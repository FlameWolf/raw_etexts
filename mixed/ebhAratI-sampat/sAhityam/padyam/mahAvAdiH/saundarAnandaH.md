+++
TITLE = "सौन्दरानन्दः"
AUTHOR = "महावादिः"
DOMAIN = "साहित्यम्"
SUB-DOMAIN = "पद्यम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-3048"
url = "https://www.ebharatisampat.in/read_chapter.php?bookid=NjUyMjA5NjQ1Njk1Mjky"
title = "सौन्दरानन्दः"

+++
[[सौन्दरानन्दः	Source: [EB](https://www.ebharatisampat.in/read_chapter.php?bookid=NjUyMjA5NjQ1Njk1Mjky)]]

\[

<div class="page-content">

<div class="row">

<div class="col-lg-12">

<div id="page-content" class="content app scrollbar" finder-content="" finder-scroll-offset="175" finder-wrapper="">

**॥ श्रीराधाकृष्णाभ्यां नमा ॥**  


**     सौन्दरनन्दः**  


**     *प्रथमः सर्गः***



गौतमः कपिलो नाम मुनिर्धर्मभृतां वरः।  
बभूव तपसि श्रान्तः काक्षोवानिव गौतमः॥ 1 ॥  
अशिश्रियद्यः सततं दीप्तं काश्यपवत्तपः।  
आशिश्राय च तद्‌वृद्धौ सिद्धिं काश्यपवत्पराम्॥ 2 ॥  
हविः षु यश्च स्वात्मार्थं गामधुक्षद्वसिष्ठवत्।  
तपः शिष्टेषु च शिष्येषु गामधुक्षद्वसिष्ठवत्॥ 3 ॥  
माहात्म्याद्दीर्घतपसो यो द्वितीय इवाभवत्।  
तृतीय इव यश्चाभूत्काव्याङ्गिरसयोर्धिया॥ 4 ॥  
तस्य विस्तीर्णतपसः पार्श्वे हिमवतः शुभे।  
क्षेत्रं चायतनं चैव तपसामाश्रमोऽभवत्॥ 5 ॥  
चारुवीरुत्तरुवनः प्रस्निग्धमृदुशाद्वलः।  
हविर्धूमवितानेन यः सदाभ्र इवाबभौ॥ 6 ॥  
मृदुभिः सैकतैः स्निग्धैः केसरास्तरपाण्डुभिः।  
भूमिभागैरसङ्कीर्णौः साङ्गराग इवाभवत्॥ 7 ॥  
शुचिभिस्तीर्थसङ्ख्यातैः पावनैर्भावनैरपि।  
बन्धुमानिव यस्तस्थौ सरोभिः ससरोरुहैः॥ 8 ॥  
पर्याप्तफलपुष्पाभिः सर्वतो वनराजिभिः।  
शुशुभे ववृधे चैव नरः साधनवानिव॥ 9 ॥  
नीवारफलसन्तुष्टः स्वस्थैः शान्तैरनुत्सुकैः।  
आकीर्णोऽपि तपोभृद्भिः शून्यशून्य इवाभवत्॥ 10 ॥  
अग्नीनां हूयमानानां शिखिनां कूजतामपि।  
तीर्थानां चाभिषेकेषु शुश्रुवे यत्र निस्वनः॥ 11 ॥  
विरेजुर्हरिणा यत्र सुप्ता मेध्यासु वेदिषु।  
सलाजैर्माधवीपुष्पैरुपहाराः कृता इव॥ 12 ॥  
अपि क्षुद्रमृगा यत्र शान्ताश्चेरुः समं मृगैः।  
शरण्येभ्यस्तपस्विभ्यो विनयं शिक्षिता इव॥ 13 ॥  
सन्दिग्धेऽप्यपुनर्भावे विरुद्धेष्वागमेष्वपि।  
प्रत्यक्षिण इवाकुर्वंस्तपो यत्र तपोधनाः॥ 14 ॥  
यत्र स्म मीयते ब्रह्म कैश्चित्कैश्चिन्न मीयते।  
काले निमीयते सोमो न चाकाले प्रमीयते॥ 15 ॥  
निरपेक्षाः शरीरेषु धर्मे यत्र स्वबुद्धयः।  
संहृष्टा इव यत्नेन तापसास्तेपिरे तपः॥ 16 ॥  
श्राम्यन्तो मुनयो यत्र स्वर्गायोद्युक्तचेतसः।  
तपोरागेण धर्मस्य विलोपमिव चक्रिरे॥ 17 ॥  
अथ तेजस्विसदनं तपः क्षेत्रं तमाश्रमम्।  
केचिदिक्ष्वाकवो जग्मू राजपुत्रा विवत्सवः॥ 18 ॥  
सुवर्णस्तम्भवर्ष्माणः सिंहोरस्का महाभुजाः।  
पात्रं शब्दस्य महतः श्रियां च विनयस्य च॥ 19 ॥  
अर्हरूपा ह्यनर्हस्य महात्मानश्चलात्मनः।  
प्राज्ञाः प्रज्ञाविमुक्तस्य भ्रातृव्यस्य यवोयसः॥ 20 ॥  
मातृशुल्कादुपगतां ते श्रियं न विषेहिरे।  
ररक्षुश्च पितुः सत्यं यस्माच्छिश्रियिरे वनम्॥ 21 ॥  
तेषां मुनिरुपाध्यायो गौतमः कपिलोऽभवत्।  
गुरुगोत्रादतः कौत्सास्ते भवन्ति स्म गौतमाः॥ 22 ॥  
एकपित्रोर्यथा भ्रात्रोः पृथग्गुरुपरिग्रहात्।  
राम एवाभवद्‌गार्ग्यो वासुभद्रोऽपि गौतमः॥ 23 ॥  
शाकवृक्षप्रतिच्छन्नं वासं यस्माच्च चक्रिरे।  
तस्मादिक्ष्वाकुवंश्यास्ते भुवि शाक्या इति स्मृताः॥ 24 ॥  
स तेषां गौतमश्चक्रे स्ववंशसदृशीः क्रियाः।  
मुनिरूर्ध्वं कुमारस्य सगरस्येव भार्गवः॥ 25 ॥  
कण्वः शाकुन्तलस्येव भरतस्य तरस्विनः।  
वाल्मोकिरिव धीमांश्च धीमतोर्मैथिलेययोः ॥ 26 ॥  
तद्वनं मुनिना तेन तैश्च क्षत्रयपुङ्गवैः।  
शान्तां गुप्तां च युगपद्‌ब्रह्मक्षत्रश्रियं दधे॥ 27 ॥  
अथोदकलशं गृह्य तेषां वृद्धिचिकीर्षया।  
मुनिः स वियदुत्पत्य तानुवाच नृपात्मजान्॥ 28 ॥  
या पतेत्कलशादस्मादक्षय्यसलिलान्महीम्।  
धारा तामनतिक्रम्य मामन्वेत यथाक्रमम्॥ 29 ॥  
ततः परममित्युक्त्वा शिरोभिः प्रणिपत्य च।  
रथानारुरुहुः सर्दे शीघ्रवाहानलङ्कृतान्॥ 30 ॥  
ततः स तरनुगतः स्यन्दनस्थैर्नभोगतः।  
तदाश्रममहीप्रान्तं परिचिक्षेप वारिणा॥ 31 ॥  
अष्टापदमिवालिख्य निमित्तः सुरभीकृतम्।  
तानुवाच मुनिः स्थित्वा भूमिपालसुतानिदम्॥ 32 ॥  
अस्मिन्धारापरिक्षिप्ते नेमिचिह्नितलक्षणे।  
निर्मिमीध्वं पुरं यूयं मयि याते त्रिविष्टपम्॥ 33 ॥  
ततः कदाचित्ते वीरास्तस्मिन्प्रतिगते मुनौ।  
बभ्रमुर्यौवनोद्दामा गजा इव निरङकुशाः॥ 34 ॥  
बद्धगोधाङ्गुलीत्राणा हस्तविष्ठितकार्मुकाः।  
शराध्मातमहातूणा व्यायताबद्धवाससः॥ 35 ॥  
जिज्ञासमाना नागेषु कौशलं श्वापदेषु च।  
अनुचक्रुर्वनस्थस्य दौष्यन्तेर्देवकर्मणः॥ 36 ॥  
तान्दृष्ट्वा प्रकृतिं यातान्वृद्धान्व्याघ्रशिशूनिव।  
तापसास्तद्वन हित्वा हिमवन्तं सिषेविरे॥ 37 ॥  
ततस्तदाश्रमस्थानं शून्यं तैः शून्यचेतसः।  
पश्यन्तो मन्युना तप्ता व्याला इव निशश्वसुः॥ 38 ॥  
अथ ते पुण्यकर्माणः प्रत्युपस्थितवृद्धयः।  
तत्र त़ज्ज्ञैरुपाख्यातानवापुर्महतो निधीन्॥ 39 ॥  
अलं धर्मार्थकामानां निखिलानामवाप्तये।  
निधयो नैकविधयो भूरयस्ते गतारयः॥ 40 ॥  
ततस्तत्प्रतिलम्भाच्च षरिणामाच्च कर्मणः।  
तस्मिन्वास्तुनि वास्तुज्ञाः पुरं श्रीमन्न्यवेशयन्॥ 41 ॥  
सरिद्विस्तीर्णपरिखं स्पष्टाञ्चितमहापथम्।  
शैलकल्पमहावप्रं गिरिव्रजमिवापरम्॥ 42 ॥  
पाण्डुराट्टालसुमुखं सुविभक्तान्तरापणम्।  
हर्म्यमालापरिक्षिप्तं कुक्षिं हिमगिरेरिव॥ 43 ॥  
वेदवेदाङ्गविदुषस्तस्थुषः षट्सु कर्मसु।  
शान्तये वृद्धये चैव यत्र विप्रानजीजपन्॥ 44 ॥  
तद्‌भूमेरभियोक्तृणां प्रयुक्तान्विनिवृत्तये।  
यत्र स्वेन प्रभावेन भृत्यदण्डानजीजयन्॥ 45 ॥  
चारीत्रधनसंपन्नान् सलज्जान्दीर्घदर्शिनः।  
अर्हतोऽतिष्ठिपन्यत्र शूरान्दक्षान् कुटुम्बिनः॥ 46 ॥  
व्यस्तैस्तस्तैर्गुणैर्युक्तान्मतिवाग्विक्रमादिभिः।  
कर्मसु प्रतिरूपेषु सचिवांस्तान्न्ययूयुजन्॥ 47 ॥  
वसुमद्भिर विभ्रान्तैरलंविद्यैरविस्मितैः।  
यद्बभासे नरैः कीर्णं मन्दरः किन्नरैरिव॥ 48 ॥  
यत्र ते हृष्टमनसः पौरप्रीतिचिकीर्षया।  
श्रीमन्त्युद्यानसंज्ञानि यशोधामान्यचीकरन्॥ 49 ॥  
शिवाः पुष्करिणीश्चैव परमाग्र्यगुणाम्भसः।  
नाज्ञया चेतनोत्कर्षाद्दिक्षु सर्वास्वचीखनन्॥ 50 ॥  
मनोज्ञाः श्रीमतीः प्रष्ठीः पथिषूपवनेषु च।  
सभाः कूपवतीश्चैव समन्तात्प्रत्यतिष्ठिपन्॥ 51 ॥  
हस्त्यश्वरथसंकीर्णमसंकीर्णमनाकुलम्।  
अनिगूढार्थिविभवं निगूढज्ञानपौरुषम्॥ 52 ॥  
संनिधानमिवार्थानामाधानमिव तेजसाम्।  
निकेतमिव विद्यानां संकेतमिव संपदाम्॥ 53 ॥  
वासवृक्षं गुणवतामाश्रयं शरणैषिणाम्।  
आनर्तं कृतशास्त्रणामालानं बाहुशालिनाम्॥ 54 ॥  
समाजैरुत्सवैर्दानैः क्रियाविधिभिरेव च।  
अलंचक्रुरलंवीर्यास्ते जगद्धाम तत्पुरम्॥ 55 ॥  
यस्मादन्यायतस्ते च कंचिन्नाचीकरन्करम्।  
तस्मादल्पेन कालेन तत्तदापूपुरन्पुरम्॥ 56 ॥  
कपिलस्य च तस्यर्षेस्तस्पिन्नाश्रमवास्तुनि।  
यस्मात्ते तत्पुरं चक्रुस्तस्मात्कपिलवास्तु तत्॥ 57 ॥  
ककन्दस्य मकन्दस्य कुशाम्बस्येव चाश्रमे।  
पुर्यो यथा हि श्रुयन्ते तथैव कपिलस्य तत्॥ 58 ॥  
आपुः पुरं तत्पुरुहूतकल्पास्ते तेजसार्येण न विस्मयेन।  
आपुर्यशोगन्धमतश्च शश्वत्सुता ययातेरिव कीर्तिमन्तः॥ 59 ॥  
तन्नाथवृत्तैरपि राजपुत्रैरराजक नैव रराज राष्ट्रम्।  
तारासहस्त्रै रपि दीप्यमानैरनुत्थिते चन्द्र इवान्तरीक्षम्॥ 60 ॥  
यो ज्यायानथ वयसा गुणैश्च तेषां  
भ्रातृणां वृषभ इवौजसा वृषाणाम्।  
ते तत्र प्रियगुरवस्तमभ्यषिञ्चन्नादित्या  
दशशतलोचनं दिवीव॥ 61 ॥  
आचारवान्विनयवान्नयवान्क्रियावान्।  
धर्माय नेन्द्रियसुखाय धृतातपत्रः।  
तद्भ्रातृभिः परिवृतः स जूगोप राष्ट्रं  
संक्रन्दनो दिवमिवानुसृतो मरुद्भिः॥ 62 ॥  
 ---------------\*\*\*\*\*\*\*\*\*\*\*\*\*\*--------------

आपुः पुरं तत्पुरुहूतकल्पास्ते तेजसार्येण न विस्मयेन।  
आपुयशोगन्धमतश्च शश्वत्सुता ययातेरिव कीर्तिमन्तः॥ 59 ॥







------------------------------------------------------------------







.

*द्वितीय सर्ग*  


**\\\\राजा शुद्धोदन**



ततः कदाचित्कालेन तदवाप कुलक्रमात्।  
राजा शुद्धोदनो नाम शुद्धकर्मा जितेन्द्रियः॥ 1 ॥  
यः ससञ्जे न कामेषु श्रीप्राप्तौ न विसिस्मिये।  
नावमेने परानृद्‌ध्या परेभ्यो नापि विव्यथे॥ 2 ॥  
वलीयान्सत्त्वसंपन्नः श्रुतवान् बुद्धिमानपि।  
विक्रान्तो नयवांश्चैव धीरः सुमुख एव च॥ 3 ॥  
बपुष्मांश्च न च स्तब्धो दक्षिणो न च नार्जवः।  
तेजस्वी न च न क्षान्तः कर्ता च न विस्मितः॥ 4 ॥  
आक्षिप्तः शत्रुभिः संख्ये सुहृद्भिश्च व्यपाश्रितः।  
अभवद्यो न विमुखस्तेजसा दित्सयैव च॥ 5 ॥  
यः पूर्वै राजभिर्यातां यियासुर्धर्मद्धतिम्।  
राज्यं दीक्षामिव वहन्वृत्तेनान्वगमत्पितृन्॥ 6 ॥  
यस्य सुव्यवहाराच्च रक्षणाच्च सुखं प्रजा।  
शिश्यिरे विगतोद्वेगाः पितुरङ्कगता इव॥ 7 ॥  
कृतशास्त्रः कृतास्त्रो व जातो वा विपुले कुले।  
अकृतार्थो न ददृशे यस्य दर्शनमेयिवान्॥ 8 ॥  
हितं विप्रियमप्युक्तो यः शुश्राव न चुक्षुभे।  
दुष्कृतं बह्वपि त्यक्त्वा सस्मार कृतमण्वपि॥ 9 ॥  
प्रणताननुजग्राह विजग्राह कुलद्विषः।  
आपन्नान्परिजग्राह निजग्राहास्थितान्पथि॥ 10 ॥  
प्रायेण विषये यस्य तच्छीलमनुवर्तिनः।  
अर्जयन्तो ददृशिरे धनानीव गुणानपि॥ 11 ॥  
अध्यैष्ट यः परं ब्रह्म न व्यैष्ट सततं धृतेः।  
दानान्यदित पात्रेभ्यः पापं नाकृत किंचन ॥ 12 ॥  
धृत्यावाक्षीत्प्रतिज्ञां स सद्वाजीवोद्यतां धुरम्।  
न ह्यवाञ्छीच्च्युतः सत्यान्मुहूर्तमपि जीवितम्॥ 13 ॥  
विदुषः पर्युपासिष्ट व्यकाशिष्टात्मवत्तया।  
व्यरोचिष्ट च शिष्टेभ्यो मासीषे चन्द्रमा इव॥ 14 ॥  
अवेदीद्बुद्धिशास्त्राभ्यामिह चामुत्र च क्षमम्।  
अरक्षीद्धैर्यवीर्याभ्यामिन्द्रियाण्यपि च प्रजाः॥ 15 ॥  
अहार्षीद्‌दुः खमार्तानां द्विषतां चोर्जितं यशः।  
अचैषीच्च नयैर्भूमिं भूयसा यशसैव च॥ 16 ॥  
अप्यासीद्‌दुः खितान्पश्यन्प्रकृत्या करुणात्मकः।  
नाधौषीच्च यशो लोभादन्यायाधिगतैर्धनैः॥ 17 ॥  
सौहार्ददृढभक्तित्वान्मैत्रेषु विगुणेष्वपि।  
नादिदासीददित्सीत्तु सौमुख्यात्स्वं स्वमर्थवत्॥ 18 ॥  
अनिवेद्याग्रमहंद्‌भ्यो नालिक्षत्किंचिदप्लुतः।  
गामधर्मेण नाधुक्षत्क्षीरतर्षेण गामिव॥ 19 ॥  
नासृक्षद्बलिमप्राप्तं नारुक्षन्मानमैश्वरम्।  
आगमैर्बुद्धिमाधिक्षद्धर्माय न तु कीर्तये॥ 20 ॥  
क्लेशार्हानपि कांश्चित्तु नाक्लिष्ट क्लिष्टकर्मणः।  
आर्यभावाच्च नाघुक्षद्‌द्विषतोऽपि सतो गुणान्॥ 21 ॥  
आकृक्षद्वपुषा दृष्टीः प्रजानां चन्द्रमा इव।  
परस्वं भुवि नामृक्षन्महाविषमिवोरगम्॥ 22 ॥  
नाक्रुक्षद्विषते तस्य कश्चित्कैश्चित्क्वचित्क्षतः।  
अदिक्षत्तस्य हस्तस्थमार्तेभ्यो ह्यभयं धनुः॥ 23 ॥  
कृतागसोऽपि प्रणतान्प्रागेव प्रियकारिणः।  
अदर्शत्स्निग्धया दृष्ट्या श्लक्ष्णेन वचसासिचत्॥ 24 ॥  
बह्वीरध्यगमद्विद्या विषयेष्वकुतूहलः।  
स्थितः कार्तयुगे धर्मे धर्मात्कृच्छ्रेऽपि नास्रसत्॥ 25 ॥  
अवर्धिष्ट गुणैः शश्वदवृधन्मित्रसंपदा।  
अवर्तिष्ट च वृद्धेषु नावृतद्गर्हिते पथि॥ 26 ॥  
शरैरशीशमच्छत्रून् गुणैर्बन्धूनरीरमत्।  
रन्ध्रैर्नाचूचुदद्भृत्यान् करैर्नापीपिडत्प्रजाः॥ 27 ॥  
रक्षणाच्चैव शौर्याच्च निखिलां गामवीवपत्।  
स्पष्टया दण्डनीत्या च रात्रिसत्रानवीवपत्॥ 28 ॥  
कुलं राजर्षिवृत्तेन यशोगन्धमवीवपत्।  
दीप्त्या तम इवादित्यस्तेजसारीनवीवपत्॥ 29 ॥  
अपप्रथत्पितृं श्चैव सत्पुत्रसदृशैर्गुणैः।  
सलिलेनेव चाम्भोदो वृत्तेनाजिह्लदत्प्रजाः॥ 30 ॥  
दानैरजस्रविपुलैः सोमं विप्रानसूषवत्।  
राजधर्मस्थितत्वाच्च काले सस्यमसूषवत्॥ 31 ॥  
अधर्मिष्ठामचकथन्न कथामकथंकथः।  
चक्रवर्तीव च परान्धर्मायाभ्युदसीषहत्॥ 32 ॥  
राष्ट्रमन्यत्र च बलेर्न स किंचिददीदपत्।  
भृत्यैरेव च सोद्योगं द्विषद्दर्पमदीदपत्॥ 33 ॥  
स्वैरेवादीदपच्चापि भूयो भूयो गुणैः कुलम्।  
प्रजा नादीदपच्चैव सर्वधर्मव्यवस्थया॥ 34 ॥  
अश्रान्तः समये यज्वा यज्ञभूमिममीमपत्।  
पालनाच्च द्विजान् ब्रह्म निरुद्विग्नानमीमपत्॥ 35 ॥  
गुरुभिर्विधिवत्काले सौम्यः सोमममीमपत्।  
तपसा तेजसा चैव द्विषत्सैन्यममीमपत्॥ 36 ॥  
प्रजाः परधर्मज्ञः सूक्ष्मं धर्ममवीवसत्।  
दर्शनाच्चैव धर्मस्य काले स्वर्गमवीवसत्॥ 37 ॥  
व्यक्तमप्यर्थकृच्छ्रेषु नाधर्मिष्ठमतिष्ठिपत्।  
प्रिय इत्येव चाशक्तं न संरागादवीवृधत्॥ 38 ॥  
तेजसा च त्विषा चैव रिपून्दृप्तानबीभसत्।  
यशोदीपेन दीप्तेन पृथिवीं च व्यबीभसत्॥ 39 ॥  
आनृशंस्यान्न यशसे तेनादायि सदार्थिने।  
द्रव्यं महदपि त्यक्त्वा न चैवाकीर्ति किंचन॥ 40 ॥  
तेनारिरपि दुःखार्तो नात्याजि शरणागतः।  
जित्वा दृप्तानपि रिपून्न तेनाकारि विस्मयः॥ 41 ॥  
न तेनाभेदि मर्यादा कामाद्‌द्वेषाद्भयादपि।  
तेन सत्स्वपि भोगेषु नासेवीन्द्रियवृत्तिता॥ 42 ॥  
न तेनादर्शि विषमं कार्यं क्वचन किंचन।  
विप्रियप्रिययोः कृत्ये न तेनागामि निक्रियाः॥ 43 ॥  
तेनापायि यथाकल्पं सोमश्च यश एव च।  
वेदश्चान्मायि सततं वेदोक्तो धर्म एव च॥ 44 ॥  
एवमादिभिरत्यक्तो बभूवासुलभैर्गुणैः।  
अशक्यः शक्यसामन्तः शाक्यराजः स शक्रवत्॥ 45 ॥  
अथ तस्मिन्तथा काले धर्मकामा दिवौकसः।  
विचेरुर्दिशि लोकस्य धर्मचर्या दिदृक्षवः॥ 46 ॥  
धर्मात्मानश्चरन्तस्ते धर्मजिज्ञासया जगत्।  
ददृशुस्तं विशेषेण धर्मात्मानं नराधिपस्॥ 47 ॥  
देवेभ्यस्तुषितेभ्योऽथ बोधिसत्त्वः क्षितिं व्रजन्।  
उफपत्तिं प्रणिदधे कुले तस्य महीपतेः॥ 48 ॥  
तस्य देवी नृदेवस्य माया नाम तदाभवत्।  
वीतक्रोधतमोमाया मायेव दिवि देवता॥ 49 ॥  
स्वप्नेऽथ समये गर्भमाविशन्तं ददर्श सा।  
षड्दन्तं वारणं श्वेतमैरावतमिवौजसा॥ 50 ॥  
तं विनिर्दिदिशुः श्रुत्वा स्वप्नं स्वप्नविदो द्विजाः।  
तस्य जन्म कुमारस्य लक्ष्मीधर्मयशोभृतः॥ 51 ॥  
तस्य सत्त्वविशेषस्य जातौ जातिक्षयैषिणः।  
साचला प्रचचालोर्वी तरङ्गाभिहतेव नौः॥ 52 ॥  
सूर्यरश्मिभिरक्लिष्टं पुष्पवर्षं पपात् खात्।  
दिग्वारणकराधूताद्वनाच्चैत्ररथादिव ॥ 53 ॥  
दिवि दुन्दुभयो नेदुर्दीव्यतां मरुतामिव।  
दिदीपेऽभ्यधिकं सूर्यः शिवश्च पवनो ववौ॥ 54 ॥  
तुतुषुस्तुषिताश्चैव शुद्धावासाश्च देवताः।  
सद्धर्मबहुमानेन सत्त्वानां चानुकम्पया॥ 55 ॥  
समाययौ यशः केत्तुं श्रेयः केतुकरः परः।  
बभ्राजे शान्तया लक्ष्म्या धर्मो विग्रहवानिव॥ 56 ॥  
देव्यामपि यवीयस्यामरण्यामिव पावकः।  
नन्दो नाम सुतो जज्ञे नित्यानन्दकरः कुले॥ 57 ॥  
दीर्घबाहुर्महावक्षाः सिंहांसो वृषभेक्षणः।  
वपुषाग्रयेण यो नाम सुन्दरोपपदं दधे॥ 58 ॥  
मधुमास इव प्राप्तश्चन्द्रो नव इवोदितः।  
अङ्गवानिव चानङ्गः स बभौ कान्तया श्रिया॥ 59 ॥  
स तौ संवर्धयामास नरेन्द्रः परया मुदा।  
अर्थः सज्जनहस्तस्थो धर्मकामौ महानिव॥ 60 ॥  
तस्य कालेन सत्पुत्रौ ववृधाते भवाय तौ।  
आर्यस्यारम्भमहतो धर्मार्थाविव भूतये॥ 61 ॥  
तयोः सत्पुत्रयोर्मध्ये शाक्यराजो रराज सः।  
मध्यदेश इव व्यक्तो हिमवत्पारियात्रयोः॥ 62 ॥  
ततस्तयोः संस्कृतयोः क्रमेण नरेन्द्रसून्वोः कृतविद्ययोश्च।  
कामेष्वजस्रं प्रममाद नन्दः सर्वार्थसिद्धस्तु न संररञ्ज॥ 63 ॥  
स प्रेक्ष्यैव हि जीर्णमातुरं च मृतं च  
विमृशन् जगदनभिज्ञमार्तचित्तः।  
हृदयगतपरघृणो न विषयरतिमगम----  
ज्जननमरणभयमभितो विजिघांसुः॥ 64 ॥  
उद्वेगादपुनर्भवे मनः प्रणिधाय  
स ययौ शयितवराङ्गनादनास्थः।  
निशि नृपतिनिलयनाद्वनगमनकृतमनाः  
सरस इव मथितनलिनात्कलहंसः॥ 65 ॥  
॥ सौन्दरनन्दे महाकाव्ये राजवर्णनो नाम द्वितीयः सर्गः॥







-----------------------------------------------------------------------------------------







.



***तृतीयः सर्गः***


**तथागत**



तपते ततः कपिलवास्तु हयगजरथौघसंकुलम्।  
श्रीमदभयमनुरक्तजनं स विहाय निश्चितमना वनं ययौ॥ 1 ॥  
विवधागमांस्तपसि तांश्च विविधनियमाश्रयान्मुनीन्।  
प्रेक्ष्य स विषयतृषाकृपणाननवस्थितं तप इति न्यवर्तत॥ 2 ॥  
अथ मोक्षवादिनमराडमुपशममतिं तथोड्रकम्।  
तत्त्वकृतमतिरुपास्य जहावयमप्यमार्ग इति मार्गकोविदः॥ 3 ॥  
स विचारयन् जगति किं नु परममिति तं तमागमम्।  
निश्चयमनधिगतः परतः परमं चचार तप एव दुष्करम्॥ 4 ॥  
अथ नैष मार्ग इति वीक्ष्य तदपि विपुलं जहौ तपः।  
ध्यानविषयमवगम्य परं बुभुजे वरान्नममृतत्वबुद्धये॥ 5 ॥  
स सुवर्णपीनयुगबाहुर्ऋषभगतिरायतेक्षणः।  
प्लक्षमवनिरुहमभ्यगमत्परमस्य निश्चयविधेर्बुभुत्सया॥ 6 ॥  
उपविश्य तत्र कृतबुद्धिरचलधृतिरद्रिराजवत्।  
मारबलमजयदुग्रमथो बुबुधे पदं शिवमहार्यमव्ययम्॥ 7 ॥  
अवगम्य तं च कृतकायममृतमनसो दिवौकसः।  
हर्षमतुलमगमन्मुदिता विमुखी तु मारपरिषत्प्रचुक्षुभे॥ 8 ॥  
सनगा च भूः प्रविचचाल हुतवहसखः शिवो ववौ।  
नेदुरपि च सुरदुन्दुभयः प्रववर्ष चाम्बुधरवर्जितं नभः॥ 9 ॥  
अवबुध्य चैव परमार्थमजरमनुकम्पया विभुः।  
नित्यममृतमुपदर्शयितुं स वाराणसीपरिकरामयात्पुरीम्॥ 10 ॥  
अथ धर्मचक्रमृतनाभि धृतिमतिसमाधितेमिमत्।  
तत्र विनयनियमारमृषिर्जगतो हिताय परिषद्यवर्तयत् ॥ 11 ॥  
इति दुः खमेतदियमस्य समुदयलता प्रवर्तिका।  
शान्तिरियमयमुपाय इति प्रविभागशः परमिदं चतुष्टयम्॥ 12 ॥  
अभिधाय च त्रिपरिवर्तमतुलमनिवर्त्यमुत्तमम्।  
द्वादशनियतविकल्पमृषिर्विनिनाय कौण्डिनसगोत्रमादितः॥ 13 ॥  
स हि दोषसागरमगाधमुपधिजलमाधिजन्तुकम्।  
क्रोधमदभयतरङ्गचलं प्रततार लोकमपि च व्यतारयत्॥ 14 ॥  
स विनीय काशिषु गयेषु बहुजनमथो गिरिव्रजे।  
पित्र्यमपि परमकारुणिको नगरं ययात्रनुजिघृक्षया तदा॥ 15 ॥  
विषयात्मकस्य हि जनस्य बहुविविधमार्गसेविनः।  
सूर्यसदृशवपुरभ्युदितो विजहार सूर्य इव गौतमस्तमः॥ 16 ॥  
अभितस्ततः कपिलवास्तु परमशुभवास्तुसंस्तुतम्।  
वस्तुमतिशुचि शिवोपवनं स ददर्श निः स्पृहतया यथा वनम्॥ 17 ॥  
अपरिग्रहः स हि बभूव नियतमतिरात्मनीश्वरः।  
नैकविधभयकरेषु किमु स्वजनस्वदेशजनमित्रवस्तुषु॥ 18 ॥  
प्रतिपूजया न स जहर्ष न च शुचमवज्ञयागमत्।  
निश्चितमतिरसिचन्दनयोर्न जगाम दुः खसुखयोश्च विक्रियाम्॥ 19 ॥  
अथ पार्थिवः समुपलभ्य सुतमुपगतं तथागतम्।  
तूर्णमबहुतुरगानुगतः सुतदर्शनोत्सुकतयाभिनिर्ययौ॥ 20 ॥  
सुगतस्तथागतमवेक्ष्य नरपतिमधीरमाशया।  
शेषमपि च जनमश्रुमुखं विनिनीषया गगनमुत्पपात ह ॥ 21 ॥  
स विचक्रमे दिवि भुवीव पुनरुपविवेश तस्थिवान्।  
निश्चलमतिरशयिष्ट पुनर्बहुधाभवत्पुनरभूत्तथेकधा॥ 22 ॥  
सलिले क्षिताविव चचार जलमिव विवेश मेदिनीम्।  
मेघ इव दिवि ववर्ष पुनः पुनरज्वलन्नव इवोदितो रविः॥ 23 ॥  
युगपज्जवलन् ज्वलनवच्च जलमवसृजश्च मेघवत्।  
तप्तकनकसदृशप्रभया स बभौ प्रदीप्त इव सन्ध्यया घनः॥ 24 ॥  
तमुदीक्ष्य हेममणिजालवलयिनमिवोत्थितं ध्वजम्।  
प्रीतिमगमदतुलां नृपतिर्जनता नताश्च बहुमानमभ्ययुः॥ 25 ॥  
अथ भाजनीकृतमवेक्ष्य मनुजपतिमृद्धिसंपदा।  
पौरजनमपि च तत्प्रवणं निजगाद धर्मविनयं विनायकः॥ 26 ॥  
नृपतिस्ततः प्रथममाप फलममृतधर्मसिद्धये।  
धर्ममतुलमधिगम्य मुनेर्मुनये ननाम स यतो गुराविव॥ 27 ॥  
बहवः प्रसन्नमनसोऽथ जननमरणार्तिभीरवः।  
शाक्यतनयवृषभाः कृतिनो वृषभा इवानलभयात्प्रवव्रजुः॥ 28 ॥  
विजहुस्तु येऽपि न गृहाणि तनयापितृमात्रपेक्षया।  
तेऽपि नियमविधिमामरणाज्जगृहुश्च युक्तमनसश्च दध्रिरे॥ 29 ॥  
न जिहिंस सूक्ष्ममपि जन्तुमपि परवधोपजीवनः।  
किं बत विपुलगुणः कुलजः सदयः सदा किमु मुनेरुपासया॥ 30 ॥  
अकृशोद्यमः कृशधनोऽपि परपरिभवासहोऽपि सन्।  
नान्यधनमपजहार तथा भुजागादिवान्यविभवाद्धि विव्यथे॥ 31 ॥  
विभवान्वितोऽपि तरुणोऽपि विषयचपलेन्द्रियोऽपि सन्।  
नैव च परयुवतीरगमत्परमं हि ता दहनतोऽप्यमन्यत॥ 32 ॥  
अनृतं जगाद न च कश्चिदृतमपि जजल्प नाप्रियम्।  
श्लक्ष्णमपि च न जगावहितं हितमप्युवाच न च पैशुनाय यत्॥ 33 ॥  
मनसा लुलोभ न च जातु परवसुषु गृध्नमानसः।  
कामसुखमसुखतो विमृशन् विजहार तृप्त इव तत्र सज्जनः॥ 34 ॥  
न परस्य कश्चिदपघातमपि च सघृणो व्यचिन्तयत्।  
मातृपितृसुतसुहृत्सदृशं स ददर्श तत्र हि परस्परं जनः॥ 35 ॥  
नियतं भविष्यति परत्र भवदपि च भूतमप्यथो।  
कर्मफलमपि च लोकगतिर्नियतेति दर्शनमवाप साधु च॥ 36 ॥  
इति कर्मणा दशविधेन परमकुशलेन भूरिणा।  
भ्रंशिनि शिथिलगुणेऽपि युगे विजहार तत्र मुनिसंश्रयाज्जनः॥ 37 ॥  
न च तत्र कश्चिदुत्पत्तिसुखमभिललाष तैगणैः।  
सर्वमशिवमवगम्य भवं भवसंक्षयाय ववृते न जन्मने॥ 38 ॥  
अकथंकथा गृहिण एव परमपरिशुद्धदृष्टयः।  
स्रोतसि हि ववृतिरे बहवो रजसस्तनुत्वमपि चक्रिरे परे॥ 39 ॥  
ववृतेऽत्र योऽपि विषयेषु विभवसदृशेषु कश्चन।  
त्यागविनयनियमाभिरतो विजहार सोऽपि न चचाल सत्पथान्॥ 40 ॥  
अपि च स्वतोऽपि परतोऽपि न भयमभवन्न दैवतः।  
तत्र च सुसुखसुभिक्षगुणैर्जहृषुः प्रजाः कृतयुगे मनोरिव॥ 41 ॥  
इति मुदितमनामयं निरापत्कुरुरघुपूरुपुरोपमं पुरं तत्।  
अभवदभयदैशिके महषौ विहरति तत्र शिवाय वीतरागे॥ 42 ॥







------------------------------------------------------------------------------------------







.



***चतुर्थः सर्गः***



पत्नी की अनुमति  
मुनौ ब्रुवाणेऽपि तु तत्र धर्मं धर्मं प्रति ज्ञातिषु चादृतेषु।  
प्रासादसंस्थो मदनैककार्यः प्रियासहायो विजहार नन्दः॥ 1 ॥  
स चक्रवाक्येव हि चक्रवाकस्तया समेतः प्रियया प्रियार्हः।  
नाचिन्तयद्वैश्रमणं न शक्रं तत्स्थानहेतोः कुत एव धर्मम्॥ 2 ॥  
लक्ष्म्या च रूपेण च सुन्दरीति स्तम्भेन गर्वेण च मानिनीति।  
दीप्त्या च मानेन च भामिनीति यातो बभाषे त्रिविधेन नाम्ना॥ 3 ॥  
सा हासहंसा नयनद्विरेफा पीनस्तनात्युन्नतपद्मकोशा।  
भूयो बभासे स्वकुलोदितेन स्त्रीपद्मिनी नन्ददिवाकरेण॥ 4 ॥  
रूपेण चात्यन्तमनोहरेण रूपानुरूपेण च चेष्टितेन।  
मनुष्यलोके हि तदा बभूव सा सुन्दरी स्त्रीषु नरेषु नन्दः॥ 5 ॥  
सा देवता नन्दनचारिणीव कुलस्य नन्दीजननश्च नन्दः।  
अतीत्य मर्त्याननुपेत्य देवान् सृष्टावभूतामिव भूतधात्रा॥ 6 ॥  
तां सुन्दरीं चेन्न लभेत नन्दः सा वा निषेवेत न तं नतभ्रूः।  
द्वन्द्वं ध्रुवं तद्विकलं न शोभेतान्योन्यहीनाविव रात्रिचन्द्रौ॥ 7 ॥  
कन्दर्परत्योरिव लक्ष्यभूतं प्रमोदनान्द्योरिव नीडभूतम्।  
प्रहषतुष्ट्योरिव पात्रभूतं द्वन्द्वं सहारंस्त मदान्धभूतम्॥ 8 ॥  
परस्परोद्वीक्षणतत्पराक्षं परस्परव्याहृतसक्तचित्तम्।  
परस्पराश्लेषहृताङ्गरागं परस्परं तन्मिथुनं जहार॥ 9 ॥  
भावानुरक्तौ गिरिनिर्झरस्थौ तौ किन्नरीकिंपुरुषाविवोभौ।  
चिक्रीडतुश्चाभिविरेजतुश्च रूपश्रियान्योन्यभिवाक्षिपन्तौ॥ 10 ॥  
अन्योन्यसंरागविवर्धनेन तद्‌द्वन्द्वमन्योन्यमरीरमच्च।  
क्लमान्तरेऽन्योन्यविनोदनेन सलीलमन्योन्यममीमदच्च॥ 11 ॥  
विभूषयामास ततः प्रियां स सिषेविषुस्तां न मृजावहार्थम्।  
स्वेनैव रूपेण विभूषिता हि विभूषणानामपि भूषणं सा॥ 12 ॥  
दत्त्वाथ सा दर्पणमस्य हस्ते ममाग्रतो धारय तावदेनम्।  
विशेषकं यावदहं करोमीत्युवाच कान्तं स च तं बभार॥ 13 ॥  
भतुस्ततः श्मश्रु निरीक्षमाणा विशेषकं सापि चकार तादृक्।  
निः श्वासवातेन च दर्पणस्य चिकित्सयित्वा निजघान नंदः॥ 14 ॥  
सा तेन चेष्टाललितेन भर्तुः शाठ्यन चांतर्मनसा जहास।  
भवेच्च रुष्टा किल नाम तस्मै ललाटजिह्मां भृकुटिं चकार॥ 15 ॥  
चिक्षेप कर्णोत्पलमस्य चांसे करेण सव्येन मदालसेन।  
पत्राङ्गुलिं चार्धनिमीलिताक्षे वक्त्रेऽस्य तामेव विनिर्दुधाव॥ 16 ॥  
तताश्चलन्नूपुरयोक्त्रिताभ्यां नखप्रभोद्भासितराङ्गुलिभ्याम्।  
पद्भ्यां प्रियाया नलिनोपमाभ्यां मूर्ध्ना भयान्नाम ननाम नंदः॥ 17 ॥  
स मुक्तपुष्पोन्मिषितेन मूर्ध्ना ततः प्रियायाः प्रियकृद्बभासे।  
सुवर्णवेद्यामनिलावभग्नः पुष्पातिभारादिव नागवृक्षः॥ 18 ॥  
सा तं स्तनोद्वर्तितहारयष्टिरुत्थापयामास निपीड्य दोर्भ्याम्।  
कथं कृतोऽसीति जहास चोच्चैर्मुखेन साचीकृतकुण्डलेन॥ 19 ॥  
पत्युस्ततो दर्पणसक्तपाणेर्मुहुर्मुहुर्वक्त्रमवेक्षमाणा।  
तमालपत्राद्रतले कपोले समापयामास विशेषकं तत्॥ 20 ॥  
तस्या मुखं तत्सतमालपत्र ताम्राधरौष्ठं चिकुरायताक्षम्।  
रक्ताधिकाग्रं पतितद्विरेफं सशैवलं पद्ममिवाबभासे॥ 21 ॥  
नन्दस्ततो दर्पणमादरेण बिभ्रत्तदामण्डनसाक्षिभूतम्।  
विशेषकावेक्षणकेकराक्षो लडत्प्रियाया वदनं ददर्श॥ 22 ॥  
तत्कुण्डलादस्तविशेषकान्तं कारण्डवक्लिष्टमिवारविन्दम्।  
नन्दः प्रियाया मुखमीक्षमाणो भूयः प्रियानन्दकरो बभूव॥ 23 ॥  
विमानकल्पे स विमानगर्भे ततस्तथा चव ननन्द नन्दः।  
तथागतश्च गतभैक्षकालो भैक्षाय तस्य प्रविवेश वेश्म॥ 24 ॥  
अवाङ्मुखो निष्प्रणयश्च तस्थौ भ्रातुर्गृहेऽन्यस्य गृहे यथैव।  
तस्मादथो प्रेष्यजनप्रमादाद्भिक्षामलब्ध्वैव पुनर्जगाम्॥ 25 ॥  
काचित्पिपेषाङ्गविलेपनं हि वासोऽङ्गना काचिदवासयच्च।  
अयोजयत्स्नानविधिं तथान्या जग्रन्थुरन्याः सुरभीः स्रजश्च॥ 26 ॥  
तस्मिन् गृहे भर्तुरतश्चरन्त्यः क्रीडानुरूपं ललितं नियोगम्।  
काश्चिन्न बुद्धं ददृशुर्युवत्यो बुद्धस्य वैषा नियतं मनीषा॥ 27 ॥  
काचित्स्थिता तत्र तु हर्म्यपृष्ठे गवाक्षपक्षे प्रणिधाय चक्षुः।  
विनिष्पतन्तं सुगतं ददर्श पयोदगर्भादिव दीप्तमर्कम्॥ 28 ॥  
सा गौरवं तत्र विचार्य भर्तुः स्वया च भक्त्याहतयार्हतश्च।  
नन्दस्य तस्थौ पुरतो विवक्षुस्तदाज्ञया चेति तदाचचक्षे॥ 29 ॥  
अनुग्रहायास्य जनस्य शङ्के गुरुर्गृहं नो भगवान्प्रविष्टः।  
भिक्षामलब्ध्वा गिरमासनं वा शून्यादरण्यादिव याति भूयः॥ 30 ॥  
श्रुत्वा महर्षेः स गृहप्रवेशं सत्कारहीनं च पुनः प्रयाणम्।  
चचाल चित्राभरणाम्बरस्रक्कल्पद्रुमो धूत इवानिलेन ॥ 31 ॥  
कृत्वाञ्जलिं मूर्धनि पद्मकल्पं ततः स कान्तां गमनं ययाचे।  
कर्तुं गमिष्यामि गुरौ प्रणामं मामभ्यनुज्ञातुमिहार्हसीति॥ 32 ॥  
सा वेपमाना परिसस्वजे तं शाल लता वातसमीरितेव।  
ददशं चाश्रुप्लुतलोलनेत्रा दीर्घं च निः श्वस्य वचोऽभ्युवाच॥ 33 ॥  
नाहं यियासोर्गुरुदर्शनार्थमर्हामि कर्तुं तव धर्मपीडाम्।  
गच्छार्यपुत्रैहि च शीघ्रसेव विशेषको यावदयं न शुष्कः॥ 34 ॥  
सचेद्भवेस्त्वं खलु दीर्घसूत्रो दण्डं महान्तं त्वयि पातपेयम्।  
मुहूर्मुहुस्त्वां शयितं कुचाभ्यां विबोधयेयं च न चालयेयम्॥ 35 ॥  
अथाप्यनाश्यानविशेषकायां मय्येष्यति त्वं त्वरितं ततस्त्वाम्।  
निपीडयिष्यामि भुजद्वयेन निर्भूषणेनार्द्रविलेपनेन॥ 36 ॥  
इत्येवमुक्तश्च निपीडितश्च तयासवर्णस्वनया जगाद।  
एवं करिष्यामि विमुञ्च चण्डि यावद्‌गुरुर्दूरगतो न मे सः॥ 37 ॥  
ततः स्तनोद्वर्तितचन्दनाभ्यां मुक्तो भुजाभ्यां न तु मानसेन।  
विहाय वेषं मदनानुरूपं सत्कारयोग्यं स वपुर्बभार॥ 38 ॥  
सा तं प्रयान्तं रमणं प्रदध्यौ प्रध्यानशून्यस्थितनिश्चलाक्षी।  
स्थितोच्चकर्णा व्यपविद्धशष्पा भ्रान्तं मृगं भ्रान्तमुखी मृगीव॥ 39॥  
दिदृक्षयाक्षिप्तमना मुनेस्तु नन्दः प्रयाणं प्रति तत्वरे च।  
विवृत्तदृष्टिश्च शनैर्ययौ तां करीव पश्यन् स लडत्करेणुम्॥ 40 ॥  
छातोदरीं पीनपयोधरोरुं स सुन्दरीं रुक्मदरीमिवाद्रेः।  
काक्षेण पश्यन्न ततर्प नन्दः पिबन्निवैकेन जलं करेण॥ 41 ॥  
तं गौरवं बुद्धगतं चकर्ष भार्यानुरागः पुनराचकर्ष।  
सोऽनिश्चयान्नापि ययौ न तस्थौ तरंस्तरङ्गेष्विव राजहंसः॥ 42 ॥  
अदर्शनं तूपगतश्च तस्या हर्म्यात्ततश्चावततार तूर्णम्।  
श्रुत्वा ततो नूपुनिस्वनं स पुनर्ललम्बे हृदये गृहीतः॥ 43 ॥  
स कामरागेण निगृह्यमाणो धर्मानुरागेण च कृष्यमाणः।  
जगाम दुः खेन विवर्त्यमानः प्लवः प्रतिस्रोत इवापगायाः॥ 44 ॥  
ततः क्रमैर्दीर्घतमैः प्रचक्रमे कथं नु यातो न गुरुर्भवेदिति।  
स्वजेय तां चैव विशेषकप्रियां कथं प्रियामार्द्रविशेषकामिति॥ 45 ॥  
अथ स पथि ददर्श मुक्तमानं पितृनगरेऽपि तथा गताभिमानम्।  
दशबलमभितो विलम्बमानं ध्वजमनुयान इवैन्द्रमर्च्यमानम्॥ 46 ॥







-----------------------------------------------------------------------------------------







.



***षष्ठ सर्ग***


**भार्या--विलाप**



ततो हृते भर्तरि गौरवेण प्रीतौ हृतायामरतौ कृतायाम्।  
तत्रैव हर्म्योपरि वर्तमाना न सुन्दरी सैव तदा बभासे॥ 1 ॥  
सा भर्तुरभ्यागमनप्रतीक्षा गवाक्षमाक्रम्य पयोधराभ्याम्।  
द्वारोन्मुखी हर्म्यतलाल्ललम्बे मुखेन तिर्यङ्नतकुण्डलेन॥ 2 ॥  
विलम्बहारा चलयोक्त्रका सा तस्माद्विमानाद्विनता चकाशे।  
तपः क्षयादप्सरसां वरेव च्युतं विमानात्प्रियमीक्षमाणा॥ 3 ॥  
सा खेदसंस्विन्नललाटकेन निः श्वासनिष्पीतविशेषकेण।  
चिन्ताचलाक्षेण मृखेन तस्थौ भर्तारमन्यत्र विशङ्कमाना॥ 4 ॥  
ततश्चिरस्थानपरिश्रमेण स्थितैव पर्यङ्कतले पपात।  
तिर्यक्च शिश्ये प्रविकीर्णहारा सपादुकैकार्धविलम्बपादा॥ 5 ॥  
अथात्र काचित्प्रमदा सबाष्पां तां दुखितां द्रष्टुमनीप्समाना।  
प्रासादसोपानतलप्रणादं चकार पद्भ्यां सहसा रुदन्ती॥ 6 ॥  
तस्याश्च सोपानतलप्रणादं श्रुत्वैव तूर्णं पुनरुत्पपात।  
प्रीत्यां प्रसक्तैव च संजहर्ष प्रियोपयानं परिशङ्कमाना॥ 7 ॥  
सा त्रासयन्ती वलभीपुटस्थान् पारावतान्नूपुरनिस्वनेन।  
सोपानकुक्षिं प्रससार हर्षाद्‌भ्रष्टं दुकूलान्तमचिन्तयन्ती॥ 8 ॥  
तामङ्गनां प्रेक्ष्य च विप्रलब्धा निश्वस्य भूयः शयनं प्रपेदे।  
विवर्णवक्त्रा न रराज चाशु विवर्गचन्द्रेव हिमागमे द्यौः॥ 9 ॥  
सा दुः खितां भर्तुरदर्शनेन कामेन कोपेन च दह्यमाना।  
कृत्वा करे वक्त्रमुपोपविष्टा चिन्तानदीं शोकजलां ततार॥ 10 ॥  
तस्या मुखं पद्मसपत्नभूतं पाणौ स्तितं पल्लवरागताम्रे।  
छायामयस्याम्भसि पङ्कजस्य बभौ नतं पद्ममिवोपरिष्टात्॥ 11 ॥  
सा स्त्रीस्वभावेन विचिन्त्य तत्तद्‌दृष्टानुरागेऽभिमुखेऽपि पत्यौ।  
धर्माश्रिते तत्त्वमविन्दमाना संकल्प्य तत्तद्विललाप तत्तत्॥ 12 ॥  
एष्याम्यनाश्यानविशेषकायां त्वयीति कृत्वा मयि तां प्रतिज्ञाम्।  
कस्मान्नु हेतोर्दयितप्रतिज्ञः सोऽद्य प्रियो मे वितथप्रतिज्ञः॥ 13 ॥  
आर्यस्य साधोः करुणात्मकस्य मन्नित्यभीरोरतिदक्षिणस्य।  
कुतो विकारोऽयमभूतपूर्वः स्वेनापरागेण ममापचारात्॥ 14 ॥  
रतिप्रियस्य प्रियवर्तिनो मे प्रियस्य नूनं हृदयं विरक्तम्।  
तथापि रागो यदि तस्य हि स्यान्‌मच्चित्तरक्षी न स नागतः स्यात्॥ 15 ॥  
रूपेण भावेन च मद्विशिष्टा प्रियेण दृष्टा नियतं ततोऽन्या।  
तथा हि कृत्वा मयि मोघसान्त्वं लग्नां सतीं मामगमद्विहाय॥ 16 ॥  
भक्तिं स बुद्धं प्रति यामवोचत्तस्य प्रयातुं मयि सोऽपदेशः।  
मुनौ प्रसादो यदि तस्य हि स्यान्मृत्योरिवोग्रादनृताद्विभीयात्॥ 17 ॥  
सोवार्थमादर्शनमन्यचित्तो विभूषयन्त्या मम धारयित्वा।  
बिभर्ति सोऽन्यस्य जनस्य तं चेन्नमोऽस्तु तस्मै चलसौहृदाय॥ 18 ॥  
नेच्छन्ति याः शोकमवाप्तुमेवं श्रद्धातुर्हन्ति न ता नराणाम्।  
क्व चानुवृत्तिर्मयि सास्य पूर्वं त्यागः क्व चायं जनवत्क्षणेन॥ 19 ॥  
इत्येवामादि प्रियविप्रयुक्ता प्रियेऽन्यदाशङ्क्य च सा जगाद।  
संभ्रान्तमारुह्य च तद्विमानं तां स्त्रीं सबाष्पा गिरमित्युवाच॥ 20 ॥  
युवापि तावत्प्रियदर्शनोऽपि सौभाग्यभाग्याभिजनान्वितोऽपि।  
यस्त्वां प्रियो नाभ्यचरत्कदाचित्तमन्यथा यास्यतिकातरासि॥ 21 ॥  
मा स्वामिनं स्वामिनि दोषतो गाः प्रियं प्रियार्हं प्रियकारिणं तम्।  
न स त्वदन्यां प्रमदामवैति स्वचक्रवाक्या इव चक्रवाकः॥ 22 ॥  
स तु त्वदर्थं गृहवासमीप्सन् जिजीविषुस्त्वत्परितोषहेतोः।  
भ्राता किलार्येण तथागतेन प्रव्राजितो नेत्रजलार्द्रवक्त्रः॥ 23 ॥  
श्रुत्वा ततो भर्तरि तां प्रवृत्तिं सवेपथुः सा सहसोत्पपात।  
प्रगृह्य बाहु विरुराव चौच्चैर्हृदीव दिग्धाभिहता करेणुः॥ 24 ॥  
सा रोदनारोषितरक्तदृष्टिः संतापसंक्षोभितगात्रयष्टिः।  
पपात शीर्णाकुलहारयष्टिः फलातिभारादिव चूतयष्टिः॥ 25 ॥  
सा पद्मरागं वसनं वसाना पद्मानना मद्मदलायताक्षी।  
पद्मा विपद्मा पतितेव लक्ष्मीः शुशोष पद्मस्रगिवातपेन॥ 26 ॥  
संचिन्त्य संचिन्त्य गुणांश्च भर्तुर्दीर्घं निशश्वास तताम चैव।  
विभूषणश्रीनिहिते प्रकोष्ठे ताम्रे कराग्रे च विनिर्दुधाव॥ 27 ॥  
न भूषणार्थो मम संप्रतीति सा दिक्षु चिक्षेप विभूषणानि।  
निर्भूषणा स पतिता चकाशे विशीर्णपुष्पस्तबका लतेव॥ 28 ॥  
धृतः प्रियेणायमभून्ममेति रुक्मत्सरुं दर्पणमालिलिङ्गे।  
यत्नाच्च विन्यस्ततमालपत्रौ रुष्टेव धृष्टं प्रममार्जं गण्डौ॥ 29 ॥  
सा चक्रवाकीव भृशं चुकूज श्येनाग्रपक्षक्षतचक्रवाका।  
विस्पर्धमानेव विमानसंस्थैः पापरावतैः कूजनलोलकण्ठैः॥ 30 ॥  
विचित्रमृद्वास्तरणेऽपि सुप्ता वैडूर्यवज्रप्रतिमण्डितेऽपि।  
रुक्माङ्गपादे शयने महार्हे न शर्म लेभे परिचेष्टमाना॥ 31 ॥  
संदृश्य भर्तुश्च विभूषणानि वासांसि वीणाप्रभृतींश्च लीलाः।  
तमो विवेशाभिननाद चोच्चैः पङ्कावतीर्णेव च संससाद॥ 32 ॥  
सा सुन्दरी श्वासचलोदरी हि वज्राग्निसंभिन्नदरीगुहेव।  
शोकाग्निनान्तहृदि दह्यमाना विभ्रान्तचित्तेव तदा बभूव॥ 33 ॥  
रुरोद मम्लौ विरुराव जग्लौ बभ्राम तस्थौ विललाप दध्यौ।  
चकार रोषं विचकार माल्यं चकर्त वक्त्रं विचकर्ष वस्त्रम्॥ 34 ॥  
तां चारुदन्तीं प्रसभं रुदन्तीं संश्रुत्य नार्यः वरमाभितप्ताः।  
अन्तर्गृहादारुरुहुर्विमानं त्रासेन किन्नर्य इवाद्रिपृष्ठम्॥ 35 ॥  
बाष्पेण ताः क्लिन्नविषण्णवक्त्रा वर्षेण पद्मिन्य इवार्द्रपद्माः।  
स्थानानुरूपेण यथाभिमानं निलिल्यिरे तामनुदह्यमानाः॥ 36 ॥  
ताभिर्वृता हर्म्यतलेऽङ्गनाभिश्चिन्तातनुः सा सुतनुर्बभासे।  
शतह्रदाभिः परिवेष्टितेव शशाङ्कलेखा शरदभ्रमध्ये॥ 37 ॥  
या तत्र तासां वचसोपपन्ना मान्या च तस्या वयसाधिका च।  
सा पृष्ठतस्तां तु समालिलिङ्गे प्रमृज्य चाश्रूणि वचांस्युवाच॥ 38 ॥  
राजर्षिवध्वास्तव नानुरूपो धर्माश्रिते भर्तरि जातु शोकः।  
इक्ष्वाकुवंशे ह्यभिकाङ्क्षितानि दायाद्यभूतानि तपोवनानि॥ 39 ॥  
प्रायेण मोक्षाय विनिः सृतानां शाक्यर्षभाणां विदिताः स्त्रियस्ते।  
तपोवनानीव गृहाणि यासां साध्वीव्रतं कामवदाश्रितानाम्॥ 40 ॥  
यद्यन्यया रूपगुणाधिकत्वाद्भर्ता हृतस्ते कुरु बाष्पमोक्षम्।  
मनस्विनी रूपवती गुणाढ्या हृदि क्षते कात्र हि नाश्रु मुञ्चेत्॥ 41 ॥  
अथापि किञ्चिद्व्यसनं प्रपन्नो मा चैव तदभूत्सदृशोऽत्र बाष्पः।  
अतो विशिष्टं न हि दुः खमस्ति कुलोद्गतायाः पतिदेवतायाः॥ 42 ॥  
अथ त्विदानीं लडितः सुखेनः स्वस्थः फलस्थो व्यसनान्यदृष्ट्वा।  
वीतस्पृहो धर्ममनुप्रपन्नः किं विक्लवा रोदिषि हर्षकाले ॥ 43 ॥  
इत्येवमुक्तापि बहुप्रकारं स्नेहात्तया नैव धृतिं चकार।  
अथापरा तां मनसोऽनुकूलं कालोपपन्नं प्रणयादुवाच॥ 44 ॥  
ब्रवीमि सत्यं सुविनिश्चितं ते प्राप्तं प्रियं द्रक्ष्यसि शीघ्रमेव।  
त्वया विना स्थास्यति तत्र नासौ सत्त्वाश्रयश्चेतनयेव हीनः॥ 45 ॥  
अङ्केऽपि लक्ष्म्या न स निर्वृतः स्यात् त्वं तस्य पार्श्वे यदि तत्र न स्याः।  
आपत्सु कृच्छ्रास्वपि चागतासु त्वां पश्यतस्तस्य भवेन्न दुः खम्॥ 46 ॥  
त्वं निर्वृ तिं गच्छ नियच्छ बाष्पं तप्ताश्रुमोक्षात्परिरक्ष चक्षुः।  
यस्तस्य भावस्त्वयि यश्च रागो न रंस्यते त्वद्विरहात्स धर्मे॥ 47 ॥  
स्यादत्र नासौ कुलसत्त्बयोगात्काषायमादाय विहास्यतीति।  
अनात्मनादाय गृहोन्मुखस्य पुनर्विमोक्तुं क इवास्ति दोषः॥ 48 ॥  
इति युवतिजनेन सान्त्व्यमाना हृतहृदया रमणेन सुन्दरी सा।  
द्रमिडमभिमुखी पुरेव रम्भा क्षितिमगमत्परिवारिताप्सरोभिः॥ 49 ॥







------------------------------------------------------------------------------------------







.



***सप्तमः सर्गः***


**नन्द---विलाप**



लिङ्गं ततः शास्तृविधिप्रदिष्टं गात्रेण विभ्रन्न तु चेतसा तत्।  
भार्यागतैरेव मनोवितर्कैर्जेह्रीयमाणो न ननन्द नन्दः॥ 1 ॥  
स पुष्पमासस्य च पुष्पलक्ष्म्या सर्वाभिसारेण च पुष्पकेतोः।  
यानीयभावेन च यौवनस्य विहारसंस्थो न शमं जगाम्॥ 2 ॥  
स्थितः स दीनः सहकारवीथ्यामालीनसंमूर्च्छितषट्पदायाम्।  
भृसं जजृम्भे युगदीर्घबाहुर्ध्यात्वा प्रियां चापमिवाचकर्ष॥ 3 ॥  
स पीतकक्षोदमिव प्रतीच्छन् चूतद्रुमेभ्यस्तनुपुष्पवर्षम्।  
दीर्घं निशश्वास विचिन्त्य भार्यां नवग्रहो नाग इवावरुद्धः॥ 4 ॥  
शोकस्य हर्ता शरणागतानां शोकस्य कर्ता प्रतिगर्वितानाम्।  
अशोकमालम्ब्य स जातशोकः प्रियां प्रियाशोकवानां शुशोच॥ 5 ॥  
प्रियां प्रियायाः प्रतनुं प्रियङ्गुं निशाम्य भीतामिव निष्पतन्तीम्।  
सस्मार तामश्रुमुखीं सबाष्पः प्रियां प्रियंगुप्रसवावदाताम्॥ 6 ॥  
पुष्पावनद्धे तिलकद्रुमस्य दृष्ट्वाऽन्यपुष्टां शिखरे निविष्टाम्।  
संकल्पयामास शिखां प्रियायाः शुक्लांशुकेऽट्टालमपाश्रितायाः॥ 7 ॥  
लतां प्रफुल्लामतिमुक्तकस्य चूतस्य पार्श्वे परिरभ्य जाताम्।  
निशाम्य चिन्तामगमत्तदैवं श्लिष्टाभवन्मामपि सुन्दरीति॥ 8 ॥  
पुष्पैरराला अपि नागवृक्षा दान्तैः समुद्‌गैरिव हेमगर्भैः।  
कान्तारवृक्षा इव दुः खितस्य न चक्षुराचिक्षिपुरस्य तत्र॥ 9 ॥  
गन्धं वमन्तोऽपि च गन्धपर्णा गन्धर्ववेश्या इव गन्धपूर्णाः।  
तस्य न्यचित्तस्य शुगात्मकस्य घ्राणं न जह्रु र्हृदयं प्रतेपुः॥ 10 ॥  
संरक्तकण्ठैश्च विनीलकण्ठैस्तुष्टैः प्रहृष्टैरपि चान्यपुष्टैः।  
लेलिह्यमानैश्च मधुद्विरेफैः स्वनद्वनं तस्य मनो नुनोद॥ 11 ॥  
स तत्र भार्यारणिसंभवेन वितर्कधूमेन तमः शिखेन।  
कामाग्निनान्तर्हृदि दह्यमानो विहाय धैर्यं विललाप तत्तत्॥ 12 ॥  
अद्यावगच्छामि सुदुष्करं ते चक्रुः करिष्यन्ति च कुर्वते च।  
त्यक्त्वा प्रियामश्रुमुखीं तपो ये चेरुश्चरिष्यन्ति चरन्ति चैव॥ 13 ॥  
तावद्‌दृढं बन्धनमस्ति लोके न दारवं तान्तवमायसं वा।  
यावद्‌दृढं बन्धनमेतदेव मुखं चलाक्षं ललितं च वाक्यम्॥ 14 ॥  
छित्त्वा च भित्त्वा च हि यान्ति तानि स्वपौरुषाच्चैव सुहृद्बलाच्च।  
ज्ञानाच्च रौक्ष्याच्च विना विमोक्तुं न शक्यते स्नेहमयस्तु पाशः॥ 15 ॥  
ज्ञानं न मे तच्च शमाय यत् स्यात् न चास्ति रौक्ष्यं करुणात्मकोऽस्मि।  
कामात्मकश्चास्मि गुरुश्च बुद्धः स्थितोऽन्तरे चक्रगतेरिवास्मि॥ 16 ॥  
अहं गृहीत्वापि हि भिक्षुलिङ्गं भ्रातृषिणा द्विगुरुणानुशिष्टः।  
सर्वास्ववस्थासु लभे न शान्तिं प्रियावियोगादिव चक्रवाकः॥ 17 ॥  
अद्यापि तन्मे हृदि वर्तते च यद्दर्पणे व्याकुलिते मया सा।  
कृतानृतक्रोधकमब्रवीन्मां कथंकृतोऽसीति शठं हसन्ती॥ 18 ॥  
यथैष्यनाश्यानविशेषकायां मयीति यन्मामवदच्च साश्रु।  
पारिप्लवाक्षेण मुखेन बाला तन्मे वचोऽद्यापि मनो रुणाद्धि॥ 19 ॥  
बद्‌ध्वासनं पर्वतनिर्झरस्थः स्वस्थो यथा ध्यायति भिक्षुरेषः।  
सक्तः क्वचिन्नाहमिवैष नूनं शान्तस्तथा तृप्त इवोपविष्टः॥ 20 ॥  
पुंस्कोकिलानामविचिन्त्य घोषं वसन्तलक्ष्म्यामविचार्य चक्षुः।  
शास्त्रं यथाभ्यस्यति चैष युक्तः शङ्के प्रियाकर्षति नास्य चेतः॥ 21 ॥  
अस्मै नमोऽस्तु स्थिरनिश्चयाय निवृत्तकौतूहलविस्मयाय।  
शान्तात्मनेऽन्तर्गतमानसाय चङ्क्रम्यमाणाय निरुत्सुकाय॥ 22 ॥  
निरीक्षमाणस्य जलं सपद्मं वनं च फुल्लं परपुष्टजुष्टम्।  
कस्यास्ति धैर्यं नवयौवनस्य मासे मधौ धर्मसपत्नभूते॥ 23 ॥  
भावेन गर्वेण गतेन लक्ष्म्या स्मितेन कोपेन मदेन वाग्भिः।  
जह्रुः स्त्रियो देवनृपर्षिसंघान् कस्माद्धि नास्मद्विधमाक्षिपेयुः॥ 24 ॥  
कामाभिभूतो हि हिरण्यरेताः स्वाहां सिषेवे मघवानहल्याम्।  
सत्त्वेन सर्गेण च तेन हीनः स्त्रीनिर्जितः किं बत मानुषोऽहम्॥ 25 ॥  
सूर्यः सरण्यू प्रति जातरागस्तत्प्रीतये तष्ट इति श्रुतं नः।  
रतमश्वभूतोऽश्ववधूं समेत्य यतोऽश्विनौ तौ जनयांबभूव॥ 26 ॥  
स्त्रीकारणं वैरविशक्तबुद्ध्योर्वैवश्वताग्न्योश्चलितात्मधृत्योः।  
बहूनि वर्षाणि बभूव युद्धं कः स्त्रीनिमित्तं न चलेदिहान्यः॥ 27 ॥  
भेजे स्वपाकीं मुनिरक्षमालां कामाद्वसिष्ठश्च स सद्वरिष्ठः।  
यस्यां विवश्वानिव भूजलादः सुतः प्रसूतोऽस्य कपिंजलादः॥ 28 ॥  
पराशरः शापशरस्तथर्षिः कालीं सिषेवे झषगर्भयोनिम्।  
सुतोऽस्य यस्यां सुषुवे महात्मा द्वैपायनो वेदविभागकर्ता॥ 29 ॥  
द्वैपायनो धर्मपरायणश्च रेमे समं काशिषु वेशवध्वा।  
यया हतोऽभूच्चलनूपुरेण पादेन विद्युल्लतयेव मेघः॥ 30 ॥  
तथाङ्गिरा रागपरीतचेताः सरस्वतीं ब्रह्मसुतः सिषेवे।  
सारस्वतो यत्र सुतोऽस्य जज्ञे नष्टस्य वेदस्य पुनः प्रवक्ता॥ 31 ॥  
तथा नृपर्षेर्दिलिपस्य यज्ञे स्वर्गस्त्रियां काश्यप आगतास्थः।  
स्रु चं गृहीत्वा स्रवदात्मतेजश्चिक्षेप वह्नावसितो यतोऽभूत्॥ 32 ॥  
तथाऽङ्गदोऽन्तं तपसोऽपि गत्वा कामाभिभूतो यमुनामगच्छत्।  
धीमत्तरं यत्र रथीतरं स सारङ्गजुष्टं जनयाम्बभूव॥ 33 ॥  
निशाम्य शान्तां नरदेवकन्यां वनेऽपि शान्तेऽपि च वर्तमानः।  
चचाल धैर्यान्मुनिऋष्यश्रृङ्गः शैलो महीकम्प इवोच्चश्रृङ्गः॥ 34 ॥  
ब्रह्मर्षिभावार्थमपास्य राज्यं भेजे वनं यो विषयेष्वनास्थः।  
स गाधिजश्चापहृतो घताच्या समा दशैकं दिवसं विवेद॥ 35 ॥  
तथैव कन्दर्पशराभिमृष्टो रम्भां प्रति स्थूलशिरा मुमूर्च्छ।  
यः कामरोषात्मतयानपेक्षः शशाप तामप्रतिगृह्यमाणः॥ 36 ॥  
प्रमद्वरायां च रुरुः प्रियायां भुजङ्गमेनापहृतेन्द्रियायाम्।  
संदृश्य संदृश्य जघान् सर्पान् प्रियं न रोषेण तपो ररक्ष॥ 37॥  
नप्ता शशाङ्कस्य यशोगुणाङ्को बुधस्य सूनुर्विबुधप्रभावः।  
तथोर्वशीमप्सरसं विचिन्त्य राजर्षिरुन्मादमगच्छदैडः॥ 38 ॥  
रक्तो गिरेर्मूर्धनि मेनकायां कामात्मकत्वाच्च स तालजङ्घः।  
पादेन विश्वावसुना सरोषं वज्रेण हिन्ताल इवाभिजघ्ने॥ 39 ॥  
नाशं गतायां परमाङ्गनायां गंगाजलेऽनंगपरीतचेताः।  
जह्नुश्च गङ्गां नृपतिर्भुजाभ्यां रुरोध मैनाक इवाचलेन्द्रः॥ 40 ॥  
नृपश्च गंगाविरहाज्जुघूर्ण गंगाम्मसा साल इवात्तमूलः।  
कुलप्रदीपः प्रतिपस्य सूनुः श्रीमत्तनुः शन्तनुरस्वतन्त्रः॥ 41 ॥  
हृतां च सौनन्दकिनाऽनुशोचन् प्राप्तामिवोर्वीं स्त्रियमुर्वशीं ताम्।  
सद्‌वृत्तवर्मा किल सोमवर्मा बभ्राम चित्तोद्भवभिन्नवर्मा॥ 42 ॥  
भार्यां मृतां चानुममार राजा भीमप्रभावो भुवि भीमकः सः।  
बलेन सेनाक इति प्रकाशः सेनापतिर्देव इवात्तसेनः॥ 43 ॥  
स्वर्गं गते भर्तरि शन्तनौ च कालीं जिहीर्षन् जनमेजयः सः।  
अवाप भीष्मात्समवेत्य मृत्युं न तद्‌गतं मन्मथमुत्ससर्ज॥ 44 ॥  
शप्तश्च पाण्‍डुर्मदनेन नूनं स्त्रीसंगमे मृत्युमवाप्स्यसीति।  
जगाम माद्रीं न महर्षिशापादसेव्यसेवी विममर्श मृत्युम्॥ 45 ॥  
एवंविधा देवनृपर्षिसङ्घाः स्त्रीणां वशं कामवशेन जग्मुः।  
धिया च सारेण च दुर्बलः सन् प्रियामपश्यन् किमु विक्लवोऽहम्॥ 46 ॥  
यास्यामि तस्माद्‌गृहमेव भूयः कामं करिष्ये विधिवत्सकामम्।  
न ह्यन्यचित्तस्य चलेन्द्रियस्य लिंगं क्षमं धर्मपथाच्च्युतस्य॥ 47 ॥  
पाणौ कपालमवधाय विधाय मौण्ड्यं  
मानं निधाय विकृतं परिधाय वासः।  
यस्योद्धवो न धृतिरस्ति न शान्तिरस्ति  
चित्रप्रदीप इव सोऽस्ति च नास्ति चैव॥ 48 ॥  
यो निः सृतश्च न च निः सृतकामरागः  
काषायमुद्वहति यो न च निष्कषायः।  
पात्रं बिभर्ति च गुणैर्न च पात्रभूतो  
लिंगं वहन्नपि स नैव गृही न भिक्षुः॥ 49 ॥  
न न्याय्यमन्वयवतः परिगृह्य लिंगं  
भूयो विमोक्तुमिति योऽपि हि मे विचारः।  
सोऽपि प्रणश्यति विचिन्त्य नृपप्रवीरां----  
स्तान्ये तपोवनमपास्य गृहाण्यतीयुः॥ 50 ॥  
शाल्वाधिपो हि ससुतोऽपि तथाम्बरीषो  
रामोऽन्ध एव स च सांकृतिरन्तिदेवः।  
चीराण्यपास्य दधिरे पुनरंशुकानि  
छित्त्वा जटाश्च कुटिला मुकुटानि बभ्रुः॥ 51 ॥  
तस्माद्भिक्षार्थं मम गुरुरितो यावदेव प्रयात----  
स्त्यक्त्वा काषायं गृहमहमितस्तावदेव प्रयास्ये।  
पूज्यं लिंगं हि स्खलितमनसो बिभ्रतः क्लिष्टबुद्धे----  
र्नामुत्रार्थः स्यादुपहतमतेर्नाप्ययं जीवलोकः॥ 52 ॥







-----------------------------------------------------------------------------------------







.



***अष्टमः सर्गः***


**स्त्री----विघ्न**



अथ नन्दमधीरलोचनं गृहयानोत्सुकमुत्सुकोत्सुकम्।  
अभिगम्य शिवेन चक्षुषा श्रमणः कश्चिदुवाच मैत्रया॥ 1 ॥  
किमिदं मुखमश्रुदुर्दिनं हृदयस्थं विवृणोति ते तमः।  
धृतिमेहि नियच्छ विक्रियां न हि बाष्पश्च शमश्च शोभते॥ 2 ॥  
द्विविधा समुदेति वेदना नियतं चेतसि देह एव च।  
श्रुतविध्युपचारकोविदा द्विविधा एव तयोश्चिकित्सकाः॥ 3 ॥  
तदियं यदि कायिकी रुजा भिषजे तूर्णमनूनमुच्यताम्।  
विनिगुह्य हि रोगमातुरो नचिरात्तीव्रमनर्थमृच्छति॥ 4 ॥  
अथ दुः खमिदं मनोमयं वद वक्ष्यामि यदत्र भेषजम्।  
मनसो हि रजस्तमस्विनो भिषजोऽध्यात्मविदः परीक्षकाः॥ 5 ॥  
निखिलेन च सत्यमुच्यतां यदि वाच्यं मयि सौम्य मन्यसे।  
गतयो विविधा हि चेतसां बहुगुह्यानि महाकुलानि च॥ 6 ॥  
इति तेन स चोदितस्तदा व्यवसायं प्रविवक्षुरात्मनः।  
अवलम्ब्य करे करेण तं प्रविवेशान्यतरद्वनान्तरम्॥ 7 ॥  
अथ तत्र शुचौ लतागृहे कुसुमोद्‌गारिणि तौ निषेदतुः।  
मृदुभिर्मृदुमारुतेरितैरुपगूढाविव बालपल्लवैः॥ 8 ॥  
स जगाद ततश्चिकीर्षितं घननिश्वासगृहीतमन्तरा।  
श्रुतवाग्विशदाय भिक्षवे विदुषा प्रव्रजितेन दुर्वचम्॥ 9 ॥  
सदृशं यदि धर्मचारिणः सततं प्राणिषु मैत्रचेतसः।  
अधृतौ यदियं हितैषिता मयि ते स्यात्करुणात्मनः सतः॥ 10 ॥  
अत एव च मे विशेषतः प्रविवक्षा क्षमवादिनि त्वयि।  
न हि बावमिमं चलात्मने कथयेयं ब्रुवतेऽप्यसाधवे॥ 11 ॥  
तदिदं श्रृणु मे समासतो न रमे धर्मविधावृते प्रियाम्।  
गिरिसानुषु कामिनीमृते कृतरेता इव किन्नरश्चरन्॥ 12 ॥  
वनवससुखात्पराङ्मुखः प्रयियासा गृहमेव येन मे।  
न हि शर्म लभे तया विना नृपतिर्हीन इवोत्तमश्रिया॥ 13 ॥  
अथ तस्य निशम्य तद्वचः प्रियभार्याभिमुखस्य शोचतः।  
श्रमणः स शिरः प्रकम्पयन्निजगादात्मगतं शनरिदम्॥ 14 ॥  
कृपणं बत यूथलालसो महतो व्याधभयाद्विनिः सृतः।  
प्रविविक्षति वागुरां मृगश्चपलो वेणुरवेण वञ्चितः॥ 15 ॥  
विहगः खलु जालसंवृतो हितकामेन जनेन मोक्षितः।  
विचरन्फलपुष्पवद्वनं प्रविविक्षुः स्वयमेव पञ्जरम्॥ 16 ॥  
कलभः करिणा खलूद्‌धृतो बहुपङ्काद्विषमान्नदीतलात्।  
जलतर्षवशेन तां पुनः सरितं ग्राहवतीं तितीर्षति ॥ 17 ॥  
शरणे सभुजंगमे स्वपन्प्रतिबुद्धेन परेण बोधितः।  
तरुणः खलु जातविभ्रमः स्वयमुग्रं भुजगं जिघृक्षति॥ 18 ॥  
महता खलु जातवेदसा ज्वलितादुत्पतितो वनद्रुमात्।  
पुनरिच्छति नीडतृष्णया पतितुं तत्र गतव्यथो द्विजः॥ 19 ॥  
अवशः खलु काममूर्छया प्रियया श्येनभयाद्विनाकृतः।  
न धृतिं समुपैति न ह्रियं करुणं जीवति जीवजीवकः॥ 20 ॥  
अकृतात्मतया तृषान्वितो घृणया चैव धिया च वर्जितः।  
अशनं खलु वान्तमात्मना कृपणः श्वा पुनरत्तुमिच्छति॥ 21 ॥  
इति मन्मथशोककर्षित तमनुध्याय मुहुर्निरीक्ष्य च।  
श्रमणः स हिताभिकाङ्क्षया गुणवद्वाक्यमुवाच विप्रियम्॥ 22 ॥  
अविचारयतः शुभाशुभं विषयेष्वेव निविष्टचेतसः।  
उपपन्नमलब्धचक्षुषो न रतिः श्रेयसि चेद्भवेत्तव॥ 23 ॥  
श्रवणे ग्रहणेऽथ धारणे परमार्थावगमे मनः शमे।  
अविषक्तमतेश्चलात्मनो न हि धर्मेऽभिरतिर्विधीयते॥ 24 ॥  
विषयेषु तु दोषदर्शिनः परितुष्टस्य शुचेरमानिनः।  
शमकर्मसु युक्तचेतसः कृबुद्धेर्न रतिन विद्यते॥ 25 ॥  
रमते तृषितो धनश्रिया रमते कामसुखेन बालिशः।  
रसमे प्रशमेन सज्जनः परिभोगान्परिभूय विद्यया॥ 26 ॥  
अपि च प्रथितस्य धीमतः कुलजस्यार्चितलिङ्गधारिणः।  
सदृशी न गृहाय चेतना प्रणतिर्वायुवशाद्गिरेरिव॥ 27 ॥  
स्पृहयेत्परसंश्रिताय यः परिभूयात्मवशां स्वतन्त्रताम्।  
उपशान्तिपथे शिवे स्थितः स्पृहयेद्दोषवते गृहाय सः॥ 28 ॥  
व्यसानभिहतो यथा विशेत्परिमुक्तः पुनरेव बन्धनम्।  
समुपेत्य वनं तथा पुनर्गृ हसंज्ञं मृगयेत बन्धनम्॥ 29 ॥  
पुरुषश्च विहाय यः कलिं पुनरिच्छेत्कलिमेव सेवितुम्।  
स विहाय भजेत बालिशः कलिभूतामजितेन्द्रियः प्रियाम्॥ 30 ॥  
सविषा इव संश्रिता लताः परिमृष्टा इव सोहगा गुहाः।  
विवृता इव चासयो धता व्यसनान्ता हि भवन्ति योषितः॥ 31 ॥  
प्रमदाः समदा मदप्रदा प्रमदा वीतमदा भयप्रदाः।  
इति दोषभयावहाश्च ताः कथमहन्ति निषेवणं नु ताः॥ 32 ॥  
स्वजनः स्वजनेन भिद्यते सुहृदश्चापि सुहृज्जनेन यत्।  
परदोषविचक्षणाः शठास्तदनार्याः प्रचरन्ति योषितः॥ 33 ॥  
कुलजाः कृपणीभवन्ति यद्यदयुक्तं प्रचरन्ति साहसम्।  
प्रविशन्ति च यच्चमूमुखं रभसास्तत्र निमित्तमङ्गनाः॥ 34 ॥  
वचनेन हरन्ति वल्गुना निशितेन प्रहरन्ति चेतसा।  
मधु तिष्ठति वाचि योषितां हृदये हालहलं महद्विषम्॥ 35 ॥  
प्रदहन्दहनोऽपि गृह्यते विशरीरः पवनोऽपि गृह्यते।  
कुपितो भुजगोऽपि गृह्यते प्रमदानां तु मनो न गृह्यते॥ 36 ॥  
न वपुर्विमृशन्ति न श्रियं न मतिं नापि कुलं न विक्रमम्॥  
प्रहरन्त्यविशेषतः स्त्रियः सरितो ग्राहकुलाकुला इव॥ 37 ॥  
न वचो मधुरं न लालनं स्मरति स्त्री न च सौहृदं क्वचित्।  
कलिता वनितैव चञ्चला तदिहारिष्विव नावलम्ब्यते॥ 38 ॥  
अददत्सु भवन्ति नर्मदाः प्रददत्सु प्रविशन्ति विभ्रमम्।  
प्रणतेषु भवन्ति गर्विताः प्रमदास्तृप्ततराश्च मानिषु॥ 39 ॥  
गुणवत्सु चरन्ति भर्तृ वद्गुणहीनेषु चरन्ति पुत्रवत्।  
धनवत्सु चरन्ति तृष्णया धनहीनेषु चरन्त्यवज्ञया॥ 40 ॥  
विषयाद्विषयान्तरं गता प्रचरत्येव यथा हृतापि गौः।  
अनवेक्षितपूर्वसौहृदा रमतेऽन्यत्र गता तथाङ्गना॥ 41 ॥  
प्रविशन्त्यपि हि स्त्रियश्चितामनुबध्नन्त्यपि मुक्तजीविताः।  
अपि बिभ्रति चैव यन्त्रणा न तु भावेन वहन्ति सौहृदम्॥ 42 ॥  
रमयन्ति पतीन् कथंचन प्रमदा याः पतिदेवताः क्वचित्।  
चलचित्ततया सहस्रशो रमयन्ते हृदयं स्वमेव ताः॥ 43 ॥  
श्वपचं किल सेनजित्सुता चकमे मीनरिपुं कुमुद्वती।  
मृगराजमथो बृहद्रथा प्रमदानामगतिर्न विद्यते॥ 44 ॥  
कुरुहैहयवृष्णिवंशजा बहुमायाकवचोऽथ शम्बरः।  
मुनिरुग्रतपाश्च गौतमः समवापुर्वनितोद्धतं रजः॥ 45 ॥  
अकृतज्ञमनार्यमस्थिरं वनितानामिदमीदृशं मनः।  
कथमर्हति तासु पण्डितो हृदयं सज्जयितुं चलात्मसु॥ 46 ॥  
अथ सूक्ष्ममतिद्वयाशिवं लघु तासां हृदयं न पश्यसि।  
किमु कायमसद्गृहं स्रवद्वनितानामशुचिं न पश्यसि॥ 47 ॥  
यदहन्यहनि प्रधावनैर्वसनैश्चाभरणैश्च संस्कृतम्।  
अशुभं तमसावृतेक्षणः शुभतो गच्छसि नावगच्छसि॥ 48 ॥  
अथवा समवैषि तत्तनूमशुभां त्वं न तु संविदस्ति ते।  
सुरभिं विदधासि हि क्रियामशुचेस्तत्प्रभवस्य शान्तये॥ 49 ॥  
अनुलेपनमञ्जनं स्रजो मणिमुक्तातपनीयमंशुकम्।  
यदि साधु किमत्र योषितां सहजं तासु विचीयतां शुचि॥ 50 ॥  
मलपङ्कधरा दिगम्बरा प्रकृतिस्थैर्नखदन्तरोमभिः।  
यदि सा तब सुन्दरी भवेन्तियतं तेऽद्य न सुन्दरी भवेत्॥ 51 ॥  
स्रवतीमशुचिं स्पृशेच्च कः सघृणो जर्जरभाण्डवत्स्त्रियम्।  
यदि केवलया त्वचावृता न भवेन्मक्षिकपत्रमात्रया॥ 52 ॥  
त्वचवेष्टितमस्थिपञ्जरं यदि कायं समवैषि योषिताम्।  
मदनेन च कृष्यसे बलादघृणः खल्वधृतिश्च मन्मथः॥ 53 ॥  
शुभतामशुभेषु कल्पयन्नखदन्तत्वचकेशरोमसु।  
अविचक्षण किं न पश्यसि प्रकृतिं च प्रभवं योषिताम्॥ 54 ॥  
तदवेल्य मनः शरीरयोर्वनिता दोषवतीर्विशेषतः।  
चपलं भवनोत्सुकं मनः प्रतिसंख्यानबलेन वार्यताम्॥ 55 ॥  
श्रुतवान्मतिमान् कुलोद्गतः परमस्य प्रशमस्य भाजनम्।  
उपगम्य यथा तथा पुनर्न हि भेत्तं नियमं त्वमर्हसि॥ 56 ॥  
अभिजनमहतो मनस्विनः प्रिययशसो बहुमानमिच्छतः।  
निधनमपि वरं स्थिरात्मनश्च्युतविनयस्य न चैव जीवितम्॥ 57 ॥  
बद्‌ध्वा यथा हि कवचं प्रगृहीतचापो  
निन्द्यो भवत्यपसृतः समराद्रथस्थः।  
भैक्षाकमभ्युपगतः परिगृह्य लिङ्गं  
निन्द्यस्तथा भवति कामहृतेन्द्रियाश्वः॥ 58 ॥  
हास्यो यथा च परमाभरणाम्बरस्रग्  
भैक्षं चरन्धृतधनुश्चलचित्रमौलिः।  
वैरूप्यमभ्युपगतः परपिण्डभोजी  
हास्यस्तथा गृहसुखाभिमुखः सतृष्णः॥ 59 ॥  
यथा स्वन्नं भुक्त्वा परमशयनीयेऽपि शयितो  
वराहो निर्मुक्तः पुनरशुचि धावेत्परिचितम्।  
तथा श्रेयः श्रृण्वन्प्रशमसुखमास्वाद्य गुणवद  
वनं शान्तं हित्वा गृहमभिलषेत्कामतृषितः॥ 60 ॥  
यथोत्का हस्तस्था दहति पवनप्रेरितशिखा  
यथा पादाक्रान्तो दशति भुजगः क्रोधरभसः।  
यथा हन्ति व्याघ्रः शिशुरपि गृहीतो गृहगतः  
तथा स्त्रीसंसर्गो बहुविधमनर्थाय भवति॥ 61 ॥  
तद्विज्ञाय मनः शरीरनियतान्नारीषु दोषानिमान्  
मत्वा कामसुखं नदीजलचलं क्लेशाय शोकाय च।  
दृष्ट्वा दुर्बलमामपात्रसदृशं मृत्यूपसृष्टं जगन्  
निर्मोक्षाय कुरुष्व बुद्धिमतुलामुत्कण्ठितुं नार्हसि॥ 62 ॥  
॥ सौन्दरनन्दे महाकाव्ये स्त्रीविघातो नामाष्टमः सर्गः ॥







-----------------------------------------------------------------------------------------







.

***नवमः सर्गः***


**अभिमान की निन्दा**



अथैवमुक्तोऽपि स तेन भिक्षुणा जगाम नैवोपशमं प्रियां प्रति।  
तथा हि तामेव तदा स चिन्तयन्न तस्य शुश्राव विसंज्ञवद्वचः॥ 1 ॥  
यथा हि वैद्यस्य चिकीर्षतः शिवं वचो न गृह्णाति मुमूर्षरातुरः।  
तथैव मत्तो बलरूपयौवनैर्हितं न जग्राह स तस्य तद्वचः॥ 2 ॥  
न चात्र चित्रं यदि रागपाप्मना मनोऽभिभूयेत तमोवृतात्मनः।  
नरस्य पाप्मा हि तदा निवर्तते यदा भवत्यन्तगतं तमस्तनु॥ 3 ॥  
ततस्तथाक्षिप्तमवेक्ष्य तं तदा बलेन रूपेण च यौवनेन च।  
गृहप्रयाणं प्रति च व्यवस्थितं शशास नन्दं श्रवणः स शान्तये॥ 4 ॥  
बलं च रूपं च नवं च यौवनं तथावगच्छामि यथावगच्छसि।  
अहं त्विदं ते त्रयमव्यवस्थितं यथावबुद्धो न तथावबुध्यसे॥ 5 ॥  
इदं हि रोगायतनं जरावशं नदीतटानोकहवच्चलाचलम्।  
न वेत्सि देहं जलफेनदुर्बलं बलस्थतामात्मनि येन मन्यसे॥ 6 ॥  
यदान्नपानासनयानकर्मणामसेवनादप्यतिसेवनादपि।  
शरीरमासन्नविपत्ति दृश्यते बलेऽभिमानस्तव केन हेतुना॥ 7 ॥  
हिमातपव्याधिजराक्षुधादिभिर्यदाप्यनर्थैरुपमीयते जगत्।  
जलं शुचौ मास इवार्करश्मिभिः क्षयं व्रजन् किं बलदृप्त मन्यसे॥ 8 ॥  
त्वगस्थिमासक्षतजात्मकं यदा शरीरमाहारवशेन तिष्ठति।  
अजस्रमार्तं सततप्रतिक्रियं बलान्वितोऽस्मीति कथं विहन्यसे॥ 9 ॥  
यथा घटं मृन्मयमाममाश्रितो नरस्तितीर्षेत्क्षुभितं महार्णंवम्।  
समुच्छ्रयं तद्वदसारमुद्वहन्बलं व्यवस्येद्विषयार्थमुद्यतः॥ 10 ॥  
शरीरमामादपि मृन्मयाद्घटा----  
दिदं दु निः सारतमं मतं मम।  
चिरं हि तिष्ठेद्विधिवाद्‌धृतो घटः  
समुच्छ्रयोऽयं सुधृतोऽपि भिद्यते॥ 11 ॥  
यदाम्बुभूवाय्वनलाश्च धातवः सदा विरुद्धा विषमा इवोरगाः।  
भवन्त्यनर्थाय शरीरमाश्रीताः कथं बलं रोगविधो व्यवस्यसि॥ 12 ॥  
प्रयान्ति मन्त्रैः प्रशमं भुजंगमा  
न मन्त्रसाध्यास्तु भवन्ति धातवः।  
क्वचिच्च कंचिच्च दशन्ति पन्नगाः  
सदा च सर्वं च तुदन्ति धातवः॥ 13 ।  
इदं हि शय्यासनपानभोजनैर्गुणः शरीरं चिरमप्यवेक्षितम्।  
न मर्षयत्येकमपि व्यतिक्रमं यतो महाशीविषवत्प्रकुप्यति॥ 14 ॥  
यदा हिमार्तो ज्वलनं निषेवते  
हिमं निदाघाभिहतोऽभिकाङ्क्षति।  
क्षुधान्वितोऽन्नं सलिलं तृषान्वितो  
बलं कुतः किं च कथं च कस्य च॥ 15 ॥  
तदेवमाज्ञाय शरीरमातुरं बलान्वितोऽस्मीति न मन्तुमर्हसि।  
असारमस्वन्तमनिश्चितं जगज्जगत्यनित्ये बलमव्यवस्थितम्॥ 16 ॥  
क्व कार्तवीर्यस्य बलाभिमानिनः सहस्रबाहोर्बलमर्जुनस्य तत्।  
चकर्त बाहून्युधि यस्य भार्गवो महान्ति श्रृङ्गाण्यशनिर्गिरेरिव॥ 17 ॥  
क्व तद्बलं कंसविकर्षिणो हरेस्तुहङ्गराजस्य पुटावभेदिनः।  
यमेकबाणेन निजघ्निवान् जराः क्रमागता रूपमिवोत्तमं जरा॥ 18 ॥  
दितेः सुतस्यामररोषकारिणश्चमूरुचेर्वा नमुचेः क्व तद्बलम्।  
यमाहवे क्रुद्धमिवान्तकं स्थितं जघान फेनावयवेन वासवः॥ 19 ॥  
बलं कुरूणां क्व च तत्तदाभवद्  
युधि ज्वलित्वा तरसौजसा च ये।  
समित्समिद्धा ज्वलना इवाध्वरे  
हतासवो भस्मनि पर्यवस्थिताः॥ 20 ॥  
अतो विदित्वा बलवीर्यमानिनां बलान्वितानामवमर्दितं बलम्।  
जगज्जरामृत्युवशं विचारयन्बलेऽभिमानं न विधातुमर्हसि॥ 21 ॥  
बलं महद्वा यदि वा न मन्यसे कुरुष्व युद्धं सह तावदिन्द्रियैः।  
जयश्च तेऽत्रास्ति महच्च ते बलं पराजयश्चेद्वितथं च ते बलम्॥ 22 ॥  
तथा हि वीराः पुरुषा न ते मता  
जयन्ति ये साश्वरथद्विपानरीन्  
यथा मता वीरतरा मनीषिणो  
जयन्ति लोलानि षडिन्द्रियाणि ये॥ 23 ॥  
अहं वपुष्मानिति यच्च मन्यसे विलक्षणं नैतदिदं च गृह्यताम्।  
क्व तद्वपुः सा च वपुष्मती तनुर्गदस्य शाम्बस्य च सारणस्य च॥ 24 ॥  
यथा मयूरश्चलचित्रचन्द्रको बिभर्ति रूपं गुणवत्स्वभावतः।  
शरीरसंस्कारगुणादृते तथा बिभर्षि रूपं यदि रूपवानसि॥ 25 ॥  
यदि प्रतीपं वृणुयान्न वाससा न शौचकाले यदि संस्पृशेदपः।  
मृजाविशेषं यदि नाददीत वा वपुर्वपुष्मन्वव कीदृशं भवेत्॥ 26 ॥  
नवं वयश्चात्मगतं निशाम्य यद्गृहोन्मुखं ते विषयाप्तये मनः।  
नियच्छ तच्छैलनदीरयोपमं द्रुतं हि गच्छत्यनिवर्ति यौवनम्॥ 27 ॥  
ऋतुर्व्यतीतः परिवर्तते पुनः क्षयं प्रयातः पुनरेति चन्द्रमाः।  
गतं गतं नैव तु संनिवर्तते जलं नदीनां च नृणां च यौवनम्॥ 28 ॥  
विवर्णितश्मश्रु वलीविकुञ्चितं विशीर्णदन्तं शिथिलम्रु निष्प्रभम्।  
यदा मुखं द्रक्ष्यसि जर्जरं तदा जराभिभूतो विमदो भविष्यसि॥ 29 ॥  
निषेव्य पानं मदनीयमुत्तमं निशाविवासेषु चिराद्विमाद्यति।  
नरस्तु मत्तो बलरूपयौवनैर्न कश्चिदप्राप्य जरां विमाद्यति॥ 30 ॥  
यथेक्षुरत्यन्तरसप्रपीडितो भुवि प्रविद्धो दहनाय शुष्यते।  
तथा जरायन्त्रनिपीडिता तनुर्निपीतसारा मरणाय तिष्ठति॥ 31 ॥  
यथा हि नृभ्यां करपत्रमीरितं समुच्छ्रितं दारु भिनत्त्यनेकधा।  
तथोच्छ्रितां पातयति प्रजामिमामहर्निशाभ्यामुपसंहिता जरा॥ 32 ॥  
स्मृतेः प्रमोषो वपुषः पराभवौ  
रतेः क्षयो वाच्छ्रु तिचक्षुषां ग्रहः।  
श्रमस्य योनिर्बलवीर्ययोर्वधो  
जरासमो नास्ति शरीरिणां रिपुः॥ 33 ॥  
इदं विदित्वा निधनस्य दैशिकं जराभिधानं जगतो महद्भयम्।  
अहं वपुष्मान्बलवान्युवेति वा न मानमारोढुमनार्यमर्हसि॥ 34 ॥  
अहं मसेत्येव च रक्तचेतसां शरीरसंज्ञा तव यः कलौ ग्रहः।  
तमुत्सृजैवं यदि शाम्यता भवेद्भयं ह्यहं चेति ममेति चार्छति॥ 35 ॥  
यदा शरीरे न वशोऽस्ति कस्यचिन्निरस्यमाने विविधैरुपप्लवैः।  
कथं क्षमं वेत्तुमहं ममेति वा शरीरसंज्ञं गृहमापदामिदम्॥ 36 ॥  
सपन्नगे यः कुगृहे सदाशुचौ रमेत नित्यं प्रतिसंस्कृतेऽबले।  
स दुष्टधातावशुचौ चलाचले रमेत काये विपरीतदर्शनः॥ 37 ॥  
यथा प्रजाभ्यः कुनृपो बलाद्‌बलीन्हरत्यशेषं च न चाभिरक्षति।  
तथैव कायो वसनादिसाधनं हरत्यशेषं च न चानुवर्तते॥ 38 ॥  
यथा प्ररोहन्ति तृणान्ययत्नतः क्षितौ प्रयत्नात्तु भवन्ति शालयः।  
तथैव दुः खानि भवन्त्ययत्नतः सुखानि यत्नेन भवन्ति वा नवा॥ 39 ॥  
शरीरमार्तं परिकर्षतश्चलं न चास्ति किंचित्परमार्थतः सुखम्।  
सुखं हि दुः कप्रतिकारसेवया स्थिते च दुः खे तनुनि व्यवस्यति॥ 40 ॥  
यथानपेक्ष्याग्र्यमपीप्सितं सुखं प्रबाधते दुः खमुपेतमण्वपि।  
तथानपेक्ष्यात्मनि दुः खमागतं न विद्यते किंचन कस्यचित्सुखम्॥ 41 ॥  
शरीरमीदृग्बहुदुः खमध्रुवं  
फलानुरोधादथ नावगच्छसि।  
द्रवत्फलेभ्यो धृतिरश्मिभिर्मनो  
निगृह्यतां गौरिव शस्यलालसा॥ 42 ॥  
न कामभोगा हि भवन्ति तृप्तये हवींषि दीप्तस्य विभावसोरिव।  
यथा यथा कामसुखेषु वर्तते तथा तथेच्छा विषयेषु वर्धते॥ 43 ॥  
यथा च कुष्ठव्यसनेन दुः खिनः प्रतापनान्नैव शमं निगच्छति।  
तथेन्द्रियार्थेष्वजितेन्द्रियश्चरन्न कामभोगैरुपशान्तिमृच्छति॥ 44 ॥  
यथा हि भैषज्यसुखाभिकाङ्क्षया भजेत रोगान्न भजेत तत्क्षमम्।  
तथा शरीरे बहुदुः खभाजने रमेत मोहाद्विषयाभिकाङ्क्षया॥ 45 ॥  
अनर्थकामः पुरुषस्य यो जनः स तस्य शत्रुः किल तेन कर्मणा।  
अनर्थमूला विषयाश्च केवला ननु प्रहेया विषमा यथारयः॥ 46 ॥  
इहैव भूत्वा रिपवो वधात्मकाः प्रयान्ति काले पुरुषस्य मित्रताम्।  
परत्र चैवेह च दुः खहेतवो भवन्ति कामा न तु कस्यचिच्छिवाः॥ 47 ॥  
यथोपभुक्तं रसवर्णगन्धवद्वधाय किम्पाकफलं न पुष्टये।  
निषेव्यमाणा विषयाश्चलात्मनो भवन्त्यनर्थाय तथा न भूतये ॥ 48 ॥  
तदेतदाज्ञाय विपाप्मनात्मना विमोक्षधर्माद्युपसंहितं हितम्।  
जुषस्व मे सज्जनसंमतं मतं प्रचक्ष्व वा निश्चयमुद्‌गिन् गिरम्॥ 49 ॥  
इति हितमपि बह्वपीदमुक्तः श्रुतमहता श्रमणेन तेन नन्दः।  
न धृतिमुपययौ न शर्म लेभे द्विरद इवातिमदो मदान्धचेताः॥ 50 ॥  
नन्दस्य भावमवगम्य ततः स भिक्षुः  
पारिप्लवं गृहसुखाभिमुखं न धर्मे।  
सत्त्वाशयानुशयभावपरीक्षकाय  
बुद्धाय तत्त्वविदुषे कथयांचकार॥ 51 ॥







--------------------------------------------------------------------------------------------







.



***दशमः सर्गः***



स्वर्ग---दर्शन अथवा स्वर्ग का दृष्टान्त

श्रुत्वा ततः सद्‌व्रतमुत्सिसृक्षुं भार्यां दिदृक्षुं भवनं विविक्षुम्।  
नन्दं निरानन्दमपेतधैर्यमभ्युज्जिहीर्षुर्मुनिराजुहाव॥ 1 ॥  
तं प्राप्तमप्राप्तविमोक्षामार्गं पप्रच्छ चित्तस्खलितं सुचित्तः।  
स ह्रीमते ह्रीविनतो जगाद स्वं निश्चयं निश्चयकोविदाय॥ 2 ॥  
नन्दं विदित्वा सुगतस्ततस्तं भार्याभिधाने तमसि भ्रमन्तम्।  
पाणौ गृहीत्वा वियदुत्पपात मलं जले साधुरिवोज्जिहीर्षुः॥ 3 ॥  
काषायवस्त्रौ कनकावदातौ विरेजतुस्तौ नभसि प्रसन्ने।  
अन्योन्यसंश्लिष्टविकीर्णपक्षौ सरः प्रकीर्णाविव चक्रवाकौ॥ 4 ॥  
तौ देवदारूत्तमगन्धवन्तं नदीसरः प्रस्रवणौघवन्तम्।  
आजग्मतुः काञ्चनधातुमन्तं देवर्षिमन्तं हिमवन्तमाशु॥ 5 ॥  
तस्मिन् गिरौ चारणसिद्धजुष्टे शिवे हविर्धूमकृतोत्तरीये।  
अगम्यपारस्य निराश्रयस्य तौ तस्थतुर्दीप इवाम्बरस्य॥ 6 ॥  
शान्तेन्द्रिये तत्र मुनौ स्तिते तु सविस्मयं दिक्षु ददर्श नन्दः।  
दरीश्च कुञ्जांश्च वनौकसश्च विभूषणं रक्षणमेव चाद्रेः॥ 7 ॥  
बह्वायते तत्र सिते हि श्रृंगे संक्षिप्तबर्हः शयितो मयूरः।  
भुजे बलस्यायतपीनबाहोर्वैदूर्यकेयूर इवाबभासे॥ 8 ॥  
मनः शिलाधातुशिलाश्रयेण पीतीकृतांगो विरराज सिंहः।  
संतप्तचामीकरभक्तिचित्रं रूप्याङ्गदं शीर्णमिवाम्बिकस्य॥ 9 ॥  
व्याघ्रः क्लमव्यायतखेलगामी लाङ्गुलचक्रेण कृतापसव्यः।  
बभौ गिरेः प्रस्रवणं पिपासुर्दित्सन् पितृभ्योऽम्भ इवावतीर्णः॥ 10 ॥  
चलत्कदम्बे हिमवन्नितम्बे तरौ प्रलम्बे चमरो ललम्बे।  
छेत्तु विलग्नं शशाक बालं कुलोद्‌गतां प्रीतिमिवार्यवृत्तः॥ 11 ॥  
सुवर्णगौराश्च किरातसंघा मयूरपत्रोज्ज्वलगात्रलेखाः।  
शार्दूलपातप्रतिमा गुहाभ्यो निष्पेतुरुद्गार इवाचलस्य॥ 12 ॥  
दरीचरीणामतिसुन्दरीणां मनोहरश्रोणिकुचोदरीणाम्।  
वृन्दानि रेजुर्दिशि किन्नरीणां पुष्पोत्कचानामिव वल्लरीणाम्॥ 13 ॥  
नगान्नगस्योपरि देवदारूनायासयन्तः कपयो विचेरुः।  
तेभ्यः फलं नापुरतोऽपजग्मुर्मोघप्रसादेभ्य इवेश्वरेभ्यः॥ 14 ॥  
तस्मात्तु यूथादपसार्यमाणां निष्पीडितालक्तकरक्तवक्त्राम्।  
शाखामृगीमेकविपन्नदृष्टिं दृष्ट्वा मुनिर्नन्दमिदं बभाषे॥ 15 ॥  
का नन्द रूपेण च चेष्टया चसंपश्यतश्चारुतरा मता ते।  
एषा मृगी वैकविपन्नदृष्टिः स वा जनो यत्र गता तवेष्टिः॥ 16 ॥  
इत्येवमुक्तः सुगतेन नन्दः कृत्वा स्मितं किञ्चिदिदं जगाद।  
क्व चोत्तमस्त्री भगवन् वधूस्ते मृगी नगक्लेशकरी क्व चैषा॥ 17 ॥  
ततो मुनिस्तस्य निशम्य वाक्यं हेत्वन्तरं किञ्चिदवेक्षमाणः।  
आलम्ब्य नन्दं प्रययौ तथैव क्रीडावनं वज्रधरस्य राज्ञः॥ 18 ॥  
ऋतावृतावाकृतिमेक एके क्षणे क्षणे बिभ्रति यत्र वृक्षाः।  
चित्रां समस्तामपि केचिदन्ये षण्णामृतूणां श्रियमुद्वहन्ति॥ 19 ॥  
पुष्यन्ति केचित्सुरभीरुदारा मालाः स्रजश्च ग्रथिता विचित्राः।  
कर्णानुकुलानवतंसकांश्च प्रत्यर्थिभूतानिव कुण्डलानाम्॥ 20 ॥  
रक्तानि फुल्लाः कमलानि यत्र  
प्रदीपवृक्षा इव भान्ति वृक्षाः।  
प्रफुल्लनीलोत्पलरोहिणोऽन्ये  
सोन्मीलिताक्षा इव भान्ति वृक्षाः॥ 21 ॥  
नानाविरागाण्यथ पाण्डराणि सुवर्णभक्तिव्यवभासितानि।  
अतान्तवान्येकघनानि यत्र सूक्ष्माणि वासांसि फलन्ति वृक्षाः॥ 22 ॥  
हारान्मणीनुत्तकुण्डलानि केयूरवर्याण्यथ नूपुराणि।  
एवं विधान्याभरणानि यत्र स्वर्गानुरूपाणि फलन्ति वृक्षाः॥ 23 ॥  
वैडूर्यनालानि च काञ्चनानि पद्मानि वज्राङ्कुरकेसराणि।  
स्पर्शक्षमाण्युत्तमगन्धवन्ति रोहन्ति निष्कम्पतला नलिन्यः॥ 24 ॥  
यत्रायतांश्चैव ततांश्च तांस्तान्वाद्यस्य हेतून् सुषिरान् घनांश्च।  
फलन्ति वृक्षा मणिहेमचित्राः क्रीडासहायास्त्रिदशालयानाम्॥ 25 ॥  
मन्दारवृक्षांश्च कुशेशयाश्च पुष्पानतान् कोकनदांश्च वृक्षान्।  
आक्रम्य माहात्म्यगुणै र्विराजन् राजायते यत्र स पारिजातः॥ 26 ॥  
कृष्टे तपः शीलहलैरखिन्नैस्त्रिविष्टमक्षेत्रतले प्रसूताः।  
एवंविधा यत्र सदानुवृत्ता दिवौकसां भोगविधानवृक्षाः॥ 27 ॥  
मनः शिलाभैर्वदनैर्विहंगा यत्राक्षिभिः स्फाटिकसन्निभैश्च।  
शावैश्च पक्षैरभिलोहितान्तैर्माञ्जिष्ठकैरर्धसितैश्च पादैः॥ 28 ॥  
चित्रैः सुवर्णच्छदनैस्तथान्ये वैडूर्यनीलैर्नयनैः प्रसन्नैः।  
विहङ्गमाः शिञ्जिरिकाभिधाना रुतैर्मनः श्रोत्रहरैर्भ्रमन्ति॥29 ॥  
रक्ताभिरग्रेषु च वल्लीरीभिर्मध्येषु चामीकरपिञ्जराभिः।  
वैडुर्यवर्णाभिरुपान्तमध्येष्वलंकृता यत्र खगाश्चरन्ति॥ 30 ॥  
रोचिष्णवो नाम पतत्रिणोऽन्ये दीप्ताग्निवर्णा ज्वलितैरिवास्यैः।  
भ्रमन्ति दृष्टीर्वपुषाक्षिपन्तः स्वनैः शुभैरप्सरसो हरन्तः॥ 31 ॥  
यत्रेष्टचेष्टाः सततप्रहृष्टा निरर्तयो निर्जरसो विशोकाः।  
स्वैः कर्मभिर्हीनविशिष्टमध्याः स्वयंप्रभा पुण्यकृतो रमन्ते॥ 32 ॥  
पूर्वं तपोमूल्यपरिग्रहेण स्वर्गक्रयार्थं कृतनिश्चयानाम्।  
मनांसि खिन्नानि तपोधनानां हरन्ति यत्राप्सरसो लडन्त्यः॥ 33 ॥  
नित्योत्सवं तं च निशाम्य लोकं निस्तन्द्रिनिद्रारतिशोकरोगम्।  
नन्दो जरामृत्युवशं सदार्तं मेने श्मशानप्रतिमं नृलोकम्॥ 34 ॥  
ऐन्द्रं वनं तच्च ददर्श नन्दः समन्ततो विस्मयफुल्लदृष्टिः।  
हर्षान्विताश्चाप्सरसः परीयुः सगर्वमन्योन्यमवेक्षमाणाः॥ 35 ॥  
सदा युवत्यो मदनैककार्याः साधारणाः पुण्यकृतां विहाराः।  
दिव्याश्च निर्दोषपरिग्रहाश्च तपः फलस्याश्रयणं सुराणाम्॥ 36 ॥  
तासां जगुर्धीरमुदात्तमन्याः पद्मानि काश्चिल्ललितं बभञ्जुः।  
अन्योन्यहर्षान्ननृतुस्तथान्याश्चित्राङ्गहाराः स्तनभिन्नहाराः॥ 37 ॥  
ताः निः सृताः प्रेक्ष्य वनान्तरेभ्यस्तडित्पताका इव तोयदेभ्यः।  
व्याविद्धपर्णेभ्य इवाकरेभ्यः पद्मानि कारण्डवघट्टितानि॥ 38 ॥  
ताः निः सृताः प्रेक्ष्य वनान्तरेभ्यस्तडित्पताका इव तोयदेभ्यः।  
नन्दस्य रागेण तनुर्विवेपे जले चले चन्द्रमसः प्रभेव ॥ 39 ॥  
वपुश्च दिव्यं ललिताश्च चेष्टास्ततः स तासां मनसा जहार।  
कौतूहलावर्जितया च दृष्ट्या संश्लेषतर्षादिव जातरागः॥ 40 ॥  
स जाततर्षोऽप्सरसः पिपासुस्तत्प्राप्तयेऽधिष्ठित विक्लवार्तः।  
लोलेन्द्रियाश्वेन मनोरथेन जेह्रीयमाणो न धृतिं चकार॥ 41 ॥  
यथा मनुष्यो मलिनं हि वासः क्षारेण भूयो मलिनीकरोति।  
मलक्षयार्थं न मलोद्भवार्थं रजस्तथाऽस्मै मुनिराचकर्ष॥ 42 ॥  
दोषांश्च कायाद्भिषगुज्जहीर्षुर्भूयो यथा क्लेशयितुं यतेत।  
रागं तथा तस्य मुनिर्जिघांसुर्भूयस्तरं रागमुपानिनाय॥ 43 ॥  
दीपप्रभां हन्ति यथान्धकारे सहस्ररश्मेरुदितस्य दीप्तिः।  
मनुष्यलोके द्युतिमङ्गनानामन्तर्दधात्यप्सरसां तथा श्रीः॥ 44 ॥  
महच्च रूपं स्वणु हन्ति रूपं शब्दो महान् हन्ति च शब्दमल्पम्।  
गुर्वी रुजा हन्ति रुजां च मृद्वीं सर्वो महान् हेतुरणोर्वधाय॥ 45 ॥  
मुनेः प्राभावाच्च शशाक नन्दस्तद्दर्शनं सोढुमसह्यमन्यैः।  
अवीतरागस्य हि दुर्बलस्य मनो दहेदप्सरसां वपुः श्रीः॥ 46 ॥  
मत्वा ततो नन्दमुदीर्णरागं भार्यानुरोधादपवृत्तरागम्॥  
रागेण रागं प्रतिहन्तुकामो मुनिर्विरागो गिरिमित्युवाच॥ 47 ॥  
एताः स्त्रियः पश्य दिवौकसस्त्वं निरीक्ष्य च ब्रूहि यथार्थतत्त्वम्।  
एताः कथं रूपगुणैर्मतास्ते स वा जनो यत्र गतं मनस्ते ॥ 48 ॥  
अथाप्सरः स्वेव निविष्टदृष्टी रागाग्निनान्तर्हृदये प्रदीप्तः।  
सगद्गदं कामविषक्तचेताः कृतांजलिर्वाक्यमुवाच नन्दः॥ 49 ॥  
हर्यङ्गनासौ मुषितैकदृष्टिर्यदन्तरे स्यात्तव नाथ वध्वा।  
तदन्तरेऽसौ कृपणा वधूस्ते वपुष्मतीरप्सरसः प्रतीत्य॥ 50 ॥  
आस्था यथा पूर्वमभून्न काचिदन्यासु मे स्त्रीषु निशाम्य भार्याम्।  
तस्यां ततः सम्प्रति काचिदास्था न मे निशाम्यैव हि रूपमासाम्॥ 51 ॥  
यथा प्रतप्तो मृदुनातपेन दह्येन कश्चिन्महतानलेन।  
रागेण पूर्वं मृदुनाभितप्तो रागाग्निनानेन तथाभिदह्ये॥ 52 ॥  
वाग्वारिणा मां परिषिञ्च तस्माद्यावन्न दह्ये स इवाब्जशत्रुः।  
रागाग्निरद्यैव हि मां दिधक्षुः कक्षं सवृक्षाग्रमिवोत्थितोऽग्निः॥ 53 ॥  
प्रसीद सीदामि विमुञ्च मा मुने वसुन्धराधैर्य न धैर्यमस्ति मे।  
असून् विमोक्ष्यामि विमुक्तमानस प्रयच्छ वा वागमृतं मुमूर्षवे॥ 54 ॥  
अनर्थभोगेन विघातदृष्टिना  
प्रमाददंष्ट्रेण तमोविषाग्निना।  
अहं हि दष्टो हृदि मन्मथाहिना  
विधत्स्व तस्मादगदं महाभिषक्॥ 55 ॥  
अनेन दष्टो मदनाहिनाऽहिना  
न कश्चिदात्मन्यनवस्तितः स्थितः।  
मुमोह बोध्योर्ह्यचलात्मनो मनो  
बभूव धीमांश्च स शंतनुस्तनुः॥ 56  
स्थिते विशिष्टे त्वयि सं संश्रये श्रये  
यथा न यामीह वसन्दिशं दिशम्।  
यथा च लब्ध्वा व्यसनक्षयं क्षयं  
व्रजामि तन्मे कुरु शंसतः सतः॥ 57 ॥  
ततो जिघांसुर्हृदि तस्य तत्तमस्तमोनुदो नक्तमिवोत्थितं तमः।  
महर्षिचंद्रो जगतस्तमोनुदस्तमः प्रहीणो निजगाद गौतमः॥ 58 ॥  
धृतिं परिष्वज्य विधूय विक्रियां निगृह्य तावच्छ्र तचेतसी श्रृणु।  
इमा यदि प्रार्थयसे त्वमङ्गना विधत्स्व शुल्कार्थमिहोत्तमं तपः॥ 59 ॥  
इमा हि शक्या न बलान्न सेवया न सम्प्रदानेन न रूपवत्तया।  
इमा ह्रियन्ते खलुधर्मचर्यया स चेत् प्रहर्षश्चर धर्ममादृतः॥ 60 ॥  
इहाधिवासो दिवि दैवतैः समं वनानि रम्याण्यजराश्च योषितः।  
इदं फलं स्वस्य शुभस्य कर्मणो न दत्तमन्येन न चाप्यहेतुतः॥ 61 ॥  
क्षितौ मनुष्यो धनुरादिभिः श्रमैः स्त्रियः कदाचिद्धि लभेत वा न वा।  
असंशयं यत्त्विह धर्मचर्यया भवेयुरेता दिवि पुण्यकर्मणः॥ 62 ॥  
तदप्रमत्तो नियमे समुद्यतो रमस्व यद्यप्सरसोऽभिलिप्ससे।  
अहं च तेऽत्र प्रतिभूः स्थिरे व्रते यथा त्वमाभिर्नियतं समेष्यसि॥ 63 ॥  
अतः परं परममिति व्यवस्थितः परां धृतिं परममुनौ चकार सः।  
ततो मुनिः पवन इवाम्बरात् पतन् प्रगृह्य तं पुनरगमन्महीतलम्॥ 64 ॥  
॥ इति सौन्दरनन्दे महाकाव्ये स्वर्गनिदर्शनो नाम दशमः सर्गः॥







---------------------------------------------------------------------------------------







.



***एकादश सर्ग***  


**स्वर्ग की निन्दा**



ततस्ता योषितो दृष्ट्वा नन्दो नन्दनचारिणीः।  
बबन्ध नियमस्तम्भे दुर्दमं चपलं मनः॥ 1 ॥  
सोऽनिष्टनष्क्रम्यरसो म्लानतामरसोपमः।  
चचार विरसो धर्मे निवेश्याप्सरसो हृदि॥ 2 ॥  
तथा लोलेन्द्रियो भूत्वा दयितेन्द्रिगोचरः।  
इन्द्रियार्थवशादेव बभूव नियतेन्द्रियः॥ 3 ॥  
कामचर्यासु कुशलो भिक्षुचर्यासु विक्लवः।  
परमाचार्यविष्टब्धो ब्रह्मचर्ये चचार सः॥ 4 ॥  
संवृतेन च शान्तेन तीव्रेण मदनेन च।  
जलाग्नेरिव संसर्गाच्छशाम च शुशोष च॥ 5 ॥  
स्वभावदर्शनीयोऽपि वैरूप्यमगमत्परम्।  
चिन्तयाप्सरसां चैव नियमेनायतेन च॥ 6 ॥  
प्रस्तावेष्वपि भार्यायां प्रियभार्यस्तथापि सः।  
वीतराग इवातस्थौ न जहर्ष न चुक्षुभे॥ 7 ॥  
तं व्यवस्थितमाज्ञाय भार्यारागात्पराङ्मुखम्।  
अभिगम्याब्रवीन्नन्दमानंदः प्रणयादिदम्॥ 8 ॥  
अहो सदृशमारब्धं श्रुतस्याभिजनस्य च।  
निगृहीतेन्द्रियः स्वस्थो नियमे यदि संस्थितः॥ 9 ॥  
अभिष्वक्तस्य कामेषु रागिणो विषयात्मना।  
यदियं संविदुत्पन्ना नेयमल्पेन नेयमल्पेन हेतुना॥ 10 ॥  
व्याधिरल्पेन यत्नेन मृदुः प्रतिनिवार्यते।  
प्रबलः प्रबलैरेव यत्नैर्नश्यति वा न वा॥ 11 ॥  
दुर्हरो मानसो व्याधिर्बलवाँश्च तवाभवत्।  
विनिवृत्तो यदि ते सर्वथा धृतिमानसि॥ 12 ॥  
दुष्करं साध्वनार्येण मानिना चैव मार्दवम्।  
अतिसर्गश्च लुब्धेन ब्रह्मचर्यं च रागिणा॥ 13 ॥  
एकस्तु मम संदेहस्तवास्यां नियमे धृतौ।  
अत्रानुनयमिच्छामि वक्तव्यं यदि मन्यसे॥ 14 ॥  
आर्जवाभिहितं वाक्यं न च मन्तव्यमन्यथा।  
रूक्षमप्याशये शुद्धे रूक्षतो नैति सज्जनः॥ 15 ॥  
अप्रियं हि हितं स्निग्धमस्निग्धमहितं प्रियम्।  
दुर्लभं तु प्रियहितं स्वादु पथ्यमिवौषधम्॥ 16 ॥  
विश्वासश्चार्थचर्या च सामान्यं सुखदुः खयोः।  
मर्षणं प्रणयश्चैव मित्रवृत्तिरियं सताम्॥ 17 ॥  
तदिदं त्वां विवक्षामि प्रणयात्र जिघांसया।  
त्वच्छ्रेयो हि विवक्षा मे यतो नार्हाम्युपेक्षितुम्॥ 18 ॥  
अप्सरोभृतको धर्मं चरसीत्यभिधीयसे।  
किमिदं भृतमाहोस्वित्परिहासोऽयमीदृशः॥ 19 ॥  
यदि तावदिदं सत्यं वक्ष्याम्यत्र यदौषधम्।  
औद्धत्यमथ वक्तृणामभिधास्यामि तद्रजः॥ 20 ॥  
श्लक्ष्णपूर्वमथो तेन हृदि सोऽभिहतस्तदा।  
ध्यात्वा दीर्घं निशश्वास किंचिच्चावाङ्मुखोऽभवत्॥ 21 ॥  
ततस्तस्येङ्गितं ज्ञात्वा मनः संकल्पसूचकम्।  
बभाषे वाक्यमानन्दो मधुरोदर्कमप्रियम्॥ 22 ॥  
आकारेणावगच्छामि तव धर्मप्रयोजनम्।  
यज्ज्ञात्वा त्वयि जातं मे हास्य कारुण्यमेब च॥ 23 ॥  
यथासनार्थं स्कन्धेन कश्चिद्‌गुर्वीं शिलां वहेत्।  
तद्वत्त्वमपि कामार्थे नियमं वोढुमुद्यतः॥ 24 ॥  
तिताडयिषाया दृप्तो यथा मेषोऽपसर्पति।  
तद्वदब्रह्मचर्याय ब्रह्मचर्यमिदं तव॥ 25 ॥  
चिक्रीषन्ति यथा पण्यं वणिजो लाभलिप्सया।  
धर्मचर्या तव तथा पण्यभूता न शान्तये॥ 26 ॥  
यथा फलविशेषार्थे बीजं वपति कार्षकः।  
तद्वद्विषयकार्पण्याद्विषयांस्त्यक्तवानसि॥ 27 ॥  
आकाङ्क्षेच्च यथा रोग प्रतीकारसुखेप्सया।  
दुः खमन्विच्छति भवांस्तथा विषयतृष्णया॥ 28 ॥  
यथा यश्यति मध्वेव न प्रपातमवेक्षते।  
पश्यस्यप्सरसस्तद्वद्भ्रंशमन्ते न पश्यसि॥ 29 ॥  
हृदि कामाग्निना दीप्ते कायेन वहतो व्रतम्।  
किमिदं ब्रह्मचर्ये ते मनसाब्रह्मचारिणः॥ 30 ॥  
संसारे वर्तमानेन यदा चाप्सरसस्त्वया।  
प्राप्तास्त्यक्ताश्च शतशस्ताभ्यः किमिति ते स्पृहा॥ 31 ॥  
तृप्तिर्नास्तीन्धनैरग्नेर्नाम्भसा लवणम्भसः।  
नापि कामैः सतृष्णस्य तस्मात्कामा न तृप्तये॥ 32 ॥  
अतृप्तौ च कुतः शान्तिरशान्तौ च कुतः सुखम्।  
असुखे च कुतः प्रीतिरप्रीतौ च कुतो रतिः॥ 33 ॥  
रिरंसा यदि ते तस्मादध्यात्मे धीयतां मनः।  
प्रशान्ता चानवद्या च नास्त्यध्यात्मसमा रतिः॥ 34 ॥  
न तत्र कार्ये तूर्यैस्ते न स्त्रीभिर्न विभूषणैः।  
एकस्त्वं यत्रतत्रस्थस्तया रत्याभिरंस्यसे॥ 35 ॥  
मानसं बलवद्‌दुः खं तर्षे तिष्ठति तिष्ठति।  
तं तर्षे छिन्धि दुखं हि तृष्णा चास्ति च नास्ति च॥ 36 ॥  
संपत्तौ वा विपत्तौ वा दिवा वा नक्तमेव वा।  
कामेषु हि सतृष्णस्य न शान्तिरुपपद्यते॥ 37 ॥  
कामानां प्रार्थना दुः खा प्राप्तौ तृप्तिर्न विद्यते।  
वियोगान्नियतः शोको वियोगश्च ध्रुवो दिवि॥ 38 ॥  
कृत्वापि दुष्करं कर्म स्वर्गे लब्ध्वापि दुर्लभम्।  
नृलोकं पुनरेवैति प्रवासात्स्वगृहं यथा॥ 39 ॥  
यदा भ्रष्टस्य कुशलं शिष्टं किंचिन्न बिद्यते।  
तिर्यक्षु पितृलोके वा नरके चोपपद्यते॥ 40 ॥  
तस्य भुक्तवतः स्वर्गे विषयानुत्तमानपि।  
भ्रष्टस्यार्तस्य दुः खेन किमास्वादः करोति सः॥ 41 ॥  
श्येनाय प्राणिवात्सल्यात्स्वमांसान्यपि दत्तवान्।  
शिविः स्वर्गात्परिभ्रष्टस्तादृक्कृत्वापि दुष्करम्॥ 42 ॥  
शक्रस्यार्धासनं गत्वा पूर्वपार्थिव एव यः।  
स देवत्वं गतः काले मान्धाताधः पुनर्ययौ॥ 43 ॥  
राज्यं कृत्वापि देवानां पपात नहुषो भुवि।  
प्राप्तः किल भुजंगत्वं नाद्यापि परमुच्यते॥ 44 ॥  
तथैवेलिविलो राजा राजवृत्तेन संस्कृतः।  
स्वर्गे गत्वा पुनर्भ्रष्टः कूर्णीभूतः किलार्णवे॥ 45 ॥  
भूरिद्युम्नो ययातिश्च ये चान्ये च नृपर्षभाः।  
कर्मभिर्द्यामभिक्रीय तत्क्षयात्पुनरत्यजन्॥ 46 ॥  
असुराः पूर्ददेवास्तु सुरैरपहृतश्रियः।  
श्रियं समनुशोचन्तः पातालं शरणं ययुः॥ 47 ॥  
किं च राजर्षिभिस्तावदसुरैर्वा सुरादिभिः।  
महेन्द्राः शतशः पेतुर्माहात्म्यमपि न स्थिरम्॥ 48॥  
संसदं शोबयित्वैन्द्रीमुपेन्द्रश्चेन्द्रविक्रमः।  
क्षीणकरमा पपातोर्वीं मध्यादप्सरसां रसन्॥ 49 ॥  
हा चैत्ररथ हा वापि हा मन्दाकिनि हा प्रिये।  
इत्यार्ता विलपन्तोऽपि गां पतन्ति दिवौकसः॥ 50 ॥  
तीव्रं ह्युत्पद्यते दुः खमिह तावन्मुमूर्षताम्।  
किं पुनः पततां स्वर्गादेवान्ते सुखसेविनाम्॥ 51 ॥  
रजो गृह्णन्ति वासांसि म्लायन्ति परमाः स्रजः।  
गात्रेभ्यो जायचते स्वेदो रतिर्थवति नासने॥ 52 ॥  
एतान्यादौ निमित्तानि च्युतौ स्वर्गाद्दिवौकसाम्।  
अनिष्टानीव मर्त्यानामरिष्टानि मुमूर्षताम्॥ 53 ॥  
सुखमुत्पद्यते यच्च दिवि कामानुपाश्नताम्।  
यच्च दुःखं निपततां दुःखमेव विशिष्यते॥ 54 ॥  
तस्मादस्वन्तमत्राणमविश्वास्यमतर्पकम्।  
विज्ञाय क्षयिणं स्वर्गमपवर्गे मतिं कुरु ॥ 55 ॥  
अशरीरं भवाग्रं हि गत्वापि मुनिरुद्रकः।  
कर्मणोऽन्ते च्युतस्तस्मात् तिर्यग्योनिं प्रपत्स्यते॥ 56 ॥  
मैत्रया सप्तवार्षिक्या ब्रह्मलोकमितो गतः।  
सुनेत्रः पुनरावृत्तो गर्भवासमुपेयिवान्॥ 57 ॥  
यदा चैश्वर्यवन्तोऽपि क्षयिणः स्वर्गवासिनः।  
को नाम स्वर्गवासाय क्षेष्णवे स्पृहयेद्‌बुधः॥ 58 ॥  
सूत्रेण बद्धो हि यथा विहंगो व्यावर्तते दूरगतोऽपि भूयः।  
अज्ञानसूत्रेण तथावबद्धो गतोऽपि दूरं पुनरेति लोकः॥ 59 ॥  
कृत्वा कालविलक्षणं प्रतिभुवा मुक्तो यथा बन्धनाद्  
भुक्त्वा वेश्मसुखान्यतीत्य समयं भूयो विशेद्बन्धनम्।  
तद्वद्‌द्यां प्रतिभूवदात्मनियमैर्ध्यानादिभिः प्राप्तवान्  
काले कर्मसु तेषु भुक्तविषयेष्वाकृष्यते गां पुनः॥ 60 ॥  
अन्तर्जालगताः प्रमत्तमनसो मीनास्तडागो यथा  
जानन्ति व्यसनं न रोधजनितं स्वस्थाश्चरन्त्यम्भसि।  
अन्तर्लोकगताः कृतार्थमतयस्तद्वद्दिवि ध्यायिनो  
मन्यन्ते शिवमच्युतं ध्रुवमिति स्वं स्थानमावर्तकम्॥ 61 ॥  
तज्जन्मव्याधिमृत्युव्यसनपरिगतं मत्वा जगदिदं  
संसारे भ्राम्यमाणं दिवि नृषु नरके तिर्यक्‌पितृषु च।  
यत्‌त्राणं निर्भयं यच्छिवममरजरं निः शोकममृतं  
तद्धेतोर्ब्रह्मचर्यं चर जहि हि चलं स्वर्गं प्रति रुचिम्॥ 62 ॥







------------------------------------------------------------------------------------------







.



***द्वादश सर्ग***


**विवेक**



अप्सरोभृतको धर्मं चरसीत्यथ चोदितः।  
आनन्देन तदा नन्दः परं व्रीडमुपागमत्॥ 1 ॥  
तस्य व्रीडेन महता प्रमोदो दृदि नाभवत्।  
अप्रामोद्येन विमुखं नावतस्थे व्रते मनः॥ 2 ॥  
कामरागप्रधानोऽपि परिहाससमोऽपि सन्।  
परिपाकगते हेतौ न स तन्ममृषे वचः॥ 3 ॥  
अपरीक्षकभावाच्च पूर्वं मत्वा दिवं ध्रुवम्।  
तस्मात्क्षष्णुं परिश्रुत्य भृशं सवेगमेयिवान्॥ 4 ॥  
तस्य स्वर्गान्निववृते संकल्पाश्वो मनोरथः।  
महारथ इवोन्मार्गादप्रमत्तस्यच सारथेः॥ 5 ॥  
स्वर्गतर्षान्निवृत्तश्च सद्यः स्वस्थ इवाभवत्।  
मिष्टादपथ्याद्विरतो जिजीविषुरिवातुरः॥ 6 ॥  
विसस्मार प्रियां भार्यामप्सरोदर्शनाद्यथा।  
तथानित्यतयोद्विग्नस्तत्याजाप्सरसोऽपि सः॥ 7 ॥  
महतामपि भूतानामावृत्तिरिति चिन्तयन्।  
संवेगाच्च सरागोऽपि वीतराग इवाभवत्॥ 8 ॥  
बभूव स हि संवेगः श्रेयसस्तस्य वृद्धये।  
धातुरेधिरिवाख्याते पठितोक्षरचिन्तकैः॥ 9 ॥  
न तु कामान्मनस्तस्य केनचिज्जगृहे धृतिः।  
त्रिषु कालेषु सर्वेषु निपातोऽस्तिरिव स्मृतः॥ 10 ॥  
खेलगामी महाबाहुर्गजेन्द्र इव निर्मदः।  
सोऽभ्यगच्छद्‌गुरुं काले विवक्षुर्भावमात्मनः॥ 11 ॥  
प्रणम्य च गुरौ मूर्ध्ना बाष्पव्याकुललोचनः।  
कृत्वाञ्जलिमुवाचेदं ह्रिया किंचिदवाङ्मुखः॥ 12 ॥  
अप्सरः प्राप्तये यन्मे भगवन्प्रतिभूरसि।  
नाप्सरोभिर्मार्थोऽस्ति प्रतिभूत्वं त्यजाम्यहम्॥ 13 ॥  
श्रुत्वा ह्यावर्तकं स्वर्गं संसारस्य च चित्रताम्।  
न मर्त्येषु न देवेषु प्रवृत्तिर्मम रोचते॥ 14 ॥  
यदि प्राप्य दिवं यत्नान्नियमेन दमेन च।  
अवितृप्ताः पतन्त्यन्ते स्वर्गाय त्यागिने नमः॥ 15 ॥  
अतश्च निखिलं लोकं विदित्वा सचराचरम्।  
सर्वदुः खक्षयकरे त्वद्धर्मे परमे रमे॥ 16 ॥  
तस्माद्‌व्याससमासाभ्यां तन्मे व्याख्यातुमर्हसि।  
यच्छ्रु त्वा श्रृण्वतां श्रेष्ठ परमं प्राप्नुयां पदम्॥ 17 ॥  
ततस्तस्याशयं ज्ञात्वा विपक्षापीन्द्रियाणि च।  
श्रेयश्च्चैवामुखीभूतं निजगाद तथागतः॥ 18 ॥  
अहो प्रत्यवमर्शोऽयं श्रेयसस्ते पुरोजवः।  
अरण्यां मथ्यमानायामग्नेर्धूम इवोत्थितः॥ 19 ॥  
चिरमुन्मार्गविहृतो लोलैरिन्द्रियवाजिभिः।  
अवतीर्णोऽसि पन्थानं दिष्ट्या दृष्ट्याविमूढया॥ 20 ॥  
अद्य ते सफलं जन्म लाभोऽद्य सुमहांस्तव।  
यस्य कामरसज्ञस्य नैषक्रम्यायोत्सुकं मनः॥ 21 ॥  
लोकेऽस्मिन्नालयारामे निवृतौ दुर्लभा रतिः।  
व्यथन्ते ह्यपुनर्भावात्प्रपातादिव बालिशाः॥ 22 ॥  
दुः खं न स्यात्सुखं मे स्यादिति प्रयतते जनः।  
अत्यन्तदुः खोपरमं सुखं तच्च न बुध्यते ॥ 23 ॥  
अरिभूतेष्वनित्येषु सततं दुः खहेतुषु।  
कामादिषु जगत्सक्तं न वेत्ति सुखमव्ययम्॥ 24 ॥  
सर्वदुः खापहं तत्तु हस्तस्थममृतं तव।  
विषं पीत्वा यदगदं समये पातुमिच्छसि॥ 25 ॥  
अनर्हसंसारभयं मानार्हं ते चिकीर्षितम्।  
रागाग्निस्तादृशो यस्य धर्मोन्मुख पराङ्मुखः॥ 26 ॥  
रागोद्दामेन मनसा सर्वथा दुष्करा धृतिः।  
सदोषं सलिलं दृष्ट्वा पथिनेव पिपासुना॥ 27 ॥  
ईदृशी नाम बुद्धिस्ते निरुद्धा रजसाभवत्।  
रजसा चण्डवातेन विवस्वत इव प्रभा॥ 28 ॥  
सा जिघांसुस्तमो हार्दं या सम्प्रति विजृम्भते।  
तमो नैशं प्रभा सौरी विनिर्गीर्णेव मेरुणा॥ 29 ॥  
युक्तरूपमिदं चैव शुद्धसत्त्वस्य चेतसः।  
यत्ते स्यान्नैष्ठिके सूक्ष्मे श्रेयसि श्रद्दधानता॥ 30 ॥  
धर्मच्छन्दमिमं तस्माद्विवर्धयितुमर्हसि।  
सर्वधर्मा हि धर्मज्ञ नियमाच्छन्दहेतवः॥ 31 ॥  
सत्यां गमनबुद्धौ हि गमनाय प्रवर्तते।  
शय्याबुद्धौ च शयनं स्थानबुद्धौ तथा स्थितिः॥ 32 ॥  
अन्तर्भूमिगतं ह्यम्भः श्रद्दधाति नरो यदा।  
अर्थित्वे सति यत्नेन तदा खनति गामिमाम्॥ 33 ॥  
नार्थी यद्यग्निना वा स्याच्छ्रद्दध्यात्तं न वारणौ।  
मथ्नीयान्नारणिं कश्चित्तद्भावे सति मथ्यते॥ 34 ॥  
सस्योत्पत्तिं यदि न वा श्रद्दध्यात्कार्षकः क्षितौ।  
अर्थी सस्येन वा न स्याद् बीजानि न वपेद्‌भुवि॥ 35 ॥  
अतश्च हस्त इत्युक्ता मया श्रद्धा विशेषतः।  
यस्माद्‌गृह्णाति सद्धर्मं दायं हस्त इवाक्षतः॥ 36 ॥  
प्राधान्यादिन्द्रियमिति स्थिरत्वाद्‌बलमित्यतः।  
गुणदारिद्र्यशमनाद्धनमित्यभिवर्णिता॥ 37 ॥  
रक्षणार्थेन धर्मस्य तथेषीकेत्युदाहृता।  
लोकेऽस्मिन्दुर्लभत्वाच्च रत्नमित्यभिभाषिता॥ 38 ॥  
पुनश्च बीजमित्युक्ता निमित्तं श्रेयसो यदा।  
पावनार्थेन पापस्य नदीत्यभिहिता पुनः॥ 39 ॥  
यस्माद्धर्मस्य चौत्पत्तौ श्रद्धा कारणमुत्तमम्।  
मयोक्ता कार्यतस्तस्मात्तत्र तत्र तथा तथा॥ 40 ॥  
श्रद्धाङ्करमिमं तस्मात्संवर्धयितुमर्हसि।  
तद्‌वृद्धौ वर्धते धर्मो मूलवृद्धौ यथा द्रुमः॥ 41 ॥  
व्याकुलं दर्शनं यस्य दुर्बलो यस्य निश्चयः।  
तस्य पारिप्लवा श्रद्धा न हि कृत्याय वर्तते॥ 42 ॥  
यावत्तत्त्वं न भवति हि दृष्टं श्रुतं वा  
तावच्छ्रद्धा न भवति बलस्था स्थिरा वा।  
दृष्टे तत्त्वे नियमपरिभूतेन्द्रियस्य  
श्रद्धावृक्षो भवति सफलश्चाश्रयश्च॥ 43 ॥







------------------------------------------------------------------------------------------







.



***त्रयोदश सर्ग***  


**शील और इन्द्रिय----संयम**



अथ संराधितो नन्दः श्रद्धां प्रति महर्षिणा।  
परिषिक्तोऽमृतेनेव युयुजे परया मुदा॥ 1 ॥  
कृतार्थमिव तं मेने संबुद्धः श्रुद्धया तया।  
मेने प्राप्तमिव श्रेयः स च बुद्धेन संस्कृतः॥ 2 ॥  
श्लक्ष्णेन वचसा कांश्चित्कांश्चित्परुषया गिरा।  
कांश्चिदाभ्यामुपायाभ्यां स विनिन्ये विनायकः॥ 3 ॥  
पांसुभ्यः काञ्चनं जातं विशुद्धं निर्मलं शुचि।  
स्थितं पांसुष्वपि यथा पांसुदोषैर्न लिप्यते॥ 4 ॥  
पद्मपर्णं यथा चैव जले जातं जले स्थितम्।  
उपरिष्टादधस्ताद्वा न जलेनोपलिप्यते॥ 5 ॥  
तद्वल्लोके मुनिर्जातो लोकस्यानुग्रह चरन्।  
कृतित्वान्निर्मलत्वाच्च लोकधर्मैर्न लिप्यते॥ 6 ॥  
श्लेषं त्यागं प्रियं कथां च ध्यानमेव च।  
मन्तुकाले चिकित्सार्थं चक्रे नात्मानुवृत्तये॥ 7 ॥  
अतश्च संदधे कायं महाकरुणया तया।  
मोचयेयं फथं दुःखात्सत्त्वानीत्यनुकम्पकः॥ 8 ॥  
अथ संहर्षणान्नन्दं विदित्वा भाजनीकृतम्।  
अब्रवीद्‌ब्रुवतां श्रेष्ठः क्रमज्ञः श्रेयसां क्रमम्॥ 9 ॥  
अतः प्रभृति भूयस्त्वं श्रद्धेन्द्रियपुरः सरः।  
अमृतस्याप्तये सौम्य वृत्तं रक्षितुमर्हसि॥ 10 ॥  
प्रयोगः कायवचसोः शुद्धो भवति ते यथा।  
उत्तानो विवृतो गुप्तोऽनवच्छिद्रस्तथा कुरु॥ 11 ॥  
उत्तानो भावकरणाद्विवृतश्चाप्यगूहनात्।  
गुप्तो रक्षणतात्पर्यादच्छिद्रश्चानवद्यतः॥ 12 ॥  
शरीरवचसोः शुद्धौ सप्तांगे चापि कर्मणि।  
आजीवसमुदाचारं शौचात्संस्कर्तुमर्हसि॥ 13 ॥  
दोषाणां कुहकादीनां पञ्चानामनिषेवणात्।  
त्यागाच्च ज्योतिषादीनां चतुर्णं वृत्तिघातिनाम्॥ 14 ॥  
प्राणिधान्यधनादीनां वर्ज्यानामप्रतिग्रहात्।  
भैक्षाङ्गानां निसृष्टानां नियतानां प्रतिग्रहात्॥ 15 ॥  
परितुष्टः शुचिर्मञ्जुश्चौक्षया जीवसंपदा।  
कुर्याः दुः खप्रतीकारं यावदेव विमुक्तये॥ 16 ॥  
कर्मणो हि यथादृष्टात्कायवाक्प्रभवादपि।  
आजीवः पृथगेवोक्तो दुः शोधत्वादयं मया॥ 17 ॥  
गृहस्थेन हि दुः शोधा दृष्टिर्विविधदृष्टिना।  
आजीवो भिक्षुणा चैव परेष्टायत्तवृत्तिना॥ 18 ॥  
एतावच्छीलमित्युक्तमाचारोऽयं समासतः।  
अस्य नाशेन नैव स्यात्प्रव्रज्या न गृहस्थता॥ 19 ॥  
तस्माच्चारित्रसंपन्नो ब्रह्मचर्यमिदं चर।  
अणुमात्रेष्ववद्येषु भयदर्शी दृढव्रतः॥ 20 ॥  
शीलमास्थाय वर्तन्ते सर्वा हि श्रेयसि क्रियाः।  
स्थानाद्यानीव कार्याणि प्रतिष्ठाय वसुन्धराम्॥ 21 ॥  
मोक्षस्योपनिषत्सौम्य वैराग्यमिति गृह्यताम्।  
वैराग्यस्यापि संवेदः संविदो ज्ञानदर्शनम्॥ 22 ॥  
ज्ञानस्योपनिषच्चैव समाधिरुपधार्यताम्।  
समाधेरप्युपनिषत्सुखं शारीरमानसम्॥ 23 ॥  
प्रश्रब्धिः कायमनसः सुखस्योपनिषत्परा।  
प्रश्रब्घेरप्युपनिषत्प्रीतिरप्यवगम्यताम्॥ 24 ॥  
तथा प्रीतेरुपनिषत्प्रामोह्यं परमं मतम्।  
प्रामोद्यस्याप्यहृल्लेखः कुकृतेष्वकृतेषु वा॥ 25 ॥  
अहृल्लेखस्य मनसः शीलं तूपनिषच्छुचि।  
अतः शीलं नयत्यग्रयमिति शीलं विशोधय॥ 26 ॥  
शीलनाच्छीलमित्युक्तं शीलनं सेवनादपि।  
सेवनं तन्निदेशाच्च निदेशश्च तदाश्रयात्॥ 27 ॥  
शीलं हि शरणं सौम्य कान्तार इव दैशिकः।  
पित्रं बन्धुश्च रक्षा च धनं च बलमेव च॥ 28 ॥  
यतः शीलमतः सौम्य शीलं संस्कर्तुमर्हसि।  
एतत्स्थानमथानन्यं मोक्षारम्भेषु योगिनाम्॥ 29 ॥  
ततः स्मृतिमधिष्ठाय चपलानि स्वभावतः।  
इन्द्रियाणीन्द्रियार्थेभ्यो निवारयितुमर्हसि॥30 ॥  
भेतव्यं न तथा शत्रोर्नाग्नेर्नाहेर्न चाशनेः।  
इन्द्रियेभ्यो यथा स्वेभ्यस्तैरजस्रं हि हन्यते॥ 31 ॥  
द्विषद्भिः शत्रुभिः कश्चित्कदाचित्पीड्यते न वा।  
इन्द्रियैर्बाध्यते सर्वः सर्वत्र च सदैव च॥ 32 ॥  
न च प्रयाति नरकं शत्रुप्रभृतिभिर्हतः।  
कृष्यते तत्र निघ्नस्तु चपलैरिन्द्रियैर्हतः॥ 33 ॥  
हन्यमानस्य तैर्दुःखं हार्दे भवति वा न वा।  
इन्द्रियैर्बाध्यमानस्य हार्दे शारीरमेव च॥ 34 ॥  
संकल्पविषदिग्धा हि पञ्चेन्द्रियमयाः शराः।  
चिन्तापुङ्खा रतिफला विषयाकाशगोचराः॥ 35 ॥  
मनुष्यहरिणान् घ्नन्ति कामव्याधेरिता हृदि।  
विहन्यन्ते यदि न ते ततः पतन्ति तैः क्षाः॥ 36 ॥  
नियमाजिरसंस्थेन धैर्यकार्मुकधारिणा।  
निपतन्तो निवार्यास्ते महता स्मृतिवर्मणा॥ 37 ॥  
इन्द्रियाणामुपशमादरीणां निग्रहादिव।  
सुखं स्वपिति वास्ते वा यत्र तत्र गतोद्धवः॥ 38 ॥  
तेषां हि सततं लोके विषयानभिकांक्षताम्।  
संविन्नैवास्ति कार्पण्याच्छुनामाशावतामिव॥ 39 …  
विषयैरिन्द्रियग्रामो न तृप्तिमधिगच्छति।  
अजस्रं पूर्यंमाणोऽपि समुद्रः सलिलैरिव॥ 40 ॥  
अवश्यं गोचरे स्वे स्वे वर्तितव्यमिहेन्द्रियैः।  
निमित्तं तत्र न ग्राह्यमनुव्यञ्जनमेव च॥ 41 ॥  
आलोक्य चक्षुषा रूपं धातुमात्रे व्यवस्थितः।  
स्त्री वेति पुरुषो वेति न कल्पयितुमर्हसि॥ 42 ॥  
स चेत्स्त्रीपुरुषग्राहः क्वचिद्विद्येत कश्चन।  
शुभतः केशदन्तादीन्नानुप्रस्थातुमर्हसि॥ 43 ॥  
नापनेयं ततः किंचित्प्रक्षेप्यं नापि किंचन।  
द्रष्टव्यं भूततो भूतं यादृशं च यथा च यत्॥ 44 ॥  
एवं ते पश्यतस्तत्त्वं शश्वदिन्द्रियागोचरे।  
भविष्यति पदस्थानं नाभिध्यादौर्मंनस्ययोः॥ 45 ॥  
अभिध्या प्रियरूपेण हन्ति कामात्मकं जगत्।  
अरिर्मित्रमुखेनेव प्रियवाक्कलुषाशयः॥ 46 ॥  
दौर्मनस्याभिधानस्तु प्रतिघो विषयाश्रितः।  
मोहाद्येनानुवृत्तेन परत्रेह च हन्यते॥ 47 ॥  
अनुरोधविरोधाभ्यां शीतोष्णाभ्यामिवार्दितः।  
शर्म नाप्नोति न श्रेयश्चलेन्द्रियमतो जगत्॥ 48 ॥  
नेन्द्रियं विषये तावत्प्रवृत्तमपि सज्जते।  
यावन्न मनसस्तत्र परिकल्पः प्रवर्तते॥ 49 ॥  
इन्धते सति वायौ च यथा ज्वलति पावकः।  
विषयात्परिक्रल्पाच्च क्लेशाग्निर्जायते तथा॥ 50 ॥  
अभूतपरिकल्पेन विषयस्य हि वध्यते।  
तमेव विषयं पश्यन् भूततः परिमुच्यते॥ 51 ॥  
दृष्ट्वैकं रूपमन्यो हि रज्यतेऽन्यः प्रदुष्यति।  
कश्चिद्भवति मध्यस्थस्तत्रेवान्यो घृणायते॥ 52 ॥  
अतो न विषयो हेतुर्वन्धाय न विमुक्तये।  
परिकल्पविशेषेण संगो भवति वा न वा॥ 53 ॥  
कार्यः परमयत्नेन तस्मादिन्द्रियसंवरः।  
इन्द्रियाणि ह्यगुप्तानि दुः खाय भवाय च॥ 54 ॥  
तस्मादेषामकुशलकराणामरीणां  
चक्षुर्घ्राणश्रवणरसनस्पर्शनानाम्।  
सर्वावस्थं भव विनियमादप्रमतो  
मास्मिन्नर्थे क्षणमपि कृथास्त्वं प्रमादम्॥ 55 ॥







---------------------------------------------------------------------------------------------







.



***चतुर्दश सर्ग***


**आदि----प्रस्थान**



अथ स्मृतिकवाटेन पिधायेन्द्रियसंवरम्।  
भोजने भव मात्राज्ञो ध्यानायानामयाय च॥ 1 ॥  
प्राणापानौ निगृह्णानि ग्लानिनिद्रे प्रयच्छति।  
कृतो ह्यत्यर्थमाहारो विहन्ति च पराक्रमम॥ 2 ॥  
यथा चात्यर्थमाहारः कृतोऽनर्थाय कल्पते।  
उपभुक्तस्तथात्यल्पो न सामर्थ्याय कल्पते॥ 3 ॥  
आचयं द्युतिमुत्साहं प्रयोगं बलमेव च।  
भोजनं कृतमत्यल्पं शरीरस्यापकर्षति॥ 4 ॥  
यथा भारेण नमते लघुनोन्नमते तुला।  
समा तिष्ठति युक्तेन भोज्येनेयं तथा तनुः॥ 5 ॥  
तस्मादभ्यवहर्तव्यं स्वशक्तिमनुपश्यता।  
नातिमात्रं न चात्यल्पं मेयं मानवशादपि॥ 6 ॥  
अत्याक्रान्तो हि कायाग्निर्गुरुणान्नेन शाम्यति।  
अवच्छन्न इवाल्पोऽग्निः सहसा महतेन्धसा॥ 7 ॥  
अत्यन्तमपि सहारो नाहारस्य प्रशस्यते।  
अनाहारो हि निर्वाति निरिन्धन इवानलः॥ 8 ॥  
यस्मान्नास्ति विनाहारात्सर्वप्राणभृतां स्थितिः।  
तस्माद्‌दुष्यति नाहारो विकत्पोऽत्र तु वार्यते॥ 9 ॥  
न ह्येकविषयेऽन्यत्र सज्यन्ते प्राणिनस्तथा।  
अविज्ञाते यथाहारे बोद्धव्यं तत्र कारणम्॥ 10 ॥  
चिकित्सार्थे यथा धत्ते व्रणस्यालेपनं व्रणी।  
क्षुद्विघातार्थमाहारस्तद्वत्सेव्यो मुमुक्षुणा॥ 11 ॥  
भारस्योद्वहनार्थे च रथाक्षोऽभ्यज्यते यथा।  
भोजनं प्राणयात्रार्थै तद्वद्विद्वान्निषेवते॥ 12 ॥  
समतिक्रमणार्थे च कान्तारस्य यथाध्वगौ।  
पुत्रमांसानि खादेतां दम्पती भृशदुः खितौ॥ 13 ॥  
एवमभ्यवहर्तव्यं भोजनं प्रतिसंख्यया।  
न भूषार्थे न वपुषे न मदाय न दृप्यते॥ 14 ॥  
धारणार्थे शरीरस्य भोजनं हि विधीयते।  
उपस्तम्भः पिपतिषोर्दुर्बलस्येव वेश्मनः॥ 15 ॥  
प्लवं यत्नाद्यथा कश्चिद्‌बघ्नीयाद्धारयेदपि।  
न तत्स्नेहेन यावत्तु महौघस्योत्तितीर्षया॥ 16 ॥  
तथोपकरणैः कायं धारयन्ति परीक्षकाः।  
न तत्स्नेहेन यावत्तु दुः खौघस्य तितीर्षया॥ 17 ॥  
शोचता पीड्यमानेन दीयते शत्रवे यथा।  
न भक्त्या नापि तर्षेण केवलं प्राणगुप्तये॥ 18 ॥  
योगाचारस्तथाहारं शरीराय प्रयच्छति।  
केवलं क्षुद्विघातार्थे न रागेण न भक्तये॥ 19 ॥  
मनोधारणया चैव परिणाम्यात्मवानहः।  
विधूय निद्रां योगेन निशामप्यतिनामयेः॥ 20 ॥  
हृदि यत्संज्ञिनश्चैव निद्रा प्रादुर्भवेत्तव।  
गुणवत्संज्ञितां संज्ञां तदा मनसि मा कृथाः॥ 21 ॥  
धातुरारम्भधृत्योश्च स्थामविक्रमयोरपि।  
नित्यं मनसि कार्यस्ते बाध्यमानेन निद्रया॥ 22 ॥  
आम्नातव्याश्च विशदं ते धर्मा ये परिश्रुताः।  
परेभ्यश्चेपदेष्टव्याः सचिन्त्याः स्वयमेव च॥ 23 ॥  
प्रक्लेद्यमद्भिर्वदनं विलोक्याः सर्वतो दिशः।  
चार्या दृष्टिश्च तारासु जिजागरिषुणा सदा॥ 24 ॥  
अन्तर्गतैरचपलैर्वशस्थायिभिरिन्द्रियैः।  
अविक्षिप्तेन मनसा चंक्रम्यस्वास्व वा निशि॥ 25 ॥  
भये प्रीतौ च शोके च निद्रया नाभिभूयते।  
तस्मान्निदाभियोगेषु सेवितव्यमिदं त्रयम्॥ 26 ॥  
भयमागमनान्मृत्योः प्रीतिं धर्मपरिग्रहात्।  
जन्मदुः खादपर्यन्ताच्छोकमागन्तुमर्हसि॥ 27 ॥  
एवमादिः क्रमः सौम्य कार्यो जागरणं प्रति।  
वन्ध्यं हि शयनादायुः कः प्राज्ञः कतुमर्हति॥ 28 ॥  
दोषव्यालानतिक्रम्य व्यालान् गृहगतानिव।  
क्षमं प्राज्ञस्य न स्वप्तुं निस्तितीर्षोर्महद्भयम्॥ 29 ॥  
प्रदीप्ते जीवलोके हि मृत्युव्याधिजराग्निभिः।  
कः शयीत निरुद्वेगः प्रदीप्त इव वेश्मनि॥ 30 ॥  
तस्मात्तम इति ज्ञात्वा निद्रां नावेष्टुमर्हसि।  
अप्रशान्तेषु दोषेषु सशस्त्रेष्विव शत्रृषु॥ 31 ॥  
पूर्वं यामं त्रियामायाः प्रयोगेणातिनाम्य तु।  
सेव्या शय्या शरीरस्य विश्रामार्थं स्वतन्त्रिणा॥ 32 ॥  
दक्षिणेन तु पार्श्वेन स्थितयालोकसंज्ञया।  
प्रबोधं हृदये कृत्वा शयीथाः शान्तमानसः॥ 33 ॥  
यामे तृतीये चोत्थाय चरन्नासीन् एव वा।  
भूयो योगं मनः शुद्धौ कुर्वीथा नियतेन्द्रियः॥ 34 ॥  
अथासनगतस्थानप्रेक्षितव्याहृतादिषु।  
संप्रजानन् कियाः सर्वाः स्मृतिमाधातुमर्हसि॥ 35 ॥  
द्राराध्यक्ष इव द्वारि यस्य प्रणिहिता स्मृतिः।  
धर्षयन्ति न तं दोषाः पुरं गुप्तमिवारयः॥ 36 ॥  
न तस्योत्पद्यते क्लेशो यस्य कायगता स्मृतिः।  
चित्तं सर्वास्ववस्थासु बालं धात्रीव रक्षति॥ 37 ॥  
शरव्यः स तु दोषाणां यो हीनः स्मृतिवर्मणा।  
रणस्थः प्रतिशत्रूणां विहीन इव वर्मणा॥ 38 ॥  
अनाथं तन्मनो ज्ञेयं यत्स्मृतिर्नाभिरक्षति।  
निर्णेता दृष्टिरहितो विषमेषु चरन्निव॥ 39 ॥  
अनर्थेषु प्रसक्ताश्च स्वार्थेभ्यश्च पराङमुखाः।  
यद्भये सति नोद्विग्नाः स्मृतिनाशोऽत्र कारणम्॥ 40 ॥  
स्वभूमिषु गुणाः सर्वे ये च शीलादयः स्थिताः।  
विकीर्णा इव गा गोपः स्मृतिस्ताननुगच्छति॥ 41 ॥  
प्रनष्टममृतं तस्य यस्य विप्रसृता स्मृतिः।  
हस्तस्थममृतं तस्य यस्य कायगता स्मृतिः॥ 42 ॥  
आर्यो न्यायः कुतस्तस्य स्मृतिर्यस्य न विद्यते।  
यस्यार्यो नास्ति च न्यायः प्रनष्टस्तस्य सत्पथः॥ 43 ॥  
प्रनष्टो यस्य सन्मार्गो नष्टं तस्यामृतं पदम्।  
प्रनष्टममृतं यस्य स दुः खान्न विमुच्यते॥ 44 ॥  
तस्माच्चरन् चरोऽस्मीति स्थितोऽस्मीति च धिष्ठितः।  
एवमादिषु कार्येषु स्मृतिमाधातुमर्हसि॥ 45 ॥  
योगानुलोमं विजनं विशब्दं शय्यासनं सौम्य तथा भजस्व।  
कायस्य कृत्वा हि विवेकमादौ सुखोऽधिगन्तुं मनसो विवेकः॥ 46 ॥  
अलब्धचेतः प्रशमः सरागो यो न प्रचारं भजते विविक्तम्।  
स क्षण्यते ह्यप्रतिलब्धमार्गश्चरन्निवोर्व्यां बहुकण्टकायाम्॥ 47 ॥  
अदृष्टतत्त्वेन परीक्षकेण स्थितेन चित्रे विषयप्रचारे।  
चित्तं निषेद्धुं न सुखेन शक्यं कृष्टादको गौरिव सस्यमध्यात्॥ 48 ॥  
अनीयमाणस्तु यथानिलेन प्रशान्तिमागच्छति चित्रभानुः।  
अल्पेन यत्नेन तथा विविक्तेष्वघट्टितं शान्तिमुपैति चेतः॥ 49 ॥  
क्वचिद्‌भुक्त्वा यत्तद्वसनमपि यत्तत्परिहितो।  
वसन्नात्मारामः क्वचन विजने योऽभिरमते।  
कृतार्थः स ज्ञेयः शमसुखरसज्ञः कृतमतिः  
परेषां संसर्गं परिहरति यः कण्टकमिव॥ 50 ॥  
यदि द्वन्द्वारामे जगति विषयव्यग्रहृदये  
विविक्ते निर्द्वन्द्वो विहरति कृति शान्तहृदयः।  
ततः पीत्वा प्रज्ञारसममृतवत्तृप्तहृदयो  
विविक्तः संसक्तं विषयकृपणं शोचति जगत्॥ 51 ॥  
वसञ्शून्यागारे यदि सततमेकोऽभिरमते।  
यदि क्लेशोत्पादैः सह न रमते शत्रुभिरिव।  
चरन्नात्मारामो यदि च पिबति प्रीतिसलिलं  
ततो भुङ्क्ते श्रेष्ठं त्रिदशपतिराज्यादपि सुखम्॥ 52 ॥






------------------------------------------------------------







.

***पञ्चदश सर्ग***


**वितर्क----प्रहाण**



यत्र तत्र विविक्ते तु बद्ध्वा पर्यङ्कमुत्तमम्।  
ऋजुं कायं समाधाय स्मृत्याभिमुखयान्वितः॥ 1 ॥  
नासाग्रे वा ललाटे वा भ्रुवोरन्तर एव वा।  
कुर्वीथाश्चपलं चित्तमालम्बनपरायणम्॥ 2 ॥  
स चेत्कामवितर्कस्त्वां धर्षयेन्मानसो ज्वरः।  
क्षेप्तव्यो नाधिवास्यः स वस्त्रे रेणुरिवागतः॥ 3 ॥  
यद्यपि प्रतिसंख्यानात्कामानुत्सृष्टवानसि।  
तमांसीव प्रकाशेन प्रतिपक्षेण ताञ्जहि॥ 4 ॥  
तिष्ठत्यनुशयस्तेषां छन्नोऽग्निरिव भस्मना।  
स ते भावनया सौम्य प्रशाम्योऽग्निरिवाम्बुना॥ 5 ॥  
ते हि तस्मात्प्रवर्तन्ते भूयो बीजादिवाङ्कुराः।  
तस्य नाशेन ते न स्युर्बीजनाशादिवाङ्कुरा॥ 6 ॥  
अर्जनादीनि कामेभ्यो दृष्ट्वा दुःखानि कामिनाम्।  
तस्मात्तान्मूलतश्छिन्धि मित्रसंज्ञानरीनिव ॥ 7 ॥  
अनित्या मोषधर्माणो रिक्ता व्यसनहेतवः।  
बहुसाधारणाः कामा वध्या ह्याशीविषा इव॥ 8 ॥  
ये मृग्यमाणा दुः खाय रक्ष्यमाणा न शान्तये।  
भ्रष्टाः शोकाय महसे प्राप्ताश्च न वितृप्तये॥ 9 ॥  
तृप्तिं वित्तप्रकर्षेण स्वर्गावाप्त्या कृतार्थताम्।  
कामेभ्यश्च सुखोत्पतिं यः पश्यति स नश्यति॥ 10 ॥  
चलानपरिनिष्पन्नानसाराननवस्थितान्।  
परिकल्पसुखान् कामान्न तांस्मर्तुमिहार्हसि॥ 11 ॥  
व्यापादो वा विहिंसा वा क्षोभखयेद्यदि ते मनः।  
प्रसाद्यं तद्विपक्षेण मणिनेवाकुलं जलम्॥ 12 ॥  
प्रतिपक्षस्तयोर्ज्ञेयो मैत्री कारुण्यमेव च।  
विरोधो हि तयोर्नित्यं प्रकाशतमसोरिव॥ 13 ॥  
निवृत्तं यस्य दौः शील्यां व्यापादश्च प्रवर्तंते।  
हन्ति पांसुभिरात्मानं स स्नात इव वारणः॥ 14 ॥  
दुः खितेभ्यो हि मर्त्येभ्यो व्याधिकृत्युजरादिभिः।  
आर्यः को दुः खमपरं सघृणो धातुमर्हति॥ 15 ॥  
दुष्टेन चेह मनसा बाध्यते वा परो न वा।  
सद्यस्तु दह्यते तावत्स्वं मनो दुष्टचेतसः॥ 16 ॥  
तस्मात्सर्वेषु भूतेषु मैत्रीं कारुण्यमेव च।  
न व्यापादं विहिंसां वा विकल्पयितुमर्हसि॥ 17 ॥  
यद्यदेव प्रसक्तं हि वितर्कयति मानवः।  
अभ्यासात्तेन तेनास्य नतिर्भवति चेतसः॥ 18 ॥  
तस्मादकुशलं त्यक्त्वा कुशलं ध्यातुमर्हसि।  
यत्ते स्यादिह चार्थाय परमार्थस्य चाप्तये॥ 19 ॥  
संवर्धन्ते ह्यकुशला वितर्काः संभृता हृदि।  
अनर्थजनकास्तुल्यमात्मनश्च परस्य च॥ 20 ॥  
श्रेयसो विघ्नशरणाद्भवन्त्यात्मविपत्तये।  
पात्रीभावोपघातात्तु परभक्तिविपत्तये॥ 21 ॥  
मनः कर्मस्वविक्षेपमपि चाभ्यस्तुमर्हसि।  
न त्वेवाकुशलं सौम्य वितुर्कयितुमर्हसि॥ 22 ॥  
या त्रिकामोपभोगाय चिन्ता मनसि वर्तते।  
न च तं गुणमाप्नोति बन्धनाय च कल्पते॥ 23 ॥  
सत्त्वानामुपघाताय परिक्लेशाय चात्मनः।  
मोहं करोति कालुष्यं नरकाय च वर्तते॥ 24 ॥  
तद्वितर्कैरकुशलैर्नात्मानं हन्तुमर्हसि।  
सुशस्त्रं रत्नविकृतं मृद्धतो गां खनन्निव॥ 25 ॥  
अनभिज्ञो यथा जात्यं दहेदगुरुकाष्ठवत्।  
अन्यायेन मनुष्यत्वमुपहन्यादिदं तथा॥ 26 ॥  
त्यक्त्वा रत्नं यथा लोष्टं रत्नद्वीपाच्च संहरेत्।  
त्यक्त्वा नैःश्रेयसं धर्मं चिन्तयेदशुभं तथा॥ 27 ॥  
हिमवन्तं यथा गत्वा विषं भुञ्जीत नौषधम्।  
मनुष्यत्वं तथा प्राप्य पापं सेवेत नो शुभम्॥ 28 ॥  
तद्बुद्ध्वा प्रतिपक्षेण वितर्के क्षेप्तुमर्हसि।  
सूक्ष्मेण प्रतिकीलेन कीलं दार्वन्तरादिव॥ 29 ॥  
वृद्‌ध्यवृद्‌ध्योरथ भवेञ्चिन्ता ज्ञातिजनं प्रति।  
स्वभावो जीवलोकस्य परीक्ष्यस्तन्निवृत्तये॥ 30 ॥  
संसारे कृष्यमाणानां सत्त्वानां स्वेन कर्मणा।  
को जनः स्वजनः को वा मोहात्सक्तो जने जनः॥ 31 ॥  
अतीतेऽध्वनि संवृत्तः स्वजनो हि जनस्तव।  
अप्राप्ते चाध्वनि जनः स्वजनस्ते भविष्यति॥ 32 ॥  
विहगानां यथा सायं तत्र तत्र समागमः।  
जातौ जातौ तथाश्लेषो जनस्य स्वजनस्य च॥ 33 ॥  
प्रतिश्रयं बहुविधं संश्रयन्ति यथाध्वगाः।  
प्रतियान्ति पुनस्त्यक्त्वा तद्वज्ज्ञातिसमागम्॥ 34 ॥  
लोके प्रकृतिभिन्नेऽस्मिन्न कश्चित्कस्यचित्प्रियः।  
कार्यकारणसंबद्धं वालुकामुष्टिवज्जगत्॥ 35 ॥  
बिभर्ति हि सुतं माता धारयिष्यति मामिति।  
मातरं भजते पुत्रो गर्भेणाधत्त मामिति॥ 36 ॥  
अनुकूलं प्रवर्तन्ते ज्ञातिषु ज्ञातयो यदा।  
तदा स्नेहं प्रकुर्वन्ति रिपुत्वं तु विपर्ययात्॥ 37 ॥  
अहितो दृश्यत्ते ज्ञातिरज्ञातिर्दृश्यते हितः।  
स्नेहं कार्यान्तराल्लोकश्छिनत्ति च करोति च॥ 38 ॥  
स्वयमेव यथालिख्य रज्येच्चित्रकरः स्त्रियम्।  
तथा कृत्वा स्वयं स्नेहं संगमेति जने जनः॥ 39 ॥  
योऽभवद्बान्धवजनः परलोके प्रियस्तव।  
स ते कमर्थं कुरुते त्वं वा तस्मै करोषि कम्॥ 40 ॥  
तस्माज्ज्ञातिवितर्केण मनो नावेष्टुमर्हसि।  
व्यवस्था नास्ति संसारे स्वजनस्य जनस्य च॥ 41 ॥  
असौ क्षेमो जनपदः सुभिक्षोऽसावसौ शिवः।  
इत्येवमथ जायेत वितर्कस्तव कश्चन॥ 42 ॥  
प्रहेयः स त्वया सौम्य नाधिवास्य कथंचन।  
विदित्वा सर्वमादीप्तं तैस्तैर्दोषाग्निभिर्जगत्॥ 43 ॥  
ऋतुचक्रनिवर्ताच्च क्षुत्पिपासाक्लमादपि।  
सर्वत्र नियतं दुः खं न क्वचिद्विद्यते शिवम्॥ 44 ॥  
क्वचिच्छीतं क्वचिद्घर्मः स्वचिद्रोगो भयं क्वचित्।  
बाधतेऽभ्यधिकं लोकं तस्मादशरणं जगत्॥ 45 ॥  
जरा व्याधिश्च मृत्युश्च लोकस्यास्य महद्भयम्।  
नास्ति देशः स यत्रास्य तद्भयं नोपपद्यते॥ 46 ॥  
यत्र गच्छति कायोऽयं दुःखं तत्रानुगच्छति।  
नास्ति काचिद्गतिर्लोके गतो यत्र न बाध्यते॥ 47 ॥  
रमणीयोऽपि देशः सन्सुभिक्षः क्षेम एव च।  
कुदेश इति विज्ञेयो यत्र क्लेशैर्विदह्यते॥ 48 ॥  
लोकस्याभ्याहतस्यास्य दुः खैः शारीरमानसैः।  
क्षेमः कश्चिन्न देशोऽस्ति स्वस्थो यत्र गतो भवेत्॥ 49 ॥  
दुः खं सर्वत्र सर्वस्य वर्तते सर्वदा यदा।  
छन्दरागमतः सौम्य लोकचित्रेषु मा कृथाः॥ 50 ॥  
यदा तस्मान्निवृत्तस्ते छन्दरागो भविष्यति।  
जीवलोकं तदा सर्वमादीप्तमिव मंस्यसे॥ 51 ॥  
अथ कश्चिद्वितर्कस्ते भवेदमरणाश्रयः।  
यत्नेन स विहन्तव्यो व्याधिरात्मगतो यथा॥ 52 ॥  
मुहूर्तमपि विश्रम्भः कार्यो न खलु जीविते।  
निलीन इव हि व्याघ्रः कालो विश्वस्तघातकः॥ 53 ॥  
बलस्थोऽहं युवा वेति न ते भवितुमर्हति।  
मृत्युः सर्वास्ववस्थासु हन्ति नावेक्षते वयः॥ 54 ॥  
क्षेत्रभूतमनर्थानां शरीरं परिकर्षतः।  
स्वास्थ्याशा जीविताशा वा न दृष्टार्थस्य जायते॥ 55 ॥  
निर्वृतः को भवेत्कायं महाबूताश्रयं वहन्।  
परस्परविरुद्धानामहीनामिव भाजनम्॥ 56 ॥  
प्रश्वसित्ययमन्वक्षं यदुच्छ्‌सिति मानवः।  
अवगच्छ तदाश्चर्यमविश्वास्पं हि जीवितम्॥ 57 ॥  
इदमाश्चर्यमपरं यत्सुप्तः प्रतिबुध्यते।  
स्वपित्युत्थाय वा भूयो बह्वमित्रा हि देहिनः॥ 58 ॥  
गर्भात्प्रभृति यो लोकं जिघांसुरनुगच्छति।  
कस्तस्मिन्विश्वसेन्मृत्यावुद्यतासावराविव॥ 59 ॥  
प्रसूतः पुरुषो लोके श्रुतवान्बलवानपि।  
न जयत्यन्तकं कश्चिन्नाजयन्नापि जेष्यति॥ 60 ॥  
साम्ना दानेन भेदेन दण्डेन नियमेन वा।  
प्राप्तो हि रभसो मृत्युः प्रतिहन्तुं न शक्यते॥ 61 ॥  
तस्मान्नायुषि विश्वासं चञ्चले कर्तमर्हसि।  
नित्यं हरति कालो हि स्थाविर्ये न प्रतीक्षते॥ 62 ॥  
निःसारं पश्यतो लोकं तोयबुद्‌बुददुर्बलम्।  
कस्यामरवितर्को हि स्यादनुन्मत्तचेतसः॥ 63 ॥  
तस्मादेषां वितर्काणां प्रहाणार्थं समासतः।  
आनापानस्मृतिं सौम्य विषयीकर्तमर्हसि॥ 64 ॥  
इत्यनेन प्रयोगेण काले सेवितुमर्हसि।  
प्रतिपक्षान्वितर्काणां गदानामगदानिव॥ 65 ॥  
सुवर्णहेतोरपि पांसुधावकौ  
विहाय पांसून्बृहतो यथादितः।  
जहाति सूक्ष्मानपि तद्विशुद्धये  
विशोध्य हेमावयवान्नियच्छति॥ 66 ॥  
विमोक्षहेतोरपि युक्तमानसो  
विहाय दोषान्बृहतस्तथादितः।  
जहाति सूक्ष्मानपि तद्विशुद्धये  
विशोध्य धर्मावयवान्नियच्छति॥ 67 ॥  
क्रमेणाद्भिः शुद्धं कनकमिह पांसुव्यवहितं  
यथाग्नौ कर्मारः पचति भृशमावर्तयति च।  
तथा योगाचारो निपुणमिह दोषव्यवहितं  
विशोध्य क्लेशेभ्यः शमयति मनः संक्षिपति च॥ 68 ॥  
यथा च स्वच्छन्दादुपनयति कर्माश्रयसुखं  
सुवर्णं कर्मारो बहुविधमलंकारविधिषु।  
मनः शुद्धो भिक्षुर्वशगतमभिज्ञास्वपि तथा  
यथेच्छं यत्रेच्छं शमयति मनः प्रेरयति च॥ 69 ॥  
॥ सौन्दरनन्दे महाकाव्ये वितर्कप्रहाणो नाम पञ्चदशः सर्गः॥







------------------------------------------------------------------------------------------







.

***षोडश सर्ग***


**आर्य सत्यों की व्याख्या**



एवं मनोधारणया क्रमेण व्यपोह्य किंचित्समुपोह्य किंचित्।  
ध्यानानि चत्वार्यधिगम्य योगी प्राप्नोत्यभिज्ञा नियमेन पञ्च॥ 1 ॥  
ऋद्धिप्रवेकं च बहुप्रकारं परस्य चेतश्चरितावबोधम्।  
अतीतजन्मस्मरणं च दीर्घे दिव्ये विशुद्धे श्रुतिचक्षुषी च ॥ 2 ॥  
अतः परं तत्त्वपरीक्षणेन मनो दधात्यास्रवसंक्षयाय।  
ततो हि दुः खप्रभृतीनि सम्यक्चत्वारि सत्यानि पदान्यवैति॥ 3 ॥  
बाधात्मकं दुः खमिदं प्रसक्तं दुः खस्य हेतुः प्रभवात्मकोऽयम्।  
दुः खक्षयो निः सरणात्मकोऽयं त्राणात्मकोऽयं प्रशमाय मार्गः॥ 4 ॥  
इत्यार्यसत्यान्यवबुध्य बुद्ध्या चत्वारि सम्यक् प्रतिविध्य चैव।  
सर्वास्रवान् भावनयाभिभूय न जायते शान्तिमवाप्य भूयः॥ 5 ॥  
अबोधतो ह्यप्रतिवेधतश्च तत्त्वात्मकस्यास्य चतुष्टस्य।  
भवाद्भवं याति न शान्तिमेति संसारदोलामधिरुद्य लोकः॥ 6 ॥  
तस्माज्जरादोर्व्यसनस्य मूलं समासतो दुः खमवैहि जन्म।  
सर्वौषधीनामिव भूर्भवाय सर्वापदां क्षेत्रमिदं हि जन्म॥ 7 ॥  
यज्जन्म रूपस्य हि सेन्द्रियस्य दुः खस्य तन्नैकविधस्य जन्म।  
यः संभवश्चास्यच समुच्छ्रयस्य मृग्योश्च रोगस्य च संभवः सः॥ 8 ॥  
सद्वाप्यसद्वा विषमिश्रमन्नं यथा विनाशाय न धारणाय।  
लोके तथा तिर्यगुपर्यधो वा दुः काय सर्वे न सुखाय जन्म॥ 9 ॥  
जरादयो नैकविधा प्रजानां सत्यां प्रवृत्तौ प्रभवन्त्यनर्थाः।  
प्रवात्सु घोरेष्वपि मारुतेषु न ह्यप्रसूतास्तरवश्चलन्ति॥ 10 ॥  
आकाशयोनिः पवनो यथा हि यथा शमीगर्भशयो हुताशः।  
आपो यथान्तर्वसुधाशयाश्च दुः खं तथा चित्तशरीरयोनि॥ 11 ॥  
अपां द्रवत्वं कठिनत्वमुर्व्या वायोश्चलत्वं ध्रुवमौष्ण्यमग्नेः।  
यथा स्वभावो हि तथा स्वभावो दुः खं शरीरस्य च चेतसश्च॥ 12 ॥  
काये सति व्याधिजरादि दुः खं क्षुत्तर्षवार्षोष्णहिमादि चैव।  
रूपाश्रिते चेतसि सानुबन्धे शोकारतिक्रोधभयादिः दुः खम्॥ 13 ॥  
प्रत्यक्षमालोक्य च जन्मदुः खं दुः खं तथातीतमपीति विद्धि।  
यथा च तद्‌दुः खमिदं च दुः खं दुखं तथानागतमप्यवेहि॥ 14 ॥  
बीजस्वभावो हि यथेह दृष्टो भूतोऽपि भव्योऽपि तथानुमेयः।  
प्रत्यक्षतश्च ज्वलनो यथोष्णो भूतोऽपि भव्योऽपि तथोष्ण एव॥ 15 ॥  
तन्नामरूपस्य गुणानुरूपं यत्रैव निर्वृत्तिरुदारवृत्त।  
तत्रैव दुः खं न हि तद्विमुक्तं दुः खं भविष्यत्यभवद्भवेद्वा॥ 16 ॥  
प्रवृत्तिदुः खस्य च तस्य लोके तृष्णादयो दोषगणा निमित्तम्।  
नैवेश्वरो न प्रकृतिर्नं कालो नापि स्वभावो न विधिर्यदृच्छा॥ 17 ॥  
ज्ञातव्यमेतेन च कारणेन लोकस्य दोषेभ्य इति प्रवृत्तिः।  
यस्मान्म्रियन्ते सरजस्तमस्का न जायते वीतरजस्तमस्कः॥ 18 ॥  
इच्छाविशेषे सति तत्र तत्र यानासनादेर्भवति प्रयोगः।  
यस्मादतस्तर्षवशात्तथैव जन्म प्रजानामिति वेदितव्यम्॥ 19 ॥  
सत्त्वान्यभिष्वङ्गवशानि दृष्ट्वा स्वजातिषु प्रीतिपराण्यतीव।  
अभ्यासयोगादुपपादितानि तैरेव दोषैरिति तानि विद्धि॥ 20 ॥  
क्रोधप्रहर्षादिभिराश्रयाणामुत्पद्यतेचेह यथा विशेषः।  
तथैव जन्मस्वपि नैकरूपो निर्वर्तते क्लेशकृतो विशेषः॥ 21 ॥  
दोषाधिके जन्मनि तीव्रदोष उत्पद्यते रागिणि तीव्ररागः।  
मोहाधिके मोहबलाधिकश्च तदल्पदोषे च तदल्पदोषः॥ 22 ॥  
फलं हि यादृक् समवैति साक्षात्तदागमाद्‌बीजमवैत्यतीतम्।  
अवेत्य बीजप्रकृतिं च साक्षादनागतं तत्फलमभ्युपैति॥ 23 ॥  
दोषक्षयो जातिषु यासु यस्य वैराग्यतस्तासु न जायते सः।  
दोषाशयस्तिष्ठति यस्य यत्र तस्योपपत्तिर्विवशस्य तत्र ॥ 24 ॥  
तज्जन्मनो नैकविधस्य सौम्य तृष्णादयो हेतव इत्यवेत्य।  
तांश्छिन्धि दुः खाद्यदि निर्मुमुक्षा कार्यक्षयः कारणसंक्षयाद्धि॥ 25 ॥  
दुःखक्षयो हेतुपरिक्षयाच्च शान्तं शिवं साक्षिकुरुष्व धर्म।  
तृष्णाविरागं लयनं निरोधं सनातनं त्राणमहार्यमार्यः॥ 26 ॥  
यस्मिन्न जातिर्न जरा न मृत्युर्न व्याधयो नाप्रियसंप्रयोगः।  
नेच्छाविपन्नप्रियविप्रयोगः क्षेमं पदं नैष्ठिकमच्युत तत् ॥ 27 ॥  
दीपो यथा निर्वृतिमभ्युपेतो नैवावनिं गच्छति नान्तरिक्षम्।  
दिशं न कांचिद्विदिशं न कांचित्स्नेहक्षयात्केवलमेति शान्तिम्॥ 28 ॥  
एवं कृती निर्वृतिमभ्युपेतो नैवावनिं गच्छति नान्तरिक्षम्।  
दिशं न कांचिद्विदिशं न कांचित्क्लेशक्षयात्केवलमेति शान्तिम्॥ 29 ॥  
अस्याभ्युपायोऽधिगमाय मार्गः प्रज्ञात्रिकल्पः प्रशमद्विकल्पः।  
स भावनीयो विधिवद्‌बुधेन शीले शुचौ त्रिप्रमुखे स्थितेन॥ 30 ॥  
वाक्कर्म सम्यक् सहकायकर्म यथावदाजीवनयश्च शुद्धः।  
इदं त्रयं वृत्तविधौ प्रवृत्तं शीलाश्रयं कर्मपरिग्रहाय॥ 31 ॥  
सत्येषु दः खादिषु दृष्टिरार्या सम्यग्वितर्कश्च पराक्रमश्च।  
इदं त्रयं ज्ञानविधौ प्रवृत्तं प्रज्ञाश्रयं क्लेशपरिक्षयाया॥ 32 ॥  
न्यायेन सत्याधिगमाय युक्ता सम्यक् स्मृतिः सम्यगथो समाधिः।  
इदं द्वयं योगविधौ प्रवृत्तं शमाश्रयं चित्तपरिग्रहाय॥ 33 ॥  
क्लेशांकुरान्न प्रतनोति शीलं बीजांकुरान् काल इवातिवृत्तः।  
शुचौ हि शीले पुरुषस्य दोषा मनः सलज्जा इव धर्षयन्ति॥ 34 ॥  
क्लेशांस्तु विष्कम्भयते समाधिर्वेगानिवाद्रिर्महतो नदीनाम्।  
स्थिते समाधौ हि न धर्षयन्ति दोषा भुजंगा इव मन्त्रबद्धाः॥ 35 ॥  
प्रज्ञा त्वशेषेण निहन्ति दोषांस्तीरद्रुमान्प्रावृषि निम्नगेव।  
दग्धायया न प्रभवन्ति दोषा वज्राग्निनेवानुमृतेन वृक्षाः॥ 36 ॥  
त्रिस्कन्धमेतं प्रविगाह्य मार्गे प्रस्पष्टमष्टाङ्गमहार्यमार्यम्।  
दुः खस्य हेतून्प्रजहाति दोषान्प्राप्नोति चात्यन्तशिवं पदं तत्॥ 37 ॥  
अस्योपचारे धृतिरार्जवं च ह्रीरप्रमादः प्रविविक्तता च।  
अल्पेच्छता तुष्टिरसंगता च लोकप्रवृत्तावरतिः क्षमा च ॥ 38 ॥  
याथात्म्यतो विन्दति यो हि दुः खं तस्योद्भवं तस्य च यो निरोधम्।  
आर्येण मार्गेण स शान्तिमेति कल्याणमित्रैः सह वर्तमानः॥ 39 ॥  
यो व्याधितो व्याधिमवैति सम्यग् व्याधेर्निदानं च तदौषधं च।  
आरोग्यमाप्नोति हि सोऽचिरेण मित्रैरभिज्ञैरुपचर्यमाणः॥ 40 ॥  
तद्व्याधिसंज्ञां कुरुदुः खसत्ये दोषेष्वपि व्याधिनिदानसंज्ञाम्।  
आरोग्यसंज्ञां च निरोधसत्ये भैषज्यसंज्ञामपि मार्गसत्ये॥ 41 ॥  
तस्मात्प्रवुत्तिं परिगच्छ दुःखं प्रवर्तकानप्यवगच्छ दोषान्।  
निवृत्तिमागच्छ च तन्निरोधं निवर्तकं चाप्यवगच्छ मार्गम्॥ 42 ॥  
शिरस्यथो वाससि संप्रदीप्ते सत्यावबोधाय मतिर्विचार्या।  
दग्धं जगत्सत्यनयं ह्यदृष्ट्वा प्रदह्यते संप्रति धक्ष्यते च॥ 43 ॥  
यदैव यः पश्यति नामरूपं क्षयीति तद्दर्शनमस्य सम्यक्।  
सम्यक्च निर्वेदमुपैति पश्यन्नन्दीक्षयाच्च क्षयमेति रागः॥ 44 ॥  
तयोश्च नन्दीरजसोः क्षयेण सम्यग्विमुक्तं प्रवदामि चेतः।  
सम्यग्विमुक्तिर्मनसश्च ताभ्यां न चास्य भूयः करणीयमस्ति॥ 45 ॥  
यथास्वभावेन हि नामरूपं तद्धेतुमेवास्तगमं च तस्य।  
विजानतः पश्यत एव चाहं ब्रवीमि सम्यक्क्षयमास्रवाणाम्॥ 46 ॥  
तस्मात्परं सौम्य विधाय वीर्ये शीघ्रं घटस्वास्रवसंक्षयाय।  
दुःखाननित्यांश्च निरात्मकांश्च धातून्विशेषेण परीक्षमाणः॥ 47॥  
धातून् हि षट् भूसलिलानलादीन् सामान्यतः स्वेन च लक्षणेन।  
अवैति यो नान्यमवैति तेभ्यः सोऽत्यन्तिकं मोक्षमवैति तेभ्यः॥ 48 ॥  
क्लेशप्रहाणाय च निश्चितेन कालोऽभ्युपायश्च परीक्षितव्यः।  
योगोऽप्यकाले ह्यनुपायतश्च भवत्यनर्थाय न तद्गुणाय॥ 49 ॥  
अजातवत्सां यदि गां दुहीत नैवाप्नुयात्क्षीरमकालदोही।  
कालेऽपि वा स्वान्न पयो लभेत मोहेन श्रृङ्गाद्यदि गां दुहीत॥ 50 ॥  
आर्द्राच्च काष्ठाज्ज्वलनाभिकामो नैव प्रयत्नादपि वह्निमृच्छेत्।  
काष्ठाच्च शुष्कादपि पातनेन नैवाग्निमाप्नोत्वनुपायपूर्वम्॥ 51 ॥  
तद्देशकालौ विधिवत्परीक्ष्य योगस्य मात्रामपि चाभ्युपायम्।  
बलाबले चात्मनि संप्रधार्य कार्यः प्रयत्नो न तु तद्विरुद्धः॥ 52 ॥  
प्रग्राहकं यत्तु निमित्तमुक्तमुद्धन्यमाने हृदि तन्न सेव्यम्।  
एवं हि चित्तं प्रशमं न याति प्रवायुना वह्निरिवेर्यमाणः॥ 53 ॥  
शमाय यत्स्यान्नियतं निमित्तं जातोद्धवे चेतसि तस्य कालः।  
एवं हि चित्तं प्रशमं नियच्छेत्प्रदीप्यमानोऽग्निवोदकेन॥ 54 ॥  
शमावहं यन्नियतं निमित्तं सेव्यं न तच्चेतसि लीयमाने।  
एवं हि भूयो लयमेति चित्तमनीर्यमाणोऽग्निरिवाल्पसारः॥ 55 ॥  
प्रग्राहकं यन्नियतं निमित्तं लयं गते चेतसि तस्य कालः।  
क्रियासमर्थं हि मनस्तथा स्यान्मन्दायमानोऽग्निरिवेन्धनेन॥ 56 ॥  
औपेक्षिकं नापि निमित्तमिष्टं लयं गते चेतसि सोद्धवे वा।  
एवं हि तीव्रं जनयेदनर्थमुपेक्षितो व्याधिरिवातुरस्य॥ 57 ॥  
यत्स्यादुपेक्षानियतं निमित्तं साम्यं गते चेतसि तस्य कालः।  
एवं हि कृत्याय भवेत्प्रयोगो रथो विधेयाश्व इव प्रयातः॥ 58 ॥  
रागोद्धव्याकुलितेऽपि चित्ते मैत्रोपसंहारविधिर्न कार्यः।  
रागात्मको मुह्यति मैत्रया हि स्नेहं कफक्षोभ इवोपयुज्य॥ 59 ॥  
रागोद्धते चेतसि धैर्यमेत्य निषेवितव्यं त्वशुभं निमित्तम्।  
रागात्मको ह्येवमुपैति शर्म कफात्मको रूक्षमिवोपयुज्य॥ 60 ॥  
व्यापाददोषेण मनस्युदीर्णे न सेवितव्यं त्वशुभं निमित्तम्।  
द्वेषात्मकस्य ह्यशुभा वधाय पित्तात्मनस्तीक्ष्ण इवोपचारः॥ 61 ॥  
व्यापाददोषक्षुभिते तु चित्ते सेव्या स्वपक्षोपनयेन मैत्री।  
द्वेषात्मनो हि प्रशमाय मैत्री पित्तात्मनः शीत इवोपचारः॥ 62 ॥  
मोहानुबद्धे मनसः प्रचारे मैत्राशुभा चैव भवत्ययोगः।  
ताभ्यां हि संमोहमुपैति भूयो वाय्वात्मको रूक्षमिवोपनीय॥ 63 ॥  
मोहात्मिकायां मनसः प्रवृत्तौ सेव्यस्त्विदंप्रत्ययताविहारः।  
मूढे मनस्येष हि शान्तिमार्गो वाय्वात्मके स्निग्ध इवोपचारः॥ 64 ॥  
उल्कामुखस्थं हि यथा सुवर्णे सुवर्णकारो धमतीह काले।  
काले परिप्रोक्षयते जलेन क्रमेण काले समुपेक्षते च॥ 65 ॥  
दहेत्सुवर्णं हि धमन्नकाले जले क्षिपन् संशमयेदकाले।  
न चापि सम्यक् परिपाकमेनं नयेदकाले समुपेक्षमाणः॥ 66 ॥  
संप्रग्रहस्य प्रशमस्य चैव तथैव काले समुपेक्षणस्य।  
सम्यङ्‌निमित्तं मनसा त्ववेक्ष्यं नाशो हि यत्नोऽप्यनुपायपूर्वः॥ 67 ॥  
इत्येवमन्यायनिवर्तनं च न्यायं च तस्मै सुगतो बभाषे।  
भूयश्च तत्तच्चरितं विदित्वा वितर्कहानाय विधीनुवाच॥ 68 ॥  
यथा भिषक् पित्तकफलानिलानां य एव कोपं समुपेति दोषः।  
शमाय तस्यैव विधिं विधत्ते व्यधत्त दोषेषु तथैव बुद्धः॥ 69 ॥  
एकेन कल्पेन स चेन्न हन्यात्स्वभ्यस्तभावादशुभान्वितर्कान्।  
ततो द्वितीयं क्रममारभेत न त्वेव हेयो गुणवान्प्रयोगः॥ 70 ॥  
अनादिकालोपचितात्मकत्वाद्बलीयसः क्लेशगणस्य चैव।  
सम्यक्प्रयोगस्य च दुष्करत्वाच्छेत्तुं न शक्याः सहसा हि दोषाः॥ 71 ॥  
अण्व्या यथाण्या विपुलाणिरन्या निर्वाह्यते तद्विदुषा नरेण।  
तद्वत्तदेवाकुशलं निमित्तं क्षिपेन्निमित्तान्तरसेवनेन॥ 72 ॥  
तथाप्यथाध्यात्मनवग्रहत्वान्नैवोपशाम्येदशुभो वितर्कः।  
हेयः स तद्दोषपरीक्षणेन सश्वापदो मार्ग इवाध्वगेन॥ 73 ॥  
यथा क्षुधार्तोऽपि विषेण पृक्तं जितीविषुर्नेच्छति भोक्तुमन्नम्।  
तथैव दोषावहमित्यवेत्य जहाति विद्वानशुभं निमित्तम्॥ 74 ॥  
न दोषतः पश्यति यो हि दोषं कस्तं ततो वारयितुं समर्थः।  
गुणं गुणे पश्यति यश्च यत्र स वार्यमाणोऽपि ततः प्रयाति॥ 75 ॥  
व्यपत्रपन्ते हि कुलप्रसूता मनः प्रचारैरशुभैः प्रवृत्तैः।  
कण्ठे मनस्वीव युवा वपुष्मानचाक्षुषैरप्रयतैर्विषक्तैः॥ 76 ॥  
स्वप्तव्यमप्येव विचक्षणेन कायक्लमो वापि निषेवितव्यः।  
न त्वेव संचिन्त्यमसन्निमित्तं यत्रावसक्तस्य भवेदनर्थः॥ 78 ॥  
यथा हि भीतो निशि तस्करेभ्यो द्वारं प्रियेभ्योऽपि न दातुमिच्छेत्।  
प्राज्ञस्तथा संहरति प्रयोगं समं शुभस्याप्यशुभस्य दोषैः॥ 79 ॥  
एवं प्रकारैरपि यद्युपायैर्निवार्यमाणा न पराङ्मुखाः स्युः।  
ततो यथास्थूलनिवर्हणेन सुवर्णदोषा इव ते प्रहेयाः॥ 80 ॥  
द्रुतप्रयाणप्रभृतींश्च तीक्ष्णात्कामप्रयोगात्परिखिद्यमानः।  
यथा नरः संश्रयते तथैव प्राज्ञेन दोषेष्वपि वर्तितव्यम्॥ 81 ॥  
ते चेदलब्धप्रतिपक्षभावा नैवोपशाम्येयुरसद्वितर्काः।  
मुहूर्तमप्यप्रतिवध्यमाना गृहे भुजंगा इव नाधिवास्याः॥ 82 ॥  
दन्तेऽपि दन्तं प्रणिधाय कामं ताल्वग्रमुत्पीड्य च जिह्वयापि।  
चित्तेन चित्तं परिगृह्य चापि कार्यः प्रयत्नो न तु तेऽनुवृत्ताः॥ 83 ॥  
किमत्र चित्रं यदि वीतमोहो वनं गतः स्वस्थमना न मुह्येत्।  
आक्षिप्यमाणो हृदि तन्निमित्तैर्न क्षोभ्यते यः स कृती स धीरः॥ 84 ॥  
तदार्यसत्याधिगमाय पूर्वं विशोधमानेन नयेन मार्गम्।  
यात्रागतः शत्रुविनिग्रहार्थं राजेव लक्ष्मीमजितां जिगीषन्॥ 85 ॥  
एतान्यरण्यान्यभितः शिवानि योगानुकूलान्यजनेरितानि।  
कायस्य कृत्वा प्रविवेकमात्रं क्लेशप्रहाणाय भजस्व मागंम्॥ 86 ॥  
कौण्डिन्यनन्दकृमिलानिरुद्धास्तिओष्योपसेनौ विमलोऽथ राधः।  
बाष्पोत्तरौ धौतकिमोहराजौ कात्यायनद्रव्यपिलिन्दवत्साः॥ 87 ॥  
भद्दालिभद्रायणसर्पदाससुभूतिगोदत्तसुजातवत्साः।  
संग्रामजिद्भद्रजिदश्वजिच्च श्रोणश्च शोणश्च स कोटिकर्णः॥ 88 ॥  
स कष्फिनः काश्यप औरुविल्वो महामहाकाश्यपतिष्यनन्दाः।  
पूर्णश्च पूर्णश्च स पूर्णकश्च शोणापरान्तश्च स पूर्ण एव॥ 90 ॥  
शारद्वतीपुत्रसुबाहुचुन्दाः कोन्देयकाप्यभृगुकुण्ठधानाः।  
सशैवलौ रेवतकौष्ठिलौ च मौद्गल्यगोत्रश्च गवांपतिश्च॥ 91 ॥  
यं विक्रमं योगविधावकुर्वेस्तमेव शीघ्रं विधिवत्कुरुष्व।  
ततः पदं प्राप्स्यसि तैरवाप्तं सुखावृतैस्त्वं नियतं यशश्च॥ 92 ॥  
द्रव्यं यथा स्यात्कटुकं रसेन तच्चोपयुक्तं मधुरं विपाके।  
तथैव वीर्थैः कटुकं श्रमेण तस्यार्थसिद्ध्य मधुरो विपाकः॥ 93 ॥  
पीर्ये परं कार्यकृतौ हि मूलं वीर्यादृते काचन नास्ति सिद्धिः।  
उदेति वीर्यादिह सर्वसंपन्निर्वीर्यता चेत्सकलश्च पाप्मा॥ 94 ॥  
अलब्धस्यालाभो नियतमुपलब्धस्य विगम-----  
स्तथैवात्मावज्ञा कृपणमधिकेभ्यः परिभवः।  
तमो निस्तेजस्त्वं श्रुतिनियमतुष्टिव्युपरमो  
नृणां निर्वीर्याणां भवति विनिपातश्च भवति॥ 95 ॥  
नयं श्रुत्वा शक्तो यदयमभिवृद्धिं न लभते  
परं धर्मं ज्ञात्वा यदुपरि निवासं न लभते।  
गृहं त्यक्त्वा मुक्तौ यदयमुपशान्तिं न लभते  
निमित्तं कौसीद्यं भवति पुरुस्यात्र न रिपुः॥ 96 ॥  
अनिक्षिप्तोत्साहो यदि खनति गां वारि लभते  
प्रसक्तं व्यामथ्नन् ज्वलनमरणिभ्यां जनयति।  
प्रयुक्ता योगे तु ध्रुवमुपलभन्ते श्रमफलं  
द्रुतं नित्यं यान्त्यो गिरिमपि हि भिन्दन्ति सरितः॥ 97 ॥  
कृष्ट्वा गां परिपाल्य च श्रमशतैरश्नोति सस्यश्रियं  
यत्नेन प्रविगाह्य सागरजलं रत्नश्रिया क्रीडति।  
तद्वीर्यं कुरु शान्तये विनियतं वीर्ये हि सर्वर्द्धयः॥ 98 ॥  
॥ सौन्दरनन्दे महाकाव्ये आर्यसत्यव्याख्यानो नाम षोडशः सर्गः॥







-----------------------------------------------------------------------------------------







.



***सप्तदशः सर्ग***


**अमृत की प्राप्ति**



अथैवमादेशिततत्त्वमार्गो नन्दस्तदा प्राप्तविमोक्षमार्गम्।  
सर्वेण भावेन गुरौ प्रणम्य क्लेशप्रहाणाय वनं जगाम॥ 1 ॥  
तत्रावकाशं मृदुनीलशष्पं ददर्श शान्तं तरुषण्डवन्तम्।  
निः शब्दया निम्नगयोपगूदं वैडुर्यनीलोदकया वहन्त्या॥ 2 ॥  
स पादयोस्तत्र विधाय शौचं शुचौ शिवे श्रीमति वृक्षमूले।  
मोक्षाय बद्ध्वा व्यवसायकक्षां पर्यङ्कमङ्कावहितं बबन्ध॥ 3 ॥  
ऋजुं समग्रं प्रणिधाय कायं काये स्मृतिं चाभिमुखीं विधाय।  
सर्वेन्द्रियाण्यात्मनि सनिधाय स तत्र योगं प्रयतः प्रपेदे॥ 4 ॥  
ततः स तत्त्वं निखिलं चिकिर्षुर्मोक्षानुकूलांश्च विधींश्चिकीर्षन्।  
ज्ञानेन लोक्येन शमेन चैव चचार चेत परिकर्मभूमौ॥ 5 ॥  
संधाय धैर्यं प्रणिधाय वीर्थं व्यपोह्य सक्तिं परिगृह्य शक्तिम्।  
प्रशान्तचेता नियमस्थचेताः स्वस्थस्ततोभूद्विषयेष्वनास्थः॥ 6 ॥  
आतप्तबुद्धेः प्रहितात्मनोऽपि स्वभ्यस्तभघावादथ कामसंज्ञा।  
पर्याकुलं तस्य मनश्चकार प्रावृट्सु विद्युज्जलमागतेव॥ 7 ॥  
स पर्यवस्थानमवेत्य सद्यश्चिक्षेप तां धऱ्मविधातकर्त्रीम्।  
प्रियामपि क्रोधपरीतचेता नारीमिवोद्वृत्तगुणां मनस्वी॥ 8 ॥  
आरब्धवीर्यस्य मनः शमाय भूयस्तु तस्याकुशलो वितर्कः।  
व्याधिप्रणाशाय निविष्टबुद्धेरुपद्रवो घोर इवाजगाम॥ 9 ॥  
त तद्विघाताय निमित्तमन्यद्योगानुकूलं कुशलं प्रपेदे।  
आर्तायनं क्षीणबलो बलस्थं निरस्यमानो बलिनारिणेव॥ 10 ॥  
पुरं विधायानुविधाय दण्डं मित्राणि सगृह्य रिपून्विगृह्य।  
राजा यथाप्नोति हि गामपूर्वां नीतिर्मुमुक्षोरपि सैव योगे॥ 11 ॥  
विमोक्षकामस्य हि योगिनोऽपि मनः पुरं ज्ञानविधिश्च दण्डः।  
गुणाश्च मित्राण्यरयश्च दोषा भूमिर्विमुक्तिर्यतते यदर्थंम्॥ 12 ॥  
स दुः खजालान्महतो मुमुक्षुर्विमोक्षमार्गाधिगमे विविक्षुः।  
पन्थानमार्यं परमं दिदृक्षुः शमं ययौ किंचिदुपात्तचक्षुः॥ 13 ॥  
यः स्यान्निकेतस्तमसोऽनिकेतः श्रुत्वापि तत्त्वं स भवेत्प्रमत्तः।  
यस्मात्तु मोक्षाय स पात्रभूतस्तस्मान्मनः स्वात्मनि संजहार॥ 14 ॥  
सं भारतः प्रत्ययतः स्वभावादास्तवादतो दोषविशेषतश्च।  
अथात्मवान्निः सरणात्मतश्च धर्मेषु चक्रे विधिवत्परीक्षाम्॥ 15 ॥  
स रूपिणं कृत्स्नमरूपिणं च सारं दिदृक्षुर्विचिकाय कायम्।  
अथाशुचिं दुः खमनित्यमस्वं निरात्मकं चैव चिकाय कायम्॥ 16 ॥  
अनित्यतस्तत्र हि शून्यतश्च निरात्मतो दुः खत एव चापि।  
मार्गप्रवेकेण स लौकिकेन क्लेशद्रुम संचलयांचकार॥ 17 ॥  
यस्माद्‌भूत्वा भवतीह सर्वं भूत्वा च भूयो न भवत्यवश्यम्।  
सहेतुकं च क्षयिहेतुमच्च तस्मादनित्यं जगदित्यविन्दत्॥ 18 ॥  
यतः प्रसूतस्य च कर्मयोगः प्रसज्यते बन्धविघातहेतुः।  
दुः खप्रतीकारविदौ सुखाख्ये ततो भवं दुः खमिति व्यपश्यत्॥ 19 ॥  
यतश्च संस्कारगतं विविक्तं न कारकः कश्चन वेदको वा।  
सामग्रयतऋः संभवति प्रवृत्तिः शून्यं ततो लोकमिमं ददर्श॥ 20 ॥  
यस्मान्निरीहं जगदस्वतन्त्रं नैश्वर्यमेकः कुरुते क्रियासु।  
तत्तत्प्रतीत्य प्रभवन्ति भावा निरात्मकं तेन विवेद लोकम्॥ 21 ॥  
ततः स वातं व्यजनादिवौष्णे काष्ठाश्रितं निर्मथनादिवाग्निम्।  
अन्तः क्षितिस्थं खननादिवाम्भो लोकोत्तरं वर्त्म दुरापमाप॥ 22 ॥  
सज्ज्ञानचापः स्मृतिवर्म बद्ध्वा विशुद्धशीलव्रतवाहनस्थः।  
क्लेशारिभिश्चित्तरणाजिरस्थैः सार्धे युयुत्सुर्विजयाय तस्थौ॥ 23 ॥  
ततः स बोध्यङ्गशितात्तशस्त्रः सम्यक्प्रधानोत्तमवाहनस्थः।  
मार्गाङ्गमातङ्गवता बलेन शनैः शनैः क्लेशचमूं जगाहे॥ 24 ॥  
स स्मृत्युपस्थानमयैः पृषत्कैः शत्रून्विपर्यासमयान् क्षणेन।  
दुः खस्य हेतूंश्चतुरश्चतुर्भिः स्वैः स्वैः प्रचारायतनैर्ददार॥ 25 ॥  
आर्यैर्बलैः पञ्चभिरेव पञ्च चेतः खिलान्यप्रतिमैर्बभञ्ज।  
मिथ्याङ्गनागांश्च तथांगनागैर्विनिर्दुधावाष्टभिरेव सौऽष्टौ॥ 26 ॥  
अथात्मदृष्टिं सकलां विधूय चतुर्षु सत्येष्वकथंकथः सन्।  
विशुद्धशीलव्रतदृष्टधर्मा धर्मस्य पूर्वां फलभूमिमाप॥ 27 ॥  
स दर्शनादार्यचतुष्टयस्य क्लेशैकदेशस्य च विप्रयोगात्।  
प्रत्यात्मिकाच्चापि विशेषलाभात्प्रत्यक्षतो ज्ञानिसुखस्य चैव॥ 28 ॥  
दार्ढ्यात्प्रसादस्य धृतेः स्थिरत्वात्सत्येष्वसंमूढतया चतुर्षु।  
शीलस्य चाच्छिद्रतयोत्तमस्यच निः संशयो धर्मविधौ बभूव॥ 29 ॥  
कुदृष्टिजालेन स विप्रयुक्तो लोकं तथाभूतमवेक्षमाणः।  
ज्ञानाश्रयां प्रीतिमुपाजगाम भूयः प्रसादं च गुरावियाय॥ 30 ॥  
यो हि प्रवृत्तिं नियतामवैति नैवान्यहेतोरिह नाप्यहेतोः।  
प्रतीत्य तत्तत्समवैति तत्तत्स नैष्ठिकं पश्यति धर्ममार्यम्॥ 31 ॥  
शान्तं शिवं निर्जरसं विरागं निः श्रेयसं पश्यति यश्च धर्मम्।  
तस्योपदेष्टारमथार्यवर्यं स प्रेक्षते बुद्धमवाप्तचक्षुः॥ 32 ॥  
यथोपदेशेन शिवेन मुक्तौ रोगादरोगो भिषजं कृतज्ञः।  
अमुस्मरन्पश्यति चित्तदृष्ट्या मैत्र्या च शास्त्रज्ञतया च तुष्टः॥ 33 ॥  
आर्येण मार्गेण तथैव मुक्तस्तथागतं तत्त्वविदार्यतत्त्वः।  
अनुस्मरन्पश्यति कायसाक्षी मैत्र्या च सर्वज्ञतया च तुष्टः॥ 34 ॥  
स नाशकैर्दृष्टिगतैर्विमुक्तः पर्यन्तमालोक्य पुनर्भवस्य।  
भक्त्वा घृणां क्लेशविजृम्भितेषु मृत्योर्न न दुर्गतिभ्यः॥ 35 ॥  
त्वक्‌स्नायुमेदोरुधिरास्थिमांसकेशादिनामेध्यगणेन पूर्णम्।  
ततः स कायं समवेक्षमाणः सारं विचिन्त्याण्वपि नोपलेभे॥ 36 ॥  
स कामरागप्रतिघौ स्थिरात्मा तेनैव योगेन तनू चकार।  
कृत्वा महोरस्कतनुस्तन तौ प्राप द्वितीयं फलमार्यधर्मे॥ 37 ॥  
स लोभचापं परिकत्पबाणं रागं महावैरिणल्पशेषम्।  
कायस्वभावाधिगतैर्बिभेद योगायुधास्त्रैरशुभापृषत्कैः॥ 38 ॥  
द्वेषायुधं क्रोधविकीर्णबाणं व्यापादमन्तः प्रसवं सपत्नम्।  
मैत्रीपृषत्कैर्धृ तितूणसंस्थैः क्षमाधनुर्ज्याविसृतैर्जघान॥ 39 ॥  
मूलान्यथ त्रीण्यशुभस्य वीरस्त्रिभिर्विमोक्षायतनैश्चकर्तः।  
चमूमुखस्थान्धृतकार्मुकांस्त्रीनरीनिवारिस्त्रिभिरायसाग्रैः॥ 40 ॥  
स कामधातोः समतिक्रमाय पार्ष्णिग्रहांस्तानभिभूय शत्रून्।  
योगादनागामिफलं प्रपद्य द्वारीव निर्वाणपुरस्य तस्थौ॥ 41 ॥  
कामैर्विविक्तं मलिनैश्च धर्मैर्वितर्कवच्चापि विचारवच्च।  
विवेकजं प्रीतिसुखोपपन्नं ध्यानं ततः स प्रथमं प्रपेदे॥ 42 ॥  
कामाग्निदाहेन स विप्रमुक्तो ह्लादं परं ध्यानसुखादवाप।  
सुखं विगाह्याप्स्विव घर्मखिन्नः प्राप्येव चार्थं विपुलं दरिद्रः॥ 43 ॥  
तत्रापि तद्धर्मगतान्वितर्कान् गुणागुणे च प्रसृतान्विचारान्।  
बुद्‌ध्वा मनः क्षोभकरानशान्तांस्तद्विप्रयोगाय मतिं चकार॥ 44 ॥  
क्षोभं प्रकुर्वन्ति यथोर्मयो हि धीरप्रसन्नाम्बुवहस्य सिन्धोः।  
एकाग्रभूतस्य तथोर्मिभूताश्चित्ताम्भसः क्षोभकरा वितर्माः॥ 45 ॥  
खिन्नस्य सुप्तस्य च निर्वृतस्य बाधं यथा संजनयन्ति शब्दाः।  
अध्यात्ममैकाग्र्यमुपागतस्य भवन्ति बाधाय तथा वितर्काः॥ 46 ॥  
अथावितर्कं क्रमशोऽविचारमेकाग्रभावान्मनसः प्रसन्नम्।  
समाधिजं प्रीतिसुखं द्वितीयं ध्यानं तदाध्यात्मशिवं स दध्यौ॥ 47 ॥  
तद्‌ध्यानमागम्य च चित्तमौनं लेभे परां प्रीतिमलब्धपूर्वाम्।  
प्रीतौ तु तत्रापि स दोषदर्शी यथा वितर्केष्वभवत्तथैव॥ 48 ॥  
प्रीतिः परा वस्तुनि यस्य यत्र विपर्यंयात्तस्य हि तत्र दुःखम्।  
प्रीतावतः प्रेक्ष्य स तत्र दोषान्प्रीतिक्षये योगमुपारुरोह॥ 49 ॥  
प्रीतेर्विरागात्सुखमार्यजुष्टं कायेन विन्दन्नथ संप्रजानन्।  
उपेक्षकः स स्मृतिमान्व्यहार्षीद्‌ध्यानं तृतीयं प्रतिलभ्य धीरः॥ 50 ॥  
यस्मात्परं तत्र सुखं सुखेभ्यस्ततः परं नास्ति सुखप्रवृत्तिः।  
तस्माद्बभाषे शुभकृत्स्नभूमिं परापरज्ञः परमेति मैत्र्या॥ 51 ॥  
ध्यानेऽपि तत्राथ ददर्श दोषं मेने परं शान्तमनिञ्जमेव।  
आभोगतोऽपीञ्जयति स्म तस्य चित्तं प्रवृत्तं सुखमित्यजस्रम्॥ 52 ॥  
यत्रेञ्जितं स्पन्दितमस्ति तत्र यत्रास्ति च स्पन्दितमस्ति दुः खम्।  
यस्मादतस्तत्सुखमिञ्जकत्वात्प्रशान्तिकामा यतयस्त्यजन्ति॥ 53 ॥  
अथ प्रहाणात्सुखदुः खयोश्च मनोविकारस्य च पूर्वमेव।  
दध्यावुपेक्षास्मृतिमद्विशुद्धं ध्यानं तथादुः खसुखं चतुर्थम्॥ 54 ॥  
यस्मात्तु तस्मिन्न सुखं न दुः खं ज्ञानं च तत्रास्ति तदर्थचारि।  
तस्मादुपेक्षास्मृतिपारिशुद्धिर्निंरुच्यते ध्यानविधौ चतुर्थे॥ 55 ॥  
ध्यानं स निश्रित्य ततश्चतुर्थमर्हत्त्वलाभाय मतिं चकार।  
संधाय मित्रं बलवन्तमार्थं राजेव देशानजितान् जिगीषुः॥ 56 ॥  
चिच्छेद कार्त्स्न्यन ततः स पञ्च प्रज्ञासिना भावनयेरितेन।  
ऊर्ध्वङ्गमान्युत्तमबन्धनानि संयोजनान्युत्तमबन्धनानि॥ 57 ॥  
बोध्यङ्गनागैरपि सप्तभिः स सप्तैव चित्तानुशयान्ममर्द।  
द्वीपानिवोपस्थितविप्रणाशान् कालो ग्रहैः सप्तभिरेव सप्त॥ 58 ॥  
अग्निद्रुमाज्याम्बुषु या हि वृत्तिः कबन्धवाय्वग्निदिवाकराणाम्।  
दोषेषु तां वृत्तिमियाय नन्दो निर्वापणोत्पाटनदाहशोषैः॥ 59 ॥  
इति त्रिवेगं त्रिझषं त्रिवीचमेकाम्भसं पञ्चरयं द्विकूलम्।  
द्विग्राहमष्टाङ्गवता प्लवेन दुःखार्णवं दुस्तरमुत्ततारः॥ 60 ॥  
अर्हत्त्वमासाद्य स सत्क्रियार्हो निरुत्सुको निष्प्रणयो निराशः।  
विभीर्विशुग्वीतमदो विरागः स एव धृत्यान्य इवाबभासे॥ 61 ॥  
भ्रातुश्च शास्तुश्च तयानुशिष्ट्या नन्दस्तवः स्वेन च विक्रमेण।  
प्रशान्तचेताः परिपूर्णकार्यो वाणीमिमात्मगतां जगाद॥ 62 ॥  
नमोऽस्तु तस्मै मुगताय चेन हितैषिणा मे करुणात्मकेन।  
बहूनि दुः खान्यपवर्तितानि सुखानि भूयांस्युपसंहृतानि ॥ 63 ॥  
अहं ह्यनार्येण शरीरजेन दुः खात्मके वर्त्मनि कृष्यमाणः।  
निवर्तितस्तद्वचनाङ्कुशेन दर्पान्वितो नाग इवाङ्कुशेन ॥ 64 ॥  
तस्याज्ञया कारुणिकस्य शास्तुर्हृदिस्थमुत्पाट्य हि रागशल्यम्।  
अद्यैव तावत्सुमहत्सुखं मे सर्वक्षये किं बत निर्वृतस्य ॥ 65 ॥  
निर्वाप्य कामाग्निमहं हि दीप्तं धृत्यम्बुना पावकमम्बुनेव।  
ह्लादं पर सांप्रतमागतोऽस्मि शीतं ह्रदं घर्म इवावतीर्णः॥ 66 ॥  
न मे प्रियं किंचन नाप्रियं मे न मेऽनुरोधोऽस्ति कुतो विरोधः।  
तयोरभावात्सुखितोऽस्मि सद्यो हिमातपाभ्यामिव विप्रमुक्तः॥ 67 ॥  
महाभयात्क्षेममिवोपलभ्य महावरोधादिव विप्रमोक्षम्।  
महार्णवात्पारमिवाप्लवः सन्भीमान्धकारादिब च प्रकाशम्॥ 68 ॥  
रोगादिवारोग्यमसह्यरूपादृशादिवानृण्यमनन्तसंख्यात्।  
द्विषत्सकाशादिव चापयानं दुर्भिक्षयोगाच्च यथा सुभिक्षम्॥ 69 ॥  
तद्वत्परां शान्तिमुपागतोऽहं यस्यानुभावेन विनायकस्य।  
करोमि भूयः पुनरुक्तमस्मै नमो नमोऽर्हाय तथागताय॥ 70 ॥  
येनाहं गिरिमुपनीय रुक्‌मश्रृङ्गं  
स्वर्गं च प्लवगवधूनिदर्शनेन।  
कामात्मा त्रिदिवचरीभिरंगनाभि----  
र्निष्कृष्टो युवतिमये कलौ निमग्नः ॥ 71 ॥  
तस्माच्च व्यसनपरादनर्थपङ्का----  
दुत्कृष्य क्रमशिथिलः करीव पङ्कात्।  
शान्तेऽस्मिन्विरजसि विज्वरे विशोके  
सद्धर्मे वितमसि नैष्ठिके विमुक्तः॥ 72 ॥  
तं वन्दे परमनुकम्पकं महर्षि  
मूर्ध्नाहं प्रकृतिगुणज्ञमाशयज्ञम्।  
संबुद्धं दशबलिनं भिषक्प्रधानं  
त्रातारं पुनरपि चास्मि संनतस्तम्॥ 73 ॥  
महाकाव्ये सौन्दरनन्देऽमृताधिगमो नाम सप्तदशः सर्गः। 







------------------------------------------------------------------------------------------







.



***अष्टादश सर्ग***


**आज्ञा---व्याकरण**



अथ द्विजो बाल इवाप्तवेदः क्षिप्रं वणिक् प्राप्त इवाप्तलाभः।  
जित्वा च राजन्य इवारिसैन्यं नन्दः कृतार्थो गुरुमभ्यगच्छत्॥ 1 ॥  
द्रष्टुं सुखं ज्ञानसमाप्तिकाले गुरुर्हि शिष्यस्य गुरोश्च शिष्यः।  
परिश्रमस्ते सफलो मयीति यतो दिदृक्षास्य मुनौ बभूव॥ 2 ॥  
यतो हि येनाधिगतो विशेषस्तस्योत्तमां सोऽर्हति कर्तुमिड्याम्।  
आर्यः सरागोऽपि कृतज्ञभावात्प्रक्षीणमानः किमु वीतरागः॥ 3 ॥  
यस्यार्थमामप्रभवा हि भक्तिस्ततोऽस्य सा तिष्ठति रूढमूला।  
धर्मान्वयो यस्य तु भक्तिरागस्तस्य प्रसादो हृदयावगाढः॥ 4 ॥  
काषायवासाः कनकावदातस्ततः स मूर्ध्ना गुरवे प्रणेमे।  
वातेरितः पल्लवताम्ररागः पुष्पोज्ज्लश्रीरिव कर्णिकारः॥ 5 ॥  
अथात्मनः शिष्यगुणस्य चैव महामुनेः शास्तृगुणस्य चैव।  
संदर्शनार्थ स न मानहेतोः स्वां कार्यसिद्धिं कथयांबभूव॥ 6 ॥  
यो दृष्टिशल्यो हृदयावगाढः प्रभो भृशं मामतुदत्सुतीक्ष्णः।  
त्वद्वाक्यसंदंशमुखेन मे स समुद्धतः शल्यहृतेव शल्यः॥ 7 ॥  
कथंकथाभावगतोऽस्मि येन छिन्नः स निःसंशय संशयो मे।  
त्वच्छासनात्सत्पथमागतोऽस्मि सुदेशिकस्येव पथि प्रनष्टः॥ 8 ॥  
यत्पीतमास्वादवशेन्द्रियेण दर्पेण कन्दर्पविषं मयासीत्।  
तन्मे हतं त्वद्वचनागदेन विषं विनाशीव महागदेन॥ 9 ॥  
क्षयं गतं जन्म निरस्तजन्मन्सद्धर्मचर्यामुषितोऽस्मि सम्यक्।  
कृत्स्नं कृतं मे कृतकार्य कार्यं लोकेषु भूतोऽस्मि न लोकधर्मा॥ 10 ॥  
मैत्रास्तनीं व्यञ्जनचारुसास्नां सद्धर्मदुग्धां प्रतिभानश्रृङ्गाम्।  
त्वास्मि गां साधु निपीय तृप्तस्तृषेव गामुत्तम वत्सवर्णः॥ 11 ॥  
यत्पश्यश्चाधिगमो ममायं तन्मे समासेन मुने निबोध।  
सर्वज्ञ कामं विदितं तवैत्स्वं तूपचारं प्रविवक्षुरस्मि॥ 12 ॥  
अन्येऽपि सन्तो विमुमुक्षवो हि श्रुत्वा विमोक्षाय नयं परस्य।  
मुक्तस्य रोगादिव रोगवन्तस्तेनैव मार्गेण सुखं घटन्ते॥ 13 ॥  
उर्व्यादिकान् जन्मनि वेद्मि धातून्नात्मानमुर्व्यादिषु तेषु किञ्चित्।  
यस्मादतस्तेषु न मेऽस्ति सक्तिर्बहिश्च कायेन समा मतिर्मे॥ 14 ॥  
स्कन्धांश्च रूपप्रभृतीन्दशार्धान्पश्यामि यस्माच्चपलानसारान्।  
अनात्मकांश्चैव वाधात्मकांश्च तस्माद्विमुक्तोऽस्म्यशिवेभ्य एभ्यः॥ 15 ॥  
यस्माच्च पश्याम्युदयं व्ययं च सर्वास्ववस्थास्वहमिन्द्रियाणाम्।  
तस्मादनित्येषु निरात्मकेषु दुः खेषु मे तेष्वपि नास्ति संगः॥ 16 ॥  
यतश्च लोकं समजन्मनिष्ठं पश्यामि निः सारमसच्च सर्वम्।  
स्ती अतो धिया मे मनसा विबद्धमस्मीति मे नेञ्जितमस्ति येन॥ 17 ॥  
चतुर्विधे नैकविधप्रसंगे यतोऽहमाहारविधावसक्तः।  
अमूर्छितश्चाग्रथितश्च तत्र त्रिभ्यो विमुक्तोऽस्मि ततो भवेभ्यः॥ 18 ॥  
अनिश्चितश्चाप्रतिबद्धचित्तो दृष्टश्रुतादौ व्यवहारधर्मे।  
यस्मात्समात्मानुगतश्च तत्र तस्माद्विसंयोगगतोऽस्मि मुक्तः॥ 19 ॥  
इत्येवमुक्त्वा गुरुबाहुमान्यात्सर्वेण कायेन स गां निपन्नः।  
प्रवेरितो लोहितचन्दनाक्तो हैमो महास्तम्भ इवाबभासे॥ 20 ॥  
ततः प्रमादात्प्रसृतस्य पूर्बं श्रुत्वा धृतिं व्याकरणं च तस्य।  
धर्मान्वयं चानुगतं प्रसादं मेघस्वरस्तं मुनिराबभाषे॥ 21 ॥  
उत्तिष्ठ धर्मे स्थित शिष्यजुष्टे किं पादयोर्मो पतितोऽसि मूर्ध्ना।  
अभ्यर्चनं मे न तथा प्रणामो धर्मे यथैषा प्रतिपत्तिरेव॥ 22 ॥  
अद्यासि सुप्रव्रजितो जितात्मन्नैश्वर्यमप्यात्मनि येन लब्धम्।  
जितात्मनः प्रव्रजनं हि साधु चलात्मनो न त्वजितेन्द्रियस्य ॥ 23 ॥  
अद्यासि शौचेन परेण युक्तो वाक्कायचेतांसि गुचीनि यत्ते।  
अतः पुनश्चाप्रयतापसौम्यां यत्सौम्य नो वेक्ष्यसि गर्भशय्याम्॥ 24 ॥  
अद्यार्थवत्ते श्रुतवच्छ्रुतं तच्छ्रु तानुरूपं प्रतिपद्य धर्मम्।  
कृतश्रुतो विप्रतिपद्यमानो निन्द्यो हि निर्वीर्य इवात्तशस्त्रः॥ 25 ॥  
अहो धृतिस्तेऽविषयात्मकस्य  
यत्त्वं मतिं मोक्षविधावकार्षीः।  
यास्यामि निष्ठामिति बालिशो हि  
जन्मक्षयात्‌त्रासमिहाभ्युपैति॥ 26 ॥  
दिष्ट्या दुरापः क्षणसंनिपातो नायं कृतो मोहवशेन मोघः।  
उदेति दुः खेन गतो ह्यधस्तात्कूर्मो युगाच्छिद्र इवार्णवस्थः॥ 27 ॥  
निर्जित्य मारं युधि दुर्निवारमद्यासि लोके रणशीर्षशूरः।  
शूरोऽप्यशूरः स हि वेदितव्यो दोषैरमित्ररिव हन्यते यः॥ 28 ॥  
निर्वाप्य रागाग्निमुदीर्णमद्य दृष्ट्या सुखं स्वप्स्यसि वीतदाहः।  
दुःखं हि शेते शयनेऽप्युदारे क्लेशाग्निना चेतसि दह्यमानः॥ 29 ॥  
अभ्युच्छ्रितो द्रव्यमदेन पूर्वमद्यासि तृष्णोपरमात्समृद्धः।  
यावत्सतर्षः पुरुषो हि लोके तावत्समृद्धोऽपि सदा दरिद्रः॥ 30 ॥  
आद्यापदेष्टुं तव युक्तरूपं शुद्धोदनो मे नृपतिः पितेति।  
भ्रष्टस्य धर्मात्पितृभिर्निपातादश्लाघनीयो हि कुलोपदेशः॥ 31 ॥  
दिष्ट्यासि शान्तिं परमामुपेतो निस्तीर्णकान्तार इवाप्तसारः।  
सर्वो हि संसारगतो भयार्तो यथैव कान्तारगतस्तथैव॥ 32 ॥  
आरण्यकं भैक्षचरं विनीतं द्रक्ष्यामि नन्दं निभृतं कदेति।  
आसीत्पुरस्तात्त्वयि मे दिदृक्षा तथासि दिष्ट्या मम दर्शनीयः॥ 33 ॥  
भवत्यरूपोऽपि हि दर्शनीयः स्वलंकृतः श्रेष्ठतमैर्गुणैः स्वैः।  
दोषैः परीतो मलिनीकरैस्तु सुदर्शनीयोऽपि विरूप एव॥ 34 ॥  
अद्य प्रकृष्टा तव बुद्धिमत्ता कृत्स्नं यया ते कृतिमात्मकार्यम्।  
श्रुतोन्नतस्यापि हि नास्ति बुद्धिर्नोत्पद्यते श्रेयसि यस्य बुद्धिः॥ 35 ॥  
उन्मीलितस्यापि जनस्य मध्ये निमीलितस्यापि तथैव चक्षुः।  
प्रज्ञामयं यस्य हि नास्ति चक्षुश्चक्षुर्न तस्यास्ति सचक्षुषोऽपि॥ 36 ॥  
दुःखप्रतीकारनिमित्तमार्तः कृष्यादिभिः खेदमुपैति लोकः।  
अजस्रमागच्छति तच्च भयो ज्ञानेन यस्याद्य कृतस्त्वयान्तः॥ 37 ॥  
दुः खं न मे स्यात्सुखमेव मे स्यादिति प्रवृत्तः सततं हि लोकः।  
न वेत्ति तच्चैव तथा यथा स्यात्प्राप्तं त्वयाद्य सुलभं यथावत्॥ 38 ॥  
इत्येवमादि स्थिरबुद्धिचित्तस्तथागतेनाभिहितो हिताय।  
स्तवेषु निन्दासु च निर्व्यपेक्षा कृताञ्जलिर्वाक्यमुवाच नंदः॥ 39 ॥  
अहो विशेषेण विशेषदर्शिस्त्वयानुकम्पा मयि दर्शितेयम्।  
यत्कामपंके भगवन्निमग्नस्त्रातोऽस्मि संसारभयादकामः॥ 40 ॥  
भ्रात्रा त्वया श्रेयसि दैशिकेन पित्रा फलस्थेव तथैव मात्रा।  
हतोऽभविष्यं यदि न व्यमोक्ष्यं सार्थात्परिभ्रष्ट इवाकृतार्थः ॥ 41 ॥  
शान्तस्यच तुष्टस्य सुखो विवेको विज्ञाततत्त्वस्य परीक्षकस्य।  
प्रहीणमानस्य च निर्मदस्य सुखघं विरागत्वमसक्तबुद्धेः॥ 42 ॥  
अथो हि तत्त्वं परिगम्य सम्यङ्‌निर्धूय दोषानधिगम्य शान्तिम्।  
स्वं नाश्रमं संप्रति चिन्तयामि न तं जनं नाप्सरसो न देवान्॥ 43 ॥  
इदं हि भुक्त्वा शुचि शामिकं सुखं न मे मनः कांक्षति कामजं सुखम्  
सहार्हमप्यन्नमदैवताहृतं विदौकसो भुक्तवतः सुधामिव॥ 44 ॥  
अहोऽन्धविज्ञाननिमीलितं जगत्पटान्तरे पश्यति नोत्तमं सुखम्।  
सुधीरमध्यात्मसुखं व्यपास्य हि श्रमं तथा कामसुखार्थमृच्छति॥ 45 ॥  
यथा हि रत्नाकरमेत्य दुर्मतिर्विहाय रत्नान्यसतो मणीन् हरेत्।  
अपास्य संबोधिसुखं तथोत्तमं श्रमं व्रजेत्कामसुखोपलब्धये॥ 46 ॥  
अहो हि सत्त्वेष्वतिमैत्रचेतसस्तथागतस्नायुजिघृक्षुता परा।  
अपास्य यद्‌ध्यानसुखं मुने परं परस्य दुः खोपरमाय खिद्यसे॥ 47 ॥  
मया नु शक्यं प्रतिकर्तुमद्य किं गुरौ हितैषिण्यनुकम्पके त्वयि।  
समुद्धृतो येन भार्णवादहं महार्णवाच्चूर्णितनौरिवोर्मिभिः॥ 48 ॥  
ततो मुनिस्तस्य निशम्य हेतुमत्प्रहीणसर्वास्रवसूचकं वचः।  
इदं बभाषे वदतामनुत्तमो यदर्हति श्रीघन एव भाषितुम्॥ 49 ॥  
इदं कृतार्थः परमार्थवित्कृती त्वमेव धीमन्नभिदातुमर्हसि।  
अतीत्य कान्तारमवाप्तसाधनः सुदैशिकस्येव कृतं महावणिक्॥ 50 ॥  
अवैति बुद्धं नरदम्यसारथिं कृती यथार्हन्नुपशान्तमानसः।  
न दृष्टसत्योऽपि तथावबुध्यते पृथग्जनः किंबत बुद्धिमानपि॥ 51 ॥  
रजस्तमोभ्यां परिमुक्तचेतसस्तवैव चेयं सदृशी कृतज्ञता।  
रजः प्रकर्षेण जगत्यवस्थिते कृतज्ञभावो हि कृतज्ञ दुर्लभः। 52 ॥  
सधर्म धर्मान्वयतो यतश्च ते  
मयि प्रसादोऽधिगमे च कौशलम्।  
अतोऽस्ति भूयस्त्वयि मे विवक्षितं  
नतो हि भक्तश्च नियोगमर्हसि॥ 53 ॥  
अवाप्तकार्योऽसि परां गतिं गतो न तेऽस्ति किंचित्करणीयमण्वपि।  
अतः परं सौम्य चरानुकम्पया विमोक्षयन् कृच्छ्रगतान्परानपि॥ 54 ॥  
इहार्थमेवारभते नरोऽधमो विमध्यमस्तूभयलौकिकीं क्रियाम्।  
क्रियाममुत्रैव फलाय मध्यमो विशिष्टधर्मा पुनरप्रवृत्तये॥ 55 ॥  
इहोत्तमेभ्योऽपि मतः तूत्तमो य उत्तमं धर्ममवाप्य नैष्ठिकम्।  
अचिन्तयित्वात्मगतं परिश्रमं शमं परेभ्योऽप्युपदेष्टुमिच्छति॥ 56 ॥  
विहाय तस्मादिह कार्यमात्मनः कुरु स्थिरात्मन्परकार्यमप्यथो।  
भ्रमत्सु सत्त्वेषु तमावृतात्मसु श्रुतप्रदीपो निशि धार्यतामयम्॥ 57 ॥  
ब्रवीतु तावत्पुरि विस्मितो जनस्त्वयि स्थिते कुर्वति धर्मदेशनाः।  
अहो बताश्चर्यमिदं विमुक्तये करोति रागी यदयं कथामिति॥ 58 ॥  
ध्रुवं हि संश्रुत्य तव स्थिरं मनो निवृत्तनानाविषयैर्मनोरथैः।  
बधूर्गृहे सापि तवानुकुर्वती करिष्यते स्त्रीषु विरागिणीः कथाः॥ 59 ॥  
त्वयि परमधृतौ निविष्टतत्त्वे भवनगता न हि रंस्यते ध्रुवं सा।  
मनसि शमदमात्मके विविक्ते मतिरिव कामसुखैः परीक्षकस्य ॥ 60 ॥  
इत्यर्हतः परमकारुणिकस्य शास्तु-----  
र्मूर्ध्ना वचश्च चरणौ च समं गृहीत्वा।  
स्वस्थः प्रशान्तहृदयो विनिवृत्तकार्यः  
पार्श्वान्मुनेः प्रतिययौ विमदः करीव॥ 61 ॥  
भिक्षार्थं समये विवेश स पुरं दृष्टीर्जनस्याक्षिपन्  
लाभालाभसुखासुखादिषु समः स्वस्थेन्द्रियो निस्पृहः।  
निर्मोक्षाय चकार तत्र च कथां काले जनायार्थिने  
नैवोन्मार्गगतान्परान्परिभवन्नात्मानमुत्कर्षयन्॥ 62 ॥  
इत्येषा व्युपशान्तये न रतये मोक्षार्थगर्भा कृतिः  
श्रोतृणां ग्रहणार्थमन्यमनसां काव्योपचारात्कृता।  
यन्मोक्षात्कृतमन्यदत्र हि मया तत्काव्यधर्मात्कृतं  
पातुं तिक्तमिवौषधं मधुयुतं हृद्यं कथं स्यादिति॥ 63 ॥  
प्रायेणालोक्य लोकं विषयरतिपरं मोक्षात्प्रतिहतं  
काव्यव्याजेन तत्त्वं कथितमिह मया मोक्षः परमिति।  
तद्‌बुद्ध्‌वा शामिकं यत्तदवहितमिदो ग्राह्यं न ललितं  
पांसुभ्यो धातुजेभ्यो नियतमुपकरं चामीकरमिति॥ 64 ॥  
सौन्दरनन्दे महाकाव्य आज्ञाव्याकरणो नामाष्टादशः सर्गः।  
आर्यसुवर्णाक्षीपुत्रस्य साकेतकस्य भिक्षोराचार्यभदन्ताश्वघोषस्य  
महाकवेर्महावादिनः कृतिरियम्॥







-----------------------------------------------------------------------------------------







.

</div>

</div>

</div>

</div>

\]
