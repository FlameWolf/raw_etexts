+++
title = "कुमारसम्भवम्-संजीविनी"
author = "कालिदासः"
domain = "साहित्यम्"
sub-domain = "पद्यम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"primary commentator" = "श्रीसीतारामकविः"
"commentary name" = "संजीविनी"
"serial no." = "Ebharati-3018"
source_url = "https://www.ebharatisampat.in/read_chapter.php?bookid=Njk1OTI2OTU2NjE3OTgy"

+++
[[कुमारसम्भवम्-संजीविनी	Source: [EB](https://www.ebharatisampat.in/read_chapter.php?bookid=Njk1OTI2OTU2NjE3OTgy)]]

\[

**॥ श्रीः ॥**


**कुमारसम्भवम्**


**सान्वयाऽनुवादटिप्पणीकम्**


**प्रथमः सर्गः**




 मातापितृभ्यां जगतो नमो वामार्धजानये ।  
 सद्यो दक्षिणद्दक्पातसंकुचव्दामदृष्टये ॥  
 अन्तरायतिमिरोपशान्तये शान्तपावनमचिन्त्यवैभवम् ।  
 तन्नरं वपुषि, कुञ्जरं मुखे, मन्महे किमपि तुन्दिलं महः ॥  
 शरणं करवाणि शर्मदं ते चरणं वाणि! चराचरोपजीव्यम् ।  
 करुणामसृणैः कटाक्षपातैः कुरु मामम्ब!कृतार्थसार्थवाहम् ॥  
 इहान्वयमुखेनैव सर्वं व्याख्यायते मया ।  
 नामूलं लिख्यते किञ्चिन्नानपेक्षितमुच्यते ॥  
 भारती कालिदासस्य दुर्व्याख्याविषमूच्छिता ।  
 एषा सञ्जीविनी व्याख्या तामद्योज्जीवयिष्यति ॥  
  तत्रभवान्कालिदासः कुमारसम्भवं काव्यं चिकीर्षुः \`आशीर्नमस्क्रिया वस्तुनिर्देशो वापि तन्मुखम्' इति शास्त्रात्काव्यादौ वक्ष्यमाणार्थानुगुणं वस्तु निर्दिशति --  
 अस्त्युत्तरस्यां दिशि देवतात्मा हिमालयो नाम नगाधिराजः ।  
 पुर्वापरौ तोयनिधो ' वगाह्य स्थितः पृथिव्या इव मानदण्डः ॥ 1. 1 ॥  
 अन्वयः- उत्तरस्यां दिशि देवतात्मा हिमालयो नाम नगाऽधिराजः पूर्वाऽपरौ तोयनिधी वगाह्य पृथिव्या मानदण्ड इव स्थितोऽस्ति।  
 मल्लिoटीo-अस्तीति ॥ उत्तरस्यां दिशि । अनेनास्य देवभूमित्वं सूच्यते । देवतात्माधिष्ठाता यस्य सः । एतेनास्य वक्ष्यमाणमेनकापरिणयपार्वतीजननादिचेतनव्यवहारयोग्यत्वसिध्दि ।हिमस्यालयः स्थानमिति हिमालयो नाम =हिमालय इति प्रसिध्दः। अधिको राजाधिराजः । \`राजाहःसखिभ्यष्टच्' । न गच्छन्तीति नगा अचलास्तेषामधिराजो मगाधिराजोऽस्ति । कथंभूतः । पुर्वापरौ =प्राच्यपश्चिमौतीयनिधी =समुद्रौ वगाह्य =प्रविश्य । अतएव पृथिव्या भुपेर्मानं =हस्तादिना परिच्छेदः । भावे ल्युट् ।तस्य दण्डः । यव्दा मीयतेऽनेनेति मानम् । करणे ल्युट् । स चासौ दण्डश्च स इव स्थितः । आयामपरिच्छेदकदण्ड इव स्थित इत्यर्थः । पूर्वापरसागरावगाहित्वं चास्य हिमालयस्यास्त्येव । उक्तं च ब्रह्माण्डपुराणे - \`कैला सो हिमवांश्चैव दक्षिणे वर्षवर्वतौ । पूर्वपश्चिमगावेदावर्णवातरुपस्थितौ ॥ ' अत्र हिमाचलस्योभयाब्धिव्याप्तसाम्यान्मानदण्डत्वेनोत्प्रेक्षणादुत्प्रेक्षाऽलंकारः । \`प्रकृतेऽप्रकृतगुणक्रियादिसम्बन्धादप्रकृतत्वेन प्रकृतस्य संभावनमुत्प्रेक्षा'इत्यलंकारसर्वस्वकारः । अस्मिन्सर्गे प्रामेण वृत्तमुपजातिः। क्वचिदिन्द्रवज्रोपेन्द्रवज्रे च । तल्लक्षणं तु - \`स्यादिन्द्रवज्रा यदि तौ जगौ गः'। \`उतेन्द्रवज्राजतजास्ततो गौ'। अनन्तरोदीरितलक्ष्मभाजौ पादौ यदीयावुपजातयस्ताः ॥ इति ॥ 1. 1 ॥  
 इतः परं षोडशभिः श्लोकैर्हिमाद्रि वर्णयति । तत्र नगाधिराजत्वं निर्वाढमाह-  
 यं सर्वशैलाः परिकल्प्य वत्सं मेरौ स्थिते दौग्धरि दोहदक्षे ।  
 भास्वन्ति रत्नानि महैषधीश्च पृथूपदिष्टां दुदुहुर्धरित्रीम् ॥ 1. 2 ॥

 अन्वयः- सवंशैला य वत्सं परिकल्प्य दोहदक्षे मेरौ दोग्धरि स्थिते (सति)भास्वन्ति रत्नानि महौषधीश्च पृथूपदिष्टां धरित्रीं दुदुहुः ।  
 मल्लिo-यमिति ॥ सर्वे च ते शैलाश्च सर्वशैलाः । \`पूर्वकालैकसर्वजरत्पुराणनवकेवलाः समानाधिकरणेन' इति समासः । यं हिमालयं वत्सं परिकल्प्य विधाय दोरदक्षे दोहनसमर्थे मेरौ दोग्धरि स्थिते सति । \`यस्य च भावेन भावलक्षणम्' इति सत्पमो । पृथूपदिष्टां पृथुना वैन्येनोपदिष्टामीदृक्तया प्रदर्शितां धरित्रीम् । गोरुपधरामिति शेषः ।\`गौर्भूत्वा तु वसुन्धरा' इति विष्णुपुराणात् । \`अकथितं च' इति कर्मत्वम् । भास्वन्ति च भास्वत्त्यश्च भास्वन्ति द्युतिमन्ति । ओषधिविशेषणं वैतत् । \`नपुंसकमनपुंसकेन-' इत्यादिना नपुंसकैकशेषः । रत्नानि मणीञ्जातिश्रेष्ठवस्तूनि च । \`रत्नं श्रेष्ठे मणावपि' इति विश्वः । \`जातौ जातौ यदुत्कृष्टं तद्रत्नमिति कथ्यते' इति यादवः । महौषधीश्च संजीवनीप्रभृतीश्च क्षीरत्वेन परिणता इति शेषः । \`ताः क्षीरपरिणामिनीः' इति विष्णुपुराणात् । दुदुहुः । \`दुहियाच -' इत्यादिना व्दिकर्मकत्वम् । अत्र प्रयोजकत्वेऽपि शैलानां \`पञ्चभिर्हलैः कर्षति ग्रामं ग्रामणीः' इतिवत्तत्समर्थाचरणात्कर्तृत्वेन व्यपदेशः । दुहेः स्वरितेत्त्वेऽप्यकर्त्रभिप्रायविवक्षायां परस्मैपदम् । अत्रार्थे प्रमाणम्- गौर्भूमिरचलाः सर्वे कर्तारोऽत्र पयांसि च । ओषध्यश्चैव भास्वन्ति रत्नानि विविधानि च ॥ वत्सश्च हिमवानासीद्दोग्धा मेरुर्महागिरिः ॥ ' इति । एतेन वत्सस्य मातुः प्रेमास्पदत्वादस्य सारग्राहित्वं गम्यते । तथा चास्य नगस्य रत्नबिशेषभोक्तृत्वान्नगाधिराजत्वं युक्तमिति भावः । अत्र हिमवव्दर्णनस्य प्रकृतत्वात्तद्गतौषधिरत्नानां व्दयानामपि प्रकृतत्त्वात्तेषां दोहनक्रियारुपसमानधर्मसंवन्धादौपम्यस्य गम्यत्वात्केवलप्राकरणिकविषयस्तुल्ययोगिता नामालंकारः । तदुक्तम् - \`प्रस्तुतानां तथान्येषां केवलं तुल्यधर्मतः । औपम्यं गम्यते यत्र सा मता तुल्ययोगिता ॥ ' न चात्र रुपकपरिणामाद्यलंकारशङ्का कार्या तेषामारोपहेतुत्वात् । हिमहेमाचलादिषु वत्सत्वदोग्धृत्वादीनामागमसिध्दत्वेनानारोप्यमाणत्वादिति ॥ 1. 2 ॥  
 ननु हिमदोषदूषितस्य तस्यात्यन्तमनभिगम्यत्वाच्छि्वत्रिण इव सर्वमपि सौभाग्यं विफलमित्याशङ्क्याह -   
 अनन्तरत्नप्रभवस्य यस्य हिमं न सौभाग्यविलोपि जातम्।  
 एको हि दोषो गुणसन्निपाते निमज्जतीन्दोः किरणेष्विवाङ्कः ॥ 1. 3 ॥  
 अन्वयः- अनन्तरत्नप्रभवस्य यस्य हिमं सौभाग्यविलोपि न जातम् । हि एको दोषो गुणसन्निपाते इन्दोः किरणेषु अङ्क इव निमज्जति ।  
 मल्लिo -अनन्तेति ॥ प्रभवत्यस्मादिति प्रभवः कारणम् । अनन्तानामपरिमितानां रत्नानां श्रेष्ठवस्तूनां प्रभवस्य यस्य हिमाद्रेर्हिमम् । कर्तृ । सुभगस्य भावः सौभाग्यम्स । \`हद्भगसिन्ध्वन्ते पूर्वपदस्य च ' हत्युभयपदवृध्दिः । तव्दिलुम्पतीति सौभाग्यविलोपि सौन्दर्यविधातकं न जातं नाभूत् । तथाहि । एको दोषो गुणसंनिपात इन्दोः किरणेष्वङ्क इव निमज्जति । अन्तर्लियत इत्यर्थः । नहि स्वल्पो दोषोऽमितगुणाभिभावक एव किंतु कश्चिदिन्दुकलङ्कादिवद्गुणैरभिभूयते । अन्यथा सर्वरम्यवस्तुहानिप्रसङ्गादिति भावः । अत्रोपमानुप्राणितोऽर्थान्तरन्यासालंकारः । तल्लक्षणं तु-\`ज्ञेयः सोऽर्यान्तरन्चासो वस्तु प्रस्तुत्य किंचन । तत्साधनसमर्थस्य न्यासो योऽन्यस्य वस्तुनः ॥ ' इति दण्डी ॥ 1. 3 ॥   
 यश्चाप्सरोविभ्रममण्डनानां संपादयित्रीं शीखरैबिभर्ति ।  
 ।लाहकच्छेदविभक्तरागामकालसंध्यामिव धातुमत्ताम् ॥ 1.4 ॥  
 अन्वयः- च यः अप्सरोविभ्रममणडनानां संपादयित्रीं वलाहकच्छेदविभक्तरागां धातुमत्ताम् अकालसन्ध्याम्ल इव शिशरैः बिभर्ति ।  
 मल्लिo- यश्चेति । किंचेति चकारार्थः । यो हिमाद्रिरप्सरसां विभ्रममण्डनानि विलासालंकरणानि । अथवा विभ्रमो विपरीतन्यासः । विभ्रमस्त्वरयाकाले भूषास्थानविपर्यये' इति दशरुपकात् । तेन मण्डनानि तेषां संपादयित्रीम् । एतध्दातुरागदर्शिन्योऽप्सरसः संध्याभ्रमेण प्रसाधनाय त्वरयन्त इति भावः । तथात्वे भ्रान्तिमदलंकारो व्यज्यते । \`कर्तृकर्मणोः कृति' इति कर्मणि षष्ठि । वारीणां वाहका बलाहकाः पृषोदरादित्वात्साधुः । तेषां छेदेषु खण्डेषु विभक्तः संक्रमितो रागो यया ताम् । एतेनाद्रेरभ्रंकषत्वं गम्यते । इदं विशेषणव्दयं संध्यायामपि योज्यम् । धातवः सिन्दूरगैरिकादयोऽस्य सन्तीति धातुमान् । नित्ययोगे मतुप् । तस्य भावो धातुमत्ता ताम् । धातुयोगित्वमिति संबन्धोऽपि वाच्यार्थः । \`समासकृत्तध्दितेषु संबन्धाभिधानं भावप्रत्ययेन ' इति वचनात् । लक्षणया नित्यानुषङ्गिकधातुमित्यर्थः । अकालसंध्यामिवानियतकालप्रात्पसेव्यामिव शिखरैर्बिभर्ति धत्ते । अत्र संध्याशब्दस्य जातिवाचित्वाज्जात्युत्प्रेक्षा ॥ 1.4 ॥   
 आमेखलं सञ्चरतां घनानां छायामधः सानुगतां निषेव्य ।  
 उव्देजिता वृष्टिभिराश्रयन्ते श्रृङ्गाणि यस्यातपवन्ति सिध्दाः ॥ 1. 5 ॥  
 अन्वयः- सिध्दा आमेखलं सञ्चरतां धनानाम् अधः सानुगतां छायां निषेव्य वृष्टिभिः उव्देजिताः (सन्तः)यस्य आतपवन्ति श्रृङ्गाणि आश्रयन्ते ।

? मल्लिo- आमेखलमिति ॥ सिध्दा अणिमादिसिध्दा देवयोनिविशेषाश्च । \`पिशाचो गुह्यकः सिध्दो भूतोऽमी देवयोनयः'। इत्यमरः । आमेखलाभ्य आमेखलं नितम्बपर्यन्तम् । \`मेखला खण्डबन्धे स्यात्काञ्चौशैलनितम्बयोः' इति विश्वः । \`आङ्मर्यादाभिविध्योः' इत्यव्ययीभावः । संचरतां धनानां मेधानामधः सानूनि मेधमण्डलादवस्तटानि गतां प्रात्पाम् । \`व्दितीया श्रितातोतपतितगतात्यस्तप्रात्पापन्तैः' इति समासः । छायामनातपम् । \`छाया सूर्यप्रिया कान्तिः प्रतिबिम्बमनातपः'। इत्यमरः । निषेव्यवृष्टिभिरुव्देजिताः = क्लेशिताः सन्तः । \`उव्देगस्तिमिते क्लेशे भये मन्थरगामिनि' इति शर्ब्दाणवः । यस्य हिमाद्रेरातपवन्ति सातपानि श्रृङ्गाष्याश्रयन्ते । आश्रित्य स्थिता इत्यर्थः । अतिमेघमण्डलमस्यौन्नत्यमिति भावः ।   
 पदं तुषारस्त्रुतिधैतरक्तं यस्मिन्नदृष्ट्वापि हतव्दिपानाम् ।

 विदन्ति मार्गं नखरन्ध्रमुक्तैर्मुक्ताफलैः केसरिणां किराताः ॥ 1. 6 ॥  
 अन्वयः- यस्मिन् किराताः तुषारस्त्रुतिघौतरक्तं हतव्दिपानां केसरिणां पदम् अदृष्ट्वा अपि नखरन्ध्रमुक्तैः मुक्ताफलैः मार्गं विदन्ति ।  
 मल्लिo- पदमिति ॥ यस्मिन्नद्रौ किरातास्तुषारस्त्रुतिभिर्हिमनिस्यन्दैर्धैतं क्षालितं रक्तं शोणितं यस्य तत्तथोक्तम् अतो दुर्ग्रहमिति भावः । हता व्दिपा गजायैस्तेषां हतव्दिपानां केसरिणां सिंहानां पदं पादप्रक्षेपस्थानमदृष्ट्वापि नखरन्ध्रैर्नखद्रोणिभिर्मुक्तैर्मुक्ताफलैर्मार्गं विदन्ति जानान्ति । अत्र व्याधाः सिंहघातिनो गजेन्द्राश्च मुक्ताकरा इति भावः । \`करीन्द्रजीमूतवराह शङ्खमत्स्याहिशुक्त्युद्भववेणुजानि । मुक्ताफलानि प्रथितानि लोके तेषां तु शुक्त्युद्भवमेव भूरि'॥ 1. 6 ॥  
 न्यस्ताक्षरा धातुरसेन यत्र भूर्जत्वचः कुञ्जरबिन्दुशोणाः ।  
 व्रजन्ति विद्याधरसुन्दरीणामूनङ्गलेखक्रिययोपयोगम् ॥ 1. 7 ॥  
 अन्वयः- यत्र धातुरसेन न्यस्ताऽक्षराः कुञ्जरबिन्दुशोणाः भूजत्वचः विद्याधरसुन्दरीणाम् अनङ्गलेखक्रियया उपयोगं व्रजन्ति ।  
 मल्लिo- न्यस्ताक्षरा इति ॥ यत्र हिमाद्रौ धातुरसेन सिन्दूरादिद्रवेण \`श्रृङ्गारादौ विषे वीर्य गुणे रागे द्रवे रसः' इत्यमरः । न्यस्ताक्षरा लिखितवर्णा अत एव कुञ्जरस्य ये बिन्दवः काये वयोर्विशेषभाविनः पद्मकाख्याः । पद्मकं बिन्दुजालकम्' इत्यमरः । त इव शोणा रक्तवर्णाः । लिखितभागेष्विति शेषः । भूर्जत्वचो भूर्जपत्त्रवल्कलानि । \`भूर्जपत्त्रो भुजो भूर्जे मृदुत्वक्चार्मिका अपि' इति यादवः । विद्याधरसुन्दरीणाम् । लिख्यन्ते येषु ते लेखाः पत्रिकाः । अनङ्गस्य लेखास्तेषां क्रियया । कामव्यञ्जकलेखकरणेनेत्यर्थः । उपयोगमुपकारं व्रजन्ति । दिव्याङ्गनाविहारयोग्योऽयं शैल इति भावः ॥ 1. 7 ॥  
 यः पूरयन्कीचकरन्ध्रभागान्दरीमुखोत्थेन समीरणेन।  
 उद्गास्यतामिच्छति किंनराणां तानप्रदायित्वमिवोपगन्तुम् ॥ 1. 8 ॥   
 अन्वयः- यो दरीमुखोत्थेन समीरणेन कौचकरन्ध्रभागान् पूरयन् उद्गास्यतां किन्नराणां तानप्रदायित्वम् उपगन्तुम् इच्छति इव ।  
 मल्लिo- य इति ॥ यो हिमाद्रिः दरी गुहा सैव मुखं तस्मादुत्थेनोत्त्पन्नेन । \`आतश्चोपसर्गे' इति कप्रत्ययः । समीरणेन वायुना कीचका वेणुविशेषाः । \`वेणवः कीचकास्ते स्यिर्ये स्वन्त्यनिलोद्धताः' इत्यमरः । तेषां रन्ध्रभागाञ्छिद्रप्रदेशान्पूरयन्धमयन् । वांशिकोऽपि वंशारन्ध्राणि मुखमारुतेन पूरयतीति प्रसिध्दिः । उद्गास्यतां देवयोनित्वादुच्चैर्गान्धारग्रामेण गानं करिष्यताम् । उक्तं च नारदेन- \`षङ्जमध्यमनामानौ ग्रामौ गायन्ति मानवाः । न तु गान्धारनामानं स लभ्यो देवयोनिभिः ।' इति किंन्नराणां देवगायकानां तानप्रदायित्वम् । तानो नाम स्वलान्तरप्रवर्तको रागस्थितिप्रवृत्त्यादिहेतुरंशापरनामा वंशवाद्यसाध्यः प्रधानभूतः स्वरविशेषः \`तानस्त्वंशस्वरो मतः'इत्यभिनवगुत्पः । \`गाता यं यं स्वरे गच्छेत्तं तं वंशेन तानयेत्' इति भरतः । तत्प्रदानशीलत्वं तानप्रदायित्वं वांशिकत्वमुपगन्तुमिच्छतीवेत्युप्रेक्षा । सा च दरीमुखोत्थेनेत्येकदेशविवर्तिरुपकोज्जीविता । मुखसाध्यत्वात्तानप्रदायित्वस्य । यत्रावयवरुपणादवयविरुपणं गम्यते तदेकदेशविवर्ति रुपकम् । गम्यते चात्रावयविनः पुंसो रुपणं यच्छब्दनिर्दिष्टे हिमाद्रावित्यलं बहुना ॥ 1. 8 ॥  
    कपोलकण्डूः करिभिर्विनेतुं विघट्टितानां सरलद्रुमाणाम् ।  
 यत्र स्नुतक्षीरतया प्रसूतः सानुनि गन्धः सुरभीकरोति ॥ 1. 9 ॥  
 अन्वयः- यत्र करिभिः कपोलकण्डूः विनेतुं विघट्टितानां सरलद्रुमाणां स्त्रुतक्षीरतया प्रसुतो गन्धः सानूनि सुरभीकरोति ।  
 मल्लिo- कपोलेति ॥ यत्र हिमाद्रौ करिभिर्गजैः । कपोलकण्डूर्गण्डस्थलकण्डूर्विनेतुमपनेतुं विघट्टितानां घर्षितानां सरलद्रुमाणां संबन्धिस्नुतानि करिकपोलघर्षणात्क्षरितानि क्षीराणि येषां तेषां भावस्तत्ता तया हेतृना प्रसूत उत्पन्नो गन्धः सानूनि सुरभीकरोति । एतेनास्य गजाकरत्वं गम्यते, तथा च गजायुर्वेदे - हिमवव्दिन्ध्यमलया गजानां प्रभवा नगाः । इति ॥ 1. 9 ॥  
 वनेचराणां वनितासखानां दरीगृहोत्सङ्गनिषक्तभासः ।  
 भवन्ति यत्रौषधयो रजन्यामतैलपूराः सुरतप्रदीपाः ॥ 1. 10 ॥  
 अन्वयः- यत्र रजन्यां दरीगृहोत्सङ्गनिषक्तभास ओषधयः वनितासखानां वनेचराणाम् अतैलपूराः सुरतप्रदीपा भवन्ति ।  
 मल्लिo- वनेचराणामिति ॥ यत्र हिमाद्रौ रजन्यां दर्यः कन्दरा एव गृहास्तेषामुत्सङ्गेष्वभ्यन्तरेषु निषक्ताः संक्रान्ता भासो यासां ता ओषधयस्तृणज्योतींषि । \`अग्नावोषधीषु च तेजो निधाय रविरस्तं याति' इत्यागमः । वनितानां सखायो वनितासखाः । \`राजाहःसखिभ्यष्टच्' । तेषाम् । रममाणानामित्यर्थः । वने चरन्तीति वनेचराः किराताः । \`चरेष्टः' इति टप्रत्ययः । \`तत्पुरुषे कृति बहुलम्' इत्यलुक् । तेषां वनेचराणाम् । अतैलपूरः । अनपेक्षिततैलसेका इत्यर्थः । सुरतकर्मणि प्रदीपा भवन्ति । अत्रौषधीष्वारोप्यमाणस्य प्रदीपत्वस्य प्रकृतोपयोगित्वात्परिणामालंकारः । तदुक्तम्- \`आरोप्यमाणस्य प्रकृतोपयोगित्वे परिणामः' इति । तथा प्रदीपकारणतैलपूरणनिषेधादकारणकार्येत्पत्तिर्लक्षणा विभावना चेत्युभयोः संसृष्टिः ॥ 1. 10 ॥  
 उद्वेजयत्यङ्गलिपार्ष्णिभागान्मार्गे शिलीभूतहिमेऽपि यत्र ।  
 न दुर्वहश्रोणिपयोधरार्ता भिन्दन्ति मन्दां गतिमश्वमुख्यः ॥ 1. 11 ॥  
 अन्वयः- यत्र शिलीभूतहिमे अङ्गुलिपार्ष्णिभागान् उद्रेजयति मार्गे अपि श्रोणिपयोधरार्ताः अश्वमुख्यः मन्दां गतिं न भिन्दन्ति ।  
 मल्लिo- उव्देजयतीति ॥ यत्र हिमाद्रौ । शिलीभूतं घनीभूतं हिमं यत्र तस्मिन् । अत एवाङ्गुलीनां पार्ष्णीनां च भागान्प्रदेशानुद्वेजयत्यतिक्लेशयत्यपि मार्गे ।श्रोणयश्च पयोधराश्च श्रोणिपयोधरम् । दुर्वहेण दुधंरेण श्रोणिपयोधरेणार्ताः पीडिताः । आङ्पूवद्दिच्छतेः क्तः । \`उपसर्गादृति धातौ' इति वृध्दिः । अश्वानां मुखानीव मुखानि यासां ता अश्वमुख्यः किंनरस्त्रियः । उष्ट्रमुखवत्समासः । \`स्यात्किंनरः किंपुरुषस्तुरंगवदनो मयुः'॥ इत्यमरः । मन्दां मन्थरां गतिं न भिन्दन्ति । न त्यजन्तीत्यर्थः । पादपीडाकरेऽप्यतिभारभङ्गुरशरीरतया न शीघ्रं गन्तुं शक्यत इति भावः  
 दिवाकराद्रक्षति यो गुहासु लीनं दिवाभीतमिवान्धकारम् ।  
 क्षुद्रेऽपि नूनं शरणं प्रपन्ने ममत्वमुच्चैःशिरसां सतीव ॥ 1. 12 ॥  
 अन्वयः- यो दिवाभीतम् इव गुहासु लीनम् अन्धकारं दिवाकरात् रक्षति । उच्चैःशिरसां शरणं प्रपन्ने क्षुद्रऽपि सति इव नूनं महत्त्वम् ।  
 मल्लिo- दिवाकरादिति ॥ यो हिमाद्रिर्दिवा दिवसे भीतं भयाविष्टमिव । उलूकमिवेति दिवाकरस्तस्माद्दिवाकरात् । \`दिवाविभानिशाप्रभाभास्करे-' त्यादिना टप्रत्ययः । \`भीत्रार्थानां भयहेतुः' इत्यपादानत्वात्पञ्चमी । रक्षति त्रायते । ननु क्षुद्रसंरक्षणमनर्हमित्याशङ्क्याह- क्षुद्र इति । उच्चैः- शिरसामुन्नतानां शरणं प्रपन्ने शरणागते क्षुद्रे नीचेऽपि सति सज्जन इव नूनं ममत्वं ममायमित्यभिमानः । अस्तीति शेषः । ममशब्दात्त्वप्रत्ययः । अर्थान्तरन्यासोऽलङ्कारः ॥ 1. 12 ॥  
 लाङ्गूलविक्षेपविसर्पिशोभिरितस्ततश्चन्द्र मरीचिगौरैः ।  
 यस्यार्थयुक्तं गिरिराजशब्दं कुर्वन्ति वालव्यजनैश्चमर्यः ॥ 1. 13 ॥  
 अन्वयः- चमर्यः इतस्ततः लाङ्गूलविक्षेपविसर्पिशोभैः चन्द्रमरीचिगौरैः वालव्यजनैः यस्य गिरिराजशब्दम् अर्थयुक्तं कुर्वन्ति ।  
 मल्लिo- लाङ्गूलेति ॥ चमर्ये मृगीविशेषा इतस्ततो लाङ्गुलानि वालधयः । \`पुच्छोऽस्त्री लोमलाङ्गूले वालहस्तश्च वालधिः' इत्यमरः । तेषां विक्षेपैर्विधूननैर्विेसर्पिंणयो विसृमराः शोभाः कान्तयो येषां तैश्चन्द्रमरीचिभिरिव गौरैः शुभ्रैः । \`गौरः करीरे सेध्दार्थे शुक्ले पीतेऽरुणेऽपि च' इति यादवः । \`उपमानानि सामान्यवचनैः'इति समासः । वालव्यजनैश्चामरैर्यंस्य हिमाद्रेर्गिरिराजशब्दं गिरिराज इति संज्ञामर्थंयुक्तभिधेयवन्तं कुर्वन्ति । राजानो हि छत्रचामरादिचिह्निता इति भावः ॥ 1. 13 ॥  
 यत्रांशुकाक्षेपविलज्जितानां यदृच्छया किंपुरुषाङ्गनानाम् ।  
 दरीगृहव्दार विलम्बिम्बीम्बास्तिरस्करिण्यो जलदा भवन्ति ॥ 1. 14 ॥  
 अन्वयः- यत्र अंशुकाक्षेपविलज्जितानां किम्पुरुषाऽङ्गनानां यदृच्छया दरीगृहव्दारविलम्बिम्बिम्बा जलदाः तिरस्करिण्यो भवन्ति ।  
 मल्लिo- यत्रेति ॥ यत्र हिमाद्रौ । अंशुकाक्षेपेण वस्त्रापहरणेन विलज्जितानां किंपुरुषाङ्गनानां किंनरस्त्रीणां यदृच्छया दैवगत्या दरीगृरव्दारेषु विलम्बिम्बिम्बा लम्बमानमण्डला जलदास्तिरस्करिण्यो जवनिका भवन्ति । \`प्रतिसूरा जवनिका स्यात्तिरस्करिणी च सा' । इत्यमरः । \`तिरसोऽन्यतरस्याम्' इति स्त्वम् । अत्र जलदैष्वारोप्यमाणस्य तिरस्करिणीत्वस्य प्रकृतोपयोगित्वात्परिणामालङ्कारः ॥ 1. 14 ॥  
 भागीरथीनिर्झरसिकराणां वोढा मुहमः कम्पितदेवदारुः ।  
 यव्दायुरन्विष्टमृगैः किरातैरासेव्यते भिन्नशिशण्डिबर्हः ॥ 1. 15 ॥  
 अन्वयः- भागीरथीनिर्झरसीकराणां वोढा मुहुः कम्पितदेवदारुः भिन्नशिखण्डिबर्हः यव्दायुः अन्विष्टमृगैः किरातैः आसेव्यते ।  
 मल्लिo-- भागीरथीति । भागीरथीनिर्झरसीकराणां गङ्गाप्रवाहपाथः- कणानाम् । कर्मणि षष्ठो । वोढा प्रापकः । वहेस्तृच् । मुहुः पुनः पुनः सद्यो वा । \`पौनः पुन्ये भृशार्थे च सद्यो वा स्यान्मुहुः पदम्' इति वैजयन्ती । कम्पिता देवदाखो येन स तथोक्तः । भिन्नानि विश्लेषितानि शिखण्डिनां बर्हाणि गतिलाघवार्थं किरातकटिबद्धानि येन स तथोक्तः । क्रमाव्दिशेषणत्रयेण शैत्यसौरभ्यमान्द्यान्युक्तानि । यस्य हिमाद्रेर्वायुः । अन्विष्टमृगैर्मार्गितमृगैः । श्रान्तैरिति भावः । \`अन्विष्टं मागितम्' इत्यम्रः । किरातैरासेव्यते ॥ 1. 15 ॥  
 सत्पर्षिहस्तावचिता वशेषाण्यधो विवस्वान्परिवर्तमानः ।  
 पद्मानि यस्याग्रसरोरुहाणि प्रबौधयत्यूर्ध्वमुखैर्मयूखैः ॥ 1. 16 ॥  
 अन्वयः- सत्पर्षिहस्ताऽवचिताऽवशेषाणि यस्य अग्रसरोरुहाणि पद्मानि अधः परिवर्तमानः विवस्वान् ऊर्ध्वमुखैः मयूखैः प्रबोधयति ।  
 मल्लिo- सप्तर्षोति ॥ सप्त च ते ऋषयश्च सप्तर्षयः । \`दिक्संख्ये संज्ञायाम' इति समासः । तेषां हस्तैरवचितेभ्यो लूनेभ्योऽवशेषाण्यवशिष्टानि । \`शेषाऽप्रधानसंतापे त्रिष्वन्यत्रापयुज्यते' इति केशवः । कर्मण्यण्प्रत्ययः । अनेन पद्मानां साफल्यं सूचितम् । यस्य हिमाद्रेः रोहन्तीतिर रुहाणि । \`इगुपधज्ञाप्रीकिरः कः' इति कप्रत्ययः । अग्र उपरि यानि सरांसि तेषु रुहाणि पद्मान्यधः परिवर्तमानो भ्रमन्विवस्वान्सूर्यं ऊर्ध्वमुखैर्मंयूखैः प्रबोधयति । न कदाचिदधोमुखैः । अतिमार्तण्डमण्डलत्वादग्रभूमेरिति भावः । सप्तर्षिमण्डलं ध्रुवादप्यूर्ध्वमिति ज्यौतिषिकाः । अतस्तेषामग्रसरोरुहभागित्वं युक्तम् ॥ 1. 16 ॥  
 यज्ञाङ्गयोनित्वमवेक्ष्य यस्य सारं धरित्रीधरणक्षमं च ।  
 प्रजापतिः कल्पितयज्ञभागं शैलाधिपत्यं स्वयमन्वतिष्ठत् ॥ 1. 17 ॥  
 अन्वयः- यस्य यज्ञाऽङ्गयोनित्वं धरित्रीधरणक्षमं सारं च अवेक्ष्य प्रजापतिः स्वयं कल्पितयज्ञभागं शैलाधिपत्यम् अन्वतिष्ठत् ।  
 मल्लिo- यज्ञाङ्गेति ॥ यस्य हिमाद्रेर्यज्ञाङ्गानां यज्ञसाधनानां सोमलतादीनां योनिः प्रभवस्तस्य भावस्तत्त्वम् । \`यज्ञाङ्गार्थं मया सृष्टो हिमवानचलेश्वरः' इति विष्णुपुराणात् । धरित्रीधरणक्षमं भूभारधरणयोग्यं सारं बलं च । \`सारो बले स्थिरांशे च' इत्यमरः । अवेक्ष्य ज्ञात्वा प्रजापतिः स्वयमेव कल्पितो यज्ञभागो यस्मिंस्तत्तथोक्तम् । \`सोमस्य राज्ञः कुरङ्ग इन्द्रोः श्रृङ्गी समुद्रस्य शिशुमारो हिमवतो हस्ती' इति श्रुतेरिति भावः । शैलानामाधिपत्यमधिपतित्वम् । \`पत्यन्तपुरोहितादिभ्यो यक्' इति यक्प्रत्ययः । अन्वतिष्ठत् । ददाति स्मेत्यर्थः । उक्तं च ब्रह्माण्डपुराणे-\`शैलानां हिमवन्तं च नदीनां चैव सागरम् । गन्धर्वाणामधिपतिं चक्रे चित्ररथं विधिः' इति ॥ 1. 17 ॥  
\` संप्रति कथां प्रस्तौति--  
 स मानसिं मेरुसखः पितॄणां कन्यां कुलस्य स्थितये स्थितिज्ञः ।  
 मेनां मुनीनामपि माननीयामात्मानुरुपां विधिनोपयेमे ॥ 1. 18 ॥  
 अन्वयः- मेरुसखः स्थितिज्ञः स पितॄणां मानसीं कन्यां मुनीनाम् अपि माननीयाम् आत्माऽनुरुपां मेना कुलस्य स्थितये विधिना उपयेमे ।  
 मल्लिo- स इति ॥ मेरोः सखा मेरुसखः । बन्धुसंपन्न इति भावः । स्थितिज्ञो मर्यादाभिज्ञः । अनेन श्रुतसंपत्तिः सुच्यते । स हिमवान्पितॄणां मानसीं मनःसंकल्पजन्यां मुनीनामपि माननीयाम् । योगिब्रह्मवादिभ्यां पूज्यामित्यर्थः । उक्तं च विष्णुपुराणे-- तेभ्यः शुभास्पदं जज्ञे मेनका हरिणी तथा । ते उभे ब्रह्मवादिन्यौ योगिन्यौ चाप्युभे द्विज ॥' इति । आत्मानुरुपां कुलशीलसौन्दर्यादिभिः सदृशीं मेनां मेनकादेवीति नामवतीं कन्यां कुलस्य स्थितये प्रतिष्ठायै विधिना यथाशास्त्रेणोपयेमे परिणीतवान् । \`उपाद्यमः स्वकरणे' इत्यात्मनेपदम् । \`तेषां तु मानसी कन्या मेना नाम महागिरेः । पत्नी हिमवतो यस्याः पुत्रो मैनाक उच्यते ॥' इति ब्रह्माण्डपुराणात् ॥ 1. 18 ॥  
 कालक्रमेणाथ तयोः प्रवृत्ते स्वरुपयोग्ये सुरतप्रसङ्गे ।  
 मनोरमं यौवनमुद्वहन्त्या गर्भेऽवद्भूधरराजपत्न्याः ॥ 1. 19 ॥  
 अन्वयः- अथ कालक्रमेण तयोः स्वरुपयाग्ये सुरतप्रसङ्गे मनोहरं यौवनम् उद्वहन्त्याः भूधरराजषत्न्याः गर्भः अभवत् ।  
 मल्लिo- कालक्रमेणेति ॥ अथ कालक्रमेण । गच्छता कालेनेत्यर्थः । तयोर्मेनकाहिमवतोः स्वरुपयोग्ये सौन्दर्यानुगुणे । यद्वा रुप्यते निश्चीयतेऽनेनेति रुपं ज्ञानं तद्योग्ये । शास्त्रानुसारिणात्यर्थः । सुरतप्रसङ्गे सुरतकर्मणि प्रवृत्ते सति मनोरमं यौवनमुद्वहन्त्या भूधरराजपत्न्या मेनकाया गर्भोऽभवत् ॥ 1. 19 ॥  
 असूत सा नागवधूपभोग्यं मैनाकमम्भोनिधिबद्धसख्यम् ।  
 क्रुद्धेऽपि पक्षच्छिदि वृत्रशत्राववेदनाज्ञं कुलिशक्षतानाम् ॥ 1. 20 ॥  
 अन्वयः- सा नागवधूपभोग्यम् अम्भोनिधिबद्धसख्यं पक्षच्छिदि वृत्रशत्रौ क्रुद्धे अपि कुलिशक्षतानाम् अवदेनाज्ञं मैनाकम् असूत ।  
 मल्लिo- असूतेति । सा मेना नागवधूपभोग्यम् । नगकन्यापरिणेतारमित्यर्थः । अम्भोनिधिना बद्धसख्यं समुद्रकृतमैत्रीकम् । सख्यमूलंसूचयति- पक्षच्छिदि पक्षच्छेत्तरि । \`सत्सूद्विषे-' त्यादिना क्विप्प्रत्ययः । वृत्रशत्रौ क्रृद्धे कुपिते सत्यपि कुलिशक्षतानां वज्रप्रहाराणाम्। संबन्धसामान्ये षष्ठी । जानातीति ज्ञः । \`इगुपधज्ञा-' इति कप्रत्ययः । वेदनानां ज्ञः । अथवा वेदनां जानातीति वेदनाज्ञः । \`आतोऽनुपसर्गे कः' इति कप्रत्ययः । \`उपपदमतिङ्' इति समासः । स न भवतात्यवेदनाज्ञस्तम् । कुलिशक्षतवेदनानभिज्ञमित्यर्थः । सापेक्षत्वेऽपि गमकत्वात्समासः । पक्षच्छेदोद्यतशक्रात्त्राणाय शरणागमनमनयोः सख्यमूलमिति भावः । मैनाकं पुत्रमसूत । सर्वपर्वंतपक्षच्छेदेऽप्ययमच्छिन्नपक्ष एवेति मैनाकस्योत्कर्षः । तादृक्पुत्रवत्त्वं हिमाद्रेरिति सार्थकं मैनाकस्य वर्णनम् । \`पिता न ज्ञायते यस्या भ्राता यदि न विद्यते । नोपयच्छेत्तु तां कन्यां धर्मलोपभयात्सुधीः ।' इत्यभ्रातृकन्यापरिणयनिषेधात्प्रकृते पार्वती भ्रातृमत्येवेति सूचनार्थं मैनाकपर्वतमिति तात्पर्यार्थः ॥ 1. 20 ॥   
 अथावमानेन पितुः प्रयुक्ता दक्षस्य कन्या भवपूर्वपत्नी ।  
 सती सती योगविसृष्टदेहा तां जन्मने शैलवधूं प्रपेदे ॥ 1. 21 ॥  
 अन्वयः- अथ दक्षस्य कन्या भवपूर्वपत्नी सती सती पितुः अवमानेन प्रयुक्ताः योगविसृष्टदेहा (सती) जन्मने तां शैलवधूं प्रपेदे ।  
 मल्लिo- अथेति ॥ अथ मैनाकजननानन्तरं दक्षस्य प्रजापतेः कन्या भवस्य महादेवस्य पूर्वपत्नी पूर्वभार्या सती पतिव्रता । \`सती साध्वी पतिव्रता' इत्यमरः । सती नाम देवी । पितुर्दक्षस्य । कर्तरि षष्ठी । अवमानेन स्वभर्त्रवज्ञया प्रयुक्ता प्रेरिता योगेन योगमार्गेण विसृष्टदेहा त्यक्तदेहा सती । जन्मने पुनरुद्भवाय तां शैलवधूं मेनकां प्रपेदे । अतःपुरा किल सती देवी दक्षाध्वरे तत्कृतां स्वभर्त्रवज्ञामसहमाना पितरं प्रसूं चोतेक्ष्य मत्कर्तव्यकार्यं त्वज्जामातैव करिष्यतीति निर्धार्य देवकार्याणि साधयितुं च योगाग्निना स्वशरीरं ददाहेति पुरावृत्तकथानुसंधेया ॥ 1. 21 ॥  
 सा भूधराणामधिपेन तस्यां समाधिमत्यामुदपादि भव्या ।  
 सम्यक्प्रयोगादपरिक्षतायां नीताविवोत्साहगुणेन संपत् ॥ 1. 22 ॥  
 अन्वयः- भव्या सा भूधराणाम् अधिपेन समाधिमत्यां तस्यां सम्यक् प्रयोगात् अपरिक्षतायां नीतौ उत्साहगुणेन सम्पत् इव उदपादि ।  
 मल्लिo- सेति ॥ भव्या कल्याणी सा सती भूधराणामधिपेन हिमवता समाधिमत्यां नियमवत्यां तस्यां मेनकायां सम्यक्प्रयोगात्साध्वाचरणाद्धेतोरपरिक्षतायामभ्रष्टायां नीतावुत्साहगुणेनोत्साहशक्त्या । कर्त्रा । संपदिवोदपाद्युत्पादिता । उत्पद्यतेर्ण्यन्तात्कर्मणि लुङ् । \`चिण्भावकर्मणोः' इति चिण्प्रत्ययः । \`चिणो लुक्' इति तस्य लुक् ॥ 1. 22 ॥  
 प्रसन्नदिक्पांसुविविक्तवातं शङ्खस्वनानन्तरपुष्पवृष्टि ।  
 शरीरिणां स्थावरजङ्गमानां सुखाय तज्जन्मदिनं बभुव ॥ 1. 23 ॥  
 अन्वयः- प्रसन्नदिक् पांसुविविक्तवातं शङ्खस्वनाऽनन्तरपुष्पवृष्टि तज्जन्मदिनं स्थवरजङ्गमानां शरीरिणां सुखाय बभूव ।  
 मल्लिo- प्रसन्नेति ॥ प्रसन्ना निर्मला दिशो यस्मिंस्तत्प्रसन्नदिक् । पांसुविविक्ता रजोरहिता वाता यस्मिंस्तत्तथोक्तम् । शङ्खस्य स्वनात्स्वनस्य वानन्तरं पुष्पवृष्टिर्यस्मिंस्तत्तथोक्तं तस्याः पार्वत्या जन्मदिनम् । स्थितिशीलाः स्थावराः शैलवृक्षादयः । \`स्थेशभासपिसकसो वरच्' इति वरच्प्रत्ययः । जङ्गम्यन्ते भृशं गच्छन्तीति जङ्गमा देवतिर्थङ्मनुष्यादयः । स्थावराश्च जङ्गमाश्च तेषां द्वयानामपि शरीरिणां सुखायानन्दाय बभूव ॥ 1. 23 ॥  
 तया दुहित्रा सुतरां सवित्री स्फुरत्प्रभामण्डलया चकासे ।  
 विदूरभूमिर्नवमेघशब्दा दुद्भिन्नया रत्नशलाकयैव ॥ 1. 24 ॥  
 अन्वयः- स्फुरत्प्रभामण्डलया तया दुहित्रा सवित्री विदूरभूमिः नवमेघशब्दात् उद्भिन्नया रत्नशलाकया इव सुतरां चकासे ।  
 मल्लिo- तयेति ॥ स्फुरत्प्रभामण्डलया तया दुहित्रा सवित्री जनयित्री । \`स्वरतिसूतिसूयतिधूञूदितो वा' इतीडागमः । विदूरस्याद्रेः प्रान्तभूमिर्विदूरभूमिः । \`अवदूरं विदूरस्य गिरेरुत्तुङ्गरोधसः । काकतालीयसीमान्ते मणीनामाकरो भवेत् ॥' इति बुद्धः । नवमेघशब्दादुद्भिन्नया रत्नशलाकया रत्नाङ्कुरेव सुतरां चकासे रराज ॥ 1. 24 ॥  
 दिने दिने सा परिवर्धमाना लब्धोदया चान्द्रमसीव लेख ।  
 पुपोष लावण्यमयान्विशेषाञ्जयोत्स्नान्तराणीव कलान्तराणि ॥ 1. 25 ॥  
 अन्वयः- लब्धोदया दिने दिने परिवर्धमाना सा चान्द्रमसी लेख इव लावण्यमयान् विशेषात् ज्योत्स्नान्तराणि कलान्तराणि इव पुपोष ।  
 मल्लिo- दिन इति ॥ लब्ध उदयो यया सा लब्धोदया । उत्पन्नेत्यर्थः । अभ्युदितेत्यन्यत्र दिने दिने प्रतिदिनम् । \`नित्यवीप्सयोः' इति वीप्सायां द्विरुक्तिः । परिवर्धमाना । उभयत्र समानमेतत् । सा बाला । चन्द्रमस इयं चान्द्रमसी लेखेव लावण्यमयान्कान्तिविशेषप्रचुरान् । \`मुक्ताफलेषु छायायास्तरलत्वमिवान्तरा । प्रतिभाति यदङ्गेषु तल्लावण्यमिहोच्यते ॥' इति भूपालः । विशेषानवयवान् । \`विशेषोऽवयवे व्यक्तौ' इत्युत्पलमालायाम् । ज्योत्स्नायामन्तरमन्तर्धानं येषां तानि ज्योत्स्नान्तराणि ज्योत्स्नायान्तर्हितानि । तन्मयानीति यावत् । अन्याः कलाः कलान्तराणीव सुप्सुपेति समासः । \`स्थानात्मीयान्यतादर्थ्यरन्ध्रान्तर्धिषु चान्तरम्' इति शाश्वतः । पुपोषोपचितवति । इयं वाक्योपमेत्याह दण्डी । तल्लक्षणं तु- \`वाक्यार्थेनैव वाक्यार्थः काऽपि यद्युपमीयते । एकानेकेव शब्दत्वात् सा तु वाक्योपमा द्विधा ॥' इति ॥ 1. 25 ॥   
 तां पार्वतीत्याभिजनेन नाम्ना बन्धुप्रियां बन्धजनो जहाव ।  
 उमेति मात्रा तपसो निषिद्धा पश्चादुमाख्यां सुमुखो जगाम ॥ 1. 26 ॥  
 अन्वयः- बन्धुप्रियां तां बन्धुजनः आभिजनेन नाम्ना \`पार्वती' इति जुहाव । पश्चात् मात्रा \`उमा' इति तपसो निषिद्धा (सती) उमाऽऽख्यां जगाम ।  
 मल्लिo- तामिति ॥ बन्धुप्रियां तां बालां बन्धुजनः पित्रादिः । अभिजनादागतेनाभिजनेन । पित्रादिपूर्वसंबन्धोपाधिकेनेत्यर्थः । \`अभिजनाः पुर्वबान्धवाः' इति काशिका । नाम्ना । पर्वतस्यापत्यं स्त्री पार्वती । \`तस्यापत्यम्' इत्यणप्रत्ययः । इति जुहावाहूतवान् । ह्वयतेर्लिटि रुपम् । पर्वतजन्यत्वोपाधिना पार्वतीति नाम्ना प्रसिद्धिरिति भावः । पश्चादभिजननामप्रपृत्त्यनन्तरं मात्रा जनन्या । उ इति संबोधने । \`उ इति वितर्कसंबोधनपादपूरणेषु' इति गणव्याख्याने । माशब्दो निषेधे । उ हे वत्से, मामा कुर्वित्यवंरुपेण । तपसस्तपश्चर्यायाः । \`वारणार्थानामीप्सितः' इत्यपादानत्वात्पञ्चमी । निषिद्धा निवारिता सती सुमुखी सा बालोमेत्याख्यां नामधैयमुमाख्यां जगाम ॥ 1. 26 ॥  
 महीभृतः पुत्रवतोऽपि दृष्टिस्तस्मिन्नपत्ये न जगाम तृप्तिम् ।  
 अनन्तपुष्पस्य मधोर्हि चूते द्विरेफमाला सविशेषसङ्गा ॥ 1.27 ॥  
 अन्वयः- पुत्रवतोऽपि महीभृतो दृष्टिः तस्मिन् अपत्ये तृर्प्ति न जगाम । हि अनन्तपुष्पस्य मधोः द्विरेफमाला चूते सविशेषसङ्गा ।  
 मल्लिo- महीभृत इति । पुत्राश्च दुहितरश्च पुत्राः । \`भ्रातृपुत्रौ स्वसृदुहितृभ्याम्' इत्येकशेषः । तेऽस्य सन्तीति पुत्रवान् । भूमार्थे मतुप् । तस्य पुत्रवतोऽपि । बह्वपत्यस्यापीत्यर्थः । महीभृतो हिमाद्रेर्दृष्टिश्चक्षुस्तस्मिन्नपत्ये तोके \`अपत्यं तोकं तयोः समे' इत्यमरः । तस्यां पार्वत्यामित्यर्थः । तृप्तिं न जगाम । तथा हि अनन्तपुष्यस्य नानाविधकुसुमस्यापि मधोर्वंसन्तस्य संबन्धिनी द्विरेफमाला भृङ्गषङ्क्तिश्चूतस्य विकारे चूते चूतकुसुमे । \`अवयवे च प्राण्योषधिवृक्षेभ्यः' इति विकारार्थोत्पन्नस्याण्प्रत्ययस्य लुक्प्रकरणे \`पुष्पमूलेषु बहुलम्' इति पठनाल्लुक् । सविशेषः सातिशयः सङ्गो यस्याः सा तथोक्ता । अत्यन्तासक्तेत्यर्थः ॥ 1. 27 ॥  
 प्रभामहत्या शिखयेव दीपस्त्रिमार्गयेव त्रिदिवस्य मार्गः ।  
 संस्कारवत्येव गिरा मनीषी तया स पूतश्च विभूषितश्च ॥ 1. 28 ॥  
 अन्वयः- प्रभामहत्या शिखया दीप इव, त्रिमार्गया त्रिदिवस्य मार्ग इव, संस्कारवत्या गिरा मनीषी इव, तया स पूतो विभूषितश्च ।  
 मल्लिo- प्रभेति । प्रभामहत्या प्रकाशाधिकया शिखया ज्वालया दीप इव । शिखादीपयोरवयवावयविभावाद्भेदेन व्यपदेशः । त्रयो मार्गा यस्यास्तया त्रिमार्गया मन्दाकिन्या । तृतीया द्यौर्लेक इति त्रिदिवः स्वर्गः । वृत्तिविषये त्रिशब्दस्य त्रिभागवत्पूरणार्थत्वम् पृषोदरादित्वाद्दिव्शब्दादकारागमः । पुंस्त्वं लोकात् । दीव्यतेर्घञर्थे कविधानम् । दीव्यन्त्यत्र जना इति क्षीरस्वामी । तस्य मार्ग इव । संस्कारो व्याकरणजन्या शुद्धिस्तद्वत्या गिरा वाचा । \`भद्रैषां लक्ष्मीर्निहिताधि वाचि' इति श्रुतेरिति भावः । मनस ईषा मनीषा सास्यास्तीति मनीषी विद्वानिव । शकन्ध्वादित्वात्साधुः ।तया पार्वत्या स हिमवान्पूतः शोधितश्च विभूषितश्च । अत्र शिखागिरोरविशिष्टयोरुपमानानर्हत्वान्न विशेषणाधिक्यदोषः । इयं मालोपमा ॥ 1. 28 ॥  
 मन्दाकिनीसैकतवेदिकाभिः सा कन्दुकैः कृत्रिमपुत्रकैश्च ।  
 रेमे मुहिर्मध्यगता सखीनां क्रीडारसं निर्विशतीव बाल्ये ॥ 1. 29 ॥  
 अन्वयः- सा बाल्ये क्रीडारसं निर्विशती इव सखीनां मव्यगता (सती) मन्दाकिनीसैकतवेदिकाभिः कृत्रिमपुत्रकैश्च मुहुः रेमे ।  
 मल्लिo-मन्दाकिनीति ॥ सा पार्वती बाल्ये वयसि क्रीडानां रसः स्वादः । रुचिरिति यावत् तं क्रीडारस्म् । \`रसो गन्धे रसः स्वादे' इति विश्वः । निर्विशतीव भुञ्जानेव । \`निर्विशी भृतिभोगयोः' इति विश्वः । \`आच्छीनद्योर्नुम्' इति विकल्पान्नुपभावः । सखीनां मध्यगता सती मन्दाकिन्याः सैकतेषु पुलिनेषु वेदिकाभिः कन्दुकैः । क्रियया निर्वृत्तैः कृत्रिमैः । \`ङ्वितः क्त्रिः' इति क्त्रिप्रत्ययः । \`क्त्रेर्मम्नित्यम्' इति ममागमश्च । पुत्रिकैः पाञ्चालिकाभिः । \`पाञ्चालिका पुत्रिका स्याद्वस्त्रदन्तादिभिः कृता' इत्यमरः । \`संज्ञायां कन्' इति कन्प्रत्ययः । मुहुः पुनः पुना रेमे ॥ 1. 29 ॥   
 तां हंसमालाः शरदीव गङ्गां महौषधिं नक्तमिवात्मभासः ।  
 स्थिरोपदेशामुपदेशकाले प्रपेदिरे प्राक्तनजन्मविद्याः ॥ 1. 30 ॥  
 अन्वयः- स्थिरोपदेशां ताम् उपदेशकाले प्राक्तनजन्मविद्याः शरदि गङ्गां हंसमाला इव नक्तं महौषधिम् आत्ममास इव प्रपेदिरे ।  
 मल्लिo- तामिति ॥ स्थिरः स्थेयानुपदेशः प्राग्भवीयो यस्यास्तादृशीम् । मेधामिनोमित्यर्थः । तां पार्वतीमुपदेशकाले प्राक्तनजन्मविद्याः । पूर्वजन्माभ्यस्तविद्या इत्यर्थः । शरदि गङ्गां हंसमाला इव नक्तं रात्रौ महौषधिं तृणविशेषमात्मभासः स्वदीप्तय इव प्रपेदिरे । उपमानसामर्थ्यादुपदेशमन्तरेणैवेति गम्यते ॥ 1. 30 ॥  
 असंभृतं मण्डनमङ्गयष्टेरनासवाख्यं करणं मदस्य ।  
 कामस्य पुष्पव्यतिरिक्तमस्त्रं बाल्यात्परं साथ वयः प्रपेदे ॥ 1. 31 ॥  
 अन्वयः- अथ सा अङ्गयष्टेः असंभृतं मण्डनम्,अनासवाख्यं मदस्य करणं, कामस्य पुष्पव्यतिरिक्तम् अस्त्रं बाल्यात् परं वयः प्रपेदे ।  
 मल्लिo- असंभृतमिति । अथ सा पार्वती । अङ्गयष्टेरसंभृतमयत्नसिद्धं मण्डनं प्रसाधनमनासवाख्यमासवाख्यारहितं मदस्य करणं साधनं कामस्य पुष्पव्यतिरिक्तमस्त्रमस्त्रभूतं बाल्याच्छैशव त्परमनन्तरभावि वयो यौवनं प्रपेते प्राप । यौवनेनैव हि युवतयः प्रमाध्यन्ते माद्यन्ते काम्यन्ते चेति भावः । अत्र व्दितीयपाद आसवरुपकारणाभावेऽपि तत्कार्यमदोक्तेर्विभावनालंकारः । तदुक्तम्- \`कारणाभावे कार्योत्पतिर्विभावना' इति । प्रथमतृतीययोस्त्वारोप्यमाणयोर्मण्डनमदनास्त्रत्वयोः प्रकृतोपयोगात्परिणामालंकारः । तल्लक्षणं तृक्तम् ॥ 1. 31 ॥  
 \`स्यादङ्गयष्टिरित्येवविधमाभासरुपकम् ।' ॥ 1. 31 ॥  
 उन्मीलितं तूलिकयेव चित्रं सूर्यांशुभिर्भिन्नमिवारविन्दम् ।  
 बभूव तस्यश्चतुरस्त्रशोभि वपुर्विभक्तं नवयौवनेन ॥ 1. 32 ॥  
 अन्वयः- नवयौवनेन विभक्तं तस्या वपुः तूलीकया उन्मीलितं चित्रम् इव, सूर्यांऽशुभिः भिन्नम् अरविन्दम् इव चतुरस्त्रशोभि बभूव ॥ 1. 32 ॥  
 मल्लिo- उन्मीलितमिति ॥ नवयौवनेन प्रथमयौवनेन विभक्तमभिव्यञ्जितम् । पूनजघनादिसंस्थानमित्यर्थः । तस्याः पार्वत्या वपुस्तूलिकया कूर्चिकया । शलाकयेत्यर्थः। \`तूलिका कथिता लेख्यकूर्चिका तूलशय्ययोः' इति विश्वः । उन्मीलितं रञ्जनद्रव्येणोद्भासितं समुत्कीर्णम् । रुपमिति यावत् ।चित्रमालेख्यमिव । सूर्यांशूभिर्भिन्नं विकसितमरविन्दं पद्ममिव चतस्त्रौऽस्त्रयो यस्य तच्चतुरस्त्रमन्यूनातिरिक्तं यथा तथा शोभत इति चतुरस्त्रशोभि । ताच्छील्ये णिनिः । बभूव । चित्रारविन्दयोस्तूलिकातरणिकिरणसंबन्ध इव स्वयं सिद्धस्यैवाङ्गसौष्ठवस्य यौवनप्रादुर्भावोऽभिव्यञ्जको बभूवेत्यर्थः ॥ 1. 32 ॥  
 अभ्युन्नताङ्गुष्ठनखप्रभाभिर्निक्षेपणाद्रागमिवोद्गिरन्तौ ।  
 आजह्रृतुस्तच्चरणौ पृथिव्यां स्थलारविन्दश्रियमव्यवस्थाम् ॥ 1. 33 ॥

 अन्वयः- अभ्युन्नताङ्गुष्ठनखप्रभाभिः निक्षेपणात् रागम् उद्गिरन्तौ इव तच्चरणौ पृथिव्याम् अव्यवस्यां स्थलाऽरविन्दश्रियम् आजह्रृतुः ।  
 मल्लिo- अभ्युन्नतेति ॥ अभ्युन्नतयोरङ्गुष्ठनखयोः प्रभाभिर्निमित्तेन निक्षेपणान्निर्भरन्यासाद्धेतोः रागमन्तर्गतं लौहित्यम् । \`रागः क्लेशादिके रक्ते मात्सर्थे लोहितादिषु' इति शाश्वतः । उद्गिरन्तौ वमन्तौ । बहिर्नि सारयन्ताविव स्थितावित्यर्थः । अत्रोद्गिरतेर्गौणार्थत्वान्न ग्रान्यतादोषः प्रत्युत गुण एव । यथाह दण्डी- \`निष्ठ्यूतोद्गीर्णवान्तादि गौणवृत्तिव्यपाश्रयम् । अतिसुन्दरमन्यत्र ग्राम्यकक्षां विगाहते ॥' इति । तस्याश्चरणौ तच्चरणौ । पृथिव्यामव्यवस्थां व्यवस्थारहिताम् । संचारिणीमित्यर्थः । स्थला विन्दश्रियमाजह्रृतुः । स्थलविशेषणान्नियतलौहित्यलाभः । अत्र सामुद्रिकाः - \`यस्या रक्ततलौ पादावुन्नताग्रौ तलस्पृशौ । निमूढगुल्फौ निहतौ सा स्यान्नृपतिसंमता ॥' इति ।अत्रोपमानधर्मस्यारविन्दश्रियश्चरणयोरुपमेययोरसंभवादरविन्दश्रियमिव श्रियमिति प्रतिबिम्बीकरणाक्षेपान्निदर्शनालङ्कारः । सा च सम्बन्धेऽसम्बन्धलक्षणातिशयोक्त्यनुप्राणिताव्यवस्थामित्यनेन स्थलारविन्दस्य स्थैर्यसम्बन्धेऽप्यसम्बन्धाभिधानात्। निदर्शनालक्षणं तु- \`असंभवद्धर्मयोगादुपमानोपमेययोः । प्रतिबिम्बक्रिया गम्या यत्र सा स्यान्निदर्शना ॥' इति ॥ 1. 33 ॥  
 सा राजहंसैरिव संनताङ्गी गतेषु लीलाञ्चितविक्रमेषु ।  
 व्यनीयत प्रत्युपदेशलुब्धै रादित्सुभिर्नूपुरसिञ्जितानि ॥ 1. 34 ॥  
 अन्वयः- प्रत्युपदेशलुब्धैः नूपुरसिञ्जितानि आदित्सुभिः राजहंसैः संनताङ्गीसा लीलाञ्चितविक्रमेषु गतेषु व्यनीयत इव ।  
 मल्लिo- सेति ॥ प्रत्युपदेशलुब्धैः । \`गुरुशुश्रूषया विद्या पुष्कलेन धनेन वा । अथवा विद्यया विद्या चतुर्थि नोपपद्यते ।' इति न्यायादिति भावः । तदेव व्यनक्ति-नूपुरसिञ्जितान्यादित्सुभिरादातुमिच्छुभिः । मञ्जीरसिञ्जितमञ्जुकूजितोपदेशमिच्छद्भिरित्यर्थः । राजहंसैः संनताङ्गी । कुचभारादिति भावः । सा पार्वती लीलाभिर्विलासैरञ्चिताः पूजिता विक्रमाः पादन्यासा येषु तेषु । \`अञ्चेः पूजायाम्' इतीडागमः । लीला विलासक्रिययोः \`इत्यमरः' । गतेषु विषयेषु व्यवीयतेव विनीता किमु । अन्यथा कथमस्या हंसगमनमित्युत्प्रेक्षा ॥ 1. 34 ॥  
 वृत्तानुपूर्वे न च चातिदीर्धे जङ्घे शुभे सृष्टवतस्तदीये ।  
 शेषाङ्गनिर्माणविधौ विधातुर्लावण्य उत्पाद्य इवास यत्नः ॥ 1. 35 ॥  
 अन्वयः- वृत्ताऽनुपूर्वे न च अति दीर्धे शुभे तदीये जङ्घे सृष्टवतः विधातुः शेषाङ्गनिर्माणविधौ उत्पाद्ये लावण्ये यत्न आस इव ।  
 मल्लिo- वृत्तेति । वृत्ते वर्तुले पूर्वमनुगतेऽनुपूर्वे । गोपुच्छाकार इत्यर्थः । वृत्ते च ते अनुपूर्वे च वृत्तानुपूर्वे नातिदीर्धे च । महाविभाषया न समासः । नञो विशेषणत्वं चशब्दप्रयोगादेव ज्ञेयम् । शुभे मङ्गले । तस्या इमे तदीये जङ्घे प्रसृते । \`जङ्घा तु प्रसृता' इत्यमरः । सृष्टवतो निर्मितवतो विधातुः स्त्रष्टुः शेषाङ्गनिर्माणविधौ । जङ्घाव्यतिरिक्तावयवनिर्माणार्थमित्यर्थः । उत्पाद्ये पुनः संपाद्ये लावण्ये कान्तिविशेषविषये । लावण्यलक्षणं तूक्तम् (25) श्लेक टीo। यत्न आसेव बभूवेवेत्युत्प्रेक्षा । उपादानमन्तरेण कायंस्य दुष्करत्वात्तदङ्गानां न लावण्योपादानकत्वात्पूर्वसंपादितस्य च जङ्घार्थमेव कार्त्स्त्येन विनियोगात्पुनर्लावण्यसंपादने यत्नः स्यादेवेत्येतादृक्सौन्दर्ये दज्जङ्गे इति भावः । आसेति बभूवार्थे \`तिङन्तप्रतिरुपकमव्ययम्' इत्याह शाकटायनः । वल्लभस्तु- \`न तिङन्तप्रतिरुपकमव्ययम्' \`अस्तेर्भूः' इति भ्वादेशनियमात्तादृक्तिङन्तस्यैवाभावात् । किंतु कवीनामयं प्रामादिकः प्रयेगः' इत्याह । वामनस्तु- \`अस गतिदोप्त्यादानेष्वितिः धातोर्लिदि रुपमिदम्' इत्याह । अस इत्यनुदात्तेद्दीप्त्यर्थे आस दिदोपे । प्रवृत्त इत्यर्थः ॥ 1. 35 ॥  
 नाग्रेन्द्रहस्तास्त्वचि कर्कशत्वादेकान्तशैत्यात्कदलीविशेषाः ।  
 लब्ध्वापि लोके परिणाहि रुपं जातास्तदूर्वेरुपमानबाह्याः ॥ 1. 36 ॥  
 अन्वयः- नागेन्द्रहस्ताः त्वचि कर्कशत्वात्, कदलीविशेषाः एकान्तशैत्यात् लोके परिणाहि रुपं लब्ध्वा अपि तदूर्वोः उपमानबाह्याः जाताः ।  
 मल्लिo- नागेन्द्रेति । नागेन्द्राणामैरावतादीनां हस्ताः करास्त्वचि चर्मणि कर्कशत्वात्कदलीविशेषा रामरम्भादय एकान्तशएत्यान्नियतशैत्याद्धेतोः लोके परिणाहि वैपुल्ययुक्तम् । \`परिणाहो विशालता' इत्यमरः । रुपं लब्ध्वापि । अपिशब्दात्करिकदलीमात्रस्य तादृक्परिणाहो नास्तीति भावः । तस्या ऊर्वोस्तदूर्वोरुपमानबाह्या जाता उपमानक्रियानर्हा बभृवुः । तदूर्वोन कार्कश्यं नाप्येकान्तशैत्यमिति भावः ॥ 1. 36 ॥  
 एतावता नन्वनुमेयशोभि काञ्चीगुणस्थानमनिन्दितायाः ।  
 आरोपितं यद् गिरिशेन पश्चादनन्यनारीकमनीयमङ्कम् ॥ 1. 37 ॥  
 अन्वयः- यत् पश्चत् गिरिशेन अनन्यनारीकमनीयम् अङ्कम् आरोपितम्, अनिन्दितायाः काञ्चीगुणास्थानम् एतावता अनुमेयशोभि ननु ।  
 मल्लिo- एतावतेति । अनिन्दिताया अनवद्यायाः पार्वत्याः काञ्चीगुणस्थानं नितम्बबिम्बमेतावता नन्वेतावतैव ॥ \`प्रश्नावधारणानुज्ञानुनया मन्त्रणे ननु' इत्यमरः । शोभत इति शोभि । आवश्यके णिनिः, ततस्तप्रत्ययः । अनुमेयं शोभित्वं शोभा यस्य तदनुमेयशोभि । \`त्वप्रत्ययस्तु गतार्थत्वान्न प्रयुक्तः' इत्याह वामनः । पश्चादादौ नौःस्पृह्येऽपि पश्चात् । तपश्चर्यानन्तरमित्यर्थः । गिरौ शेत इति गिरिशः शिवः । \`गिरौ डश्छन्दसि' इति डप्रत्ययः । भाषायामपि क्वचिदिष्यते। अथवा गिरिः कैलासोऽस्यास्तीति गिरिशः । लोमादित्वाच्छप्रत्ययः । तेन गिरिशेन । अन्यासां नारीणां कमनीयः कामयितुं शक्यो न भवतीत्यनन्यनारीकमनीयस्तमङकं निजोत्सङ्गमारोपितमधिरोपितमिति यत् । एतावता लिङ्गेनेति पूर्वेणान्वयः । रोहतेर्ण्यन्तात्कर्मणि क्तः । \`रुहः पोऽन्यतरस्याम्' इति हकारस्य पकारः । गत्यर्थविवक्षायां व्दिकर्मकत्वम् । प्रधाने कर्मणि क्तः ।गिरिजानितम्बबिम्बं विश्वातिशायिसौन्दर्यं गिरिशाङ्कारुढत्वाद्व्द्यतिरेकेण नार्यन्तरनितम्बबिम्बवत् । विपक्षे हेत्ववुक्तिरेव बाधिका । दाक्षायणीनितम्बबिम्बस्य तु पक्षसपक्षयोरन्यतरभावानतिवृत्तेर्निष्कलङ्कमनुमानमित्यलमस्थानसंरम्भेण ॥ 1. 37 ॥  
 तस्याः प्रविष्टा नतनाभिरन्ध्रं रराज तन्वी नवलोमराजिः ।  
 नीवीमतिक्रम्य सितेतरस्य तन्मेखलामध्यमणेरिवार्चिः ॥ 1. 38 ॥  
 अन्वयः- नीवीम् अतिक्रम्य नतनाभिरन्ध्रं प्रविष्टा तन्वी तस्या नवलोमराजिः सितेतरस्य तन्मेखलामध्यणेः अर्चिः इव रराज ।  
 मल्लिo- तस्य इति ॥ नीवों वस्त्रग्रन्थिम् । \`स्त्रीकटीवस्त्रबन्धेऽपि नीवि परिपणेऽपि च' इत्यमरः अतिक्रम्यातीत्य वतं निम्नं नाभिरन्ध्रं प्रविष्टा प्रविशन्ती तन्वी सूक्ष्मा तस्याः पार्वत्या नवलोमराजिः सेतितरस्यासितस्य । इन्द्रनीलस्येत्यर्थः । तस्याः पार्वत्या मेखला तन्मेखला । तस्या इत्यनुवृत्तौ पुनस्तच्छब्दोपादानं वाक्यान्तरत्वात्सोढव्यम् । यव्दा तस्या नीव्या मेखला तन्मेखला तत्र तदवस्थानात् । तस्या मध्यमणेरर्चिः प्रभेव रराज । \`ज्वालाभासोर्नपुंस्यर्चि' इत्यमरः ॥ 1. 38 ॥  
 मध्येन सा वेदिविलग्नमध्या वलित्रयं चारु बभार बाला ।  
 आरोहणार्थं नवयौवनेन कामस्य सोपानमिव प्रयुतम् ॥ 1. 39 ॥  
 अन्वयः- वेदिविलग्नमध्या सा बाला मध्येन चारु बलित्रयं कामस्य आरोहणार्थ नवयौवनेन प्रयुक्तं सोपानम् इव बभार ।  
 मल्लिo- मध्येनेति ॥ \`वेदिः परिष्कृता भूमिः'इत्यमरः । वेदिविलग्नमध्या वेदिवत्कृशमध्या । तनुमध्येति यावत् । सा बाला पार्वती । मध्येन मध्यभागेन चारु सुन्दरं वलित्रयं कामस्यारोहणार्थं नवयौवनेन प्रयुक्तं रचितं सोपानमिव बभारेत्युत्प्रेक्षा ॥ 1. 39 ॥  
 अन्योन्यमुत्पीडयदुत्पलाक्ष्याः स्तनव्दयं पाण्डु तथा प्रवृद्धम् ।  
 मध्यं यथा श्याममुखस्य तस्य मृणालसूत्रान्तरमप्यलभ्यम् ॥ 1.40 ॥  
 अन्वयः- अन्योन्यम् उत्पीडयत् पाणडु उत्पलाक्ष्याः स्तनव्दयं तथा प्रवृद्धं, श्याममुखस्य तस्य मध्ये यथा मृणालसूत्रान्तरम् अपि अलभ्यम् ।  
 मल्लिo- अन्योन्येति । अन्योन्यं परस्परम् । \`कर्मव्यतिहारे सर्वनाम्ना व्दे वाच्ये' इति व्दिरुक्तिः । \`समासवच्च बहुलम्' इति बहुलवचनादसमासपक्षेऽपि पूर्वपदस्थस्य सुपः सुर्वक्तव्यः । उत्पीडयदुपरुन्धत्पाण्डु गौरमुत्पलाक्ष्याः स्तनव्दयं तथा तेन प्रकारेण प्रवृद्धम् । कर्तरि क्तः । श्याममुखस्य कृष्णच्चुकस्येति क्वरुपवर्णनं तस्य स्तनव्दयस्य मध्ये यथा येन प्रकारेण मृणालसूत्रान्तरं बिसतन्तुमात्रावकाशोऽप्यलभ्यं लब्धुमशक्यम् । \`अन्तरमवकाशावधिपरिधानान्तर्धिभेदतादर्थ्ये' इत्यमरः । अत्र संबन्धेऽसंबन्धरुपातिशयोक्त्यलंकारः । कुचयोः पीवरत्वातिशयार्थमवकाशसंबन्धऽप्यसंबन्धाभिधानादिति ॥ 1. 40॥  
 लोके सुकुमारत्वमेव कुसुमास्त्रस्य साधकत्वमिति स्थिते सत्याह --  
 शिरीषपुष्पाधिकसौकुमार्यौ बाहू तदीयाविति मे वितर्कः ।  
 पराजितेनापि कृतौ हरस्य यौ कण्ठपाशौ मकरध्वजेन ॥ 1. 41 ॥  
 अन्वयः- यौ (बाहू) पराजितेन अपि मकरध्वजेन हरस्य कण्ठपाशौ कृतौ, (अतः) तदीयौ बाहू शिरीपुष्पाऽधिकसौकुमार्यौ इति मे वितर्कः ।  
 मल्लिo- शिरीषेति ॥ तस्या इमौ तदीयौ बाहू शिरीषपुष्पादधिकं सौकुमार्यं मार्दवं ययोस्तथोक्ताविति मे वितर्क ऊहः । कुतः । यौ बाहू पराजितेनापि पूर्वं निर्जितेनापि मकरध्वजेन कामेन हरस्य कण्ठपाशौ कण्ठबन्धनरज्जूकृतौ । कण्ठालिङ्गनं प्रापितावित्यर्थः ।थ तदसाध्यसाधनात्तत आधिक्यमिति भावः । अत्र बाह्वोरारोपितकण्ठपाशत्वस्य प्रकृतवैरनिर्यातनोपयागात्परिणामालंकारः ॥ 1. 41 ॥  
 कण्ठस्य तस्याः स्तनबन्धुरस्य मुक्ताकलापस्य च निस्तलस्य ।  
 अन्योन्यशोभाजननाव्दभूव साधारणो भूषणभूष्यभावः ॥ 1. 42 ॥  
 अन्वयः- स्तनबन्धुरस्य तस्याः कण्ठस्य निस्तलस्य (तस्याः) मुक्ताकलापस्य च अन्योन्यशोभाजननात् भूषणभूष्यभावः साधारणो बभूव ।  
 मल्लिo- कण्ठस्येति ॥ स्तनाभ्यां बन्धुरस्योन्नतस्य तस्याः पार्वत्याः कण्ठस्य गलस्य निस्तलस्य वर्तुलस्य मुक्ताकलापस्य मुक्ताभूषणस्य च । \`वर्तुलं निस्तलं बृत्तं बन्धुरं तून्नतानतम्' । \`कलापो भूषणे बर्हे तूणीरे संहतावपि' इति चामरः । अन्योन्यशोभाजननाद् भूषणभूष्यभावोऽलंकारालंकार्यभावः साधारणः समानो बभूव । उभावप्यन्योन्यस्य भूष्यौ भूषणे च बभूवतुरित्यर्थः । अत्र कण्ठमुक्ताकलापयोः सोभक्रियाव्दारेणान्योन्यभूषाजनकत्वादन्योत्यालंकारः । तदुक्तम्- \`परस्परं क्रियाजननमन्योन्यम्'इति ॥ 1. 42 ॥  
 इदानीं पार्वतीवदनं चन्द्रकमलसदृशमित्येतदेव वाचोभङ्ग्याह-  
 चन्द्रं गता पद्मगुणान्न भुङ्क्ते पद्माश्रिता चान्द्रमसीमभिख्याम् ।  
 उमामुखं तु प्रतिपद्य लोला व्दिसंश्रयां प्रीतिमवाप लक्ष्मीः ॥ 1. 43 ॥  
 अन्वयः- लोला लक्ष्मीः चन्द्रं गता (सती) पद्मगुणान् न भुङ्त्ते, पद्माश्रिता (सती) चान्द्रमसीम् अभिख्यां न भुङ्क्ते, उमामुखं तु प्रतिपद्य व्दिसंश्रयां प्रीतिम् अवाप ।  
 मल्लिo- चन्द्रमिति ॥ लोला चपला । परिभ्रमणशीलेत्यर्थः । लक्ष्मीः कान्त्यभिमानिनी देवता चन्द्रं गता प्रात्पा सती पद्मगुणान्सौगन्ध्यादीन्न भुङ्क्ते नानुभवति । पद्माश्रिता सती चन्द्रमस इमां चान्द्रमसीमभिख्यां शोभाम् । \`अभिख्या नामशोभयोः' इत्यमरः । अमृतवदानन्दिनीं न भुङ्क्ते । उमामुखं प्रतिपद्य तु व्दे चन्द्रपद्मे संश्रयः कारणं यस्यास्तां व्दिसंश्रयां प्रीतिमानन्दमवाप । तत्रोभयगुणसंभवादिति भावः । अत्रोपमानभुतचन्द्रपद्मापेक्षयोपमेयस्योमामुखस्याधिकगुणवत्त्वोक्त्या व्यतिरेकालंकारः । तदुक्तम्- \`भेदप्राधान्येनोपमानादुपमेयस्याधिक्ये विपर्यये वा व्यतिरेकः' इति ॥ 1. 43 ॥  
 पुष्पं प्रवालोपहितं यदि स्यान्मुक्ताफलं वा स्फुटविद्रुमस्थम् ।


 ततोऽनुकुर्याव्दिशदस्य तस्या स्ताम्रौष्ठपर्यस्तरुचः स्मितस्य ॥ 1. 44 ॥  
 अन्वयः- पुष्पं प्रवालोपहितं स्यात् यदि, वा मुक्ताफलं स्फुटविद्रुमस्थ स्यात् यदि, ततः विशदस्य ताम्रौष्ठपर्यस्तरुचः तस्याः स्मितस्य अनुकुर्यात् ।  
 मल्लिo-- पुष्पमिति ॥ पुष्पं पुणडरीकादिकं प्रवाले बालपल्लव उपहितं निहितं स्याद्यदि । \`प्रवालो वल्लकीदण्डे विद्रुमे बालपल्लवे' इति विश्वः । मुक्ताफलं वा स्फुटे निर्मले वा विद्रुमे तिष्ठतीति स्फुटविद्रुमस्थं स्यद्यदि ततस्तर्हि विशदस्य शुभ्रस्य ताम्रे अरुणे ओष्ठे पर्यस्ता प्रसृता रुक्कान्तिर्यस्य तथोक्तस्य तस्याः पार्वत्याः स्मितस्यानुकुर्यात् । स्मितमनुकुर्यादित्यर्थः । अत्र \`माषाणामश्मूयात्' इति वत्सम्बन्धमात्रविवक्षया षष्ठी । अत्र पुष्पप्रवालयोर्मुक्ताविद्रुमयोश्चासंबन्धेऽपि संबन्धोक्त्यातिशयोक्तिः । \`सा च संभावना' इत्यलंकारसर्वस्वकारः । विशेषस्तु पुष्पमुक्ताफलयोरुपमानयोः प्रकृतोत्कर्षार्थमुपमेयताकल्पनात्प्रतीपालंकारः । तदुक्तम्-- \`उपमानस्याक्षेप उपमेयताकल्पनं वा प्रतीपः' इति लक्षणात् । स च पूर्वोक्तातिशयोक्त्यनुप्राणित इति ॥ 1. 44 ॥  
 स्वरेण तस्याममृतस्त्रतेव प्रजल्पितायामभिजातवाचि ।  
 अप्यन्यपुष्टा प्रतिकूलशब्दा श्रोतुर्वितन्त्रीरिव ताड्यमाना ॥ 1. 45 ॥  
 अन्वयः- अभिजातवाचि तस्याम् अमृतस्त्रुता इव स्वरेण प्रजल्पितायां सत्याम् अन्यपुष्टा अपि ताड्यमाना वितन्त्री इव श्रोतुः प्रतिकूलशब्दाः ।  
 मल्लिo-- स्वरेणेति । अभिजातवाचि मधुरभाषिण्यां तस्यां पार्वत्याममृतस्त्रुतामृतस्त्राविणेव । क्विप् । स्वरेण नादेन प्रजल्पितायामालपन्त्याम् । कर्त्तरि क्तः । अन्यैः काकादिभिः पुष्टान्यपुष्टा कोकिलापि । मुख्यया वृत्या जातिवचनत्वभावान्ङीबभावः । ताह्यमाना वाद्यमाना विषमबद्धा तन्त्रार्वितन्त्रीरिव अवितॄस्तृतन्त्रिभ्यः- ईः ' इति तन्त्रिधातोरौणादिक ईप्रत्ययः । ङीबभावान्न \`हल्ङ्याब्भ्यः-' इति सुलोपः । तदुक्तम्- अवोलक्ष्मीतरीतन्त्रीधीह्रोश्रीणामुणादिषु । स्त्रीलिङ्गानाममीषां तु न सुलोपः कदाचन ॥ एते ङीबन्ता न भवन्तीत्यर्थः । श्रोतुर्जनस्य प्रतिकूलशब्दाकर्णकठोरनादा भवतीति शेषः ॥ 1. 44 ॥  
 प्रवातनीलोत्पलनिर्विशेषमधीरविप्रेक्षितमायताक्ष्या ।  
 तया गृहितं नु मृगाङ्गनाभ्यस्ततो गृहीतं नु मृगाङ्गनाभिः ? ॥ 1. 46 ॥  
 अन्वयः- प्रवातनीलोत्पलनीर्विशेषम् अधीरविप्रेक्षितम् आयताक्ष्या तया मृगाऽङ्गनाभ्यो गृहीतं नु ? (वा) मृगाङ्गनाभिः ततो गृहीतं नु ?  
 मल्लिo- प्रवातेति । प्रवाते प्रभूतवातस्थले यन्नीलोत्पलं ततो विर्विशेषं निर्भेदं, तत्सदृशमित्यर्थः । अधीरविप्रेक्षितं चकितविलोकितमायताक्ष्या विशालमेत्रया तया पार्वत्या मृगाङ्गनाभ्यो हरिणीभ्यो गृहितमभ्यस्तं नु । अथवा मृगाङ्गनाभिस्ततस्तस्याः पार्वत्याः । पञ्चम्यास्तसिल् । गृहितं नु । अत्र विवक्षितस्य परस्पग्रहणस्योत्प्रेक्षणादुत्प्रेक्षेति केचित् । तदुपजीविसंदेहालंकार इत्यन्ये । उभयोः संकर इत्यपरे ॥ 1. 46 ॥   ?    
 तस्याः शलाकाञ्जननिर्मितेव कान्तिर्भ्रुवोरायतलेखयोर्या ।  
 तां वीक्ष्य लिलाचतुरामनङ्गः स्वचापसौन्दर्यमदं मुमोच ॥ 1. 47 ॥  
 अन्वयः- आयतलेखयोः तस्या भ्रुवोः शलाकाऽञ्जननिर्मिता इव या कान्तिः, लीलाचतुरां तां वीक्ष्य अनङ्गः स्वचापसौन्दयंमदं मुमोच ।  
 मल्लिo-- तस्या इति । आयतलेखयोर्दिर्घरेखयोस्तस्याः पार्वत्या भ्रुवोः संबन्धिनी शलाकयाञ्जनेन निर्मितैव स्थिता या कान्तिर्लिलाचतुरां विलाससुभगां तां कान्तिं वीक्ष्यानङ्गः स्वचापसौन्दर्येण यो मदस्तं मुमोच । इह सौन्दर्यातिशयोक्तिः ॥ 1. 47 ॥  
 लज्जा तिरश्चां यदि चेतसि स्यादसंशयं पर्वतराजपुत्र्याः ।  
 तं केशपाशं प्रसमीक्ष्य कुर्युबलिप्रियत्वं शिथिलं चमर्यः ॥ 1. 48 ॥  
 अन्वयः- तिरश्चां चतसि लज्जा स्यात् यदि, असंशयं पर्वतराजपुत्र्याः तं केशपाशं प्रसमीक्ष्य चमर्यः बालप्रियत्वं शिथिलं कुर्युः ।  
 मल्लिo-- लज्जेति । तिरश्चां तिर्यग्जातीनां चेतसि लज्जा स्याद्यदि । संशयाभावोऽसंशयम् । सन्देहो नास्तीत्यर्थः । पर्वतराजपुत्र्याः । \`शार्ङ्गरतवाद्यञो ङीन्'इति ङीन् । तं प्रसिद्धं केशपाशं केशकलापम् । \`पाशः पक्षश्च हस्तश्च कलापार्थाः कचात्परे' इत्यमरः । प्रसमीक्ष्य दृष्ट्वा चमर्यो मृगीविशेषाः बालाः प्रिया यासामिति विग्रहे बालप्रियास्तासां भावो बालप्रियत्वम् । प्रियबालत्वमित्यर्थः । आहिताग्न्यादिपाठाव्दा परनिपातः । \`त्वतलोर्गुणवचनस्य' इति पुंबद्भावः । शिथिलं कुर्यः । निर्लज्जत्वान्न शिथिलयन्तीत्यर्थः । अत एवात्र निर्लज्जत्वकरणहेतोराद्यपादे वाक्यार्थत्वेनोक्त्या काव्यलिङ्गाख्योऽलङ्कारः । तदुक्तम्-- \`हेतोर्वाक्यपदार्थत्वे काव्यलिङ्गमुदाहृतम्' इति ॥ 1. 48 ॥  
 सर्वोपमाद्रव्यसमुच्चयेनर यथाप्रदेशं विनिवेशितेन ।  
 सा निर्मिता विश्वसृजा प्रयत्नादेकस्थसौन्दर्यदिदृक्षयेव ॥ 1. 49 ॥  
 अन्वयः- सा विश्वसृजा एकस्थसौन्दर्यदिदृक्षया इव प्रयत्नात् यथा प्रदेशं विनिवेशितेन सर्वोपमाद्रव्यसमुच्चयेन निर्मिता ।  
 मल्लिo--सर्वोपमेति । किंबहुना सा पार्वती विश्वसृजा विधात्रैकत्र तिष्ठतीत्येक्स्थं तस्य सौन्दर्यंस्य । सर्ववस्तुगतस्येत्यर्थः । दिदृक्षयेव प्रयत्नाद्यथाप्रदेशं क्रमाव्दिनिवेशितेन स्थापितेन सर्वेषामुपमाद्रव्याणां चन्द्रारविन्दाद्युपमानवस्तूनां समुच्चयेन समाहारेण निर्मिता । दिदृक्षयेवेति फलोत्प्रेक्षा दर्शनार्थित्वाव्दिश्वसृज इति ॥ 1. 49 ॥  
 तां नारदः कामचरः कदाचित्कन्यां किल प्रेक्ष्य पितुः समीपे ।  
 समादिदेशैक वधूं भवित्रीं प्रेम्णा शरीरार्धहरां हरस्य ॥ 1. 50 ॥  
 अन्वयः- कामचरो नारदः कदाचित् पितुः समीपे कन्यां तां प्रेक्ष्य किल प्रेम्णा हरस्य शरीराऽर्द्धहराम् एकवधूं भवित्रीं समादिदेश ।  
 मल्लिo-- तामिति । कामेनेच्छया चरतीति कामचरो नारदः । कदाचित्पितुर्हिमवतः समीपे कन्यां तां पार्वतीं प्रेक्ष्य किल प्रेम्णा न त्वन्यथा हरस्य शिवस्यार्ध हरतीत्यर्धहरा । \`हरतेरनुद्यमनेऽच्' हत्यच्प्रत्ययः । शरीरास्यार्धहराम् शरीरार्धहराम् । कुलधुरन्धरादिवदवयवव्दारा समुदायविशेषकत्वात्समासः । अन्यथा त्वर्धस्य समप्रविभागावचनत्वादशरीरेति स्यात् । एकवधूमसपत्नीकां भार्याम् । \`पूर्वकाल--' इत्यादिना समासः । भवित्रीं भाविनीं समादिदेश । हरस्यार्धाङ्गहारिण्येकपत्नी भविष्यतीत्यादिष्टवावित्यर्थः ॥ 1. 50 ॥  
 गुरुः प्रगल्भेऽपि वचस्यतोऽस्यास्तस्थो निवृत्तान्यवराभिलाषः ।  
 ऋते कृशानोनं हि मन्त्रपूतमर्हन्ति तेजांस्यपराणि हव्यम् ॥ 1. 51 ॥  
 अन्वयः- अतः गुरुः अस्याः प्रगल्भे वयसि अपि निवृत्ताऽन्यवराऽभिलाषः तस्थौ । हि मन्त्रपूतं हविः कृशानोः ऋते अपराणि तेजांसि न अर्हन्ति ।  
 मल्लिo-- गुरुरिति । गुरुः पिता । \`गुरु गीःपतिपित्राद्यौ' इत्यमरः । अतो नारदवचनाद्धेतोरस्याः पार्वत्याः प्रगल्भे वयस्यपि यौवने सत्यपि निवृत्तोऽन्यस्मिन्वरे जामातर्यभिलाषो यस्य स तथोक्तः सन् । \`वरौ ना रुपजामात्रोः' इति वैजयन्ती । तस्थौ । वरान्तरं नान्विष्टवानित्यर्थः । ननु कुतोऽसौ निबंन्ध इत्यत आह-- ऋत इति । तथाहि मन्त्रैः पूतं संस्कृतं हूयत इति हव्यमाज्यादिकं कृशानोः पावकादृते कृशानुं विना \`अन्यारादितरे--' इत्यादिना पञ्चमी । अपराणि तेजांसि सुवार्णादीनि नार्हन्ति । न भजन्तीत्यर्थः । ईश्वरादन्यस्य तद्योग्यस्याभावादुपेक्षेति भावः ॥ 1. 51 ॥  
 तर्हि तमेवाहूय दीयतामित्याशङ्क्याह--  
 अयाचितारं न हि देवदेवमद्रिः सुतां ग्राहयितुं शशाक ।  
 अभ्यर्थनाभङ्गभयेन साधुर्माध्यस्थ्यमिष्टुऽप्यवलम्बतेऽर्थे ॥ 1. 52 ॥  
 अन्वयः- अद्रिः अयाचितारं देवदेवं सुतां ग्रहयितुं न शशाक । हि साधुः अभ्यर्थनाभङ्गभयेन इष्टे अर्थे अपि माध्यस्थ्यम् अवलम्बते ।  
 मल्लिo-- अयाचितारमिति । अद्रिर्हिमवानयाचितारमयाचमानं देवदेवं महादेवं सुतां पार्वतीं ग्राहयितुं स्वयमाहूय परिग्राहयितुं न शशाक नोत्सेहे । तथाहि साधुः सज्जनः । \`साधुर्वार्धुषिके चारौ सज्जने चाभिधेयवत्' इति विश्वः । अभ्यर्थनाभङ्गभयेन याच्ञावैफल्यभीत्येष्टेऽप्यर्थे विषये माध्यस्थ्यमौदासीन्यमवलम्बते ॥ 1. 52 ॥  
. न च तथैव स्थितः, किं तूपायन्तरं चिन्तितवानिति वक्तुं प्रस्तौति -  
 यदैव पूर्वे जनने शरीरं सा दक्षरोषात् सुदती ससर्ज ।  
 तदाप्रभृत्येव विमुक्तसङ्गः पतिः पशूनामपरिग्रहोऽभूत् ॥ 1. 53 ॥  
 अन्वयः- सुदती सा पूर्वे जनने यदा दक्षरोषात् शरीरं ससर्ज, तदा प्रभृति एव पशूनां पतिः विमुक्तसङ्गः सन् अपरिग्रहः अभूत् ।  
 मल्लिo-- यदेति । शोभना दन्ता यस्याः सा सुदती । \`वयसि दन्तस्य दतृ' इति दत्रादेशः । \`उगितश्च' इति ङिप् । सा पार्वती पूर्वे जनने पूर्वस्मिञ्जन्मनि । \`पूर्वादिभ्यो नवभ्यो वा' इति स्मिन्नादेशविकल्पः । \`पूर्वज्वलने' इति पाठे पूर्वं दाक्षायणीत्वे ज्वलने योगाग्नौ । यदा यस्मिन्काले दक्षरोषाच्छरीरं देहं ससर्ज तत्याज, तदाप्रभूत्येव तदाद्येव यथा तथा पशुनां पतिः शिवो विमुक्तसङ्गस्त्यक्तविषयासङ्गः सन् । अपरिग्रहोऽपत्नीकोऽभूते । स्त्र्यंतरं न परिजग्राहेत्यर्थः \`पत्नीपरिजनादानमूलशापाः परिग्रहाः' इत्यमरः ॥ 1. 53 ॥  
 स कृत्तिवासास्तपसे यतात्मा गङ्गाप्रवाहोक्षितदेवदारु ।  
 प्रस्थं हिमाद्रेर्मृगनाभिगन्धि किंचित्कणार्त्किन्नरमध्युवास ॥ 1. 54 ॥  
 अन्वयः- कृत्तिवासाः यतात्मा स तपसे गङ्गाप्रवाहोक्षितदेवदारु मृगानाभिगन्धि क्वणत्किन्नरं किञ्चित् हिमाद्रेः प्रस्थम् अध्युवास ।  
 मल्लिo-- स इति । कत्तिवासाश्चर्माम्बरः । \`अजिनं चर्म कृत्तिः स्त्री' इत्यमरः । यतात्मा नियतचितः सः पशुपतिस्तपसे तपोर्थ गङ्गाप्रवाहेणोक्षिताः सिक्ता देवदारवो यस्मिंस्तत्तथोक्तम् । मृगनाभिगन्धि कस्तूरीगन्धवत् । कस्तूरीमृगसंचारादिति भावः । \`मृगनाभिर्मृगमदः कस्तूरी चाथ कोलकम्' इत्यमरः । क्बणन्तो गायन्तः किंन्नरा यस्मिंस्तत्तथोक्तम् । किंचित्किमपि हिमाद्रेः प्रस्थं सानुमध्युवास । कुत्रचित्प्रस्थ उवासेत्यर्थः । \`उपान्वध्याङ्वसः' इत्याधारस्य कर्मत्वम् । प्रस्थोऽस्त्री सानुमानयोः ईत्यमरः ॥ 1. 54 ॥  
 गणा नमेरुप्रसवावतंसा भूर्जत्वचः स्पर्शवतीर्दधानाः ।  
 मनःशिलाविच्छुरिता निषेदुः शैलेयनद्धेषु शिलातलेषु ॥ 1. 55 ॥  
 अन्वयः- गणा नमेरुप्रसवाऽवतंसाः स्पर्शवतीः भीर्जत्वचो दधानाः मनःशिलाविच्छुरिताः (सन्तः) शैलेयनद्धेषु शिलातलेषु निषेदुः ।  
 मल्लिo-- गणा इति ॥ गणाः प्रमथगणाः । \`गणाः प्रमथसंख्यौधाः' इति वैजयन्ती । नमेरुप्रसवावतंसाः सुरपुंनागकुसुमशेखराः । \`नमेरुः सुरपुंनागः' इति विश्वः । स्पर्शवतीः सुखस्पर्शाः । मृव्दीरित्यर्थः । प्रशंसायां मतुप् । भूर्जत्वचो भूर्जवल्कलानि दधानाः । वसाना इत्यर्थः । मनःशिलाभिर्धातुविशेषैर्विच्छुरिता अनूलित्पाश्च सन्तः । शिलायां भवं शैलेयम् । गन्धौषधिविशेषः । शिलायाः \`स्त्रीभ्यो ढक्' इति भवार्थे ढक् । \`शिलाजतु च सैलेयम्' इति यादवः । तेन नद्धेषु व्याप्तेषु शिलातलेषु निषेदुः ।उपविविशुरित्यर्थः ॥ 1. 55 ॥


 तुषारसंघातशिलाः सुरग्रैः समुल्लिखन्दर्पकलः ककुद्मान् ।  
 दृष्टः कथंचिद्गवयैर्विविग्नैरसोढसिंहध्वनिरुन्ननाद ॥ 1. 56 ॥  
 अन्वयः- तुषारसङ्घातशिलाः खुराऽग्रैः समुल्लिखन् दर्पकलः विविग्नैः गवयैः कथंचित् दृष्टः ककुद्मान् असोढसिंहध्वनिः (सन्) उन्ननाद ।  
 मल्लिo- तुषारेति । तुषारसंघाता हिमघनास्त एव शिलास्ताः खुराग्रैः समुल्लिखन्विदारयन्दर्पेण कलो मधुरध्वनिर्यस्य स दर्पकलो विविग्नैर्मेतैर्गवयैर्गोसदृशमृगविशेषैः कथंचित्कृच्छ्रेण दृष्टः । ककुदमस्यास्तीति ककुद्मान्वृषभोऽसोढः सिंहानां ध्वनिर्येंन स सिंहध्वनिमसहमानः सन् । उन्ननादोच्चैर्ननाद । जगर्जेत्यर्थः । स्वभावोक्तिरलङ्कारः । तदुक्तम्-- स्वभावोक्तिरसौ चारु यथावव्दस्तुवर्णन्म् इति ॥ 1. 56 ॥  
 तत्राग्निमाधाय समित्समिद्धं स्वमेव मर्त्यन्तरमष्टमूर्तिः ।  
 स्वयं विधाता तपसः फलानां केनापि कामेन तपश्चचार ॥ 1. 57 ॥  
 अन्वयः- तपसः फलानां स्वयं विधाताः अष्टमूर्तिः तत्र स्वम् एव मूर्त्यन्तरं समित्समिद्धम् अग्निम् आधाय केन अपि कामेन तपः चचार ।  
 मल्लिo- तत्रेति । तपसः फलानामिन्द्रत्वादीनां स्वयं वधाता जनयिता । दातेत्यर्थः । अष्टो मूर्तयो यस्य सोऽष्टमूर्तिरीश्वरः । \`भूतार्कचन्द्रयज्वानो मृर्तयोऽष्टौ प्रकीर्तिताः' । इति तत्र प्रस्थे स्वं स्वकीयमेव मूर्त्यन्तरं मूर्तिभेदं समिद्भिः समिद्धं दीपितमग्निमाधाय प्रतिष्ठाप्य केनापि कामेन कयापि फलकामनया तपश्चचार चक्रे । \`प्रयोजनमनुद्दिश्य न मन्दोऽपि प्रवर्तते' इति न्यायात्कामेनेत्युक्तम् । तस्यावात्पसमस्तकामत्वात्केनापीत्युक्तम् ॥ 1. 57 ॥  
 अनर्ध्यमर्ध्येण तमद्रिनाथः स्वगौकसामार्चितमर्चयित्वा ।  
 आराधनायस्य सखीसमेतां समादिदेश प्रयतां तनूजाम् ॥ 1. 58 ॥  
 अन्वयः- अद्रिनाथः अनर्ध्यं स्वर्गौकसाम् अर्चितं तम् अर्ध्येण अर्चयित्वा अस्य आराधनाय सखीसमेतां प्रयतां तनूजां समादिदेश ।  
 मल्लिo- अनर्ध्येति । अद्रीणां नाथोऽद्रिनाथो हिमवान् । अर्घ मूल्यमर्हदीत्यर्धः । \`मूल्ये पूजाविधावर्धः' इत्यमरः । \`दण्डादिभ्यो यः' इति यप्रत्ययः । अर्ध्यो न भवतीत्यनर्ध्यस्तमनर्ध्यम् । अमूल्यमित्यर्थः । स्वर्ग औकः स्थानं येषां तेषां स्वर्गौकसां देवानामर्चितम् । देवैः पूज्यमानमित्यर्थः । \`षट् तु त्रिष्वर्ध्यमघर्थि पाद्यं पादाय वारिणि' इत्यमरः । अर्चयित्वा पूजयित्वास्येश्वरस्याराधनाय सखीभ्यां जयाविजयाभ्यां समेतां प्रयतां नियतां तनूजां सुतां समादिदेशाज्ञापयामास ॥ 1. 58 ॥  
 प्रत्यर्थिभूतामपि तां समाधेः शुश्रूषमाणां गिरिशोऽनुमेने ।  
 विकारहेतौ सति विक्रियन्ते येषां न चेतांसि त एव धीराः ॥ 1. 59 ॥  
 अन्वयः- गिरिशः समाधेः प्रत्यर्थिभूताम् अपि शुश्रूषमाणां ताम् अनुमेने । विकारहेतो सति येषां चेतांसि न विक्रियन्ते, ते एव धीराः ।  
 मल्लिo- प्रत्यर्थिति । गिरीशः शिवः समाधेः प्रत्यर्थिभूतां प्रतिपक्षभूतामपि । सुप्सुपेति समासः । श्रोतुमिच्छन्तीं शुश्रूषमाणां सेवमानाम् । सेवका हि सेव्ये दत्तकर्णा भवन्ति । इच्छार्थे सन्प्रत्ययः ।\`ज्ञाश्रुस्मृदृशां सनः' इत्यात्मनेपदम् । तां पार्वतीमनुमेनेऽङ्गीचकार । न प्रतिषिद्धवानित्यभिप्रायः । न चैतावता धीरस्य कश्चिव्दिकार इत्याशयः । धीरत्वमेवार्थान्तरन्यासेनाह- विकारेति । विकारस्य प्रकृतेरन्यथात्वस्य हेतौ स्त्रीसंनिधानादिकारणे सति विद्यमानेऽपि येषां चेतांसि न विक्रयन्ते न विकृर्ति नीयन्ते त एव धीराः । \`विक्रियन्ते' इति कर्मणि लट् ॥ 1. 59 ॥  
 शुश्रूषाप्रकारमेवाह-  
 अवचितबलिपुष्पा वेदिसंमार्गदक्षा  
 नियमविधिजलानां बर्हिषां चोपनेत्री ।  
 गिरिशमुपचचार प्रत्यहं सा सुकेशी  
 नियमितपरिखेदा तच्छिरश्चन्द्रपादैः ॥ 1. 60 ॥  
 अन्वयः- सुकेशी सा अवचितबलिपुष्पा वेदिसंमार्गदक्षा नियमविधिजलानां बर्हिषां च उपनेत्री (सती) तच्छिरश्चन्द्रपादैः नियमितपरिखेदा (सती) प्रत्यहं मिरिशम् उपचचार ।  
 मल्लिo- अवचितेति । सुकेशी शोभनमूर्धजा । \`स्वाङ्गाच्चोपसर्जनादसंयोगोपधात्' इति ङीष् । सा पार्वत्यवचितानि लूनानि बलिपुष्पाणि पूजाकुसुमानि यथा सा वेदेर्नियमवेदिकायाः संमार्गे संमार्जने दक्षा नियमविधेर्नित्यकर्मानुष्ठानस्य यानि जलानि तेषां बर्हिषां कुशानां चोपेनेत्र्यानेत्री सती तस्य गिरिशस्य शिरसि चन्द्रस्य पादै रश्मिभिः । \`पादा रश्म्यङ्घ्रितुर्यांशाः' इत्यमरः । नियमितपरिखेदै निवर्तितपरिश्रम् सत्याहन्यहनि प्रत्यहम् । \`अत्र्ययं विभक्तिसमीपसमृद्धी-' त्यादिना नियतार्थेऽव्ययीभावः नपुंसकादन्यतरस्याम् इत्यच्प्रत्ययः । गिरिशमुपचचार शुश्रूषांचक्रे ॥ 1. 60 ॥    
 इति श्रीमहामहोपाध्यायकोलाचलमल्लिनाथसूरिविरचितया  
 संजीविनीसमाख्यया व्याख्यया समेतः  
 श्रीकालिदासकृतौ कुमारसंभवे महाकाव्य  
 उमोत्पत्तिर्नाम प्रथमः सर्गः ॥ 1. 1 ॥  
   इति प्रथमः सर्गः  
  







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

**  *द्वितीयः सर्गः***  
 



तस्मिन्विप्रकृताः काले तारकेण दिवौकसः ।  
 तुरासाहं पुरोधाय धाम् स्वायंभुवं ययुः ॥ 2.1 ॥  
 अन्वयः- तस्मिन् काले तारकेण विप्रकृताः दिवौकसः तुरासाहं पुरोधाय स्वायंभुवं धान ययुः ।  
 मल्लिo- तस्मिन्निति ॥ तस्मिन्काले पार्वतीशुश्रूषाकाले तारकेण तारकनाम्ना वज्रणखपुत्रेण केनचिदसुरेण विप्रकृता उपप्लुता दिवमोकः स्थानं योषां ते दिवौकसो देवाः । \`दिवं स्वर्गेऽन्तरिक्षे च' इति विश्वः । द्यौरोक इति पक्षे पृषोदरादित्वात्साधुः । तुरं त्वरितं साहयत्यभिबवतीति तुराषाटा । साहयतेश्चौरादिकात्क्विप् । \`नहिवृतिवृषि-' इत्यादिना पूर्वपदस्य दीर्धः । प्रकृतिग्रहणे प्रातिपदिकस्यापि ग्रहणात् । मुग्धबोधकारस्तु तुराशब्दष्टावन्त इत्याचष्टे । तं तुरासाहं देवेन्द्रम् । अजादिषु साङ्रुपत्वाभावात् । \`सहेः साडः सः' इति षत्वं न भवति । पुरोधाय पुरस्कृत्य । स्वयंभुवो ब्रह्मण इदं स्वायंभुवम् । संज्ञापूर्वकविधेरनित्यत्वात् ओर्गुणः' इति गुणो न । धाम स्थानं ययुः । ब्रह्मलोकं जग्मुरित्यर्थः ॥ 2.1 ॥  
 तेषामाविरभूद्ब्रह्मा परिम्लानमुखश्रियाम् ।  
 सरसां सुत्पपद्मानां प्रातर्दीधितिमानिव ॥ 2.2 ॥  
 अन्वयः- परिम्लानमुखश्रियां तेषां ब्रह्मा सुत्पपद्मनां सरसां प्रातः दीधितिमान् इव आविरभूत् ।  
 मल्लिo- तेषामिति । परिम्लाना परिक्षीणा मुखश्रीर्मुखकान्तिर्येषां तथोक्तानां तेषां देवानां ब्रह्मा सुत्पपद्मानां मुकुलितारविन्दानां सरसां प्रातर्दीधितमान्सूर्यं इवाविरभूत् । प्रकाशोऽभूदित्यर्थः । \`प्रकाशे प्रादुराविः स्यात्' इत्यमरः । सूर्योपमानेन तेषां म्लानिहरणत्वं सूचितम् । अत्रोपमाऽलङ्कारः । तल्लक्षणं तु- \`स्वतः सेद्धेन भिन्नेन संमतेन च धर्मतः । साम्यमन्येन वर्ण्यस्य वाच्यं चैकपदोपमा ॥' इति ॥ 2.2 ॥  
 अथ सर्वस्य धातारं ते सर्वे सर्वतोमुखम् ।  
 वागीशं वाग्भिरर्थ्याभिः प्रणिपत्योपतस्थिरे ॥ 2.3 ॥  
 अन्वयः- अथ सर्वे ते सर्वतोमुखं वागीशं धातारं प्रणिपत्म अर्थ्याभिः वाग्भिः उपतस्थिरे ।  
 मल्लिo- अथेति । अथाविर्भावानन्तरं सर्वे ते देवाः सर्वतः समन्ततो मुखानि यस्य तं सर्वतोमुखम् । चतुर्मुखमित्यर्थः वाचां विद्यानां ईशं सर्वस्य जगतो धातारं स्त्रष्टारं ब्रह्माणं प्रणिपत्य नमस्कृत्य । अर्थादनपेताभिरर्थ्याभिः । अर्थयुक्ताभिरित्यर्थः। \`धर्मपथ्यर्थन्यायादनपेते' इति यत्प्रत्ययः । वाग्भिरुपतस्थिरे । तुष्टुवुरित्यर्थः । \`उपाद्देवपूजासंगतिकरणमित्रकरणपथिष्विति वक्तव्यम्'। इत्यात्मनेपदम् ॥ 2.3 ॥  
 स्तुतिप्रकारमाह \`नमः' इत्यादिभिर्व्दादशभिः श्लेकैः -  
 नमस्त्रिमुर्तये तुभ्यं प्राक्सृष्टेः केवलात्मने ।  
 गुणत्रयविभागाय पश्चाद्भेदमुपेयुषे ॥ 2.4 ॥  
 अन्वयः- (हे भगवन् !) सृष्टेः प्राक् केवलात्मने पश्चात् गुणत्रयविभागाय भेदम् उपेयुषे (अतएव त्रिमूर्तये तुभ्यं नमः । )  
 मल्लिo- नम इति । हे भगवन्नित्यध्याहार्यं व्याख्येयम् । सृष्टेः प्राक् । \`अन्यारात्-' इत्यादिनाञ्चूत्तरपदयोगे पञ्चमी । केवलात्मन एकरुपाय । \`आत्मा वा इतमेक एवाग्रआसीत्' इति श्रुतेः \`निर्णिते केवलमिति त्रिलिङ्गं त्वेक्कृत्स्नयोः' इत्यमरः । पश्चात्सृष्टिप्रवृत्तिकाले । विभज्यतेऽनेनेति विभागः । गुणानां सत्त्वादीनां त्रयमेव विभागो यस्य तस्मै । \`गुणाः सत्त्वं रजस्तमः' इत्यमरः । भेदमुपाधिम् । सष्टृत्वादिकमित्यर्थः । उपेयषे प्रात्पवते । \`उपेयिवाननाश्वाननूचानश्च' इति निपातः । अत एव त्रिमूर्तये ब्रह्मविष्णुरुद्ररुपिणे तुभ्यं नमः । \`नमः स्वस्ति-' इत्यादिना चतुर्थिं । उक्तं च-- \`नमो रजोजुषे सृष्टौ स्थितौ सत्त्वमयाय च । तमोरुपाय संहारे त्रिरुपाय स्वयंभूवे ॥' इति ।. 2.4 ॥  
 यदमोघमपामन्तरुप्तं बीजमज त्वया ।  
 अतश्चराचरं विश्वं प्रभवस्तस्य गीयसं ॥ 2.5 ॥  
 अन्वयः- हे अज ! अपाम् अन्तः यत् अमोघं बीजम् उत्पम् । अतः चराऽचरं विश्वं, तस्य प्रभवो गीयसे ।  
 मल्लिo- यदिति ॥ न जायत इत्यजः । हे अज, अपां जलानामन्तस्त्वया यदमोघमवन्ध्यं बीजं वीर्यमुप्तं निक्षिप्तं । \`मुक्तम्' इति पाठे विसृष्टमित्यर्थः । \`शुक्रं तेजोरेतसी च बीजवीर्येन्द्रियाणि च' इत्यमरः । अतस्ते बीजाच्चराचरं स्थावरजङ्गमात्मकम् । समाहारे व्दन्व्दैकवद्भावः । विश्वं जगत् । उत्पन्नमिति शेषः । तस्य विश्वस्य । प्रभवत्यस्मादिति प्रभवः कारणं गीयसे । \`अदश्चराचरं विश्वं प्रसवस्तस्त गीयते' इति पाठे अद इदं चराचरं विश्वं तस्य बीजस्य प्रसवो गीयते । लोक इति शेषः । अत्र मनुः- अप एव
ससर्जादौ तासु बीजमवासृजत् । तदण्डमभवद्धैमं सहस्त्रांशुसमप्रभम् ॥ इति ॥ 2.5. ॥  
 तिसृभिस्त्वमवस्थाभिर्महिमानमुदीरयन् ।  
 प्रलयस्थितिसर्गाणामेकः कारणतां गतः ॥ 2.6 ॥  
 अन्वयः- एकः त्वं तिसृभिः अवस्थाभिः महिमानम् उदीरयन् प्रलयस्थितिसर्गाणां कारणानां गतः ।  
 मल्लिo- तिसृभिरिति ॥ एकः सृष्टेः प्राक्केवलस्त्वं तिसृभिरवस्थाभिस्त्रैगुण्यमयीभिर्हरिहरब्रह्मस्वरुपाभिर्महिमानं निजशक्तिमुदीरयन्जृम्भयन्प्रलयस्थितिसर्गाणामन्तस्थित्युत्पत्तीनां कारणतां गतः । इदं पश्चाद्भेदमुपेयुषे (2/4) इत्यस्य विवरणमतो न गतार्थत्वदोषः ॥ 2.6 ॥  
 भूतसृष्टिकर्तृत्वमुक्त्वा मिथुनसृष्ट्यर्थ मूर्तिमतो ब्रह्मणो भेदमाह-  
 स्त्रीपुंसावात्मभागौ ते भिन्नमूर्तेः सिसृक्षया ।  
 प्रसूतिभाजः सर्गस्य तावेव पितरौ स्मृतौ ॥ 2.7 ॥  
 अन्वयः- स्त्रीपुंसौ सिसृक्षया भिन्नमूर्तेः ते आत्मभागौ स्तः । तौ एव प्रसूतिभाजः सर्गस्य पितरौ स्मृतौ ।  
 मल्लिo- स्त्रीपुंसाविति ॥ स्त्री च पुमाश्च स्त्रीपुंसौ । \`अचतुर-' इत्यादिनाच्प्रत्ययान्तो निपातः । सिसृक्षया स्त्रष्टुमिच्छया भिन्नमूर्तेर्व्दिधाकृतविग्रहस्य तेतवात्मनो देहस्य भागावात्मभगौ । \`आत्मा जावे धृतौ देहे स्वभावे परमात्मानि' इति विश्वः । तावेव भागौ प्रसूतिभाज उत्पत्तिभाजः । सृज्यत इति सर्गस्तस्य । निजसृष्टेरित्यर्थः । माता च पिता च पितरौ । \`पिता' \`मात्रा' इत्येकशेषः । स्मृतौ । वृद्धैरिति शेषः । अत्र मनु- \`व्दिधा कृत्वात्मनो देहमर्धेन पुरुषोऽभवत् । अर्धेन नारो तस्यां स विराजमसृजत्प्रभुः ॥' इति ॥ 2.7 ॥  
 स्वकालपरिमाणेन व्यस्तरात्रिंदिवस्य ते ।  
 यौ तु स्वप्नावबोधौ तौ भूतानां प्रलयोदयौ ॥ 2.8 ॥  
 अन्वयः- स्वकालपरिमान व्यस्तरात्रिन्दिवस्य ते यौ तु स्वप्नाऽवबोधौ तौ (एव) भूतानां प्रलयोदयौ ।  
 मल्लिo- स्वकालेति ॥ स्वकालस्य परिमाणेन \`जतुर्युगसहस्त्राणि ब्रह्मणो दिनमुच्यते' इत्युक्तरुपेण व्यस्तं विभक्तं रात्रिंदिवं रात्र्यहनी यस्य तस्य । यद्यपि \`अजतुर-' आदिसूत्रेण रात्रौ च दिवा च रत्रिंदिवमिति सप्तम्यर्थे वृत्तौ द्वन्द्व इत्युक्तं तथापि \`दोषामन्यमहः' \`दिवामन्या रात्रिः' इत्यादौ इवत्राऽपि प्रातिपदिकार्थवृत्तित्वं कथंचित्प्रयोगबलादाश्रयणीयम् । ते तव यौ तु स्वप्नावबोधौ तावेव भूतानां प्रलयोदयौ संहारसृष्टी । यदाहुः- \`यदा स देवो जागर्तिः तदैव चेष्टते जगत् । यदा स्वपिति शान्तात्मा तदा सर्वं प्रलीयते ॥' इति । एतच्च दैवंदिनसृष्टिप्रलयाभिप्रायकं महाप्रलयस्य ब्रह्मणो वर्षशतान्ते भावित्वात् ॥ 2.8 ॥  
 जगद्योनिरयोनिस्त्वं जगदन्तो निरन्तकः ।  
 जगदादिरनादिस्त्वं जगदीशो निरीश्वरः ॥ 2.9 ॥  
 अन्वयः- (हे भगवन् !) त्वं जगद्योनिः अयोनिः, जगदन्तः निरन्तकः, जगदादिः अनादिः, जगदीशो निरीश्वरः (असि) ।  
 मल्लिo--जगदिति । हे भगवन्, त्वं जगद्योविर्जगत्कारणं स्वयमयोनिरनादित्वादकारणकस्त्वम् । अन्तयतीत्यन्तः । पचाद्यच् । चगतोऽन्तर्जगत्संहर्ता स्वयं निरन्तको नित्यत्वादन्तरहितः । त्वं जगतामादिर्जगदादिः । सृष्टे प्रागपि सन्नित्यर्थः । अत एव त्वमनादिरादिरहितः । त्वं जगतामीशो नियन्ता स्वयं निरीश्वरः । अनियम्य इत्यर्थः । \`यतो वा इमानि भूतानि जायन्ते' इत्यादि श्रुतिरेवात्र प्रमाणम् । अत्रायोनिरित्यादौ नञ्तत्पुरुषाश्रयणे विरोधः । बहुव्रीहिणा तु तत्परिहार इति विरोधाभासालंकारः । यथाहुः- \`विरोधाभासत्वे विरोधः' इति ॥ 2.9 ॥  
 तव तु न प्रपञ्चस्येव जन्मतिरोधानज्ञानेषु परापेक्षेत्याह-  
 आत्मानमात्मना वेत्सि सृजस्यात्मानमात्मना ।  
 आत्मना कृतिना च त्वमात्मन्येव प्रलीयसे ॥ 2.10 ॥  
 अन्वयः- (हे भगवन् !) त्वम् आत्मानम् आत्मना वेत्सि, आत्मानम् आत्मना सृजसि, त्वं कृतिना आत्मना आत्मनि एव प्रलीयसे ।  
 मल्लिo- आत्मानमिति ॥ हे भगवन्, त्वमात्मानं लोकानुग्रहार्थं ब्रह्मरुपेणोत्पिपादयिषितं स्वस्वरुपमात्मनैव वेत्सि जानासि । सर्वापि क्रिया कर्तव्यार्थज्ञानपूर्विकेति भावः । तथात्मानमात्मनैव । आत्मन्येवेत्यत्रापि संबध्यते । स्वस्मिन्नेव सृजसि । अधिष्ठानमपि स्वयमेवेत्यर्थः । \`स्वेमहिम्नि प्रतिष्ठिनम्' इति श्रुतेः । कृतिना समर्थेन । इदं सर्वत्र सम्बध्यते । आत्मना स्वेनैवात्मन्येव प्रलीयसे स्वस्मिन्नेव' प्रलीनो भवसि । लीयतेर्दैवादिकात्कर्तरि लट् । \`प्रकृत्यादिभ्य उपसंख्यानम्' इति वार्तिकात्सर्वत्रात्मनेति तृतिया । न हि ते प्रपञ्चस्येव ज्ञानोत्पत्तिलयेषु परापेक्षेति फलितार्थः ।  
 द्रवा संघातकठिनः, स्थूलः सूक्ष्मो लघुर्गुरुः ।  
 व्यक्तो व्यक्तेतरश्चासि प्राकाम्यं ते विभूतिषु ॥ 2.11 ॥  
 अन्वयः- (हे भगवन् !) त्वं द्रवः, सङ्घातकठिनः,स्थूलः सूक्ष्मः । त्वं लघुः गुरुः । त्वं व्यक्तः व्यक्तेतरश्च असि । विभूतिषु ते प्रकाभ्यम् ।  
 मल्लिo- द्रव इति ॥ त्वमित्यनुषज्यते । हे भगवन्, त्वं द्रवाः सिरित्समुद्रादिवद्रसात्मकोऽसि । संघातेन निबिडसंयोगेन कठिनो महीधरादिवत् । स्थूल इन्द्रियग्रहणयोग्यो घटादिवत् । सूक्ष्मोऽतीन्द्रियः परमाण्वादिवत् । लधुरुत्पतनयोग्यस्तूलादिवत् । गुरुर्हेमाद्रिवदचलनीयः । व्यक्तः कार्यंरुपोऽसि । व्यक्तेतरः कारणरुपश्चासि । एव विभूतिष्वणिमादिषु ते तव । प्रकामस्य भावः प्रकाम्यं यथाकामत्वम् ॥ 2.11 ॥  
 उद्धातः प्रणवो यासां न्यायैस्त्रिभिरुदीराणम् ।  
 कर्म यज्ञः फलं स्वर्गस्तासां त्वं प्रभवो गिराम् ॥ 2.12 ॥  
 अन्वयः- (हे भगवन् !) यासां गिराम् उद्घातः प्रणवः, त्रिभिः न्यायैः उदीरणं, कर्म यज्ञः, फलं स्वर्गःष त्वं तासां गिरां प्रभवः (असि ।)  
 मल्लिo- उद्घात इति ॥ हे भगवन्, यासां गिरां वाचामुद्घात उपक्रमः प्रणव ओंकारात्मकः । \`ओंकारप्रणवौ समौ' इति । \`स्यादभ्यादानमुद्घात आरम्भः' इति चामरः । इदमुपसंहारस्याप्युपलक्षणम् । \`ब्रह्मणः प्रणवं कुर्यादादावन्ते च सर्वतः । दहत्येनः कृतं पूर्वं परस्ताच्च विशेषतः ॥' इति निरुक्तपरिशिष्टयोर्यास्कः । नोयन्त एभिरर्थविशेषा इति न्यायाः स्वराः । उक्तं च- स्वरविशेषादर्थप्रतिपत्तिः' । \`यथेन्द्रशत्रुः स्वरतोऽपराधात्' इति । यासां गिरां त्रिभिर्न्यायैरुदात्तानुदात्तस्वरितैः स्वरैरुदीरणमुच्चारणम् । यासां कर्म, प्रतिपाद्यमित्यर्थः । यज्ञो ज्योतिष्टोमादिः । न तु चैत्यवन्दनादिरिति भावः । फलं स्वर्गः । कर्मद्वारेति शेषः । कर्मस्वर्गौ ब्रह्मापवर्गयोरप्युपलक्षणे । त्वं तासां गिरां वेदानामित्यर्थः । प्रभवत्यस्मादिति प्रभवः कारणम् । प्रणेता स्मर्ता वा मतभेदेन ॥ 2.12 ॥  
 सांख्यामतेन स्तुबन्ति-  
 त्वामामनन्ति प्रकृतिं पुरुषार्थप्रवर्तिनीम् ।  
 तद्दर्शिनमुदासीनं त्वामेव पुरुषं विदुः ॥ 2.13 ॥  
 अन्वयः- (हे भगवन् !) त्वां पुरुषाऽर्थप्रवर्तिनीं प्रकृतिम् आमनन्ति । त्वाम् एव तद्दर्शिनम् उदासीनं पुरुषं विदुः ।  
 मल्लिo- त्वामिति ॥ हे भगवन्, त्वां पुरुषस्यार्थो भोगापवर्गरुपस्तदर्थ प्रवर्तत इति पुरुषार्थप्रवर्तिनीं तां प्रकृतिं त्रैगुण्यात्मकं मूलकारणम् । \`प्रकृतिः पञ्चभूतेषु प्रधाने मूलकारणम्' । इति यादवः । आमनन्ति कथयन्ति । \`म्ना अभ्यासे' इति धातोर्लट् । \`पाघ्राध्मास्थाम्ना-' इत्यादिना मनादेशः । प्रकृतिपुरुषभेदाग्रहणात्प्रकृतिपुरुषाभेदव्यपदेशः । त्वामेव तां प्रकृतिं साक्षित्वेन पस्यतीति तद्दर्शिनमुदासीनं कूटस्थं पुरुषं विदुर्विदन्ति । \`विदो लटो वा' इति झेर्जुसादेशः । \`अजामेकां लोहितशुक्लकृष्णाम्' इति श्रुतिरत्र प्रमाणम् ॥ 2.13 ॥  
 त्वं पितृणामपि पिता, देवानामपि देवता ।  
 परतोऽपि परश्चासि, विधाता वेधसामपि ॥ 2.14 ॥  
 अन्वयः- (हे भगवन् !) त्वं पितॄणाम् अपि पिता, देवानाम् अपि देवता, परतोऽपि परः, वेधसाम् अपि विधाता च असि ।  
 मल्लिo- त्वमिति ॥ हे भगवन्, त्वं पितॄणामाग्निष्वात्तादीनामपि पिता । तेषामपि तर्पणीय इत्यर्थः । परतोऽपि परश्चासि । सर्वोत्तरीऽसीत्यर्थः । \`इन्द्रियोभ्यः परा ह्यर्था अर्थेभ्यश्च परं मनः । मनसश्च परा बुद्धिर्बुद्धेरात्मा महास्ततः ।महतः परमव्यक्तात्पुरुषः परः । पुरुषान्न परं किंचित्सा काष्ठा सा परा गतिः ॥' इति सर्वोत्तरत्वाभिधानात् । वेधसां दक्षादीनामपि विधाता स्त्रष्टासि ॥ 2.14 ॥  
 त्वमेव हव्यं होता च, भोज्यं भोक्ता च शाश्वतः ।  
 वेद्यं च वेदिता चासि, ध्याता ध्येयं च यत्परम् ॥ 2.15 ॥  
 अन्वयः- (हे भगवन् !) त्वम् शाश्वतः एव हव्यं होता च, भोज्यं भोक्ता च, वेद्यं वेदिता च, ध्याता यत् परं ध्येयं च असि ।  
 मल्लिo-त्वमेवेति । शश्वत्सिद्धः शाश्वतः । शैषिकोऽण्प्रत्ययः । यद्यपि \`कालाट्ठञ्' इति ठञपवादः । अत एव सूत्रकारस्यापि प्रयोगः- \`येषां च विरोधः शाश्वतिकः' इति । तथापि प्रयोगवशात्साधुरिति वामन इति । शाश्वतः प्रयुक्तः शाश्वतस्त्वमेव । हूयत इति हव्यं हविराज्यादिकम् । जुहोतीति होता यजमानश्चासि । भोज्यमभ्यवहार्यमन्नम् । \`भोज्यं भक्ष्ये' इति निपातनात्कुत्वाभावः । भोक्तान्नादश्चासि । वेद्यं साक्षात्कार्य वस्तुवेदिता साक्षात्कर्ता चासि । ध्याता स्मर्ता च । यत्परं वस्तु ध्येयं तच्चासि । साक्षात्कर्ता चासि । ध्याता स्मर्ता च । यत्परं वस्तु ध्येयं तच्चासि । साक्षात्कारसाधनभूतप्रत्ययविशेषप्रवाहो ध्यानम् ॥ 2.15 ॥   
 इति तेभ्यः स्तुतीः श्रुत्वा यथार्था हृदयंगमाः ।  
 प्रसादाभिमुखो वेधाः प्रत्युवाच दिवौकसः ॥ 2.16 ॥  
 अन्वयः- वेधा इति तेभ्यः यथार्थाः हृदयङ्गमाः स्तुतीः श्रुत्वा प्रसादाऽभिमुखः (सन्) दिवौकसः प्रत्युवाच ॥ 2.16 ॥  
 मल्लिo- इतीति ॥ वेधा ब्रह्मेति तेभ्यो देवेभ्यः । \`आख्यातोपयोगे' इत्यपादानत्वात्पञ्चमी । यथार्थाः सत्या अत एव हृदयं गच्छन्तीति हृदयंगमा मनोहराः । खच्प्रकरणे \`गमेः सुप्युपसंख्यानम्' इति खच्प्रत्ययः । \`अरुर्द्विषजन्तस्य मुम्' इति मुमागमः । स्तुतीः स्तीत्राणि श्रुत्वा प्रसादाभिमुखोऽनुग्रहप्रवणः सन् । दिवौकसो देवान्प्रत्युवाच ॥ 2.16 ॥  
 पुराणस्य कवेस्तस्य चतुर्मुखसमीरिता ।  
 प्रवृत्तिरासीच्छब्दानां चरितार्था चतुष्टयी ॥ 2.17 ॥  
 अन्वयः- चतुष्टयी शब्दानां प्रवृत्तिः पुराणस्य कवेः तस्य चर्तुर्मुकसमीरिता (सती) चरितार्था आसीत् ।  
 मल्लिo- पुराणस्येति ॥ द्रव्यगुणक्रियाजातिभेदेन चत्वारोऽवयवा यस्या इति चतुष्टयो चतुर्विधा । \`संख्यामा अवयवे तयप्' इति तयप् । \`टिङ्ढाणञ्द्वयसच्-' इत्यादिना ङीप् । शब्दानां प्रवृत्तिर्वैखरोप्रमुखा वाग्वृत्तिः । उक्तं च- \`वैखरी शब्दनिष्पत्तिर्मध्यमा श्रुतिगोचरा । द्योतितार्था च पश्यन्ती सूक्ष्मा वागनपायिनी ॥' इति । पुराणास्य पुरातनस्य । पृषोदरादित्वात्साधुः । कवेः कवयितुस्तस्य ब्रह्मणश्चतुर्भिर्मुखैः समीरिता सती । \`तद्धितार्थ-' इत्यादिनोत्तरपदसमासः । समाहारे चतुर्मुखीति स्यात् । चरितार्थान्वर्थासीत् । चतुर्मुखोच्चारणाच्चातुर्विध्यं सफलमासोदित्यर्थः ॥ 2.17 ॥  
 भगवानाह-  
 स्वगतं स्वानधीकारान्प्रभावैरवलम्ब्य वः ।  
 युगपद्युगबाहुभ्यः प्राप्तेभ्यः प्राज्यविक्रमाः ॥ 2.18 ॥  
 अन्वयः- हे प्राज्यविक्रनाः ! स्वानृ अधिकारान् प्रभावैः अवलम्ब्य युगपत् प्राप्तेभ्यः युगबाहुभ्यो वः स्वागतम् ॥ 2.18 ॥  
 मल्लिo- स्वागतमिति ॥ हे प्राज्यविक्रमाः प्रभूतपराक्रमा देवाः । \`प्राज्यं भूरिप्रभूतं च' इति यादवः । स्वान्स्वकीयानधिकारान्नियोगान् । \`उपसर्गस्य घञि-' इति वा दीर्घः । प्रभावैः सामर्थ्यैरवलम्ब्यास्थाय । यथाधिकारं स्थित्वापीत्यर्थः । युगपत्समकालं प्राप्तेभ्यः । युगपत्प्राप्त्या महत्कार्यमनुमीयत इति भावः । युगबाहुभ्यः । युगबाहुभ्यः । दीर्घबाहुभ्य इत्यर्थः । अजानुबाहुत्वं भाग्यलक्षणम् । वो युष्मभ्यम् ।\`बहुवचनस्य वस्नसौ' इति वसादेशः । \`कर्मणा यमभिप्रैति-' इत्यत्र कर्मपदेन क्रियाग्रहणात्संप्रदानत्वम् । स्वागतं शोभनागमनम् । काकुरत्रानुसंवेया ॥ 2.18 ॥  
 किमिदं द्युतिमात्मीयां न बिभ्रति यथा पुरा ।  
 हिमक्लिष्टप्रकाशानि ज्योतींषीव मुखानि वः ॥ 2.19 ॥  
 अन्वयः- (ह वत्साः !) हिमक्लिष्टप्रकाशानि ज्योतींषि इव वो मुखानि पुरा यथा आत्मीयां द्युतिं न बिभ्रति । इदं किम् ?  
 मल्लिo- किमिति ॥ \`वत्साः' इत्युत्तरश्लोकीय (4/18) संबोधनमत्राप्यनुष़ञ्जनीयम् । हे वत्साः पुत्रकाः, हिमेन नीहारेण क्लिष्टप्रका शानि मन्दप्रभाणि ज्योतींषि नक्षत्राणीव ।\`दीत्पिताराहुताशेषु ज्योतिः' इति शाश्वतः । वो युष्माकं मुखानि पुरा यथा पूर्वमिवात्मीयां द्युतिं न बिभ्रति । इदम् किम् । किंनिबन्धनमित्यर्थः । किमिदमित्यनेन वाक्यार्थः परामृश्यते ॥ 2.19 ॥  
 उक्तमेव प्रपञ्चयति सत्पभिः श्लोकैः-  
 प्रशमादर्चिषामेतदनुद्गीर्णसुरायुधम् ।  
 वृत्रस्य हन्तुः कुलिशं कुण्ठिताश्रीव लक्ष्यते ॥ 2.20 ॥  
 अन्वयः- अर्चिषां प्रशमात् अनुद्गीर्णसुरायुधम् एतत् वृत्रस्य हन्तुः कुलिशं कुण्ठिताश्रि इव लक्ष्यते ॥ 2.20 ॥  
 मल्लिo- प्रशमादिति ॥ अर्चिषां तेजसां प्रशमान्निर्वाणादनुद्गीर्णसुरायुधम् । अनुदितचित्रप्रभमित्यर्थः । एतद्वृत्रस्य हन्तुरिन्द्रस्य कुलिशं वज्रम् । कुण्ठिता अश्रयो यस्य तत्कुण्ठिताश्रि कुण्ठितकोटीव लक्ष्यते दृश्यते ॥ 2.20 ॥  
 किं चायमरिदुर्वार पाणौ पाशः प्रचेतसः ।  
 मन्त्रेण हतवीर्यस्य फणिनो दैन्यमाश्रितः ॥ 2.21 ॥  
 अन्वयः- किं च अयम् अरिदुर्वारः प्रचेतसः पाणौ पाशः मन्त्रेण हतवीर्यस्य फणिनो दैन्यम् आश्रितः ।  
 मल्लिo- किं चेति ॥ किं चायमरिदुर्वारो रिपुदुष्प्रधर्षः प्रचेतसो वरुणस्य । \`प्रचेता वरुणः पाशी' इत्यमरः । पाणौ पाशो पज्जरायुधविशेषः । मन्त्रेण गारुडेन हतवीर्यस्य प्रतिबद्धशक्तेः । फणिनः सर्पस्य दैन्यं शोच्यत्वमाश्रितः । अत्र फणिनिष्ठदैन्यस्य पाशेऽसम्भवाद्दैन्यमिव दैन्यमिति कल्पनादसंभवद्वस्तुसंबन्धो निदर्शनालंकारः ॥ 2.21 ॥  
 कुबेरस्य मनःशल्यं शंसतीव पराभवम् ।  
 अपविद्धगदो बाहुर्भग्नशाख इव द्रुमः ॥ 2.22 ॥  
 अन्वयः- भग्नशाखो द्रुम इव अपविद्धगदः कुबेरस्य बाहुः मनःशल्यं पराभवं शसति इव ।  
 मल्लिo- कुबेरस्येति ॥ अपविद्धा त्यक्ता गदा येन सोऽपबिद्धगदः । अतएव भग्नशखो द्रुम इव स्थितः कुबेरस्य बाहुर्मनः शल्यम् । दुखहेतुत्वान्मनसः शल्यप्रायमित्यर्थः । पराभवम् । शत्रुकृतमिति शेषः । शंसतीव कथयतीव । लक्षणयानुमापयतीत्यर्थः । बाहौ मुख्म्कथनस्यासम्भवादिवशब्दोऽप्यत एव ॥ 2.22 ॥  
 यमोऽपि विलिखन्भूमिं दण्डेनास्तमितत्विषा ।  
 कुरुतेऽस्मिन्नमोघेऽपि निर्वाणालातलाघवम् ॥ 2.23 ॥  
 अन्वयः- अस्तमितत्विषा दण्डेन भूमिं विलिखन् यमोऽपि अमोघे अपि अस्मिन् निर्वाणाऽलातलाघवं कुरुते ।  
 मल्लिo- यम इति ॥ अस्तं नाशमिताः प्रात्पाः । अस्तमिति मकारान्तमव्ययम् । तस्य \`द्वीतीयाश्रितातीतपतितगतात्यस्तप्रात्पापन्नैः' इति समासः । अस्तमितास्त्विषो यस्य तेन निस्तेजस्केन दण्डेन यमोऽपि भूमिं विलिखन्नमोघेऽपि प्रागिति भावः । अस्मिन्दण्डे निर्वाणालातस्य शान्तोल्मुकस्य । अलातं नाम भूलेखनशलाका तस्य यल्लाघवं क्लैब्यं तत्कुरुते । \`अलातमुल्मुकं ज्ञेयम्' इति हलायुवः । निर्वाणोऽवाते' इति निपातनान्निष्ठानत्वम् । अत्रापि लाघवमिव लाघवमिति कल्पनान्निदर्शनालंकारः ॥ 2.23 ॥  
 अमी च कथमादित्याः प्रतापक्षतिशीतलाः ।  
 चित्रन्यस्ता इव गताःप्रकाशमालोकनीयताम् ॥ 2.24 ॥  
 अन्वयः- प्रतापक्षतिशीतला अमी आदित्यश्च कथं चित्रन्यस्ता इव प्रकामालोकमीयतां गताः ।  
 मल्लिo- अमी इति ॥ प्रतापक्षत्या तेजसां क्षयेण शीतला अमी आदित्याश्च । द्वादशेति शेषः । कथम् । केन हेतुनेत्यर्थः । चित्रन्यस्ताश्चित्रलिखिता इव । प्रकाममत्यन्तमालोकनीयतां दृश्यतां गताः प्रात्पाः ॥ 2.24 ॥  
 पर्याकुलत्वान्मरुतां वेगभङ्गोऽनुमीयते ।  
 अम्भसामोघसंरोधः प्रतीपगमनादिव ॥ 2.25 ॥  
 अन्वयः- अम्भसां प्रतीपगमनात् ओघसंरोध इव मरुतां पर्याकुलत्वात् वेघभङ्गोऽनुमीयते ।  
 मल्लिo- पर्याकुलेति ॥ मरुतां वायूनाम् । सत्पसत्पानामिति शेषः । पर्याकुलत्वात्स्खलितगतित्वाद्धेतोर्वेगस्य भङ्गोऽम्भसां जलानां प्रतीपगमनात् । उत्तानावरोहादित्यर्थः । ओघस्य संरोधः प्रवाहप्रतिबन्ध हवानुमीयते ॥ 2.25 ॥  
 आवर्जितजटामौलिविलम्बिशशिकोटयः ।  
 रुद्राणामपि मुर्धानः क्षत हुंकारशंसिनः ॥ 2.26 ॥  
 अन्वयः- आवर्जीतजटामौलिविलम्बिशशकोटयो रुद्राणां अपि मूर्द्धानः क्षतहुङ्कारशंसिनः ।  
 मल्लिo- आवर्जितेति ॥ आवर्जितेषु परिभवदुःखावनम्रेषु जटानां मोलिषु जटाजूटेषु विलम्बिन्यः स्त्रंसिन्यः शशिकोटयश्चन्द्ररेखा येषां ते तथोक्ताः । रुद्राणामपि । एकादशानामिति शेषः । मूर्धानः क्षतं हुङ्कारं शंसन्तीति तथोक्ताः । हुङ्कारक्षत्यनुमापका इत्यर्थः । हुङ्कारशस्त्रा हि रुद्रा इति भावः ॥ 2.26 ॥  
 लब्धप्रतिष्ठाः प्रथमं यूयं किं बलवत्तरैः ।  
 अपवादैरिवोत्मर्गाः कृतव्यावृत्तयः परैः ॥ 2.27 ॥  
 अन्वयः- प्रथमं लब्धप्रतिष्ठा यूयं बलवत्तरैः परैः उत्सर्गाअपवादैः इव किं कृतव्यावृत्तयः ।  
 मल्लिo- लब्धेति ॥ प्रथमं पूर्वं लब्धप्रतिष्ठा लब्धस्थितयः । लब्धावकाशा इत्यन्यत्र । यूयं बलवत्तरैः पौरुषातिरेकात्प्रबलतरैः । निरवकाशैरित्यपरत्र । परैः शत्रुभिरत्सर्गाः सामान्यसास्त्राणि \`मा हिंस्यात्' इत्येवमादीनि । अपोद्यन्त एमिरित्यपवादैः \`गामालभेत' इत्यादिभिर्विशेषशास्त्रैरिव कि कृतव्यावृत्तयः कृतप्रतिष्ठाभङ्गाः । कृतविषयसंकोचरुपबाधा इत्यन्यत्र । \`विषयसंकोच एव बाधः' इत्याचार्याः । निषेधशास्त्रस्य वेदिकहिंसापरिहारेण लौरिकमात्रे व्यवस्थापनाद्विषयसंकोच इत्यलमतिगहनावगाहनेन ॥ 2.27 ॥    
 तद्बूत वत्साः किमितः प्रार्थयध्वं समागताः ।  
 मयि सृष्टिर्हि लोकानां रक्षा युष्मास्ववस्थिता ॥2.28 ॥  
 अन्वयः- तत् हे वत्साः । समागता यूयम्, इतः किं प्रार्थध्यं ? ब्रूत । हि मयि लोकानां सृष्टिः, रक्षा युष्मासु अवस्थिता ।  
 मल्लिo- तदिति ॥ तत्तस्मात्कारणात् ।हे वत्साः पुत्रकाः । \`वत्सस्त्वर्भकपुत्राद्योर्वर्षे वत्सं तु वक्षसि' इति विश्वः । स्वयं पितामहत्वाद्वत्सा इत्यामन्त्रयते । संभूयागताः समागताः इतो मत्तः किं प्रार्थयध्वम् । किमिच्छतेत्यर्थः । ब्रूत । लोकरक्षणे यूयमेव कर्तार इत्याह- मयि लोकानां सृष्टी रक्षा युष्मास्ववस्थिता । अतस्तदर्थमपि नस्ति मदपेक्षेत्यर्थः ॥ 2.28 ॥  
 ततो मन्दानिलोद्‌धूतकमलाकरशोभिना ।  
 गुरुं नेत्रसहस्त्रेण नोदयामास वासवः ॥ 2.29 ॥  
 अन्वयः- ततो वासवो गुरुं मन्दाऽनिलीद्धुतकमलाकरशोभिना नेवसहस्त्रेण नोदयामास ।  
 मल्लिo- तत इति ॥ ततो भगवत्प्रश्नानन्तरं वासव इन्द्रो गुरुं बृहस्पतिम् । \`गुरुगीःपतिपित्राद्यौ' इत्यमरः । मन्दानिलोद्धूतो यः कमलाकरः स इव शोभत इति तेन तथोक्तेन नेत्राणां सहस्त्रेण नोदयामास प्रेरयामास। सहस्त्रग्रहणमास्थातिशयार्थम् । अनिमेषाणामपि प्रयत्नवशादक्षिस्पन्दो न विरुध्यते ॥ 2.29 ॥  
 स द्विनेत्रं हरेश्चक्षुः सहस्त्रनयनाधिकम् ।  
 वाचस्पतिरुवाचेदं प्राञ्जलिर्जलजासनम् ॥ 2.30 ॥  
 अन्वयः- हरेः सहस्त्रनयनाऽधिकं द्विनेत्रं चक्षुः स वाचस्पतिः प्राञ्जलिः (सन्) जलजासनम् इदम् उवाच ।  
 मल्लिo- स इति ॥ हरेरिन्द्रस्य। \`इन्द्रो दुश्च्यवनो हरिः' इति हलायुधः । सहस्त्रान्नयनेभ्योऽधिकं सहस्त्रनयनाधिकम् । तदगोचरदर्शित्वादिति भावः । द्वे नेत्रे यस्य तद्‌द्विनेत्रम् । प्रसिद्धाच्चक्षुषोऽयं विशेष इत्यर्थः । चक्षुश्चक्षुर्भूतः । स च वाचस्पतिः । कस्कादित्वादलुक्सत्वे । \`षष्ठ्याः पतिपुत्र-' इत्यादिना सत्वमिति स्वामी । तन्न, छन्दोविषयत्वात् । प्राञ्जलिः सन्। जलजासनं ब्रह्मणमिदमुवाच चक्षुष्ट्वारोपस्य प्रकृतोपयोकात्परिणामालङ्कारः ॥ 2.30 ॥    
 एवं यदात्थ भगवन्नामृष्टं नः परैः पदम् ।  
 प्रत्येकं विनियुक्तात्मा कथं न ज्ञास्यसि प्रभो ॥ 2.31 ॥  
 अन्वयः- हे भगवन् ! यत् आत्थ तत् एवम्, नः पदं परैः आमृष्टम् । हे प्रभो ! प्रत्येकं विनियुक्तात्मा कथं न ज्ञास्यसि ?      
 मल्लिo- ऐवमिति ॥ हे भगनम् षड्गुणैश्वर्यसम्पन्न ! यदात्थ \`कृतव्यावृत्तयः परैः' (2/26) इति यद्‌व्रवीषि । \`ब्रुवः पञ्चानाम्-' इतयादिनाहादेशः । \`वर्तमानसामीप्य वर्तमानवद्वा' इति वर्तमानप्रयोगः । वामनस्तु भ्रान्तोऽयं प्रयोग ईत्याह । आहेति भूते णलन्तभ्रमवदिति । आहेत्युपलक्षणम् । तदेव सत्यम् नोऽस्माकं पदमधिकारः परैः शत्रुभिरामृष्टमाक्षित्पम् । हे प्रभो, प्रत्येकं प्रतिपुरुषं विनियुक्तात्मा प्रवेशितस्वरुपः । सर्वान्तर्यामीत्यर्थः । कथं न ज्ञास्यसि न वेत्सि । वर्तमानेऽपि वचनभङ्ग्या भविष्यन्निर्देशः प्रसिद्धः । \`अपन्हवे ज्ञः' \`अकर्मकाच्च' इत्यात्मनेपदविकल्पः ॥ 2.31 ॥   
 उक्तमेव प्रपञ्चयति-  
 भवल्लब्धवरोदीर्णस्तारकाख्यो महासुरः ।  
 उपप्लवाय लोकानां धूमकेतुरिबोत्थितः ॥ 2.32 ॥  
 अन्वयः- भवल्लब्धवरोदीर्णः तारकाख्यो महासुरः धूमकेतुः इव लोकानाम् उपप्लवाय उत्थितः ।  
 मल्लिo- भवदिति ॥ भवतस्त्वत्तो लब्धेन वरेणोदीर्ण उद्धतः तारक इत्याख्या नामधेयं यस्य स तारकाख्यः । महानसुरो महासुरः । \`सन्महत्परमोत्तमोत्कृष्टाः पूज्यमानैः' इति तत्पुरुषः । धूमकेतुरुत्पातविशेष इव लोकानामुपप्लवायोपद्रवायोत्थित उत्पन्नः ॥ 2.32 ॥  
 पुरे तावन्तमेवास्य तनोति रविरातपम् ।  
 दीर्घिकाकमलोन्मेषो यावन्मात्रेण साध्यते ॥ 2.33 ॥  
 अन्वयः- अस्य पुरे रविः तावन्तम् एव आतपं तनोति यावन्मात्रेण दीर्घिकाकमलोन्मेषः साध्यते ।  
 मल्लिo- पुर इति ॥ अस्य तारकस्य पुरे रविः सूर्यस्तावन्तं तावन्मात्रमेवातपं तनोति । यावन्मात्रैण यावैत३। यावती मात्रा मितिर्यस्य यावन्मात्रं तेन वा । अल्पपरिमाणेनेत्यर्थः । मात्रा परिच्छदे । अल्पे च परिमाणे सा मात्रं कार्त्स्न्येऽवधारणे' इत्यमरः । दीर्घिकासु क्रीडावापीषु कमलानामुन्मेषो विकासः साध्यते निष्पाद्यते कठोरकिरणोऽपि मन्दोष्णः सन्नेव तद्भीत्या पुरे प्रकाशत इत्यभिप्रायः ॥ 2.33 ॥  सर्वाभिः सर्वदा चन्द्रस्तं कलाभिर्निषेवते ।  
 नादत्ते केवलां लेखां हरचूडामणीकृताम् ॥ 2.34 ॥  
 अन्वयः- चन्द्रः तं सर्वदा सर्वाभिः कलाभिः निषेवते, केवलां हरचूडामणीकृतां लेखां न आदत्ते ।  
 मल्लिo- सर्वाभिरति ॥ चन्द्रस्तं तारकं सर्वदा । कृष्णपक्षेऽपीत्यर्थः । सर्वाभिः कलाभिर्निषेवते ।\`कला तु षोडशो भागः' इत्यमरः । केवलां हरचूडामणीकृतां शिवशरोमणीकृतां लेखां नादत्ते न गृह्णाति ॥ 2.34 ॥  
 व्यावृत्तगतिरुद्याने कुसुमस्तेयसाध्वसात् ।  
 न वाति वायुस्तत्पार्श्वे तालवृन्तानिलाधिकम् ॥ 2.35 ॥  
 अन्वयः- वायुः कुसुमस्तेयसाध्वसात् उद्याने व्यावृत्तगतिः (सन्) तत्पार्श्वे तालवृन्ताऽनिलाऽधिकं न वाति ।  
 मल्लिo- व्यावृत्तेति ॥ वायुः स्तेनस्य भावः कर्म वा स्तेयं चौर्यम् । \`स्तेनाद्यन्नलोपश्च' इति यत्प्रत्ययो नलोपश्च । कुसुमानां स्तेयं तस्मत्स्तेयाभियोगाद्द्ण्डाद्वा साध्वसं भयं तस्माद्धेतोरुद्याने व्यावृत्तगतिः । निवृत्तोद्यानसंचारः सन्नित्यर्थः । सापेक्षत्वेऽपि गमकत्वात् समासः । तत्पार्श्वे तत्समीपे । तालस्य वृन्तैरुद्ग्रन्थ्यते । तालस्येव वृन्तमस्येति वा तालवृन्तं तस्यानिलात्‌व्यजनसंचारपवनादधिकं यथा तथा न वाति । \`व्यजनं तालवृन्तकम्' इत्यमरः ॥ 2.35 ॥  
 पर्यायसेवामुत्सृज्य पुष्पसंभारतत्पराः ।  
 उद्यानपालसामान्यमृतवस्तमुपासते ॥ 2.36 ॥  
 अन्वयः- ऋतवः पर्यायसेवाम् उत्सृज्य पुष्पसंभारतत्पराः (सन्तः) उद्यानपालसामान्यं तम् उपासते ।   
 मल्लिo- पर्यायेति ॥ ऋतवः षड् वसन्तादयः पर्यायसेवां क्रमसेवामुत्सृज्य पुष्पाणां संभारे संग्रहे तत्पराः । आसक्ताः सन्त इत्यर्थः । \`तत्परे प्रसितासक्तौ' इत्यमरः । उद्यानपालैरुद्यानाधिकृतैः सामान्यं साधारणं यथा भवति तथा तं तारकमुपासते सेवन्ते । शीतोष्णादिदोषप्रकाशनं तु दूरापास्तमित्यर्थः ॥ 2.36 ॥  
 तस्योपायनयोग्यानि रत्नानि सरितां पतिः ।  
 सथमप्यम्भसामन्तरानिष्पत्तेः प्रतीक्षते ॥ 2.37 ॥  
 अन्वयः- सरितां पतिः तस्य उपायनयोग्यानि रत्नानि अम्भसाम् अन्तः आन्ष्पत्तेः कथमपि प्रतीक्षते ।  
 मल्लिo- तस्येति ॥ सरितां पतिः समुद्रस्तस्य तारकस्योपायनानां प्राभृतानां योग्यानि । \`प्राभृतं तु प्रदेशनम् । उपायनम्' इत्यमरः । रत्नान्यम्भसामन्तरा निष्पत्तेः परिपाकपर्यन्तम् । विकल्पादसमासः । कथमपि महता यत्नेन प्रतीक्षते । कदा वा परिपच्येरन्नित्येकाग्रेण पालयतीत्यर्थः ॥ 2.37 ॥  
 ज्वलन्मणिशिखाश्चैनं वासुकिप्रमुखा निशि ।  
 स्थिरप्रदीपतामेत्य भुजङ्गाः पर्युपासते ॥ 2.38 ॥  
 अन्वयः- ज्वलन्मणिशिखा वासुकिप्रमुखाः भुजङ्गाश्च निशि स्थिरप्रदीपताम् एत्य एनं पर्युपासते ।  
 मल्लिo- ज्वलदिति ॥ किंचेति चार्थः । ज्वलन्त्यो मणीनां शिरोरत्नानां शिखा ख्वाला येषां ते वासुकिप्रमुखा भुजङ्गाः सर्पाः । सिद्धाश्च ध्वन्यन्ते । \`भुजंगः सिद्धसर्पयोः' इत्यमरः । निशि स्थिरप्रदोपतामनिर्वाणदीपत्वमेत्यैनं तारकं पर्युपासते परिवृत्य सेवन्ते ॥ 2.38 ॥  
 तत्कृतानुग्रहापेक्षी तं मुहुर्दूतहारितैः ।  
 अनुकूलयतीन्द्रोऽपि कल्पद्रुमविभूषणैः ॥ 2.39 ॥  
 अन्वयः- इन्द्रोऽपि तत्कृताऽनुग्रहापेक्षी (सन्) मुहुः दूतहारितैः कल्पद्रुमविभूषणैः तम् अनुकूलयति ।  
 मल्लिo- इन्द्रोपि तेन तारकेण कृतं तत्कृतमनिग्रहं प्रसादमपेक्षते इति तथोक्तः सन् । मुहुर्दूतहारितैर्दूतप्रापिनैः कल्पद्रुमाणां विभूषणैः । तत्प्रसूनैरित्यर्थः । तं तारकमनुकूलयत्यनुकूलं करोति ॥ 2.39 ॥  
 इत्थमाराध्यमानोऽपि क्लिश्नाति भुवनत्रयम् ।  
 शाम्योत्प्रत्यपकारेण नोपकारेण दुर्जनः ॥ 2.40 ॥  
 अन्वयः- इत्थम् आराध्यमानोऽपि स भुवनत्रयं क्लिश्नाति । (हि) दुर्जनः प्रत्यपकारेण शाम्येत्, उपकारेण न शाम्येत् ।  
 मल्लिo- इत्थमिति । इत्थमुक्तप्रकारेण रविशशिपवनोदधिभुजंगसुरेन्द्रैराराध्यमानोऽपि भुवनत्रयं क्लिश्नाति पीडयति । तथाहि । दुर्जनः प्रत्यपकारेण प्रतीकारेणैव शाम्येच्छान्तो भवेत् । उपकारेण तु न शाम्येत् । प्रत्युत प्रकुप्यतीति भावः ॥ 2.40 ॥  
 तेनामरवधूहस्तैः सदयालूनपल्लवाः ।  
 अभिज्ञाश्छेदपातानां क्रियन्ते नन्दनद्रुमाः ॥ 2.41 ॥  
 अन्वयः- तेन अमरवधूहस्तैः सदयालूनपल्लवाः नन्दनद्रुमाः छेदपातानाम् अभिज्ञाः क्रियन्ते ।  
 मल्लिo- तेनेति ॥ तेन तारकेणमरवधूरस्तैः । सुकुमारैरिति भावः । तैरपि सदयमलूना अवतंसार्थं छिन्नाः पल्लवा येषां ते नन्दनद्रुमाः । छेदाश्च पाताश्च छेदपातास्तेषाम् । अभिजानन्तीत्यभिज्ञाः । कृद्योगात्कर्मणि षष्ठी । क्रियन्ते ॥ 2.41 ॥  
 वीज्यते स हि संसुप्तः श्वाससाधारणानिलैः ।  
 चामरैः सुरवन्दीनां वाष्पसीकरवर्षिभिः ॥ 2.42 ॥  
 अन्वयः- हि स संसुत्पः (सन्) श्वाससाधारणाऽनिलैः बाष्पसीकरवर्षिभिः सुरवन्दीनां चामरैः वीज्यते ।  
 मल्लिo- वीज्यते इति ॥ हि यस्मात्कारणत्स तारकः संसुत्पः सन् । श्वाससाधारणो निश्वाससमानोऽनिलो योषां तैः ततोऽप्याधिक्ये निद्राभङ्गभयादिति भावः । वाष्पशीकरवर्षिभिः । तासां स्त्रीणां रोदनस्यायमवसर इति भावः । सुरवन्दीनां सुरप्रग्रहस्त्रीणां संबन्धिभिः । \`प्रग्रहापग्रहौ वन्द्याम्' इत्यमरः । चामरैर्वीज्यते ॥ 2.42 ॥  
 उत्पाट्य मेरुश्रृङ्गाणि क्षुण्णानि हरितां खुरैः ।  
 आक्रीडपर्वतास्तेन कल्पिताः स्वेषु वेश्मसु ॥ 2.43 ॥  
 अन्वयः- तेन हरितां खुरैः क्षुण्णानि मेरुश्रृङ्गाणि उत्पाट्य स्वेषु वेश्मसु आक्रीडपर्वताः कल्पिताः ।  
 मल्लिo- उत्पाट्येति ॥ तेन तारकेण हरितां सूर्याश्वनाम् । \`हरित्सूर्ये च सूर्याश्वे वर्णे च हरिते दिशि' इति वेश्वः । खुरैः शफैः क्षुण्णानि चूर्णितानि । एतेन तेषामत्यौन्नत्यं सूचितम् । मेरुश्रृङ्गाण्युत्पाट्य स्वेषु वेश्मसु । वैश्मस्विति बहुवचनेनास्य भुवनत्रयनिवासः सूचितः । आक्रीडन्त एष्वित्याक्रीडाः । ते च पर्वताः कल्पताः कृताः ॥ 2.43 ॥  
 मन्दाकिन्याः पयः शेषं दिग्वारणमदाविलम् ।  
 हेमाम्भोरुहसस्यानां तद्वाप्यो धाम् सांप्रतम् ॥ 2.44 ॥  
 अन्वयः- साम्प्रतं मन्दाकिन्या दिग्वारणमदाविलं पयः शेषम् । हेमाम्भोरुहसस्यानां तद्वाप्यो धाम ।  
 मल्लिo- मन्दाकिन्या इति ॥ सांप्रतं संप्रति मन्दाकिन्या भागीरथ्या दिग्वारणानां दिग्गजानां मदैराविलं कलुषं पयो जलमेव । शिष्यते इति शेषं शिष्टम् । कर्मण्यण्प्रत्ययः । \`त्रिष्वन्यत्रोपयुज्यते' इति नपुंसकत्वम् । तर्हि कनककमलानि क्व गतानीत्याह- हेमेति । हेमाम्भोरुहाण्येव सस्यानि तेषां तु तस्य वाप्यस्तद्वाप्य एव धाम स्थानम् । सर्वाण्यप्युत्पाट्य स्वदीर्घिकास्वेव प्रतिरोपितवानित्यर्थः ॥ 2.44 ॥  
 भुवनालोकनप्रीतिः स्वर्गिभिर्नानुभूयते ।  
 खिलोभूते विमानानां तदापातभयात्पथि ॥ 2.45 ॥  
 अन्वयः- तदापातभयात् विमानानां पथि खिलीभूते (सति) स्वर्गिभिः भुवनालोकनप्रीतिः न अनुभूयते ।  
 मल्लिo- भुवनेति ॥ तस्य तारकस्यापातात्समापत्तेर्भयाद्विमानानां पथि खिलोभूतेऽप्रहतीभूते सति । \`द्वे खिलाप्रहते समे' इत्यमरः । स्वर्गिभिर्देवैभुवनानामालोकने प्रीतिर्नानुभूयते ॥ 2.45 ॥  
 यज्वभिः संभृतं हव्यं विततेष्वध्वरेषु सः ।  
 जातवेदोमुखान्मायी मिषतामाच्छिनत्ति नः ॥ 2.46 ॥  
 अन्वयः- यज्वभिः विततेषु अध्वरेषु संभृतं हव्यं मायी स मिषतां नः जातवेदोमुखात् आच्छिनत्ति ।  
 मल्लिo- यज्वभिरिति ॥ यज्वभिर्विधिवदिष्टवद्भिः \`यज्वा तु विधिनेष्टवान्' इत्यमरः । \`सुयजोर्ङ्वनिप्' इति ङ्वनिप्प्रत्ययः । विततेष्वध्वरेषु यज्ञेषु संभृतं दत्तं हव्यं हविर्मायी मायावी । व्रीह्यादित्वादि निप्रत्ययः । स तारको नोऽस्माकं मिषतां पश्यताम् । पश्यत्सु सत्स्वित्यर्थः । \`षष्ठी चानादरे' इति षष्ठी । जातवेदा वह्निरेव मुशं तस्माज्जातवेदोमुखादाच्छिनत्ति । आक्षिप्य गुह्णातीत्यर्थः ॥ 2.46 ॥  
 उच्चैरुच्चैःश्रवास्तेन हयरत्नमहारि च ।  
 देहबद्धमिवेन्द्रस्य चिरकालार्जितं यशः ॥ 2.47 ॥  
 अन्वयः- किं च-तेन उच्चैः उच्चैः श्रवा हयरत्नं चिरकालाऽर्जितम् इन्द्रस्य यश इव अहारि ।  
 मल्लिo- उच्चैरिति ॥ किंचेति चार्थः । तेन तारकेणोच्चैरुन्नत उच्चैः श्रवा नाम हयो रत्नमिव हयरत्नमश्वश्रेष्ठः \`रत्नश्रेष्ठे मणावपि' इति विश्वः । अस्य शुभ्रत्वादुत्प्रेक्षतेः-देहबद्धं बद्धदेहम् । मूर्तिमदित्यर्थः । आहिताग्न्यादित्नान्निष्ठायाः परानिपातः । चिरकालार्जितमिन्द्रस्य यश इवाहार्यपहृतम् ॥ 2.47 ॥  
 तर्हि सामाद्युपायास्तत्र कथं न प्रयुक्ता इत्यत्राह-  
 तस्मिन्नुपायाः सर्वे नः क्रूरे प्रतिहतक्रियाः ।  
 वीर्यवन्त्यौषधानीव विकारे सांनिपातिके ॥ 2.48 ॥  
 अन्वयः- क्रूरे तस्मिन् नः सर्वे उपायाः सन्निपातिके विकारे वीर्यवन्तिः औषधानि इव प्रतिहतक्रियाः ।  
 मल्लिo- तस्मिन्निति ॥ क्रूरे घातुके । \`नृशंसो धातुकः क्रूरः' इत्यमरः । तस्मिन्नसुरे नोऽस्माकं सर्वे उपायाः संनिपातदोषत्रयस्य प्रकोपजे सांनिपातिके विकारे ज्वरादौ । \`संनिपाताच्च' इति वक्तव्याठ्ठक् । वीर्यवन्ति सारन्त्यौषधानीव प्रतिहताक्रिया विफलप्रयोगा भवन्ति ॥ 2.48 ॥  
 जयाशा यत्र चास्माकं प्रतिघातोत्थितार्चिषा ।  
 हरिचक्रेण तेनास्य कण्ठे निष्कमिवार्पितम् ॥ 2.49 ॥  
 अन्वयः- यत्र अस्माक जयाशा, प्रतिघातोत्थिताऽर्चिषा तेन हरिचक्रेण अस्य कण्ठे निष्कम् अर्पितम् इव ।  
 मल्लिo- जयाशेति ॥ किंचेति चार्थः । नूनमनेन वयं जेष्याम इति यत्र हरिचक्रेऽस्माकं जयाशा विजयाशंसा । आसीदिति शेषः । प्रतिघातेन प्रतिहत्योत्थितार्चिषोद्‌गततेजसा तेन हरिचक्रेण विष्णोः सुदर्शनेनास्य तारकस्य कण्ठे निष्कमुरोभूषणमप्रितमिवेप्युत्प्रेक्षा । स्वयमयं निष्कमिव स्थितमित्यर्थः । तारकशिरश्छेदाय हरिणा चक्रं त्यक्तं तदपि नष्टशक्ति जातमिति भावः । \`साष्टे शते सुवर्णानां हेम्न्युरोभूषणेपले । दीनारेऽपि च निष्केऽस्त्री' इत्यमरः ॥ 2.49 ॥  
 तदीयास्तोयदेष्वद्य पुष्करावर्तकादिषु ।  
 अभ्यस्यन्ति तटाघात निर्जितैरावता गजाः ॥ 2.50 ॥  
 अन्वयः- अद्य निर्जितैरावताः तदीया गजाः पुष्करावर्तकादिषु तोयदेषु तटाघातम् अभ्यस्यन्ति ।  
 मल्लिo- तदीयेति । अद्य सम्प्रति निर्जित ऐरावतो यैस्ते तथोक्ताः । तस्य तारकस्येमे तदीया गजाः पुष्कराश्चावर्तकाश्च नामादयो येषां तेषु तोयदेषु मेघेषु तदाघातं वप्रक्रीडाभ्यस्यन्ति ॥ 2.50 ॥  
 तदिच्छामो विभो ! स्त्रष्टुं सेनान्यं तस्य शान्तये ।  
 कर्मबन्धच्छिदं धर्मं भवस्येव मुमुक्षवः ॥ 2.51 ॥  
 अन्वयः- तद् हे विभो ! मुमुक्षवो भवस्य शान्तये कर्मबन्धच्छिदं धर्मम् इव तस्य शान्तये सेनान्यं स्त्रष्टुम् इच्छामः ।  
 मल्लिo- तदिति ॥ तत्तस्मात्कारणात् । हे विभो स्वामिन्, मोक्तुं भवं त्यक्तुमिच्छवो मुमुक्षवो विरक्ता भवस्य संसारस्य शान्तयो निवृत्तये कर्मैव बन्धस्तं छिनतीति कर्मबन्धच्छत्तं धर्ममिव । आत्मज्ञानहेतुभूतमिति शेषः । \`तमेव विदित्वातिमृत्युमेति' इति ज्ञानादेव मुक्तिः । तस्य तारकस्य शान्तये नाशाय । सेनां नयतीति सेनानीश्चमूपतिः । \`सत्सूद्विष-' इत्यादिना क्विप् । तं सेनान्यं कंचित्स्त्रष्टुमिच्छामः । वयमिति शेषः ॥ 2.51 ॥  
 सेनानीसृष्टेः फलमाह-  
 गोत्पारं सुरसैन्यानां यं पुरस्कृत्य गौत्रभित् ।  
 प्रत्यानेष्यति शत्रुभ्यो वन्दीमिव जयश्रियम् ॥ 2.52 ॥  
 अन्वयः- सुरसैन्यानां सोत्पालं यं पुरस्कृत्य गोत्रभित् वन्दीम् इव जयश्रियं शत्रुभ्यः प्रत्यानेष्यति ।  
 मल्लिo- गोत्पारमिति ॥ सिरसैन्यानां देवतासेनानां गोत्पारं रक्षितारं यं सेनान्यं पुरस्कृत्य पुरोधाय । \`पुरोऽत्र्ययम्' इति गतित्वात् \`नमस्पुरसोर्गत्योः' इति सकारः । गां पृथ्वीं त्रायन्त इति गोत्रास्तान्भिनत्तीति गोत्रभिदिन्द्रो जयश्रियं बन्दीमिव बन्दीकृतां स्त्रियमिव शत्रुभ्यः सकाशात्प्रत्यानेष्यति प्रत्याहरिष्यति तं स्त्रष्टुमिति पूर्वेण संबन्धः ॥ 2.52 ॥  
 वचस्यवसिते तस्मिन्ससर्ज गिरमात्मभूः ।  
 गर्जितानन्तरां वृष्टिं सौभाग्येन जिगाय सा ॥ 2.53 ॥  
 अन्वयः- तस्मिन् वचसि अवसिते (सति) आत्मभूः गिरं ससर्ज । सा सौभाग्येन गर्जितानन्तरां वृष्टिं जिगाय ।  
 मल्लिo- वचसीति ॥ तस्मिन्बार्हस्पत्ये वचस्यवसिते परिसमाप्ते सत्यात्मभूर्ब्रह्मा गिरं वाचं ससर्ज जगादेत्यर्थः । सा गीः सौभाग्येन मनोहरत्वेन । \`हृद्‌भगसिन्ध्वन्ते पूर्वपदस्य च' इत्युभयपदवृद्धिः गर्जिताद्‌गर्जितस्य वानन्तरं प्रवृत्तां वृष्टिं जिगाय जितवती । गर्जितपरत्वाद्‌वृष्टेरिव तद्विज्ञापनफलत्वाद्‌गिरः सुभगत्वमिति भावः ॥ 2.53 ॥  
 संपत्स्यते वः कामोऽयं कालः सश्चित्प्रतीक्ष्यताम् ।  
 न त्वस्य सिद्धौ यास्यामि सर्गव्यापारमात्मना ॥ 2.54 ॥  
 अन्वयः- अयं कः कामः सम्पत्स्यते । कश्चित् कालः प्रतीक्ष्यताम् । तु अस्य सिद्धौ आत्मना सर्गव्यापारं न यास्यामि ।  
 मल्लिo-- संपत्स्यत इति ॥ अयं वो युष्माकं कामो मनोरथः सेनानीरुपः संपत्स्यते सेत्स्यति । कश्चित्कियानपि कालः प्रतीक्ष्यताम् । तु किंतु तस्य सेनान्यः सिद्धौ विषय आत्मना स्वयं सर्गः सृष्टिरेव व्यापारस्तं न यास्यामि । नाहं स्त्रक्ष्यामीत्यर्थः ॥ 2.54 ॥  
 इतः स दैत्यः प्राप्तश्रीर्नेत एवार्हति क्षयम् ।  
 विषवृक्षोऽपि संवर्ध्य स्वयं छेत्तुमसाम्प्रतम् ॥ 2.55 ॥  
 अन्वयः- इतः प्रात्पश्रीः स दैत्यः इत एव क्षयं न अर्हति; विषवृक्षः अपि संवर्ध्य स्वयं छेत्तुम् असाम्प्रतम् ।  
 मल्लिo- इत इति ॥ इतो मत्त एव प्रात्पश्रीर्लब्धोदयः स दैत्यस्तारकासुर इतो मत्त एव क्षयं नासं नार्हति । तथाहि । अन्यो वृक्षस्तावदास्ताम् विषस्य वृक्षो विषयवृक्षोऽपि संवर्ध्य कुतश्चित्कारणात्सम्यग्‌ वर्धयित्व ा स्वयं छेत्तुमसांप्रतमनर्हः । असांप्रतमित्यमेन निपातेनाभिहितत्वाद्‌वृक्ष इति द्वितीयान्तो न भवत्यनभिहिते कर्मणि द्वितीयाभिधामनात् । यथाह वामनः-- \`निपातेनाप्यभिहिते कर्मणि न विभक्तिः परिगणनस्य प्रायिकत्वात्' इति ॥ 2.55 ॥  
 वृतं तेनेदमेव प्राङ् मया चास्मैप्रतिश्रुतम् ।  
 वरेणशमितं लोकानलं दग्धुहि तत्तपः ॥ 2.56 ॥  
 अन्वयः- प्राक् तेन इदम् एव वृतं, मया च अस्मै प्रतिश्रुतम् । हि लोकान् दग्धुम् अलं तत्तपोः वरेण शमितम् ।  
 मल्लिo-- वृतमिति ॥ प्राक्पुर्वं तेनासुरेणेदमेव देवैरवध्यत्वमेव वृतं प्रार्थितम् । मया चास्मै तारकाय प्रतिश्रुतं प्रतिज्ञातम् । \`प्रत्याङ्भ्यां श्रुवः पूर्वस्य कर्ता' इति संप्रदानत्वाच्चतुर्थी । कर्तव्यं चैतदित्याह-- लोकान्दग्धुमलं शक्तम् । \`पर्यात्पिवचनेष्वलमर्थेषु' इति तुमुन्प्रत्ययः । तस्य तपस्तत्तपो वरेण वरदानेन शमितमिति शेषः ॥ 2.56 ॥  
 संयुगे सांयुगीनं तमुद्यतं प्रसहेत कः ।  
 अंशादृते निषिक्तस्य नीललोहितरेतसः ॥ 2.57 ॥  
 अन्वयः- संयुगो उद्यतं सांयुगीनं तं निषिक्तस्य नीललोहितरोतसः अशात् ऋते कः प्रसहेत ?  
 मल्लिo- संयुग इति ॥ संयुगे युद्ध उद्यन्तं व्याप्रियमाणम् । संयुगै साधुंसांयुगीनम् । \`प्रतिजनादिभ्यः खञ्' इति खञ्प्रत्ययः । तं तारकं निषिक्तस्य क्वचित्क्षेत्रे क्षरितस्य । \`नीलः कण्ठे लोहितश्च केशेष्विति नीललोहित इति पुराणम् ।' इति स्वामी । तस्य नोलोहितस्य धूर्जटेरेतसः शुक्रस्यांशादृर्तेऽशं विनान्यः कः प्रसहेताभिभवेत् । प्रसहनमभिभवः' इति वृत्तिकारः ॥ 2.57 ॥  
 कथमसावीदृक्शक्तिरित्याह-  
 स हि देवः परं ज्योतिस्तमःपारे व्यवस्थितम् ।  
 परिच्छिन्नप्रभावर्द्धिर्न मया न च विष्णुना ॥ 2.58 ॥  
 अन्वयः- हि स देवः तमःपारे व्यवस्थितं परं ज्योतिः मया विष्णुना च परिच्छिन्नप्रभावर्द्धिः न ।  
 मल्लिo- स इति ॥ स देवो नीललोहितस्तमसः पारे परतो व्यवस्थितं तमोगुणातीतं परं ज्योतिः परमात्मा हि । अतएव मया परिच्छिन्नप्रभावर्द्धिरवगाढमहिमातिशयो नभवति तथा विष्णुना च न । अतस्तस्यासाध्यं नास्तीत्यर्थः ॥ 2.58 ॥  
 संप्रति तदंशोत्पत्तावुपायं दर्शयति-  
 उमारुपेण ते यूयं संयमस्तिमितं मनः ।  
 शंभोर्यतध्वमाक्रष्टुमयस्कान्तेन लोहवत् ॥ 2.59 ॥  
 अन्वयः- ते यूयं संयमस्तिमित शम्भोः मनः उमारुपेण अथस्कान्तेन लोहवत् आक्रष्टुं यतध्वम् ।  
 मल्लिo- उमेति ॥ ते कार्यार्थिनो यूयं संयमस्तिमितं समाधिनिश्चलं शंभोर्मन उमारुपेणोमासौन्दर्येण \`रुपं स्वभावे सौन्दर्ये नाणके पशुशब्दयोः । ग्रन्थावृत्तौ नाटकादावाकारश्लोकयोरपि ॥' इति विश्वः । अयस्कान्तेन मणिविशेषेण । \`कस्कादिषु च' इति सकारः । लोहवदयोधातमिव। \`तेन तुल्यं क्रिया चेद्वतिः' इति वतिप्रत्ययो मृग्यः आक्रष्टुमाहर्तु यतध्वमुद्युक्ता भवत ॥ 2.59 ॥  
 न च गत्यन्तरमस्तीत्याह-  
 उभे एव क्षमे वोढुमुभयोर्बोजमाहितम् ।  
 सा वा शंभोस्तदीया वा मूर्तिर्जलमयी मम ॥ 2.60 ॥  
 अन्वयः- उभयोः शम्भोः मम वा आहितं बीजं वोढुं क्रमेण शम्भोः सा वा मम च तदीया जलमयी मूर्तिः वा उभे एव क्षमे ।  
 मल्लिo-- उमे इति ॥ उभयोः शंभोर्मम चाहितं निषिक्तं बीजं तेजो वोढुं सोढुं सा वोमा शंभोरष्टमूर्तेस्तस्येयं तदीया जलमयी मूर्तिर्वा मम । न तृतीयेत्यर्थः । वा शब्दो द्वन्द्वार्थे न त्वन्यार्थे । एतदेवोदाहृत्येत्थमेव व्याख्यातं गणव्याख्याने । अत्र दीपकालङ्कारः । प्राकरणिकयोरुमामहेश्वरयोरप्राकरणिकयोर्ब्रह्मजलमूर्त्योश्चौपम्यस्य गम्यत्वात् । यथाह भोजराजः- \`प्रस्तुतानामप्रस्तुतानां चौपम्यस्य गम्यत्वे दीपकम्' इति । न चेयं तुल्योगिता तस्याः केवलप्रस्तुतविषत्वेन केवलाप्रस्तुतविषयत्वेन चोत्थानादिति ॥ 2.60 ॥  
 तस्यात्मा शितिकण्ठस्य सैनापत्यमुपेत्य वः ।  
 मोक्ष्यते सुरवन्दीनां वेणीवीर्यर्वाभूतिभिः ॥ 2.61 ॥  
 अन्वयः- तस्य शितिकण्ठस्य आत्मा वः सैनापत्यम् उपेत्य वीर्यविभूतिभिः सुरबन्दीनां वेणीः मोक्ष्यते ।  
 मल्लिo- तस्येति ॥ तस्य शितिकण्ठस्याष्टमूर्तेरात्मा पुत्रः इत्यर्थः । \`आत्मा वै पुत्रनामासि' इति श्रुतेः । वो युष्माकं सेनापतेर्भावः सैनापत्यम् \`पत्यन्तपुरोहितादिभ्यो यक्' इति यक्प्रत्ययः । उपेत्य प्राप्य वीर्यविभूतिभिः शौर्यसंपत्तिभिः सुरवन्दीनां वेणीर्मोक्ष्यते विस्त्रंसयिष्यति । तारकासुरं हनिष्यतीति भावः ॥ 2.61 ॥  
 इति व्याहृत्य विबुधान्विश्वयोनिस्तिरोदधे ।  
 मनस्याहितकर्तव्यास्तेऽपि देवा दिवं ययुः ॥ 2.62 ॥  
 अन्वयः- विश्वयोनिः विबुधान् इति व्याहृत्य तिरोदधे । देवा अपि मनसि अहितकर्तव्याः (सन्तः) दिवं ययुः ।  
 मल्लिo- इतीति ॥ विश्वस्य योनिः कारणम् । \`योनिः स्त्रीणां भगस्थाने कारणं तान्त्रिके पणे' इति वैजयन्ती । बिबुधान्सुरानिति व्याहृत्याभिधाय तिरोदधोऽन्तर्हितवान् । ते देवा अपि मनस्याहितं कर्तव्यं यैस्ते तथोक्ताः सन्ता दिवं स्वर्ग ययुः प्रापुः ॥ 2.62 ॥  
 तत्र निश्चित्य कंदपंमगमत्पाकशासनः ।  
 मनसा कार्यसंसिद्धौ त्वराद्विगुणरंहसा ॥ 2.63 ॥  
 अन्वयः- पाकशासनः तत्र कन्दपं निश्चित्य कार्यसिद्धौ त्वराद्विगुणरंहसा मनसा अगमत् ।  
 मल्लिo- तत्रेति । पाको नाम कश्चिदसुरस्तस्य शासन इन्द्रस्तत्र हरचित्तकर्षणकृत्ये कंदपं निश्चित्य । सादकत्वेनेति शेषः । कार्यसंसिद्धौ त्वरयौत्सुक्येन द्वौ गुणौ यस्य तद्‌द्विगुणं द्विरावृत्तं रंहो वेगो यस्य तेन तथोक्तेन । \`गुणस्तु वृत्तिशब्दादिज्येन्द्रिमुख्यतन्तुषु' इति वैजयन्ती । मनुसागमत् । सस्मारेत्यर्थः । गमेर्लुङ् । लृदित्त्वाच्च्लेरङादेशः ॥ 2.63 ॥  
 अथ स ललितयोषिद्‌भ्रूलताचारुश्रृङ्गं  
 रतिवलयपदाङ्के चापमासज्य कण्ठे ।  
 सहचरमधुहस्तन्यस्तचूताङ्कुरास्त्रः  
 शतमखमुपतस्थे प्राञ्जलिः पुष्पधन्वा ॥ 2.64 ॥  
 अन्वयः- अथ स पुष्पधन्वा ललितयोषिद्‌भ्रूलताचारुश्रृङ्गं चापं रतिवलयपदाङ्के कण्ठे आसज्य सहचरमधुहस्तन्यस्तचूताऽङ्कुराऽस्त्रः प्राञ्जलिः (सन्) शतमखम् उपतस्थे ।  
 मल्लिo- अथेति । अथ स्मरणानन्तरम् । स स्मृत इत्यर्थः । पुष्पं धनुर्यस्य स पुष्पधन्वा कामः । \`वा संज्ञायाम्' इत्यनङ् । \`ललितं त्रिषु सुन्दरम्' इत्मरः । ललितायाः सुन्दर्या योषितो भ्रुवौ लते इव चारुणी श्रृङ्गे कोटो यस्य तत्ततोक्त चापम् । रतिः स्मरप्रिया । रतिः स्मरप्रिया' इत्यमरः । तस्या वलयपदानि कङ्कणस्थानान्यङ्कश्चिह्नं यस्य स तथोक्ते कण्ठ आसज्य लगयित्वा । चापकण्ठविशेषणाभ्यां श्रृङ्गारैकनिधेस्त्रिभुवनैकवीरस्य श्रृङ्गारवीरोपकरणेषु तुल्यरसत्वं व्यज्यते । सहचरस्य सख्युर्मधोर्वसन्तस्य हस्ते न्यस्तं चूताङ्कुरमेवास्त्रं यस्य स तथोक्तः प्राञ्जलिः सन् । शतमखमिन्द्रमुपतस्थे सङ्गतवान् । सङ्गतिकरणार्यादात्मनेपदम् । अत्र स्वभावोक्तिः \`ननमयययुतेयं मालिनी भोगिलाकैः' इति लक्षणात् ॥ 2.64 ॥  
 इति श्रीमन्महामहोपाध्यायकोलाचलमाल्लिनाथसूरिविरचितया  
  संजीविनीसमाख्यया व्याख्यया समेतः श्रीकालिदासः-  
  कृतौ कुमारसंभवे महाकाव्ये ब्रह्मसाक्षात्कारो  
  नाम द्वितीयः सर्गः ।    








\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.  


  ***तृतीयः सर्गः***  




तस्मिन्मघोनस्त्रिदशान्विहाय सहस्त्रमक्ष्णां युगपत्पपात ।  
 प्रयोजनाऽपेक्षितया प्रभूणां प्रायश्चलंकत गौरवमाश्रितेषु ॥ 3.1 ॥  
 अन्वयः- मघोन अक्ष्णां सहस्त्रं त्रिदशान् विहाय तस्मिन् युगपत् पपात । प्रायः प्रभूणाम् आश्रितेषु गौरवं प्रयोजनाऽपेक्षितया चलम् ।  
 मल्लिo- तस्मिन्निति । मघोन इन्द्रस्याक्ष्णां सहस्त्रं त्रिरावृत्ता दशपरिमाणमेषामिति त्रिदशान्देवान् । \`संख्ययाव्ययासन्नादूराधिकसंख्याः संख्येये' इति बहुव्रीहिः । \`बहुव्रीहौ संख्येये-' इति डच्प्रत्ययः । उक्तार्थत्वात्सुचो निवृत्तिः । विहाय त्यक्तवा तस्मिन्कामे युगपत्पपात । सहस्त्रेणाक्षिभिरद्राक्षीदित्त्यादरातिशयोक्तिः । ननु सुचिरपरित्यगेन भगवतो महेन्द्रस्य कथमकाण्डे तस्मिन्नेकस्मिन्पक्षपात इत्याशङ्क्यार्थान्तरं न्यस्यति- प्रायो भूम्ना प्रभूणामाश्रितेषु सेवकेषु विषये गौरवमादरः प्रयोजनापेक्षितया कार्यार्थित्वेन हेतुना चलं चञ्चलम् । फलतन्त्राः प्रभवो न तु गुणतन्त्रा इति भावः ॥ 3.1 ॥  
 स वासवेनासनसंनिकृष्टमितो निषीदेति विसृष्टभूमिः ।  
 भर्तुः प्रसादं प्रतिनन्द्य मूर्ध्ना वक्तुं मिथः प्राक्रमतैवमेनम् ॥ 3.2 ॥  
 अन्वयः- स वासवेन आसनसन्निकृष्टम् इतो निषीद इति विसृष्टभूमिः (सन्) भर्तुः प्रसादं मूर्ध्ना प्रतिनन्द्य मिथः एनम् एवं वक्तुं प्राक्रमत ।  
 मल्लिo- सइति । स कामो वासवेनेन्द्रेणासनस्य सिंहासनस्य संमिकृष्टं संनिहितमासनसंनिकृष्टं यथा तथा । शेषषष्ठ्यायं समासः । कृद्योगलक्षमया तु न । \`न लोकाव्ययनिष्ठाखलर्थतृनाम्' इति षष्ठीनिषेधात् । इतो निषीदेहोपविशेति विसृष्टभूमिर्दत्तावकाशः सन् । भर्तुः स्वामिनः प्रसादमनुग्रहं मूर्ध्नाप्रतिनन्द्य सम्भाव्य मिथो रहसि । \`मिथोऽन्योन्यं रहस्यपि' इत्यमरः । एनमिन्द्रमेवं वक्ष्यमाणप्रकारेण वक्तं प्राक्रमतोपक्रान्तवान् । \`प्रोपाभ्यां समर्थाभ्याम्' इत्यात्मनेपदम् ॥ 3.2 ॥  
 आज्ञापय ज्ञातविशेष ! पुंसां लोकेषु यत्ते करणीयमस्ति ।  
 अनुग्रहं संस्मरणप्रवृत्तमिच्छामि संवर्धितमाज्ञया ते ॥ 3.3 ॥  
 अन्वयः- हे पुंसां ज्ञातविशेष ! आज्ञापय, लोकेषु ते यत् करणीयम् अस्ति, संस्मरणप्रवृत्तं ते अनुग्रहम् आज्ञया संवर्द्धितम् इच्छामि ।  
 मल्लिo- अज्ञापयेति ॥ हे पुंसां ज्ञातविशेष ज्ञातसार । ज्ञातपुंविशेषेत्यर्थः । सापेक्षत्वेऽपि गमकत्वात्समासः । आज्ञापय । तदिति शेषः । उत्तरवाक्ये यच्छब्दप्रयोगान्न पूर्ववाक्ये तच्छब्दप्रयोगर्निर्बन्धः । किं तदित्याह--लोकेषु ते तव यत्करणीयं कर्तवन्यमस्ति । संस्मरणेन प्रवृत्तमुत्पन्नं ते तवानुग्रहं प्रसादमाज्ञया नियोगेन वर्धय । क्वचित्कर्मणि नियुङ्क्ष्वेत्यर्थः । अन्यथा मे नास्ति परितोष इति भावः । तुमुन्नन्तपाठे णिजर्थे यत्नः कार्यः ॥ 3.3 ॥  
 केनाभ्यसूया पदकाङ्क्षिणा ते नितान्तदीर्घैर्जनिता तपोभिः ।  
 यावद्‌भवत्याहितसायकस्य मत्कार्मुकस्यास्य निदेशवर्ते ॥ 3.4 ॥  
 अन्वयः- हे प्रभो ! ते पदकाङ्क्षिणा केन नितान्तदीर्घैः तपोभिः अभ्यसूया जनिता । (तं ब्रूहि) (सः) आहितसायकस्य अस्य मत्कार्मुकस्य निदेशवर्ती भवति ।  
 मल्लिo- केनेति ॥ पदकाङ्क्षिणा स्वाराज्यकामेन केन पुंसा नितान्तदीर्घैरतिप्रभूतैस्तपोभिस्ते तवाभ्यसूयेर्ष्या जनिता । तं ब्रूहीति शेषः । किमर्थम् । यावद्यतः स भवद्वैर्याहितसायकस्य संहितबाणस्यास्य मत्कार्मुकस्य निदेशे वर्तत इति निदेशवर्त्याज्ञावशो भवति । अविलम्बेनैव भविष्यतीत्यर्थः । \`वर्तमानसामीप्ये वर्तमानवद्वा' इति लट् ॥ 3.4 ॥  
 संप्रति चतुर्वर्गे मोक्षसधिकृत्याह-  
 असंमतः कस्तव मुक्तिमार्गं पुनर्भवक्लेशभयात्प्रपन्नः ।  
 बद्धश्चिरं तिष्ठतु सुन्दरीणा मारेचितभ्रूचतुरैः कटाक्षैः ॥ 3.5 ॥  
 अन्वयः- (हे प्रभो !) तव असम्मतः कः पुनर्भवक्लेशभयात् मुक्तिमार्गं प्रपन्नः ? (यावत् सः) आरेचितभ्रूचतुरैः सुन्दरीणां क्टाक्षैः बद्धः (सन्) चिरं तिष्ठतु ।  
 मल्लिo- असंमत इति ॥ तवासंमतः कः पुनर्भवः पुनरुत्पत्तिः । संसार इति यावत् । तत्र ये क्लेशा जन्मजरामरणादयस्तेभ्यो भयान्मुक्तिमार्गं प्रपन्नस्तं वद । यतः सोऽप्यारेचिताभिरेकैशो विवर्तिताभिर्भ्रूभिश्चतुरैः सुन्दरीणां कटाक्षैर्बद्धश्चिरं तिष्टतु । आरेचितलक्षणं तु- \`स्याद्‌भ्रुवोर्ललिताक्षेपादेकस्या एव रेचितम् । तयोर्मूलसमुत्क्षेपं कौटिल्याद्‌भ्रूकुटिर्विदुः ॥' इति ॥ 3.5 ॥  
 धर्मार्थावधिकृत्याह-  
 अध्यापितस्योशनसापि नीतिं प्रयुक्तराग प्रणीधिद्विषस्ते ।  
 कस्यार्थधमौ वद पीडयामि सिन्धोस्तटावोघ इव प्रवृद्धः ॥ 3.6 ॥  
 अन्वयः- उशनसा नीतिम् अध्यापितस्य अपि ते कस्य द्विषः अर्थधर्मौ प्रयुक्तरागप्रणीधिः (सन्) अहं प्रवृद्धः ओघः सिन्धोः तटौ इव पीडयामि ? वद ।  
 मल्लिo- अध्यापितस्येति ॥ उशनसा शुक्रेण नीतिं नीतिशास्त्रमध्यापितस्यापि अपि शब्दाच्छुकशिष्याणामप्रधृष्यत्वं गम्यते । \`गतिबुद्धि-' इत्यादिना द्विकर्मकादिण्धातोर्ण्यन्तात्प्रधाने कर्मणि क्तः \`अप्रधाने दुहादीनां ण्यन्ते कर्तुश्च कर्मणाः' ।इति वचनात् । ते द्विषस्तव शत्रोः कस्यार्थधर्मौ प्रयुक्तः प्रहितो रागो विषयाभिलाष एव प्रणिधिर्बूतो येन सोऽहम् । \`प्रर्थने प्रणिधिः चरे' इति यादवः । प्रवृद्ध ओघः सिन्धोर्नद्यास्तटाविव पौडयामि वद ॥ 3.6 ॥  
 काममधिकृत्याह-  
 कामेकपत्नीव्रतदुःखशोलां लोलं मनश्चारुतया प्रविष्टाम् ।  
 नितम्बिनोमिच्छसि मुक्तलज्जां कण्ठे स्वयंग्राहनिषक्तबाहुम् ॥ 3.7 ॥  
 अन्वयः- एकपत्नीव्रतदुःखशीलां चारुतया लोलं मनः प्रविष्टां कां नितम्बिनीं मुक्तलज्जां (सतीम्) कण्ठे स्वयंग्राहनिषक्तबाहुम् इच्छसि ?  
 मल्लिo- कामिति । एकः पतिर्यस्याः सैकपत्नी पतिव्रता । \`नित्यं सपत्न्यादिषु' इति ङीप् । तस्या व्रतं पातिव्रत्यं तेन दुःखशीलां दुशस्वभावाम् । दृढव्रतामित्यर्थः । \`शीलं स्वभावे सद्‌वृत्ते' इत्यमरः । चारुतया सुन्दरत्वेन हेतुना लोलं मनस्त्वच्चितं प्रविष्टां कां नितम्बिनीं नारीं मुक्तलज्जां सतीं कण्ठे स्वयंग्राहनिषक्तबाहुम् । स्वयं गृह्णातीति स्वयंग्राहा । \`विभाषा ग्रहः' इति णप्रत्ययः । न च जलचर एव ग्राह इति नियमः । जलचरे ग्राह एवेति नियमादिति । स्वयंग्राहा च सा निषक्तबाहुश्च तां तथाभृतामिच्छसि । त्वदर्थे पतिव्रतामपि व्रताद्‌भ्रंशयिष्यामीत्यर्थः ॥ एतच्चेन्द्रस्य पारदारिकत्वादुक्तम् । तया च श्रुतिः-- \`अहल्यायै जारः' इति ॥ 3.7 ॥  
 त्रिविधा नायिका । स्वकीया परकीया साधारणी चेति । तत्र परकीयां प्रत्युक्तम् । इतरे प्रत्याह-  
 कयासि कामिन् सुरतापराधात्पादानतः कोपनयावधूतः ।  
 यस्याः करिष्यामि दृढानुतापं प्रवालशाय्याशरणं शरीरम् ॥ 3.8 ॥  
 अन्वयः- हे कामिन् ! सुरताऽपराधात् पादानतः सन् कोपनया कया अवधूतः असि ? तस्याः शरीरं दृढाऽनुतापं प्रवालशय्याशरणां करिष्यामि ।  
 मल्लिo- कयेति ॥ हे कामिन्कामुक, सुरतापराधात् । अन्यासङ्गादित्यर्थः । पादानतः प्रणतः सन् । कोपनया कोपनशीलया कया स्त्रियावधूतस्तिरस्कृतोऽसि । तस्याः शरीरं दृढानुतापं गाढपश्चात्तापमत एव प्रवालशय्याशरणं करिष्यामिति ॥ 3.8 ॥  
 प्रसीद विश्राम्यतु वीर ! वज्रं शरैर्मदीयैः कतमः सुरारिः ।  
 बिभेतु मोघीकृतबाहुवीर्यः स्त्रीभ्योऽपि सोपस्फुरिताधराभ्यः ॥ 3.9 ॥  
 अन्वयः- हे वीर ! प्रसीद, वज्रं विश्राम्यतु । मदीयैः शरैः मोधीकृतबाहुः वीर्यः कतमः सुराऽरिः कोपस्फुरिताऽधराभ्यः स्त्रीभ्यः अपि बिभेतु ।  
 मल्लिo- प्रसीदेति ॥ हे वीर, प्रसीद प्रसन्नो भव । वज्रं कुलिशं विश्राम्यतु । उदास्तामित्यर्थः । मदीयैः शरैर्मोधीकृतबाहुवीर्यो विफलीकृतभुजशक्तिः कतमो दैत्यदानवादिषु यः कश्चन सुरारिः । वा बहूनां जातिपरिप्रश्ने डतमच्' इति डतमच्प्रत्ययः । कोपेन स्फुरिताधराभ्यः स्त्रीभ्योऽपि बिभेतु । किमु वक्तव्यं पुंभ्य इत्यर्थः सकृद्भीतः सर्वतो बिभोतीति भावः । \`भीत्रार्थानां भयहेतुः' इत्यपादानत्वात्पञ्चमी ॥ 3.9 ॥  
 तव प्रसादात्कुसुमायुधोऽपु सहायमेकं मधुमेव लब्ध्वा ।  
 कुर्यां हरस्यापि पिनाकपाणेर्धैर्यच्युतिं के मम धन्विनोऽन्ये ॥ 3.10 ॥  
 अन्वयः- तव प्रसादात् कुसुमायुधः अपि (अहम्) एकं मधुम् एव सहायं लब्ध्वा पिनाकपाणेः हरस्य अपि धैर्यच्युतिं कुर्याम्, अन्ये धन्विनः मम के ।  
 मल्लिo-- तवेतिस ॥ किं बहुना, तव प्रसादादनुग्रहात्कुसुमायुधोऽप्यतिदुर्बलास्त्रोऽप्यहमेकं मधुं वसन्तमेव सहायं लब्ध्वा पिनाकः पाणौ यस्य स पिनाकपाणिः । \`प्रहरणार्थेभ्यः परे निष्ठासत्पम्यौ' । हरस्यापि । हरः पिनाकी चेत्यतिदारुण इति भावः । धैर्यच्युतिं धैर्यरानिं कुर्याम् । कर्तु शक्नुयामित्यर्थः । \`शकि लिङ् च' इति शक्यार्थे लिङ् । अन्ये धन्विनो धनुर्भृते मम के । न केऽपीत्यर्थः । किंशब्दः कुत्सायाम् । \`कुत्साप्रश्नवितर्केषु क्षेपे किंशब्द इष्यते' इति शाश्वतः ॥ 3.10 ॥  
 अथोरुदेशादवतार्य पाद माक्रान्तिसंभावितपादपीठम् ।  
 संकल्पितार्थे विवृतात्मशक्तिमाखण्डलः काममिदं बभाषे ॥ 3.11 ॥  
 अन्वयः- अथ आखण्डलः ऊरुदेशात् पादम् आक्रान्तिसंभावितपादपीठम् अवतार्य सङ्कल्पिताऽर्थे विवृतात्मशक्तिं कामम् इदं बभाषे ।  
 मल्लिo-- अथेति ॥ अथ स्मरवाक्यश्रवणानन्तरमाखण्डलः सहस्त्राक्षऊरुदेशात्पादमाक्रमणेन संभावेतं पादपीठं यस्मिंस्तद्यथा तथावतार्थं संकल्पितार्थे हरचिताकर्षणरुपे विषये विवृतात्मशक्तिम् । \`कुर्यां हरस्यापि-' (3/10) इत्यादिना प्रकटीकृतस्वसामर्थ्य कामं स्मरमिदं वक्ष्यमाणां बभाषे ॥ 3.11 ॥  
 सर्वं सखे ! त्वय्युपपन्नमेतदुभे ममास्त्रे कुलिशं भवाश्च ।  
 वज्रं तपोवीर्यमहत्सु कुण्ठं त्वं सर्वतोगामि च साघकं च ॥ 3.12 ॥  
 अन्वयः- सखे ! सर्वम् एतत् त्वयि उपपन्नम्, मम कुलिशं भवांश्च उभे अस्त्रे । वज्रं तपोवीर्यमहत्सु कुण्ठम् । त्वं सर्वतोगामि साधकं च ।  
 मल्लिo- सर्वमिति ॥ हे सखे ! सखे इति संबोधनं गौरवार्थम् । सर्वमेतत्त्वय्युपपन्नं सिद्धंम् । मम कुलिशं वज्रं भवांश्चोभे अस्त्रे । तत्र वज्रं तपोवीर्येण तपोबलेन महत्सु प्रबलेषु कुण्ठं प्रतिबद्धप्रसरम् । त्वमस्त्रं पर्वतोगामि च साधकं च । तापसेष्वप्यकुण्ठमित्यर्थः ॥ 3.12 ।  
 अवैमि ते सारमतः खलु त्वां कार्ये गुरुण्यात्मसमं नियोक्ष्ये ।  
 व्यादिश्यते भूधरतामवेक्ष्य कृष्णेन देहोद्वहनाय शेषः ॥ 3.13 ॥  
 अन्वयः- (हे सखे !) ते सारम् अवैमि । अतः खलु आत्मसमं त्वां गुरुणि कार्ये नियोक्ष्ये । कृष्णीन भूधरताम् अवेक्ष्य शेषो देहोद्वहनाय व्यादिश्यते ।  
 मल्लिo-अवैमीति ॥ हे सखे, ते सारं बलमवैमि वेद्मि । अतः खल्वत एवात्मसमं मत्तुल्यं त्वां गुरुणि महति कार्ये \`तस्मै हिमाद्रेः-' (3/16) इति वक्ष्यमाणे नियोक्ष्ये । \`स्वराद्यन्तोपसर्गादिति वक्तव्यम्' इति वार्तिकादात्मनेपदनियमः । तथाहि । सारपरीक्षापूर्वक एव सर्वत्र नियोग इत्याह- कृष्णेन विष्णुना । धरतीति धरः । पचाद्यच् । भुवो धरो भूधरस्तस्य भावस्तत्तां भूधरताम् । भूधरणशक्तिमित्यर्थः । अवेक्ष्य ज्ञात्वा शेषः सर्पराजो देहोद्वहनाय स्वदेहमुद्वोढुम् । \`क्रियार्थोपपदस्य-' इत्यादिना चतुर्थी । व्यादिश्यते नियुज्यते । शेषशायी हि भगवान् ॥ 3.13 ॥  
 नियोगाङ्गीकारं सिद्धवत्कर्तुमाह-  
 आशसता बाणगतिं वृषाङ्के कार्यं त्वया नः प्रतिपन्नकल्पम् ।  
 निबोध यज्ञांशभुजामिदानीमुच्चैर्द्विषामीप्सितमेतदेव ॥ 3.14 ॥  
 अन्वयः- हे मित्र ! वृषाङके बाणगतिम् आशंसता त्वया नः कार्य प्रतिपन्नकल्पम् । इदानीम् उच्चैद्वषां यज्ञांऽशभुजाम् ईप्सितम् एतत् एव निबोध ॥ 3.14 ॥  
 मल्लिo- आशंसतेति ॥ वृषाङ्केहरे बाणगतिं बाणाप्रसरमाशंसता कथयता । \`कुर्यां हरस्यापि पिनाकपाणेः' (3/10) इत्यादिनेति शेषः । त्वया नोऽस्माकं कार्यं प्रतिपन्नकल्पमङ्गीकृतप्रायम् । \`ईषदसमात्पौ-' इत्यादिना कल्पप्रत्ययः । कथमेतदित्याह- इदानीमुच्चैरुन्नता द्विषो येषां तेषामुच्चैद्विषां यज्ञांशभुजां देवानाम् । एतेन द्विषल्लत्पयज्ञभागत्वं सूच्यते । ईप्सितमाप्तुमिष्टमेतदेव हरे बाणप्रयोगरुपमेव निबोध । हरायत्तं बुद्ध्यस्वेत्यर्थः । \`बुध बोधने' इति धातोर्लोट् । अत्र \`आशंसता प्रार्थयमानेन' इति नाथव्याख्यानमनाथव्याख्यानम् । आङ्पूर्वयोः शास्तिशंसत्योरिच्छार्थत्वे आत्मनेपदनियमात् । याच्‌ञार्थत्वस्याप्रामाणिकत्वात् । \`कुर्यां हरस्यापि-' (3/10) इत्यत्रानयोरभावादयोगच्चेति ॥ 3.14 ॥  
 किं तत्कार्यं कथं वा तस्य हरायत्तत्वं कुतो वा मदपेक्षेत्याह-  
 अमी हि वीर्यप्रभवं भवस्य जयाय सेनान्यमुशन्ति देवाः ।  
 स च त्वदेकेषुनिपातसाध्यो ब्रह्माङ्गभू र्ब्रह्मणि योजितात्मा ॥ 3.15 ॥  
 अन्वयः- हि अमी देवाः जयाय भवस्य वीर्यप्रभवं सेनान्यमम् उशन्ति । ब्रह्माऽङ्गभूः ब्रह्मणि योजितात्मा स च त्वदेकेषुनियातसाध्यः ।  
 मल्लिo- अमी इति ॥ हि यस्मादमी देवा जयाय शत्रुजयार्थ भवस्य हरस्य वीर्यप्रभवं तेजः संभूतं सेनापतिमुशन्ति कामयन्ते । \`वश कान्तौ' इति धातोर्लोट् । ब्रह्मणां सद्योजातादिमन्त्राणामङ्गानां हृदयादिमन्त्राणां भूः स्थानं ब्रह्माङ्गभूः । कृतमन्त्रन्यास इत्यर्थः । ब्रह्मणि निजतत्त्वे \`वेदस्तत्वं तपो ब्रह्म ब्रह्मा' इत्युभयत्राप्यमरः । योजितात्मा नियमितचित्तः । मन्त्रन्यासपूर्वंकं ब्रह्म ध्यायन्नित्यर्थः । स भवश्च त्वदेकेषोस्तवैकबाणस्य निपातेन साध्यः । अनन्यसाध्योऽयमस्मिन्नवसर इति भावः ॥ 3.15 ॥  
 तस्मै हिमाद्रेः प्रयतां तनूजां यतात्मने रोचयितुं यतस्व ।  
 योषित्सु तद्वीर्यनिषेकभूमिः सैव क्षमेत्यात्मभुवोपदिष्टम् ॥ 3.16 ॥  
 अन्वयः- यतात्मने तस्मै प्रयतां हिमाऽद्रेः तनूजां रोचयितुं यतस्व । योषित्सु क्षमा तद्वीर्यनिषेकभूमिः सा एव इति आत्मभुवा उपदिष्टम् ।  
 मल्लिo-- तस्मा इति ॥ यतात्मने नियतचित्ताय तस्मै भवाय । \`रुच्यर्थानां प्रीयमाणः' इति संप्रदानत्वाच्चतुर्थि । प्रयतां हिमाद्रेस्तनूजां पार्वतीं रोचयितुं यतस्व । भवितव्यं चात्र पार्वत्यैवेत्याह-योषित्सु स्त्रीषु मध्ये । \`यतश्च निर्धारणम्' इति सत्पमी । क्षमा शक्ता तस्य हरस्य वीर्यं रेतस्तस्य निषेकः क्षरणं तस्य भूमिः क्षेत्रं सा पार्वत्येवेत्यात्मभुवा ब्रह्मणोपदिष्टम् । \`उभे एव क्षमे वोढुम्' (2.60) इत्यादिनोक्तमित्यर्थः ॥ 3.16 ॥  
 सापीदानीं संनिकृष्टैव तस्येत्याह-  
 गुरोर्नियोगाच्च नगेन्द्रकन्या स्थाणुं तपस्यन्तमधित्यकायाम् ।  
 अन्वास्त इत्यप्सरसां मुखेभ्यः श्रुतं मया मत्प्रणिधिः स वर्गः ॥ 3.17 ॥  
 अन्वयः- नगेन्द्रकन्या च गुरौः नियोगात् अधित्यकायां तपस्यन्तं स्थाणुम् अन्वास्ते इति मया अप्सरसां मुखेभ्यः श्रुतं, स वर्गः मत्प्रणीधिः ।  
 मल्लिo- गुरोरिति ॥ नगीन्द्रकन्या पार्वती च गुरोः पितुर्नियोगाच्छासनादधित्यकायां हिमाद्रेरुर्ध्वभूमौ । \`भूमिरुर्ध्वमधित्का' इत्यमरः । \`उपाधिभ्यां त्यकन्नासन्नारुढयोः' इति त्यकन्प्रत्ययः । तपस्यन्तं तपश्चरन्तम् \`कर्मणो रोमन्थतपोभ्यां वर्तिचरोः' इति क्यङप्रत्ययः । ततः शतृप्रत्ययः । रथाणं रुद्रमध्वास्ते । उपास्ते इत्यर्थः इतीदं मयाप्सरसां मुखेभ्यः श्रुतम् । न चैतदैतिह्यमात्रमित्याह- स वर्गः सोऽप्सरसां गणो मत्प्रणिधिर्मम गूढचरः । \`प्रणिधिः प्रार्थने चर' इति यादवः ॥ 3.17 ॥  
 तद् गच्छ सिद्ध्यै कुरु देवकार्यमर्थोऽयमर्थान्तरभाव्य एव ।  
 अपेक्षते प्रत्ययमुत्तमं त्वां बीजाङ्कुरः प्रागुदयादिवाम्भः ॥ 3.18 ॥  
 अन्वयः- तत् सिद्ध्यै गच्छ । देवकार्यं कुरु । अयम् अर्थः अर्थान्तरभाव्य एव । बीजाऽङ्कुरः उदयात् प्राक् अम्भ इव त्वाम् इत्तमं प्रत्ययम् अपेक्षते ।  
 मल्लिo- तदिति ॥ तत्तस्मात्सिद्ध्यै कार्यसिद्ध्यर्थं गच्छ । देवकार्यं कुरु । आशिषिं लोट् । अयमर्थः प्रयोजनमर्थान्तरभाव्यः कारणान्तरसाध्य एव । तच्च कारणान्तरं पार्वतीसंनिधानमिति भावः । \`अर्थः प्रकारे विषमे वित्तकारणवस्तुषु । अभिधेये च शब्दानां वृत्तौ चापि प्रयोजने ।' इति विश्वः । तथापि बीजसाध्योऽङ्कुरो बीजाङ्कुरु उदयादुत्पतेः प्रागम्भ इव त्वामुत्तमं प्रत्ययं चरमं कारणमपेक्षते । \`प्रत्ययोऽधीनशपथज्ञानविश्वासहेतुषु'। इत्यमरः । तस्मादस्मिन्नर्थे तव चरमसहकारित्वादनन्यसाध्योऽयमर्थ इति भावः ॥ 3.18 ॥  
 तस्मिन्सुराणां विजयाभ्युपाये तवैव नामास्त्रगतिः कृती त्वम् ।  
 अप्यप्रसिद्धं यशसे हि पुंसामनन्यसाधारणमेव कर्म ॥ 3.19 ॥  
 अन्वयः- सुराणां विजयाभ्युपाये तस्मिन् अस्त्रगतिः तव एव नाम । अतः त्वं कृती । हि अप्रसिद्धम् अपि अनन्यसाधारणम् एव कर्म पुंसां यशसे भवति ।  
 मल्लिo-- तस्मिन्निति ॥ सुराणां विजयाभ्युपाये जयस्योपायभूते तस्मिन्हरेऽस्त्रप्रसरस्तवैव नाम । नामेति संभावनायाम् । अन्येषां तु संभावनापि नास्तीति भावः । अतस्त्वं कृती कृतार्थः । तथाहि । अप्रसिद्धमप्यनन्यसाधारणमेव कर्म पुंसां यशसे हि । इदं तु प्रसिद्धमसाधारणं चेत्यतियशस्करमिति भावः ॥ 3.19 ॥  
 प्रोत्साहनार्थ स्तौति-  
 सुराः समभ्यर्थयितार एते,कार्यं त्रयाणामपि विष्टपानाम् ।  
 चापेन ते कर्म न चातिहिंस्त्रमहो बतासि स्पृणीयवीर्यः ॥ 3.20 ॥  
 अन्वयः- एते सुराः समभ्यर्थयितारः । कार्यं त्रयाणाम् अपि विष्टपानाम् । कर्म ते चापेन, अतिहिंस्त्रं च न । अहो बत ! क्पुहणीयवीर्यः असि ।  
 मल्लिo- सुरा इति ॥ एते सुराः समभ्यर्ययितारो याचितारः । कार्यं प्रयोजनं त्रयाणां विष्टपानामपि संबन्धि । सर्वलोकार्‌थमित्यर्थः। कर्म ते तव चोपेन । न त्वन्येनेति भावः । अतिर्हिस्त्रमतिधातुकं च न। अहो बत इति संबोधने । \`अहो बतानुकम्पायां खेदे संबोधनेऽपि च' इति विश्वः । अथवा अहो आश्चर्ये । बतेत्यामन्त्रणे संतोषे चेति । \`बतामन्त्रणसंतोषखेदानुक्रोशविस्मये' । इति विश्वः । स्पृहणीयं च इति नानार्थकोषः ॥ 3.20 ॥    
 मधुश्च ते मन्मथ !साहचर्यादसावनुक्तोऽपि सहाय एव ।  
 समीरणो नोदयिता भवेति व्यादिश्यते केन हुताशनस्य ॥ 3.21 ॥  
 अन्वयः- हे त्ममथ ! असौ मधुश्च ते साहचर्यात् अनुक्तोऽपि सहाय एव । समीरणो हुताऽशनस्य नोदयिता भवेति केन व्यादिश्यते ?  
 मल्लिo-- मधुरिति ॥ हे मन्मथ ! असौ मधुश्च वसन्तोऽपि ते साहचर्यात्सहचरत्वादेवानुक्तोऽप्यप्रेरितोऽपि सहायः सहकार्येव । तथाहि । समीरणो वायुहुर्ताशनस्याग्नेर्नोदयिता प्रेरको भवेति केन व्यादिश्यते । अत्र मधुसमीरणयोरुक्तिमन्तरेण सहायताकरणं सामान्यधर्मः । स च वाक्यद्वये वस्तुप्रतिवस्तुभावेन पृथङ्निर्दिष्ट ितिप्रतिवस्तूपमालंकारोऽयम्। तदुक्तम्-- \`यत्र सामान्यनिर्देशः पृथग्वाक्यद्वये यदि । गम्यौपम्याश्रिता सा स्यात्प्रतिवस्तूपमा मता ॥' इति ॥ 3.21 ॥  
 तथेति शेषामिव भर्तुराज्ञामादाय मूर्ध्ना मदनः प्रतस्थे ।  
 ऐरावतास्फालनकर्कशेन हस्तेन पस्पर्श तदङ्गमिन्द्रः ॥ 3.22 ॥  
 अन्वयः- \`तथा' इति भर्तुः शेषाम् इव आज्ञां मूर्ध्ना आदाय मदनः प्रतस्थे । इन्द्रः ऐरावतास्फालनकर्कशेन हस्तेन तदर्ङ्ग पस्पर्श ।  
 मल्लिo- तथेति ॥ तथास्त्विति भर्तुः स्वामिनः शेषामिव प्रसाददत्तां मालामिव । \`प्रसादान्निजनिर्माल्यदाने शेषेति कीर्तिता' । इति विश्वः । \`माल्याक्षतादिदाने श्त्री शेषा' इति वैजयन्तीकेशवौ । आज्ञां मूर्ध्नादाय शिरसा गृहीत्वा मदनः प्रतस्थे ।\`समवप्रविभ्यः स्थः' इत्यात्मनेपदम् । इन्द्र ऐरावतास्फालनेन प्रोत्साहनार्थेन ताडनेन कर्कशेन परुषेण हस्तेन तदङ्गं मदनदेहं पस्पर्श । हस्तस्पर्शेन संभावयामासेत्यर्थः ।\`शेषामिवाज्ञाम्' इत्यत्र साधकबाधकप्रमाणाभावादुपमोत्प्रेक्षयोः संदेहसंकर इति । यदि भर्त्रा शेषापि दत्ता तदा तामाज्ञामिवेत्युपमा । अथ न दत्ता तर्हि शेषात्वेनोत्प्रेक्षिता । शेषादानं तु संदिग्धमिति ॥ 3.22 ॥  
 स माधवेनाभिमतेन सख्या रत्या च साशङ्कमनुप्रयातः ।  
 अङ्गव्ययप्रार्थितकार्यसिद्धिः स्थाण्वाश्रमं हैमवतं जगाम ॥ 3.23 ॥  
 अन्वयः- सः अभिमतेन सख्या माधवेन रत्या च साशङ्कम् अनुप्रयातः (सन्) अह्गव्ययप्रर्थितकार्यसिद्धिः हैमवतं स्थाण्वाश्रमं जगाम ।   
 मल्लिo- स इति ॥ स मदनेऽभिमतेन प्रियेण सख्या सुहृदा माधवेन वसन्तेन रत्या स्वदेव्या च साशङ्कं संकटमापतितमिति सभयमनुप्रायातः सन् । तथाङ्गस्य व्ययेनापि प्रार्थिता कार्यसिद्धिर्येन स तथोक्तः । शीर्त्वा मृत्वापि सर्वथा देवकार्यं साधयिष्यामीति कृतनिश्चयः सन्नित्यर्थः । हैमवतं हिमवति भवं स्थाणो रुद्रस्याश्रमं जगाम ॥3.23 ॥  
 तस्मिन्वने संयमिनां मुनीनां तपःसमाधेः प्रतिकूलर्तो ।  
 संकल्पयोनेरभिमानभूतमात्मानमाधाय मधुर्जजृम्भे ॥ 3.24 ॥  
 अन्वयः- तस्मिन् वने संयमिनां मुनीनां तपःसमाधेः प्रतिकूलवर्तो मधुः सङ्कल्पयोनेः अभिमानभूतम् आत्मानम् आधाय जजृम्भे ।  
 मल्लिo- तस्मिन्निति ॥ तस्मिन्वने स्थाण्वाश्रमे संयमिनां समाधिमतां मुनीनां तपसः समाधेरेकाग्रतायाः प्रतिकूलं वर्तते इति प्रतिकूलवर्ती विरोधी मधुर्वसन्तः संकल्पयोनोर्मनोभवस्याभिमानभूतम् । गर्वहेतुभूतमित्यर्थः । कार्यकारणयोरभेदोपचारः । आत्मानं निजस्वरुपमाधाय संनिधाय जजृम्भे प्रादुर्बभूव । वसन्तधर्मन्प्रवर्तयामासेत्यर्थः ॥ 3.24 ॥  
 कुबेरगुत्पां दिशमुष्णरश्मौ गन्तुंप्रवृत्ते समयं विलङ्घ्‌य ।  
 दिग्दक्षिण गन्धवहं मुखेन व्यलीकनिश्वासमिवोत्ससर्ज ॥ 3.25 ॥  
 अन्वयः- उष्णरश्मौ समयं विलङ्घ्‌य कुबेरगुत्पां दिशं गन्तुं प्रवृत्ते (सति) दक्षिणा दिक्मुखेन गन्धवहं व्यलीकनिश्वासम् इव उत्ससर्ज ।  
 वसन्तधर्मानाह-  
 मल्लिo-- कुबेरेति । उष्णरश्मौ सूर्ये साहसिके च नायके समयं दक्षिणायनकालं संगमकालं च विलङ्ध्याकाण्डे व्यतिक्रम्य कुबेरगुत्पां धनपतिपालितां कुत्सितशरीरेण केनचिद्रक्षितां च दिशमुदीचीं स्त्रीलिङ्गाक्षित्पां कांचिन्नायिकां च गन्तुं चलितुं संगन्तुं च प्रवृत्ते सति दक्षिणा दिग्दाक्षिण्यवती नायिका च मुखेनाग्रभागेन वक्त्रेण च । वहतीति वहः । पचाद्यच् । गन्धस्य वहं गन्धवहमनीलं व्यलीकेन दुःखेन निश्वासस्तं व्यलीकनिस्वासमिव । \`दुःखे वैलक्ष्ये व्यलीकमप्रियाकार्यंवस्तुनोः' इति वैजयन्ती । उत्ससर्ज प्रवर्तयामास । स्वभर्तरि समयोल्लङ्घनेन पराङ्गनासंगतिं प्रवृत्ते सति स्त्रियो दाक्षिण्यादकिंचिद्वदा दुःखान्निश्वसन्तीति भावः । उत्तरायणे सति मलयानिलाः प्रवृत्ताः इति वाक्यार्थः । अत्रोत्प्रेक्षालंकारः । न च समासोक्तिरेवेयमुत्प्रेक्षानुप्रविष्टेति शङ्कितव्यम् । केवलविशे।सामर्थ्यादेवाप्रस्तुतप्रतीतौ सोत्तिष्ठते । अत्र तु दक्षिणेति विशेष्यसामर्थ्यादपि नायिका प्रतीयते । नच च श्लेष एव प्रकृताप्रकृतविषयः, उभयश्लेषे श्लिष्टविशेष्यानङ्गीकारात् । तस्माच्छब्दशक्तिमूलोऽयं ध्वनिः । स च व्यलीकनिश्वासरुपचेतनधर्मसंभावनार्थं दक्षिणस्या दिशो नायिकया ग्रहामेदमासदयन्नभेदलक्षणातिशयोक्त्युपजीविनीं निश्वासमिवेति वाच्योत्प्रेक्षां निर्वहतीति वाच्यसिद्ध्यङ्गभूत इत्युत्पश्यामः ॥ 3.25 ॥  
 असूत सद्यः कुसुमान्यशोकः स्कन्धात्प्रभृत्येव सपल्लवानि ।  
 पादेन नापैक्षत सुन्दरीणां संपर्कमासिञ्जितनूपुरेण ॥ 3.26 ॥  
 अन्वयः- अशोकः सद्यः स्कन्धात् प्रभूति एव सपल्लवानि कुसुमानि कुसुमानि असूतः आसिञ्जितनूपुरेण सुन्दरीणां पादेन सम्पर्क न अपैक्षत ।  
 मल्लिo- असूतेति ॥ अशोको वृक्षविशेषः सद्यः स्कन्धात्प्रकाण्डात्प्रभृत्येव स्कन्धादारभ्येत्यर्थः । भाष्यकारवचनात्प्रभृतियोगे पञ्चमीति कैयटः । भाष्यं च \`मूलात्प्रभृत्याग्राद्‌वृक्षांस्तक्ष्णुवन्ति' इति \`कार्तिक्याः प्रभृत्याग्रहायणी मास' इत्यादि । सपल्लवानि कुसुमान्यसूत । उभयमप्यजीजनदित्यर्थः । आसिञ्जितो नूपुरो यस्य तेन । सञ्जधातोः \`अकर्मक--' इत्यादिना कर्तरि क्तः । सुन्दरीणां पादेन संपर्कं ताडनं नापैक्षत । \`सनूपुररवेण स्त्रीचरणेनाभिताडनम् । दैहदं यदशोकस्य ततः पुष्पोद्‌गमो भवेत् ॥' इति । तथाहि- \`पादाहतः प्रमदया विकसत्यशोकः शोकं जहाति बकुलो मुखसीधुसिक्तः । आलोकितः कुरुबकः कुरुते विकासमालोडितस्तिलक उत्कलिको विभाति' इति ॥ 3.26 ॥  
 सद्यः प्रवालोद्‌गमचारुपत्त्रे नीते समाप्तिं नवचूतबाणे ।  
 निवेशयामास मधुर्द्विरेफान्नामाक्षराणीव मनोभवस्य ॥ 3.27 ॥  
 अन्वयः- मधुः प्रवालोद्गमचारुपत्रे नवचूतबाणे समात्पिं नीते सति सद्यो मनोभवस्य नामाक्षराणि इव द्विरेफान् निवेशयामास ।  
 मल्लिo- सद्य इति । मधुर्वसन्त एवेषुकारः प्रवालोद्‌गमाः पल्लवाङ्कुरा एव चारुणि पत्त्राणिपक्षा यस्य तस्मिन् । \`पत्त्रं वाहनपक्षयोः' इत्यमरः । नवं चूतं चूतकुसुमं तदेव बाणस्तस्मिन्नवचूतबाणे समात्पिं नीते सति सद्यो मनोभवस्य धन्विनो नामाक्षराणीव, द्विरेफान्भ्रमरान्निवेशयामास निदधौ । अत्र प्रवालपत्र इत्याद्येक्देशविवर्तिरुपकं मधोरिषुकारत्वं रुपं यन्नामाक्षराणीवेत्युत्प्रेक्षायां निमित्तमित्येकदेशविवर्तिरुपकोत्थापितेयमृत्प्रेक्षा ॥ 3.27 ॥  
 वर्णप्रकर्षे सति कर्णिकारं दुनोति निगर्न्धतया स्म चेतः।  
 प्रायेण सामग्र्यविधौ गुणानां पराङ्मुखी विश्र्वसृजः प्रवृत्तिः ॥ 3.28 ॥  
 अन्वयः- कर्णिकारः वर्णाप्रकर्षे सति निर्गन्धतया चेतो दुनोति स्म । प्रायेण विश्वसृजः प्रवृत्तिः गुणानां सामग्र्यविधौ पराङ्मुखी ।  
 मल्लिo- वर्णेति । कर्णिकारं कर्णिकारकुसुमम् । \`अवयवें च प्राण्योषधिवृक्षेभ्यः' इत्युत्पन्नस्य तद्धितस्य \`पुष्पमूलेषु बहुलम्' इति लुक् । एवमन्यत्रापि द्रष्टव्यम् । वर्णप्रकर्षे वर्णोत्कषं सत्यपि निर्गन्धतया हेतुना चेतो दुनोति स्म पर्यंतापयत् । \`लट् स्मे' इति भूतार्थे लट् । तथाहि । प्रायेण विश्वसृजो विधातुः प्रवृत्तिर्गुणानां सामग्र्यविधौ साकल्यसंपादनविषये पराङ्मुखो । सर्वत्रापि वस्तुनि र्किचिद्वैकल्यं संपादयति । यथा चन्द्रे कलङ्कः । अतः कर्णिकारेऽपि नैर्गन्ध्यं युज्यतत इति भावः । सामान्येन विशेषसमर्थनरुपोऽर्थान्तरन्यासोऽलंकारः ॥ 3.28 ॥  
 बालेन्दुवक्राण्यविकासभावाद् बभुः पलाशान्यतिलोहितानि ।  
 सद्यो वसन्तेन समागतानां नखक्षतानीव वनस्थलीनाम् ॥ 3.29 ॥  
 अन्वयः- अविकासभावात् बालेन्दुवक्राणि अतिलोहितानि पलाशानि वसन्तेन समागतानां वनस्थलोनां सद्यो नखक्षतानि इव बभुः ।  
 मल्लिo- बालेन्द्वति । अविकासभावान्निर्विकासत्वान्मुकुलभावाद्वेतोर्बालेन्दुरिव वक्राण्यतिलोहितान्यतिरक्तानि पलाशानि किंशुकपुष्पाणि । \`पलाशं किंशुकः पर्णः' इत्यमरः । वसन्तेन पुंसा समागतानां संगतानां वनस्थलीनां स्त्रीणां सद्यः सद्या दत्तानि । पुराणेष्वतिलौहित्याभावादिति भावः । नखक्षतानोव बभुः । अत्र वसन्तस्य वनस्थलीनां च विशेषणसाधारण्यान्नायकव्यवहारप्रतीतेः समासोक्तिस्तावदस्ति । \`नखक्षतानीव' इति जातिस्वरुपोत्प्रेक्षा वक्रत्वलौहित्यगुणनिमित्ता जागर्ति । सा च नायकव्यवहाराश्रितसमासोक्तिगर्भिण्येवोत्तिष्ठत इत्युभयोरेककालतैव । विशेषणसामार्थ्यादप्रस्तुतस्य गम्यत्वे समासोक्तिरिष्यत इति हि लक्षणम् ॥ 3.29 ॥  
 लग्नद्विरेफाञ्जनभक्तिचित्रं मुखे मधुश्रीस्तिलकं प्रकाश्य ।  
 रागेण बालारुणकोमलेन चूतप्रवालोष्ठमलंचकार ॥ 3.30 ॥  
 अन्वयः- मधुश्रीः लग्नद्विरेफाञ्जनभक्तिचित्रं तिलकं मुखे प्रकाश्य बालाऽरुणकेमलेन रागेण चूतप्रवालोष्ठम् अलञ्चकार ।  
 मल्लिo- लग्नेति । मधुश्रीवंसन्तलक्ष्मीर्लग्नद्विरेफा एवाञ्जनभक्तयः कज्जलरचनास्ताभिश्चित्रं चित्रवर्णं तिलकं पुष्पविशेषमेव तिलकं विशेषकम् । मुखं प्रारम्भस्तस्मिन्नेव मुखे वक्त्रे प्रकाश्य प्रकटय्य बालारुणकोमलेन बालार्कसुन्दरेण रागेणारुणिम्ना तेनेव लाक्षारागेण चूतप्रवाल एवौष्ठस्तं चूतप्रवालोष्ठमलंचकार प्रसाधयामास । अत्र रुपकालंकारः ॥ 3.30 ॥  
 मृगाः प्रियालद्रुममञ्जरीणां रजःकणैविध्नितदृष्टिपाताः ।  
 मदोद्धताः प्रत्यनिलं विचेरुर्बनस्थलीर्मर्मरपत्रमोक्षाः ॥ 3.31 ॥  
 अन्वयः- प्रियालद्रुपममञ्जरीणां रजःकणैः विध्नितदृष्टिपाता मदोद्धताः मृगाः प्रत्यनिलं मर्मरपत्रमोक्षा वनस्थलीः विचेरुः ।  
 मल्लिo- मृगा इति । प्रियालद्रुमा राजादनवृक्षाः । \`राजादनः प्रियालः स्यात्' इत्यमरः । तेषां मञ्जर्यस्तासां रजःकणैर्विध्निताः संजातविध्ना दृष्टीनां पाताः प्रसादा येषां ते तथोक्ताः मदोद्धता मृगाः प्रत्यनिलमनिलाभिमुखं मर्मरा मर्मरशब्दवन्तः पत्रमोक्षा जीर्णपर्णपाता यासु ता वनस्थलीर्विचेरुर्वनप्रदेशेषु चरन्ति स्म । \`देशकालध्वगन्तव्याः कर्मसंज्ञा ह्यकर्मणाम्' । इति चरतेः सकर्मकत्वम् ॥ 3.31 ॥  
 चूताङ्कुरास्वादकषायकण्ठः पुंस्कोकिलो यन्मधुरं चुकूज ।  
 मनुस्विनीमानविघातदक्षं तदेव जातं वचनं स्मरस्य ॥ 3.32 ॥  
 अन्वयः- चूताङ्कुरास्वादकषायकण्ठः पुंस्कोकिलो यत् मधुरं चुकूज, तद् एव मनस्विनीमानबिघातदक्षं स्मरस्य वचनं जातम् ।  
 मल्लिo- चूताङ्कुरेति । चूताङ्कुराणामास्वादेन कषायकण्ठो रक्तकण्ठः । \`सरभावपथे रक्ते कषायः' इति केशवः । पुमान्कोकिलः । पुंग्रहणं प्रागल्भ्यद्योतनार्थम् । मधुरं चुकूजेति यत्तत्कूजनमेव मनस्विनीनां मानविघाते रोषनिरासे दक्षं स्मरस्य वचनं मानं त्यजतेत्याज्ञावचनं जातम् । कोकिलकूजितश्रवणानन्तरं स्मराज्ञत्पा इव मानं जहुरित्यर्थः ॥ 3.32 ॥  
 हिमव्यपायाद्विशदाधराणा मापाण्डरीभूतमुखच्छवीनाम् ।  
 स्वेदोद्‌गमः किंपुरुषाङ्गनानां चक्रे पदं पत्त्रविशेषकेषु ॥ 3.33 ॥  
 अन्वयः-- हिमव्यपायात् विशदाऽधराणाम् आपाण्डरीभूतमुखच्छवीनां किंपुरुषाऽङ्गनानां पत्त्रविशेषकेषु स्वेदीद्‌गमः पदं चक्रे ।  
 मल्लिo-- हिमेति । हिमस्य व्यपायादपगमाद्विशदा नीरुजा अधरा ओष्ठा यासां तासामापाण्डरीभूतमुखच्छवीनाम् । कुङ्कुमपरिहारादिति भावः । किंपुरूषाङ्गनानां पत्रविशेषकेषु पत्ररचनासु स्वेदोद्‌गमः पदं चक्रे । घर्मोदयात्स्वेदोदयोऽभूदित्यर्थः । विशदाधरात्वं मधूच्छिष्टराहित्यादिति हेमन्तेषु नार्यो बिम्बोष्ठेषु मधुच्छिष्टं शीतभयाद्दधतीति प्रसिद्धम् ॥ 3.33 ॥  
 तपस्विनः स्थाणुवनौकसस्तामाकालिकिं वीक्ष्य मधुप्रवृत्तिम् ।  
 प्रयत्नसंस्तम्भितविक्रियाणां कथंचिदीशा मनसां बभूवुः ॥ 3.34 ॥  
 अन्वयः- स्थाणुवनौकसः तपस्विवः आकालिकीं तां मधुप्रबृत्तिं वीक्ष्य प्रयत्नसंस्तभ्भितविक्रियाणां मनसां कथंचित् ईशा बभूवुः ।  
 मल्लिo- तपस्विन इति । स्थाणोर्वनमोको येषां ति तपस्विनस्तत्रत्या मुनयः । समानकाले आद्यन्तावस्या आकालिकीम् । अकालभवत्वादुत्पत्त्यनन्तरविनीशिनीमित्यर्थः । \`आकालिकडाद्यन्तवचने' इति समानकालदिकट्प्रत्ययः प्रकृतेराकाल आदेशश्च निपातितः । \`टिड्ढाणञ्-' इत्यादिना ङीप् । केचिदकालाद् देहादध्यात्मादित्वाद्भवार्थे ठगित्याहुः । तामाकालिकिं मधुप्रवृत्तिं वीक्ष्य प्रयत्नेन संस्तम्भितविक्रियाणां निरुद्धविकाराणां मनसां कथंचिदीशा नियन्तारो बभूवुः ॥ 3.34 ॥  
 तं देशमारोपितपुष्पचापे रतिद्वितीये मदने प्रपन्ने ।  
 काष्ठागतस्नेहरसानुविद्धं द्वन्द्वानि भावं क्रियया विवब्रुः ॥ 3.35 ॥  
 अन्वयः- आरोपितपुष्पचापे रतिद्वितीये मदने तं देशं प्रपन्ने सति द्वन्द्वानि काष्ठागतस्नेहरसाऽनिविद्धं भावं क्रियया विवव्रु ।  
 मल्लिo- तमिति । आरोपितमधिज्यं कृतं पुष्पचापं येन तस्मिन्नतिर्द्वितीया यस्य तस्मिन्रतिसहाये मदने तं देशं स्थाण्वाश्रमं प्रपन्ने प्राप्ते सति द्वन्द्वानि स्थावराणि जङ्गमानि च मिथुनानि काष्ठोत्कर्षः । \`काष्ठोत्कर्षेस्थितौ दिशि' इत्यमरः । तां गतो यः स्नेह इष्टसाधननिबन्धनः प्रेमापरनामा ममताभिमानः \`प्रेमा ना प्रियता हार्दं प्रेम स्नेहः' इत्यमरः । स एव रसस्तेनानुविद्धं संपृक्तं भावं रत्याख्यं श्रृङ्गारभावं क्रियया कार्यभूतया चेष्टया विवब्रुः प्रकटीचक्रुः । श्रृङ्गारचेष्टाः प्रावर्तन्तेत्यर्थः ॥ 3.35 ॥  
 मधु द्विरेफः कुसुमैकपात्रे पपौ प्रियां स्वामनुवर्तमानः ।  
 श्रृङ्गेण च स्पर्शनिमीलिताक्षीं मृगीमकण्डूयत कृष्णसारः ॥ 3.36 ॥  
 अन्वयः- द्विरेफः कुसुमैकपात्रे मधु स्वां प्रियाम् अनुवर्तमानः (सम्) पपौ । कुष्णासारश्च स्पर्शनिमीलिताक्षीं मृगीं श्रृङ्णेण अकण्डूयत ।  
 ताश्चेष्टा आह \`मधु' इत्यादिभिश्चर्तुभिः-  
 मल्लिo- मध्विति । द्वौ रेफौ वर्णविशेषौ यस्य स द्विरेफो भ्रमरः । उपचारात्तदर्थोऽपि द्विरेफ उच्यते । यथाह कैयटः- \`शब्दधर्मेणाप्यर्थस्य व्यपदेशो दृश्यते । यथा भ्रमरशब्दस्य द्विरेफत्वाद् द्विरेफो भ्रमरः' इति । कुसुममेवैकं साधारणं पात्रं तस्मिन्मधु मकरन्दम् । \`मधु मद्ये पुष्परसे' इति विश्वः । स्वां प्रियां भृङ्गीमनुवर्तमानोऽनुसरन्पपौ । तत्पीतशेषं पपावित्यर्थः । कृष्णश्चासौ सारः शवलश्च कृष्णसारः कृष्णमृगः । \`वर्णो वर्णेन' इति समासः । स्पर्शेन स्पर्शसुखेनु निमीलिताक्षीं मृघीं श्रृङ्गेणाकण्डूयत कर्षितवान् । \`कण्ड्‌वाद्भ्यो यक्‌' इति यक् । ततः कर्तरि लङ् ॥ 3.36 ॥  
 ददौ रसात्पङ्कजरेणुगन्धि गजाय गणडूषजलं करेणुः ।  
 अर्धोपभुक्तेन बिसेन जायां संभावायामास रथाङ्गनामा ॥ 3.37 ॥  
 अन्वयः- रसात् करेणुः पङ्कजरेणुगन्धि गण्डूषजलं गजाय ददौ । रथाऽङ्गनामा च अर्धोपमुक्तेन बिसेन जायां सम्भावयामास ।  
 मल्लिo- ददाविति । रसादतिरागात्करेणुः करिणी । \`करेणुरिभ्यां स्त्री नेभे' इत्यमरः । पङ्काज्जायत इति पङ्कजं तस्य रेणुः पङ्कजरेणुस्तस्य गन्धोऽस्यास्तीति पङ्कजेरणुगन्धि गण्डूषजलं मुखान्तर्धृतजलं गजाय ददौ । रथाङ्गनामा चक्रवाकोऽर्धं यतातथोपभुक्तेनार्द्धजग्धेन बिसेन जायां संभावयामास । स्वजग्धशेषं ददावित्यर्थः ॥ 3.37 ॥  
 गीतान्तरेषु श्रमवारिलेशैः किंचित्समुच्छ्‌वासितपत्त्रलेखम् ।  
 पुष्पासवाघूर्णितनेत्रशेभि प्रियामुखं किंपुरुषश्चुचुम्बे ॥ 3.38 ॥  
 अन्वयः- किंपुरुषः गीताऽन्तरेषु श्रमवारिलेशैः किञ्चित्समुच्छ्‌वासितपत्त्रलेखं पुष्पासवाघूर्णितनेत्रशोभि प्रियामुखं चुचुम्बे ।  
 मल्लिo- गीतान्तरेष्विति । किंपुरुषः किनरः श्रमवारिलेशैः स्वेदोदबिन्दुभिः किंचिदीषत्समुच्छ्‌वासिता विश्लेषिताः पत्त्रलेखा यस्य तत् । पुष्पाणामासवो मद्यं पुष्पासवः । पुष्पोद्भवमद्यमित्यर्थः । वसन्ते मधूकस्य संभवात्पुष्पवासितमिति केचित् । तेनाघूर्णिताभ्यामुद्‌भ्रान्ताभ्यां शोभत इति तथोक्तं प्रियामुखं गीतान्तरेषु गीतमध्यंषु चुचुम्बे चुचुम्ब ॥ 3.38 ॥  
 पर्यात्पपुष्पस्तवकस्तनाभ्यः स्फुरत्प्रवालोष्ठमनोहराभ्यः ।  
 लतावधूभ्यस्तरवोऽप्यवापुर्विनभ्रशाखाभुजबन्धनानि ॥ 3.39 ॥  
 अन्वयः- तरवोऽपि पर्यात्पपुष्पस्तबकस्तनाभ्यः स्फुरत्प्रवालोष्ठमनोहराभ्यो लतावधूभ्यः विनम्रशाखाभुजबन्धनानि अवापुः ।  
 मल्लिo- पर्याप्तेति । पर्याप्ताः समग्राः पुष्पस्तबका एव स्तना यासां ताभ्यः । \`स्वाङ्गाच्चोपसर्जनादसंयोगोपधात्' इति विकल्पान्न ङीप् । स्फुरन्तः प्रवालाः पल्लवा एवौष्ठास्तैर्मनोहराभ्यो लता एव वध्वस्ताभ्यः सकाशात्तरवोऽपि । लिङ्गादेव पुंस्त्वं गम्यते । विनम्राः शाखा एव भुजास्तैर्बन्धनान्यवापुः । ताभिरालिङ्गिता इत्यर्थः । स्थावराणामपि मदनविकारोऽभूत्किमुतान्योषामिति भावः । एतच्च तरुलतानामपि चेतनत्वादूक्तम् । यथाह मनुः- \`अन्तः संज्ञा भवन्त्येते सुखदुःखसमन्विताः' । इति । अत्र रुपकालंकारः ॥ 3.39 ॥  
 श्रिताप्सरोगितिरपि क्षणेऽस्मिन्हरः प्रसंख्यानपरो बभूव ।  
 आत्मेश्वराणां नहि जातु विध्नाः समाधिभेदप्रभवो भवन्ति ॥ 3.40 ॥  
 अन्वयः- अस्मिन् क्षणे हरः श्रताऽप्सरोगीतिः अपि प्रसंख्यानपरो बभूव । आत्मेश्वराणां विध्ना जातु समाधिभेदप्रभावा न भवन्ति ।  
 मल्लिo- श्रुतेति । अस्मिन्क्षणे वसन्ताविर्भावकाले भगवान्हरः श्रुताप्सरोगीतिरपि । दिव्याङ्गनागानमाकर्णयन्नपीत्यर्थः । प्रसंख्यानपर आत्मानुसंधानपरो बभूव । तथाहि । आत्मनश्चित्तस्येश्वराणां नियन्तॄणाम् । वशिनामित्यर्थः । विहन्यन्त एभिरिति विध्नाः प्रत्यूराः । घञर्थे कप्रत्ययः । जातु कदाचिदपि समाधिभेदे समाधिभञ्जने प्रभवः समर्था न भवन्ति ॥ 3.40 ॥  
 लतागृहद्वारगतोऽथ नन्दी वामप्रकोष्ठार्पितहेमवेत्रः ।  
 मुखार्पितैकाङ्गुलिसंज्ञयैव मा चापलायेति गणान्ध्यनैषीत् ॥ 3.41 ॥  
 अन्वयः- अथ लतागृहद्वारगतो वामप्रकोष्ठार्पितहेमवेत्रः नन्दी मुखाऽर्पितैकाऽङ्गुलिसंज्ञया एव गणान् \`चापलाम मा (भूत) इति व्यनैषीत् ।  
 मल्लिo- लतेति । अथ लतागृहद्वारं गतो वामे प्रकोष्ठेऽर्पितहेमवेत्रो धाीरितहेमदण्डो नन्दी नन्दीकेश्वरः । \`नन्दी भृङ्गिरिटिस्तण्डुनन्दिनौ नन्दिकेश्वरे' इति कोशः । मुकेऽर्पितायाः सरेषविस्मयस्तिमितावलोकं निहिताया एकस्या अङ्गुलेस्तर्जन्याः संज्ञया सूचनयैव । \`संज्ञा स्याच्चेतना नाम हस्ताद्यैश्चार्थसूचना' । इत्यमरः । गणान्प्रमथांश्चापलाय चापलं कर्तुं मा भवतेति । \`क्रियार्थोपपदस्य-' इत्यादिना चतुर्थि । व्यनैषोच्छिक्षितवान् ॥ 3.41 ॥  
 पीत्याह-  
 निष्कम्पवृक्षं निभृतद्विरेफं मूकाण्डजं शान्तमृगप्रचारम् ।  
 तच्छासनात्काननमेव सर्वं चित्रार्पितारम्भमिवावतास्थे ॥ 3.42 ॥  
 अन्वयः- निष्कम्पवृक्षं निभृतद्विरेफं मूकाऽण्डजं शान्तमृगाप्रचारं सर्वम् एव काननं तच्छासनात् चिऽत्रार्पितारम्भम् इव अवतस्थे ।  
 मल्लिo- निष्कम्पेति । निष्कम्पवृक्षम्, इदमुद्भिजोपलक्षणम् । निभृतद्विरेफं निश्चलभृङ्गम् । स्वेदजोपलक्षणमेतत् । मूकाण्डजं निः शब्दंपक्षिसरीसृपादिकम् । एतेनाण्डजजातिरुक्ता । शान्तमृगाप्रचारम्, जरायुजोपलक्षणमेतत् । सर्वमेव काननं तच्छासनान्नन्दीश्वराज्ञया चित्रार्पितारम्भं चित्रलिखितारम्भमिवावतस्थे । \`मृगवाद्या जरायुजाः । स्वेदजाः कृमिर्दशाद्याः पक्षिसर्पादयोऽण्डजाः । \`उद्भिदस्तरुगुल्माद्या' इत्यमरः ॥ 3.42 ॥  
 दृष्टिप्रपातं परिहृत्य तस्य कामः पुरः शुक्रमिव प्रयाणो ।  
 प्रान्तेषु संसक्तनमेरुशाखं ध्यानास्पदं भूतपतेर्विवेश ॥ 3.43 ॥  
 अन्वयः- कामः प्रयाणे पुरःशुक्रम् (देशम्) इव तस्य दृष्टिप्रपातं परिहृत्य प्रान्तेषु संसक्तनमेरुशाखं भूतपतेः ध्यानास्पदं विवेश ।  
 मल्लिo- दृष्टिप्रपातमिति । कामः प्रयाणे यात्रायां पुरोगतः शुको यस्मिन्देशे तं पुरःशुक्रं देशमिव । \`प्रतिशुक्रं प्रतिबुधं प्रत्यङ्गारकमेव च । अपि शक्रसमो राजा हतसैन्यो निवर्तते ।' इति प्रतिषेधात् । तस्य दृष्टिप्रपातं दृग्विषयं परिहृत्य प्रान्तेषु पार्श्वदेशेषु संसक्ता अन्योन्यसंसृष्टा नमेरुणां सुरपंनागानां शाखा यस्य तत् । तिरोधानयोग्यमिति भावः । भूतपतेः शिवस्य ध्यानास्पदं समाधिस्थानम् । \`आस्पदं प्रतिष्ठायम्' इति निपातः । विवेश ॥ 3.43 ॥  
 सदेवदारुद्रुमवेदिकायां शार्दूलचर्मव्यवधानवत्याम् ।  
 आसीनमासन्नशरीरपातस्त्रियम्बकं संयमिनं ददर्श ॥ 3.44 ॥  
 अन्वयः- आसन्नशरीरपातः स शर्दूलचर्मव्यवधानवत्यां देवदारुद्रुमवेदिकायाम् आसीनं संयमिनं त्रियम्बकं ददर्श ।  
 मल्लिo- स इति । आसन्नशरीरपात आसन्नमृत्युः स कामः शार्दूलचर्मणा व्यावधानवत्याम् । व्याघ्रचर्मास्तृतायामित्यर्थः । \`मोक्षश्रीव्यघ्रिचर्मणि' इति प्राशस्त्यादिति भावः । देवदारुद्रुमवेदिकायामासीनमुपविष्टं संयमिनं समाधिनिष्ठं त्रियम्बकं त्रिनेत्रं ददर्श । केचित्साहसिकाः \`त्रिलोचनम्' इति पेठुः । त्र्यम्बकमित्युक्ते पादपूरणव्यत्यासात्त्रियम्बकमिति पादपूरणार्थोऽयमियङादेशश्छान्दसो महाकविप्रयोगादभियुक्तैरङ्गीकृतः ॥ 3.44 ॥  
 तमेव देवं षङ्‌भिः श्लोकैर्वर्णयति-  
 पर्यङ्कबन्धस्थिरपूर्वकायमृज्वायतं संनमितोभयांसम् ।  
 उत्तानपाणिद्वयसंनिवेशात्प्रफुल्लराजीवमिवाङ्कमध्ये ॥ 3.45 ॥  
 अन्वयः- पर्यङ्कबन्धस्थिरपूर्वकायम् ऋज्वायतं संनमितोत्तमाऽङ्गम् उत्तानपाणिद्वयसंवनिवेशात् अङ्कमध्ये प्रफुल्लराजीवम् इव (स्थितं ददर्श) ।  
 मल्लिo- पर्यङ्केति । पर्यङ्कबन्धेन वीरासनेन स्थिरपूर्वकायं निश्चलोत्तरार्धमृजुरायतश्चर्ज्वायतस्तं संनमिताबुभावसौ यस्य तं तथोक्तम् । वृत्तिविषये उभशब्दस्थान उभयशब्दप्रयोग इत्युक्तं कैयटेन । उत्तान ऊर्ध्वतलो यः पाणिद्वयस्य संनिवेशः संस्थानं तस्मादङ्कमध्ये प्रफुल्लं राजीवं पङ्कजं यस्य तमिव स्थितम् । वीरासने वसिष्ठः- \`एकं पादमथैकस्मिन्विन्यस्योरौ तु संस्थितम् । इतरर्स्मिस्तथैवोरुं वीरासनमुदाहृतम् ॥' इति । तथा योगसारे- \`उत्तानिते करतले करमुत्तानितं परम् । आदायाङ्कगतं कृत्वा ध्यायेद्यस्तस्य सोऽन्तरम् ॥' इति ॥ 3.45 ॥  
 भुजंगमोन्नद्धजटाकलापं कर्णावसक्तद्विगुणाक्षसूत्रम् ।  
 कण्ठप्रभासङ्गविशेषनीलां कृष्णत्वचं ग्रन्थिमतीं दधानम् ॥ 3.46 ॥  
 अन्वयः- भुजङ्गमोन्नद्धजटाकलापं कर्णाऽवसक्तद्विगुणाऽक्षसूत्रं कण्ठप्रभासङ्गविशेषनीलां ग्रन्थिमतीं कृष्णत्वचं दधानम् (तं ददर्श) ।  
 मल्लिo-- भुजंगमेति ॥ बुजंगमेनोन्नद्ध उन्नमय्य बद्धो जटाकलापो येन तं तथोक्तम् । कर्णावसक्तम् । कर्णावलम्बीत्यर्थः । अत एव द्विगुणं द्विरावृत्तमक्षसूत्रमक्षमाला यस्य तं कण्ठप्रभाणां सङ्गेन मिश्रणेन विशेषनीलामतिनीलां ग्रन्थिमतीं बन्धनयुक्तां कृष्णत्वचं कृष्णमृगाजिनं दधानम् ॥ 3.46 ॥  
 किंचित्प्रकाशस्तिमितोग्रतारैर्भ्रूविक्रियायां विरतप्रसङ्गैः ।  
 नेत्रैरविस्पन्दितपक्ष्ममालै र्लक्ष्यीकृतघ्राणमधोमयूखैः ॥ 3.47 ॥  
 अन्वयः- किञ्चित्प्रकाशस्तिमिनीग्रतारैः भ्रूर्विक्रियायां विरतप्रसङ्गैः अविस्पन्दितपक्ष्ममालैः अधोमयूखैः नेत्रैः लक्ष्यीकृतघ्रणाम् (तं ददर्श) ।  
 मल्लिo-- किंचिदिति । किंचित्प्रकाशाः स्तिमिता निश्चला उग्राश्च ताराः कनीनिका येषां तैः । \`तारकाक्ष्णः कनीनिका' इत्यमरः । भ्रूविक्रियायां भ्रूविक्षेपे विरतप्रसङ्गैः प्रसक्तिरहितैरविस्पन्दितपक्ष्ममालैरचलितपक्ष्मपङ्क्तिभिरधःप्रसृता मयूखा येषां तैरधोमयूखैर्नेत्रैः । त्रिनेत्रत्वाद्वहुवचनम् । लक्ष्यीकृतघ्राणं नासाग्रनिविष्टदृष्टिमित्यर्थः । \`करणान्यबहिष्कृत्य स्थणुवन्निश्चलात्मकः । आत्मानं हृदये ध्यायेन्नासाग्रन्यस्तलोचनः ॥' इति योगसारे ॥ 3.47 ॥  
 अवृष्टिसंरम्भमिवाम्बुवाहमपामिवाधारमनुत्तरङ्गम् ।  
 अन्तश्चराणां मरुतां निरोधा न्निवातन्ष्कम्पमिव प्रदीपम् ॥ 3.48 ॥  
 अन्वयः- अन्तश्चराणां मरुतां निरोधात् अवृष्टिसंरम्भम् अम्बुवाहम् इव, अनुत्तरङ्गम् अपाम् आधारम् इव निवातनिष्कम्पं दीपम् इव (स्थितं तं ददर्श) ।  
 मल्लिo- अवृष्टीति । अन्तश्चरन्तीत्यन्तश्चरास्तेषां मरुतां प्राणादोनां निरोधाद्धेतोरवृष्टिसंरम्भमविद्यमानवर्षसंभ्रममम्बुवाहमिव स्थितम् । एतेन प्राणनिरोधः सूचितः । अनित्तरङ्गमनुद्‌भूततरङ्गमपामाधारं ह्रदमिव स्थितम् । एतेनापानिनिरोधः एतेन शेषवायुनिरोधः सूचितः । \`निवातावाश्रयावातौ' इत्यमरः ॥ 3.48 ॥  
 कपालनेत्रान्तरलब्धमार्गैर्ज्योतिःप्ररोहैरुदितैः शिरस्तः ।  
 मृणालसूत्राधिकसौकुमार्यां बालस्य लक्ष्मीं ग्लपयन्तमिन्दोः ॥ 3.49 ॥  
 अन्वयः- कपालनेत्रान्तरलब्धमार्गैः शिरस्त उदितैः ज्योतिःप्ररोहैः मृणालसूत्राऽधिकसौकुमार्यां बालस्य इन्दोः लक्ष्मीं ग्लपयन्तम् (तं ददर्श)  
 मल्लिo-- कपालेति । कपालनेत्रान्तरेण ब्रह्मकरोटिनेत्रविवरेण लब्धमार्गैः शिरस्तो ब्रह्मरन्ध्रात् पञ्चम्यास्तसिल्‌ । उदितैरुद्‌बुतैर्ज्योतिः प्ररोहैस्तेजोङ्कुरैमृंणालसूत्राधिकं सौकुमार्यं मार्दवं यस्यास्तां बालस्येन्दोः शिरश्चन्द्रस्य लक्ष्मीं ग्लपयन्तम् ॥ 3.49 ॥  
 मनो नवद्वारनिषिद्धवर्त्ति हृदि व्यवस्थाप्य समाधिवश्यम् ।  
 यमक्षरं क्षेत्रविदो विदुस्तमात्मानमात्मन्यवलोकयन्तम् ॥ 3.50 ॥  
 अन्वयः- नवद्वारनिषिद्धवृत्ति समाधिवश्यं मनोहृदि व्यवस्थाप्य क्षेत्रविदः यम् अक्षर्र विदुः तम् आत्मानम् आत्मनि अवलोकयन्तम् (तं ददर्श)।  
 मल्लिo- मन इति । नवभ्यो द्वारेभ्यो निषिद्धा निवर्तिता वृत्तिः संचारो यस्य तत्तथोक्तम् । समाधिना प्रणिधानेन वश्यं वशंगतम् । यत्प्रत्ययः । \`प्रणिधानं समाधानं समाधिश्च समाश्रयः' इति हलायुधः । मनो हृदि हृदयाख्येऽधिष्ठाने व्यवस्थाप्य । तथा च वसिष्ठः- \`यतो निर्याति विषयान्यर्मिश्चैव प्रलीयते । हृदयं तद्विजानीयान्मनसः स्थितिकारणम् ॥' इति । क्षेत्रविदः क्षेत्रज्ञाः पुरुषाः । यं न क्षरतीत्यक्षरमविनाशिनं विदुर्विदन्ति । \`विदो लटो वा ' इति झेर्जुस्‌ । तमात्मानमात्मनि स्वस्मिन्नवलोकयन्तं साक्षात्कुर्वन्तम् । स्वातिरेकेण परमात्मनोऽभावादिति भावः ॥ 3.50 ॥  
 स्मरस्तथाभूतमयुग्मनेत्रं पश्यन्नदूरान्मनसाप्यधृष्यम् ।  
 नालक्षयत्साध्वससन्नहस्तः स्त्रस्तं शरं चापमपि स्वहस्तात् ॥ 3.51 ॥  
 अन्वयः- स्मरः तथाभृतं मनसा अपि अधृष्यम् अयुग्मनेत्रम् अदूरात् पश्यन् साध्वससन्नहस्तः (सन् ) स्वहस्तात् स्त्रस्तं शरं चापम् अपि न अलक्षयत् ।  
 मल्लिo-- स्मरेति । स्मरः कामस्तथाभूतं पूर्वोक्तरुपं मनसाप्यधृष्यमयुग्मनेत्रं विषमाक्षमदूरात्पश्यन् । साध्वसेन सन्नहस्तो विश्लथपाणिः सन् । स्वहस्तात्स्त्रस्तं शरं चापमपि चापं च नालक्षयन्न विवेद । भीतो मुह्यतीति भावः ॥ 3.51 ॥  
 निर्वाणभूयिष्ठमथास्त वीर्यं संधुक्षयन्तीव वपुर्गुणेन ।  
 अनुप्रयाता वनदेवताभ्यामदृश्यत स्थावरराजकन्या ॥ 3.52 ॥  
 अन्वयः- अथ निर्वाणभूयिष्ठम् अस्य वीर्यं वपुर्गुणेन सन्धुक्षयन्ती इव (स्थिता) वनदेवताभ्याम् अनुप्रयाता स्थावरराजकन्या अदृश्यत् ।  
 मल्लिo- निर्वाणेति । अथ निर्वाणेन नाशेन भूयिष्ठं निर्वाणभूयिष्ठम् । नष्टप्रायमित्यर्थः । अस्य स्मरस्य वीर्यं बलं वपुर्गुणेन सौन्दर्येण संधुक्षयन्तीव पुनरुज्जीवयन्तीव स्थिता वनदेवताभ्याम् सखीभूताभ्यामनुप्रयातानुगता स्थावरराजकन्या पार्वत्यादृश्यत दृष्टा ॥ 3.52 ॥  
 तामेवाह चतुर्भिः-  
 अशोकनिर्भर्त्सितपद्मरागमाकृष्टहेमद्युतिकर्णिकारम् ।  
 मुक्ताकलापीकृतसिन्धवारं वसन्तपुष्पाभरणं वहन्ती ॥ 3.53 ॥  
 अन्वयः- अशोकनिर्भत्सितपद्मरागम् आकृष्टहेमद्युतिकर्णिकारं मुक्ताकलापीकृतसिन्धुवारं वसन्तपुष्पाभरणं वहन्ती (स्थावरराजकन्या अदृश्यत) ।  
 मल्लिo- अशोकेति । अशोकपुष्पेण निर्भर्त्सितास्तिरस्कृताः पद्मरागा येन तत्तथोक्तम् । आकृष्टहेमद्युतीन्याहृतस्वर्णाभरणवर्णानि कर्णिकाराणि यर्स्मिस्तत् । \`सिन्धुवारेन्द्रसुरसौ निर्गुण्डीन्द्राणिकेत्यपि' इत्यमरः । वसन्तपुष्पाण्येवाभरणं वहन्ती ॥ 3.53 ॥  
 आवर्जिता किंचिदिव स्तनाभ्यां वासो वसाना तरुणार्करागम् ।  
 पर्याप्तपुष्पस्तबकावनभ्रा सेचारिणी पल्लविनी लतेव ॥ 3.54 ॥  
 अन्वयः- स्तनाभ्यां किञ्चित् आवर्जिता इव, तरुणाऽर्करागं वासो वसाना (अत एव) पर्याप्तपुष्पस्तबकाऽवनम्रा सञ्चारिणी पल्लविनी लता इव (स्थावरराजकन्या अदृश्यत) ।  
 मल्लिo- आवर्जितेति । स्तनाभ्यां किंचिदावर्जितेवेषदानमितेव तरुणार्कस्य राग इव रागो यस्य तत् । बालार्कारुणमित्यर्थः । उपमानपूर्वपदो बहुव्रीहिरुत्तरपदलोपश्च । वासो वसानाच्छाद्रयन्ती । अत एव पर्याप्तपुष्पस्तबकावनम्रा पल्लविनी किसलयवती संचारिणी लतेव । स्थितेति शेषः ॥ 3.54 ॥  
 स्त्रस्तां नितम्बादवलम्बमाना पुनः पुनः केसर दामकाञ्चीम् ।  
 न्यासीकृतां स्थानविदा स्मरेम मौर्वो द्विदीयामिव कार्मुकस्य ॥ 3.55 ॥  
 अन्वयः- स्थानविदा स्मरेम न्यासीकृता कार्मुकस्य द्वितीयां मौर्वीम् इव नितम्बात् स्त्रस्तां केसरदामकाञ्चीं पुनः पुनः अबलम्बमाना (स्थावरराजकन्या अदृश्यत) ।  
 मल्लिo- स्त्रिस्तामिति । स्थानविदा निक्षेपयोग्यस्थानवेदिना स्मरेण न्यासीकृतां निक्षेपीकृताम् । कर्मणि प्रभवतीति कार्मुकं धनुः । \`कर्मण उकञ्' इत्यकञ्प्रत्ययः । तस्य द्वितीयां नौर्वोमिव स्थिताम् । अत्र हि न्यस्ता मौर्व्युत्तरत्र हरवैरनिर्यातनायोपयुज्यत इति भावः । नितम्बात्स्त्रस्तां चलितां केसरदाम बकुलमाला सैव काञ्ची तां पुनः पुनरवलम्बमाना हस्तेन धारयन्ती ॥ 3.55 ॥  
 सुगन्धिनिश्वासविवृद्धतृष्णं बिम्बाधरासन्नचरं द्विरेफम् ।  
 प्रतिक्षणं संभ्रमलोलदृष्टिर्लिलारविन्देन निवारयन्ती ॥ 3.56 ॥  
 अन्वयः- सुगन्धिनिश्वासविवृद्धतृष्णं बिम्बाऽधरासन्नचरं द्विरेफं प्रतिक्षणं संभ्रमलोलदृष्टिः (सती) लीलाऽरविन्देन निवारयन्ती (स्थावरराजकन्या अदृश्यत) ।  
 मल्लिo- सुगन्धीति । सुगन्धिभिर्निश्वासैर्विवृद्धतृडष्णम् । बिम्बतुल्योऽधरो बिम्बाधरः । \`वृत्तौ मध्यपदलोपः स्यात्' इति वामनः । तस्यासन्नचरं संनिकृष्टचरं द्विरेफं भृङ्गं प्रतिक्षणं संभ्रमेण लोलदृष्टिश्चञ्चलाक्षी सती लीलारविन्देन निवारयन्ती ॥ 3.56 ॥  
 तां वीक्ष्य सर्वावयवानवद्यां रतेरपि ह्रीपदमादधानाम् ।  
 जितेन्द्रिये शूलिनि पुष्पचापः स्वकार्यसिर्द्धि पुनराशशंसे ॥ 3.57 ॥  
 अन्वयः- सर्वाऽवयवाऽनवद्यां रतेः अपि ह्रीपदम् आदधानां तां वीक्ष्य पुष्प चापः जितेन्द्रये शूलिनि स्बकार्यसिर्द्धि पुनः आशशंसे ।  
 मल्लिo-- तामिति । सर्वावयवेष्वनवद्यामगर्ह्याम् । \`अवद्यपण्ये-' ति निपातः । रतेः कामकलत्रस्यापि ह्रीपदं लज्जानिमित्तमादधानाम् । न्यूनतामावहन्तीमित्यर्थः । तां पार्वतीं वीक्ष्य पुष्पचापः कामो जितेन्द्रिये दिर्जयेऽपीत्यर्थः । शूलिनि शिवे विषये स्वसार्यसिर्द्धि पुनराशशंसे चकमे । पूर्वं \`साध्वससन्नहस्तः' (3,51) इत्यादिना कार्यसिद्धेरुन्मूलितत्वाभिधानादिह पुनरित्युक्तम् ॥ 3.57 ॥  
 भविष्यतः पत्युरुमा च शंभोः समाससाद प्रतिहारभूमिम् ।  
 योगात्स चान्तः परमात्मसंज्ञं दृष्ट्‌वा परं ज्योतिरुपारराम ॥ 3.58 ॥  
 अन्वयः- उमा च भविष्यतः पत्युः शम्भोः प्रतिहारभूमिं समाससाद । स च अन्तः परमात्मसंज्ञं परं ज्योतिः दृष्ट्वा योगात् उपारराम ।  
 मल्लिo- भविष्यत इति । उमा च भविष्यतः पत्युः शंभोः प्रतिहारभूमिं द्वारदेशं समाससाद । \`स्त्री द्वाद्वारं प्रतीहारः' इत्यमरः । स शंभुश्चान्तः परमात्मेति संज्ञा यस्य तत्परं मुख्यम् । \`योगः संनहनोपायध्यानसंगतियुक्तिषु' । इत्यमरः । उपाररामोपारतः । \`व्याङ्परिभ्यो रमः' इति परस्मैपदम् ॥ 3.58 ॥  
 ततो भुजंगाधिपतेः फणाग्रैरधः कथंचिद्‌धृतभूमिभागः ।  
 शनैः कृप्राणविमुक्तिरीशः पर्यङ्कबन्धं निबिडं बिभेद ॥ 3.59 ॥  
 अन्वयः-ततो भुजङ्गाऽधिपतेः फणाऽग्रैः अधः कथंचिद्‌धृतभूमिभागः शनैः कृतप्राणाविमृक्तिः ईशः निबिडं पर्यङ्कबन्धं बिभेद ।  
 मल्लिo- तत इति । ततो भुजंगाधिपतेः शेषस्य फणाग्रैरधां भूमेरधः कथंचिद्‌तियत्नेन धृतो भूमिभागः स्वोपवेशनभूभागो यस्य स तथोक्तः । वायुधारणाहितलाघवनिवृत्त्या भगवतो गुरुत्वादिति भावः । शनैः कृता प्राणानां प्राङ्‌निरुद्धानां विमुक्तिः पुनः संचारो येन स कृतप्राणविमुक्तिरीशो निबिडं दृढं पर्यङ्कबन्धं वीरासनं बिभेद शिथिलीचकार ॥ 3.59 ॥  
 तस्मै शशंस प्रणिपतद्य नन्दी शु श्रूषया शैलसुतामुपेताम् ।  
 प्रवेशयामास च भर्तुरेनां भ्रुक्षेपमात्रानुमतप्रवेशाम् ॥ 3.60 ॥  
 अन्वयः- अथ नन्दी तस्मै प्रणिपत्य शुश्रूषया उपेतां शैलसुतां । भर्तुः भ्रुक्षेपमात्राऽनुमतप्रवेशाम् एनां प्रवेशायामास च ।  
 मल्लिo- तस्मा इति । अथ नन्दी तस्मै भगवते । क्रियाग्रहणाच्चतुर्था । प्रणिपत्य नमस्कृत्य शुश्रूषया सेवया निमित्तेनोपेताम् । सेवार्थमागतामित्यर्थः । शैलसुतां शशंस निवेदयामास । भर्तुः स्वामिनो भ्रुक्षेपमात्रेण भ्रूसंज्ञयैवानुमतप्रवेशामङ्गीकृतप्रवेशामेनां शैलसुतां प्रवेशायामास च ॥ 3.60 ॥  
 तस्याः सस्त्रीभ्यां प्रणीपातपूर्वं स्वहस्तलूनः शिशिराऽत्ययस्य ।  
 व्यकीर्यत त्र्यम्बकपादमूले पुष्पोच्चयः पल्लवभङ्गभिन्नः ॥ 3.61 ॥  
 अन्वयः- तस्याः सखीभ्यां स्वहस्तलूनः पल्लवभङ्गभिन्नः शिशिराऽत्ययस्य पुष्पोच्चयः त्र्यम्बकपादमूले प्रणिपातपूर्वं व्यकीर्यत ।  
 मल्लिo- तस्या इति । तस्याः पार्वत्याः सखीभ्यां पूर्वोक्ताभ्यां स्वहस्तेन लून उपचितः पल्लवभह्घभिन्नः किसलयाशकलमिश्रः शिशिरात्यस्य वसन्तस्य सम्बन्धी पुष्पोच्चयः पुष्पप्रकारः । \`हस्तादाने चेरस्तेये' इति षञ्विषयत्वात्कवोनामयं प्रामादिकः प्रयोग इति वल्लभः । त्र्यम्बकपादमूले प्रणिपातपूर्वं नमस्कारपूर्वंकं व्यकीर्यत विक्षिप्तः ॥ 3.61 ॥  
 उमापि नीलालकमध्यशोभि विस्त्रंसन्ती नवकर्णिकारम् ।  
 चकार कर्णच्युतपाल्लवेन मूर्ध्ना प्रणामं वृषभध्वजाय ॥ 3.62 ॥  
 अन्वयः- उमा अपि नीलाऽलकमध्यशोभि नवकर्णिकारं विस्त्रंसयन्ती सर्णच्युतपल्लवेन मूर्ध्ना वृषभध्वजाय प्रणामं चकार ।  
 मल्लिo-उमेति । उमापि नीलालकानां मध्ये शौभत इति तथोक्तम् । अलकन्यस्तमित्यर्थः । नबकर्णिकारं निस्त्रंसयन्ती कर्णाच्च्युतः पल्लवो यस्य तेन लूर्ध्ना वृषभध्वजायट प्रणामं चकार । क्रियाग्रहणात्संप्रदानत्वम् ॥ 3.62 ॥  
 अनन्यभाजं पतिमाप्नुहोतदि सा तथ्यमेवाभिहिता भवेन ।  
 न हीश्वख्याहतयः कदाचित्पुष्णन्ति लोके विपरीतमर्थम् ॥ 3.63 ॥  
 अन्वयः- सा भवेन \`अनन्यभाजं पतिम् आप्नुहि' इति तथ्यम् एव अभिहिता । हि ईश्वख्याहृतयः कदाचित् अपि लोके विपरीतम् अर्थम् न पुष्णन्ति ।  
 मल्लिo- अनन्येति । सा कृतप्रणामा देवी, भवेन हरेण । अन्यां न भजतीति तमनन्यभाजम् \`भजोण्विः' इति ण्विप्रत्ययः । सर्वनाम्नो वृत्तिमात्रे पूर्वपदस्य पुंवद्भावः । पतिमाप्नुहीति तथ्यं सत्यमेवाभिहितोक्ता उत्तरत्र तथैव संभवादिति भावः । अभिदधातेर्ब्रुवर्थस्य दुहादित्वादप्रधाने कर्मणि क्तः । तथाहि । ईश्वख्याहृतयो महापुरुषोक्तयः कदाचिदपि लोके भुवने \`लोकस्तु भुवने जने' इत्यमरः । विपरीतं विपरीतं विसंवादिनमर्थमभिधेयं न पुष्णन्ति । न बोधयन्तीत्यथः ॥ 3.63 ॥  
 कामस्तु बाणावसरं प्रतीक्ष्य पतङ्गवद्वह्निमुशं विविक्षुः ।  
 उमासमक्षं हरबद्धलक्ष्यः शरासनज्यां मुहुराममर्श ॥ 3.64 ॥  
 अन्वयः- कामस्तु बाणाऽवसरं प्रतीक्ष्य पतङ्गवत् वह्निमुखं विविक्षुः उमासमक्षं हरबद्धलक्ष्यः (सन्) शरऽसनज्यां मुहुः आममर्श ।  
 मल्लिo- काम इति । कामस्तु बाणावसरं प्रतीक्ष्योमासंनिधानादयमेव बाणप्रयोगसमय इति ज्ञात्वा पतङ्गेन तुल्यं पतङ्गवच्छलभवत् । \`समौ पतङ्गशलभौ' इत्यमरः । \`तेन तुल्यं क्रिया चेद्वतिः' इति वतिप्रत्ययः । वह्निमुखं विविक्षुः प्रवेष्टुमिच्छुः । विशतेः सन्नन्तादुप्रत्यः । उमायाः समक्षमक्ष्णः समीपमुमासमक्षम् । \`अव्ययीभावे शरत्प्रभृत्भ्यः' इति समासान्तोऽच्प्रत्ययः । हरे बद्धलक्ष्यः सन् । शरासनस्य ज्यां मौर्वी मुहुराममर्श परामृष्टवान् ॥ 3.64 ॥  
 अथोपनिन्ये गिरिशाय गौरी तपस्विने ताम्ररुचा करेण ।  
 विशोषितां भानुमतो मयूखैर्मन्दाकिनीपुष्करबीजमालाम् ॥ 3.65 ॥  
 अन्वयः- अथ गौरी तपस्विने गिरिशाय ताम्ररुचा करेण भानुमतो मयीखैः विशोषितां मन्दाकिनीपुष्करबीजमालाम् उपनिन्ये ।  
 मल्लिo- अथेति । अथ गौरी । तपोऽस्यास्तीति तपस्वी । \`अस्मायामेधास्त्रजो विनिः' इति विनिप्रत्ययः । तस्मै तपस्विने गिरिशाय ताम्ररुचा रक्तवर्णेन करेण भानुमतोंऽशुमतो मयूखैर्विशोषितां मन्दाकिन्याः पुष्कराणि पद्मानि तेषां बीजानि तेषां मालां जपमालिकामुपनिन्ये समर्पितवती ॥ 3.65 ॥  
 प्रतिग्रहीतुं प्रणयिप्रियत्वात्त्रिलोचनस्तामुपचक्रमे च ।  
 संमोहनं नाम च पुष्पधन्वा धनुष्यमोघं समघत्त बाणम् ॥ 3.66 ॥  
 अन्वयः- त्रिलोचनश्च प्रणयिप्रियत्वात् तां प्रतिग्रहीतुम् उपचक्रमे । पुष्पधन्वा च संमोहनं नाम अमोघं बाणं धनुषि समधत्त ।  
 मल्लिo- प्रतिग्रहीतुमिति । त्रिलोचनश्च प्रणयिप्रियत्वादर्थिप्रियत्वात्तामक्षमालां प्रतिग्रहीतुं स्वीकर्तुमुपचक्रमे । पुष्पं धनुर्यस्य स पुष्पधन्वा कामश्च । \`वा संज्ञायाम्' इत्यनङादेशः संमोह्यतेनेनेति संमोहनं नाम । नामेति प्रसिद्धौ अमोघं बाणं सायकं धनुषि समधत्त संहितवान् ॥ 3.66 ॥  
 हरस्तु किंचित्परिलुप्तधैर्यश्चन्द्रोदयारम्भ इवाम्बुराशिः ।  
 उमामुखे बिम्बफलाधरोष्ठे व्यापारयामास विलोचनानि ॥ 3.67 ॥  
 अन्वयः- हरस्तु चन्द्रोदयारहम्भे अम्बुराशिः इव किञ्चित् परिलुप्तधैर्यः (सन्) बिम्बफलाऽधरोष्ठे उमामुखे विलोचनानि व्यापारयामास ।  
 मल्लिo- हर इति । हरस्तु हरोऽपि चन्द्रोदयारम्भोऽम्बुराशिरिबकिंचिदीषत्परिलुप्तधैर्यः न तु प्राकृतजनवदत्यन्तलुप्तधैर्य इति भावः । बिम्बफलतुल्योऽधरोष्ठो यस्य तस्मिन्निमामुखे विलोचनानि व्यापारयामास । त्रिभिरपि लोचनैः साभिलाषमद्राक्षीदित्यर्थः । एतेन भगवतो रतिभावोदय उक्तः ॥ 3.67 ॥  
 विवृण्वती शैलसुतापि भावमङ्गैः स्फुरद्‌बालकदम्बकल्पैः ।  
 साचीकृता चारुतरेण तस्थौ मुखेन पर्यस्तविलोचनेन ॥ 3.68 ॥  
 अन्वयः- शैलसुता अपि स्फुरद्‌बालकदम्बकल्पैः अङ्गैः भावं विवृण्वती चारुतरेण पर्यस्तविलोचनेनं मुखेन साचीकृता तस्थौ ।  
 मल्लिo- विवृण्वतीति । शैलसुतापि स्फुरद्‌बालकल्पैर्विकसत्कोमलनीपसदृशैः । पुलकितैरित्यर्थः । \`ईषदसमाप्तौ-' इत्यादिना कल्पप्प्रत्ययः । अङ्गैर्भावं रत्याख्यं विवृण्वती प्रकाशयन्ती चारुतरेण पर्यस्तविलोचनेन व्रीडाविभ्रान्तनेत्रेण मुखेनासाचि साचि संपद्यमाना साचीकृता तिर्यक्कृता । \`तिर्यगर्थे साचि तिर' इत्यमरः । तस्थौ । ह्रिया मुखं साचीकृत्य स्थितेत्यर्थः । न केवलं हरस्यैव देव्या अप्युदितो रतिभाव इति भावः ॥ 3.68 ॥  
 अथेन्द्रियक्षोभमयुग्मनेत्रः पुनर्वशित्वाद्‌ बलवन्निगृह्य ।  
 हेतुं स्वचेतो विकृतेर्दिदृक्षुदिशामुपान्तेषु ससर्ज दृष्टिम् ॥ 3.69 ॥  
 अन्वयः- अथ अयुग्मनेत्रः वशित्वात् इन्द्रिक्षोभं पुनः बलवत् निगृह्य स्वचेतोविकृतेः हेतुं दिदृक्षुः (सन्) दिशाम् उपान्तेषु दृष्टिं ससर्ज ।  
 मल्लिo- अथेति । अथायुग्मानि नेत्राणि यस्य सोऽयुग्मनेत्रस्त्रिनेत्रो वशित्वाज्जितेन्द्रियत्वादिन्द्रियक्षोभं पूर्वोक्तमिन्द्रियविकारं पुनर्बलवद्‌ दृढं निगृह्य निवार्य स्वचेतोविकृतेः स्वचित्तविकारस्य हेतुं कारणं दिदृक्षुर्द्रष्टुमिच्छुर्दिशामुपान्तेषु दृर्ष्टि ससर्ज प्रसारयामास ॥ 3.69 ॥  
 स दक्षिणापाङ्गनिविष्टमुष्टिं नतांसमाकुञ्चितसव्यपादम् ।  
 ददर्श चक्रीकृतचारुचापं प्रहर्तुमभ्युद्यतमात्मयोनिम् ॥ 3.70 ॥  
 अन्वयः- स दक्षिणाऽपाङ्गनिविष्टमुर्ष्टि नतांऽसम् आकुञ्चितसव्यपादं चक्रीकृतचारुचापं प्रहर्तुम् अभ्युद्यतम् आत्मयोनिं ददर्श ।  
 मल्लिo- स इति । स भगवान्दक्षिणापाङ्गे निविष्टा स्थिता मुष्टिर्यस्य तं नतांसमाकुञ्चितः सव्यपादो यस्य तम् । आलीढाख्यस्थानके स्थितमित्यर्थः । चक्रीकृतचारुचापं मण्डलीकृतसौम्यकोदण्डं प्रहर्तुमभ्युद्यतमात्मयोनिं मनोभवं ददर्श । आलीढलक्षणमाह यादवः- \`स्थानानि धन्विनां पञ्च तत्र वैशाखमस्त्रियाम् । वितस्त्यन्तरगौ पादौ मण्डलं तोरणाकृति ॥ समानौ स्यात्समपदमालीढं पदमग्रतः । दक्षिणं वाममाकुञ्च्य प्रत्यालीढं विपर्ययः' ॥ 3.70 ॥  
 तपःपरामर्शविवृद्धमन्योर्भ्रूभङ्गदुष्प्रेक्ष्यमुखस्य तस्य ।  
 स्फुरन्नुदर्चिः सहसा तृतीयादक्ष्णः कृशानुः किल निष्पपात ॥ 3.71 ॥  
 अन्वयः- तपःपरामर्शविवृद्धमन्योः भ्रूभ्रङ्गदुष्प्रेक्ष्यमुखस्य तस्य तृतीयात् अक्ष्णः स्फुरन् उदर्चिः कुशानुः सहसा निष्पपात किल ।  
 मल्लिo- तप इति । तपःपरामर्शेव तपस आस्कन्दनेन विवृद्धमन्योः प्रवृद्धकोपस्य भ्रूभङ्गेण दुष्प्रेक्ष्यं दुर्दशं मुखं यस्य तस्य हरस्य तृती.यादक्ष्णः स्फुरन्नुद्दीप्यमान उदर्चिरुद्‌भूतज्वालः कृशानुरग्निः सहसातर्कितमेव । \`अतर्किते तु सहसा' इत्यमरः । निष्पपात किल निश्चक्राम खलु ॥ 3.71 ॥  
 क्रोधं प्रभो ! संहर संहरेति यावद्‌गिरः खे मरुतां चरन्ति ।  
 तावत्स वह्निर्भवनेत्रजन्मा भस्मावशेषं मदनं चकार ॥ 3.72 ॥  
 अन्वयः- \`हे प्रभो ! क्रोधं संहर संहर' इति मरुतां गिरः खे यावत् चरन्ति, तावत् भवनेत्रजन्मा स वह्निः मदनं भस्माऽवशेषं चकार ।  
 मल्लिo- क्रोधमिति । हे प्रभो स्वामिन्‌, क्रोधं संहर निवर्तय निवर्तय । \`चापले द्वे भवत इति दक्तव्यम्' इति वार्तिकेन द्वित्वम् । \`संभ्रमेण वृत्तिश्चापलम्' इति काशिका । इत्येवं मरुतां देवानां गिरो वाचः खे व्योम्नि यावच्चरन्ति प्रवर्तन्ते तावत्तत्कलमेव भवस्य नेत्राज्जन्म यस्य स भवनेत्रजन्मा । \`अवर्ज्यो बहुर्व्रीहिर्व्यधिकरणो जन्माद्युत्तरपदः' इति वामनः । स वह्निर्मदनं भस्मैवावशेषो यस्य तं भस्मावशेषं चकार । ददाहैत्यर्थः ॥ 3.72 ॥  
 तीव्राभिषङ्गप्रभवेण वृत्तिं मोहेन संस्तम्भयतेन्द्रियाणाम् ।  
 अज्ञातभर्तृव्यसना मुहूर्तं कृतोपकारेव रतिर्बभूव ॥ 3.73 ॥  
 अन्वयः- तीव्राऽभिषङ्गप्रभवेण इन्द्रियाणां वृत्तिं संस्तम्भयता मोहेन रतिः मुहुर्त्तम् अज्ञातभर्तुव्यसना (सती) कृतोपकारा इव बभूव ।  
 मल्लिo- तीव्रेति । तीव्राभिषङ्गप्रभवेणातिदुःसहाभिभवसंभवेन । \`अभिषङ्गस्त्वभिभवे सङ्ग आक्रोशनेऽपि च' इति वैजयन्ती । इन्द्रियाणां चक्षुरादीनां वृत्तिं व्यापारं सस्तम्भयता प्रतिबध्नता मोहेन मूर्च्छया कर्त्रा । रतिर्मदनभार्वा मुहूर्तमज्ञातं भर्तृव्यसनं भर्तृनाशो यया सा तथोक्ता सती कृतोपकारेव बभूव । सहसा दुःखोपनिपातान्मुमूर्च्छेत्यर्थः । मोहेन दुःख संवेदनाभावत्तस्योपकारकत्वोक्तिः ॥ 3.73 ॥  
 तमाशु विध्नं तपसस्तपस्वी वनस्पतिं वज्र इवावभज्य ।  
 स्त्रीसंनिकर्षं परिहर्तुमिच्छन्नन्तर्दधे भूतपतिः सभूतः ॥ 3.74 ॥  
 अन्वयः- तपस्वी भूतपतिः तपसो विध्नं तम् आशु वज्रो वनस्पतिम् इव अवभज्य स्त्रीसन्निकर्षं परिहर्तुम् इच्छन् सभूतोऽन्तर्दधे ।  
 मल्लिo- तमिति । तपस्वी तपोनिष्ठो भूतपतिः शबस्तपृसो विध्नमन्तरायभूतं तं काममाशु वज्रोऽशनिर्वनस्पतिं वृक्षमिवावभज्य भङ्क्त्वा स्त्रीसंनिकर्षं स्त्रीसंनिधानं परिहर्तुमिच्छन् । तस्यानर्थहेतुत्वादिति भावः । सभूतः सगणः सन्नन्तर्दधे ॥ 3.74 ॥  
 शैलात्मजापि पितुरुच्छिरसोऽभिलाषं  
 व्यर्थं समर्थ्य ललितं वपुरात्मनश्च ।  
 सख्योः समक्षमिति चाधिकजातलज्जा  
 शून्या जगाम भवनाभिमुखी कथञ्चित् ॥ 3.75 ॥  
 अन्वयः- शैलात्मजा अपि उच्छिरसः पितुः अभिलाषं ललितम् आत्मनो वपुश्च व्यर्थसमर्थ्य सख्योः समक्षम् इति च अधिकजातलज्जा शून्या सती कथञ्चित् भवनाभिमुखी जगाम ।  
 मल्लिo- शैलात्मजा पार्वत्यप्युच्छिरस उन्नतशिरसो महतः पतुरभिलाषं हरोवरोऽस्त्विति मनोरथं ललितं सुन्दरमात्मनो वपुश्च व्यर्थ निष्फलं समर्थ्य वचार्यं सख्योः समक्षं पुर इति च हेतुनाधिकं जातलज्जा । समानजनसमक्षमवमानस्यभिमुखी जगाम ॥ 3.75 ॥  
 सुरगज इव बिभ्रत्पद्मिनीं दन्तलग्नां ।  
 प्रतिपथगतिरासीद्वेगदीर्घीकृताङ्गः ॥ 3.76 ॥  
 अन्वयः- सपदि अद्रिः रुद्रसंरम्भभीत्या मुकुलिताक्षीम् अनिकम्प्यां दुहितरं दोर्भ्याम् आदाय दन्तलग्नां पद्मिनीं सुरगज इव वेगदीर्घीकृताऽङ्गः सन् प्रतिपथगतिः आसीत् ।  
 मल्लिo- सपदीति । सपद्यद्रिर्हिमवान्रुद्रस्य संरम्भात्कोपाद्भीत्या । \`संरम्भः संभ्रमे कोपे' इति विश्वः । मुकुलिताक्षीं निमीलितनेत्राम् । \`बहुव्रीहौ सक्थ्यक्ष्णोः स्वाङ्गात्षच्' इति षच्प्रत्ययः । \`षिद्‌गौरादिभ्यश्च' इति ङीष् । अनिकम्पितुमर्हामनुकम्प्याम् । \`ऋहलोर्ण्यत्' इति ण्यत्प्रत्ययः । दुहितरं दोर्भ्यामादाय दन्तयोर्लग्नां पद्मिनीं नलिनीं बिभ्रत्सुरगज इव वेगेन रयेण दीर्घीकृताङ्ग आयतीकृतशरीरः सन् । पन्थानं प्रतिगता मार्गानुसारिणी स गतिर्यस्य प्रतिपथगतिरासीत् । पन्थानमनुसृत्य जगामेत्यर्थः ॥3.76 ॥  
 इति श्रीमन्महामहोपाध्यायकोलाचलमल्लिनाथसूरिविरचितया  
  संजीविनीसमाख्यया व्याख्यया समेतः श्रीकालिदास-  
   कृतौ कुमारसंभवे महाकाव्ये मदनदहनो  
   नाम तृतीयः सर्गः । 











\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



  ***चर्तुर्थः सर्गः***  




मूर्च्छिता रतिरित्युक्तम् । संप्रति तद्‌वृत्तान्तमेवाह-  
 अथ मोहपरायणा सती विवशा कामवधूर्विबोधिता ।  
 विधिना प्रतिपादयिष्यता नववैधव्यमसह्यवेदनम् ॥ 4.1 ॥  
 अन्वयः- अथ मोहपरायणा सती विवशा कामवधूः असह्यवेदनं नववैधव्यं प्रतिपादयिष्यता विधिना विबोधिता ।  
 मल्लिo- अथेति । अथानन्तरं मोहो मूर्च्छा परमयनमाश्रयो यस्याः सा मोहपरायणा मोहैकशरणा सती । \`परायणमभिप्रेते तत्परे परमाश्रये' । इति यादवः । विवशा मूढत्वान्निश्चेष्टा कामवधू रतिः । असह्या दुःसहा वेदना यस्मिंस्तत्तथोक्तम् । विधवाया गतभर्तृकया भावो वैधव्यम् । नवं च तद्वैधव्यं चेति नववैधव्यम् । नवग्रहणं दुःसहत्वद्योतनार्थम् । प्रतिपादयिष्यतानुभावयिष्यता । क्रियार्थक्रियायाम् लृट् । विधिना दैवेन । \`विधिर्विधाने दैवे च' इत्यमरः । विबोधिता । वैधव्यानुफलोयं विधिरिति भावः । अस्मिंन्सर्गे वियोगिनीवृत्तानि- \`विषमे ससजा गुरुः समे सभरा लोऽथ गुरुर्वियोगिनी इति लक्षणात्' ॥ 4.1 ॥  
 अवधानपरे चकार सा प्रलयान्तोन्मिषिते विलोचने ।  
 न विवेद तयोरतृप्तयोः प्रियमत्यन्तविलुप्त दर्शनम् ॥ 4.2 ॥  
 अन्वयः- सा प्रलयाऽन्तोन्मिषिते विलोचने अवधानपरे चकार । प्रियम् अतृप्तयोः तयोः अत्यन्तविलुप्तदर्शनं न विवेद ।  
 मल्लिo- अवेति । सा रतिः प्रलयान्ते मूर्च्छावसाने । \`प्रलयो नष्टचेष्टता' इत्यमरः । उन्मिषिते उन्मीलिते विलोचने । अवधानं परं प्रधानं ययोस्तेऽवधानपरे दिदृक्षयावहिते चकार । द्रष्टव्याभावात्तु न विवेदेत्याह- नेति । प्रियं काममतृप्तयोस्तृप्तिं न गतयोः । नित्यदिदृक्षमाणयोरित्यर्थः । तयोर्लोचनयोः । दर्शनक्रियापेक्षया संबन्धे षष्ठी । अत्यन्तविलुप्तं दर्शनं स्वलोचनयोः करणयोर्यस्य कर्मभूतस्य तमत्यन्तविलुप्तदर्शनं सन्तं न विवेद न ज्ञातवती । प्रियनाशापरिज्ञानाद्दिदृक्षांचक्र इति तात्पर्यार्थः ॥ 4.2 ॥  
 अयि जीवितनाथ जीवसीत्यभिधायोत्थितया तया पुरः ।  
 ददृशे पुरुषाकृति क्षितौ हरकोपानलभस्म केवलम् ॥ 4.3 ॥  
 अन्वयः- \`अयि जीवितनाथ ! जीवसि ?' इति अभिधाय उत्थितया तया पुरः क्षितौ केवलं हरकोपाऽनलभस्म ददृशे ।  
 मल्लिo- अयीति । अयीति प्रश्ने । \`अयि प्रश्नानुनययोः' इति विश्वः । अयि जीवितनाथ ! जीवसि कच्चिदित्यभिधायोत्थितयात या रत्या पुरोऽग्रे क्षितौ पुरुषस्याकृतिरिवाकृतिर्यस्य तत्पुरुषाकृति केवलमेकं हरकोपानलभस्य ददृशे दृष्टम् । न तु पुरुष इति भावः ॥ 4.3 ॥  
 अथ सा पुनरेव विह्वला वसुधालिङ्गन धूसरस्तनी ।  
 विललाप विकीर्णमूर्धजा समदुःखामिव कुर्वती स्थलीम् ॥ 4.4 ॥  
 अन्वयः- अथ पुनरेव विह्वला वसुधाऽऽलिङ्गनधूसरस्तनी विकीर्णमूर्द्धजा सा स्थलीं समदुःखाम् कुर्वती इव विललाप ।  
 मल्लिo- अथेति । अथ भस्मदर्शनानन्तरं पुनरेव विह्वला विक्लवा वसुधालिङ्गनधूसरस्तनी वसुधालिङ्गनेन क्षितिलुण्ठनेन धूसरौ धूसरवर्णौ स्तनौ कुचौ यस्याः सा तथोक्ता । \`स्वाङ्गाच्चोपसर्जनादसंयोगोपधात्' इति ङीष् । विकीर्णमूर्धजा विकीर्णा विक्षिप्ता मूर्धजाः केशा यस्याः सा तथोक्ता सा रतिः स्थलीं वनभूमिम् । तत्रत्यान्प्राणिन इत्यर्थः । \`जानपदकुण्डगोणस्थले-' त्यादिना ङीष् । समदुःशां स्वतुल्यशोकां कुर्वतीव विललाप परिदेवितवती । \`विलापः परिदेवनम्' इत्यमरः ॥ 4.4 ॥  
 उपमानमभूद्विलासिनां करणं यत्तव कान्तिमत्तया ।  
 तदिदं गतमीदृशीं दशां, न विदीर्ये, कठिनाः खलु स्त्रियः ॥ 4.5 ॥  
 अन्वयः- (हे नाथ !) तव यत् करणं कान्तिमत्तया विलासिनाम् उपमानम् अभूत् । तत् इदम् ईदृशीं दशां गतम् । (तथाऽपि) न विदीर्ये, हि स्त्रियः कठिनाः खलु ।  
 मल्लिo- उपेति । तव यत्करणं गात्रम् । \`करणं साधकतमं क्षेत्रगात्रेन्द्रियेष्वपि' इत्यमरः । कान्तिमत्तया सौन्दर्येण हेतुना विलसनशीलानाम् । \`वौ कषलसे-' त्यादिना घिनुण्प्रत्ययः । उपमीयते येन तदुपमानमभूत् । तत्करणमिदमीदृशीं दशामवस्थां गतम् । भस्मीभूतमित्यर्थः । तथापि न विदीर्ये न विदीर्णा भवामि । कर्तरि लट् । तथाहि । स्त्रियः कठिनाः खलु । कठिनत्वादविदीर्यमाणत्वमित्यर्थः । कारणात्कार्यसमर्थनरुपोऽर्थान्तरन्यासः । \`धीरसंचारिणी दृष्टिर्गतिर्गोवृषभाञ्चिता । स्मितपूर्वं तथालापो विलास इति कीर्तितः ॥' इति ॥ 4.5 ॥  
 क्व नु मां त्वदधीनजीवितां विनिकीर्य क्षणभिन्नसोहृदः ।  
 नलिनीं क्षतसेतुबन्धनो जलसंघात इवासि विद्रुतः ॥ 4.6 ॥  
 अन्वयः-- (हे प्रय !) क्षतसेतुबन्धनो जलसंघातो नलिनीम् इव त्वदधीनजीवितां मां क्व नु विनिकीर्य क्षणभिन्नसौहृदः (सन्) विद्रुतः असि ?  
 मल्लिo-क्वेति । हे प्रिय ! क्षतसेतुबन्धनो भग्नसेतुबन्धो जलसंघातो जलौघो नलिनीमिव । जलैकायत्तजीवितामिति शेषः । त्वदधीनजीवितां त्वदायत्तप्राणां मां क्वनु विनिकीर्य कुत्र वा निक्षिप्य क्षणभिन्नसौहृदः क्षणत्यक्तसौहार्दः सन् । विद्रुतः पलायितोऽसि । सेतुसौहृदयोः स्थितिहेतुत्वेन साम्यम् । सुहृदो भावः सौहृदम् । युवादित्वादण्प्रत्ययः । \`हृदयस्य हृल्लेखयदण्लासेषु' इति हृदादेशः । अणि \`हृद्भगसिन्ध्वन्ते पूर्वपदस्य च' इत्युभयपदवृद्धिः । हृद्भूतस्याण्विधाने तूभयपदवृद्धिः स्यात् । यथा सुहृदो भावः सोहार्दमिति । तदेवाह वामनः- \`सौहृददौर्हृदशब्दावदनणि हृद्भावात्' इति ॥ 4.6 ॥  
 कृतवानसि विप्रियं न मे प्रतिकूलं न च ते मया कृतम् ।  
 किमकारणमेव दर्शनं विलपन्त्यै रतये न दीयते ॥ 4.7 ॥  
 अन्वयः- (हे प्रिय !) (त्वम्) मे विप्रयं कृतवान् न असि, मया च ते प्रतिकूलं न कृतम् । ्कारणम् एव विलपन्तयै रतये किं दर्शनं न दीयते ।  
 मल्लिo- कृतेति । हे प्रिय, त्वं मे मम विप्रियमप्रियं कृतवान्नासि । मया च ते तव प्रतिकूलमप्रियं न कृतम् । अकारणं निष्कारणमेव । परस्परापकाररुपकारणाभावेऽपीत्यर्थः । क्रियाविशेषणमेतत् । विलपन्त्यै । त्वद्दर्शनार्थिन्या अपीति भावः । रतये किं कथं दर्शनं न दीयते । क्रियाग्रहणाच्चतुर्थि ॥ 4.7 ॥  
 विप्रियमाशङ्कते-  
 स्मरसि स्मर ! मेखलागुणैरुत गोत्रस्खलितेषबन्धनम् ।  
 च्युतकेशरदूषितेक्षणान्यवतंसोत्पलताडनानि वा ॥ 4.8 ॥  
 अन्वयः-- हे स्मर ! गौत्रस्खलितेषु मेखलागुणैः स्मरसि उत ? च्युतकेशरदूषितेक्षणानि अवतंसोत्पलताडनानि स्मरसि वा ?  
 मल्लिo- स्मरसीति । हे स्मर ! गोत्रस्खलितेषु नामव्यत्यासेषु । \`गोत्रंनाम्न्यचले कुले' इति विश्वः । मेखलागुणैर्बन्धनं स्मरस्युत स्मरसि वा । \`विकल्पे किं किमुत च' इत्यमरः । च्युतकेशरैर्भ्रष्टकिञ्जल्कैर्दूषिते ईक्षणे येषु तान्यवतंसोत्पलताडनानि । सधूलिक्षेपताडनानीत्यर्थः । स्मरसि वा । अपकारस्मरणादिदमदर्शनमिति भावः ॥ 4.8 ॥  
 हृदये वससीति मत्प्रियं यदवोचस्तदवैमि कैतवम् ।  
 उपचारपदं न चेदिदं त्वमनङ्गः कथमक्षता रतिः ? ॥ 4.9 ॥  
 अन्वयः- (हे प्रिये !) त्वं मे \`हृदये वससि' इति मत्प्रियं यत् अवोयः तत् कैतवम् अवैमि । इदम् उपचारपदं न चेत् त्वम् अनङ्गः, कथं रतिः अक्षता ?  
 मल्लिo- हृदय इति । हृदये वससीति स्मरवाक्यानुवादः । इत्येवं रुपं मत्प्रियं यदवोच उक्तवानसि । ब्रञो लुङि \`वच उम्' इत्युमागमः । तत्कैतवमवैमि मिथ्येति मन्ये । इदं वचनमुपचापरपदं परस्य रञ्जनार्थं यदसत्यभाषणं स उपचारस्तस्य पदं स्थानम् । कैतवस्थानमिति यावत् । न चेत्त्वमनङ्गोऽशरीरः । कथं रतिरक्षताऽविनष्टा । आश्रयनाशेऽप्याश्रितमविनष्टमिति विरोधादिति भावः ॥ 4.9 ॥  
 नच मे कश्चिद्विचारः किंतु लोकः शोच्यत इत्याह-  
 परलोकनवप्रवासिनः प्रतिपत्स्ये पदवीमहं तव ।  
 विधिना जन एष वञिचितस्त्वदधीनं खलु देहिनां सुखम् ॥ 4.10 ॥  
 अन्वयः- अहं परलोकनवप्रवासिनः तव पदवीं प्रतिपत्स्ये । विधिना एष जनो वञ्चितः, (यत्) देहिनां सुखं त्वदधीनं खलु ।  
 मल्लिo- परलोकेति । परलोकं प्रति नवप्रवासिनोऽचिरप्रोषितस्य । अनेनानुगमनकालानतिपातः सूच्यते । तव पदवीं मार्गं प्रतिपत्स्ये । त्वामनुगमिष्यामीत्यर्थः । अतो मे नास्ति विचार इति भावः । किंतु विधिना दैवेनैष जनो लोको वञ्चितः प्रतारितः । देरिनां सुखं त्वदघीनं त्वय्यधीनं खलु । अधिशब्दस्य शौण्डादित्वात् \`सप्तमी शौण्डैः' इति समासः । \`अध्युत्तरपदात्' इति खप्रत्ययः । एवमन्यत्रापि सुखप्रदाभावे कुतः सुखमिति भावः ॥ 4.10 ॥  
 तदेवाह-  
 रजनीतिमिरावगुण्ठिते पुरमार्गे घनाशब्दविक्लवाः ।  
 वसतिं प्रिय ! कामिनां प्रियास्त्वदृते प्रापयितुं क ईश्वरः ॥ 4.11 ॥  
 अन्वयः- हे प्रिय ! रजनीतिमिराऽवगुण्ठिते पुरमार्गे घनशब्दविक्लवाः प्रियाः कामिनां वसतिं प्रापयितुं त्वत् ऋते क ईश्वरः ?  
 मल्लिo--रजनीति । हे प्रिय ! रजनीतिमिरेणावगुण्ठित आवृते पुरमार्गे घनशब्दविक्लवा गर्जितभीताः प्रियाः कामिनां वसतिं प्रापयितुं त्वदृते त्वां विना । \`अन्यरादितरतं-' इत्यादिना पञ्चमी । क ईश्वरः शक्तः । न कश्चिदित्यर्थः । न हि कामान्धनां भीतिरस्तीति भावः ॥ 4.11 ॥  
 नयनान्यरुणानि घूर्णयन्वचनानि स्खलयन्पदे पदे ।  
 असति त्वयि वारुणीमदः प्रमदानामधुना विडम्बना ॥ 4.12 ॥  
 अन्वयः- (हे प्रिय !) अरुणानि नयनानि घूर्णयन् पदे पदे वचनानि स्खलयन् प्रमदानां वारुणीमदः वारुणीमदः त्वयि असति विडम्बना ।  
 मल्लिo-- नयनानीति । अरुणानि नयनानि घूर्णयन्भ्रमयन् । तथा पदे पदे प्रतिपदम् । वीप्सायां द्विरुक्तिः । वचनानि स्खलयन्विपर्यासयन्प्रमदानां वारुणीमदो मद्यमदोऽधुना त्वय्यसति विडम्बनानुकृतिमात्रम् । मदनाभावे मदस्य निष्फलत्वादिति भावः । तथा च शिशुपालवधे- \`तां मदो दयितसंगमभूषः' (10/33) इति ॥ 4.12 ॥  
 अबगम्य कथीकृतं वपुः प्रियबन्धोस्तव निष्फलोदयः ।  
 बहुलेऽपि गते निशाकरस्तनुतांदुःखमनङ्ग ! मोक्ष्यति ॥ 4.13 ॥  
 अन्वयः- हे अनङ्ग ! प्रियबन्धोः तव वपुः कथीकृतम् अवगम्य निष्फलोदयो निशाकरो बहुले गते अपि तनुतां दुःखं मोक्ष्यति ।  
 मल्लिo- अवगम्येति । हे अनङ्ग अशरीर ! प्रियबन्धो प्रियसखस्य तव वपुः शरीरं कथीकृतमकथा कथा संपद्यमानं कृतं शब्दमात्रावशिष्टमवगम्य ज्ञात्वा निष्फलोदयः । उद्दोप्याभावादुद्दीपनवैफल्यमिति भावः । निशाकरश्चन्द्रो बहुले कृष्णपक्षे गतेऽपि तनुतां कार्श्यं दुःशं यथा तथा कृच्छ्रान्मोक्ष्यति । वृद्धिरिति दुःखयिष्यत इत्यर्थः ॥ 4.13 ॥   
 हरितारुणचारुबन्धनः कलपुंस्कोकिलशब्दसूचितः ।  
 वद संप्रति कस्य बाणतां नवचूतप्रसवो गमिष्यति ॥ 4.14 ॥  
 अन्वयः- (हे कुसुमायुध !) हरिताऽरुणचारुबन्धनः कलपुंस्कोकिलशब्दसूचितो नवचूतप्रसवः सम्प्रति कस्य बाणतां गमिष्यति ? वद ।  
 मल्लिo- हरितेति । हरितं चारुणं च । \`वर्णो वर्णेन' इति तत्पुरुषः । हरितारुणं चारु बन्धनं वृन्तं पुङ्खश्च यस्य स तथोक्तः । कलेन मधुरेण पुंस्कोकिलशब्देन पुरुषकोकिलनादेन सूचितोऽनुमापितश्च । चूतवर्णकार्यंत्वात्कलशब्दस्येति भावः । नवचूतप्रसवो नवचूतकुसुमं संप्रति कस्य बाणतां शरत्वं गमिष्यति ? वद । अन्यस्य पुष्पबाणस्याभावादिति भावः ॥ 4.14 ॥  
 अलिपङ्‌क्तिरनेकशस्त्वया गुणकृत्ये धनुषो नियोजिता ।  
 विरुतैः करुणस्वनैरियं गुरुशोकामनुरोदतीव माम् ॥ 4.15 ॥  
 अन्वयः- (हे प्रिय !) त्वया अनेकशो धनुषो गुणकृत्ये नियोजिता इयम् आलिपङ्‌क्तिः करुणस्वनैः विरुतैः गुरुशोकां माम् अनुरोदिति इव ।  
 मल्लिo-- अलीति । त्वयानेकशो बहुशो धनुषः कार्मुकस्य गुणकृत्ये मौर्वीकार्ये गुणवत्कर्मणि च नियोजिताधिकृतेयमलिपङ्‌क्तिः करुणस्वनेर्दीनस्वनर्विरुतैः कूचितैर्गुरुशोकां दुर्भरदुःखाम् । \`गुरुस्तु गोःपतौ श्रेष्ठे गुरौ पितरि दुर्भरे' । इति शब्दार्णवः । मामनुरोदितीव उपसर्गात्सकर्मकत्वम् । \`रुदादिभ्यः सार्वधातुके' इतीडागमः ॥ 4.15 ॥  
 प्रतिपद्य मनोहरं वपुः पुनरप्यादिश तावदुत्थितः ।  
 रतिदूतिपदेषु कोकिलां मधुरालापनिसर्गपण्डिताम् ॥ 4.16 ॥  
 अन्वयः- (हे कान्त !) तावत्क पुनरपि मनोहरं वपुः प्रतिपद्य उत्थितः सन् मधुरालापनिसर्गपण्डितां कोकिलां रतिदूतिपदेषु आदिश ।  
 मल्लिo- प्रतिपद्येति । तावत्पुनरपि मनोहरं वपुः शरीरं प्रतिपद्य प्राप्योत्थितः सन् । मधुरालापेषु प्रियोक्तिषु निसर्गपण्डितां स्वभावप्रगल्भां कोकिलां रतिदूतिपदेषु । सुरतदूतीस्थानेष्वादिशाज्ञापय । प्रगल्भानामेव दौत्याधिकार इति भावः । ङीबन्तस्यापि दूतीशब्दस्य छन्दोभङ्‌गभयाद्‌घ्रस्वः । \`अपि माषं मषं कुर्याच्छन्दोभङ्गे त्यजेद्‌गिरम्' इति केचित् । \`उणादयो बहुलम्' इति बहुलग्रहणाद्‌घ्रस्व इति वल्लभः ॥ 4.16 ॥  
 शिरसा प्रणिपत्य याचितान्युपगूढानि सवेपथूनि च ।  
 सुरतानि च तानि ते रहः स्मर ! संस्मृत्य न शान्तिरस्ति मे ॥ 4.17 ॥  
 अन्वयः- हेस्मर ! शिरसा प्रणिपत्य याचितानि सवेपथूनि उपगूढानि च, तानि रहः सुरतानि च संस्मृत्य मे शान्तिः न अस्ति ।  
 मल्लिo- शिरसेति । हे स्मर ! शिरसा प्रणिपत्य याचितानि सवेपथूनि सकम्पानि । \`ट्वितोऽथुच्' इत्यथुच्प्रत्ययः । सात्विकान्तरोपलक्षणमेतत् । \`स्तम्भप्रलयरोमाञ्चाः स्वेदो वैवर्ण्यवेपथू । अश्रुवैस्वर्यमित्यष्टौ सात्विकाः परिकीर्तिताः ॥' इति । उपगूढान्यालिङ्गनानि च । नपुंसके भावे क्तः । तान्यनुभूतप्रकाराणि रह एकान्ते सुरतानि च संस्मृत्य मे शान्तिर्नास्ति । अत्र समानकर्तृकत्वं दुर्घदं समानक्रियापेक्षास्तीति केचित् ॥ 4.17 ॥  
 रचितं रतिपण्डित ! त्वया स्वयमङ्गेषु ममेदमार्तवम् ।  
 ध्रियते कुसुमप्रसाधनं तव तच्चारु वपुर्न दृश्यतं ॥ 4.18 ॥  
 अन्वयः- हे रतिपण्डित ! त्वया मम अङ्गेषु स्वयं रचितम् इदम् आर्तवंकुसुमप्रसाधनं ध्रियते, तव चारु वपुः न दृश्यते ।  
 मल्लिo-रचितमिति । हे रतिपण्डित रतिकुशल, त्वया ममाङ्‌गेष्ववयवेषु स्वयं रचितम् ऋतुरस्य प्राप्त आर्तवं वासन्तम् । \`ऋतोरण्' इत्यण्प्रत्ययः । कुसुमप्रसाधनं पुष्पाभरणमिदं ध्रियतेऽवतिष्ठते । \`धृञ् अवस्थाने' इति धातोस्तौदादिकात्कर्तरि लट् । तव पत्प्रसाधकं चारु सुन्दरं वपुस्तु न दृश्यते ॥ 4.18 ॥  
 बिबुधैरसि यस्य दारिणैरसमाप्ते परिकर्मणि स्मृतः ।  
 तमिमं कुरु दक्षिणेतरं चरणं निर्मितरागमेहि मे ॥ 4.19 ॥  
 अन्वयः- दारुणैः विबुधैः यस्य परिकर्मणि असमाप्ते (सति) स्मृतः असि, तम् इमं दक्षिणेतरं निर्मितरागं कुरु । एहि ।  
 मल्लिo- विबुधैरिति । दारुणैः क्रूरैः । प्राणान्तिके कर्मणि नियोगादिति भावः । विबुधैर्देवैः । अनभिज्ञत्रत्वं च ध्वन्यते । यस्य मच्चरणस्य परिकर्मणि प्रसाधने । \`परिकर्म प्रसाधनम्'इत्यमरः । आसमाप्ते सति स्मृतोऽसि । तमिमं दक्षिणेतरं वामं मे चरणं निर्मितरागं कुर्वेह्यागच्छ ॥ 4.19 ॥  
 अहमेत्य पतङ्गवर्त्मना पुनरङ्काश्रयणी भवामि ते ।  
 चतुरैः सुकामिनीजनैः प्रिय ! यावन्न विलोभ्यसे दिवि ॥ 4.20 ॥  
 अन्वयः- अहं पतङ्गवर्त्मना एत्य पुनः ते अङ्काश्रयणी भवामि, हे प्रिय ! दिवि चतुरैः सुरकामिनीजनैः यावत् न विलोभ्यसे ।  
 मल्लिo- अहमिति । अहं पतङेगवर्त्मना शलभमार्गेण । अग्निप्रवेशेनेत्यर्थः । \`पतङ्गः शलभे चाग्नौ मार्जारेऽर्के शरे खगे' । इति वैजयन्ती । एत्यागत्य पुनस्तेऽङ्काश्रयण्युत्सङ्गवर्तिनी भवामि संप्रत्यंव भविष्यामि । \`वर्तमानसामीप्ये वर्तमानवद्वा' इति लट् । हे प्रिय ! दिवि स्वर्गे चतुरैः सुरकामिनीजनैरप्सरोगणैर्यावन्न विलोभ्यसे विलोभयिष्यसे । \`यावत्पुरानिपातयोर्लट्' इति लट् ॥ 4.20 ॥  
 मदनेन विनाकृता रतिः क्षणमात्रं किल जीवितेति मे ।  
 वचनियमीदं व्यवस्थितं रमण ! त्वामनुयामि यद्यपि ॥ 4.21 ॥  
 अन्वयः- हे रमण ! त्वाम् अनुयायि यद्यपि, (किन्तु) रमणेन विनाकृता रतिः क्षणमात्रं जीविता इति मे वचनीयं व्यवस्थितम् ।  
 मल्लिo- मदनेनेति । हे रमण ! त्वामनुयामि यद्यप्यनुगमिष्याम्यंव । \`वर्तमानसामीप्ये वर्तमानवद्वा' इति लट् । \`यद्यपूत्यवधारणे' इति केशवः । किंतु रतिर्मदनेन विनाकृता । वियोजिता सतीत्यर्थः । सुप्सुपेति समासः । क्षणमात्रं जीविता किलेतीदं वचनीयं निन्दा मे मम व्यवस्थितं स्थिरमभूत् ॥ 4.21 ॥  
 क्रियतां कथमन्त्यमण्डनं परलोकान्तरितस्य ते मया ।  
 सममेव गतोऽस्यतर्कितां गतिमङ्गेन च जीवितेन च ॥ 4.22 ॥  
 अन्वयः-- (हे नाथ !) परलोकाऽन्तरितस्य ते अन्त्यमण्डनं मया कथं क्रियाताम् ? (यत्) अङ्केन जीवितेन च समम् एव अतर्कितां गर्ति गतः असि ।  
 मल्लिo- क्रियतामिति । परलोकेऽन्तरितस्य व्यवहितस्य । मृतस्येत्यर्थः । ते तव मयान्त्यमण्डनं कथं केन प्रकारेण क्रियताम् । क्रियातामित्यत्र कामचारे लोट् बोध्यः । द्रुतदग्धस्य ते यथेच्छमण्डनमपि न संभवतीत्यर्थः । कुतः । अङ्गेन च जीवितेन च समं सहैवातर्कितामविचारितां गतिं गतोऽसि । इह मृतशरीरमपि नास्ति कस्य मण्डनमिति भावः ॥ 4.22 ॥  
 ऋजुतां नयतः स्मरामि ते शरमुत्सङ्गनिषण्ण धन्वनः ।  
 मधुना सह सस्मितां कथां नयनोपान्तविलोकित च यत् ॥ 4.23 ॥  
 अन्वयः- शरम् ऋजुतां नयतः उत्सङ्गनिषण्णधन्वनः ते मधुना सस्मितां कथां, यत् नयनोपन्तविलोकितं च तत् स्मरामि  
 मल्लिo- ऋजुतामिति । शरमृजुतामार्जवं नयत उत्सङ्गे निषण्णमङ्कगतं धनुर्यस्य तस्य । \`धनुषश्च' इत्यनङादेशः । ते तव मधुना वसन्तेन सह \`मधुर्दैत्ये वसत्ने च चैत्रेच' इति विश्वः । सस्मितां कथामालापं तथा यन्नयनोपान्तविलोकितमपाङ्गवीक्षणम् । तत् इत्यनुषङ्गः । तच्च स्मरामि ॥ 4.23 ॥  
 क्व नु ते हृदयंगमः सखा कुसुमायोजितकार्मुको मधुः ।  
 न खलूग्ररुषा पिनाकिना गमितः सेऽपि सुहृद्‌गतां गतिम् ? ॥ 4.24 ॥  
 अन्वयः- कुसुमयोजितकार्मुकः ते हृदयङ्गमः सखा मधुः क्व नु ? सोऽपि उग्ररुषा पिनाकिना सिहृद्गतां गतिं न गमितः खलु ?  
 मल्लिo- क्वेति । हृदयं गच्छतीति हृदयंगमो हृद्यः । खच्प्रकरणे गमेः सुप्युपसंख्यानम् इति खच्प्रत्ययः । \`अरुर्द्विषदजन्तस्य मुम्' इति मुमागमः । ते तव सखा कुसुनमैरायोजितमारचितं कार्मुकं येन कार्मुकनिर्माता मधुर्वसन्तः क्व नु क्व वा । गत इति शेषः । अथवा सोऽप्युग्ररुषा तीव्रकोपेन पिनाकिनेश्वरेण सुहृदा मदनेन गतां प्राप्तां गतिम् । भस्मतामित्यर्थः । न गमितः खलु न प्रापितः किम् । \`जिज्ञासानुनये खलु' इत्यमरः ॥ 4.24 ॥  
 अथ तैः परिदेविताक्षरैर्हृदये दिग्धशरैरिवाहतः ।  
 रतिमभ्युपपत्तुमातुरां मधुरात्मानमर्दशयत्पुरः ॥ 4.25 ॥  
 अन्वयः- अथ दिग्धशरैः इव तैः परिदेविताक्षरैः हृदये आहतः मधुः आतुरां रतिम् अभ्युपपत्तुम् आत्मानं पुरः अदर्शयत् ।  
 मल्लिo- अथेति । अथ तैः परिदेविताक्षरैर्विलापवचनैर्हृदये दिग्धशरैर्विषलिप्तमुखैः शरैरिवाहतः सन् । \`विषाक्ते दिग्धलिप्तकौ' इत्यमरः । मधुर्वसन्त आतुरामापन्नां रतिमभ्युपपत्तुमनुग्रहीतुम् । आश्वासयितुमित्यर्थः । \`अभ्युपपत्तिरनुग्रहः' इत्यमरः । आत्मानं पुराऽदर्शयत् । आविरभूदित्यर्थः ॥ 4.25 ॥  
 तमवेक्ष्य रुरोद सा भृशं स्तनसंबाधमुरो जघान च ।  
 स्वजनस्य हि दुःखमग्रतो विदृतद्वारमिवोपजायते ॥ 4.26 ॥  
 अन्वयः- सा तम् अवेक्ष्य भृशं रुरोद, स्तनसम्बाधम् उरश्च जघान । हि दुःखं स्वजनस्य अग्रतः विवृतद्वारम् इव उपजायते ।  
 मल्लिo- तमिति । सा रतिस्तं मधुमवेक्ष्य दृष्ट्वा भूशं रुरोद । स्तनौ संबाध्य स्तनसंबाधम् । \`परिक्लिश्यमाने च' इति णमुल् । उरो जघान ताडितवती च । तथाहि । स्वजनस्यग्रतो दुःखं विवृतमपसारितं द्वारं कपाटं यस्य तदिवोपजायत आविर्भवति । उच्छङ्खलं प्रवर्तत इत्युत्प्रेक्षाभिप्रायः ॥ 4.26 ॥  
 इति जैनमुवाच दुःखिता सुहृदः पश्य वसन्त ! किं स्थितम् ?।  
 तदिदं कणशो विकीर्यते पवनैर्भस्म कपोतकर्बुरम् ॥ 4.27 ॥  
 अन्वयः- दुःखिता सा एनम् इति प्रवाच च- हि वसन्त ! पश्य सुहृदः किं स्थितं ? तत् इदं कपोतकर्बुरं भस्म पवनैः कणशोविकीर्यते।  
 मल्लिo-- इतीति । दुःखमस्याः संजातं दुःखिता । संजातदुःखेत्यर्थः । तारकादित्वादितच् । सा रतिरेनं वसन्तमित्युवाच च । चकारः पूर्वोक्तसमुच्चयार्थः । हे वसन्त ! पश्य सुहृदस्त्वत्सखस्य किं स्थितं किमुपस्थितं तदिदं कपोतकर्बुरं पारावतशबलं कणाशश्चूर्णिभूतम् । अल्पार्थाच्छस्प्रत्ययः । भस्म पवनैर्विकीर्यते वक्षिप्यते । पश्य भस्मीभूतस्ते सुहृदित्यर्थः ॥ 4.27 ॥  
 अयि संप्रति देहि दर्शनं स्मर ! पर्युत्सुक एष माधवः ।  
 दयितास्वनवस्थितं वृणां न खलु प्रेम चलं सुहृज्जमे ॥ 4.28 ॥  
 अन्वयः- अयि स्मर ! सम्प्रति दर्शनं देहि, एष माधवः पर्युत्सुकः । नृणां दयितासु प्रेम अनवस्थितं सुहृब्जने तु प्रेम न चलं खलु ।  
 मल्लिo-- अयीति । अयि स्मर ! संप्रति दर्शनं देहि । एष माधवो वसन्तः पर्युत्सकस्त्वद्दर्शनोत्कण्ठितः । त्वामप्यनादृतवतोऽस्य को माधव इत्याशङ्क्याह- नृणां पुरुषाणां दयितासु प्रेमानवस्थितमस्थिरम् । चलमित्यर्थः । सुहृज्जने प्रेम तु न चलं खलु ॥ 4.28 ॥  
 ईदृशाः सुहृदः कति न सन्तीत्याशङ्क्य न कोऽपीत्याह-  
 गत एव न ते निवर्तते स सखा दीप इवानिलाहतः ।  
 अहमस्य दशेव पश्य मामविषह्यव्यसनेन धूमिताम् ॥ 4.29 ॥  
 अन्वयः- (हे वसन्त !) स ते सखा अनिलाऽऽहतों दीप इव गत एव, न निवर्तते। अहम् अस्य दशा इव (तिष्ठामि) अविषह्यव्यसनेन धूमितां मां पश्य ।  
 मल्लिo-- गत इति । स ते तसखाऽनिलाहता वायुताडितो दीप इव गत एव न निवर्तते । अहमस्य दीपायमानस्य दशा वर्तिरिव । तिष्ठामीति शेषः । \`दशा वर्ताववस्थायां वस्त्रान्तं स्युर्दशा अपि' । इति विश्वः । कुतः । अविषह्यव्यसनेन सोढुमशक्यदुःखप्रकर्षेण धूमितां संजातधूमां मां पश्य । धूमवत्त्वान्नष्टदीपदशासाम्यं धूमश्च व्यसनमेवेत्यर्थः ॥ 4.29 ॥  
 अमुना ननु पार्श्वर्तिना जगदाज्ञां ससुरासुरं तव ।  
 विसतन्तुगुणस्य कारितं धनुषः पेलवपुष्पपत्रिणः ॥ 4.30 ॥  
 अन्वयः- ननु ! तव पार्ववर्तिना अमुना ससुराऽसुरं जगत् विसतन्तुगुणस्य पेलवपुष्पपत्र्त्रिणः तव धनुषः आज्ञां कारितम् ।  
 मल्लिo- अमुनेति । ननु मदन पार्श्ववर्तिना सहचरेणामुना वसन्तेन ससुरासुरं सुरासुरसहितं जगद्विसतन्दुगुणस्य मृणालसूत्रमौर्वीकस्य पेलवानि कोमलानि पुष्पाण्येव पत्रिणो बाणा यस्य तस्य तव धनुष आज्ञां कारितम् । जगदाज्ञा कारितेत्यर्थः । \`हृक्रोरन्यतरस्याम्' इति जगतः कर्मत्वम् ॥ 4.30 ॥  
 विधिना कृतमर्धवैशसं वनु मां कामवधे विमुञ्चता ।  
 अनपायिनि संश्रयद्रुमे गजभग्ने पतनाय वल्लरी ॥ 4.31 ॥  
 अन्वयः- ननु ! कामवधे मां विमुञ्चता विधिना अर्द्धवैशसं कृतम् । अनपायिनि संश्रयद्रुमे गजभग्ने सति वल्लरी पतनाय (भवति) ।  
 मल्लिo- विधिनेति । ननु वसन्त ! कामवधे मदनवधे मां विमुञ्चता वर्जयता । अमारयतेत्यर्थः । विधिना दैवेन । विशसति हिनस्तीति विशसो धातुकः । पचाद्यच् । विशसस्य कर्म वैशसम् । युवादित्वादण्प्रत्ययः । अर्धवैशसमर्धवधः कृतम् । \`अर्धो वा एष आत्मनो यत्पत्नी' इति श्रुतेः । पत्युः स्वस्य चाश्रयाश्रयिभूतयोरेकपदार्थत्वाभिप्रायेणार्धोक्तिः । तथा चैकदेशवधे देशान्तरस्यापि वधनियमनान्मामपि विधिरध्नन्नेव हतवानिति तात्पर्यम् । एतदेवोपपादयति-अनपायिन्यनपायित्वेन विश्वस्ते संश्रयद्रुमे आश्रयवृक्षे गजभग्ने सति वल्लरी लता पतनाय भवतीति शेषः । पतितुमेव सालमित्यर्थः । \`तुमर्याच्च भाववचनात्' इति चतुर्थि ॥ 4.31 ॥  
 तदिदं क्रियतामनन्तरं भवता बन्धुजनप्रयोजनम् ।  
 त्रिधुरां ज्वलनातिसर्जनान्ननु ! मां प्रापय पत्युरन्तिकम् ॥ 4.32 ॥  
 अन्वयः- तत् अनन्तरं भवता इदं बन्धुजनप्रयोजनं क्रियताम् । ननु ! विधुरां मां ज्वलनाऽतिसर्जनात् पत्यु अन्तिकं प्रापय ।  
 मल्लिo- तदिति । तत्तस्मात्कारणादुक्तप्रकारेण । अन्यथापि मरणस्यावश्यंभावादित्यर्थः । अनन्तरं भवतेदं वक्ष्यमाणं बन्धुजनप्रयोजनं बन्धुकृत्यं क्रियताम् । प्रार्थनायां लोट् । तदेवोपदिशति-ननु वसन्त ! विधुरां विवशां मां ज्वलनातिसर्जनादग्निदानात्पत्युरन्तिकं प्रापय । अग्नप्रवेशनं कारयेत्यर्थः ॥ 4.32 ॥  
 कर्तव्यश्चायमर्यः स्त्रीणामित्याह-  
 शशिना सह याति कौमुदी, सह मेघेन तडित्प्रलीयते ।  
 प्रमदाः पतिवर्त्मगा इति प्रतिपन्नं हि विचेतनैरपि ॥ 4.33 ॥  
 अन्वयः- कौमुदी शशिना सह याति । तडित् मेघेन सह प्रलीयते । हि प्रमदाः पतिवर्त्मगाः इति विचेतनैरपि प्रतिपन्नम् ।  
 मल्लिo-शशिनेति । कौमुदी चन्द्रिका शशिना सह याति । शशिन्यस्तमिते स्वयं नश्यतीत्यर्थः । तडित्सौदामिनी मेघेन सह प्रलीयते प्रणश्यति । कर्तरि लट् । प्रमदाः स्त्रियः पतिवर्त्मगच्छन्तीति पतिवर्त्मगाः पतिमार्गानुगामिन्य इत्येतद्विचेतनैः । अविवेकिभिरपीत्यर्थः । नाथस्त पृथग्जनैः इति पपाठ । प्रतिपन्नं ज्ञातम् । \`अलवणा यवागूः' \`अनुदराकन्या' इति वदल्पत्वाभिप्रायेण विचेतनैरपीति निर्देशः । पतिवर्त्मगा इत्यत्र स्मृतिः- \`आर्तार्ते, मुदिते हृष्टा, प्रोषिते मलिना कृशा । मृते म्रियेत या पत्यौ, सा स्त्री ज्ञेया पतिव्रता ॥' इति ॥ 4.33 ॥  
 अमुनैव कषायितस्तनी सुभगेन प्रियगात्रभस्मना ।  
 नवपल्लवसंस्तरे यथा रचयिष्यामि तनुं विभावसौ ॥ 4.34 ॥  
 अन्वयः-अमुना सुभगेन प्रियगात्रभस्मना एव कषायितस्तनी नवपल्लवसंस्तरे यथा विभावसौ तनुं रचयिष्यामि ।  
 मल्लिo-- अमुनेति ॥ अमुना पुरोवर्तिना सुभगेन शोभनेन प्रियगात्रभस्मनैव । एवकारो मण्डनान्तरनिवृत्त्यर्थः । कषायितस्तनी रञ्जितस्तनो । \`रागे क्वाथे कषायोऽस्त्री निर्यासे सोरभे रसे' । इति वैजयन्ती । नवपल्लवसंस्तरे यथा नवपल्लवतल्प इव विभावसौ वह्नौ तनुं शरीरं रचयिष्यामि निधास्यामीत्यर्थः ॥ 4.34 ॥  
 कुसुमास्तरणे सहायतां बहुशाः सौम्य, गतस्त्वमावयोः ।  
 कुरु संप्रति तावदाशु मे प्रणिपाताञ्जलियाचितश्चिताम् ॥ 4.35 ॥  
 अन्वयः- हेसौम्य ! त्वम् आवयोः बहुशः कुसुमास्तरणे सहायतां गतः । सम्प्रति प्रणिपाताऽञ्जलि याचितः (यन्) तावत् आशु मे चितां कुरु ।  
 मल्लिo-कृसुमेति ॥ हे सौम्य ! साधो त्वमावयो रतिपञ्चबाणयोर्बहुशो बहुवारं कुसुमास्तरणे पुष्पशयने सहयतां गतः । संप्रति प्रणिपाताञ्जलिना याचितः । अञ्जलिपूर्वकं प्रार्थितः सन्नित्यर्थः । आशुमे चितां काष्ठचयं कुरु कुरुष्व । यथेह तथामुत्रोपकर्तव्यं मित्रेणेत्यर्थः ॥ 4.35 ॥  
 तदनु ज्वलनं मदर्पितं त्वरयेर्दक्षिणवातवीक्षमैः ।  
 विदितं शलु ते यथा स्मरः क्षणमप्युत्सहते न मां विना ॥ 4.36 ॥  
 अन्वयः--(हे वसन्त !) तदनु मदर्पितं ज्वलनं दक्षिणवातवीजनैः त्वरयेः, यथा स्मरः मां विना क्षणम् अपि न उत्सहते ते विदितं खलु ।  
 मल्लिo- तदन्विति । तच्चिताकरणानन्तरं मय्यर्पितं मदर्पितं ज्वलनमग्निं दक्षिणवातवीजनैर्मलयमारुतसंचारणैस्त्वरयेः । त्वरितं ज्वलयेत्यर्थः । त्वराहेतुमाह ते तव विदितं खलु \`मतिबुद्धिपूजार्थेभ्यश्च' इति वर्तमाने क्तः । तद्योगात्कर्तरि षष्ठी । यथा येन प्रकारेण स्मरो मां विना क्षणमपि नोत्सहते न हृष्यति । तथा त्वया ज्ञातमेवेत्यर्थः ॥ 4.36 ॥  
 इति चापि विधाय दीयतां सलिलस्याञ्जलिरेक एव नौ ।  
 अविभज्य परत्र तं मया सहितः पास्यति ते स बान्धवः ॥ 4.37 ॥  
 अन्वयः- अपि च इति विधाय नौ एव एव सलिलस्य अञ्जलिः दीयताम् तं स ते बान्धवः परत्र मया सहितः अविभज्य पास्यति ।  
 मल्लिo- इतीति ॥ अपि चेत्येवं विधाय कृत्वा नावावाभ्यामेक एव सलिलस्याञ्जलिर्दियताम् । तमञ्जलिं स ते बान्धवः सखा स्मरः परत्र परलोके मया सहितोऽविभज्य पास्यति ॥ 4.37 ॥  
 परलोकविधौ च माघवः स्मरमुद्दिश्य विलोलपल्लवाः ।  
 निवपेः सहकारमक्षरीः प्रियचीतप्रसवो हि ते सखा ॥ 4.38 ॥  
 अन्वयः- हे माघव ! परलोकविधौ स्मरम् उद्दिश्य विलोलपल्लवाः सहकारमञ्जरीः निवपेः, हि ते सखा प्रियचूतप्रसवः ।  
 मल्लिo- परलोकेति ॥ किंच हे माधव वसन्त ! परलोकविधौ पिण्डोदकादिकर्मणि स्मरमुद्दिश्य विलोलाः पल्लवा यासु ताः सहकारमञ्जरीश्चूतवल्लरीर्विर्वपेर्देहि । हि यस्मात्कारणात्ते सखा स्मरः प्रयाश्चूतप्रसवा यस्य स तथोक्तः ॥ 4.38 ॥  
 इति देहविमुक्तये स्थितां रतिमाकाशभवा सरस्वती ।  
 शफरीं ह्रदशोषविक्लवां प्रथमा वृष्टिरिवान्वकम्पयत् ॥ 4.39 ॥  
 अन्वयः- इति देहविमुक्तये स्थितां रतिम् आकाशभवा सरस्वती ह्रदशोषविक्लवां शफरीं प्रथमा वृष्टिः इव अन्वकम्पयत् ।  
 मल्लिo- इतीति । इति देहस्य विमुक्तये शरीरस्य विसर्गाय स्थिताम् । कृतनिश्चयामिति यावत् । रतिमाकाशभवा सरस्वत्यशरीरा वाग्ध्रदशोषविक्लवां ह्रदस्य जलाधारस्य शोषेण विक्लवां शफलीं\`प्रौष्ठी तु शफरी द्वयोः' इत्यमरः । प्रथमा वृष्टिर्वर्षमिवान्वकम्पयदनुकम्पितवती । सदयमुवाचेत्यर्थः । \`कृपा दयानुकम्पा स्यात्' इत्यमरः ॥ 4.39 ॥  
 कुसुमायुधपत्नि ! दुर्लभस्तव भर्ता न चिराद्भविष्यति ।  
 शृणु येन स कर्मणा गतः शलभत्वं हरलोचनार्चिषि ॥ 4.40 ॥  
 अन्वयः- हे कुसुमायुधपत्नि ! तव भर्ता चिरात् दुर्लभो न भविष्यति । श्रृणु, येन कर्मणा स हरलोचनाऽर्चिषि शलभत्वं गतः ।  
 मल्लिo-- कुसुमेति ॥ हे कुसुमायुधपत्नि रते ! तव भर्ता चिराच्चिरं दुर्लभो न भविष्यति । किंत्वचिरमेव सुलभो भविष्यतीत्यर्थः । किंच श्रृणु । तत्कर्मेति शेषः ।येन कर्मणा स ते भर्त्ता हरलोचनस्यार्चिर्ज्वाला । \`ज्वाला भासो न पुंस्यर्चिः' इत्यमरः । तस्मिञ्शलभत्वं पतङ्गत्वं गतः । \`समौ पतङ्गशलभौ' इत्यमरः ॥ 4.40 ॥  
 तदेव कर्मोपाचष्टे-  
 अभिलाषमुदीरितेन्द्रियः स्वसुतायामकरोत्प्रजापतिः ।  
 अथ तेन निगृह्य विक्रियामभिशप्तः फलमेतदन्वभूत् ॥ 4.41 ॥  
 अन्वयः- उदीरितेन्द्रियः प्रजापतिः स्वसुतायाम् अभिलाषम् अकरोत् । अथ तेन विक्रियां निगृह्य अभिशप्तः (सन्) एतत् फलम् अन्वभूत् ।  
 मल्लिo- अभिलाषेति ॥ उदीरितेन्द्रियः प्रेरितेन्द्रियः स्मरेणेति शेषः । प्रजापतिर्ब्रह्मा स्वसुतायां सरस्वत्यामभिलाषमनुरागमकरोत् । अथ तेन प्रजापतिना विक्रियामिन्द्रियविकारं निकृह्य निरुद्याभिशप्तः सन् । एतत् फलं दाहत्मकं स्वकर्मफलमन्वभूत् ॥ 4.41 ॥  
 शापावधिरपि तेनैवोक्त इत्याह श्लोकद्वयेन-  
 परिणेष्यति पार्वतीं यदा तपसा तत्प्रवणीकृतो हरः ।  
 उपलब्धसुखस्तदा स्मरं वपुषा स्वेन नियोजयिष्यति ॥ 4.42 ॥  
 इति चाह स धर्मयाचितः स्मरशापावधिदां सहस्वतीम् ।  
 अशनेरमृतस्य चोभयोर्वशिनश्चाम्बुधराश्च योनयः ॥ 4.43 ॥  
 अन्वयः- धर्मयाचितः स \`तपसा तत्प्रवणीकृतो हरो यदा पार्वतीं परिणेष्यति,तदा उपलब्धसुखः (सन्) स्मरं स्वेन वपुषा नियोजयिष्यति' इति स्मरशापाऽवधिदां सरस्वतीम् आह । वशिनः अम्बुधराश्च अशने अमृतस्य उभयोश्च योनयः ।  
 मल्लिo- परिणेषयतीति ॥ इतीति च । धर्मेण धर्माख्यप्रजापतिना याचितः प्रार्थितः स भगवान्ब्रह्मा । तपसा कारणेन तस्यां पार्वत्यां प्रवणी कृतोऽभिमुखीकृतो हरः शिवो यदा पार्वतिं परिणेष्यत्युद्वक्ष्यति तदोपलब्धसुखः प्राप्तनन्दः सन् । स्मरं कामं स्वेन वपुषा नियोजयिष्यति । इत्येवं स्मरशापस्यावधिदामवसानदायिनीं सरस्वती वाचं चाह । एवं शापावधिमप्युक्तवानित्यर्थः । ननु तथा क्रुद्धस्य कथमीदृशि शान्तिरत आह-वशिनो जितेन्द्रियाश्चाम्बुधराश्चाशनेरमृतस्य चेत्यभयोर्योनयः प्रभवः वशिपक्षेऽशन्यमृतशब्दौ कोपप्रसादपरौ । अन्यत्र वैद्युताग्न्युदकपरौ । युग्मकम् ॥ 4.42 - 43 ॥  
 तदिदं परिरक्ष शोभने ! भवितव्यप्रियसंगमं वपुः ।  
 पविपीतजला तपात्यये पुनरोधेन हि युज्यते नदी ॥ 4.44 ॥  
 अन्वयः- हे शोभने ! तत् भवितव्यप्रियसङ्गमम् इदं वपुः परिरक्ष । हि रविपीतजला नदी तपाऽत्यये पुनरोघेण युज्यते ।  
 मल्लिo-- तदिति ॥ हेशोभने ! तत्तस्मात्कारणाद्भवितव्यो भविष्यन्प्रियसंगमो यस्य तत्तथोक्तमिदं वपुः परिरक्ष । तथाहि । रविपीतजला नदी तपात्यये प्रावृषि। \`प्रावृट् तपात्यये' इति हलायुधः । पुनरोघेण प्रवाहेण युज्यते संगच्छते हि ॥ 4.44 ॥  
 इत्थं रतेः किमपि भूतमदृश्यरुपं मन्दीचकार मरणाव्यवसायबुद्धिम् ।  
 तत्प्रत्ययाच्च कुसुमायुधबन्धुरेना माश्चासयत्सुचरितार्थपदैर्वचोभिः ॥ 4.45 ॥  
 अन्वयः- इत्थम् अदृश्यरुपं किमपि भूतं रतेः मरणव्यवसायबुर्द्धि मन्दीचकार । अथ कुसुमायुधबन्धुः तत्प्रत्ययात् एनां सु चरिताऽर्थपदैः वचोभिः आश्वासयत् ।  
 मल्लिo-- इत्यमिति ॥ इत्थमनेन प्रकारेणादृश्यरुपं किमपि भूतं कशिचतप्राणी । \`युक्तेक्ष्मादावृते भूतं प्राण्यतोते समे त्रिषु' इत्यमरः । रतेर्मदनदाराणां मरणव्यवसायबुद्धिं मरणोद्योगबुद्धिं मन्दीचकार । निवारयामासेत्यर्थः । \`मूढाल्पापटुनिर्भाग्या मन्दाः' इत्यमरः । अथ कुसुमायुधबन्धुर्वसन्तश्च तत्प्रत्ययात्तस्मिन्भूते विश्वसात् । \`प्रत्ययोऽधीनशपथज्ञानविश्वासहेतुषु' इत्यमरः । एनां रतिं सुष्ठु चरितार्थानि पदानि येषां तैर्वचोभिर्वाक्यैराश्वासयत् । सर्वथा ते देवताप्रसादात्प्रियसंगमो भविष्यतीत्यादिवचनैरस्या दुःखपाचकारेत्यर्थः ॥ 4.45 ॥  
 अथ मदनवधूरुपप्लवान्तं व्यसनकृशा परिपालयांबभूव ।  
 शशिन इव दिवातनस्य लेखा किरणपरिक्षयधूसरा प्रदोषम् ॥ 4.46 ॥  
 अन्वयः- अथ व्यसनकृशा मदनवधूः उपप्लवाऽन्तं किरणपरिक्षयधूसरा दिवातनस्य शशिनः लेखा प्रदोषम् इव परिपालयाम्बभूव ।  
 मल्लिo- अथेति ॥ अथानन्तरं व्यसनेन दुःखेन कृशा मदनवधू रतिरुपप्लवान्तं विपदवधिं किरणपरिक्षयेण धूसरा मलिना दिवातनस्य दिनभवस्य । \`सायंचिरम्' इत्यादिना ट्युप्रत्ययः । शशिनश्चन्द्रस्य लेखा प्रदोषं रात्रिमिव परिपालयांबभूव प्रतीक्षांचक्रे । पुष्पिताग्रावृत्तम्- \`अयुजि नयुगरेफतो यकारो युजि च नजौ जरगाश्च पुष्पिताग्रा' इति लक्षणात् ॥ 4.46 ॥  
 इति श्रीमन्महामहोपध्यायकोलाचलमल्लिनाथसूरिविरचितया  
   सञ्जीविनीसमाख्यया व्याख्यया समेतः श्रीकालिदास-  
    कृतौ कुमारसंभवे महाकाव्ये रतिविलापो नाम  
     चतुर्थः सर्गः ॥ 4.4 ॥








\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

  ***पञ्चमः सर्गः***  
 



तथा समक्षं दहता मनोभवं पिनाकिना भग्नमनोरथा सतीं ।  
 निनिन्द रुपं हृदयेन पार्वती प्रियेषु सौभाग्यफला हि चारुता ॥ 5.1 ॥  
 अन्वयः- पार्वती तथा समक्षं मनोभवं दहता पिनाकिना भग्नमनोरथा सती हृतयेन रुपं निनिन्द; हि चारुता प्रियेषु सौभग्यफला (भवति)।  
 मल्लिo- तथेति ॥ पर्वतस्यापत्यं स्त्री पार्वती तथा तेन प्रकारेणाक्ष्णोः समीपे समक्षं पुरतः । \`अव्ययं विभक्तिसमीपसमृद्धी-' त्यादिनाव्ययीभावः । मनोभवं मन्मथं दहता भस्मीकुर्वता पुनाकिनेश्वरेण भग्नः खण्डितो मनोरथोऽभिलाषो यस्याः सा तथोक्ता सती हृदयेन मनसा रुपं सौन्दर्यं निनिन्द । \`धिङ् मे रुपं यद्धरमनोहरणाय नालमिति गर्हतवतीत्यर्थः' । यक्तं चैतदित्याह-तथाहि । चारुता सैन्दर्यं प्रियेषु विषये सौभाग्यं प्रियवाल्लभ्यं फलं यस्याः सा तथोक्ता । सौ न्दर्यस्य तदेव फलं यद्भर्तृसौभाग्यं लभ्यते । नो चेद्विफलं तदिति भावः । अस्मिन्सर्गे वंशस्थं वृत्तम्- \`जतौ तु वंशस्थमुदीरितं जरौ' इति लक्षणात् ॥ 5.1 ॥  
 इयेष सा कर्तुमबन्ध्यरुपतां समाधिमास्थाय तपोभिरात्मनः ।  
 अवाप्यते वा कथमन्यथा द्वयं तथाविधं प्रेम पतिश्च तादृशः ॥ 5.2 ॥  
 अन्वयः- सा समाधिम् आस्थाय तपोभिः आत्मनः अवन्ध्यरुपतां कर्तुम् इयेष; अन्यथा तथाविधं प्रेम वा तादृशः पतिश्च द्वयं कथम् अवाप्यते ।  
 मल्लिo- इयेषेति ॥ सा पार्वती समाधिमेकाग्रतामास्थायावलम्ब्यतपोभिर्वक्ष्यमाणनियमैः करणभूतैरात्मनः स्वस्याबन्ध्यरुपतां सफलसौन्दर्यं कर्तुमियेषेच्छति स्म । तपसा शिवं वशीकर्तुमुद्युक्तेत्यर्थः । अन्यथा ततोऽन्यप्रकारेण कथं वा तद्‌द्वयमवाप्यते । किं तद्द्वयम् ? तथाभूता विधा प्राकारो यस्य तत्तथाविधं प्रेम स्नेहः येनार्धाङ्गहरा हरस्य भवेदिति भावः । तादृशः पतिश्च । यो मृत्युंजय इति भावः । द्वयमेव खलु क्त्रीणामपेक्षितं यद्भर्तृवाल्लभ्यं जीवद्भर्तृकत्वं चेति । तच्च तपश्चर्यैकसाध्यमिति निश्चिकायेत्यर्थः । अत्र मनुः- \`यद् दुष्करं यद् दुरापं यद् दुर्गं यच्च दुस्तरम् । तत्सर्व तपसा प्राप्यं तपो हि दुरतिक्रमम् ॥' इति ॥ 5.2 ॥  
 निशम्य चैनां तपसे कृतोद्यमां सुतां गिरीशप्रतिसक्तमानसाम् ।  
 उवाच मेना परिरभ्य वक्षसा निवारयन्ती महतो मुनिव्रतात् ॥ 5.3 ॥  
 अन्वयः- मेना गिरीशप्रतिसक्तमानसां, तपसे कृतेद्यमां सुतां निशम्य एनां वक्षसा परिरभ्य महतो मुनिव्रतात् निवारयन्ती उवाच ।  
 मल्लिo- निशम्येति ॥ मेना मेनका च गिरीशप्रतिसक्तमानसां हरासक्तचित्तां तपसे तपश्चरणाय कृतोद्यमां कृतोद्योगां सुतां निशम्य श्रुत्वैनां पार्वतीं वक्षसा परिरभ्यालिङ्ग्य महतो मुनिव्रतात्तपसो निवारयन्त्युवाच । मुनिव्रतादित्यत्र यद्यपि मुनिव्रतस्य मेनकाया अनीप्सितत्वात् \`वारणार्थानामीप्सितः इति नापादानत्वं तथापि कृतेद्यमामिति मानसप्रवेशोक्तत्वात् "ध्रुवमपायेऽपादानम्' इत्यपादानत्वमेव स्यात् । यथाह भाष्यकारः- \`यच्च मिथ्या संप्राप्य निवर्तते तच्च ध्रुवमपायेऽपादानमिति प्रसिद्धम्' इति ॥ 5.3 ॥  
 सामान्यनिषेधमुक्त्वा विशेषनिषेधमाह-  
 मनीषिताः सन्ति गृहेषु दैवतास्तपः क्व वत्से क्व च तावकं वपुः ।  
 पदं सहेत भ्रमरस्य पेलवं शिरीषपुष्पं न पुनः पतत्त्रिणः ॥ 5.4 ॥  
 अन्वयः- \`हे वत्से ! मनीषिता देवता गृहेषु सन्ति तपः क्व ? तावकं वपुश्च क्व ? पेलवं शिरीषपुष्पं भ्रमरस्य पदं सहेत पतत्रिणः पुनः पदं न सहेत ।'  
 मल्लिo- मनीषिता इति ॥ हे वत्से ! मनस ईषिता इष्टा मनीषिताः । शकन्ध्वादित्वात्साधुः । देवताः शच्यादयोगृहेषु सन्ति । त्वं तामाराधयेति शेषः । तपः क्व तवेदं तावकम् । \`युष्मदस्मदोरन्यतरस्यां खञ्च' इत्यण्प्रत्ययः । \`तवकममकावेकवचन' इति तवकादेशः । वपुश्च क्व । तथाहि । पेलवं मृदुलं शिरीषपुष्पं भ्रमरस्य भृङ्गस्य पदं पदस्थितिं सहेत । पतत्त्रिणः पुनः पक्षिणस्तु पदं न सहेत । अतिसौकुमार्याद्दिव्योपभोगभोग्यं ते वपुर्न दारुणतपःक्षममित्यर्थः । अत्र द्दष्टान्तालंकारः ॥ 5.4 ॥  
 इति ध्रुवेच्छामनुशासती सुतां शशाक मेना न नियन्तुमुद्यमात् ।  
 क इप्सितार्थस्थिरनिश्चयं मनः पयश्च निभ्राभिमुखं प्रतीपयेत् ॥ 5.5 ॥  
 अन्वयः- इति अनुशासती मेना ध्रुवेच्छां सुताम् उद्यमात् नियन्तुं न शशाक; ईप्सिसाऽर्थस्थिरनिश्चयं मनो निम्नाऽभिमुखं पयश्च कः प्रतीपयेत् ।  
 मल्लिo- इतीति ॥ इत्येवमनुशासत्युपदिशन्ती मेना ध्रुवेच्छां स्थिरव्यवसायां पार्वतीमुद्यमादुद्योगात्तपोलक्षणान्नियन्तुं न शशक समर्था नाभूत् । तथाहि । ईप्सितार्थ इष्टार्थे स्थिरनिश्चयं मनो निम्नाभिमुखं पयश्च कः प्रतीपयेत्प्रतिकूलयेत् । प्रतिनिवर्तयेदित्यर्थः । निम्नप्रवणं पय इवेष्टार्थाभिनिविष्टं मनो दुर्वारमिति भावः । अत्र दीपकानुप्राणितोऽर्थान्तरन्यासालंकारः ॥ 5.5 ॥  
 कदाचिदासन्नसखीमुखेन मनोरथज्ञं पितरं मनस्विनी ।  
 अयाचितारण्यनिवासमात्मनः फलोदयान्ताय तपःसमाधये ॥ 5.6 ॥   
 अन्वयः- कदाचित् मनस्विनी सा मनोरज्ञज्ञं पितरम् आसन्नसखीमुखेन फलोदयाऽन्ताय तपःसमाधये आत्मनः अरण्यनिवासम् अयाचत ।  
 मल्लिo- कदाचिदिति ॥ अथ कदाचिन्मन्स्विनी स्थिरचित्ता सा पार्वती मनोरथज्ञमभिलाषाभिज्ञं पितरं हिमवन्तमासन्नसख्याप्तखी सैव मुखमुपायः । \`मुखं निःसरणे वक्त्रे प्रारम्भोपाययोरपि' इति विश्वः ।' तेन फलोदयः फलोत्पत्तिरन्तोऽवधिर्यस्य तस्मै तपःसमाधये तपोनियमार्थमात्मनःस्वस्यारण्यनिवासं वनवासमयाचत । \`दुह्याच्-' इत्यादिना द्विकर्मकत्वम् ॥ 5.6 ॥  
 अथानुरुपाभिनिवेशतोषिणा कृताभ्यनुज्ञा गुरुणा गरीयसा ।  
 प्रजासु पश्चात्प्रथितं तदाख्यया जगाम गौरी शिखरं शिखण्डिमत् ॥ 5.7 ॥  
 अन्वयः- अथ गौरी अनुरुपाऽभिनिवेशतोषिणा गरीयसा गुरुणा कृताऽभ्यनुज्ञा (सती) पश्चात् प्रजासु तदाख्यया प्रथितं शिखण्डिमत् शिखरं जगाम ।  
 मल्लिo- अथेति ॥ अथ गौर्यनुरुपेण योग्येनाभिनिवेशेनाग्रहेण तुष्यतीति तथोक्तेन गरीयसा पूज्यतमेन गुरुणा पित्रा कृताभ्यनुज्ञा तपः कुर्विति कृतानुमतिः सती पश्चात्तपःसिद्ध्यतरकालं प्रजासु जनेषु तदाख्यया तस्या गौर्याः संज्ञया प्रथितम् । गौरीशिखरमिति प्रसिद्धमित्यर्थः । शिखण्डिमत् । न तु र्हिस्त्रप्राणिप्रचुरमिति भावः । शिखरं श्रृङ्गं जगाम ययौ ॥ 5.7 ॥  
 विमुच्य सा हारमहार्यनिश्चया विलोलयष्टिप्रविलुप्तचन्दनम् ।  
 बबन्ध बालारुणबभ्रु वल्कलं पयोधरोत्सेधविशोर्णसंहति ॥ 5.8 ॥  
 अन्वयः- अहायंनिश्चया सा विलोलयष्टिप्रविलुप्तचन्दनं हार विमुच्य बालारुणबभ्रु पयोधरोत्सेधविशीर्णसंहति वल्कलं बबन्ध ।  
 मल्लिo- विमुच्येति ॥ अहार्यनिश्चया अनिवार्यनिश्चया सा गौरी विलालाभिश्चलाभिर्यष्टिभिः प्रतिसरैः प्रविलुप्तं प्रमुष्टं चन्दनं स्तनान्तगतं येन तं तथोक्तं हारं मुक्तावलीं विमुच्य विहाय बालारुणबभ्रु बालार्कपिङ्गलं पयोधरयोः स्तनयोरुत्सेघेनोच्छ्रायेण विशीर्मा विघटितां संहतिरवयवप्तंश्लेषो यस्य तत्तथोक्तं वल्कलं कण्ठलम्बि स्तनोत्तरीयभर्त बबन्ध । धारयामासेन्यर्थः ॥ 5.8 ॥  
 यथा प्रसिद्धैर्मधुरं शिरोरुहैर्जटाभिरप्येवमभूत्तदाननम् ।  
 न षट्पदश्रेणिभिरेव पङ्कजं सशैवलासङ्गमपि प्रकाशते ॥ 5.9 ॥  
 अन्वयः- तदाननं प्रसिद्धैः शिरोरुहैः यथा मधुरम् अभूत्, जटाभिः अपि एवम् अभूत् । पङ्कजं षट्पदश्रेणिभिः एव न (किन्तु) सशैवलासङ्गम् अपि प्रकाशते ।  
 मल्लिo- यथेति ॥ तस्या देव्या आननं तदाननं प्रसिद्धैर्भूषितैः । \`प्रसिद्धौ ख्यातभूषितौ' इत्यमरः । जटाभिरप्येवं मधुरमभूत् । तथाहि पङ्कजं पद्मं षट्पद्श्रेणिभिर्भ्रमरपङ्किभिरेव न किंतु सह शैवालसङ्गेन सशैवालसङ्गमपि । \`तेन सहेति तुल्ययोग' इति बहुव्रीहिः । प्रकाशते । शैवलेनापि शोभत एवेत्यर्थः ॥ 5.9 ॥  
 प्रतिक्षणं सा कृतरोमविक्रिया व्रताय मौञ्जीं त्रिगुणां वभार याम् ।  
 अकारि तत्पूर्वनिबद्धया तया सहागमस्या रसनागुणास्पदम् ॥ 5.10 ॥  
 अन्वयः- सा प्रतिक्षणं कृतरोमविक्रियां त्रिगुणा यां मौञ्जीं व्रताय बभार । तत्पूर्वनिबद्धया तया अस्या रसनागुणास्पदं सरागम् अकारि ।  
 मल्लिo- प्रतीति । सा देवी प्रतिक्षणं क्षणे क्षणे कृतरोमविक्रियां पारुष्याकृतरोमाञ्चां त्रिगुणां त्रिरावृतां यां मौञ्जीं मुञ्जमयीं मेखलां व्रताय तपसे बभार । तदेव पूर्वं प्रथमं यस्य तत्पूर्वं यथा तथा निबद्धया तया मौञ्ज्यास्या देव्या रसनागुणस्यास्पदं स्थानं जघनम् । सह रागेण सरागं सरोहितमकारि कृतम् । सौकुमार्यातिशयादिति भावः ॥ 5.10 ॥  
 विसृष्टरागादधरान्निवर्तितः स्तनाङ्गरागारुणिताच्च कन्दुकात् ।  
 कुशाङ्कुरादानपरिक्षताङ्गुलिः कृतोऽक्षसूत्रप्रणयी तया करः ॥ 5.11 ॥  
 अन्वयः- तया विसृष्टरागात् अधरात् निवर्तितः स्तनाऽङ्गरागाऽरुणितात् कन्दुकाच्च निवर्तितः, कुशाऽङ्कुरादानपरिक्षताऽङ्गुलिः करः अक्षसूत्रप्रणयी कृतः ।  
 मल्लिo- विसृष्टेति ॥ तया देव्या विसृष्टरागात्त्यक्तलाक्षारसरञ्जनादधरादधरोष्ठान्निवर्तितः । \`निसृष्टरागात्' इति पाठे नितरां त्यक्तलाक्षारागात् । रागत्यगेन निष्प्रयोजनत्वादिति भावः । तथा स्तनाङ्गरागेणारुणितादरुणीकृतात् । पतनसमये तस्य स्तनयोरुपरोधादिति भावः । कन्दुकाच्च निवर्तितः । कुशाङ्कुराणामादानेन लवनेन परिक्षता व्रणिता अङ्गुलयो यस्य स तथोक्तः करः पाणिरक्षसूत्रप्रणय्यक्षमालासहचरःकृतः ॥5.11 ॥  
 महार्हशय्यापरिवर्तनच्युतैः स्वकेशपुष्पैरपि या स्म दूयते ।  
 अशेत सा बाहुलतोपधायिनी निषेदुषी स्थण्डिल एव केवले ॥ 5.12 ॥  
 अन्वयः- या महाऽर्हशय्यापरिवर्तनच्युतैः स्वकेशपुष्पैः अपि दूयते सम्, सा बाहुलतोपधायिनी (सती) केवले स्थण्डिले एव अशेत, निषेदुषी च ।  
 मल्लिo- महार्हेति ॥ महानर्हो मूल्यं यस्याः सा महार्हा श्रेष्ठा या शय्या तस्यां परिवर्तनेन लुण्ठनेन च्युतैर्भ्रष्टैः स्वकेशपुष्पैरपि या देवी दूयते स्म विलश्यते स्म । पुष्पाधिकसाकुमार्यादिति भावः । सादेवी बाहुलतामुपधत्त उपधानीकरोतीति बाहुलतोपधायिती सती केवले संस्तरणरहिते स्थण्डिले भूमावेवाशेत शयितवती । तथा निषेदुष्युपविष्टा च । \`क्वसुश्च' इति क्वसुः । \`इगितश्च' इति ङीप् । भूमावेव शयनादिव्यवहारो न जातूपरीत्यर्थः ॥ 5.12 ॥  
 पुनर्ग्रहीतुं नियमस्थया तया द्वयेऽपि निक्षेप इवार्पितं द्वयम् ।  
 लतासु तन्वीषु विलासचेष्टितं विलोलदृष्टं हरिणाङ्गनासु च ॥ 5.13 ॥  
 अन्वयः- नियमस्थया तया तन्वीषु लतासु विलासचेष्टितं हरिणाऽङ्गनासु विलोलदृष्टं च द्वयं द्वये अपि पुनः ग्रहीतुं निक्षेप इव अर्पितम् किमु ।  
 मल्लिo-- पुनरिति ॥ नियमस्थया व्रतस्थया तया देव्या द्वयेऽपि द्वयं पुनर्ग्रहीतुं निक्षेपोऽर्पितमिव निक्षेपत्वेनार्पितं किमु । क्वचित् । \`द्वयीषु' इति प्रामादिकः पाठः । कुत्र द्वये किं द्वयमर्पितमित्याह-तन्वीषु लतासु विलासएव चेष्टितं विलासचेष्टितं हरिणाङ्गनासु विलासदृष्टं चञ्चलावलोकितं च व्रतस्थायां तस्यां तयोरदर्शनाल्लतादिषु दर्शनाच्चार्पितमिवेत्युत्प्रेक्षा न तु वस्तुतोऽर्पणमस्तीति भावः ॥ 5.13 ॥  
 अतन्द्रिता सा स्वयमेव वृक्षकान्घटस्तनप्रस्त्रवणैर्व्यवर्घयत् ।  
 गुहोऽपि येषां प्रथमाप्तजन्मनां न पुत्रवात्सल्यमपाकरिष्यति ॥ 5.14 ॥  
 अन्वयः- सा स्वयम् एव अतन्द्रिता (सती) वृक्षकान् घदस्तनप्रस्त्रवणैः व्यवर्द्धयत्, गुहः अपि प्रथमाप्तजन्मनां येषां पुत्रवात्सल्यं न अपाकरिष्यति ।  
 मल्लिo- अतन्द्रितेति ॥ सा देवी स्वयमेवातन्द्रितासंजाततन्द्रा सती । तारकादित्वादितच्प्रययः । वृक्षकान्स्वल्पवृक्षान् । \`अल्पे' इत्यल्पार्थे कप्रत्ययः । घटावेव स्तनौ तयोः प्रस्त्रवणैः प्रसतपयोभिर्व्यवर्धयत् । गुहः कुमारोऽपि प्रथमाप्तजन्मनां प्रथमलब्धजन्मनाम् । अग्रजातानामित्यर्थः । येषां वृक्षकाणां संबन्धि पुत्रवात्सल्यं सुतप्रेम नापाकरिष्यति । उत्तरत्र कुमारोदयेऽपि न तेषु पुत्रवात्सल्यं निवर्तिष्यत इत्यर्थः ॥ 5.14 ॥  
 अरण्यबीजाञ्जलिदानलालितास्तथा च तस्यां हरिणा विशश्वसुः ।  
 यथा तदीयैर्वयनैः कुतूहलात्पुरः सखीनाममिमीत लोचने ॥ 5.15 ॥  
 अन्वयः- अरण्यबीजाऽञ्जलिदानलालिता हरिणाश्च तस्यां तथा विशश्वसुः, यथा कुतूहलात् तदीयैः नयनैः लोचने सखीनां पुरः अमिमीत ।  
 मल्लिo- अरण्येति ॥ अरण्यबीजानां नीवारादोनामञ्जलयस्तेषां दानेन लालिता हरिणाश्च तस्यां देव्यां तथा विशश्वसुर्विस्त्रिम्भं जग्मुः \`समौ विस्त्रम्भविश्वासौ' इत्यमरः । यथा कुतूहलादौत्सुक्यात्तदीयैर्हरिण संबन्धिभिर्नयनैर्नेत्रैः । करणैः । स्वकीये लोचमे सखीनां पुरः पुरतः अनेन तेषां संबन्धसहत्वमुक्तम् । अमिमीत । अक्षिपरिमाणतारतम्यज्ञानाय मानं चकारेत्यर्थः । केचित्तु सा पार्वती तदीयैर्नेत्रैः कुतूहलात्पुरोऽग्रे वर्तमानां सखीनां लोचने अमिमीत व्रतस्थत्वात्मन इत्याहुः । \`माङ् माने' इत्यस्माद्धातोलंङ् । इयमेव खलु विश्वासस्य परा काष्ठा यदक्षिपीडनेऽपि न क्षुभ्यन्तीति भावः ॥ 5.15 ॥  
 कृताभिषेकां हृतजातवेदसं त्वगुत्तरासङ्गवतीमधीतिनीम् ।  
 दिदृक्षवस्तामृषयोऽभ्युपागमन्न धर्मवृद्धेषु वयः समीक्ष्यते ॥ 5.16 ॥  
 अन्वयः- कृताऽभिषेकां हुतजातवेदसं त्वगुत्तरासङ्गवतीम् अधीतिनीं तां दिदृक्षवः ऋषयः अभ्युपागमन्, धर्मवृद्धेषु वयो न समीक्ष्यते ।  
 मल्लिo - कृतेति । कृताभिषेका कृतस्नानां हुतजातवेदसं हुताग्निकाम् । कृतहोमामित्यर्थः । त्वया वल्कलेनोत्तरासङ्गनतोमुत्तरीयवतीं त्वगृत्तरासङ्गवतीम् । अधीतमस्या अस्तीत्यधीतिनीं स्तुतिपाठादि कुर्वतीम् । \`इष्टादिभ्यश्च' इतीनिप्रत्ययः । तां देवीं दिदृक्षवा द्रषटुमिच्छव ऋषयो मुनयोऽभ्युपागमन्समुपागताः । न चात्र कनिष्ठसेवादोष इत्याह-धर्मवृद्धेषु वयो न समीक्ष्यते न प्रमाणीक्रियते । सति धर्मज्यैष्ठ्ये वयोज्यैष्ठ्यं न प्रयोजकमित्यर्थः । तथा च मनुः- \`न तेन वृद्धो भवति येनास्य पलितं शिरः । यो वा युवाप्यधीयानस्तं देवाः स्थविरं विदुः ॥' इति ॥ 5.16 ॥  
 विरोधिसत्वोज्झ्तिपूर्वमत्सरं द्रुमैरभीष्टप्रसवार्चितातिथि ।  
 नवोटजाभ्यन्तरसंभृतानलं तपोवनं तच्च बभूव पावनम् ॥ 5.17 ॥  
 अन्वयः- विरोधिसत्वोज्झितपूर्वमत्सरं द्रुमैः अभूष्टप्रसवाऽर्चिताऽतिथि नवोटजाऽभ्यन्तरसंभृताऽनलं तच्च तपोवनं पावनं बभूव ।  
 मल्लिo- विरोधीति ॥ विरोधिभिः सत्त्वैर्गोव्याघ्रादिभिरुज्झितपूर्वमत्सरं त्यक्तपूर्ववैरम् । हिंसारहितमित्यर्थः । द्रुमैरभूष्टप्रसवेनेष्टफलेनार्चिताः पूजिता अतिथयो यस्मिंस्तत्तथोक्तम् । नवानामुटजानां पर्णशालानामभ्यन्तरेषु संभृताः संचिता अनला अग्नयो यस्मिंस्तत्तथोक्तं तच्च तपोवनम् । पावयतीति पावनं बभूव । अहिंसातिथिसत्काराग्निपरिचर्याभिर्जगत्पावनं बभूवेत्यर्थः ॥ 5.17 ॥  
 यदा फलं पूर्वतपःसमाधिना न तावता लभ्यममंस्त काङ्क्षितम् ।  
 तदानपेक्ष्य स्वशरीरमार्दवं तपो महत्सा चरितुं प्रचक्रमे ॥ 5.18 ॥  
 अन्वयः- सा यदा तावता पूर्वसमाधिना काङ्क्षितं फलं लभ्यं न अमंस्त, तदा स्वशरीरमार्दवम् अनपेक्ष्य महत् तपः चरितुं प्रचक्रमे ।  
 मल्लिo- यदेति ॥ सा देवी यदा यस्मिंन्काले तावता तावत्प्रमाणेन पूर्वतपःसमाधिना पूर्वेणानुष्ठीयमानप्रकारेण तपोनियमेन काङ्क्षितं फलं लभ्यं लब्धुं शक्यं नामंस्त । अशक्यमंस्तेत्यर्थः । तदा तत्काले । अविलम्बेनेत्यर्थः । स्वशरीरस्य मार्दवं मृदुत्वं सौकुमार्यमनपेक्ष्याविगणय्य महद् दुश्चरं तपश्चरितुं साधयितुं प्रयक्रम उपचक्रमे ॥ 5.18 ॥  
 क्लमं ययौ कन्दुकलीलयापि या तया मुनीनां चरितं व्यगाह्यत ।  
 ध्रुवं वपुः कञ्चनपद्मनिर्मितं मृतु प्रकृत्या च ससारमेव च ॥ 5.19 ॥  
 अन्वयः- या कन्दुकलीलया अपि क्लमं ययौ, चा मुनीनां चरितं व्यागाह्यत । ध्रुवम् अस्या वपुः काञ्चनपद्मनिर्मितं, (यत्) प्रकृत्या मृदु ससारम् एव च ।  
 मल्लिo- क्लममिति ॥ या देवी कन्दुकलीलया कन्दुकक्रीडयापि क्लमं ययौ ग्लानिं प्राप तया देव्या मुनीनां चरितं तीव्रं तपो व्यगाह्यत प्रविष्टम् । अत्रोत्प्रेक्षते-ध्रुवमस्या वपुः काञ्चनपद्मेन सुवर्णकमलेन निर्मितं घतितम् । अत एव प्रकृत्या पद्मस्वभावेन मृदु च सुकुमारमपि काञ्चनस्वभावेन ससारं च कठिनमेव ।तथा च तदुपादानकत्वाद्देव्या वपुषः सुकुमारस्थापि तीव्रतपःक्षमत्वमित्युत्प्रेक्षार्थः ॥ 5.19 ॥  
 शुचौ चतुर्णां ज्वलतां हविर्भुजां शुचिस्मिता मध्यगता सुमध्यमा ।  
 विजित्य नेत्रप्रतिघातिनीं प्रभामनन्यदृष्टिः सवितारमैक्षत ॥ 5.20 ॥  
 अन्वयः- शुचौ शुचिस्मिता सुमध्यमा ज्वलतां चतुर्णां हविर्भुजां मध्यगता (सती) नेत्रप्रतिघातिनीं प्रभां विजित्य अनन्यदृष्टिः (सती) सवितारम् ऐक्षत ।  
 मल्लिo- शुचाविति ॥ शुचौ ग्रोष्मे शुचिस्मिता विशदमन्दहासा सुमध्यमा पार्वती ज्वलतां दीप्तिमतां चतुर्णां हविर्भुजामग्नीनां मध्यगता सती । नेत्रे प्रतिहन्तीति तां नेत्रप्रतिघातिनीं प्रभां सावित्रं तेजो विजित्य म विद्यतेऽन्यत्र दृष्टिर्यस्याः सानन्यदृष्टिः सती सवितारं सूर्यमैक्षत ददर्श । \`ग्रीष्मे पञ्चाग्निमध्यस्थो वर्षासु स्थण्डिलेशयः' इति स्मरणात् । पञ्चाग्निमध्ये तपश्चचारेत्यर्थः तत्र सवितैव पञ्चमोऽग्निः- \`अग्निः सविता सवितैवाग्रिः' इति श्रौतलिङ्गात् ॥ 5.20 ॥  
 तथातितप्तं सवितुर्गभस्तिभिर्मुखं तदीयं कमलश्रियं दधौ ।  
 अपाङ्गयोः केवलमस्य दीर्घयोः शनैः शनैः श्यामिकया कृतं पदम् ॥ 5.21 ॥  
 अन्वयः- सवितुः गभस्तिभिः तथा अतितप्तं तदीयं मुखं कमलश्रियं दधौ, अस्य दीर्धयोः अपाङ्गयोः शनैः शनैः श्यामिकया पदं कृतम् ।  
 मल्लिo- तथेति ॥ सवितुः सूर्यस्य गभस्तिभिः किरणैस्तथा पूवोक्तप्रकारेणातितप्तं र्सतप्तं तस्या इदं तदीयं मुशं कमलश्रियं कमलस्य शोभां दधौ प्राप । यथा रवितापात्कमलं न म्लायति प्रत्युत विकसति तथा तदीयं मुखमासीदिति भावः । किन्त्वस्य मुखस्य दीर्धयोरपाङ्गयोः केवलं नेत्रान्तयोरेव शनैर्मन्दंमन्दं श्यामिकया कालिम्ना पदं स्थानं कृतम् । तयोः सौकुमार्यादित्यर्थः ॥ 5.21 ॥  
 अयाचितोपस्थितमम्बु केवलं रसात्मकस्योडुपतेश्च रश्मयः ।  
 बभूव तस्याः किल पारणाविधिनं वृक्षवृत्तिव्यतिरिक्त साधनः ॥ 5.22 ॥  
 अन्वयः- अयाचितोपस्थितं केवलम् अम्बु रसात्मकस्य उडुपतेः रश्मयश्च तस्याः पारणाविधिः बभूव किल, वृक्षवृत्तिव्यतिरिक्तसाधनः पारणाविधिः न बभूव ।  
 मल्लिo- अयाचितेति ॥ अयाचितोपस्थितमप्रार्थितोपनतं केवलमम्बूदकं रसात्मकस्यामृतमयस्योडूनां नक्षत्राणां पतिश्चन्द्रस्तस्य रश्मयश्च तस्याः पार्वत्याः पारणाविधिरभ्यवहारकर्म बभूव । तावन्मात्रसाधनकोऽभूदित्यर्थः । साध्यसाधनयोरभेदेन व्यपदेशः साधनान्तरव्यावृत्त्यर्थः । किलेति प्रसिद्धौ । वृक्षाणां या वृत्तिर्जीवनोपायस्तद्व्यतिरिक्तं साधनमुपायो यस्य स तथोक्तः पारणाविधिर्न बभूव । वृक्षोऽप्ययाचितोपस्थितेन मेधोदकेनेन्दुकिरणैश्च जीवतीति प्रसिद्धम् । अम्बिकापि तावन्मात्रमवालम्बतेत्यर्थः ॥ 5.22 ॥  
 निकामतप्ता विविधेन वह्निना नभश्चरेणेन्धनसंभृतेन सा ।  
 तपात्यये वारिभिरुक्षिता नवैर्भुवा सहोष्माणममुञ्चदूर्ध्वगम् ॥ 5.23 ॥  
 अन्वयः- विविधेन नभश्चरेण इन्धनसंभृतेन वह्निना निकामतप्ता सा तपाऽत्यये नवैः वारिभिः उक्षिता (सती) भुवा सह ऊर्ध्वगम् ऊष्माणम् अमुञ्चत् ।  
 मल्लिo- निकामेति । विविधेन पञ्चविधेनेत्यर्थः । नभश्चरेण खेचरेण । आदित्यरुपेणेत्यर्थः । इन्धनसंभृतेन काष्ठसमिद्धेन वह्निना निकाममत्यन्तं तप्ता साम्बिका तपात्यये ग्रीष्मान्ते । प्रावृषीत्यर्थः । नवैर्वारिभिरुक्षिता सिक्ता सती भुवा पञ्चाग्नितप्तया सहोर्ध्वगमूष्माणं वाष्पममुञ्चत् । \`ग्रीष्मोष्मवाष्पमूष्माणम्' इति यादवः ॥ 5.23 ॥  
 स्थिताः क्षणं पक्ष्मसु ताडिताधराः पयोधरोत्सेधनिपातचूर्णिताः ।  
 वलीषु तस्याः स्खलिताः प्रपेदिरे चिरेण नाभिं प्रथमेदबिन्दवः ॥ 5.24 ॥  
 अन्वयः- प्रथमोदबिन्दवः तस्याः पक्ष्मसु क्षणं स्थिताः ताडिताऽधराः पयोधरोत्सेधनिपातचूर्णिताः वलीषु स्खलिताः सन्तः चिरेण नाभिं प्रपेदिरे ।  
 मल्लिo- स्थिता इति ॥ उदकस्य बिन्दव उदबिन्दवः । \`मन्थौदन-' इत्यादिनोदकशब्दस्योदादेशः । प्रथम उदबिन्दवः । प्रथमविशेषणाद्विन्दूनां विरलत्वं बहुवचनान्नातिविरलत्वं च गम्यते । तथा च चिरत्वनाभ्यन्तरगमनयोर्निर्वाहः । तस्याः पार्वत्याः पक्ष्मसु नेत्रमोमसु क्षणं स्थिताः स्थितिं गताः । स्थिता इत्यनेन पक्ष्मणां सान्द्रत्वं क्षणमिति स्नैग्द्यंच गम्यते । अनन्तरं ताडितो व्यथितोऽधर ओष्ठो यैस्तैस्तथोक्तैः  एतेनाधरस्य मार्दवं गम्यते । ततः पयोधरयोः स्तनयोरुत्सेध उपरिभागे निपातेन पतनेन चूर्णिता जर्जरिताः कुचकाठिन्यादिति भावः । तदनु वलीषूदररेखासु स्खलिताः । निम्रोन्नतत्वादिति भावः । इत्थं चिरेण न तु शीघ्रम् । प्रतिबन्धबाहुल्यादिति भावः । नाभिं प्रपेदिरे प्रविष्टा न तु निर्जग्मुः । एतेन नाभेर्गाम्भूर्यं गम्यते । अत्र प्रतिपदमर्थवत्त्वात्परिकरालंकारः ॥ 5.24 ॥  
 शिलाशयां तामनिकेतवासिनीं निरन्तरास्वन्तरवातवृष्टिषु ।  
 व्यलोकयन्नुन्मिषितैस्तडिन्मयैर्महातपःसाक्ष्य इव स्थिताः क्षपाः ॥5.25 ॥  
 अन्वयः- निरन्तरासु अन्तरवातवृष्टिषु अनिकेतवासिनीं शिलाशयां तां महातपः साक्ष्ये स्थिता इव क्षपाः तडिन्मयैः उन्मिषितैः व्यलोकयन् इव ।  
 मल्लिo- शिलाशयामिति । निरन्तरासु नीरन्ध्रास्वन्तरे मध्ये वाती यासां तादृश्यो या वृष्टयस्तास्वन्तरवातवृष्टिषु । न निकेते गृहे वसतीत्यनिकेतबासिनीम् । अनावृतदेशवासिनीमित्यर्थः । शिलायां शेत इति शिलाशयां शिलातलशायिनीम् । \`अधिकरणे शेतेः' इत्यच्प्रत्ययः । तां पार्वतीं \`साक्षाद्द्रष्टा साक्षी' । \`साक्षाद्‌द्रष्टरि संज्ञायाम्' इतिनिप्रत्ययः । तस्य कर्म साक्ष्यं महातपसः साक्ष्ये स्थिताः क्षपास्तडिन्मयैर्विद्युद्द्रूपैतैरवलोकनैर्व्यलोकयन्निव । इवेति चक्षुषा विलोकनमेवोत्प्रेक्ष्यते । साक्ष्यं तु \`आदित्यचन्द्रावनिलोऽनलश्च द्यौर्भूमिरापो हृदयं यमश्च । अहश्च रात्रिश्च उभे च संध्ये धर्मश्च जानाति नरस्य वृत्तम् ॥' इति प्रमाणसिद्धत्वान्नोत्प्रेक्ष्यमित्यनुसंधेयम् ॥ 5.25 ॥  
 निनाय सात्यन्तहिमोत्किरानिलाः सहस्यरात्रीरुदवासतत्परा ।  
 परस्पराक्रन्दिनि चक्रवाकयोः पुरा वियुक्ते मिथुने कृपावती ॥ 5.26 ॥  
 अन्वयः- सा अत्यन्तहिमोत्किराऽनिलाः सहस्यरात्रीः उदवासतत्परा परस्पराक्रन्दिनि पुरो वियुक्ते चक्रवाकयोः मिथुने कृपावती सती निनाय ।  
 मल्लिo- निनायेति । सा पार्वती । उत्किरन्ति क्षिपन्तीत्युत्किराः । \`इगुपधज्ञा-' इत्यादिना कः । अत्यन्तं हिमानामुत्किरा अनिला यासु ताः सहस्यरात्रीः पोषरात्रीः । \`पौषे तैषसहस्यौ द्वौ' इत्यमरः । उदके वास उदवासः \`पेषंवासवाहनधिषु च' इत्युदादेशः । उदवासे तत्परा आसक्ता तथा परस्पमाक्रन्दिन्यन्योन्यमाक्रोशिनि पुरोऽग्रे वियुक्ते विरहिणि । वियोगं प्राप्त इति यावत् । चक्रवाकी च चक्रवाकश्च चक्रवाकौ तयोश्चक्रवाकयोर्मिथुने द्वन्द्वे कृपावती सती निनाय । दुःखिषु कृपालत्वं महतां स्वभाव इति चक्रवाकमितुने कृपा न तु कामितयेति वाच्यानवकाशः । \`अप्सु वासस्तु हेमन्ते क्रमशो वर्धयेत्तपः' । इति मनः ॥ 5.26 ॥  
 मुखेन सा पद्मसुगन्धिना निशि प्रवेपमानाधरपत्त्रशोभिना ।  
 तुषारवृष्टिक्षतपद्ममसेपदां सरोजसंधानमिवाकरोदपाम् ॥ 5.27 ॥  
 अन्वयः- सा निशि पद्मसुगन्धिना प्रवेपमानाऽधरपत्त्रशोभिना मुशेन तुषारवृष्टिक्षतपद्मसम्पदाम् अपां सरोजसन्धानम् अकरोत् इव ।  
 मल्लिo- मुखेनेति । सा पार्वती निशि रात्रौ पद्मवत्सुगन्धिना सुरभिणा । \`गन्धस्येत्-' इत्यादिनेकारः । प्रवेपमानः कम्पमानोऽधर ओष्ठ एव पत्त्रं दलं तेन शोभत इति तथोक्तेन सुखेन तुषारवृष्ट्या तुहिनवर्षेण क्षता नाशिताः पद्मसंपदो यासां तासामपां सरोजसंधानं पद्मसंघट्टनमकरोदिव । इत्युत्प्रेक्षालंकारः पद्मान्तरं तुहिनेनोपहन्यतं तन्मुखपद्मं तु न तथेति व्यतिरेकालंकारो व्यज्यत इत्युभयोः संकरः ॥ 5.27 ॥  
 स्वयं विशीर्णद्रुमपर्णवृत्तिता परा हि काष्ठा तपसस्तया पुनः ।  
 तदप्यपाकीर्णमतः प्रियंवदां वदन्त्यपर्णेति च तां पुराविदः ॥ 5.28 ॥  
 अन्वयः- स्वयं विशीर्णद्रुमपर्णवृत्तिता तपसः परा काष्ठा हि । तया पुनः तद् अपि अपकीर्णम्, अतः तां पार्वतीं पुराविदः \`अपर्णा' इति च वदन्ति ।  
 मल्लिo-स्वयमिति । स्वयं विशीर्णानि स्वतश्च्युतानि द्रुमपर्णान्येव वृत्तिर्जीवनं यस्य तस्य भावस्तत्ता तपसः परा काष्ठा परमुत्कर्षो हि । \`काष्ठोत्कर्षे स्थितौ दिशि' इत्यमरः । तया देव्या पुनस्तत्पर्णवर्तनमप्यपाकीर्णमपाकृतम् । अतः पर्णापाकरणाद्धेतोः । प्रियं वदतीति प्रियंवदा । \`अपर्णाम्' इत्यपपाठः इति शब्दाभिहितद्वितीयानुपपत्तेः । यथाह वामनः- \`निपातेनाप्यभिहिते कर्मणि न कर्मविभक्तिः परिगणनस्य प्रायिकत्वात्' इति । स्वयं प्रियंवदाः परेशामपि प्रियवादभाजनानि भवन्तीति भावः ॥ 5.28 ॥  
 मृणालिकापेलवमेवमादिभिर्व्रतैः स्वमङ्गं ग्लपयन्त्यहर्निशम् ।  
 तपः शरीरैः कठिनैरुपार्जितं तपस्विनां दूरमधश्चकार सा ॥ 5.29 ॥  
 अन्वयः- मृणालिकापेलवं स्वम् अङ्गम् एवमादिभिः व्रतैः अहर्निशं ग्लपयन्ती सा कठिनैः शरीरैः उपार्जितं तपस्विनां तपः दूरम् अधश्चकार ।  
 मल्लिo- मृणालिकेति । मृणालिकापेलवं पद्मिनीकन्दकोमलं स्वं स्वकीयमङ्गं शरीमेवमुक्तप्रकारतोयाग्निमध्यवासव्रतमादिर्येषां तैर्व्रतेरहश्च निशा चाहर्निशम् । समाहारे द्वन्द्वैकवद्भावः, अत्यन्तसंयोगे द्वितीया । ग्लपयन्ती कर्शयन्ती सा पार्वती कठिनैः क्लेशसहैरित्यर्थः । शरीरैरुपार्जितं संपादितं तपस्विनामृषीणां तपो दूरमत्यन्तमधश्चकार तिरश्चकार । अतिशिश्य इत्यर्थः । तपस्विभिरप्यवं तपः कर्तुं न शक्यत इति तात्पर्यार्थः ॥ 5.29 ॥  
 अथाजिनाषाढधरः प्रगल्भवाग्ज्वलन्निव ब्रह्ममयेन तेजसा ।  
 विवेश कश्चिज्जटिलस्तपोवनं शरीरबद्धः प्रथमाश्रमे यथा ॥ 5.30 ॥  
 अन्वयः-- अथ अजिनाषाढधर प्रगल्भवाक् ब्रह्ममयेन तेजसा ज्वलन् इव कश्चित् जटिलः शरीरबद्धः प्रथमाश्रमे यथा तपोवनं विवेश ।  
 मल्लिo- अथेति । अथानन्तरमजिनं कृष्णमृगत्वक् । आषाढः प्रयोजनमस्येत्याषाढः पालाशदण्डः । \`पालाशो दण्ड आषाढः' इत्यमरः । \`विशाखाषाढादण्मन्थदण्डयोः' इत्यण्प्रत्ययः । तयोर्धरस्तथोक्तः प्रगल्भवाक्प्रौढवचनो ब्रह्ममयेन वैदिकेन तेजसा । ब्रह्मवचंसेनेत्यर्थः । ज्वलन्निव स्थितः । इवशब्दो निर्धारणार्थः । कश्चिदनिर्दिष्टो जटिलो जटावान् । ब्रह्मचारीति शेषः । पिच्छादित्वादिलच्प्रत्ययः । शरीरबद्धो बद्धशरीरः । शरीरवानित्यर्थः । वाहिताग्न्यादिषु पाठात्साधुः । प्रथमाश्रमो यथा ब्रह्मचर्याश्रम् इव यथाशब्द इवार्थे । तपोवनम् । देव्या इति शेषः । विवेश प्रविष्टवान् ॥ 5.30 ॥  
 तमातिथेयी बहुमानपूर्वया सपर्यया प्रत्युदियाय पार्वती ।  
 भवन्ति साम्येऽपि निविष्टचेतसां वपुर्विशेषेष्वतिगौरवाः क्रियाः ॥ 5.31 ॥  
 अन्वयः- आतिथेयी पार्वती तं बहुमानपूर्वया सपर्यया प्रत्युदियाय । सम्येऽपे निवष्टचेतसां वपुर्विशेषेपु अति गौरवाः क्रिया भवन्ति ।  
 मल्लिo- तमिति । अतिथिषु साध्व्यातिथेयी । \`पथ्यतिथी-' त्यादिना ढञ्प्रत्ययः । \`टिढ्ढाणञि'-त्यादिना ङीप् । पार्वती तं ब्रह्मचारिणं बहुमानपूर्वया । बहुमान पूर्वो यस्यास्तया । गौरवपूर्वयेत्यर्थः । सपर्ययार्चया \`सपर्यार्चाहंणाः समाः' इत्यमरः । प्रत्युदियाय प्रत्युज्जगाम । कथं समानेऽपि तस्यास्तदृशी प्रतिपत्तिरत आह-साम्ये सत्यपि निविष्टचेतसां गौरवसहिताः क्रियाश्चेष्टा भवन्ति । प्रवर्तन्त । इत्यर्थः । साधवो न साम्याभिनिवेशिन इति भावः ॥ 5.31 ॥  
 विधिप्रयुक्तां परिगृह्य सत्कियां परिश्रमं नाम विनीय च क्षणम् ।  
 उमां स पश्यन्नृजुनैव चक्षुषा प्रचक्रमे वक्तुमनुज्झितक्रमः ॥ 5.32 ॥  
 अन्वयः- स विधिप्रयुक्तां सत्क्रियां परिगृह्य क्षणं परिश्रमं च विनीय नाम उमाम् ऋजुना एव चक्षुषा पश्यन् अनुज्झितक्रमः (सन्) वक्तुं प्रचक्रमे ।  
 मल्लिo- विधीति । स ब्रह्मचारी विधिना प्रयुक्तामनुष्ठितां सत्क्रियां पूजां परिगृह्य स्वीकृत्य क्षणं परिश्रमं च विश्रामं च विनीय नामेत्यपरमार्थे । अथोमामृजुनैव विलासरहितेनैव चक्षुषा पश्यन्ननुज्झितक्रमोऽत्यक्तोचितपरिपाजीकः सन् । वक्तुं प्रचक्रमे प्रारेभे ॥ 5.32 ॥  
 अपि क्रियार्थ सुलभं समित्कुशं जलान्यपि स्नानविधिक्षमाणि ते ।  
 अपि स्वशक्त्या तपसि प्रवर्तसे शरीरमाद्यं खलु धर्मसाधनम् ॥ 5.33 ॥  
 अन्वयः- (हे पार्वति !) क्रियाऽर्थ समित्कुशं सुलभम् अपि ? जलानि ते स्नानविदिक्षमाणि अपि ? स्वशक्त्या तपसि प्रवर्तसे अपि ? शरीरम् आद्यं धर्मसाधनम् खलु ।  
 मल्लिo- अपीति । अत्रापिशब्दः प्रश्ने । क्रियार्थ होमादिकर्मनुष्ठानार्थम् । समिधश्च कुशाश्च समित्कुशम् । \`जातिरप्राणिनाम्' इति द्वन्द्वैकवद्भावः । सुलभमपि सुलभं कच्चित् । जलानि ते तव स्नानविधिक्षमाणि स्नानक्रियायोग्यान्यपि कच्चित् । किञ्चि स्वशक्त्या निजसामर्थ्यानुसारेण तपसि प्रवर्तसेऽपि । देहमपीडयित्वा तपश्चरसि कच्चिदित्यर्थः । युक्तं च नामैतत् । खलु यस्माच्छरीमाद्यं धर्मसाधनम् । धर्मस्तु कायेन वाचा बुद्ध्या धनादिना च बहिभिः साध्यते तेषु च वपुरेव मुख्यं साधनम् । सति देहे धर्मार्थकाममोक्षलक्षणाश्चतुर्वर्गाः साध्यन्ते । अतएव \`सततमात्मानमेव गोपायीत' इति श्रुतिः ॥ 5.33 ॥  
 अपि त्वदावर्जितवारिसंभृतं प्रवालमासामनुबन्धि वीरुधाम् ।  
 चिरोज्झितालक्तकपाटलेन ते तुलां यदारोहति दन्तवाससा ॥ 5.34 ॥  
 अन्वयः-- (हे पार्वति !) त्वदावर्जितवारिसंभृतम् आसां वीरुधां प्रवालम् अनुबन्धि अपि ? यत् चिरोज्झिताऽलक्तकपाटलेन ते दन्तवाससा तुलाम् आरोहति ।  
 मल्लिo-- अपीति । त्वयावर्जितेन सक्तेन वारिणा संभृतं जनितमासां वीरुधां लतानां प्रवाल पल्लवमनुबन्ध्यप्यनुस्यूतं किम् । यत्प्रवालं चिरोज्झितश्चिरकालत्यक्तो लाक्षारागो येन तत्तथापि पाटलम् । स्वभावरक्तमित्यर्थः । तेन चिरोज्झितालक्तकपाटलेन ते तव दन्तवाससाधरेण । \`ओष्ठाधरौ तु रदनच्छदौ दशनवाससी' इत्यमरः । तुलां साम्यमारोहति । गच्छतीत्यर्थः । अत्र तुलाशब्दस्य सादृश्यवाचित्वात्तद्योगेऽपि \`तुल्यार्थैरतुलोपमाभ्यामि'- ति न तृतीयाप्रतिषेधस्तत्र सूत्रे सदृशवाचिन एव ग्रहणादिति ॥ 5.34 ॥  
 अपि प्रसन्नं हरिणेषु ते मनः करस्थदर्भप्रणयापहारिषु ।  
 य उत्पलाक्षि ! प्रचलैविंलोचनैस्तवाक्षिसादृश्यमिव प्रयुञ्जते ॥ 5.35 ॥  
 अन्वयः-- (हे पार्वति !) करस्थदर्भप्रणयाऽपहारिषु हरिणेषु ते मनः प्रसन्नम् अपि ? हे उत्पलाक्षि ! ये प्रचलैः विलोचनैः तव अक्षिसादृश्यं प्रयुञ्जते इव ।  
 मल्लिo- अपीति । करस्थान्दर्भान्प्रणयेन स्नेहेनापहरन्तीति ते तथोक्तेषु । सापराधेष्विति भावः । \`करस्थदर्भप्रणयापराधिषु' इति पाठे दर्भाणां प्रणयेन प्रार्थनयापराधिषु हरिणेषु विषये ते मनः प्रसन्नमपि ? न क्षुभितं किम् । सापराधेध्वपि न कोपितव्यं तपस्विभिरिति भावः । हे उत्पलाक्षि, ये हरिणाः प्रचलैश्चञ्चलैर्विलोचनैर्नेत्रैस्तवाक्षिसादृश्यं प्रयुञ्जत इवाभिनयन्तीव । प्रसन्नत्वान्मृगनेत्राणि त्वन्नयनैः साम्यमुपयान्तीति भावः । \`उत्पलक्षेपचलैः' इति पाठान्तर उत्पलकम्पचलैः । भावानयने द्रव्यानयनमिति न्यानेन क्षिप्यमाणोत्पलचलैरित्यर्थः ॥ 5.35 ॥  
 यदुच्यते पार्वति ! पापवृत्तये न रुपमित्यव्यभिचारि तद्वचः ।  
 तथाहि ते शीलमुदारदर्शने ! तपस्विनामप्युपदेशातां गतम् ॥ 5.36 ॥  
 अन्वयः- हे पार्वति ! \`रुपं पापवृत्तये न' इति यत् उच्यते, तद् वचः अव्यभिचारि । तथाहि हे उदारदर्शने ! ते शीलं तपस्विनाम् अपि उपदैशतां गतम् ।  
 मल्लिo- यदिति । हे पार्वति ! रुपं सौम्याकृतिः पापवृत्तये पापाचरणाय न भवतीति यदुच्यते । लोकैरिति शेषः । तद्वचो न व्यभिचरति न स्खलतीत्यव्यभिचारि सत्यम् । \`यत्राकृतिस्तत्र गुणाः' \`न सुरुपाः पापसमाचारा भवन्ति' इत्यादयो लोकवादा न विसंवादमासादयन्तीत्यर्थः । क्मिति ज्ञायते-तथाहि । हे उदारदर्शने आयताक्षि ! सुरुपे इत्यर्थः । अथवोन्नतज्ञोने । विकेकवतीत्यर्थः । ते तव शीलं सद्वृत्तम् । \`शीलं स्वभावे सद्वृत्ते' इत्यमरः । तपस्विनामप्युपदिश्यतेऽनेनेत्युपदेशः प्रवर्तकं प्रमाणं तत्तामुपदेशतां गतं प्राप्तम् । मुनयोऽपि, त्वां वीक्ष्य स्ववृत्तै प्रवर्तन्त इति भावः ॥ 5.36 ॥  
 विकीर्णसप्तर्षिबलिप्रहासिभिस्तथा न गाङ्गैः सलिलैर्दिवश्युतैः ।  
 यथा त्वदीयैश्चरितैरनाविलैर्महीधरः पावित एष सान्वयः ॥ 5.37 ॥  
 अन्वयः- एष महीधरो यथा अनाविलैः त्वदीयैः चरितैः साऽन्वयः पावितस्तथा विकीर्णसप्तर्षिबलिप्रहासिभिः दिवः च्युतैः गाङ्गैः सलिलैः न पावितः ।  
 मल्लिo- विकीर्णेति । एष महीधरो हिमवान् । सप्त च ते ऋषयश्च सप्तर्षयः । \`द्क्संख्ये संज्ञायाम्' इति समासः । विकीर्णैः पर्यस्तैः सप्तर्षीणां सम्बन्धिभिर्वलिभिः पुष्पोपहारैः प्रहसन्ति यानि तथोक्तैर्दिवोऽन्तरिक्षाच्च्युतैर्गाङ्गैः सलिलैस्तथा न पावितः । अनाविलैरकलुषैस्त्वदीयैश्चरितैर्यथा सान्वयः सपुत्रपौत्रः पावितः पवित्रीकृतः ॥ 5.37 ॥  
 अनेन धर्मः सविशेषमद्य मे त्रिवर्गसारः प्रतिभाति भाविनि ! ।  
 त्वया मनोनिर्विषयार्थकामया यदेक एव प्रतिगृह्य सेव्यते ॥ 5.38 ॥  
 अन्वयः-- हे भाविनि ! यत् मनोनिर्विषयाऽर्थकामया त्वया एको धर्ण एव प्रतिगृह्य सेव्यते, अनेन अद्य मेधर्मः सविशेषं त्रिवर्गसारः प्रतिभाति ।  
 मल्लिo- अनेनेति । हे भाविनि प्रशास्ताभिप्राये ! अनेन कारणेन धर्मः सविशेषं सातिशयमद्य मे । त्रयाणां धर्मकामार्थानां वर्गस्त्रिवर्ग) । \`त्रिवर्गो धर्मकामार्थैश्चतुर्वर्गः समीक्षकैः' । इत्यमरः । तत्र सारः श्रेष्ठः प्रतिभाति । यद्यस्मात्कारणान्मनसो निर्विषयावर्थकामौ यस्यास्तया त्वयैको धर्म एव प्रतिगृह्य स्वीकृत्य सेव्यते । यत्त्वयार्थकामौ यस्यास्तया त्वयैको धर्म एव प्रतिगृह्य स्वीकृत्य केव्यते । यत्त्वयार्थकामौ विहाय धर्म एवावलम्भितः, अतः सर्वेषां नः स श्रेयानिति प्रतिपद्यत इत्यर्थः ॥ 5.38 ॥  
 सम्प्रति मनोरथं जिज्ञासुः प्रस्तौति-  
 प्रयुक्तसत्कारविशेषमात्मना न मां परं संप्रतिपत्तुमर्हसि ।  
 यतः सतां संनतगात्रि ! संगतं मनीषिभिः साप्तपदीनमुच्यते ॥ 5.39 ॥  
 अन्वयः- हे सन्नतगात्रि ! यतो मनीषिभिः सतां सङ्गतं साप्तपदीनम् उच्यते, (अतः) आत्मना प्रयुक्तसत्कारविशेषं मां परं संप्रतियन्तुं न अर्हसि ।  
 मल्लिo- प्रयुक्तेति । आत्मना त्वया प्रयुक्तः कृतः सत्कारविशेषः पूजातिशयो यस्य तं मां परमन्यं संप्रतिपत्तुमवगन्तुं नार्हसि । हे संनतगात्रि संनताङ्गी ! \`अङ्गगात्रकण्ठेभ्यः' इति वक्तव्यान्ङीप् । यतः कारणान्मनस ईषिभिर्मनीषिभिर्विद्वद्भिः । शकन्ध्वादित्वात्साधुः । सतां संगतं सख्यं सप्तभिः पदैरापद्यत इति साप्तपदीनं सप्तपदोच्चारणसाध्यमुच्यते । ततश्चावयोस्त्वत्कृतसत्कारप्रयोगादेव सिद्धमित्यर्थः । \`साप्तदीनं सख्यम्' इति निपातनात्साधु ॥ 5.39 ॥  
 अतोत्र किंचिद्भवतीं बहुक्षमां द्विजातिभावादुपपन्नचापलः ।  
 अयं जनः प्रष्टुमनास्तपोधने ! न चेद्रहस्यं प्रतिवक्तुमर्हसि ॥ 5.40 ॥  
 अन्वयः- हे तपोधने ! अतः अत्र बहुक्षमां भवतीं द्विजातिभावात् उपपन्नचापलः अयं जनः किञ्चित् प्रष्टुमनाः; रहस्यं न चेत् प्रतिवक्तुम् अर्हसि ।  
 मल्लिo-- अत इति । हे तपोधने ! अतः सख्याद्वेतोरत्र बहुक्षमाम् । बहूक्तिसहाम् यद्वा क्षमावतीम् । भवतीं त्वां द्विजातिभावाद् ब्राह्मणात्वादुपपन्नचापलः सुलभधार्ष्ट्योयं जनः । स्वयमित्यर्थः । किंचित्प्रष्टुं मनो यस्य स किञ्चित्प्रष्टुमनाः प्रष्टकामः । \`तुं काममनसोरपी' ति मकारलोपः । रहसि भवं रहस्य गोप्यं न चेत्प्रतिवक्तुमर्हसि ॥ 5.40 ॥  
 प्रष्टव्यमाह-  
 कुले प्रसूतिः प्रथमस्य वेधसस्त्रिलोकसौन्दर्यमिवोदितं वपुः ।  
 अमृग्यमैश्र्वर्यसुखं, नवं वयस्तपःफलं स्यात्किमतः परं वद ॥ 5.41 ॥  
 अन्वयः- प्रथमस्म वेधसः कुले प्रसूतिः, वपुः त्रिलोकसौन्दर्यम् इव उदितम्, ऐश्वर्यसुखम् अमृग्यं, नवं वयः, अतः परं किं तपः फलं ? वद ।  
 मल्लिo- कुल इति । प्रथमस्य वेधसो हिरण्यगर्भस्य कुलेऽन्ववाये प्रसूतिरुत्पत्तिः । \`यज्ञार्थ हि मया सृष्टो हिमवानचलेश्वरः' इति ब्रह्मपुराणवचनात् । वपुः शरीरं त्रयाणां लोकानां सौन्दर्यमिवोदितमेकत्र समाहृतम् ऐश्वर्यसुखं सपत्सुखममृग्यमन्वेषणीयं न भवति । किन्तु सिद्धमेवेत्यर्थः । वयो नवम् । यौवनमित्यर्थः । अतः परमतोऽन्यत्किं तपःफलं स्याद्वद । अस्ति चेदिति शेषः । किञ्चिदस्तीत्यर्थः ॥ 5.41 ॥  
 भवत्यनिष्टादपि नाम दुःसहान्मनस्विनीनां प्रतिपत्तिरीदृशी ।  
 विचारमार्गप्रहितेन चेतसा न दृश्यते तच्च कृशोदिरि ! त्वयि ।. 5.42 ॥  
 अन्वयः- दुःसहात् अनिष्टात् अपि मनस्विनीनाम् ईदृशी प्रतिपत्तिः भवति नाम । हे कृशोदरि ! विचारमार्गप्रहितेन चेतसा तच्च त्वयि न दृश्यते ।  
 मल्लिo- भवतीति ॥ दुःसहात्सोढुमशक्यादनिष्टाद्भर्त्रादिकृतादपि मनस्विनीनां धीरस्त्रीणामीदृशी तपश्चणलक्षणा प्रतिपत्तिः प्रवृत्तिः । \`प्रतिपत्तिस्तु गौरवे । प्राप्तौ प्रवृत्तौ प्रगल्भ्ये' इति केशवः । भवति नाम । नामेति सम्भावनायाम् । विचारमार्गे प्रहितेन चेतसा चित्तेन तदनिष्टं च । हे कृशोदरि ! त्वयि न दृश्यते । विचार्यमाणे तदपि नास्त्यसम्भावितत्वादित्यर्थः ॥ 5.42 ॥  
 अनिष्टाभावमेव प्रपञ्चयति-  
 अलभ्यशोकाभिभवेयमाकृतिर्विमानना सुभ्रु ! कुतः पितुर्गृहे ।  
 पराभिमर्शो न तवास्ति कः करं प्रसारयेत्पन्नगरत्नसूचये ॥ 5.43 ॥  
 अन्वयः- हे सुभ्रु ! इयम् आकृतिः अलभ्यशोकाऽभिभवा । पितुः गृहे विमानना कुतः ? पराऽभिमर्शः तव न अस्ति, पन्नगरत्नसूचते कः करं प्रसारयेत् ?  
 मल्लिo-अलभ्येति । हे सुभ्रु ! इयं त्वदीयाकृतिर्मीर्तिरलभ्यो लब्धुमनर्हः शोकेन भर्त्राद्यवमानजेन दुःखेनाभिभवस्तिरस्कारो यस्याः सा तथोक्ता । दृश्यत इति शेषः । असम्भावितश्चायमर्थ इत्याह-पितुर्गृहे विमाननावमानः कुतः । न सम्भाव्यत एवेत्यर्थः । \`सुभ्रु ! कुतस्तातगृहेऽवमाननम्' इति पाठान्तरकरणं तु साध्वसमेवोक्तोपपत्तिसम्भवात् । अन्यत्रापि \`सुभ्रु ! त्वं कुपितेत्यपास्तमशनं त्यक्ता कथा योषिताम्' । इत्यादिप्रयोगदर्शनाद्वंशस्थवृत्ते पादादौ जगणभङ्गप्रसङ्गाच्चेत्यलं गोष्ठीभिः । न चान्यस्माद्भावीत्याह-परीभिमर्शः परधर्षणं तु तव नास्ति । पन्नगरत्नसूचये फणिशिरोमणिशलाकां ग्रहीतुमित्यर्थः । \`क्रियार्थोपददस्य च कर्मणि स्थानिनः' इति चतुर्थी । करं हस्तं कः प्रसारयेत् \`सुभ्रु' इत्यत्र भ्रूशब्दस्योवङ्स्थानीयत्वात् \`नेयङुवङ्स्थानावस्त्री' इति नदीसंज्ञाप्रतिषेधात्, "अम्बार्थनद्योर्ह्रस्वः" इति ह्रस्वत्वं नास्ति । तेन ह्रस्वः प्रामादिक इति केचित् । अन्ये तु \`अप्राणिजातेश्चारज्ज्वादीनाम्' इत्यत्र \`अलाबूः' \`कर्कन्धूः' इत्युकारन्तस्याप्यूङ्प्रत्ययमुदाजहार भाष्यकारः । एतस्मादेव ज्ञापकात्ववचिदूकारन्तस्याप्यूङन्तत्वान्नदोत्व ह्रस्वत्वमित्याहुः । अतएवाह वामनः- \`ऊकारादप्यूङ्प्रकृतेः' इति ॥ 5.43 ॥  
 किमित्यपास्यभरणानि यौवने धृतं त्वया बार्धकशोभि वल्कलम् ।  
 वद प्रदोषे स्फुटचन्द्रतारका विभावरी यद्यरुणाय कल्पते ॥ 5.44 ॥  
 अन्वयः-(हे गौरि !) किमिति यौवने त्वया आभरणानि अपास्य वार्धकशोभि वल्कलं धृतम् ? प्रदोषे स्फुटचन्द्रतारका विभावरी अरुणाय कल्पते यदि ? वद ।  
 मल्लिo- किमितीति । हे गौरि ! किमिति केन हेतुना यौवने त्वयाभरणान्यपास्य विहाय । वृद्धस्य भावो वार्धकम् । मनोज्ञादित्वाद् वुञ्प्रत्ययः । \`वार्धकं वृद्धसंघाते वृद्धत्वे वृद्धकर्मणि' । इति विश्वः । तत्र शोभत इति वार्धकशोभि वल्कलं धृतम् । प्रतोषे रजनीमुखे स्फुटाः प्रकटाश्चन्द्रस्तारसाश्च यस्याः सा स्फुटचन्द्रतारका विभावरी रात्रिरुणाय सूर्याय कल्पते यद्यरुणं गन्तुं कल्पते किम् । वद ब्रूहि । \`क्रियार्थोपपदस्ये-' त्वादिना चतुर्थी । दीप्यमानशशाङ्कतारके प्रदोषे यद्यरुण उदेति ततो विभूषणापहारेण तव वल्कलधारणं संघटत इति भावः ॥ 5.44 ॥  
 तपःप्रयोजनं निराकर्तुमाह-  
 दिवं यदि प्रार्थयसे वृथा श्रमः, पितुः प्रदेशास्तव देवभूमयः ।  
 अथोपयन्तारमलं समाधिना, न रत्नमन्विष्यति मृग्यते हि तत् ॥ 5.45 ॥  
 अन्वयः- दिवं प्रार्थयसे यदि (तर्हि) श्रमो वृथा । तव पितुः प्रदेशा देवभूमयः । अथ उपयन्तारं प्रार्थयसे यदि (तर्हि) समाधिना अलम् । हि रत्नं न अन्विष्यति तत् मृग्यते ।  
 मल्लिo- दिवमिति ॥ दिवं स्वर्ग प्रार्थयसे कामयसे यदि तर्हि श्रमस्तपश्चरणप्रयासो वृथा निष्फलः । यदि स्वर्गार्थ तप्यसे ततः श्रमं मा कार्षिः । तव पितुर्हंमवतः प्रदेशा देवभूमयः स्वर्गपदार्थाः इत्यर्थः । अथोपयन्तारं वरं प्रार्थयसे तर्हि समाधिना तपसालम् । न कर्तव्यमित्यर्थः । निषेध्यस्य निषेधं प्रति करणत्वात्तृतीया । तथाहि । रत्नं कर्तृ । नान्विष्यति न मृगयते । ग्रहीतारमिति शेषः । किंतु तद्रत्नं मृग्यते ग्रहीतृभिरिति शेषः । न हि वरार्थं त्वया तपसि वर्तितव्यं किंतु तेनैव त्वदर्थमिति भावः ॥ 5.45 ॥  
 वरवाचकाक्षरश्रवणानन्तरमेव देव्या उषणोच्छ्वासमालक्ष्य प्रश्नेषु च प्रत्युत्तरमनुपलभ्य स्वयमेवाशङ्क्याह-  
 निविदेतं निश्वसितेन सोष्मणा मनस्तु मे संशयमेव गाहते ।  
 न दृश्यते प्रार्थयितव्य एव ते भविष्यति प्रार्थितदुर्लभः कथम् ॥ 5.46 ॥  
 अन्वयः- सोष्मणा निःश्वसितेन निवेदितं, मे मनस्तु संशयम् एव गाहते, ते प्रार्थयितव्य एव न दृश्यते, प्रार्थतदुर्लभः कथं भविष्यति ?  
 मल्लिo-- निवेदितमिति ॥ सोष्मणा निश्वसितेन निश्वासवायुना निवेदितम् । चिन्तानुभावेनोष्णौच्छ्वासेन ते वरार्थित्वं सूचितमित्यर्थः । तर्हि किं प्रश्नव्यसनेनेत्याह-मनस्तु तथापि मे संशयमेव गाहते प्राप्नोति । कुतः ? ते तव । \`कृत्यानां कर्तरि वा' इति षष्ठौ । प्रार्थयितव्यः प्रार्थयितुमर्ह एव न दृश्यते । प्रार्थितदुर्लभः प्रार्थितो यो दुर्लभा स कथं भविष्यति ? नास्त्येवेत्यर्थः ॥ 5.46 ॥  
 अथ पतिप्रार्थनामेव सिद्धवत्कृत्वाह-  
 अहो! स्थिरः कोऽपि तवेप्सितो युबा चिराय कर्णोत्पलशून्यतां गते ।  
 उपेक्षते यः श्लथलम्बिनीर्जटाः कपोलदेशे कलमाग्रपिङ्गलाः ॥ 5.47 ॥  
 अन्वयः-- अहो! तव ईप्सितो युवा कोऽपि स्थिरः । यः चिराय कर्णोत्पलशून्यतां गते (तव) कपोलदेशे श्लथलम्बिनीः कलमाऽग्रपिङ्गला जटा उपेक्षते ।  
 मल्लिo- अहो इति । अहो चित्रम् । तवेप्सित आप्तुमिष्टो युवा कोऽपि स्थिरः कठिनः । वर्तत इति शेषः । कुतः । यो युवा चिराय चिरात्प्रभृति कर्णोत्पलशून्यतां गते प्राप्ते कपोलदेशे गण्डस्थले श्लथाः शिथिलबन्धना अत एव लम्बिन्यस्ताः श्लथलम्बिनीः कलमाः शालिविशेषास्तेषामग्राणि तद्वत्पिङ्गला जटा उपेक्षते यस्त्वामीदृशीं दृष्ट्वा न व्यथते स नूनं वज्रहृदय इत्यर्थः ॥ 5.47 ॥  
 मुनिव्रतैस्त्वामतिमात्रकर्शितां दिवाकराष्लुष्टबिभूषणापदाम् ।  
 शशाङ्कलेखामिव पश्यतो दिवा सचेतसः कस्य मनो न दूयते ॥ 5.48 ॥  
 अन्वयः- मुनिव्रतैः अतिमात्रकर्शितां दिवाकरप्लुष्टविभूषणास्पदाम् (अत एव) दिवा शशाङ्कलेखाम् इव त्वां पश्यतः कस्य मनो न दूयते ?  
 मल्लिo- मुनिव्रतैरिति । मुनिव्रतैश्चान्द्रायणादिभिरतिमात्रमत्यन्तं कर्शितां कृशिकृतां दिवाकरेण सूर्येणाप्लुष्टानि यस्यास्तां तथोक्ताम् । अत एव दिवाहनि शशाङ्करेखामिव स्थितां त्वां पश्यतः सचेतसो जीवतः कस्य पुंसो मनो न दूयते न परितष्यते । अपि तु सर्वस्यैवेत्यर्थः ॥ 5.48 ॥  
 अवैमि सौभाग्यमदेन वञ्चितं तव प्रियं यश्च तुरावलोकिनः ।  
 करोति लक्ष्यं चिरमस्य चक्षुषो न वक्त्रमात्मीयमरालपक्ष्मणः ॥ 5.49 ॥  
 अन्वयः-(हे पार्वति !) तव प्रियं सौभाग्यमदेन वञ्चितम् अवैमि, यः चतुराऽवलोकिनः अरालपक्ष्मणः अस्य चक्षुषः आत्मीयं वक्त्रं चिरं ल्क्ष्यं न करोति ।  
 मल्लिo- अवैमीति । तव प्रियं वल्लभं सौभाग्यमदेन सौन्दर्यगर्वेण कर्त्रा । वञ्चितं विप्रलब्धमवैमि वेद्मि । यः प्रियश्चतुरं मधुरमवलोकत इति चतुरावलोकिनोऽरालपक्ष्मणः कुटिलरोम्णः । \`अरालं वृजिनं जिह्मम्' इत्यमरः । अस्य त्वदीयस्य चक्षुष आत्मीयं वक्त्रं मुखं चिरं लक्ष्यं विषयं न करोति दृष्टिपथं न गच्छतीत्यर्थः । तदयं गर्वेण हतो निष्फलात्मलाभो जात इति भावः ॥ 5.49 ॥  
 कियच्चिरं श्राम्यसि गौरि ! विद्यते ममापि पूर्वाश्रमसंचितं तपः ।  
 तदर्धभागेन लभस्व काङ्क्षितं वरं तमिच्छामि च साधु वेदितुम् ॥ 5.50 ॥  
 अन्वयः- हे गौरि ! कियत् चिरं श्राम्यसि । मम अपि पूर्वाश्रमसञ्चितं तपो विद्यते । तदर्द्धभागेन गाङ्क्षितं वरं लभस्व । तं साधु वेदितुम् इच्छामि ।  
 मल्लिo- कियदिति ॥ हे गौरि, कियत्किंप्रमाणकम् । किमवधिकमित्यर्थः । चिरं श्राम्यसि तपस्यसि । अत्यन्तसंयोगे द्वितीया । ममापि पूर्वाश्रमः प्रथमाश्रमो ब्रह्मचर्याश्रमस्तत्र संचितं संचितं संपादितं तपो विद्यते अर्धश्चासौ भागश्च तेन तस्य तपसोऽर्धभागेनैकदैशेन काङ्क्षितमिष्टं वरमुपयन्तारं लभस्व । तं वरं साधु सम्यग्वेदितु ज्ञातुमिच्छामि । यद्यसौ योग्यो भवति तदा संमतिरिति भावः ॥ 5.50 ॥  
 इति प्रविश्याभिहिता द्विजन्मना मनोगतं सा न शशाक शंसितुम् ।  
 अथो वयस्यां परिपार्श्ववर्तिनीं विवर्तिनीं विवर्तितानञ्जननेत्रमैक्षत ॥ 5.51 ॥  
 अन्वयः- इति द्विजन्मना प्रविश्य अभिहिता सा मनोगतं, शंसितुं न शशाक । अथो परिपार्श्ववर्तिनीं वयस्यां विवर्तिनाऽननेत्रम् ऐक्षत ।  
 मल्लिo- इतीति । इतीत्थं द्विजन्मना द्विजेन प्रविश्यान्तर्गत्वा । आप्तवद्रहत्यमुद्भाव्येत्यर्थः । अभिहितोक्ता सा पार्वती मनोगतं हृदिस्थं वरं शंसितुं वक्तुं न शशाक समर्था नाभूत् । लज्जयेति शेषः । अथोनन्तरं परिपार्श्ववर्तिनीं वयस्यां सखीं विवर्तितं विचालितमनञ्जनं व्रतवशाद्वर्जितकज्जलं नेत्रं यस्मिन्कर्मणि तत्तथैक्षत नेत्रसंज्ञयैव प्रत्युत्तरं वाचयांचकारेत्यर्थः ॥ 5.51 ॥  
 सखी तदीया तमुवाच वर्णिनं निबोध साधो ! तव चेत्कुतूहलम् ।  
 यदर्थमम्भोजमिवोष्णवारणं कृतं तपःसाधनमेतया वपः ॥ 5.52 ॥  
 अन्वयः- तदीया सखी तं वर्णिनम् उतवाच-हे साधो ! तव कुतूहलं चेत् निबोध । यदर्थम् एतया अम्भोजम् उष्णबारणम् इव वपुः तपःसाधनं कृतम् ।  
 मल्लिo- सखीति ॥ तस्याः पार्वत्या इयं तदीया सखी वयस्यातम् । \`वर्णः प्रशस्तः' इति क्षीरस्वामी । सोऽस्यास्तीति वर्णि तं ब्रह्मचारिणम् । \`वर्णाद्ब्रह्मचारिणि' इतीनिप्रत्ययः । उवाच ब्रूते स्म । किमिति । हे साधो विद्वन् ! तव कुतूहलं चेत् । श्रोतुमस्तीति शेषः । तर्हि निबोधानगच्छ । आकर्णयेत्यर्थः । \`बुध अवगमने' इति धातोर्भौवादिकाल्लोट् । श्रोतव्यं किं तदाह-यस्मै लाभायेदं यदर्थम् । \`अर्थेन सह नित्यसमासः सर्वलिङ्घता चेति वक्तव्यम् इति वार्तिक नियमात्क्रियाविशेषणम् । एतया पार्वत्यान्भोजं पद्यमुष्णवारणमातपत्रमिव वपुः शरीरं तपःसाधनं कृतम् । तपःप्रवृत्तिकारणमुच्यते श्रूयतामित्यर्थः ॥ 5.52 ॥  
 इयं महेन्द्रप्रभृतीनधिश्रियश्रतुर्दिगीशानमत्य मानिनी ।  
 अरुपहार्यं मदनस्य निग्रहात्पिनाकपाणिं पतिमाप्तुमिच्छति ॥ 5.53 ॥  
 अन्वयः- मानिनी इयम् अधिश्रियः महेन्द्रप्रभृतीन् चतुर्दिगीशान् अवमत्य मदनस्य विग्रहात् अरुपहर्यं पिनाकपाणिं पतिम् आप्तुम् इच्छति ।  
 मल्लिo- इयमिति । मानिनीन्द्राणीप्रभृतीरतिशय्य वर्तितव्यमित्यभिमानवतीयं पार्वत्यधिश्रियोऽधिकैश्वर्यान्महेन्द्रप्रभृतीनिन्द्रादींश्चतसृणां दिशामीशानिन्द्रयमवरुणकुबेरान् । \`तद्धितार्थे-' त्यादिनोत्तरपदसमासः । अवमत्यवधूय मदनस्य निग्रहान्निबर्हणाद्धेतोः । अकामुकत्वादित्यर्थः । रुपेण सौनेदर्येण हार्यो वशीकरणीयो न भवतीत्यरुपहार्यं पिनाकः पाणौ यस्य तं पिनाकपार्णि हरम् । \`प्रहरणार्थेभ्यः परे निष्ठासप्तम्यौ भवतः' इति साधु । पतिं भर्तारमाप्तुमिच्छति । एतेन संकल्पावस्था सूचिता ॥ 5.53 ॥  
 \`दृङ्मनःसङ्गसंकल्पो जागरः कृशतारतिः । ह्रीत्यागोन्मादमूर्च्छान्ता इत्यनङ्गदशा दश ॥' इति । तत्रास्याः काश्चिद्दशाः क्रममनादृत्यैव योजयति \`इयम्' इत्यादिभिः षङ्भिः श्लोकैः-  
 असह्यहुंकारनिवर्तितः पुरा पुरारिमप्राप्तमुखः शिलीमुखः ।  
 इमां हृदि व्यायतपातमक्षिणोद्विशीर्णमूर्तेरपि पुष्पधन्वनः ॥ 5.54 ॥  
 अन्वयः- पुरा असह्यहुङ्कारनिवर्तितः पुराऽरिम् अप्रप्तमुखः विशीर्णमूर्ते अपि पुष्पधन्वनः शिलीमुखः इमां हृदि व्यायतपातम् अक्षिणोत्।  
 मल्लिo- असह्येति । पुरा पूर्वमसह्येन सोढुमशक्येन हुङ्कारेण रौद्रेण निवर्तितः । अतएव पुरारिं हरमप्राप्तमुखोऽप्राप्तफलो विशीर्णमूर्तेर्नष्टशरीरस्यापि पुष्पधन्वनः कामस्य शलीमुखो बाण इमां पार्वतीं हृदि व्यायतः । सुदूरावगाढ इति यावत् । तादृक्पातः प्रहारो यस्मिन्कर्मणि तत्तथाक्षिणोदकर्शत् । दग्धदेहस्यापि मार्गणो लग्नः । \`मृदुः सर्वत्र बाध्यते' इति भावः । अनेन \`विवृण्वसी शैलसुतापि भावम्' (3/68) इत्यत्रोक्तं चक्षु प्रीतिमनः- सङ्गाख्यमवस्थाद्वयमनन्तरावस्थोपयोगितयानूद्य कार्श्यवस्था सूचिता ॥ 5.54 ॥  
 तदा प्रभृत्यन्मदना पितुर्गृहे ललाटिकाचन्दनधूसरालका ।  
 न जातु वाला लभते स्म निर्वृतिं तुषारसंघातशिलातलेष्वपि ॥ 5.55 ॥  
 अन्वयः- तदा प्रभृति पितुः गुहे उन्मदना ललाटिकाचन्दनधूसराऽलका बाला तुषारसङ्घातशिलातलेषु अपि जातु निर्वतिं न लभते ।  
 मल्लिo- तदेति । तदेति छेदः । तदा प्रभृति । तत आरभ्येत्यर्थः । सप्तम्यर्थस्यापि दाप्रत्ययस्य पञ्चम्यर्थे लक्षणा । प्रभृतियोगे पञ्चमीनियमात् । पितुर्गृह उन्मदनोत्कटमन्मथा ललाटस्थालंकारो ललाटिका तिलकः । \`कर्णललाटत्कनलंकारे' इति कन्प्रत्ययः । तस्याश्चन्दनेन धूसरा धूसरंवर्णा अलकाश्चूपर्णकुन्तला यस्याः सा तथोक्ता बाला पार्वती जातु कदाचिदपि तुषारसंघातस्षुरघनास्त एव शिलास्तासां तलेषूपरिभागेष्वपि निर्वृतिं सुखं न लभते स्म । एतेनारत्यपरसंज्ञा विषयविद्वेषाऽवस्था द्वादशावस्थापक्षे संज्वरश्च व्यज्यते ॥ 5.55 ॥  
 उपात्तवर्णे चरिते पिनाकिनः सबाष्पकण्ठस्खलितैः पदैरियम् ।  
 अनेकशः किंनरराजकन्यका वनान्तसंगीतसखीररोदयत् ॥ 5.56 ॥  
 अन्वयः-- इयं पिनाकिनः चरिते उपात्तवर्णे सबाष्पकण्ठस्खलितैः पदैः वनाऽन्तसङ्गीतसखीः किन्नरराजकन्यकाः अनेकशः अरोदयत् ।  
 मल्लिo- उपातेति । पिनाकिनः शंभोश्चरिते त्रिपुरविजयादिचेष्टित उपातवर्णेप्रारब्धगोतक्रमे । \`गीतक्रमेस्तुतौ वेदे वर्णशब्दः प्रयुज्यते' । इति हलायुधः । सबाष्पे गद्गदे कण्ठे स्खलितैर्विशीर्णैः पदैः सुप्तिङन्तरुपैः करणैः वनान्ते संगीतेन निमितेन सखीर्वयस्याः । किन्न्रराजकन्यका अनेकशो बहुशोऽरोदयदश्रुमोक्षमकारयत् । हरचरितगानजनितमदनवेदनामेनां वीक्ष्यकिंनर्योऽपि रुरुदुरिति भावः । अत्र वर्णस्खलनलक्षणकार्योक्त्या पुनः पुनस्तत्कारणीभूतमूर्च्छावस्थाप्रादुर्भावो व्यज्यतेऽन्यथा सखीरोदनानुपपतेरिति । द्वादशावस्थापक्षे तु प्रलापावस्था च व्यज्यते । \`प्रलापो गुणकीर्तनम्' इत्यालंकारिकाः ॥ 5.56 ॥  
 त्रिभागशेषसु निशासु च क्षणं निमील्य नेत्रे सहसा व्यबुध्यत ।  
 क्व नीलकण्ठ ! व्रजसीत्यलक्ष्यवागसत्यकण्ठार्पितबाहुबन्धना ॥ 5.57 ॥  
 अन्वयः- त्रिभागशेषासु निशासु क्षणं नेत्रे निमील्य सहसा \`हे नोलककण्ठ ! क्व व्रजसि' इति अलक्ष्यवाक् असत्यकण्ठाऽर्पितबाहुबन्धना (सती) व्यबुध्यत ।  
 मल्लिo- त्रिभागेति । किंचेति चार्थः । शिष्यत इति शेषः । कर्मणि घञ् । निभ्यो भागेभ्यः शेषास्वशिष्टासु । यद्वा रात्रेस्त्रियामत्वेन प्रसिद्धत्वात्तृतीयो भागास्त्रिभागः । संख्याशब्दस्य वृत्तिविषये पूरणार्थत्वमिष्यते । यथा \`शतांशः' \`सहस्त्रांशः' इति । त्रिभागः शेषो यासां तासु निशासु क्षणं क्षणमात्रं नेत्रे निमील्य मीलचित्वा सहसा सद्यः । हे नीलकण्ठ ! क्व व्हजसि कुव गच्छसीत्यलक्ष्या निर्विषया वाग्वयवनं यस्याः सा यथोक्ता तथोक्ता तथासत्ये मिथ्याभूते कण्ठेऽर्पितं बाहुबन्धनं यस्याः सा यथोक्ता तथासत्ये मिथ्याभूते कण्ठेऽर्पितं बाहुबन्धनं यस्याः सा तथा सती व्यबुध्यत विबुद्धवती । एतेन जागरोन्मादौ सूचितौ ॥ 5.57 ॥  
 स्वप्नसादृश्यप्रतिकृतिदर्शनतदङ्गस्पृष्टस्पर्शाख्याश्चत्वारो विरहिणां विनोदाः । तत्र स्वप्नसंदर्शनमुक्त्वा प्रतिकृतिदर्शनमाह-  
 यदा बुधैः सर्वगतस्त्वमुच्यसे न वेत्सि भावस्थमिमं कथं जनम् ।  
 इति स्वहस्तोल्लिखितश्च मुग्धया रहस्युपालभ्यत चन्द्रशेखरः ॥ 5.58 ॥  
 अन्वयः- \`यदा त्वं बुधैः सर्वगत उच्यसे, ततः भावस्थम् इमं जनं कथं न वेत्सि ?' इति मुग्धया स्वहस्तोल्लिखितः चन्द्रशेखरो रहसि उपालभ्यत ।  
 मल्लिo- यदेति । यदा यत यत इत्यर्थः । यदेति हेतावित्युक्त्वा गणव्याख्यानेऽस्योदाहृतत्वात् । त्वं बुधैर्मनीषिभिः सर्वगतः सर्वव्यापीत्युच्यसे । तत इत्यध्याहारः । भावे रत्याख्ये तिष्ठतीति भावस्थम् । त्वय्यनिरागिणमित्यर्थः । इमं जनम् । इममित्यात्मनिर्देशः । कथं न वेत्सि न जानासीति मुग्धया मूढया अकिंचित्करशिचित्रगतोपालम्भ इत्यजानानयेत्यर्थः । तया स्वहस्तेनोल्लिखितश्चित्रे लिखितश्चन्द्रशेखरो रहस्येकान्ते । सखीमात्रसमक्षमित्यर्थः । उपालभ्यत साधिक्षेपमुक्तश्च । उक्तसमुच्चयार्थश्चकारः । यद्यपि रहसीत्युक्तं तथापि सखीसमक्षकरणाल्लज्जत्यगो व्यज्यत एव ॥ 5.58 ॥  
 यदा च तस्याधिगमे जगत्पतेरपश्यदन्यं न विधिं विचिन्वती ।  
 तदा सहास्माभिरनिज्ञया गुरोरियं प्रपन्ना तपसे तपोवनम् ॥ 5.59 ॥  
 अन्वयः- जगत्पतेः तस्य अधिगमे अन्यं विधिं विचिन्वती (पार्वती) यदा न अपश्यत् , तदा इयं गुरोः अनुज्ञया अस्माभिः सह तपसे तदोवनं प्रपन्ना ।  
 मल्लिo- यदेति ॥त जगत्पतेस्तस्येश्वरस्याधिगमे प्राप्ताबन्यं विधिमुपायं विचिन्वती मृगयमाणा यदा नापश्यत्तदेयं पार्वतीक गुरोः पितुरनुज्ञयास्माभिः सह तपसे तपश्चरितुं तपोवनं प्रपन्ना प्राप्ता ॥ 5.59 ॥  
 द्रुमेषु सख्या कृतजन्मसु स्वयं फलं तपः साक्षिषु दृष्टमेष्वपि ।  
 न च प्ररोहाभिमुखोऽपि दृश्यते मनोरथोऽस्याः शशिमौलिसंश्रयः ॥ 5.60 ॥  
 अन्वयः- सख्या स्वयं कृतजन्मसु पतःसाक्षिषु एषु द्रुमेषु अपि फलं दृष्टम् । (परम्) अस्याः शशिमौलिसंश्रयो मनोरथश्च प्ररोहाऽभिमुशोऽपि न दृश्यते ।  
 मल्लिo- द्रुमेष्विति । सख्या पार्वत्या स्वयं कृतं जन्म येषां तेषु । स्वयं रोपितेष्वित्यर्थः । तपसः साक्षिषु साक्षाद्रष्टृष्वेषु द्रुमेष्वपि फलं दृष्टम् लब्धम् । जनितमित्यर्थः । अस्या पार्वत्याः शशिमौलिसंश्रयश्चन्द्रशेखरविषयो मनोरथस्तु प्ररोहाभिमुखोऽङकुरोन्मुखोऽपि न दृश्यते । \`प्ररोहस्त्वङ्कुरोङ्कुरः' इति वैजयन्ती । स्वयं रोपितवृक्षफलकालेऽप्यस्या मनोरथस्य नाङ्कुरोऽप्यस्ति । फलाशा तु दूरापास्तेत्यर्थः ॥ 5.60 ॥  
 न वेद्मि स प्रार्थितदुर्लभः कदा सखीभि रस्त्रीत्तरमीक्षितामिमाम् ।  
 तपःकृशामभ्युपपत्स्यते सखी वृषेव सीतां तदवग्रहक्षताम् ॥ 5.61 ॥  
 अन्वयः- प्रार्थितदुर्लभः स तपःकुशां सखीभिः अस्त्रोत्तरम् ईक्षिताम् इमां सखीं तदवग्रहक्षतां सीताम् इव कदा अभ्युपपत्स्यते (इति) न वेद्म ।  
 मल्लिo- नेति । प्रार्थितः सन्दुर्लभः सदेवस्तपःकृशां तपसा कृशां क्षीणामत एव सखीभिरस्त्रोत्तरमश्रुप्रधानं यथा भवति तथेक्षितामिमां नः सखीं तस्येन्द्रस्यावग्रहेणानावृष्ट्या क्षतां पीडिताम् । \`वृष्टिर्वर्ष दद्वघातेऽवग्रहावग्रहौ समौ' इत्यमरः । अवग्रहः । वर्षप्रतिबन्ध इत्यर्थः । सीतां कृष्टभुवम् । \`सीता लाङ्गलपद्धतिः' इत्यमरः । वृषा वासव इव । \`वासवो वृत्रहा वृषा' इत्यमरः । कदाभ्युपपत्स्यते कदानुग्रहक्षतामित्यनेनैव गतार्थत्वे तत्पदस्य वैयर्थ्यापत्तेस्तदिति भिन्नं पदं वेद्मीत्यस्य कर्मेति युक्तमुत्पश्यामः ॥ 5.61 ॥  
 अगूढसद्भावमितीङ्गितज्ञया निवेदितो नैष्ठिकसुन्दरस्तया ।  
 अयीदमेवं परिहास इत्युमामपृच्छदव्यञ्जितहर्षलक्षणः ॥ 5.62 ॥  
 अन्वयः- इङ्गितज्ञया तया इति अगूढसद्भावं निवेदितो नैष्ठिकसुन्दरः अव्यञ्जितहर्षलक्षणः (सन्) \`अयि ! इदम् एवं, परिहासो वा' ? इति उमाम् अपृच्छत् ।  
 मल्लिo-- अगूढेति । इङ्गितज्ञया पार्वतीहृदयाभिज्ञया । \`इङ्गितंहृद्गतो भावः' इति सज्जनः । तया गौरीसख्योत्येवमगूढसद्भावं प्रकाशितसदभिप्रायं यथा तथा निवेदितो ज्ञापितो निष्ठा मरणमवधिर्यस्य स नैष्ठिको यावज्जीवब्रह्मचारी सुन्दरो विलासी । नैष्ठिकश्चासौ सुन्दरश्चेति तथोक्तः । द्वयोरन्यतरस्य विशेषणत्वविवक्षायां विशेषणसमासः । किंतु नैषठिकत्वविशेषणेन कामित्वविरोधः । अथवा देवस्यालौकिकमहिमत्वादुभयं तात्त्विविशेषणेन कामित्वविरोधः । अथवा देवस्यालौकिकमहिमत्वादुभयं तात्त्वि कमिति न विरोधः । अव्यञ्जितं हर्षलक्षणं मुखरागादि हर्षलिङ्गं यस्य तथाभूतः सन् । अयि गौरि ! अयिति कोमलामन्त्रणे । इदं त्वत्सखीभाषितमेवम् । सत्यं किमित्यर्थः । परिहासः केलिर्वा । \`द्रवकेलिपरीहासाः' इत्यमरः । इत्येवमुमामपृच्छत्पृष्टवान् ॥ 5.62 ॥  
 अथाग्रहस्ते मुकुलीकृताङ्गुलौ समर्पयन्ती स्फटिकाक्षमालिकाम् ।  
 कथंचिदद्रेस्तनया मिताक्षरं चिरव्यवस्थापितवागभाषत ॥ 5.63 ॥  
 अन्वयः- अथ अद्रेः तनया मुकुलीकृताऽङ्गुलौ अग्रहस्ते स्फटिकाऽक्षमालिकां समर्पयन्ती कथंचित् चिरव्यवस्थापितवाक् मिताऽक्षरम् अभाषत ।  
 मल्लिo- अथेति । अथानन्तरमद्रेस्तनया पार्वती मुकुलीकृताङ्गुलौ संपुटीकृताङ्गुलौ । अग्रश्चासौ हस्तश्चेति समानाधिकरणसमासः ।हस्ताग्राग्रहस्तयोगुणगुणिनोर्भेदाभेदादिति वामनः । तस्मिन्नग्रहस्ते स्फटिकानामक्षमालिकां जपमालिकामर्पयन्त्यामुञ्चती कथंचिन्महता कष्टेन चिरव्यवस्थापितवाक्चिरेण स्वीकृतवाक् । एतेन लज्जोपरोधो व्यज्यते । मिताक्षरं परिमितवर्णं यथा तथाभाषत बभाषे ॥ 5.63 ॥  
 किमुवाचेत्याह-  
 यथा श्रुतं वेदविदां वर ! त्वया जनोयमुच्चैःपदलङ्घनोत्सुकः ।  
 तपः किलेदं तदवाप्तिसाधनं मनोरथानामगतिर्न विद्यते ॥ 5.64 ॥  
 अन्वयः-- हेवेदविदां वर ! त्वया यथा श्रुतम् । अयं जनः उच्चैःपदलङ्घनोत्सुकः । इदं तपः तदवाप्तिसाधनं, (यतः) मनोरथानाम् अगतिः न विद्यते ।  
 मल्लिo- यथेति । हे वेदविदांवर वैदिकश्रेष्ठ ! त्वया यथा श्रुतां सम्यक् श्रुतम् । श्रुतार्थमेवाह-अयं जनः । स्वयमित्यर्थः । उच्चैःपदस्य शिवलाभरुपोन्नतस्थानस्य लङ्घन आक्रमण उत्सुकः । किमत्रायुक्तमित्यत्राह- इदं तपस्तदवाप्तेस्तस्योच्चैः पदस्यावाप्तेः प्राप्तेः साधनं किलेत्यलीके । अतितिच्छत्वादसाधकमेवेत्यर्थः । तर्हि त्यज्यतामित्याशङ्क्य दुराशा मां न मुञ्चतीत्याशयेनाह-मनोरथानां कामानामगतिरविषयो न विद्यते । न हि स्वशक्तिपर्यालोचनया कामाः प्रवर्तन्त इति भावः ॥ 5.64 ॥  
 अथाह वर्णो विदितो महेश्वरस्तदर्थिनी त्वं पुनरेव वर्तसे ।  
 अमङ्लाभ्यासरतिं विचिन्त्य तं तवानुवृतिं न च कर्तुमुत्सहे ॥ 5.65 ॥  
 अन्वयः-- अथ वर्णो आह- \`महेश्वरो विदितः, पनः त्वं तदर्थिनी वर्तसे ? तम् अमङ्गलाऽभ्यासरतिं विचिन्त्य तव अनुवृत्तिं कर्तुं न उत्सहे' ।  
 मल्लिo- अथेति । अथ वर्णि ब्रह्मचारी । \`वर्णिनो ब्रह्मचारिणः' इत्यमरः । आह । उवाचेत्यर्थः । \`आहेति भूतार्थे लट्प्रयोगो भ्रान्तमूलः' इत्याह वामनः । किमित्याह-महेश्वरो महादेवो विदितः । मया ज्ञायत इत्यर्थः । बुद्धर्थत्वाद्वर्तमाने क्तप्रत्ययः, तद्योगात्षष्ठी च । येन त्वं प्रग्भग्नमनोरथा कृतेतिभावः । पुनरेव त्वं तीश्वरमर्थयसे तदर्थिन्येव तत्कामैव प्रवर्तसे । तत्प्रभावमनुभूयापीति भावः । अनुसरेणे को दोषस्तत्राह- अमङ्गलाभ्यासेऽमङ्गलाचारे रतिर्यस्त तं यथोक्तमीश्वरं विचिन्त्य तवानुवृत्तिमनुसरणं कर्तु नोत्सहे । नानुमन्तुं शक्नोमीत्यर्थः ॥ 5.65 ॥  
 अवस्तुनिर्बन्धपरे कथं नु ते करोऽयमासुक्तविवाहकौतुकः ।  
 करेण शंभोर्वलयीकृताहिना सहिष्यते तत्प्रथमावलम्बनम् ॥ 5.66 ॥  
 अन्वयः- हे अवस्तुनिर्बन्धपरे ! आमुक्तविवाहकञ्चुकः ते अयं करः वलयीकृताषऽहिना शम्भोः करेण तत्प्रथमाऽवलम्बनं कथं नु सहिष्यते ?  
 मल्लिo- अवस्त्विति । अवस्तुनि तुच्छवस्तुनि निर्बन्धोऽभिविवेशः परं प्रधानं यस्यस्तस्याः संबुद्धिरवस्तुनिर्बन्धपरे पार्वति, आमुक्तमासञ्जितं विवाहे यत्कौतुकं हस्तसूत्रं तद्यस्य स तेऽयं करः । \`कौतुकं मङ्गले हर्षे हस्तसूत्रे कुतूहले' इति शास्वतः । वलयीकृताहिना भूषणीकृतसर्पेण शंभोर्महादेवस्य करेण करणभूतेन । तदेव प्रथमं तत्प्रथमम् । अपरिचितत्वादतिभयंकरमिति भावः । तच्च तदवलम्बनं ग्रहणं चेति कथं नु सहिष्यते । न कथंचिदपि सहिष्यत इत्यर्थः । अग्रतो यद्भावि तद् दूरेऽवतिष्ठतां प्रथमं करग्रह एव दुःसह इति भावः ॥ 5.66 ॥  
 त्वमेव तावत्परिचिन्तय स्वयं कदाचिदेते यदि योगमर्हतः ।  
 वधूदुकूलं कलहंसलक्षणं गजाजिनं शोणितबिन्दुवर्षि च ॥ 5.67 ॥  
 अन्वयः- हे गौरि ! त्वम् एव तावत् परिचिन्तय । कलहंसलक्षणं वधूदुकूलं शोणितबिन्दुवषिं गजाऽजिनं च, एते कदाचित् योगम् अर्हतः यदि ? ।  
 मल्लिo- त्वमेवेति । हे गौरि ! त्वमेव स्वयमात्मना । तावदितिमात्रार्थे। यावन्मात्रं विचारणीयं तावन्मात्रमित्यर्थः । इदमेवोदाहृतं च गणव्याख्याने । परिचिन्तय पर्यालोचय । किमिति । कलहंसलक्षणं कलहंसचिह्नम् । \`चिह्नं लक्ष्म च लक्ष्मणम्' इत्यमरः वध्वा नवोढाया दुकूलं वधूदुकूलम् । \`वधूः स्नुषा मनोढा स्त्री' इति विश्वः । तथा शोणितबिन्दून्वर्षतीति यथोक्तम् । आर्द्रमित्यर्थः । गजाजिनं च कृत्तिवासश्च । तत्पिनाकिन इत्याशयः । एते कदाचिज्जात्वपि योगं संगतिमर्हतो यद्यर्हतः किम् । एतत् त्त्वमेव चिन्तयेति पूर्वेणान्वयः । पाणिग्रहणकाले वधूवरयोर्वस्त्रान्तग्रन्थिः क्रियते । कृत्तिवाससा पाणिपीडने तु दुकीलधारिण्यास्तव कथं संघटिष्यत इति भावः ॥ 5.67 ॥  
 चतुष्कपुष्पप्रकरावकीर्णयोः परोऽपि को नाम तवानुमान्यते ।  
 अलक्तकाङ्कानि पदानि पादयोर्विकोर्णकेशासु परेतभूमिषु ॥ 5.68 ॥  
 अन्वयः- चतुष्कपुष्पप्रकाराऽवकीर्णयोः तव पादयोः अलक्तकाऽङ्कानि पदानि विकीर्णकेशासु परेतभूमिषु परोऽपि के नाम अनुमन्यते ?  
 मल्लिo- चतुष्केति । चतुष्के गृहविशेषे यः पुष्पप्रकरस्तत्राऽवकीर्णयोर्न्यस्तयोः । कुसुमास्तृतदिव्यभवनभूसंचारोचितयोरित्यर्थः । तव पादयोरलक्तकाङ्कानि लाक्षारञ्जितानि पदानि पादाकाराणि पादन्यासचिह्नानि लाक्षारञ्जितानि पदानि पादाकाराणि पादन्यासचिह्नानि । \`पदं शब्दे च वाक्ये च व्यवसायापदेशयोः । पादतच्चिह्नयोः' इति विश्वः । विकीर्णा विक्षिप्ताः केशाः शवशिरोरुहा यासु तासु विकार्णकेशासु । \`अतत्स्थं तत्र दृष्टं च' इति वचनात् । \`स्वाङ्गाच्चोपसर्जनादसंयोगोपधात्' इति विकल्पान्न ङीष् । परेतभूमिषु प्रेतभूमिषु प्रेतभूमिषु । श्मशानेष्वित्यर्थः । परोऽपि शत्रुरपि को नामानिमन्यते । न कोऽपीत्यर्थः । नामेति कुत्सायाम् । पिनाकपाणिग्रहणे तस्य परेतभूसंवारित्वेन साहचर्यात्तवापि तत्र संचारोऽवश्यंभावीति भावः ॥ 5.68 ॥  
 अयुक्तरुपं किमतः परं वद त्रिनेत्रवक्षः सुलभं तवापि यत् ।  
 स्तनद्वयेऽस्मिन्हरिचन्दनास्पदे पदं चिताभस्मरजः करिष्यति ॥ 5.69 ॥  
 अन्वयः- त्रिनेत्रवक्षः तव सुलभम् अपि, अतःपरम् अयुक्तरुपं किं ? वद यत् हरिचन्दनास्पदे अस्मिन् स्तनद्वये चिताभस्मरजः पदं करिष्यति ।  
 मल्लिo- अयुक्तेति । त्रिनेत्रवक्षः, त्र्यम्बकालिङ्नमित्यर्थः । तव तत्संबन्धितया सुलभमपि सुप्रापं च । भवतीति शेषः । तवेति शेषे षष्ठी । \`न लोकाव्यये-' त्यादिना कृद्योगगलक्षणषष्ठ्या निषेधात् । अतः परमस्मात्त्रिनेत्रवक्षोलाभादन्यदयुक्तरुपमत्यन्तायुक्तं किं वद । न किंचिदित्यर्थः । \`प्रशंसायां रुपप्' इति रुपप्प्रत्ययः । कुतः । यद्यस्मात्कारणाद्धरिचन्दनास्पदे हरिचन्दनस्यास्पदे स्थानभूतेऽस्मिन्स्तनद्वये चिताभस्म श्मशानभस्म तदेव रजश्चीर्ण कर्तृ । पदं करिष्यति पदं निधास्यति । भर्तुर्भवस्य भस्माङ्गरायादिति भावः ॥ 5.69 ॥  
 इयं च तेऽन्या पुरतो विडम्बना यदूढया वारणराजहार्यया ।  
 विलोक्य वृद्धोक्षमधिष्ठितं त्वया महाजनः स्मेरमुखो भविष्यति ॥ 5.70 ॥  
 अन्वयः- इयं च ते पिरतः अन्या बिडम्बना, यत् ऊढया वारणराजहार्यया त्वया अधिष्ठितं वृद्धोक्षं विलोक्य महाजनः स्मेरमुखो भविष्यति ।  
 मल्लिo- इयमिति । इयं च ते तव पुरत आदावेवान्या विडम्बना । परिहास इत्यर्थः । का सेत्यत्राह-ऊढया परिणीतया । वहेः कर्मणि क्तः । वारणराजहार्यया त्वयाधिष्ठितमारुढं वृद्धमुक्षाणं वृद्धोक्षम् । \`अचतुरे-' त्यादिना निपातः । विलोक्य महाजनः साधुजनः स्मेरमुखः स्मितमुखो भविष्यत्युपहसिष्यति यत् । इयमिति पूर्वेण सबन्धः । स्मेरेति \`नमिकम्पिस्म्यजसे-' त्यादिना रप्रत्ययः ॥ 5.70 ॥  
 द्वयं गतं संप्रति शोचनीयतां समागमप्रार्थनया पिनाकिनः ।  
 कला च सा कान्तिमती कलावतस्त्वमस्य लोकस्य च नेत्रकौमुदी ॥ 5.71 ॥  
 अन्वयः- पिनाकिनः समागमप्रार्थनया सम्प्रति कलावतः कान्तिमती सा कला अस्य लोकस्य नेत्रकौमुदी त्वं च द्वयं शोचनीयतां गतम् ।  
 मल्लिo- द्वयमिति । पिनाकिन ईश्वरस्य समागमप्रार्थनया प्राप्तिकामनया । क्रियमाणयेति शेषः । संप्रति द्वयं शोचनीयतां शोच्यत्वं गतम् । किं तदह-सा प्रागेव हरशिरोगता । अत्र सेति प्रसिद्धार्थत्वान्न यच्छब्दापेक्षा । तदुक्तं काव्यप्रकाशं-प्रकान्तप्रसिद्धानिभूतार्थत्वान्न यच्छब्दापेक्षा । तदुक्तं काव्यप्रकाशे-प्रकान्तप्रसिद्धानिभूतार्थविषयस्तच्छब्दो यदुपादानं नापेक्षते इति । कान्तिमती । नित्ययोगे मतुप् । कलावतश्चन्द्रस्य कला षोडशो भागश्चास्य लोकस्य नेत्रकौमुदी । नेत्रानन्दिनीत्यर्थः । त्वं च । कान्तिमतीत्वनेत्रकौमुदौत्वविशेषणयोरुभयत्राप्यन्वयः । प्रागेकैव शोच्या । संप्रति तु त्वमप्यपरेति द्वयं शोच्यमिति पिण्डितार्थः । शोच्यात्वं च निकृष्टाश्रयणादिति भावः ॥ 5.71 ॥  
 \`कन्या वरयते रुपं, माता वित्तं, पिता श्रुतम् । बान्धवाः कुलमिच्छन्ति, मिष्टान्नमितरे जनाः ॥' इति लोकानामाभाषणम् । तत्र किचिदपि नास्तीत्याह-  
 वपुर्विरुपाक्षमलक्ष्यजन्मता दिगम्बरत्वेन निवेदितं वसु ।  
 वरेषु यद्वालमृगाक्षि ! मृग्यते तदस्ति किं व्यस्तमपि त्रिलोचने ? ॥ 5.72 ॥  
 अन्वयः- वपुः विरुपाक्षम्, अलक्ष्वजन्मना, वसु दिगम्बरत्वेन निवेदितम् । हे बालमृगाक्षि ! वरेषु यत् मृग्यते तत् त्रिलोचने व्यस्तम् अपि अस्ति किम् ?  
 मल्लिo-- वपुरिति । वपुस्तावदस्य विरुपाणि विकृतरुपाण्यक्षीणि नेत्राणि यस्य तद्विरुपाक्षम् । \`बहुव्रोहौ सक्थ्यक्षणोः स्वाङ्गात्षच्' इति षच् प्रत्ययः । वैरुप्यं च त्रिनेत्रत्वादिति क्षीरस्वामी । अतो न सौन्दर्यवार्त्तापीत्यर्थः । \`अलक्ष्यमज्ञातं जन्म' इति पाठे जनिरुत्पत्तिरलक्षिता न ज्ञाता । \`जनिरुत्पत्तिरुद्भवः' इत्यमरः । वसु वित्तं दिगम्बरत्वेनैव निवेदितम् । नास्तीति ज्ञापितमित्यर्थः । यदि वित्तं भवति तदा कथं दिगम्बरो भवति । अतो ज्ञेयं निर्धनोऽयमिति । कि बहुना हे बालमगाक्षि पार्वति ! वरेषु वोढृषु । \`वरौ जामातृवोढारौ' इति विश्वः । यद्रूपवित्तादिकं मृग्यते कम्यातद्वन्धुभिरन्विष्यते तत्त्रिलोचने त्र्यम्बके व्यस्तम् । एकमपि समस्तं मा भूदिति भावः । अस्ति किम् । नास्त्येवेत्यर्थः ॥ 5.72 ॥  
 निवर्तयास्मादसदीप्सितान्मनः क्व तद्विधस्त्वं क्व च पुण्यलक्षणा ?  
 अपेक्ष्यते साधुजनेन वैदिकी श्मशानशूलस्य न यूपसत्क्रिया ॥ 5.73 ॥  
 अन्वयः- अस्मात् असदीप्सितात् मनी निवर्तय । तद्विधः क्व ? पुण्यलक्षणा त्वं च क्व ? साधुजनेन श्मशानशूलस्य वैदिकी यूपसत्क्रिया न अपेक्ष्यते ।  
 मल्लिo- निवर्तयेति । अस्मादसदीप्सितादनिष्टमनोरथान्मनो निवर्तय निवारय । सा पूर्वोक्ता विधा प्रकारो यस्य तथोक्तः । अमङ्गलशील इत्यर्थः । क्व । महदन्तरमित्यर्थः । पुण्यलक्षणा प्रशस्तभागयचिह्ना त्वं च क्व । अतो न तवायमर्ह इत्यर्थः । तथाहि साधुजनेन । \`साधुर्वार्धुषिके चारौ सज्जने चाभिधेयवत्' । इति विश्वः । श्मशानशूलस्य श्मशानभूमिनिखातस्य वध्याशङ्कोर्वैदिकी वेदोक्ता । यूपो नाम पशुबन्धनसाधनभूतः संस्कृतदारुविशेषस्तस्य सत्क्रिया प्रोक्षणाभ्युक्षणादिसंस्कारो यूपसत्क्रिया नापेक्ष्यते नेष्यते । यथा श्मशानशूले यूपसत्क्रिया न क्रियते तथा त्वमपि तस्मै न घटस इति तात्पर्यार्थः ॥ 5.73 ॥  
 इति द्विजातौ प्रतिकूलवादिनि प्रवेपमानाधरलक्ष्यकोपया ।  
 विकुञ्चित भ्रुमतमाहिते तया विलोचने तिर्यगुपान्तलोहिते ॥ 5.74 ॥  
 अन्वयः- इति द्विजातौ प्रतिकूलवादिनि सति प्रवेपमानाऽधरलक्ष्यकोपया तया उपान्तलोहिते विलोचने विकुञ्चिताभ्रूलतं तिर्यक् आहिते ।  
 मल्लिo- इतीति । इत्येवंप्रकारेण द्विजातौ द्विजे प्रतिकूलवादिनि सति प्रवेपमानेन चञ्चलेनाधरेणाधरोष्ठेन लक्ष्योऽनुमेयः कोपः क्रोधो यस्यास्तथोक्तया तया पार्वत्योपान्तलोहिते प्रान्तरक्ते विलोचने विकुञ्चिते कुटिलिते भ्रूलते यस्मिंस्तत्तथा । सभ्रूभङ्गमित्यर्थः । तिर्यक्साच्याहिते निहिते अनादरात्तिर्यगैक्ष्यतेत्यर्थः ॥ 5.74 ॥  
 उवाच चैनं परमार्थतो हरं न वेत्सि नूनं यत एवमात् माम् ।  
 अलोकसामन्यमचिन्त्यहेतुकं द्विषन्ति मन्दाश्चरितं महात्मनाम् ॥ 5.75 ॥  
 अन्वयः- अथ एनम् उवाच च-त्वं परामार्थतो हरं न वेत्सि नूनम्, यत एवम् आत्थ । मन्दा अलोकसामान्यम् अचिन्त्यहेतुकं महात्मनां चरितं द्विषन्ति ।  
 मल्लिo- उवाचेति । अथैनं ब्रह्मचारिणमुवाच च । किमिति ? परमार्थतस्तत्त्वतो हरं न वेत्सि न जानासि नूनम् । कुतः । यतो मामेवमुक्तया रीत्यात्थ ब्रवीषि । \`ब्रुवः पञ्चानामादित-इति रुपसिद्धिः । अज्ञानादेवायं शिवद्वेषस्तवेत्याशयेनाह-मन्दा मृढाः \`मूढाल्पापटुनिर्भाग्या मन्दाः' इत्यमरः । लोकसामान्यमितरजनसाधारणं न भवतीत्यलोकसामान्यमचितन्त्हेतुकं दुर्बोधकारणकं महात्मनां चरितम् । द्विषन्ति हेत्वपरिज्ञानाद् दूषयन्ति । विद्वांसस्तु कोऽप्यत्र हेतुरस्तीति बहु मन्यन्त इत्यर्थः ॥ 5.75 ॥  
 संप्रति \`अमङ्गलाभ्यासरतिम्' (5/65) इत्याद्युक्तं दूषणजातम् \`विपद्' इत्यादिभिः षङ्भिः श्लोकैः परिहर्तुमारभते-  
 विपत्प्रतीकारपरेण मङ्गलं निषेव्यते भूतिसमुत्सुकेन वा ।  
 जगच्छरण्यस्य निराशिषः सतः किमेभिराशोपहतात्मवृत्तिभिः ? ॥ 5.76 ॥  
 अन्वयः- विपत्प्रतीकारपरेण भूतिसमुत्सुकेन वा मङ्गलं निषेव्यते । जगच्छरण्यस्य निराशिषः सतः आशोपहतात्मवृत्तिभिः एभिः किम् ?  
 मल्लिo- विपदिति । विपत्प्रतीकारपरेण । अनर्थपरिहारार्थिनेत्यर्थः । \`उपसर्गस्य घञ्यमनुष्ये बहुलम्' इति दीर्घः । भूतिसमुत्सुकेनैश्वर्यकामेन वा मङ्गलं गन्धमाल्यादिकं निषेव्यते । शरणे रक्षणे साधुः शरण्यः । \`तत्र साधुः' इति यत्प्रत्ययः । \`शरणं गृहरक्षित्रोः' इत्यमरः । जगतः शरण्यस्तस्य जगच्छरण्यस्य निराशिषो निरभिलाषस्य सतः शिवस्य । \`आशीरिरगदंष्टायां विप्रवाक्याभिलाषयोः' इति शाश्वतः । आशया तृष्णयोपहतादूषितात्मवृत्तिरन्तःकरणवृत्तिर्येषां तैरेभिर्मङ्गलैः किम् । वृथेत्यर्थः पूर्वमङ्लमित्येकवचनस्य जात्यभिप्रायत्वादेभिरिति बहुवचनेन परामर्शो न विरुध्यते । इष्टावाप्त्यनिष्टपरिहारार्थिनो हि मङ्गलाचारनिर्बन्धः । तदुभयासंसृष्टस्य तु यथाकथंचिदास्ताम् । को दोष इत्यर्थः । एतेन \`अमङ्गलाभ्यासरतिम्' । (5/65) इत्युक्तं प्रत्युक्तम् ॥ 5.76 ॥  
 अकिचनः सन्प्रभवः स संपदां, त्रिलोकनाथः पितृसद्मगोचरः ।  
 स भीमरुपः शिव इत्युदीर्यते, न सन्ति याथार्थ्यविदः पिनाकिनः ॥ 5.77 ॥  
 अन्वयः- सः अकिञ्चिनः सन् सम्पदां प्रभवः, पितृसद्मगोचरः सन् त्रिलोकनाथः भीमरुपः सन् \`शिव' इति उदीर्यते । (अतः) पिनाकिनः याथार्थ्यविदो न सन्ति ।  
 मल्लिo- अकिंचनेति । स हरः । न विद्यते किंचन द्रव्यं यस्य सोऽकिंचनो दरिद्रः सन् । संपदां प्रभवत्यस्मादिति प्रभवः कारणम् । पितृसद्मगोचरः श्मशानाश्रयः सन् । त्रयाणां लोकानां नाथः \`तद्धितार्थे-' त्यादिनोत्तरपदसमासः । सदेवो भीमरुपो भयंसराकारः सन् । शिवः सौम्यरुप इत्युदीर्यते उच्यते । अतः पिनाकिनो हरस्य यथाभूतोऽर्थो यथार्थस्तस्य भावो याथार्थ्य तत्वं तस्य विदो न सन्ति । लोकोत्तरमहिम्नो निर्लेपस्य यथाकथञ्चिदवस्थानं न दोषायेति भावः । एतेन \`अवस्तुनिर्बन्धपरे' (5/66) इति परिहृतं वेदितव्यम् ॥ 5.77 ॥  
 देवस्य लौकिकमलौकिकं च प्रसाधनं नास्तीत्याशयेनाह-  
 विभूषणोद्भासि, पिनद्धभोगि वा गजाजिनालम्बि दुकूलधारि वा ।  
 कपालि वा स्यादथवेन्दुशेखरं न विश्वमीर्तेरवधार्यते वपुः ॥ 5.78 ॥  
 अन्वयः- विश्वमूर्तेः वपुः विभूषणोद्भासि, पिनद्धभोगि वा, गजाऽजिनालम्बि, दुकूलधारि वा, कपालि वा, अथवा इन्दुशेखलरे स्यात् न अवधार्यते ।  
 मल्लिo- विभूषणेति । विश्वं मूर्तिर्यस्येति विश्वमूर्तेरष्टमूर्तेः शिवस्य वपुः शरीरं भूषणैरुद्भासत इति भूषणोद्भासि स्यात् । पिनद्धभोग्यामुक्तभुजङ्गमं वा स्यात् । पिनद्धेति नह्यतेरपिपूर्वात्कर्मणि क्तः । \`वष्टि भागुरिरल्लोपमवाप्योरुपसर्गयोः' इत्यकारलोपः । गजाजिनालम्बि स्यात् अथवा दुकूलधारि स्यात् । कपालमस्यास्तीति कपालि ब्रह्मशिरःकपालशेखरं वा स्यात् इन्दुशेकरं वा स्यात्म । नावधार्यते न निर्धार्यते । सर्वं संभवतीत्यर्थः । एतेन \`त्वमेव तावत्' (5/67) इति श्लोकोक्तं प्रत्युक्तमिति ज्ञेयम् ॥ 5.78 ॥  
 अयुक्तरुपं किमतः परं वद (5/69) इति श्लोकोक्तं प्रत्याह-  
 तदङ्ग संसर्गमवाप्य कल्पते ध्रुवं चिताभस्मरजो विशुद्धये ।  
 तथाहि नृत्याभिनयक्रियाच्युतं विलिप्यते मौलिभिरम्बरौकसाम् ॥ 5.79 ॥  
 अन्वयः- तदङ्गसंर्गम् अवाप्य चिताभस्मरजो विशुद्धये कल्पते ध्रुवम् । तथा हि-नृत्याऽभिनयक्रियाच्युतं चिताभस्मरजः अम्बरौकसां मौलिभिः विलिप्यते !  
 मल्लिo- तदिति । शिवस्याङ्गम् तस्य संसर्गमवाप्यासाद्य चिताभस्मैव रचो विशुद्धये कल्पते । अलं पर्याप्नोतीत्यर्थः । अलमर्थयोगात् \`नमः- स्वस्तिस्वाहे-' त्यादिना चतुर्थी । ध्रुवं शोधकत्वम् । प्रमाणसिद्धमित्यर्थः । प्रमाणमेवाह--तथाहि । प्रसिद्धमेवेत्यर्थः । वृत्ये ताण्डवे योऽभिनयोऽर्थव्यञ्जकचेष्टाविशेषः स एव क्रिया तया निमित्तेन च्युतं पतितम् । चिताभस्मरज इति शेषः । अम्बरौकसां देवानां मौलिभिर्विलिप्यते ध्रियते । अशुद्धं चेत्कथमिन्द्रादिभिर्ध्रियेतेत्यर्थापत्तिरनुमानं वा प्रमाणमित्यर्थः ॥ 5.79 ॥  
 यदुक्तम् \`दिगम्बरत्वेन निवेदितं वसु (5/72) \`इयं च तेऽन्या पुरतो विडम्बना' (5/70) इत्यादि च तत्रोत्तरमाह-  
 असंपदस्तस्य वृषेण गच्छतः प्रभिन्नदिग्वारणवाहनो वृषा ।  
 करोति पादावुपगम्य मौलिना विनिद्रमन्दाररजोरुणाङ्गुली ॥ 5.80 ॥  
 अन्वयः- प्रभिन्नदिग्वारणवाहनो वृषा असम्पदो वृषेण गच्छतः तस्य पादौ मौलिना उपगम्य विनिद्रमन्दारजोऽरुणाऽङ्गुली करोति ।  
 मल्लिo- असंपद इति । प्रभिन्नो मदस्त्रावी दिग्वारणो दिग्गजो वाहनं यस्य सः । ऐरावतेनोढ इत्यर्थः । वृषा देवेन्द्रोऽसंपदो दरिद्रस्य वृषेण गच्छतो वृषभारुढस्य तस्येश्वरस्य पादौ मौलिना मुकुटेनोपगम्य प्रणम्येत्यर्थः । विनिद्राणां विकसितानां मन्दाराणां कल्पतरुकुसुमानां रजोभिः परागैररुणा अङ्गुलयो ययोस्तै तथोक्तौ करोति । दिग्गजारोहिणामिन्द्रादीनामपि वन्द्यस्येन्दुमौलेः किं संपदा, वृषारोहणे वा को दोष इत्यर्थः ॥ 5.70 ॥  
 यदिक्तम् \`अलक्ष्यजन्मता' (5/72) इति तत्रोत्तरमाह-  
 विवक्षता दोषमपि च्युतात्मना त्वयैकमीशं प्रति साधु भाषितम् ।  
 यमामनन्त्यात्मभुवोऽपि कारणं कथं स लक्ष्यप्रभवो भविष्यति ? ॥ 5.81 ॥  
 अन्वयः- च्युतात्मना, दोषं विवक्षता अपि त्वया ईशं प्रति एकं साधु भाषितम । यम् आत्मभुवोऽपि कारणम् आमनन्ति स कथं लक्ष्यप्रभवो भविष्यति ।  
 मल्लिo- विवक्षतेति । च्युतात्मना नष्टस्वभावेनात एव दोषं दूषणं विवक्षता वक्तुमिच्छतापि त्वयेशं प्रत्येकम् \`अलक्ष्यजन्मता' इत्येतदेकम् । वच इत्यर्थः । साधु भाषितं सम्यगुक्तम् । कुतः ? यमीश्वरमात्मभुवोऽपि ब्रह्माणोऽपि । \`ब्रह्मात्मभूः सुरज्येष्ठ' इत्यमरः । कारणमामनन्त्युदाहरन्ति । विद्वांस इति शेषः । \`पाध्राध्मास्थाम्नादाणि-' त्यादिना मनादेशः । स ईश्वरः कथं लक्ष्यजन्मा भविष्यति । अनादिनिधनस्य भगवतः कारणशङ्काकलङ्कश्च नान्विष्यत इत्यर्थः ॥ 5.81 ॥  
 अलं विवादेन यथा श्रुतस्त्वया तथाविधस्तावदशेषमस्तु सः ।  
 ममात्र भावैकरसं मनः स्थितं, न कामवृत्तिर्वचनीयमीक्षते ॥ 5.82 ॥  
 अन्वयः- (अथवा) विवादेन अलम् । त्वया यथा स श्रुतः, अशेषः तथाविधः अस्तु । मम मनः अत्र भावैकरसं स्थितम् । कामवृत्तिः वचनीयं न ईक्षते ।  
 मल्लिo--अलमिति । अथवा विवादेन कलहेनालम् । त्वया यथा येन प्रकारेण स ईश्वरः श्रुतोऽशेषं कर्त्स्न्येन तथाविधस्तावत्प्रकार एवास्तु । मम मनस्त्वत्रेश्वरे भावः श्रृङ्गार एकोऽद्वितीयो रस आस्वाद्यो यस्य तत्तथा स्थितम् । तथाहि । कामवृत्तिः स्वेच्छाव्यवहारी वचनीयमस्थानसङ्गापवादं नेक्षते न विचारयति । न हि स्वेच्छासंचारिणो लोकापवादाद् बिभ्यतीति भावः ॥ 5.82 ॥  
 निवार्यतामालि ! किमप्ययं बटुः पुनर्विवक्षुः स्फुरितोत्तराधरः ।  
 न केवलं यो महतोऽपभाषते श्रृणोति तस्मादपि यः स पापभाक् ॥ 5.83 ॥  
 अन्वयः- हे आलि ! स्फुरितौत्तराऽधरः अयं वदुः पुनः किमपि विवक्षुः निवार्यताम् । यो महतः अपभाषते न केवलं स पापभाक् भवति, यः तस्मात् श्रृणोति शोऽपि पापभाग् भवति ।  
 मल्लिo- निवार्यतामिति । हे आलि सखि ! \`आलिः सखी वयस्या च' इत्यमरः । स्फुरितोत्तराधरः स्फुरणभूयिष्ठोऽयं बटुर्माणवकः पुनः किमपि विवक्षुर्वक्तुमिच्छुः । ब्रवः सन्नन्तादुप्रत्ययः । निवार्यताम् । तर्हि वक्तुमेव कथं न ददासीत्याह-तथाहि । यो महतः पूज्यानपभाषतेऽपवदति न केवलं स पापभाग्भवति । किंतु तस्मादपभाषमाणात्पुरुषाद्यः श्रृणोति सोऽपि पापभाक् । भवतीति । शेषः । अत्र स्मृतिः-\`गुरोः प्राप्तः परीवादो न श्रीतव्यः कथंचन । कर्णौ तत्र पिधातव्यौ गन्तव्यं वा ततोऽन्यतः ।' इति ॥ 5.83 ॥  
 संप्रति गन्तव्यपक्षमाश्रयते-  
 इतो गमिष्याम्यथवेति वादिनी चचाल बाला स्तनभिन्नवल्कला ।  
 स्वरुपमास्थाय च तां कृतस्मितः समाललम्बे वृषराजकेतनः ॥ 5.84 ॥  
 अन्वयः- \`अथवा इतो गमिष्यामि' इति वादिनी स्तनभिन्नवल्कला बाला चचाल । वृषराजकेतनः स्वरुपम् आस्थाय कृतस्मितः सन् तां समाललम्बे ।  
 मल्लिo- इत इति । अथवेतोऽन्यत्र गमिष्यामिति वादिनी वदन्ती स्तनाभ्यां भिन्नवल्कला रयवशात्कुचस्त्रस्तचीरा बाला पार्वती चचाल । वृषराजकेतनो वृषभध्वजश्च स्वरुपमास्थाय निजरुपमाश्रित्य कृतस्मितः सन् तां पार्वतीं समाललम्बे जग्राह ॥ 5.84 ॥  
 तं वीक्ष्य वेपथुमती सरसाङ्गयष्टिर्निक्षेपणाय पदमुदृधृतमुद्वहन्ती ।  
 मार्गाचलव्यतिकराकुलितेव सिन्धुः शैलाधिराजतनया न ययौ न तस्थौ ॥ 5.85 ॥  
 अन्वयः- तं वीक्ष्य वेपथुमती सरसाऽङ्गयष्टिः निक्षेपणाय उद्धृतं पदम् उद्वहन्ती शैलाऽधिराजतनया मार्गाऽचलव्यतिकराकुलिता सिन्धुः इव न ययौ न तस्वौ ।  
 मल्लिo- तमिति । तं देवं वीक्ष्य वेपथुमती कम्पवती सरसाङ्गयष्टिः स्विन्नगात्री । महादेवदर्शनेन देव्याः सात्विभावोदयः उक्तः । निक्षेपणायान्यत्र विन्यासायोद्धृतमुत्क्षिप्तं पदमङ्‌ध्रिमुद्वहन्ती शैलाधिराजतनया पार्वती मार्गैऽचलस्तस्य व्यतिकरेण समाहत्या । अवरोधनेनेति यावत् । आकुलिता संभ्रमिता सिन्धुर्नदीव । \`देशे नदविशेषेऽब्धौ सिन्धुर्ना सरिति स्त्रियाम्' इत्यमरः । न ययौ न तस्थौ । लज्जयेति भावः । वसन्ततिलकावृत्तमेतत् ॥ 5.85 ॥  
 अद्य प्रभृत्यवनताङ्गि ! तवास्मि दासः  
 क्रीतस्तपोभिरिति वादिनि चन्द्रमौलौ ।  
 अह्नाय सा नियमजं क्लममुत्ससर्ज  
 क्लेशः फलेन हि पुनर्नवतां विधत्ते ॥ 5.86 ॥  
 अन्वयः- \`हे अवनताङ्गि ! अद्यप्रभृति तव तपोभिः क्रीतः दासः अस्मि' इति चन्द्रमौलौ वादिनि (सति) सा अह्नाय नियमजं क्लमम् उत्ससर्ज । हि क्लेशः फलेन पुनः नवतां विधत्ते ।  
 मल्लिo- अद्येति । चन्द्रमौलौ शिवे । हे अवनताङ्गि पार्वति ! अद्य प्रभृति । अस्माद्दिनादारभ्येत्यर्थः । प्रभृतियोगादद्येति सप्तम्यर्थवाचिना पञ्चम्यर्यो लक्ष्यते । तव तपोभिः क्रीतः । दासृ दाने । दासत आत्मनं ददातीति दासोऽस्मीति वादिनि वदति सति । सा देव्यह्नाय सपदि । \`स्त्रग्झटित्यञ्जसाह्नाय द्राङ् मङ्क्षु सपदि द्रुतम्' इत्यमरः । नियमजं तपोजन्यं क्लमं क्लेशमुत्ससर्ज । फलप्राप्त्या क्लेशं विसस्मारेत्यर्थः । तथाहि । क्लेशः फलेन फलसिद्ध्या पुनर्नवतां विधत्ते पूर्ववदेवाक्लिष्टतामापादयतीत्यर्थः । सपलः क्लेशो न क्लेश इति भावः ॥ 5.86 ॥  
 इति श्रीमन्महामहोपाध्यायकोलाचलमल्लिनाथसूरिविरचितया  
  सञ्जीविनीसमाख्यया व्याख्यया समेतः श्रीकालिदासकृतै  
   कुमारसंभवमहाकाव्ये तपःफलोदयो नाम पञ्चमः सर्गः ॥









\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



  ***षष्ठः सर्गः***  
 



अथ विश्वात्मने गौरी संदिदेश मिथः सखीम् ।  
 दाता मे भूभृतां नाथः प्रमाणीक्रियतामिति ॥ 6.1 ॥  
 अन्वयः- अथ गौरी विश्वात्मने \`भूभृतां नाथः मे दाता प्रमाणीक्रियताम्' इति मिथः सखीं सन्दिदेश ।  
 मल्लिo- अथेति । अथ देवदेवानुग्रहानन्तरं गौरी पार्वती वश्वमात्मा स्वरुपं यस्येति । विश्वस्यात्मेति वा । विश्वात्मने शिवाय मिथो रहसि । \`मिथोऽन्योऽन्थं रहस्यपि' इत्यमरः । सखीं संदिदेशातिससर्ज । क्रियामात्रयोगेऽपि संप्रदानत्वाच्चतुर्थीं । किमिति । भूभृतां नाथो हिमवान्मे मम दाता सन् । प्रमाणीक्रियतामिति । दातृत्वेन प्रमाणीक्रियतामित्यर्थः । प्रार्थनायां लोट् । पित्रा दीयमानायाः परिग्रहो मम महाननुग्रह इति भावः ॥ 6.1 ॥  
 तया व्याहृतसंदेशा सा बभौ निभृता प्रिये ।  
 चूतयष्टिरिवाभायाशे मधौ परभृतोमन्मुखी ॥ 6.2 ॥  
 अन्वयः- तया व्याहृतसन्देश प्रिये निभृता सा मधौ निभृता परभृतोन्मुखी चूतयष्टिः इव अभ्याशे बभौ ।  
 मल्लिo-- तयेति । तया सख्या । सखीमुखेनेत्यर्थः । व्याहृतसंदेशोक्तवाचिका प्रिये हरविषये निभृता निश्चला । परमासक्तेत्यर्थः । सा गौरी । मधौ वसन्ते निभृता स्थिरया परभृतया कोकिलयोन्मुखी मुखरा परभृतोन्मुखी । मुखशब्देनाभिभाषणव्यापारो लक्ष्यते । तथा च परभृतामुखेन व्याहरन्तीत्यर्थः । परभृतेति क्रियाशब्दविवक्षायाम् \`जातेरस्त्री-' ति ङीप्प्रत्ययो नभवति । तयेत्युपमेयस्य व्यस्तत्वादुपमानवाचिपरभृताशब्दस्य समासः सेढव्यः । अथवा भृद्भरणम् । संपदादित्वात्किवप् । परैर्भृद्यस्यास्तया परभृतेति व्यासेन व्याख्येयम् । पदमञ्जरीकारस्तु परैभ्रिंयत इति कर्मणि क्विपमाह । जूतयष्टिश्चूतशाखेवाभ्याशेऽन्तिके बभौ । \`सदेशाभ्याशसविधसमर्यादसवेशवत् । उपकण्ठान्तिकाभ्यर्णाभ्यग्रा अप्यभितोऽव्ययम् ॥' इत्यमरः ॥ 6.2 ॥  
 स तथेति प्रतिज्ञाय विसृज्य कथमप्युमाम् ।  
 ऋषीञ्ज्योतिर्मयान्सप्त सस्मार स्मरशासनः ॥ 6.3 ॥  
 अन्वयः- स स्मरशासनः \`तथा' इति प्रतिज्ञाय उमां कथमपि विसृज्य ज्योतिर्मयान् सप्त ऋषीन सस्मार ।  
 मल्लिo- स इति । स प्रकृतः । शास्तीति शासनः बहुलग्रहणात्कर्तरि ल्यट्' स्मरस्य शासन ईश्वरस्तथेति प्रतिज्ञाय । तथा करिष्यामीत्युक्त्वेत्यर्थः । उमां कथमपि कृच्छ्रेण विसृज्य । तत्र गाढानुरागत्वादिति भावः । ज्योतिर्मयांस्तेजोरुपान्सप्तर्षिनङ्गिरःप्रभृतीन्सस्मार स्मृतवान् ॥ 6.3 ॥  
 ते प्रभामण्डलैर्व्योम द्योतयन्तस्तपोधनाः ।  
 सारुन्धतीकाः सपदि प्रादुरासन्पुरः प्रभोः ॥ 6.4 ॥  
 अन्वयः- ते तपोधनाः प्रभामण्डलैः व्योम द्योतयन्तः साऽरुन्धतीकः सन्तः सपदि प्रभो पुरः प्रादुरासन् ।  
 मल्लिo- त इति । ते तप एव धनं येषां ते तपोधनाः सप्तर्षयः प्रभामण्डलैस्तेजःपुञ्जैर्व्योमाकाशं द्योतयन्तः प्रकाशयन्तः । अरुन्धत्या सह वर्तन्त इति सारुन्धतीकाः सन्तः । \`नद्युतश्च' इति कप् । सपदि प्रभौरीश्वरस्य पुरः पुरोभगे प्रादुरासन्प्रत्यक्षा बभूवुः ॥ 6.4 ॥  
 इतः परं षङ्भिः श्लेकैस्तानेव मुनीन्वर्णयति--  
 आप्लुतास्तीरमन्दार कुसुमोत्किरवीचिषु ।  
 व्योमगङ्गाप्रवाहेषु दिङ्नागमदगन्धिषु ॥ 6.5 ॥  
 अन्वयः- तीरमन्दारकुसुमोत्किरवीचिषु दिङ्नागमदगन्धिषु व्योमगङ्गाप्रवाहेषु आप्लुताः (ते प्रादुरासन्) ।  
 मल्लिo- आप्लुता इति । उत्किरन्ति विक्षिपन्तीत्युत्किराः । \`इगुपधे-' त्यादिना कप्रत्ययः । तीरे ये मन्दाराः कल्पवृक्षास्तेषां कुसुमानामुत्किरा वीचयस्तरङ्गा येषां तेषु दिङ्नागानां दिग्गजानां मदगन्धो येष्विति तथोक्तेषु व्योमगङ्गाप्रवाहेष्वाकाशगङ्गास्त्रीतःस्वाप्लुताः स्नाताः ।  
 मुक्तायज्ञोपवीतानि बिभ्रतो हैमवल्कलाः ।  
 रत्नाक्षसूत्राः प्रव्रज्यां कल्पवृक्षा इवाश्रिताः ॥ 6.6 ॥  
 अन्वयः- मुक्तायज्ञोपवीतानि बिभ्रतो हैमवल्कला रत्नाऽक्षपूत्राः प्रव्रज्याम् आश्रिताः कल्पवृक्षा इव (ते प्रादुरासन्) ।  
 मल्लिo- मुक्तेति । मुक्तानां मौक्तिकानां यज्ञोपवीतानि मुक्तामयानीत्यर्थः । बिभ्रतो दधानाः । हेमगयानि वल्कलानि येषां ते हैमवल्कलाः । रत्नमयान्यक्षसूत्राणि येषा ते रत्नाक्षसूत्राः । प्रव्रज्यां प्रव्रजनम् । \`व्रजयजोर्भावे क्यप् । आश्रिताः कल्पवृक्षा इव स्थिताः । अत्र चतुर्थाश्रमवाचिना प्रव्रज्याशब्देन वानरप्रस्थाश्रमो लक्ष्यते । \`जहुः परिग्रहव्रीडां प्राजापत्यास्तपस्विनः' (6.34) । इति सपत्नीकत्वाभिधानात् सुतविन्यस्तपत्नीकस्तया वानुगतोऽपि सन्' । इति वानप्रस्थस्योभयथा स्मरणात् ॥ 6.6 ॥  
 अधःप्रस्थापिताश्वेन समावर्जितकेतुना ।  
 सहस्त्ररश्मिना साक्षात्सप्रणाममुदीक्षिताः ॥ 6.7 ॥  
 अन्वयः- अधःप्रस्थापिताऽश्वेन समावर्जितकेतुना सहस्त्ररश्मिना साक्षात् सप्रणामम् उदीक्षिताः (ते प्रादुरासन्) ।  
 मल्लिo- अध इति । अधः प्रस्थापिताश्वेन । सूर्यमण्डलोपरिवर्तित्वात्सप्तर्षिमण्डलस्येति भावः । समावर्जितकेतुना तन्मण्डलाघातशङ्कया नमितध्वजेन सहस्त्ररश्मिना सूर्येण साक्षात्स्वयमेव सप्रणामदुदीक्षिताः । गमनाभ्यनुज्ञादानपर्यन्तमित्यर्थः । भगवतः सूर्यस्याप्युपास्या इति भावः ॥ 6.7 ॥  
 आसक्तबाहुलतया सार्धमुद्धृतया भुवा ।  
 महावराहदंष्ट्रायां विश्रान्तः प्रलयापदि ॥ 6.8 ॥  
 अन्वयः- प्रलयापदि आसक्तबाहुलतया उद्धृतया भुवा सार्ध महावराहदंष्ट्रायां विश्रान्ताः (ते प्रादुरासन्) ।  
 मल्लिo- आसक्तेति । पुनः किंविधाः । प्रलयापदि कल्पान्तसंकट आसक्तबाहुलतया । दंष्ट्रायामिति शेषः । उद्धृतया । दंष्ट्रयेति शेषः । भुवा सार्धं धरण्या सह महावरादंष्ट्रायां विश्रान्ताः । महाप्रलयेऽप्यविनाशिन इत्यर्थः ॥ 6.8 ॥  
 सर्गशेषप्रणयनाद्विश्वयोनेरनन्तरम् ।  
 पुरातनाः पुराविद्भिर्धातार इति कीर्तिताः ॥ 6.9 ॥  
 अन्वयः- विश्वयोनेः अनन्तरं सर्गशेषप्रणयनात् पुराविद्भिः \`पुरातना धातार' इति कीर्तिताः । (ते प्रादुरासन्) ।  
 मल्लिo- सर्गेति । विश्वयोनेर्ब्रह्मणोऽनन्तरं सर्गशेषस्य प्रणयनात् । ब्रह्मसृष्ठाविशिष्टसृष्टेः करणाद्धेतोरित्यर्थः । पुराविद्भः पुराणवेदिभिर्व्यासादिभिः पुरातना धातार इति कीर्तिताः । विश्वयोनेरिति सम्बन्धमात्रे षष्ठी । तस्यानन्तरमिति भाष्ये दर्शनात् । अपादनत्वविवक्षायां तु पञ्चमी । अयमदः शब्दो यथाशब्दावृत्तादनन्तरस्येति शाबरभाष्ये दर्शनात् । तथा \`अथातो धर्मजिज्ञासा वेदाध्यायादनन्तरम्' इत्याचार्याः । कविश्च \`पुराणपत्त्रापगमादनन्तरम्' इति । एवमन्यत्रापि द्रष्टव्यम् ॥ 6.9 ॥  
 प्राक्तनानां विशुद्धानां परिपाकमुपेयुषाम् ।  
 तपसामुपभुञ्जानाः फलान्यपि तपस्विनः ॥ 6.10 ॥  
 अन्वयः- प्राक्तनानां विशुद्धानां परिपाकम् उपेयुषां तपसां फलानि उपभुञ्जाना अपि तपस्विनः (ते प्रादुरासन्) ।  
 मल्लिo- प्राक्तनानामिति । प्राक्तनानां जन्मान्तरभवानां विशुद्धानां निर्मलानां परिपाकं फलदानोन्मुखत्वमुपेयुषां गतानां तपसां फलान्युपभुञ्जाना अपि तपस्विनस्तपोनिष्ठाः । प्रारब्धभोगिनो निःस्पृहाश्चेति भावः । कुलकम् ॥ 6.10 ॥  
 तेषां मध्यगता साध्वी पत्युः पादार्पितेक्षणा ।  
 साक्षादिव तपःसिद्धिर्बभासे बह्वरुन्धती ॥ 6.11 ॥  
 अन्वयः- तेषां मध्यगता साध्वी पत्युः पादाऽर्पितेक्षणा अरुन्धती साक्षात् तपःसिद्धिः इव बहु बभासे ।  
 मल्लिo- तेषामिति । तेषामृषीणां मध्यगता साध्वी पतिव्रता । अत एव पत्युर्वसिष्ठस्य पादयोरर्पितेक्षणा निविष्टदृष्टिररुन्धती साक्षात्प्रत्यक्षा तपःसिद्धिरिव तेषामेवति शेषः । तेषां मध्यगतेति लिङ्गवचनादिसाम्यादियमुपमा । बहु भूयिष्ठं बभासे भाति स्म ॥ 6.11 ॥  
 तामगौरवभेदेन मुनींश्चापश्यदीश्वरः ।  
 स्त्रीपुमानत्यनास्थैषा वृत्तं हि महितं सताम् ॥ 6.12 ॥  
 अन्वयः- ईश्वरः तां मुनींश्च अगौरवभेदेन अपश्यत् । हि स्त्री पुमान् इति एषा अनास्था, (किन्तु) सतां वृत्तं महितम् ।  
 मल्लिo- तामिति । ईश्वरो भगवांस्तामरुन्धतीं मुनींश्चागौरवभेदेन समानप्रतिपत्त्यापश्यद्दृष्टवान् । न चायमविवेक इत्याह-हि यस्मात्स्त्री पुमांश्चेत्येषानास्था स्त्रीपुंसभेदो न विवक्षितः । किंतु सतां साधूनां वृत्तं चरित्रमेव महितं पूज्यम् । \`गुणाः पुजास्थानं गुणिषु न च लिङ्गं न च वयः' इति भावः ॥ 6.12 ॥  
 तद्दर्शनादभूच्छंभो र्भूयान्दारार्थमादरः ।  
 क्रियाणां खलु धर्म्याणां सत्पत्न्यो मूलकारणम् ॥ 6.13 ॥  
 अन्वयः- तद्दर्शनात् शम्भोः दाराऽर्थमादरः भृयान् अभूत्, (यतः) धर्म्याणां क्रियाणां सत्पत्न्यो मूलकारणम् ।  
 मल्लिo- तदिति । तद्दर्शनादरुन्धतीदर्शनाच्छंभोर्दारार्यं परिग्रहार्थमादरो भूयान्बहुतरोऽभूत् । ननु दाराः कुत्रोपयुज्यन्त इत्यत्राह--धर्म्याणां दर्णादनपेतानाम् । \`धर्मपथ्यर्थन्यायादनपेते' इति यत्प्रत्ययः । क्रियामाणानामिज्यादीनां सत्यः पतिब्रताः पत्नयः सत्पत्न्यः । \`पत्युर्नो यज्ञसंयोगे' इति ङीप् । नकारश्च । मूलकारणं खलु ॥ 6.13 ॥  
 धर्मेणापि पदं शर्वे कारिते पार्वतीं प्रति ।  
 पूर्वापराधभीतस्य कामस्योच्छ्वसितं मनः ॥ 6.14 ॥  
 अन्वयः- धर्मेण अपि शर्वे पार्वतीं प्रति पदं कारिते सति पूर्वाऽपराधभीतस्य कामस्य मनः उच्छ्वसितम् ।  
 मल्लिo- धर्मेणेति । धर्मेण दारसंजिवक्षालक्षणेनापि कर्त्रा । शर्वे ईश्वरे पार्वती प्रति पदं कारिते सति । \`हृक्रोरन्यतरस्याम्' इति शर्वस्याणिकर्तुः कर्मत्वम् । पूर्वापराधभीतस्य कामस्य मन उच्छ्वसितम् । पुनरुज्जीवनावकाशो भवतीति सप्रत्याशमभूदित्यर्थः ॥ 6.14 ॥  
 अथ ते मुनयः सर्वे मानयित्वा जगद्गुरुम् ।  
 इदमूचुरनूचानाः प्रीतिकण्टकितत्वचः ॥ 6.15 ॥  
 अन्वयः-- अथ अनूचानाः प्रीतिकण्टकितत्वयः ते सर्वे मुनयो जगद्गुरुं मानयित्वा इदम् ऊचुः ।  
 मल्लिo- अथेति । अथानूचानाः । साङ्गवेदप्रवक्तारः । \`अनूचानः प्रवचने साङ्गेऽधीती गुरोस्तु यः' इत्यमरः । \`उपेयिवाननाश्वाननूचानश्च' इति निपातः । प्रीत्या कण्टकिताः पुलकितास्त्वचो येषां ते तथोक्ताः । ते सर्वे मुनयो जगद्गुरुं हरं मानयित्वा पूजयित्वेदं वक्ष्यमाणमूचुः ॥ 6.15 ॥  
 यद् ब्रह्म यम्यगाम्नातं यदग्नौ विधिना हुतम् ।  
 यच्च तप्तं तपस्तस्य विपक्वं फलमद्य नः ॥ 6.16 ॥  
 अन्वयः- यद् ब्रह्म यम्यक् आम्नातं, यत् अग्नौ विधिना हुतं, यत् तपः तप्तं, तस्य फलम् अद्य नो विपक्वम् ।  
 मल्लिo- यदिति । ब्रह्म वेदः । \`वेदस्तत्त्वं तपो ब्रह्म' इत्यमरः सम्यङ् नियमपूर्वकमाम्नातमधीतमिति यत् । अग्नौ विधिना हुतमिति यत् । तपश्चान्द्रायणादिकं तप्तमिति च यत्तस्याध्ययनेज्यातपोरुपस्य आश्रमत्रयसाध्यस्य कृत्स्नस्यापि कर्मण इत्यर्थः । समुदायाभिप्रायकमेकवचनमन्यथावृत्त्यान्वयप्रसङ्गात् । न च नपुंसकैकवद्भावोऽनपुंसकेनेति नियमात् । फलं कार्यमद्य नोऽस्माकं विपक्कंम् । सुनष्पन्नमित्यर्थः । कर्मणि क्तः \`पचो वः' इति निष्ठातस्य वत्वम् ॥ 6.16 ॥  
 तदेव फलमाह-  
 यदध्यक्षेण जगतां वयमारोपितास्त्वया ।  
 मनोरथस्याविषयं मनोविषयमात्मनः ॥ 6.17 ॥  
 अन्वयः- यत् जगताम् अध्यक्षेण त्वया वयं मनोरथस्य अविषयम् आत्मनो मनोविषयम् आरोपिताः ।  
 मल्लिo- यदिति । यद्यस्मात्कारणाज्जगतामध्यक्षेणाधिपेन त्वया वयं मनोरथस्याभिलाषस्याविषयमगोचरमात्मनः स्वस्य मनोविषयं मनोदेशमारोपिताः प्रापिताः । तस्माद्विपक्वं फलमिति पूर्वेण संबन्धः । \`सकलजगदन्वेष्टव्यस्य भगवतोऽपि वयमन्वेष्या भवाम; इति परमोत्कृष्टा वयमिति भावः ॥ 6.17 ॥  
 तदेवोपपादयति-  
 यस्य चेतसि वर्तेथाः, स तावत्कृतिनां वरः ।  
 किं पुन र्ब्रह्मयोनेर्यस्तव चेतसि वर्तवे ॥ 6.18 ॥  
 अन्वयः--(हे भगवन् !) यस्य चेतसि वर्तेथाः, स तावत् कृतिनां वरः । ब्रह्मयोनेः तव चेतसि यो वर्तते स कृतिनां वर इति किमु ?  
 मल्लिo- यस्येति । यस्य जनस्य चेतसि वर्तेथाः, येन स्मर्यस इत्यर्थः । स तावत्स एव कृतिनां कृतकृत्यानां वरः श्रेष्ठः । ब्रह्मणो वेधसो वा योनेः कारणस्य । यद्वा वेदप्रमाणकस्य । तव चेतसि यो वर्तते । त्वया स्मर्यत इत्यर्थः । किं पुनः । स कृतिनां वर इति किमु वक्त्यमित्यर्थः ॥ 6.18 ॥  
 सत्यमर्काच्च सोमाच्च परमध्यास्महे पदम् ।  
 अद्य तूच्चैस्तरं ताभ्यां स्मरणानुग्रहात्तव ॥ 6.19 ॥  
 अन्वयः- (हे भगवन् !) अर्कात् सोमाच्च परं पदम् अध्यास्महे सत्यम् । अद्य तु तव स्मरणाऽनुग्रहात् ताभ्याम् उच्चैस्तरं पदम् अध्यास्महे ।  
 मल्लिo- सत्यमिति । अर्कात्सूर्याच्च सोमाच्चन्द्राच्च परमुच्चैः पदं स्थानमध्यास्महे तिष्ठामः । वयमिति शेषः । सत्यम् । \`अधिशीङ्स्थासां कर्म' इति कर्मत्वम् । अद्य तु तव कर्तुः । स्मरणमेवानुग्रहः प्रसादस्तस्माद्धेतोः । ताभ्यामर्केन्दुभ्यामुच्चैस्तरमत्युच्चं पदम् । अध्यास्महे इति सम्बन्धः । उच्चैस्तरमिति द्रव्यप्रकर्षत्वान्नामुप्रत्ययः ॥ 6.19 ॥  
 त्वत्संभावितमात्मानं बहु मन्यामहे वयम् ।  
 प्रायः प्रत्ययमाधत्ते स्वगुणेषूत्तमादरः ॥ 6.20 ॥  
 अन्वयः-(हे भगवन् !) वयं त्वत्संभावितम् आत्मानं बहु मन्यामहे । उत्तमादरः स्वगुणेषु स्वगुणेषु प्रायः प्रत्ययम् आधत्ते ।  
 मल्लिo- त्वदिति । वयं त्वया सम्भावितं सत्कृतं त्वत्संभावितमात्मानमात्मस्वरुपं बह्वधिकं यथा तथा मन्यामहे । तथाहि । उत्तमादरः सत्पुरुषकर्तृकः सत्कारः स्वगृणेषु विषये प्रायेण भूम्ना प्रत्ययं विश्वासमाधत्ते जनयति । सर्वस्यापि महाजनपरिग्रह एव पूज्यताहेतुरित्यर्थः ॥ 6.20 ॥  
 या नः प्रीतिर्विरुपाक्ष ! त्वदनुज्ञानसंभवा ।  
 सा किमावेद्यते तुभ्यमन्तरात्मासि देहिनाम् ॥ 6.21 ॥  
 अन्वयः- हे विरुपाक्ष ! त्वदनुज्ञानसंभवा नः या प्रीतिः, सा तुभ्यं किम् आवेद्यते ? (यतः) देहिनाम् अन्तरात्मा असि ।  
 मल्लिo- येति । हे विरुपाक्ष ! त्वदनुध्यानसम्भवा त्वत्कर्तृकस्मरणजन्या नोऽस्माकं या प्रीतिः सा प्रीतिस्तुभ्यं किमावेद्यते किमर्थ निबेद्यते । तथाहि । देहिनां प्राणिनामन्तरात्मान्तर्याम्यसि । स्रवसाक्षिणा त्वयास्मत्प्रीतिरनावेदितापि ज्ञायत एव यतस्ततो न बुद्धबोधनं सम्भवतीति भावः ॥ 6.21 ॥  
 साक्षाद्दृष्टोसि न पुनर्विद्मस्त्वां वयमञ्जसा ।  
 प्रसीद कथयात्मानं, न धियां पथि वर्तसे ॥ 6.22 ॥  
 अन्वयः-(हे भगवन् !) साक्षात् दृष्टः असि, अञ्जसा पुनः त्वां वयं न विद्मः, (अतः) प्रसीद, आत्मानं कथय । (यतः) धियां पथि न वर्तसे ।  
 मल्लिo- साक्षादिति । हे देव ! साक्षात्प्रत्यक्षेण दृष्टोऽसि । अञ्जसा पुनस्तत्त्वतस्तु त्वां वयं न विद्मः । दृश्यमानस्य रुपस्यातात्विकत्वादिति भावः । अतः प्रसीदानुगृहाण । आत्मानं निजस्वरुपं कथय । न चाकथितं तत्सुबोधमित्याह-धियां बुद्धीनां पथि न वर्तसे, अतस्त्वयैव त्वद्रूपं कथनीयमीत्यर्थः ॥ 6.22॥  
 तात्त्विकं रुपं तावदास्तां न दृश्यमानमपि रुपं तत्त्वतो रुपयितुं शक्यमित्याह-  
 किं येन सृजसि व्यक्तमुत येन बिभर्षि तत् ।  
 अथ विश्वस्य संहर्ता भागाः कतम एष ते ॥ 6.23 ॥  
 अन्वयः- (हे भगवन् !) एष ते भागः किम् ? येन व्यक्तं सृजसि सः । उत येन बिभर्षि सः । अथ यो विश्वस्य संहर्ता सः, कतमो ।  
 मल्लिo- किमिति । हे देव ! एष दृश्यमानस्ते भागो मूर्तिः, किं येन भागेन व्यक्तं प्रपञचं सृजसि सः । यत्तदोर्नित्यसंबन्धात्सर्वत्र तच्छब्दौऽध्याहार्यः । उत येन भागेन तद्व्यक्तं बिभर्षि पालयति स वा । अथ यो भागस्तस्य विश्वस्य संहर्तास वा । किमादयः संदेहे । कतमः । ब्रह्मविष्णुमहेश्वरेष्वये कतमो भागस्तुदुच्यतामित्यर्थः ॥ 6.23 ॥  
 ननु हर इत्येवं निश्चयात्कथमयं संशयस्तत्राह--  
 अथवा सुमहत्येषा प्रार्थना देव ! तिष्ठतु ।  
 चिन्तितोपस्थितांस्तावच्छाधि नः करवाम किम् ॥ 6.24 ॥  
 अन्वयः-- अथवा हे देव ! सुमहती एषा प्रार्थना तिष्ठतु । चिन्तितोपस्थितान् नः तावत् शाधि । किं करवाम ?  
 मल्लिo- अथवेति । अथवा हे देव ! सुमहती एषा प्रार्थना तिष्ठतु । चिन्तितोपस्थितान् नः तावत् शाधि । किं करवाम ?  
 मल्लिo- अथवेति । अथवा हे देव ! सुमहती । गुह्यतमत्वादतिदुर्लभेत्यर्थः । एषा प्रार्थना निजरुपनिरुपणप्रार्थना, तिष्ठतु । किंतु चिन्तितेन चिन्तिता वोपस्थिताश्चिन्तितोपस्थितास्ताऽन्नोस्मांस्तावच्छाध्याज्ञापय किं करवाम ? प्रार्थनायां लोट् । अलमप्रस्तुतेन, प्रस्तुते तावन्नियुङ्क्ष्वेत्यर्थः ॥ 6.24 ॥  
 अथ मौलिगतस्येन्दोर्विशदैर्दशनांशुभिः ।  
 उपचिन्वन्प्रभां तन्वीं प्रत्याह परमेश्वरः ॥ 6.25 ॥  
 अन्वयः- अथ परमेश्वरो मौलिगतस्य इन्दोः तन्वी प्रभां विशदैः दशानांऽशुभिः उपचिन्वन् प्रत्याह ।  
 मल्लिo- अथेति । अथ परमेश्वरो मौलिगतस्येन्दोस्तन्वीमल्पाम् । कलामात्रत्वादिति भावः । प्रभां कान्तिं विशदैः शुभ्रैर्दशनांशुभिरुपचिन्वन्वर्धयन्प्रत्याह । प्रत्युवाचेत्यर्थः ॥ 6.25 ॥  
 विदितं वो यथा स्वर्था न मे काश्चित्प्रवृत्तयः ।  
 ननु मूर्तिभिरष्टाभिरित्थंभूतोऽस्मि सूचितः ॥ 6.26 ॥  
 अन्वयः- (हे मुनयः !) काश्चित् मे प्रवृत्तयः स्वार्था न, वो विदितं । अष्टाभिः मूर्तिभिः इत्थंभूतः सूचितः अस्मि ।  
 मल्लिo- विदितमिति । हे मुनयः ! काश्चिदपि मे प्रवृत्तयो व्यापाराः स्वार्था न भवन्ति यथा तथा वो युष्माकं विदितम् । वाक्यार्थः कर्म । बुद्धर्थत्वाद्वर्तमाने क्तः, तद्योगात्षष्ठी । प्रवृत्तिपारार्थ्ये प्रमाणमाह-अष्टाभिर्मूर्तिभिरित्थंभूतं इमं प्रकारं परार्थप्रवृत्तिरुपं प्राप्तः । \`भू प्राप्तो' इति धातोः कर्तरि क्तः । सूचितो ज्ञापितोऽस्मि । मत्स्वमूर्तिचेष्टया स्वपारार्थ्यमनुमेयमित्यर्थः ।  
 सोऽहं तृष्णातुरैर्वृर्ष्टि, विद्युत्वानिव चातकैः ।  
 अरिविप्रकृतैर्देवैः प्रसूतिं प्रति याचितः ॥ 6.27 ॥  
 अन्वयः- सः अहं तृष्णाऽऽतुरैः चातकैः वृष्टिं विद्युत्वान् इव, अरिविप्रकृतैः देवैः प्रसूतिं प्रति याचितः ।  
 मल्लिo- सोऽहमिति । स परार्थवृत्तिरहं तृष्णातुरैश्चातकैर्वृर्ष्टिविद्युत्वान्मेघ इवारिविप्रकृतैः शत्रुपीडितैर्देवैः प्रसूतिं पुत्रोत्पादनं प्रति याचितः । याचतेर्दुहादित्वादप्रधाने कर्मणि क्तः ॥ 6.27 ॥  
 अत आहर्तुमिच्छामि पार्वतीमात्मजन्मने ।  
 उत्पत्तये हविर्भोक्तुर्यजमान इवारणिम् ॥ 6.28 ॥  
 अन्वयः- अतः (अहम्) आत्मजन्मने पार्वतीं, यजमानः हविर्भोक्तुः उत्पत्तये अरणिम् इव आहर्तुम् इच्छामि ।  
 मल्लिo- अत इति । अतः सुरप्रार्थितत्वाद्धेतोरात्मने पुत्राय । पुत्रमुत्पादयितुमित्यर्थः । \`कियार्थोपपदस्ये-' त्यादिना चतुर्थी । पार्वतीं यजमानो यष्टा । \`पूङ्यजोः शानन्' इति शानन्प्रत्ययः । हविर्भोक्तुरग्नेरुत्पतयेऽरणिमग्निमन्थनादारुविशेषमिव । \`निर्मन्थ्यदारुणि त्वरणिर्द्वयोः' इत्यमरः । आहर्तुं संग्रहीतुमिच्छामि॥ 6.28 ॥  
 तामस्मदर्थे युष्माभिर्याचितब्यो हिमालयः ।  
 विक्रियायै न कल्पन्ते संबन्धाः सदनुष्ठिताः ॥ 6.29 ॥  
 अन्वयः- अस्मदर्थे युष्मामिः तां हिमालयो याचितव्यः, सदनुष्ठिताः सम्बन्धः विक्रियायै न कल्पन्ते ।  
 मल्लिo- तामिति । अस्मदर्थेऽस्मत्प्रयोजने निमित्ते सति युष्माभिस्तां पार्वती हिमालयो हिमवान्याचितव्यः । याचेर्दुहादित्वादप्रधाने कर्मणि तव्यप्रत्ययः । आवश्यकं चैतदित्यह-सिद्भिः सत्पुरुषैरनुष्ठिताः संघटिताः संबन्धाः यौनादयो विक्रियायै वैकल्योत्पादनाय न कल्पन्ते न पर्याप्नुवन्ति । न समर्था इत्यर्थः । अलमर्थयोगाच्चतुर्थी ॥ 6.29 ॥  
 उन्नतेन स्थितिमता धुरमुद्वहता भुवः ।  
 तेन योजितसंबन्धं वित्त मामप्यवञ्चितम् ॥ 6.30 ॥  
 अन्वयः- उन्नतेन स्थितिमता भुवो धुरम् उद्वहता तेन योजितसम्बन्धं माम् अपि अवञ्चितं वित्त ।  
 मल्लिo- उन्नतेनेति । उन्नतेन प्रासुना प्रसिद्धेन च स्थितिमता प्रतिष्ठावता भुवो धुरं भारमुद्वहता । निर्वाहकेणेत्यर्थः । तेन हिमवता योजितः संबन्धो यौनसंबन्धो यस्य तं मामप्यवञ्चितमव्यामोहितं वित्त जानीति । \`विद ज्ञाने' इति धातोर्लोट् ॥ 6.30 ॥  
 एवं वाच्यः स कन्यार्थमिति वो नोपदिश्यते ।  
 भबत्प्रणीतमाचारमामनन्ति हि साधवः ॥ 6.31 ॥  
 अन्वयः- \`कन्याऽर्थ स एवं वाच्यः' इति वः न उपदिश्यते, हि साधवो भवत्प्रणीतम् आचारम् आमनन्ति ।  
 मल्लिo- एवमिति । कन्यार्थ कन्याप्रदानार्थं स हिमवानेवं वाच्य इति वो युष्मभ्यं नोपदिश्यते । कृतः । हि यस्मात्साधवो विद्धांसो भवद्भिः प्रणीतं स्मृतिरुपेण निबद्धमाचारमामनन्त्युपदिशन्ति । न हि स्वयमुपदेष्टारः परोपदेशमपेक्षन्त इत्यर्थः ॥ 6.31 ॥  
 आर्याप्यरुन्धती तत्र व्यापारं कर्तुमर्हति ।  
 प्रायेणैवविधे कार्ये पुरंध्रीणां प्रगल्भता ॥ 6.32 ॥  
 अन्वयः-- आर्या अरुन्धती अपि तत्र व्यापरं कर्तुम् अर्हति । प्रायेण एवंविधे कार्ये पुरन्ध्रीणां प्रगल्भता ।  
 मल्लिo- आर्येति । आर्या पूज्यारुन्धत्यपि तत्र विवाहकृत्ये व्यापारं साहाय्यं कर्तुमर्हति । तथाहि । प्रायेण प्राचुर्येणैवंविधे । कार्य विवाहादिकार्ये । दुर्घट इत्यर्थः । पुरंध्रीणां कुटुम्बिनीनाम् । \`स्यात्तु कुटुम्बिनी । पुरन्ध्री' इत्यमरः । प्रगल्भता चातुर्यम् । स्त्री प्रधानेषु कृत्येषु स्त्रीणामेव घटनापाटवमिति भावः ॥ 6.32 ॥  
 तत्प्रयातौषधिप्रस्थं सिद्धये हिमवत्पुरम् ।  
 महाकोशीप्रपातेऽस्मिन्संगमः पुनरेद नः ॥ 6.33 ॥  
 अन्वयः-- तत् ओषधिप्रस्थं हिमवत्पुरं सिद्धये प्रयात । अस्मिन महाकोशी प्रपाते नः पुनःरेव सङ्गमः ।  
 मल्लिo- तदिति । तत्तस्मात्कारणादोषधिप्रस्थम् नाम हिमवत्पुरं हियवन्नगरं सिद्धये कार्यसिद्ध्यर्थ प्रयात गच्छत । अस्मिन्पुरोवर्तिनि । महाकोशी नाम तत्रत्या काचिन्नदी तस्याः प्रपाते भृगावेव । सा नदी यत्र पतति तस्मिन्नित्यर्थः । \`प्रपातस्त्वतटो भृगुः' इत्यमरः । नोऽस्माकं पुनः संगमः । अस्त्विति शेषः । भवत्समागमं प्रतिपालयन्नहमिहैव निवत्स्यामीत्यर्थः ॥ 6.33 ॥  
 तस्मिन्संयमिनामाद्ये जाते परिणयोन्मुखे ।  
 जहुः परिग्रहव्रीडां प्राजापत्यास्तपस्विनः ॥ 6.34 ॥  
 अन्वयः- संयमिनाम् आद्ये तस्मिन् परिणयोन्मुखे जाते प्राजापत्याः तपस्विनः परिग्रहव्रीडां जहुः ।  
 मल्लिo- तस्मिन्निति । संयमिनां योगिनामाद्ये तस्मिन्नीश्वरे परिणयोन्मुखे विवाहोत्सुके जाते सति प्रजापतेरिमे प्राजापत्याः । ब्रह्मपुत्रा इत्यर्थः । तपस्विनो मुनयः परिग्रहैः पत्नीभिर्व्रीडाम् । गार्हस्थ्यनिर्मितामित्यर्थः । \`पत्नीपरिजनादानमूलशापाः परिग्रहाः' इत्यमरः । जहुस्तत्यजुः । जहातेर्लिटि रुपम् । न हि समानगुणदोषेषु व्रीडागमोऽस्तीति भावः ॥ 6.34 ॥  
 ततः परममित्युक्त्वा प्रतस्थे मुनिमण्डलम् ।  
 भगवानपि संप्राप्तः प्रथमोद्दिष्टमास्पदम् ॥ 6.35 ॥  
 अन्वयः- ततो मुनिमण्डलं \`परमम्' इति उक्त्त्वा प्रतस्थे । भगवान् अपि प्रथमेद्दिष्टम् आश्रमं संप्राप्तः ।  
 मल्लिo- तत इति । ततोऽनन्तरं मुनिमण्डलं मुनिसमूहः परममित्युक्त्वा । अनुमन्येत्यर्थः । अव्ययमेतत् । \`ओमेवं परमं मतम्' इत्यमरः । प्रतस्थे । भगवानीश्वरोऽपि प्रथमोद्दिष्टं पूर्वसंकेतितमास्पदं स्थानं महाकोशीप्रपातं संप्राप्तः ॥ 6.35 ॥  
 ते चाकाशमसिश्याममुत्पत्य परमर्षयः ।  
 आसेदिरोषधप्रस्थं मनसा समरंहसः ॥ 6.36 ॥  
 अन्वयः- मनसा समरंहसः ते परमर्षयः असिश्यामम् आकाशम् उत्पत्य ओषधिप्रस्थम् आसेदुः ।  
 मल्लिo- त इति । मनसा समरंहसो मनस्तुल्यवेगास्ते परमर्षश्च । पूर्वश्लोकोक्तेश्वरसमुच्चयार्थश्चकारः । असिवच्छ्यामं नीलमाकाशं खं प्रत्युत्पत्यौषधिप्रस्थं हिमवत्पुरमासेदुः । सद्यः प्रापुरित्यर्थः ॥ 6.36 ॥  
 इतः परं दशभिः श्लोकैरोषधिप्रस्थमेव वर्णयति-  
 अलकामतिवाह्यैव वसतिं वसुसंपदाम् ।  
 स्वर्गाभिष्यन्दवमनं कृत्वेवोप निवेशितम् ॥ 6.37 ॥  
 अन्वयः- वसुसम्पदां वसतिम् अलकाम् अतिवाह्य इव स्वर्गाऽभिष्यन्दवमनं कृत्वा इव उपनिवेशितम् अलका ते आसेदुः' ।  
 मल्लिo- अलकामिति । वसुसंपदां धनसमृद्धीनां वसतिं स्थानमलकां कुबेरनगरीमतिवाह्य । परिच्छिद्येति यावत् । उपनिवेशितमिव स्थितम् । तथा स्वर्गस्याभिष्यन्दोऽतिरेकः । अतिरिक्तजन इति यावत् । तस्य वमनं निःसारणं कृत्वोपनिवेशितमिव स्थितम् । उभयत्रापि कौटिल्यः- \`भूतपूर्वमभूतपूर्वं वा जनपदं परदेशापवादेन स्वदेशाभिष्यन्दवमनेन वा निवेशयेत्' इति । अलकामरावत्यतिशयितसमृद्धिकमित्यर्थः ॥ 6.37 ॥  
 गङ्गास्त्रोतःपरिक्षिप्तं वप्रान्तर्ज्वलितौषदि ।  
 बृहन्मणिशिलासालं गुप्तावपि मनोहरम् ॥ 6.38 ॥  
 अन्वयः- गङ्गास्त्रोतःपरिक्षिप्तं वप्राऽन्तर्ज्वलितौषधिबृहन्मणिशिलासालं गुप्तौ अपि मनोहरम् (ओषधिप्रस्थं ते आसेदुः) ।  
 मल्लिo-- गङ्गेति । गङ्गायाः स्त्रोतोभिः प्रवाहैः परिक्षिप्तं परिवेष्टितम् । तैरेव सपरिखमित्यर्थः । वप्रश्चयः । प्राकारचैत्यमिति यावत् । \`स्याच्चयो वप्रमस्त्रियाम् ।' इत्यमरः । तस्यान्तर्मध्ये ज्वलिताः प्रकाशमाना ओषधयो यस्य तत्तथोक्तम् । ज्वलितौषधित्वाद्रात्रिषु संचारिणां दीपनिरपेक्षमित्यर्थः । बृहन् बिपुलो मणिशिलानां माणिक्यानां सालः \`प्राकारो वरणः सालः' इत्यमरः । यस्मिंस्तत् अतएव गुप्तवपि संवरणेऽपि मनोहरम् । अकृत्रिमदुर्गसवरणमिति भावः ॥ 6.38 ॥  
 जितसिहभया नागा यत्राश्वा बिलयोनयः ।  
 यक्षाः किपुरुषाः पौरा योषितो वनदेवताः ॥ 6.39 ॥  
 अन्वयः- यत्र नागा जितसिहभयाः, अश्वा बिलयोनयः, यक्षाः किम्पुरुषाः पौराः, वनदेवता योषितः ।  
 मल्लिo- जितेति । यत्र पुरे नागा गजा जितं सिंहेभ्यो भयं यैस्ते तथोक्ताः । सिंहाधिकबला इत्यर्थः । नाथस्तु \`पदं तुषारस्त्रुतिधौतरक्तम्' (1/6) इत्येतद्विरोधभयात् \`वीतवीतभयाः' इति पपाठ । तथा न भेतव्यं तत्र वनगजानां सिंहहतत्वाभिधानात् । अत्र त्वोषधिप्रस्थगजानां हिमवन्महिम्ना सिंहातिरेकसंभवेनाविरोधादिति । \`वीतवीतभयाः' इति पाठे वीतं विगतं वीतात्पादाङ्कुशकर्मभ्यां भयं येषां ते तथोक्ताः । स्वभावविनीता इत्यर्थः । \`पादकर्मयुतं प्रोक्तं यातमङ्कुशावारणम् । उभयं वीतमाख्यातम्' इति यादवः । अश्वा बिलयोनयो बिलसंभवाः । अन्यत्र तु न तथेति वैचित्र्यम् । उक्तं च- \`अमृताद्वाष्पतो वह्नेर्वेदेभ्योण्डाच्च गर्भतः । साम्नो हयानामुत्पत्तिः सप्तधा परिकोर्तिता ।' इति । यक्षाः प्रसिद्धाः । किंपुरुषाः किनराश्च पौराः पुरजनाः । वनदेवता एव योषितः । न तु मानुष्य इत्यर्थः ॥ 6.39 ॥  
 शिखरासक्तमेघानां व्यज्यन्ते यत्र वेश्मनाम् ।  
 अनुगर्जितसंदिग्धाः करणैर्मुरजस्वनाः ॥ 6.40 ॥  
 अन्वयः- यत्र शिखरासक्तमेघानां वेश्मनाम् अनूगर्जितसन्दिग्धाः मुरजस्वनाः करणैः व्यज्यन्ते ।  
 मल्लिo- शिखरेति । यत्र पुरे शिखरेष्वासक्ता मेधा एषां वेश्मनां संबन्धिनः । अनुर्गाजतानि प्रतिगर्जितानि तैः संदिग्धा मुरजस्वनाः करणैस्तालव्यवस्थापकैस्ताडनविशेषैः । तदुक्तम् राजकंदर्पेण-- \`नृत्यवाद्दित्रगीतानां प्रयोगवशमेदिनाम् । संस्थानं ताडनं रोधः करणानि प्रचक्षते ॥' इति व्यज्यन्ते स्फुटीक्रीयन्ते ॥ 6.40 ॥  
 यत्र कल्पद्रुमैरेव विलोलविटपांशुकैः ।  
 गृहयन्त्रपताकाश्रीरपौरादरनर्मिता ॥ 6.41 ॥  
 अन्वयः- यत्र विलोलविटपांऽशुकैः कल्पद्रुमैः एव अपौरादरनिर्मिता गृहयन्त्रपताकाश्रीः (भवति) ।  
 मल्लिo- यत्रेति । यत्र नगरे विलोलानि चञ्चलानि विटपेष्वंशुकानि येषां तैः कल्पद्रुमैरेवापौरादरेण पौरादरं विनैव निर्मिता । अयत्नसिद्धेत्यर्थः, गृहेषु यानि यन्त्राण्याधाररुणि तेषु पताकास्तासां श्रीः संभवतीति शेषः । तत्र लम्बाम्बराः कल्पतरव एव वैजयन्तीति संभाव्यन्त इत्यर्थः ॥ 6.41 ॥  
 यत्र स्फटिकहर्म्येषु नक्तमापानभूमिषु ।  
 ज्योतिषां प्रतिबिम्बानि प्राप्नुवन्त्युपहारताम् ॥ 6.42 ॥  
 अन्वयः- यत्र नक्तं स्फटिकहर्म्येषु आघानभूमिषु ज्योतिषां प्रतिबिम्बानि उपहारतां प्राप्नुवन्ति ।  
 मल्लिo- यत्रेति । यत्र पुरे नक्तं रात्रौ स्फटिकहर्म्येष्वापानभूमिषु पानगोष्ठीप्रदेशेषु ज्योतिषां नक्षत्राणां प्रतिबिम्बान्युपहारतां पुष्पोपहारत्वं मौक्तिकोपहारत्वं वा प्राप्नुवन्ति ॥ 6.42 ॥  
 यत्रौपधिप्रकाशेन नक्तं दर्शितसंचराः ।  
 अनभिज्ञास्तमिस्त्राणां दुर्दिनेष्वभिसारिकाः ॥ 6.43 ॥  
 अन्वयः-- यत्र दुर्दिनेषु नक्तम् ओषधिप्रकाशेन दर्शितसञ्चराः अभिसारिकाः तमिस्त्राणाम् अनभिज्ञाः ।  
 मल्लिo- यत्रेति । यत्र पुरे दुर्दिनेषु मेधाच्छन्नदिवसेषु नक्तमोषधीनां तृणज्योतिषां प्रकाशेन संचरन्त एभिरिति संचराः पन्थानः । \`गोचरसंचर' इत्यादिना घप्रत्ययान्तो निपातः दर्शितसंचारः प्रकाशितमार्गा अभिसारिकाः कान्तार्थिन्यः । \`कान्तार्थिनी तु या याति संकेतं साभिसारिका' इत्यमरः । तमिस्त्राणां तमसाम् । कृद्योगात्कर्मणि षष्ठो । अनभिज्ञाः । तमांसि नाभिजानन्तीत्यर्थः ॥ 6.43 ॥  
 यौवनान्तं वयो यस्मिन्नान्तकः कुसुमायुधात् ।  
 रतिखेदसमुत्पन्ना निद्रा संज्ञाविपर्ययः ॥ 6.44 ॥  
 अन्वयः- यस्मिन् वयो यौवनाऽन्तं, कुसुमायुधात् (अन्यः) अन्तको न, रतिखेदसमुत्पन्ना निद्रा एव संज्ञाविपर्ययः ।  
 मल्लिo-- यौवनान्तमिति । यस्मिन्पुरे वयो यौवनान्तं यौवनावधिकम् । सर्वेऽप्यजरा इत्यर्थः । तया कुसुमायुधात्कामात् । अन्य इति शेषः । अन्तको मृत्युनं । अस्तीति शेषः । विरहिणां तादृग्दुःखोत्पादकत्वादन्तकत्त्वोपचारः । कामं विना मृत्युर्नास्तोत्यर्थः । अतएव तत्कार्यंभूतमरणाभाव इत्याशयोनाह-रतीति । रतिखेदसमुत्पन्ना निद्रा सुप्तिरेव संज्ञाविपर्ययश्चेतनापगमः । न तु दीर्घनिद्रारुप इत्यर्थः । अत्रत्याः सर्वेऽजरामरा इति श्लोकतात्पर्यार्थः । अन्तयत्यन्तं करोतीत्यन्तकः । अन्तयतेस्तत्करोतीति ण्यन्ताद्यत्प्रत्ययः ॥ 6.44 ॥  
 भ्रूभेतिभिः सकम्पोष्ठैर्ललिताङ्गुलितर्जनैः ।  
 यत्र कोपैः कृताः स्त्रीणामाप्रसादार्थिनः प्रियाः ॥ 6.45 ॥  
 अन्वयः-- यत्र प्रियाः भ्रूभेदिभिः सकम्पोष्ठैः ललिताऽङ्गुलितर्जनैः स्त्रीणां कोपैः आप्रसादऽर्थिनः कृताः ।  
 मल्लिo- भ्रूभेदिभिरिति तत्र पुरे प्रिया युवानो भ्रुभेदिभिर्भ्रूभङ्गवद्भिः सकम्पा ओष्ठा येषु तैर्ललितान्यङ्गुलितर्जनानि येषु तैः, स्त्रीणां कोपैर्मानाख्यैराप्रसादार्थिन आप्रसादं प्रसादपर्यन्तमर्थिनो याचकाः कृताः । न तु शत्रुकोपैरिति भावः ॥ 6.45 ॥  
 संतानकतरुच्छायासुप्तविद्याधराध्वगम् ।  
 यस्य चोपवनं बाह्यं गन्धवद् गन्धमादनम् ॥ 6.46 ॥  
 अन्वयः-- सन्तानक्तरुच्छायासुप्तविद्याधराऽध्वगं गन्धवत् गन्धमादनं यस्य षाह्यम् उपवनम् ।  
 मल्लिo- संतानकेति । किंचेति चार्थः । संतानकतरोस्छायासु सुप्ता विद्याधरा देवताविशेषास्त एवाध्वगा यस्मिंस्तत्तथोक्तम् गन्धवद् गन्धाढ्यम् गन्धमादनं नाम गिरिर्यस्य पुरस्य बहिर्भवं बाह्यमुपवनमारामः । संतानकतरुच्छायेत्यत्र पूर्वपदार्थबाहुल्यसंभवेऽपि \`शलभच्छायम्' \`इक्षुच्छायम्' इति वत्समर्थच्छायानिष्पत्तेस्तदपेक्षाभावात् \`छाया बाहुल्ये' इति नपुंसकत्वं नास्तीत्यनुसंधेयम् अत्र \`गन्धवद् गन्धमादनम्' इत्यागन्तुकः पाठः । प्राचीनः पाठस्तु \`सुगन्धिर्गन्धमादनः' इति पुंल्लिङ्गान्तः । अतएव क्षीरस्वामिना \`गन्धमादनमन्ये च' इत्यत्र गन्धेन मादयतीति गन्धमादन इति व्याख्याय प्रयोगे च पुलिङ्गता दृश्यत इत्याशयेनोक्तम् \`सुगन्धिर्गन्धमादनः' इति कालिदास इति ॥ 6.46 ॥  
 अथ ते मुनयो दिव्याः प्रेक्ष्य हैमवतं पुरम् ।  
 स्वर्गाभिसंधिसुकृतं वञ्चनामिव मेनिरे ॥ 6.47 ॥  
 अन्वयः- अथ ते दिव्या मुनयः हैमवतं पुरं प्रेक्ष्य स्वर्गाऽभिसन्धिसुकृतं वञ्चनाम् इव मेनिरे ।  
 मल्लिo-- अथेति । ते दिवि भवा दिव्या मुनयो हिमवत इदं हैमवतं पुरं प्रेक्ष्य स्वर्गाभिसंधिना स्वर्गोद्देशेन यत्सुकृतं ज्योतिष्टोमाद्यनुष्ठानं तत्स्वर्गाभिसंधिसुकृतं वञ्चनां प्रतारणामिव मेनिरे । हिमवन्नगरमवेक्ष्य स्वर्गस्य पुण्यफलत्वं वदता वेदेन वयं विप्रलब्धा इत्यर्थः । स्वर्गादतिरमणीयमिति भावः ॥ 6.47 ॥  
 ते सद्मनि गिरेर्वेगादुन्मुखद्वाःस्थवीक्षिताः ।  
 अवतेरुर्जटाभारैर्लिखितानलनिश्चलैः ॥ 6.48 ॥  
 अन्वयः- लिखिताऽनलनिश्चलैः जटाभारैः (उपलक्षिताः) ते उन्मुखद्वाःस्थवीक्षिताः (सन्तः) गिरैः सद्मनि वेगात् अवतेरुः ।  
 मल्लिo- त इति । लिखितानलनिश्चलैः । चित्रगतज्वलननिष्पन्दैरिति वेगप्रकर्षोक्तिः । जटाभारैरुपलक्षितास्ते मुनयः । द्वारि तिष्ठन्तीति द्वाःस्थाद्वारपालकाः \`प्रतिहारे द्वारपालद्वाःस्थद्वाःस्थितदर्शकाः' इत्यमरः । उन्मुखैरुर्ध्वमुखैर्द्वाःस्थैर्वीक्षिता) सन्तः । न तु विनिवारिता इत्यर्थः । गिरेर्हिमवतः सद्मनि वेगादवतेरुरवतीर्णवन्तः ॥ 6.48 ॥  
 गगनादवतीर्णा सा यथावृद्धपुरःसरा ।  
 तोयान्तर्भास्करालीव रेजे मुनिपरम्परा ॥ 6.49 ॥  
 अन्वयः- गगनात् अवतीर्णा यथा वृद्धपुरःसरा सा मुनिपरम्परा तोयाऽन्तः भास्कराली इव रेजे ॥ 6.49 ॥  
 मल्लिo- गगनादिति । गगनादवतीर्णावरुढा यथावृद्धं वृद्धानुकमेण स्थिताः पुरःसरा अग्रेसरा यस्यां सा तथोक्ता । अनुपसर्जनाधिकारान्न ङीप् । सा मुनिपरम्परा मुनिपंक्तिस्तोयान्तस्तोयाभ्यन्तरे भास्कराली प्रतिबिम्बितार्कपङ्क्तिरिव रेजे । एतेन मुनीनां तेजस्वित्वेऽपि सुखसंदर्शनं सूचयति । भास्कराणां भूयिष्ठत्वसंभावनार्थ तोयान्तरित्युक्तम् । अतएव बहुत्वसिद्धिश्च ॥ 6.49 ॥  
 तानर्ध्यानर्ध्यमादाय दूरात्प्रत्युद्ययौ गिरिः ।  
 नमयन्सारगुरुभिः पादन्यासैर्वसुंधराम् ॥ 6.50 ॥  
 अन्वयः-गिरिः अर्ध्यम् आदाय सारगुरुभिः पादन्यासैः वसुन्धरां नमयन् अर्ध्यान् तान् दूरात् प्रत्युद्ययौ ।  
 मल्लिo- तानिति । गिरिर्हिमवानर्ध्यमर्घाथं जलमादाय सारगुरुभिरन्तःसारदुर्भरैः पादन्यासैर्वसुंधरां नमयन्नधः प्रापयन् । अघमर्हन्तीत्यर्ध्यान् पूज्यान् । दण्जादित्वाद्यप्रत्ययः । तान्मुनीन्दूरात्प्रत्युद्ययौ ॥ 6.50 ॥  
 संप्रति हिमवन्तमेव जङ्गमस्थावररुपद्वयसाधारणैर्विशिनष्टि-  
 धातुताम्राधरः प्रांशुर्देवदारुबृहद्भुजः ।  
 प्रकृत्यैव शिलोरस्कः सुव्यक्तो हिमवानिति ॥ 6.51 ॥  
 अन्वयः- धातुताम्राऽधरः प्रांशुः देवदारुबृहद्भुजः प्रकृत्या एव शिलोरस्कः (अतः) हिमवान् इति सुव्यक्तः (अभूत्) ।  
 मल्लिo- धात्विति । धातुवत्ताम्रोऽधरो यस्य स तथोक्तः । अन्यत्र धातुरेव ताम्रोऽधरो यस्य । प्रांशून्नतः । उभयत्रापि समानम् । देवदारुवद् बृहन्तौ भुजौ यस्यस तथोक्तः । देवदारव एव बृहन्तौ भुजौ यस्येत्यन्यत्र । प्रकृत्या स्वभावेनैव शिलावदुरो यस्य स शिलौरस्कः । शिलैवेत्यन्यत्र \`उरःप्रभृतिभ्यः कप्' इति कप् । अतो हिमवानिति सुव्यक्तः । वर्तमाने क्तः । सत्यं स एवायं हिमवानिति तद्धर्मप्रत्यभिज्ञानाद्वधारित इत्यर्थः ॥ 6.51 ॥  
 विधिप्रयुक्तसत्कारैः स्वयं मार्गस्य दर्शकः ।  
 स तैराक्रमयामास शुद्धान्तं शुद्धकर्मभिः ॥ 6.52 ॥  
 अन्वयः- स विधिप्रयुक्तसत्कारैः शुद्धकर्मभिः तैः स्वयं मार्गस्य दर्शकः सन् शुद्धाऽन्तम् आक्रामयामास ॥ 6.52 ॥  
 मल्लिo- विधीति । स हिमवान्विधिना शास्त्रेण प्रयुक्तसत्कारैः कृतार्चनैः, शुद्धकर्मभिरदुष्टचरितैः । शुद्धान्तप्रवेशार्हैरित्यर्थः । तैर्मुनिभिः स्वयं मार्गस्य दर्शयतीति दर्शको दर्शयिता सन् । पश्यतेर्ण्यन्तादण्प्रत्ययः । शुद्धान्तमन्तःपुरमाक्रमयामास । प्रवेशयामासेत्यर्थः । अत्र क्रमेरगत्यर्थत्वात् \`गतिबुद्धो-' त्यादिना तैरित्यस्य न क्रमत्वम् ॥ 6.52 ॥ ?  
 तत्र वेत्रासनासीना न्कृतासनपरिग्रहः ।  
 इत्युवाचेश्वरान्वाचं प्राञ्जलिर्भूधरेश्वरः ॥ 6.53 ॥  
 अन्वयः- तत्र वेत्रासनासीनान् ईश्वरान् भूघरेश्वरः कृतासनपरिग्रहः (सन्) प्राञ्जलिः इति उवाच ।  
 मल्लिo- तत्रेति । वेत्रं लताविशेषः । तत्र शुद्धान्ते वेत्रासनासीनान्वेत्रमयविष्टरोपविष्टानीश्वरान्प्रभून्मुनीन्भूधरेश्वरो हिमवान्कृतासनपरिग्रहः । उपविष्टः सन्नित्यर्थः । प्राञ्जलिः कृताञ्जलिः सन् । इत्येवं वाचमुवाच ॥ 6.53 ॥  
 अपमेघोदयं वर्षमदृष्टकुसुमं फलम् ।  
 अतर्कितोपपन्नं वो दर्शनं प्रतिभाति मे ॥ 6.54 ॥  
 अन्वयः- अतर्कितोपपन्नं वो दर्शनम् अपमेघोदयं वर्षम्, अदृष्टकुसुमं फलं मे प्रतिभाति ।  
 मल्लिo- अपेति । अतर्कितोपपन्नमविचारितमेवोपगतम् । अत्यन्ताऽसंभावितमित्यर्थः । वो युष्माकं दर्शनमपमेघोदयं वर्षमनभ्रा वृष्टिस्तथादृष्टं कुसुमं यस्य तत्तथोक्तं फलं च तन्मे प्रतिभाति । अतिदुर्लभलाभः संवृत्त इत्यर्थः । अत्र मेघोदयकुसुमरुपकारणयोरभावेऽपि वर्षफलरुपकार्ययोरुदयाभिधानाद्विभावना । मुनिदर्शनस्य विशिष्टवृत्तित्वेन च रुपणाद्रूपकालंकारश्चेत्युभयोः संसृष्टिः ॥ 6.54 ॥  
 मूढं बुद्धमिवात्मानं हैमीभूतमिवायसम् ।  
 भूमेर्दिवमिवारुढं मन्ये भवदनुग्रहात् ॥ 6.55 ॥  
 अन्वयः- (हे प्रभवः) भवदनुग्रहात् मूढम् आत्मानं बुद्धम् इव, आयसं हैमीभूतम् इव, भूमेः दिवम् आरुढम् इव मन्ये ।  
 मल्लिo- मूढमिति । भवदनुग्रहादात्मानं मां मूढं बुद्धिं विनाकृतं बुद्धमिव मूढो भूत्वा यो बुद्धवांस्तमिव । कर्तरि क्तः । आयसमयोविकारं हैमीभूतम् । आयसत्वं विहाय सौवर्णत्वं प्राप्तमिवेत्यर्थः । भूमेर्भूलोकाद्दिवं स्वर्गमारुढमिव मन्ये । ज्ञानरुपस्थानान्यद्य मे परमुत्कृष्यन्त इति भावः ॥ 6.55 ॥  
 अद्यप्रभृति भूतानामधिगम्योऽस्मि शुद्धये ।  
 यदध्यासितमर्हद्भिस्तद्धि तीर्य प्रचक्षते ॥ 6.56 ॥  
 अन्वयः- अद्यप्रभृति भूतानां शुद्धये अधिगम्यः अस्मि । हि यत् अर्हद्भिः अद्यासितं तत् तीर्थ प्रचक्षते ।  
 मल्लिo- अद्येति । अद्यप्रभृतीत आरभ्य भूतानां प्राणिनां शुद्धयेऽधिगम्योऽस्मि । शुद्ध्यर्थिनां तीर्थभूतोऽस्मीत्यर्थः । भवदागमनादिति शेषः । हि यस्मात् । यदर्हद्भिः सद्भिरध्यासितमधिष्ठितम् । जुष्टमिति यावत् । तत्तीर्थ प्रचक्षते । \`निपानागमयोस्तीर्थमृषिजुष्टजले गुरौ' इत्यमरः ॥ 6.56 ॥  
 अवैमि पूतमात्मानं द्वयेनैव द्विजोत्तमाः ! ।  
 मूर्ध्नि गङ्गाप्रपातेन धौतपादाम्भसा च वः ॥ 6.57 ॥  
 अन्वयः- हे द्विजोत्तमाः ! मूर्ध्नि गङ्गाप्रपातेन वः धौतपादाऽम्भसा च द्वयेन एव आत्मानं पूतम् अवैमि ।  
 मल्लिo- अवैमिति । हे द्विजोत्तमाः ! आत्मानं मां द्वयेनैव पूतं शुद्धमवैम्येव गच्छामि । केन द्वयेन । मूर्ध्नि गङ्गाप्रपातेन मन्दाकिनीपातेन वो युष्माकं धौतयोः क्षालितयोः पादयोरम्भसा चं । गङ्गाजलवत्पादाम्भसः पावनत्वमित्यौपम्यं गम्यते । तच्च \`प्रस्तुताप्रास्तुतयोः' इति दीपकालंकारः । \`प्रियः प्रियतराख्यानम्' इति लक्षणात्प्रियोऽलंकार इति केचित् ॥ 6.57 ॥  
 जंगमं प्रैष्यभावे वः स्थावरं चरणाङ्कितम् ।  
 विभक्तानुग्रहं मन्ये द्विरुपमपि मे वपुः ॥ 6.58 ॥  
 अन्वयः- (हे ब्रह्मर्षयः !) जङ्गमम् वः प्रैष्यभावे स्थावरं वः चरणाऽङ्कितं (सत्) द्विरुपम अपि मे वपुः विभक्ताऽनुग्रहं मन्ये ।  
 मल्लिo-जङ्गममिति । हे मुनयः ! द्विरुपं जङ्गमस्थावरात्मकत्वाद् द्विप्रकारकमपि मे वपुर्विभक्तानुग्रहं विभज्य कृतप्रसादं मन्ये । कुतः । जंगमं वपुर्वो युष्माकं प्रैष्यभावे कैङ्कर्ये, स्थितमिति शेषः । \`प्रादूहोढोढ्येषैष्येषु वृद्धिर्वक्तव्या' इति वृद्धिः । \`नियोज्यकिंकरप्रैष्यभुजिष्यपरिचारकाः' इत्यमरः । स्थावरं वपुश्चरणाङ्कितम् । अथमेव हि महाननुग्रहो दासजनस्य यत्कर्मसु नियोजनं मूर्धनि पादन्यासश्चेति तात्पर्यार्थः ॥ 6.58 ॥  
 भवत्संभावनोत्थाय परितोषाय मूर्च्छते ।  
 अपि व्याप्तदिगन्तानिं नाङ्गानि प्रभवन्ति मे ॥ 6.59 ॥  
 अन्वयः-- व्याप्तदिगन्तानि अपि मे अङ्गानि भवत्संभावनोत्थाय मूर्च्छते परितोषाय न प्रभवन्ति ।  
 मल्लिo- भवदिति । व्याप्ता दिगन्ता यैस्तानि व्याप्तदिगन्तानि । महान्त्यपीत्यर्थः । मे ममाङ्गानि भवत्संभावनोत्थाय युष्मदनुग्रहजन्याय मूर्च्छते व्याप्नुवते परितोषाय न प्रभवन्ति न पर्याप्नुवन्ति । अलमप्थयोगाच्चतुर्थी । यथा महत्स्वपि मद्गात्रेषु न माति तथा मे हर्षो वर्धत इत्यर्थः ॥ 6.59 ॥  
 न केवलं दरीसंस्थं भास्बतां दर्शनेन वः ।  
 अन्तर्गतमपास्तं मे पजसोऽपि परं तमः ॥ 6.60 ॥  
 अन्वयः- भास्वतां वो दर्शनेन केवलं दरीसंस्थम् एव न (किन्तु) अन्तर्गतं रजसोऽपि परं मे तमः अपास्तम् ।  
 मल्लिo- नेति । भास्वतां तेजस्विनां च युष्माकं दर्शनेन केवलं दरीसंस्थं गुहागतं तनो ध्वान्तरुपमेव नापास्तम् । किंतु मेऽन्तर्गतमन्तरात्मगतं रजसो रजोगुणात्परमनन्तरं तमोऽज्ञानरुपमप्यपास्तम् । रजस्तु पादन्यासैरेवापास्तमिति भावः । प्रसिद्धैर्भास्वद्भिर्बाह्यं तमोऽपास्यत एभिस्त्वान्तरमपीति व्यज्यते ॥ 6.60 ॥  
 कर्तव्यं वो न पश्यामि स्याच्चेर्त्कि नोपपद्यते ।  
 मन्ये मत्पावनायैव प्रस्थानं भवतामिह ॥ 6.61 ॥  
 अन्वयः-- कर्तव्यं वो न पश्यामि, अथ स्यात् चेत् किं न उपपद्यते ? मत्पावनाय एवं भवताम् इह प्रस्थानं मन्ये ।  
 मल्लिo-- कर्तव्यमिति । कर्तव्यं कार्यं वो युष्माकं न पश्यामि । निःस्पृहत्वादितिभावः । अथ स्याच्चेद्विद्येत यदि, किं नोपपद्यते किं नाम न संभवति । सर्वं सुलभमेवेत्यर्थः । अथवा किमत्र प्रयोजनचिन्तयेत्याह-- मत्पावनाय मच्छोधनायैव भवतामिह विषये प्रस्थानम् । इमं देशमुद्दिश्येदं प्रयाणमित्यर्थः । मन्ये तर्कयामि ॥ 6.61 ॥  
 तथापि तावत्कस्मिंश्चिदाज्ञां मे दातुमर्हथ ।  
 विनियोगप्रसादा हि किंकराः प्रभविष्णुषु ॥ 6.62 ॥  
 अन्वयः-- तथाऽपि कस्मिंस्चित् आज्ञाम् इदानीं मे दातुम् अर्हथ । हि किङ्कराः प्रभविष्णुषु विनियोगप्रसादाः ।  
 मल्लिo- तथापीति । तथापि भवतां निःस्पृहत्वेपि कस्मिश्चित् कर्मणीति शेषः । आज्ञामिदं कुर्वित्यादेशं तावदिदानीं मे मह्यं दातुमर्हथ । मदनुग्रहबुद्ध्येति भावः । हि यस्मात्किंकरा भृत्याः । प्रभवन्तीति प्रभविष्णुषु प्रभुषु विषये । \`भुवश्च' इतीष्णुच्प्रत्ययः । विशेषेण नियोगो विनियोगः । प्रेषणमेव प्रसादोऽनुग्रहो येषां ते तथोक्ताः । अन्यथा स्वस्वामिभावो निष्फल इति भावः ॥ 6.62 ॥  
 एते वयममी दाराः, कन्येयं कुलजीवितम् ।  
 ब्रूत येनात्र वः कार्यमनास्था बाह्यवस्तुषु ॥ 6.63 ॥  
 अन्वयः- एते वयम्, अमी दाराः, कुलजीवितम् इयं कन्या । अत्र येन वः कार्यं, ब्रूत । बाह्यवस्तुषु अनास्था ।  
 मल्लिo- एत इति । किं बहुना एते वयममी दारा इयं कुलस्य जीवितं प्राणभृतां परमप्रेमास्पदमित्यर्थः । कन्या । अत्रैषां मध्ये येन जनेन वः कार्यं प्रयोजनं ब्रूत । तदिति शेषः । येन तदपि दोयत इति भावः । रत्नहिरण्यादिकं तु न मे गण्यमित्याह-बाह्यवस्तुकनकरत्नादिष्वनास्थानादरः । प्रसज्यप्रतिषेधेऽपि नञ्समास इष्यते । अदेयं न किंचिदस्तीति भावः ॥ 6.63 ॥  
 इत्यू चिवांस्तमेवार्यं गुहामुखविसार्पिणा ।  
 द्विरिव प्रतिशब्देन व्याजहार हिमालयः ॥ 6.64 ॥  
 अन्वयः- इति ऊचिवान् हिमालयो गुहामुखविसर्पिणा प्रतिशब्देन तम् अर्थ द्विः व्याजहार इव ।  
 मल्लिo- इतीति । इत्यूचिवानुक्तवान् । वचेः क्वसुप्रत्ययः । हिमालयो हिमवान्गुहानां मुखेषु विवरेषु विसर्पतीति तथोक्तेन प्रतिशब्देन तमेव पूर्वोक्तमेवार्थं द्विर्द्विवारम् । \`द्वित्रिचतुर्भ्यः सुच्' इति सुच्प्रत्ययः । व्याजहार बभाषे ॥ 6.64 ॥  
 अथाङ्गिरसमग्रण्यमुदाहरणवस्तुषु ।  
 ऋषयो नोदयामासुः प्रत्युवाच स भूधरम् ॥ 6.65 ॥  
 अन्वयः-- अथ ऋषयः उदाहरणवस्तुषु अग्रगण्यम् अङ्गिरसं नोदयामासुः । स भूधरम्  
प्रत्युवाच ।  
 मल्लिo- अथेति । अथानन्तरमृषय उदाहरणानि कथाप्रसङ्गास्त एव वस्तून्यर्थास्तेष्वग्रं नयतीत्यग्रणीस्तमग्रण्यं प्रगल्भम् । \`सत्सूद्विषे-' त्यादिना क्विप् । \`अग्रग्रामाभ्यां नयतेरिति वक्तव्यम्' इति णत्वम् । अङ्गरसं नामर्षि नोदयामासुः प्रतिवक्तुम् प्रेरयामासुः । सोऽङ्गिरा भूधरं हिमवन्तं प्रत्युवाच ॥ 6.65 ॥  
 उपपन्नमिदं सर्वमतः परमपि त्वयि ।  
 मनसः शिखराणां च सदृशी ते समुन्नतिः ॥ 6.66 ॥  
 अन्वयः- (हे पर्वतराज !) इदं सर्वम् अथः परम् अपि त्वयि उपपन्नम्, ते मनसः शिखराणां च सदृशी समुन्नतिः ।  
 मल्लिo- उपपन्नमिति । इदम् \`एते वयममी दाराः' (6/63) इत्याद्युक्तं सर्वमतः परमतोऽधिकमपि त्वय्युपपन्नं युज्यते । तथाहि । ते मनसः शिखराणां च समुन्नतिः सदृशी । शिखराणीव मनो महोन्नतमित्यर्थः । किं नाम दुष्करमुन्नतचित्तानामिति भावः । प्रस्तुताप्रस्तुतयोर्मनः शिखरयोरौपम्यस्य गम्यत्वाद्दीपकालंकारः ॥ 6.66 ॥  
 स्थाने त्वां स्थावरात्मानं विष्णुमाहुस्तथाहि ते ।  
 चराचराणां भूतानां कुक्षिराधारतां गतः ॥ 6.67 ॥  
 अन्वयः- त्वां स्थावरात्मानं विष्णुम् आहुः, स्थाने । तथा हि ते कुक्षिः चराऽचराणां भूतानाम् आधारतां गतः ।  
 मल्लिo-- स्थान इति । त्वां स्थावरात्मानं स्थावररुपिणं विष्णुमाहुः \`स्थावराणां हिमालयः' इति गीतावचनात् । स्थने युक्तम् । युक्तार्थेऽव्ययमेतत् । \`युक्ते द्वे सांप्रतं स्थाने' इत्यमरः । तथाहि । ते तव कुक्षिश्चराचराणां जङ्गमस्थावररुपिणां भूतानां पृथिव्यादीनामाधारतां गतः । तवेव विष्णोः कुक्षिरेवंभूत इति भावः ॥ 6.67 ॥  
 गामधास्यत्कथं नागो मृणालमृदुभिः फणैः ।  
 आ रसातलमूलात्त्वमवालम्बिष्यथा न चेत् ॥ 6.68 ॥  
 अन्वयः-- नागो मृणालमृदुभिः फणैः गां कथम् अधास्यत् त्वम् आ रसातलमूलात् न अवलम्बिष्यथारचेत् ।  
 मल्लिo-- गामिति । नागः शेषाहिर्मृणालमृदुभिर्बिसकोमलैः फणैर्गां भुवं कथमघास्यद्धारयेत् । त्वमा रसातलमूलात्पातालपर्यन्तम् । विकल्पादसामासः नावालम्बिष्यथाश्चेत्पादैर्नावलम्बेथा यदि । त्वदवलम्बनादेव भुजगराजोऽपि भुवं बिभर्तीत्यर्थः । अत्र क्रियातिपत्तयभावाल्लृङ्प्रयोगश्चिन्त्यः ॥ 6.68 ॥  
 अच्छिन्नामलसंतानाः समुद्रोर्म्यनिवारिताः ।  
 पुनन्ति लोकान्पुण्यत्वात्कीर्तयः सरितश्च ते ॥ 6.69 ॥  
 अन्वयः-- अच्छिन्नाऽमलसन्तानाः समुद्रोर्म्यनिवारिताः ते कीर्तयः सरितश्च पुण्यत्वात् लोकान् पुनन्ति ।  
 मल्लिo-- अच्छिन्नेति । अच्छिन्ना अविच्छिन्ना अमलाश्च संतानाः प्रबन्धाः प्रवाहाश्च यासां तस्तथोक्ताः समुद्रोर्मिभिरनिवारिताः । पारगमनादन्तःप्रवेशाच्चेति भावः । ते तव कीर्तयः सरितश्च गङ्गादयः पुण्यत्वात्पवित्रत्वाल्लोकान्पुनन्ति पावयन्ति । लोकपावनाः खलु पुण्यश्लोका इति भावः । केवलप्रकृतविष्यस्तुल्ययोगितालेकारः ॥ 6.69 ॥  
 यथैव श्लाध्यते गङ्गा पादेन परमेष्ठिनः ।  
 प्रभवेण द्वितीयेन तथैवोच्छिरसा त्वया ॥ 6.70 ॥  
 अन्वयः- गङ्गा प्रभवेण परमेष्ठिनः पादेन यथेव श्लाध्यते तथैव द्वितीयेन प्रभवेण उच्छिरसा त्वया श्लाध्यते ।  
 मल्लिo- यथैवेति । गङ्गा भागोरथी । प्रभवत्यस्मादिति प्रभवस्तेन कारणेन परमे तिष्ठतीति परमेष्ठिनो विष्णोः । परमे कित्प्रत्ययः । \`तत्पुरुषे कृति बहुलम्' इत्यलुक् \`-परमेवर्हिर्दिव्यग्निभ्यः स्थः' इति षत्वम् । पादेन चरणेन यथैव श्लाध्यते प्रशस्यते तथैव द्वितीयेन प्रभवेणीच्छिरसा त्वया श्लाध्यते । हरिचरणवत्तीर्थस्यापि तीर्थभूतस्त्वमिति भावः ॥ 6.70 ॥  
 तिर्यगूर्ध्वमधस्ताच्च व्यापको महिमा हरेः ।  
 त्रिविक्रमोद्यतस्यासीत्स तु स्वाभाविकस्तव ॥ 6.71 ॥  
 अन्वयः- तिर्यक् ऊर्ध्वम् अधस्ताच्च व्यापको महिमा त्रिविक्रमोद्यतस्य हरेः आसीत्, तव तु व्यापको महिमा स्वाभाविकः ।  
 मल्लिo- तिर्यगिति । तिर्यगूर्ध्वमधस्ताच्च व्यापकः । सर्वव्यापीत्यर्थः । महिमा महत्त्वं हरेर्विष्णोस्त्रिषु विक्रमेषूद्यतस्य सत आसीत् । त्रिविक्रमोद्यतस्यास्ति कदाचिदेव न तु सर्वदेत्यर्थः । तव तु व्यापको महिमा स्वाभाविकः । नित्यसिद्ध इत्यर्थः ॥ 6.71 ॥  
 यज्ञभागभुजां मध्ये पदमातस्थुषा त्वया ।  
 उच्चैर्हिरण्मयं श्रृङ्गं सुमेरोर्वितथीकृतम् ॥ 6.72 ॥  
 अन्वयः-- यज्ञभागभुजां मध्ये पदम् आतस्थुषा त्वया सुमेरोः हिरण्मयम् उच्चैः श्रृङ्गं वितथीकृतम् ।  
 मल्लिo- यज्ञेति । यज्ञभागभुजामिन्द्रादीनां मध्ये पदमातस्थुषा निहितवता त्वयोच्चैरुन्नतं हिरण्यस्य विकारो हिण्मयम् । \`दाण्डिनायनहास्तिनायने-' त्यादिनिपातनात्साधु । सुमेरोः श्रृङ्गं शिखरम् । प्राधान्यं च ध्वन्यते । \`श्रृङ्गं प्राधान्यसान्वोश्च' इत्यमरः । वितथीकृतं व्यर्थीकृतम् । तस्य यज्ञभागाभावादिति भावः । अस्य तु तत्सद्भावे प्रमाणम्- \`हिमवतो हस्ती' ति श्रुतिः ॥ 6.72 ॥  
 काठिन्यं स्थावरे काये भवता सर्वमर्पितम् ।  
 इदं तु ते भक्तिनम्रं सतामाराधनं वपुः ॥ 6.73 ॥  
 अन्वयः- भवता सर्वं काठिन्यं स्थावरे काये समर्पितम्, सताम् आराधनं ते इदं वपुस्तु भक्तिनम्रम् ।  
 मल्लिo- काठिन्यमिति । भवता सर्वं काठिन्यम् । अनम्रत्वमित्यर्थः । स्थावरे स्थिरे काये । शिलामय इत्यर्थः । अर्पितं न्यस्तम् । सतामर्हतामाराधनं पूजासाधनं त इदं वपुस्तु जङ्गममित्यर्थः । भक्तिनम्रम् । काठिन्यलेशोऽप्यत्र नास्त्यन्यथा नम्रत्वासंभवादित्यर्थः । तथा चासाधारण्यं ध्वन्यते ॥ 6.73 ॥  
 तदागमनकार्य नः श्रृणु कार्यं तवैव तत् ।  
 श्रेयसामुपदेशात्तु वय मत्रांशभागिनः ॥ 6.74 ॥  
 अन्वयः-- तत् नः आगमनकार्य श्रृणु । तत् कार्यं तव एव । वयं तु श्रेयसाम् उपदैशात् अत्र अंशभागिनः ।  
 मल्लिo- तदिति । तत्तस्मान्नोऽस्माकमागमनस्य कार्यं प्रयोजनं श्रृणु । तत्कार्यं च तवैव, न त्वस्माकमित्यवधारणार्थ एवकारः । वयं तु श्रेयसामुपदेशादत्र कार्येऽशभागिनः । त्वमेवात्र फलभाग्वयमुपदेष्टार इति भावः ॥ 6.74 ॥  
 अणिमादि गुणोपेतमस्पृष्टपुरुषान्तरम् ।  
 शब्दमीश्वर इत्युच्चैः सार्धचन्द्रं बिभर्ति यः ॥ 6.75 ॥  
 अन्वयः- यः अणिमादिगुणोपेतम् अस्पृष्टपुरुषाऽन्तरम् उच्चैः ईश्वर इति शब्दं सार्धचन्द्रं बिभर्ति ।  
 मल्लिo- अणिमेति । यः शंभुरणिमादिगुणोपेतमणिमादिभिरष्टाभिर्गुणैर्वाच्यभूतैरुपेतम् । अष्टैश्वर्यवाचकमित्यर्थः, अतएवास्पृष्टं पुरुषान्तरं येन तं तथोक्तम् पुरुषान्तरस्यानभिधायकम् । तस्यैवैवंगुणत्वादित्यर्थः, उच्चः परममीश्वर इति शब्दम् । निरुपपदेश्वरशाब्दमित्यर्थः । सार्धचन्द्रमर्धचन्द्रयुक्तम् । अर्धचन्द्रं चेत्यर्थः । बिभर्ति ॥ 6.75 ॥  
 कलितान्योन्यसामर्थ्यैः पृथिव्यादिभिरात्मभिः ।  
 येनेदं ध्रियते विश्वं धुर्यैर्यानमिवाध्वनि ॥ 6.76 ॥  
 अन्वयः-- येन कलिताऽन्योन्यसामर्थ्यैः पृथिव्यादिभिः आत्मभिः इदं विश्वं धुर्यैः अध्वनि यानम् इव ध्रियते ।  
 मल्लिo- कलितेति । येन शंभुना कलितं धृतिसंग्रहादिस्वस्वगुणसंपादितमन्योन्यसामर्थ्यं परस्परसहकाररुपं यैस्तथोक्तैः । स्वस्वरुपसामर्थ्यंमन्योन्याधेयमेवेति भावः । वृथिव्यादिभिरात्मभिः । अष्टाभिर्मूर्तिभिरित्यर्थः । इदं व्यक्तं विशवं धुरं वहन्तीति धुर्यैरश्वैः । \`धुरो यङ्ढको' इति यत्प्रत्ययः । अध्वनि यानं रथ इव ध्रियते ॥ 6.76 ॥  
 योगिनो यं विचिन्वन्ति क्षेत्राभ्यन्तरवर्तिनम् ।  
 अनावृत्तभयं यस्य पदमाहुर्मनीषिणः ॥ 6.77 ॥  
 अन्वयः- योगिनः क्षेत्राऽभ्यन्तरवरवर्तिनं यं विचिन्वन्ति, मनीषिणो यस्य पदम् अनावृत्तिभयम् आहुः ।  
 मल्लिo- योगिन इति । योगिनोऽयात्मवेदिनः क्षेत्राभ्यन्तरवर्तिनं शरीरान्तश्चरं सर्वभूतान्तर्यामिणम् । परमात्मस्वरुपिणमित्यर्थः । \`क्षेत्रं पत्नीशरीरयोः' इत्यमरः । यं शंभुं विचिन्वन्ति मृगयन्ते, मनीषिणो विद्वासो यस्य शंभोः पदं स्थानमविद्यमानमावृत्तेः पुनः संसारापत्तेर्भयं यत्र तत्तथाभूतमाहुः ॥ 6.77 ॥  
 स ते दुहितरं साक्षात्साक्षी विश्वस्य कर्मणाम् ।  
 वृणुते वरदः शंभुरस्मत्संक्रामितैः पदैः ॥ 6.78 ॥  
 अन्वयः- विश्वस्य कर्मणां साक्षी वरदः स शम्भुः अस्मत्संक्रामितैः पदैः ते दुहितरं साक्षात् वृणुते ।  
 मल्लिo-- स इति । विश्वस्य जगतः कर्मणां साक्षी द्रष्टा । \`साक्षाद्द्रष्टरि संज्ञायाम्' इतिनिप्रत्ययः । वरानिष्टान्ददातीति वरदः । \`आतोऽनिपसर्गे कः' इति कप्रत्ययः । स पूर्वोक्तः शंभुरस्मत्संक्रामितैः पदैरस्मासु निवेशितैर्वाक्यैस्ते दुहितरं साक्षाद् वृणुते । अस्मन्मुखेन स्वयमेव याचत इत्यर्थः ॥ 6.78 ॥  
 तथर्थमिव भारत्या सुतया योक्तुमर्हसि ।  
 अशोच्या हि पितुः कन्या सद्भर्तृप्रतिपादिता ॥ 6.79 ॥  
 अन्वयः-- भारत्या अर्थम् इव तं सुतया योक्तुम् अर्हसि । हि सद्भर्तृप्रतिपादिता कन्या पितुः अशोच्या ।  
 मल्लिo- तमिति । तं शंभुं भारत्या वाचार्थमभिधेयमिव सुतया दुहित्रा योक्तुं संघटयितुमर्हसि । अत्र वागर्थयोरुपमानत्वसामर्थ्याच्छिवयोर्नित्ययोगो विवक्षित इत्युक्तम् \`वागर्थाविव संपक्तौ' (रघुवंशे 1/1) इत्यत्रापि । तथाहि सद्भर्त्रे प्रतिपादिता दत्ता कन्या पतुरशोच्या ॥ 6.79 ॥  
 गुणान्तरमप्याह-  
 यावन्त्येतानि भूतानि स्थावराणि चराणि च ।  
 मातरं कल्पयन्त्वेनामीशो हि जगतः पिता ॥ 6.80 ॥  
 अन्वयः- स्थावराणि चराणि च यावन्ति एतानि भूतानि एनां मातरं कल्पयन्तु, हि ईशो जगतः पिता ।  
 मल्लिo- यावन्तीति । स्थावराणि चराणि च यावन्त्येतानि भूतानि सन्तीति शेषः । सर्वाणि भूतानीत्यर्थः । एनां ते दुहितरं मातरं कल्पयन्तु । हि यस्मादीशो जगतः पिता । पितृदारेषु मातृभावो न्याय्य इति भावः ॥ 6.80 ॥  
 प्रणम्य शितिकण्ठाय विबुधास्तदनन्तरम् ।  
 चरणौ रञ्जयन्त्वस्याश्चूडामणिमरीचिभिः ॥ 6.81 ॥  
 अन्वयः- विबुधाः शितिकण्ठाय प्रणम्य तदनन्तरम् अस्याः चरणौ चूडामणिमरीचिभिः रञ्जयन्तु ।  
 मल्लिo- प्रणम्येति । विबुधा देवाः शितिकण्ठाय शिवाय प्रणाम्य तदनन्तरं नीलकण्ठप्रणामानन्तरमस्याश्चरणौ चूडामणिमरीचिभी रञ्जयन्तु । ईश्वरपरिग्रहादखिलदेवतावन्द्या भवत्वित्यर्थः ॥ 6.81 ॥  
 उमा वधूर्भवान्दाता, याचितार इमे वयम् ।  
 वरः शंभुरलं ह्येष त्वत्कुलोद्भूतये विधिः 6.82 ॥  
 अन्वयः- उमा वधूः, भवान् दाता, इमे वयं याचितारः, शम्भुः वरः, हि एष विधिः त्वत्कुलोद्भूतये अलम् ।  
 मल्लिo-- उमेति । उमा वधूः । इमे वयं याचितारः प्रार्थकाः । शंभुर्वरो वोढा । एष विधिरेषा सामग्री त्वत्कुलस्योद्भूतये उच्छ्रयायालं पर्याप्तं हि । \`नमः स्वस्तिस्वाहास्वधे-' त्यादिना चतुर्थि ॥ 6.82 ॥  
 अस्तोतुः स्तूयमानस्य, वन्द्यस्यानन्यवन्दिनः ।  
 सुतासंबन्धविधिना भव विश्वगुरोर्गुरुः ॥ 6.83 ॥  
 अन्वयः- अस्तोतुः स्तूयमानस्य, वन्द्यस्य अनन्यवन्दिनो विश्वगुरोः सुतासम्बन्धविधिना गुरुः भव ।  
 मल्लिo-- अस्तोतुरिति । स्वयमन्यस्तोता न भवतीत्यस्तोतुः, कुंतुस्तूयमानस्य सर्वस्तुत्यस्य, वन्द्यस्य, जगद्वन्द्यस्य स्वयमन्यं न वन्दत इत्यनन्यवन्दिनो विश्वगुरोर्देवस्य सुतासंबन्धविधिना यौनसंबन्धाचरणेन गुरुर्भव । यो नान्यं स्तौति न वन्दते तस्यापि त्वं स्तुत्यो वन्द्यश्चेत्यहो तव भाग्यवत्तेत्यर्थः ॥ 6.83 ॥  
 एवंवादिनि देवर्षै पार्श्वे पितुरधोमुखी ।  
 लीलाकमलपत्त्राणि गणयामास पार्वती ॥ 6.84 ॥  
 अन्वयः- देवर्षै एवंवादिनि (सति) पार्वती पितुः पार्श्वे अधोमुखी (सती) लीलाकमलपत्त्राणि गणयामास ।  
 मल्लिo-- एवमिति । देवर्षावङ्गिरस्येवंवादिनि सति पार्वती पितुः पार्श्वेऽधोमुखी सती । लज्जयेति शेषः । लीलाकमलपत्त्राणि गणयामास संचख्यौ । लज्जावशात्कमलदलगणनाव्याजेन हर्ष जुगोपेत्यर्थः । अनेनावहित्याख्यः संचारी भाव उक्तः । तदुक्तम्- \`अवहित्था तु लज्जादेर्हर्षादाकारगोपनम्' । इति ॥ 6.84 ॥  
 शैलः संपूर्णकामोऽपि मेनामुखमुदैक्षत ।  
 प्रायेण गृहिणीनेत्राः कन्यार्थेषु कुटुम्बिनः ॥ 6.85 ॥  
 अन्वयः- शैलः सम्पूर्णकामः अपि मेनामुखम् उदैक्षत, (हि) प्रायेण कुटम्बिनः कन्यार्थेषु गृहिणीनेत्राः ।  
 मल्लिo- शैल इति । शैलो हिमवान्संपूर्णकामोऽपि । दातुं कृतनिश्चयोऽपीत्यर्थः । मेनामुखमुदैक्षत । उचितोत्तरजिज्ञासयेति भावः । तथा हि । प्रायेण कुटुम्बिनो गृहस्थाः कन्यार्थेषु कन्याप्रयोजनेषु गृहिण्येव नेत्रं कार्यं ज्ञानकारणं येषां ते तथोक्ताः । कलत्रप्रधानवृत्तय इत्यर्थः ॥ 6.85 ॥  
 मेने मेनापि तत्सर्व पत्युः कार्यमभीप्सितम् ।  
 भवन्त्यव्यभिचारिण्यो भर्तुरिष्टे पतिव्रताः ॥ 6.86 ॥  
 अन्वयः-- मेना अपि पत्युः तत् सर्वम् अमीप्सितं कार्यं मेने । (तथा हि) पतिव्रता भर्तुः इष्टे अव्यभिचारिण्यो भवन्ति ।  
 मल्लिo- मेना इति । मेनापि पत्युर्हिमालयस्य तत्सर्वमभीप्सितं कार्यं मेनेऽङ्गीचकार । तथाहि । पतिरेव व्रतं यासां ता भर्तुरिष्टेऽभीप्सिते न विद्यते व्यभिचारो यासां ता अव्यभिचारिण्यो भवन्ति भर्त्तुचित्ताभिप्रायज्ञा भवन्तीति भावः ॥ 6.86 ॥  
 इदमत्रोत्तरं न्याय्यमिति बुद्ध्या बिमृश्य सः ।  
 आददे वयसामन्ते मङ्गलालंकृतां सुताम् ॥ 6.87 ॥  
 अन्वयः-- स वचसाम् अन्ते अत्र इदं न्याय्यम् उत्तरम् इति बुद्ध्या विमृश्य मङ्गलाऽलंकृतां सुताम् आददे ।  
 मल्लिo-- इदमिति । स हिमवान्वचसामन्ते मुनिवाक्यावसानेऽत्र मुनिवाक्य इदमुत्तरश्लोके वक्ष्यमाणं दानमेव न्याय्यं न्यायादनपेतमुत्तरमिति बुद्ध्या चित्तेन विमृश्य विचिन्त्य मङ्गलं यथा तथालंकृतां सुतामाददे हस्ताभ्यां जग्राह ॥ 6.87 ॥  
 एहि विश्वात्मने वत्से ! भिक्षासि परिकल्पिता ।  
 अर्थिनो मुनयः प्राप्तं गृहमेधिफलं मया ॥ 6.88 ॥  
 अन्वयः- हे वत्से ! एहि । त्वं विश्वात्मने भिक्षा परिकल्पिता असि । अर्थिनो मुनयः । मया गृहमेधिफलं प्राप्तम् ।  
 मल्लिo- एहीति । हे वत्से पुत्रि ! एह्यागच्छ । त्वं विश्वात्मने शिवाय भिक्षा परिकल्पितासि निश्चितासि । \`रत्नादिस्तम्बपर्यन्तं सर्व भिक्षा तपस्विनः' । इति वचनादिति भावः । अर्थिनो याचितारो मुनयः । मया गृहमेधिनो गृहस्थस्य फलं प्राप्तम् । इह परत्र च तारकत्वात्पात्रे कन्यादानं गार्हस्थ्यस्य फलमित्यर्थः ॥ 6.88 ॥  
 एतावदुक्त्वा तनयामृषीनाह महीधरः ।  
 इयं नमति वः सर्वास्त्रिलोचनवधूरि ति ॥ 6.89 ॥  
 अन्वयः- महीधरः तनयाम् एतावत् इक्त्वा \`इयं त्रिलोचनवधूः सर्वान् वो नमति' इति ऋषीन् आह ।  
 मल्लिo- एतावदिति । महीधरो हिमवांस्तनयामेतावत्पूर्वोक्तमुक्तवार्षीनाह-किमिति । इयं त्रिलोचनवधूस्त्र्यम्बकपत्नी वः सर्वान्नमतीति । त्रिलोचनवधूरितिसिद्धवदभिधानेनाविप्रतिपन्नं दानमिति सूचयति ॥ 6.89 ॥  
 ईप्सितार्थक्रियोदारं तेऽभिनन्द्य गिरेर्वचः ।  
 आशीर्भिरेधयामासुः पुरःपाकाभिरम्बिकाम् ॥ 6.90 ॥  
 अन्वयः- ते ईप्सिताऽर्थक्रियोदारं गिरेः वचः अभिनन्द्य अम्बिकां पुरःपाकाभिः आशीर्भिः एधयामासुः ।  
 मल्लिo- ईप्सितार्थेति । ते मुनयः । ईप्सितार्थक्रिययेष्टार्थकरणेनोदारं महत् । \`उदारो दातृमहतोः' इत्यमरः । गिरेर्हिमवतो वचो वचनमभिनन्द्य साध्विति संस्तुत्याम्बिकामम्बाम् । पच्यत इति पाकः फलम् । पुरःपाकाभिः पुरस्कृतफलाभिराशीर्भिराशीर्वादैरेधयामासुः संवर्धयामासुः ॥ 6.90 ॥  
 तां प्रणामदारस्त्रस्तजाम्बूनदवतंसकाम् ।  
 अङ्कमारोपयामास लज्जमानामरुन्धती ॥ 6.91 ॥  
 अन्वयः- प्रणामादरस्त्रस्तजाम्बूनदवतंसकां लज्जमानां ताम् अरुन्धती अङ्कम् आरोपयामास ।  
 मल्लिo- तामिति । प्रणामादरेण नमस्कारासक्त्या स्त्रस्ते जाम्बूनदे सुवर्णविकारौ वतंसके कनककुण्डले यस्यास्तां लज्जमानां तामम्बिकामरुन्धत्यङ्कमारोपयामास । \`रुहः पोऽन्यतरस्याम्' इति पकारः ॥ 6.91 ॥  
 तन्मातरं चाश्रुमुखीं दुहितृस्नेहविक्लवाम् ।  
 वरस्यानन्यपूर्वस्य विशोकामकरोद् गुणैः ॥ 6.92 ॥  
 अन्वयः-- दुहितृस्नेहविक्लवाम् अश्रुमुखीं तन्मातरं च अनन्यपूर्वेस्य वरस्य गुणैः विशोकाम् अकरोत् ।  
 मल्लिo- तदिति । दुहितृस्नेहेन पुत्रिकाप्रेम्ना विक्लवां वियोक्ष्यत इति भीताम् । अत एवाश्रूणि मुखे यस्यास्तामश्रुमुखीं तस्या अम्बिकाया मातरं तन्मातरं मेनां च । अन्या पूर्वं यस्यास्ति सोन्यपूर्वः । \`सर्वनाम्नो वृत्तिविषये पुंवद्भावः' इति पूर्वपदस्य पुंवद्भावः । स न भवतीत्यनन्यपूर्वस्तस्यानन्यपूर्वस्य । सापत्न्यदुःखमकुर्वत इत्यर्थः । वरस्य वोढुर्गुणैर्मृत्युंजयत्वादिभिर्विशोकां निर्दुःखामकरोत् ॥ 6.92 ॥  
 वैवाहिकीं तिथिं पृष्टास्तत्क्षणं हरबन्धुना ।  
 ते त्र्यहादूर्ध्वमाख्याय चेरुश्चीरपरिग्रहाः ॥ 6.93 ॥  
 अन्वयः- चीरपरिग्रहाः ते त्क्षणं हरबन्धुना वैवाहिकीं तिर्थि पृष्टाः (सन्तः) त्र्यहात् ऊर्ध्वम् आखयाय चेरुः ।  
 मल्लिo- वैवाहिकीमिति । चीरपरिग्रहा वल्कलमात्रवसनास्ते तपस्विनस्तत्क्षणं तस्मिन्नेव क्षणे हरबन्धुना हिमवता वैवाहिकीं विवाहयोग्यां तिर्थि पृष्टाः केप्यनुयुक्ताः सन्तः । त्रयाणामह्नां समाहरस्त्र्यहः । \`तद्धितार्थोत्तरपदसमाहारे च' इति समासः । \`राजाहः सखिभ्यष्टच' इति टच्प्रत्ययः । द्विगुत्वादेकवचनम् । \`रात्राह्नाहाः पुंसि' इति पुलिङ्गता । तस्मात्त्र्यहादूर्ध्वमुपार्याख्याय चतुर्थेऽहनि विवाह इत्युक्त्वा चेरुश्चलिताः ॥ 6.93 ॥  
 ते हिमालयमामन्त्र्य पुनः प्राप्य च शूलिनम् ।  
 सिद्धं चास्मै निवेद्यार्थ तद्विसृष्टाः खमुद्ययुः ॥ 6.94 ॥  
 अन्वयः- ते हिमालयम् आमन्त्र्य पुनः शूलिनं प्राप्य सिद्धम् अर्थम् अस्मै निवेद्य च तद्विसृष्टाः खम् उद्ययुः ।  
 मल्लिo- त इति । ते मुनयो हिमालयमात्रन्त्र्य साधु यामेत्यापृच्छ्य पुनः शूलिनं हरं संकेतस्थानस्थं प्राप्य सिद्धं निष्पन्नमर्थं प्रयोजनमस्मै निवेद्य च प्रापयित्वा च तद्विसृष्टास्तेन शूलिना विसृष्ठाः खमाकाशं प्रत्युद्ययुरुत्पेतुः । अत्र संक्षिप्तार्थाभिधानात्संक्षेपो नाम गुण उक्तः । तदुक्तम्- \`संक्षिप्तार्थाभिधानं यत्संक्षेपः परिकोर्तितः' इति ॥ 6.94 ॥  
 भगवान्पशुतिस्त्र्यहमात्रविलम्बमपि सोढुं न शशाक तदैत्सुक्यादित्याह-  
 पशुपतिरपि तान्यहानि कृच्छ्रादगमयदद्रिसुतासमागमोत्कः ।  
 कमपरमवशं न विप्रकुर्युर्विभुमपि तं यदमी स्पृशन्ति भावाः ॥ 6.95 ॥  
 अन्वयः- अद्रिसुतासमागमोत्कः पशुपतिः अपि तानि अहानि कृच्छ्रात् अगमयत् । अमी भावाः अवशम् अपरं कं न विप्रकुर्युः, यत् विभुं तन् अपि स्पृशन्ति ।  
 मल्लिo- पशुपतिरिति । उत्कं मनो यस्य स उत्कः । \`उत्क उन्मनाः' इति निपातः । अद्रिसुतासमागमोत्कः पार्वतीपरिणयोत्सुकः पशुपतिरपि तानि । त्रीणीति शेषः । अहानि कृच्छ्रादगमयदयापयत् । कविराह-अमी भावा औत्सुक्यादयः संचारिणोऽवशमिन्द्रियपरतन्त्रमपरं पृथग्जनं कं न विप्रकुर्युनं विकारं नयेयुः । यद्यस्माद्विभुं समर्थम् । जितेन्द्रियमिति यावत् । तं स्मरहरमपि स्पृशन्ति । विकुर्वन्तीत्यर्थः । अत्र विभुविकारसमर्थनादर्थादितरजनविकारः । कैमुतिकन्यायायादापततीत्यर्थापत्तिरलंकारः । तथा च सूत्रम्- \`दण्डापूपिकयार्थान्तरपतनमर्थापत्तिः' इति । अर्थान्तरन्यास इति । अर्थान्तरन्यास इति केचित्, तदुपेक्षणीयम् । युक्तिस्तु विस्तरभयान्नोच्यते । पुष्पिताग्रावृत्तम् \`-अयुजि नयुगरेफलो यकारो युजि च नजौ जरगाश्च पुष्पिताग्रा' । इति लक्षणात् ॥ 6.95 ॥  
 इति श्रीमन्महामहोपाध्यायकोलाचलमल्लिनाथसूरिविरचितया  
  संजीविनीसमाख्यया व्याख्यया समेतः श्रीकालिदासकृतौ  
   कुमारसंभवे महाकाव्ये उमाप्रदानो नाम षष्ठः सर्गः ।







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



  ***सप्तमः सर्गः***  




अथैषधीनामधिपस्य वृद्धौ तिथौ च जामित्रगुणान्वितायाम् ।  
 समेतबन्धुर्हिमवान्सुताया विवाहदीक्षाविधिमन्वतिष्ठत् ॥ 7.1 ॥  
 अन्वयः- अथ हिमवान् ओषधीनाम् अधिपस्य वृद्धौ तिथौ च जामित्रगुणाऽन्वितायां समेतबन्धुः (सन्) सुतायाः विवाहदीक्षाविधिम् अन्वतिष्ठत् ।  
 मल्लिo- अथेति । अथ त्र्यहानन्तरं हिमवानोषधीनामधिपस्य चन्द्रस्य वृद्धौ । शुक्लपक्ष इत्यर्थः । शुभकर्मस्वापूर्यमाणपक्षस्य प्राशस्त्यात् । तिथौ च जामित्रं लग्नात्सप्तमं स्थानं तस्य गुणः शुद्धिः सा च ग्रहराहित्यं तेनान्वितायां सत्याम् । यद्यपि जामित्रशुद्धिर्युक्तबन्धुः सन् । सुताया दुहितुर्विवाहदीक्षा विवाहसंस्कारः सैव विधि कर्म तमन्वतिष्ठत्कृतवान् ॥ 7.1 ॥  
 वैवाहिकैः कौतुकसंविधानैर्गृहे व्यग्रपुरन्ध्रिवर्गम् ।  
 आसीत्पुरं सानुमतोऽनुरागादन्तःपुरं चैककुलोपमेयम् ॥ 7.2 ॥  
 अन्वयः- अनुरागात् गृहे गृहे वैवाहिकैः कौतुकसंविधानैः व्यग्रपुरन्ध्रिवर्ग सानुमतः पुरम् अन्तःपुरं च एककुलोपमेयम् आसीत् ।  
 मल्लिo-- वैवाहिकैरिति । अनुरागात्प्रीतिवशात् । गृहे गृहे प्रतिगृहम् । वीप्सायां द्विर्भावः । विवाहः प्रयोजनमेषामिति वैवाहिकानि तैः । \`प्रयोजनम्' इति ठक् । कौतुकसंविधानैर्मङ्गलार्थसंपादनैर्व्यग्रो व्याकुलः पुरन्ध्रिवर्गः कुटुम्बिनीसंघो यर्स्मिस्तत्तथोक्तं सानुमतोऽद्रेः पुरं बाह्यमोषधिप्रस्थमन्तःपुरमवरोधनं चैककुलेनैकगृहेण वोपमेयमासीत् \`सजातीयगणे गौत्रे गृहेऽपि कथितं कुलम्' । इति विश्वः । सर्वेषामपि स्वगृह एवेदं शोभनं वर्तत इत्यभिमानोऽभूदित्यर्थः । एतेन हिमार्दैः प्रजाराग उक्तः । अत्र सर्व संपन्नमेवेत्यर्थः ॥ 7.2 ॥  
 संतानकाकीर्णमहापथं तच्चीनांशुकैः कल्पितकेतुमालम् ।  
 भासोज्ज्वलत्काञ्चनतोरणानां स्थानान्तरं स्वर्ग इवाबभासे ॥ 7.3 ॥  
 अन्वयः- सन्तानकाकीर्णमहापथं चीनांऽशुकैः कल्पिकेतुमालं काञ्चनतोरणानां भासा उज्ज्वत् स्थानान्तरं स्वर्ग इव आबभासे ।  
 मल्लिo- संतानकैरिति । संतानकैर्मन्दारकुसुमैराकीर्णा आस्तृता महापथा राजकीयपथा यर्स्मिस्तत्तथोक्तम् । चीनांशुकैः पट्टवस्त्रैः कल्पिता विरचिताः केतुमाला ध्वजपङ्क्तयो यस्य तत्तथोक्तम् । काञ्चनतोरणानां भासा प्रभजोज्जवलद्दीप्यमानं तत्पुरं स्थानान्तरं मेरोरन्यत्र स्थितः स्वर्ग इवाबभासे । उत्प्रेक्षालंकारः ॥ 7.3 ॥  
 एकैव सत्यामपि पुत्रपङ्क्तौ चिरस्य दृष्टेव मृतोत्थितेव ।  
 आसन्नपाणिग्रहणेति पित्रोरुमा विशीषोछ्वसितं बभुव ॥ 7.4 ॥  
 अन्वयः-- पुत्रपङ्क्तौ सत्याम् अपि उमा एका एव चिरस्य दृष्टा एव मृतोत्थिता इव आसन्नपाणिग्रहणा इति पित्रोः विशेषोच्छ्वसितं बभूव ।  
 मल्लिo- एकैवेति । पुत्राश्च दुहितरश्च पुत्राः । \`भ्रुतृपुत्रौ स्वसृदुहितृभ्याम्' इत्यैकशेषः । \`पुत्रौ पुवश्च दुहिता च' इत्यमरः । तेषां पङ्क्तौ संधे सत्यामप्युमैकैव चिरस्य दृष्टेव चिरान्नष्टलब्धेव मृतोत्थितेव मृत्वा पुनरुत्पन्नेवासन्नपाणिग्रहणासन्नविवाहेति । भर्तृगृहं गमिष्यतीति हेतोरित्यर्थः । पित्रोः मातापित्रोः । \`पिता मात्रा' इत्येकशेषः । विशेषेणोच्छ्वासितं प्राणभूता बभूव । पुमपत्यादपि अदिकप्रैमास्पदमभूदित्यर्थः ॥ 7.4 ॥  
 अङ्काद्ययावङ्कमुदीरिताशीः सा मण्डनान्मण्डनमन्वनुङ्क्त ।  
 संबन्धिभिन्नोऽपि गिरेः कुलस्य स्नेहस्तदेकायतनं जगाम ॥ 7.5 ॥  
 अन्वयः- सा उदीरिताशीः (सती) अङ्कात् अङ्कं ययौ, मण्डनात् मण्‍डनम् अन्वभुङ्क्त, सम्बन्धिभिन्नोऽपि गिरेः कुलस्य स्नेहः तदेकायतनं जगाम ।  
 मल्लिo- अङ्कादिति । सा पार्वत्युदीरिताशीः प्रयुक्ताशीर्वादा सत्यङ्कादङ्कमुत्सङ्ग ययौ । मण्डनान्मण्डनान्तरमन्यन्मण्डनमन्वभुङ्क्त । तदा सर्वे बन्धवः प्रत्येकमेव तामङ्कमारोप्य मण्डनं प्रायच्छन्नित्यर्थः । तच्च स्नेहनिबन्धनमेवेत्याह-संबन्धिभिन्नः स्वपुत्राभिर्भिन्नो विभक्तोऽपि गिरेः कुलस्य वंशस्य स्नेहस्तदेकायतनं सैवैकमायतनं स्थानं तज्जगाम । तदिति छेदेऽप्ययमेवार्थः । विधेयप्राधान्यान्नपुंसकत्वमिति । सर्वे बन्धवः स्वापत्येभ्योऽपि तस्यामधिकं स्निह्यन्तीति तात्पर्यार्थः ॥ 7.5 ॥  
 मैत्रे मुहूर्ते शशलाञ्छनेन योगं गतासूत्तरफल्गुनीषु ।  
 तस्याः शरीरे प्रतिकर्म चक्रुर्बन्धुस्त्रियो याः पतिपुत्रवत्यः ॥ 7.6 ॥  
 अन्वयः- मैत्रे मुहूर्ते उत्तरफल्गुनीषु शशलाञ्छनेन योगं गतासु तस्याः शरीरे याः पतिपुत्रवत्यः बन्धुस्त्रियः ताः प्तिकर्म चक्रुः ।  
 मल्लिo- मैत्र इति । अथ मैत्रे मित्रदैवत्ये मुहूर्ते । उदयमुहूर्तात्तृतीयमुहूर्त इत्यर्थः । \`आर्द्रः सार्द्रस्तथा मैत्रः शुभो वासव एव च' । इति वृहस्पतिस्मरणात् । उत्तरफल्गुनीषु फल्गुनीनक्षत्रे । \`फल्गुनी प्रोष्ठपदानां च नक्षत्रे' इत्येकस्मिन्नपि बहृवचनम् । शशलाञ्छनेन चन्द्रेण योगं गतासु सतीषु तस्याः पार्वत्याः शरीरे बन्धुस्त्रियः प्रतिकर्म प्रसाधनम् । \`प्रतिकर्म प्रसाधनम्' इत्यमरः । चक्रुः । कीदृश्यः । याः पतिपुत्रवत्यः । जीवद्भर्तृका जीवदापत्याश्चेत्यर्थः ॥ 7.6 ॥  
 प्रतिकर्मप्रकारमेव प्रपञ्चयति-  
 सा गौरसिद्धार्थनिवेशवद्भिर्दूर्वाप्रवालैः प्रतिभिन्नशोभम् ।  
 निर्नाभि कौशेयमुपात्तबाणमभ्यङ्गनेपथ्यमलंचकार ॥ 7.7 ॥  
 अन्वयः- स गौरसिद्धाऽर्थनिवेशवद्भिः दूर्वाप्रवालैः प्रतिभिन्नशोभं निर्नाभिकौशेयम् उपात्तबाणम अभ्यङ्गनेपथ्यम् अलञ्चकार ।  
 मल्लिo- सेति । सा गौरी गौरसिद्धार्थनिवेशवद्भिः श्वेतसर्षपप्रक्षेपवद्भिर्दूर्वाप्रवालैर्दूर्वाङ्कुरैः प्रतिभिन्नशोभं विशेषितशोभं निर्नाभ्यतिक्रान्तनाभि कौशेयं वस्त्रविशेषं यर्स्मिस्तत्तथोक्तम् । \`कौसेयं कृमिकोशोत्थम्' इत्यमरः । उपात्तबाणं गृहीतशरम् \`शरः क्षत्रियया ग्राह्यः' इति मनुस्मरणात् । अभ्यङ्गनेपथ्यमभ्यङ्गवेशमलंचकार । अलंकारमप्यलंचकारेत्यर्थः ॥ 7.7 ॥  
 बभौ च संपर्कमुपेत्य बाला नवेव दीक्षाविधिसायकेन ।  
 करेण भानोर्बहुलावसाने संधुक्ष्यमाणेव शशाङ्करेखा ॥ 7.8 ॥  
 अन्वयः- बाला नवा इव दीक्षाविधिसायकेन सम्पर्कम् उपेत्य बहुलाऽवसाने भानोः करेण सन्धुक्ष्यमाण शशाऽङ्करेखा इव बभौ ।  
 मल्लिo- बभावित । किंचेति चार्थः । बाला नवेव दीक्षाविधौ विवाहकृत्ये यः सायकस्तेन संपर्कमुपेत्य बहुलावसाने कृष्णपक्षात्यये । शुक्लपक्षादावित्यर्थः । भानोः करेण किरणेन संधुक्ष्यमाणोपचीयमानाः \`सलिलमये शशिनि रवुर्दीधितयो मूर्च्छितास्तमो नैशम् । क्षपयन्ती' त्यादिवचनात् । शशङ्करेखेव बभौ ॥ 7.8 ॥  
 तां लोध्रकल्केन हृताङ्कतैलामाश्यानकालेयकृताङ्गरागाम् ।  
 वासो वसानामभिषेकयोग्यं नार्यश्चतुष्काभिमुखं व्यनैषुः ॥ 7.9 ॥  
 अन्वयः- लोध्रकल्केन हृताऽङ्गतैलाम् आश्यानकालेयकृताऽङ्गरागाम् अभिषेकयोग्यं वासो वसानां तां नार्यः चतुष्काऽभिमुखं व्यनैषुः ।  
 मल्लिo- तामिति । लोध्रकल्केन लोध्रचूर्णेन हृतमङ्गतैलं यस्यास्ताम् । कृतोद्वर्तनामित्यर्थः । आश्यानमीषच्छुष्कं तेन कालेयेन गन्धद्रव्येण कृताङ्गरागाम् । कृतस्नैग्ध्यामित्यर्थः । \`अथ जायकम् । कालेयकं च कालानुसार्यं चे त्यमरः । अभिषेकयोग्यं वासो वस्त्रं वसानां स्नानशाजीमाच्छादयन्तीं तां पार्वतीं नार्यश्चतुष्कं चतुः स्तम्भगृहं तदभिमुखं व्यनैषुः । स्नानगृहं निन्युरित्यर्थः ॥ 7.9 ॥  
 विन्यस्तवैदूर्य शिलातलेऽस्मिन्ना बद्धमुक्ताफलभक्तिचित्रे ।  
 आवर्जिताष्टापदकुम्भतोयैः सतूर्यमेनां स्नपयांबभूवुः ॥ 7.10 ॥  
 अन्वयः- विन्यस्तवैदूर्यशिलातले आबद्धमुक्ताफलभक्तिचित्रे अस्मिन् एनाम् आवर्जिताऽष्टापदकुम्भतोयैः सतूर्यं स्नपयाम्बभूवुः ।  
 मल्लिo- विन्यस्तेति । विन्यस्तं वैदूर्यशिलातलं मरकतशिलातलं मरकतशिलाप्रदेशो यर्स्मिस्तस्मिन्नाबद्धानां मुक्ताफलानां भक्तिरचनाभिश्चित्रेऽर्स्मिश्चतुष्क एनां पार्वतीमावर्जितानामानमितानामष्ठापदकुम्भानां कनककलशानां तोयैः सतूर्यं मङ्गलवाद्ययुक्तं यथा तथा स्नपयांबभूबुः । अष्टसु लोहेषु पदं प्रतिष्ठा यस्येत्यष्टापदम् । \`अष्टनः संज्ञायाम्' इति दीर्धः । \`अष्टापदं स्यात्कनकम्' इति विश्वः ॥ 7.10 ॥  
 सा मङ्गलस्नानविशुद्धगात्री गुहीतपत्युद्गमनीयवस्त्रा ।  
 निवृर्त्तपर्जन्यजलाभिषेका प्रफुल्लकाशा वसुधेव रेजे ॥ 7.11 ॥  
 अन्वयः- मङ्गलस्नानविशुद्धगात्री गृहीतवत्युद्गमनीयवस्त्रा सा निर्वत्तपर्जन्यजलाऽभिषेका प्रफुल्लकाशा वसुधा इव रेजे ।  
 मल्लिo- सेति ।मङ्गलर्थस्नाने विशुद्धगात्री निर्मलाङ्गी पत्युर्वरस्योद्गमनौयवस्त्रं धौतवस्त्रम् । \`धौतमुद्गमनीयं स्यात्' इति हलायुधः । \`तत्स्यादुद्गमनीयं यद्धौतयोर्वस्त्रयोर्युगम्' इत्यमरः । युगग्रहणं तु प्रायिकाभिप्रायम् । अत एवात्र क्षीरस्धामी- \`युगं प्रायशो यल्लक्ष्यं तदेव' इति व्याख्याय \`गृहीत पत्युद्गमनीयवस्त्रा' इत्येतदेवोदाहृतवान् । गृहीतं पतिप्रत्युद्गमनीयवस्त्रं यया सा । धौतवस्त्रमाच्छादितवतीत्यर्थः । सा पार्वती निर्वृत्तो निष्पन्नः पर्जन्यस्य जलेनाभिषेको यस्याः सा तथोक्ता । प्रफुल्लतीति प्रफुल्ल काशं काशपुष्पं यस्याः सा तथोक्ता वसुधेव रेजे शुशुभे ॥ 7.11 ॥  
 तस्मात्प्रदेशाच्च वितानवन्तं युक्तं मणिस्तम्भचतुष्टयेन ।  
 पतिव्रताभिः परिगृह्य निन्ये क्लृप्तासनं कौतुकवेदिमध्यम् ॥ 7.12 ॥  
 अन्वयः- तस्मात् प्रदेशात् वितानवन्तं मणिस्तम्घचतुष्टयेन युक्तं क्लॄष्तासनं कौतुकवेदिमध्यं पतिव्रताभिः परिगृह्य (सा) निन्ये ।  
 मल्लिo- तस्मादिति । किंचेति चार्थः । तस्मात्प्रदेशात्स्नानप्रदेशाद्वितानवन्तमुल्लोचयुक्तम् । \`अस्त्री वितानमुल्लोचः' इत्यमरः । मणिस्तम्भचतुष्टयेन युक्तं वलृप्तं सज्जमानमासनं यस्मिंस्तं कौतुकवेदिमध्यं पतिव्रताभिः परिगृह्य दौर्भ्यामालिङ्ग्य निन्ये नीता । प्रसाधनार्थमित्यर्थः ॥ 7.12 ॥  
 तां प्रङ्मुखीं तत्र निवेश्य तन्वीं क्षणं व्यलम्बन्त पुरो निषण्णाः ।  
 भूतार्थशोभाह्रियमाणनेत्राः प्रसाघने संनिहितेऽपि नार्यः ॥ 7.13 ॥  
 अन्वयः- नार्यः तन्वीं तां तत्र प्राङ्मुखीं निवेश्य पुरोनिषण्णाः (सत्यः) प्रसाधने सति अपि भूताऽर्थशोभाह्रियमाणनेत्राः (सत्यः) क्षण व्यलम्बन्त ।  
 मल्लिo-- तामिति । नार्यः प्रसाधिकास्तां तन्वीं पार्वती तत्र वेदिमध्ये प्राङ्नुखीं निवेश्योपवेश्य पुरोनिषण्णा अग्रे स्थिताः । प्रसाध्यतेऽनेनेति प्रसाधनेऽलंकारसाधनवर्गे संनिहितेऽपि भूतार्था सत्यरुपा । स्वाभाविकीति यावत् । या शोभा रामणीयकं तया ह्रियमाणान्याकृष्यमाणानि नेत्राणि यासां तास्तथोक्ताः क्षणं व्यलम्बन्त । स्वभावसुन्दर्याः किमस्याः प्रसाधनेनेति तूष्णीं तस्थुरित्यर्थः ॥ 7.13 ॥  
 धूपोष्मणा त्याजितमार्द्रभावं केशान्तमन्तःकुसुमं तदीयम् ।  
 पर्याक्षिपत्काचिदुदारबन्धं दूर्वावता पाण्डुमधूकदाम्ना ॥ 7.14 ॥  
 अन्वयः- काचित् धूपोष्मणा आर्द्रभावं त्याजितम् अन्तः कुसुमं तदीयं केशाऽन्तं दूर्वावता पाण्डुमधूकदाम्ना उदारबन्धं पर्याक्षिपत् ।  
 मल्लिo- धूपेति । काचित्प्रसाधिका धूपोष्मणा करणेनार्द्रभावमार्द्रत्वं त्याजितम् । पचादिषु पाठाद्विकर्मकत्वम् । त्यजतेर्ण्यन्तादप्रधाने कर्मणि क्तः । अन्तःकुसुममन्तर्नक्षिप्तकुसुमं तस्या इमं तदीयं केशान्तं केशापाशं दूर्वावता मध्यं मध्ये ग्रथितदूर्वेण पाण्डुमधूकदाम्ना हरितमधुद्रुमकुसुममाल्येन । \`मधूके तु गुडपुष्पमधुद्रुमौ' इत्यमरः । उदारबन्धं यथा तथा पर्याक्षिपद्वबन्ध ॥ 7.14 ॥  
 विन्यस्तशुक्लागुरु चक्रुरङ्गं गोरोचनापत्रविभक्तमस्याः ।  
 सा चक्रवाकाङिकितसैकतायास्त्रिस्त्रोतसः कान्तिमतीत्य तस्थौ ॥ 7.15 ॥  
 अन्वयः-- (ताः) अस्या अङ्गे विन्यस्तशुक्लाऽगुरु गोरोचनापत्रविभक्तं चक्रुः । सा चक्रवाकाऽङ्कितसंकतायाः त्रिस्त्रोतसः कान्तिम् अतीत्य तस्थौ ।  
 मल्लिo- विन्यस्तेति । अस्या गौर्या अङ्गं गात्रं विन्यस्तं विरचितं शुक्लागुरु यस्मिस्तद् गोरोचनायाः पत्त्रेः पत्त्ररचनाभिर्विभक्तं विशेषितं चक्रुः । सा तथाभूता गौरी चक्रवाकैरङ्कितं सैकतं यस्यास्तस्यास्त्रिस्त्रोतसो गङ्गायाः । कान्तिं शोबामतीत्यातिक्रम्य तस्यौ । अत्र गोरोचनाचक्रवाकयोः पीतत्वेन साम्यं, त्रिस्त्रोतसो धावल्यं तु प्रसिद्धत्वान्न स्वपदेनोपात्तम् ॥ 7.15 ॥  
 लग्नद्विरेफं परिभूय पद्मं समेघलेखं शशिनश्च विम्बम् ।  
 तदाननश्रीरलकैः प्रसिद्धैश्चिच्छेद सादृश्यकथाप्रसङ्गम् ॥ 7.16 ॥  
 अन्वयः- प्रसिद्धैः अलकैः तदाननश्रीः लग्नद्विरेफं पद्मं, समेघलेखं शशिनो बिम्बं च परिभूय सादृश्यकथाप्रसङ्गं चिच्छेद ।  
 मल्लिo- लग्नेति । प्रसिद्धैर्भूषितैः । \`प्रसिद्धौ ख्यातभूषितौ' इत्यमरः । अलकैरुपलक्षिता तस्या गौर्याः आननश्रीर्लग्नद्विरेफं पद्मं समेधलेखं मेघरेखायुक्तं शशिनो बिम्बं च परिभूय तिरस्कृत्य सादृश्यमुपमा तस्य कथोक्तिस्तस्याः प्रसङ्गं प्रसक्तिं सादृश्यं वाङ्मात्रप्रसक्तमपि चिच्छेदाभिनत् । प्रसक्तयोः पद्मचन्द्रयोः परिभूतत्वादन्यत्र चाप्रसङ्गादित्यर्थः । अत्र पूर्वाधंवाक्यार्थस्य सादृश्यकथाच्छेदं प्रति हेतुत्वेनोपन्यासात्काव्यलिङ्गमलंकारः । लक्षणं तूक्तम् ॥ 7.16 ॥  
 कर्णार्पितो लोध्रकषायरुक्षे गोरोचनाक्षेपनितान्तगौरे ।  
 तस्याः कपोले परभागलाभाद्वबन्ध चक्षूँषि यवप्ररोहः ॥ 7.17 ॥  
 अन्वयः-- तस्याः कर्णाऽर्पिता यवप्ररोहो लोध्रकषायरुक्षे गोरोचनाक्षेपनिनान्तगौरे कपोले परभागलाभात् चक्षूंषि बबन्ध ।  
 मल्लिo- कर्णेति । तस्या गौर्याः कर्णेऽर्पितो निक्षिप्तो यवप्ररोहो यवाङ्कुरो लोध्रस्य वृक्षविशेषस्य कषायेण विलेपनेन रुक्षे विशदे । उद्वर्तिते इत्यर्थः । \`कषायो रसभेदे स्यादङ्गरागे विलेपने' । इति विश्वः । गोरोचनायाः क्षेपेण विन्यासेन नितान्तगौरेऽत्यन्तारुणे । \`गौरः श्वेतेऽरुणे पीते' इति विश्वः । कपोले गण्डस्थले परभागलाभाद्वर्णोत्कर्षप्राप्तेश्चक्षूंर्षि । द्रष्टॄणामिति शेषः । बबन्ध जहार । आचकर्षेत्यर्थः । गोरोचनारुणे गण्डस्थले पाण्डुरो यवाङ्कुरो विजातीयवर्णसंनिधानाल्लब्धवर्णोत्कर्षः संश्चक्षुराकर्षकोऽभूदिति भावः ॥ 7.17 ॥  
 रेखाविभक्तः सुविभक्तगात्र्याः किचिन्धूच्छिष्ट विमृष्टरागः ।  
 कामुप्यभिख्यां स्फुरितैरपुष्यदासन्नलावण्यफलोऽधरोष्ठः ॥ 7.18 ॥  
 अन्वयः- सुविभक्तगात्र्याः रेखाविभक्तः किञ्चिन्मधूच्छिष्टविमृष्टरागः आसन्नलावण्यफलः अधरोष्ठः स्फुरितैः काम् अपि अभिख्याम् अपुष्यत् ।  
 मल्लिo- रेखेति । सुविभक्तगात्र्याः सुसंश्लिष्टावयवायाः पार्वत्या रेखया मध्यगतया विभक्तगात्र्याः सुसंश्लिष्टावयवायाः पार्वत्या रेखया मध्यगतया विभक्तः सुश्लिष्टः किंचिदीषन्मधूच्छिष्टेन सिक्थकेन विमृष्टो विशेषेण निर्मलीकृते रागो यस्य स तथोक्तः । \`मधूच्छिष्टं तु सिक्धकम्' इति, \`निर्णिक्तं शोधितं मृष्टम् ।' इति चामरः । अन्यत्रोक्तम्- \`अलौहित्यापगमायाधरेषु सिक्थकलेपः क्रियते' । आसन्नं संनिहितं लावण्यफलं सौन्दर्यप्रयोजनं मुखचुम्बनादिरुपं यस्य स तथोक्तोऽधरोष्ठः स्फुरितैर्भाविशुभशंसिभिः स्पन्दैः कामप्यनिर्वाच्यार्माभख्यां शोभामपुष्यत्पुपोष । \`अभिख्या नामशोभयोः' इत्यमरः ॥ 7.18 ॥  
 पतेयुः शिरश्चन्द्रकलामनेन स्पृशेति सख्या परिहासपूर्वम् ।  
 सा रञ्जयित्वा चरणौ कृताशीर्माल्येन तां निर्वचनं जघान ॥ 7.19 ॥  
 अन्वयः-- सख्या चरणौ रञ्जयित्वा \`अनेन पत्युः शिरश्चन्द्रकलां स्पृश' इति परिहासपूर्व कृताशीः सा तां माल्येन निर्वचनं जघान ।  
 मल्लिo- पत्युरिति । सख्या कर्त्र्या । चरणौ रञ्जयित्वा लाक्षारसाक्तौ कृत्वा । कृताशीरिति करोतिना समानकर्तृकत्वम् । अनेन चरणेन रञ्जने द्वयोरपि नियमाच्चरणावित्युक्त्वाप्यौचित्यात्ताडनविधावेकतरपरामर्श इत्याहुः । पत्युरीश्वरस्य शिरश्चन्द्रकलाम् । सुरतविशेष इति शेषः । स्पृश ताडयेति परिहासपूर्वं कृताशीः प्रयुक्ताशीर्वादा सा पार्वती तां सखीं माल्येन मालया । \`माल्यं मालास्त्रजौ' इत्यमरः । निर्वचनं यथा तथा । तूष्णीमित्यर्थः । जघान ताडयामास । निर्वचनमित्यनेन विहृताख्यः घृङ्गारानिभाव इक्तः । तदुक्तम् । \`प्राप्तकाले तु यद् ब्रूयात्कुर्याद्वा विहृतं हि तत्' । इति ॥ 7.19 ॥  
 तस्याः सुजातोत्पलपत्त्रकान्ते प्रसाधिकाभिर्नयने निरोक्ष्य ।  
 न चक्षुषोः कान्तिविशोषबुद्ध्या कालाञ्जनं मङ्गलमित्युपात्तम् ॥ 7.20 ॥  
 अन्वयः- प्रसाधिकाभिः सुजातोत्पलपत्त्रकान्ते तस्या नयने निरीक्ष्य कालाञ्जनं चक्षुषोः कान्तिविशेषबुद्ध्या न उपात्तं (किन्तु) मङ्गलम् इति उपात्तम् ।  
 मल्लिo- तस्या इति । प्रसाधिकाभिरलंकर्त्रीभिः सुजाते सम्यगुत्पन्ने उत्पलपत्त्र इव कान्ते रम्ये तस्या नयने निरीक्ष्य कालाञ्चनमञ्जनविशेषश्चक्षुषोः कान्तिविशेषबुद्ध्या । शोभातिशयो भविष्यतोति बुद्ध्येत्यर्थः । नोपात्तं न गृहीतं किंतु मङ्गलं शुममिति हेतोरुपात्तम् । निसर्गसुभगस्य किमाहायंकाण्डम्बरेणेति भावः ॥ 7.20 ॥  
 सा संभवद्भिः कुसुमैर्लतेव, ज्योतिर्भिरुद्यद्भिरिव त्रियामा ।  
 सरिद्विहङ्गैरिव लीयमानैरामुच्यमानाभरणा चकासे ॥ 7.21 ॥  
 अन्वयः- आमुच्यमानाभरणा सा संभवद्भिः कुसुमैः लता इव, उद्यद्भिः ज्योतिर्भिः त्रियामा इव, लीयमानैः विहङ्गैः सरित् इव चकासे ।  
 मल्लिo- सेति । आमुच्यमानाभरणा निबध्यमानाभरणा सा गौरी संभवद्भिरुत्पद्यमानैः कुसुमैर्लतेव । अनेन पद्मरागेन्द्रनीलादीन्याभरणानि सूचितांनि, लताकुसुमानां नानावर्णत्वात् । उद्यद्भिरुदयं गच्छद्भिर्ज्योतिर्भिरुडुभिस्त्रियामा रात्रिरिव । अनेन मौक्तिकानि कथितानि । लीयमानैराश्रयद्भिः । निषीदद्भिरित्यर्थः । विहंगैश्चक्रवाकैः सरिदिव । अनेन सुवर्णाभरणानि सूचितानि । विहंगाश्च तत्सूचनाय चक्रवाका अभिमताः । चकासे रेजे । अत्र लताकुसुमादीनां सहजसंबन्धिनामुपमानत्वेनोपादानादाहर्यकमपि तस्याः सहजमिवाशोभतेति भावः ॥ 7.21 ॥  
 आत्मानमालोक्य च शोभामानमादर्शबिम्बे स्तमितायताक्षी ।  
 हरोपयाने त्वरिता बभूव, स्त्रीणां प्रियालोकफलो हि वेषः ॥ 7.22 ॥  
 अन्वयः- गौरी शोभमानम् आत्मानम् आदर्शबिम्बे आलोक्य स्तिमितायताक्षी (सती) हरोपयाने त्वरिता बभूव । हि स्त्रीणां वेषः प्रियालोकफलः (भवति) ।  
 मल्लिo- आत्मानमिति । किञ्चेति चार्थः । गौरी शोभमानमात्मानं निजशरीरमादर्शबिम्बि दर्पणमण्डले । \`दर्पणे मुकुरादर्शौ' इत्यमरः । स्तिमितायताक्ष्यादरान्निश्चलायतलोचना सत्यालोक्य हरोपयाने हरप्राप्तौ त्वरिता व्यग्रा वभूव । स्त्रीणां वेषो नेपथ्यं प्रियस्य भर्तुरालोको दर्शनं फलं प्रयोजनं यस्य स तथोक्तो हि । अन्यथारण्यचन्द्रिका स्यादिति भावः । अनेन कालाक्षमत्वलक्षणगौत्सुक्यमुक्तमित्यनुसंधेयम् ॥ 7.22 ॥  
 अथाङगुलिभ्यां हरितालमाद्रं माङ्गल्यमादाय मनःशिलां च ।  
 कर्णावसक्तामलदन्तपत्त्रं माता तदीयं मुखमुन्नमय्य ॥ 7.23 ॥  
 अन्वयः- अथ माता माङ्गल्यम् आर्द्रहरितालं मनःशिलां च अङ्गलिभ्याम् आदाय कर्णाऽवसक्ताऽमलदन्तपत्रं तदीयं मुखम् उन्नमय्य उमास्तनोद्भेदम् अनुप्रवृद्धो यो मनोरथः प्रथमं बभूव, तम् एव विवाहदीक्षातिलकं चकार ।  
 मल्लिo- अथेति । अथ प्रसाधनानन्तरं माता मेनका माङ्गल्यं मंङ्गलार्थमार्द्र द्रवहरितालं वर्णद्रव्यविशेषं मनःशिलां धातुविशेषं चाङ्गुलिभ्यां तर्जनीमध्याभ्यामादाय कर्णयोरवसक्ते लग्ने अमले दन्तपत्त्रे यस्य तत्तथोक्तं तस्याः पार्वत्या इदं तदीयं मुखमुन्नमय्य । \`विवाहदीक्षातिलकं चकार' (7/24) इत्युत्तरश्लोकेनान्वयः ॥ 7.23 ॥  
 मल्लिo- उमेति । उमायाः स्तनेद्भेदमनु । स्तनोदयमारभ्येत्यर्थः । प्रवृद्धो वृद्धिं गतः । प्रागेवोत्पन्न इति भावः । यो मनोरथो वाञ्छा । \`वाञ्छा लिप्सा मनोरथः' इत्यमरः । प्रथमं मनोरथान्तरात्प्राक् । अयमेव प्रथमो मनोरथ इत्यर्थः, बभूव, मेनादुहितुस्तमेव मनीरथभूतमेव । तद्विषये तत्तोपचारः । विवाहदीक्षायां विवाहकृत्ये तिलकं कथंचित्कृच्छ्रेण चकार । आनन्दवाष्पान्धतयेति शेषः । विवाहानन्तरभावित्वादन्येषामयमेव प्रथमो मनोरथ इति भावः । युग्मकम् ॥ 7.24 ॥  
 बबन्ध चास्त्राकुलदृष्टिरस्याः स्थानान्तरे कल्पितसंनिवेशाम् ।  
 धात्र्यङ्गुलीभिः प्रतिसार्यमाणमूर्णामयं कौतुकहस्तसूत्रम् ॥ 7.25 ॥  
 अन्वयः- अस्या अस्त्राऽऽकुलदृष्टिः सा स्थानान्तरे कल्पितसन्निवेशां धात्र्यङ्गुलीभिः प्रतिसार्यमाणम् ऊर्णामयं कौतुकहस्तसूत्रं बबन्ध च ।  
 मल्लिo- बबन्धेति । अस्याः पार्वत्या अस्त्रैरानन्दबाष्पैराकुलदृष्टिरत एव स्थानान्तरे कल्पितः संनिवेशो निक्षेपो यस्य तत् । स्वस्थानादन्यत्र स्थापितमित्यर्थः । अत एव धात्र्या उपमातुरङ्गुलीभिः प्रतिसार्यंमाणं स्वस्थानं प्राप्यमाणमूर्णामयं मेषादिलोमनिर्मित्म् । \`ऊर्णा मेषादिलोम्नि स्यात्' इत्यमरः । कोतुकहस्तसूत्रं मङ्गलहस्तसूत्रम् । \`कौतुकंमङ्गले हर्षे हस्तसूत्रे कुतूहले' । इति शाश्वतः । बबन्ध च मेनेति शेषः । पूर्वोक्ततिलक्रियासमुच्चयर्थाश्चकारः ॥ 7.25 ॥  
 क्षीरोदवेलेव सफेनपुञ्जा पर्याप्तचन्द्रेव शरत्त्रियामा ।  
 नवं नवक्षौमनिवासिनी सा भूयो बभौ दर्पणमादधाना ॥ 7.26 ॥  
 अन्वयः- नवक्षौमनिवासिनी नवं दर्पणम् आदधाना सा सफेनपुञ्जा क्षीरोदवेला इव, पर्याप्तचन्द्रा शरत्रियामा इव भूयो बभौ ।  
 मल्लिo- क्षीरोदेति । नवं नूतनं क्षौमं दुकूलं निवस्त आच्छादयतीति नवक्षौमनिवासिनी । वस्तेराच्छादनार्थाण्णिनिः । तथा नवं दर्पणमादधाना बिभ्रती सागौरी सफेनपुञ्जा सडिण्डीरपङ्क्तिः । क्षीरमुदकंयस्य स क्षीरोदः क्षीरसमुद्रः । \`उदकस्योदः संज्ञायाम्' इत्युदादेशः । तस्य वेला तीरभूमिरिव । \`वेला काले च जलधेस्तीरनीरविकारयोः' । इति विश्वः । पर्याप्तचन्द्रा पूर्णचन्द्रा शरत्त्रियामा शरद्रात्रिरिव भूयो भूयिष्ठं बभौ चकासे ॥ 7.26 ॥  
 तामर्चिताभ्यः कुलदेवताभ्यः कुलप्रतिष्ठां प्रणमय्य माता ।  
 अकारयत्कारयितव्यदक्षा क्रमेण पादग्रहणं सतीनाम् ॥ 7.27 ॥  
 अन्वयः- कारयितव्यदक्षा माता कुलप्रतिष्ठां ताम् अर्चिताभ्यः कुलदेवनाभ्यः प्रणमय्य सतीनां पादग्रहणं क्रमेण अकारयत् ।  
 मल्लिo- तामिति । कारयितव्येषु दक्षा कारयित्री । कर्मोपदेशकुशलेत्यर्थः । माता मेना प्रतितिष्ठत्यस्यामिति प्रतिष्ठा । \`आतश्चोपसर्गे' इति कः स्त्रियां टाप् । कुलस्य प्रतिष्ठां कुलालम्बनभूताम् । स्थितिकारिणीमित्यर्थः । तां गौरीम् । अर्चिताभ्यः पूजिताभ्यः कुलदेवताभ्यो गृहदेवाभ्यः प्रणमय्य प्रणामं कारयित्वा । \`ल्यपि लघुपूर्वात्' इति णेरयादेशः । सतीनां पतिव्रतानां पादग्रहणं पादाभिवन्दनं क्रमेणाकारयत्कारयामास । \`हृक्रोरन्यतरस्याम्' इत्यणि कर्तुः कर्मत्वम् । अन्यत्र च \`गतिबुद्धी' त्यादिना नमेरकर्मकत्वात् ॥ 7.27 ॥  
 अखण्डितं प्रेम लभस्व पत्युरित्युच्यते ताभिरुमा स्म नम्रा ।  
 तया तु तस्यार्धशरीरभाजा पश्चात्कृताः स्निग्धजनाशिषोऽपि ॥ 7.28 ॥  
 अन्वयः-- नम्रा उमा ताभिः \`पत्युः अखण्डितं प्रेम लभस्व' इति उच्यते स्म । तस्य अर्द्धशरीरभाजा तया तु स्निगिधजनाशिषः अपि पश्चात्कृताः ।  
 मल्लिo- अखण्डितमिति । नम्रा प्रणतोमा ताभिः सतीभिः पत्युः शिवस्याखण्जितमक्षत प्रेम लभस्व प्राप्नुहीत्युच्यते स्म अभिहिता । \`लट्स्मे' इति भूतार्थे लट् । तस्य हरस्य । अर्ध शरीरस्यार्धशरीरम् । \`अर्धनपुंसकम्' इति समासः । तद्भजतीत्यर्धशरीरभाजा तथा गौर्या तु स्निग्धजनाशिषो बन्धुजनाशीर्वादा अपि पश्चात्कृता अधरीकृताः । ततोऽप्यधिकफललाभादिति भावः ॥ 7.28 ॥  
 इच्छाविभूत्योरनुरुपमद्रिस्तस्याः कृती कृत्यमशेषयित्वा ।  
 सभ्यः सभायां सुहृदास्थितायां तस्थौ वृषाङ्कागमनप्रतीक्षः ॥ 7.29 ॥  
 अन्वयः-- कृकती सभ्यः अद्रिः इच्छाविभूत्योः अनुरुपं तस्याः कृत्यम् अशेषयित्वा सुहृदास्थितायां सभायां वृषाऽङ्कागमनप्रतीक्षः (सन्) तस्थौ ।  
 मल्लिo- इच्छेति । कृती कुशलः । सभायां साधुः सभ्यः । \`सभाया यः' इति यप्रत्ययः । अद्रिर्हिमवानिच्छाविभूत्योरुत्साहैश्वर्ययोरनुरुपं सदृशं यथा तथा तस्याः पार्वत्याः कृत्यं कर्तव्यमशेषं निःशेषं कृत्वा । समाप्येत्यर्थः । अशेषशब्दात् \`तत्करोति' इति ण्यन्तात्क्त्वाप्रत्ययः । सुहृदास्थितायां बन्धुजनाक्रान्तायां सभायां संसदि वृषाङ्कस्य हरस्यागमनं प्रतीक्षत इति तथोक्तः सन् \`कर्मण्यण्' इत्यण् । तस्थ ौ स्थितः ॥ 7.29 ॥  
 तावद्भवस्यापि कुबेरशैले तत्पूर्वपाणिग्रहणानुरुपम् ।  
 प्रसाधनं मातृभिरादृताभिर्न्यस्तं पुरस्तात्पुर शासनस्य ॥ 7.30 ॥  
 अन्वयः- तावत् कुबेरशैले तत्पूर्वपाणिग्रहणाऽनुरुपं प्रसाधनम् आदृताभिः मातृभिः पुरशासनस्य पुरस्तात् न्यस्तम् ।  
 मल्लिo- तावदिति । तावत्, यावद् गौरीप्रसाधनं क्रियते तत्काल एवेत्यर्थः कुबेरशैले कैलासे । तदेव पूर्वं तत्पूर्व तच्च तत्पाणिग्रहणं तस्यानुरुपं प्रसाधनमलंकारसामग्री आदृताभिः । पुरं शास्तीति पुरशासनस्तस्य । कर्तरि ल्युट् । भवस्यापि पुरस्तादग्रे न्यस्तं निक्षिप्तम् ॥ 7.30 ॥  
 तद् गौरवान्मङ्गलमण्डनश्रीः सा पस्पृशे केवलमीश्वरेण ।  
 स एव वेषः परिणेतुरिष्टं भवान्तरं तस्य विभोः प्रपेदे ॥ 7.31 ॥  
 अन्वयः- ईश्वरेण सा मङ्गलमण्डनश्रीः तद्गौरवात् केवलं पस्पृशे । (किन्तु) तस्य विभोः स एव वेषः परिणेतुः इष्टं भावान्तरं प्रपेदे ।  
 मल्लिo- तदिति । ईश्वरेण शिवेन सा णङ्गलमण्डनश्रीः शुभप्रसाधनसंपत्तद्गौरवात्तासु मातृष्वादरात्केवलं पस्पृशे स्पृष्टैव, न तु दध्रे इत्यवधारणार्थः केवलशब्दः । \`केवलं चावधारणे' इति शाश्वतः । किंतु तस्य विर्भोर्देवस्य स एव वेषः स्वाभाविको भस्मकपालादिवेष एव परिणेतुर्लोकरुद्वोदुरिष्टमपेक्षितं भावान्तरं रुपान्तरं प्रपेदे । अङ्गरागादिरुपतां प्रापेत्यर्थः ॥ 7.31 ॥  
 भावान्तरापत्तिमेवाह-  
 बभूव भस्मैव सिताङ्गरागः, कपालमेवामलशेखरश्रीः ।  
 उपान्तभागेषु च रोचनाङ्को गजाजिनस्यैव दुकूलभावः ॥ 7.32 ॥  
 अन्वयः- भस्म एव सिताऽङ्गरागः, कपालम् एव अमलशेखरश्रीः, गजाऽजिनस्य एव उपान्तभागेषु रोचनाङ्को दुकूलभावश्च बभूव ।  
 मल्लिo-बभूवेति । भस्मैव सिताङ्गरागः शुभ्रगन्धानुलेपनं बभूव । कपालमेवामलं शेखरं शिरोभूषणं तस्य श्रीः शोभा बभूव । गजाजिनस्येवोपान्तभागेष्वञ्चलप्रदेशेषु रोचनैवाङ्को हंसादिचिह्नं यस्य स तथोक्तो दुकूलभावः पटांशुकत्वं च बभूव । भस्मादिकमेवाङ्गरागादिभावं प्राप्रमित्यर्थः ॥ 7.32 ॥  
 शङ्खान्तरद्योति विलोचनं यदन्तर्निविष्टा मलपिङ्गतारम् ।  
 सांनिध्यपक्षे हरितालमय्यास्तदेव जातं तिलकक्रियायाः ॥ 7.33 ॥  
 अन्वयः-- शङ्खाऽन्तरद्योति अन्तर्निविष्टाऽमलपिङ्गतारं यद् विलोचनं तत् एव हरितालमय्याः तिलकक्रियायाः सान्निध्यपक्षे जातम् ।  
 मल्लिo- शङ्खेति । शङ्खान्तरे ललाटास्थिमध्ये द्योतत इति तथोक्तम् । \`श्ङ्खो निधौ ललाटास्थ्नि' इत्यमरः । अन्तर्निविष्टा मध्यगतामला पिङ्गा तारा कनीनिका यस्य तत्तथोक्तम् । \`तारकाक्ष्णः कनीनिका' इत्यमरः । यद्विलोचनं तद्विलोचनमेव हरितालमय्या वर्णद्रव्यविशेषविकारस्य तिलकक्रिययास्तिलकरयनायाः संनिधिरेव सांनिध्यं तदेव पक्षः साध्यम् । \`पक्षः पार्श्वगरुत्साध्यसहायबलभित्तिषु' इति यादवः । तस्मिन् सांनिध्यपक्षे जातम्, प्रविष्टमित्यर्थः । अनेन ललाटलोचनमेव तस्य हरितालतिलकमभूदित्युक्तम् ॥ 7.33 ॥  
 यथाप्रदेशं भुजगेश्वराणां करिष्यतामाभरणान्तरत्वम् ।  
 शरीरमात्रं विकृतिं प्रपेदे, तथैव तस्थुः फणरत्नशोभाः ॥ 7.34 ॥  
 अन्वयः- यथाप्रदेशम् आभरणान्तरत्वं करिष्यतां भुजगेश्वराणां शरीरमात्रं विकृतिं प्रपेदे,फणरत्नशोभाः तथैव तस्थुः ।  
 मल्लिo- यथेति । यथाप्रदेशं प्रदेशान्कोष्ठादीननतिक्रम्याभरणान्तरत्वं कङ्कणाद्याभरणविशेषत्वं करिष्यतां संपादयिष्यतां भुजगेश्वराणां शरीरमात्रं शरीरमेव विकृतिं रुपान्तरं प्रपेदे । फणरत्नशोभास्तथैव तस्थुः । तासां तथैवोपादेयत्वादिति भावः ॥ 7.34 ॥   
 दिवापि निष्ठ्यूतमरीचिभासा बाल्यादनाविष्कृतलाञ्छनेन ।  
 चन्द्रेण नित्यं प्रतिभिन्नमौलेश्चूडामणेः किं ग्रहणं हरस्य ? ॥ 7.35 ॥  
 अन्वयः-- दिवा अपि निष्ठ्यूतमरीचिभासा बाल्यात् अनाविष्कृतलाञ्छनेन चन्द्रेण नित्यं प्रतिभिन्नमौलेः हरस्य चूडामणेः ग्रहणं किम् ?  
 मल्लिo- दिवापीति । दिवा दिनेऽपि निष्ठ्यूता उद्रीर्णा मरीचिभासः किरणकान्तयो यस्य तेन बाल्यादल्पतनुत्वादनाविष्कृतलाञ्छनेन । अदृश्यमानकलङ्केत्यर्थः । चन्द्रेण नित्यं सर्वदा प्रतिभिन्नमौलेः संगतमुकुटस्य हरस्य चूडामणेर्ग्रहणं स्वीकारः किं किमर्थम् । चन्द्रचूडामणीर्देवस्य किमन्यैश्चूडामणिभिरति भावः ॥ 7.35 ॥  
 इत्यद्भुतैकप्रभवः प्रभावात्मसिद्ध नेपथ्यविधेर्विधाता ।  
 आत्मानमासन्नगणोपनीते खङ्गे निषक्तप्रतिमं ददर्श ॥ 7.36 ॥  
 अन्वयः- इति प्रभावात् प्रसिद्धनेपत्यविधेः विधाता (अतक एव) अद्भुतैकप्रभवः (सः) आसन्नगणोपनीते खङ्गे निषक्तप्रतिमम् आत्मानं ददर्श ।  
 मल्लिo- इतीति । इतीर्त्थ प्रभावात्सामर्थ्यात्प्रसिद्धस्य नेपथ्यविधेर्वेषसंविधानस्य विधाता निर्माता । अत एवाद्भुतानामाश्चर्याणामेकप्रभवो मुख्यनिधिः स देव आसन्नगणेन पार्श्वस्थवर्गेण । प्रमथगणेनेत्यर्थः । उपनीत आनीते खङ्गे निषक्तप्रतिमं संक्रान्तप्रतिबिम्बमात्मानं ददर्श । वीरपुरुषाणामेष आचारः ॥ 7.36 ॥  
 स गोपतिं नन्दिभुजावलम्बी शार्दूलचर्मान्तरितोरुपृष्ठम् ।  
 तद्भक्तिसंक्षिप्तबृहत्प्रमाणमारुह्य कैलासमिव प्रतस्थे ॥ 7.37 ॥  
 अन्वयः- स नन्दिभुजाऽवलम्बी (सन्) शार्दूलचर्माऽन्तरितोरुपृष्ठं तद्भक्तिसंक्षिप्तहृहत्प्रमाणं गोपतिं कैलासम् इव आसह्य प्रतस्थ ।  
 मल्लिo- स इति । स देवो नन्दिभुजावल्बी नन्दिकेश्वरभुजावलम्बनः सन् । शार्दूलचर्मणा व्याघ्रचर्मणान्तरितमाच्छादितमुरु विशालं पृष्ठं यस्य तं तथोक्तम् \`शार्दूलद्वीपिनौ व्याघ्र' इत्यमरः । तस्मिन्देवे भक्त्या संक्षिप्तं संकोचितं बृहत्प्रमाणं यस्य तं गोपतिं वृषभं कैलासमिवारुह्य प्रतस्थे चचाल ॥ 7.37 ॥  
 तं मातरी देवमनुव्रजन्त्यः स्ववाहनक्षोभचलावतंसाः ।  
 मुखैः प्रभामण्डलरेणुगौरैः पद्माकरं चक्रुरिवान्तरीक्षम् ॥ 7.38 ॥  
 अन्वयः- तम् अनुव्रजन्त्यः स्ववाहनक्षोभचलाऽवतंसाः मातरः प्रमामण्डलरेणुगौरैः मुखैः अन्तरिक्षं पद्माकरम् इव चक्रुः ।  
 मल्लिo- तमिति । तं देवमनुव्रजन्त्योऽनुगच्छन्त्थः स्ववाहनानां क्षोभेण प्रकम्पेण चलावतंसाश्चलकुण्डला मातरः सप्तमातृकाः प्रभामण्डलान्येण रेणवः परागास्तैर्गैरैररुणैः । \`गौरोऽरुणे सिते पीते' इति यादवः । मुखैरन्तरीक्षमाकाशं पद्माकरमिव चक्रुः ॥ 7.38 ॥  
 तासां च पश्चात्कनकप्रभाणां काली कपालाभरणा चकासे ।  
 बलाकिनी नीलपयोदराजी दूरं पुरःक्षिप्तशातह्रदेव ॥ 7.39 ॥  
 अन्वयः- कनकप्रमाणां तासां पश्चात् कपालाभरण काली बलाकिनी दूरं पुरः क्षिप्तशतह्रदा नीलपयोदराजी इव चकासे ।  
 मल्लिo- तासामिति । कनकप्रभाणां सुवर्णवर्णानां तासां मातॄणां पश्चात्कपालाभरणा । सितकपालालंकारेत्यर्थः । काली महाकाली देवी च । कृष्णवर्णत्वसूचनाय कालीसंज्ञया भिधानम् । बलाकिनी बलाकावती । व्रीह्यादित्वादिनि । दूरं यथा तथा पुरोऽग्रे क्षिप्ताः प्रसारिताः शतह्रदा विद्युतो यस्याः सा तथोक्ता नोलपयोदराजी कालमेघपङ्क्तिरिव चकासे ॥ 7.39 ॥  
 ततो गणैः शूलभृतः पुरोगैरुदीरितो मङ्गलतूर्यघोषः ।  
 विमानश्रृङ्गाण्यवगाहमानः शशंस सेवावसरं सुरेभ्यः ॥ 7.40 ॥  
 अन्वयः- ततः शूलभृतः पुरोगैः गुणं उदीरितो मङ्गलतूर्यघोषों विमानश्रृङ्गाणि अवगाहमानः (सन्) सुरेभ्यः सेवाऽवसलं शशंस ।  
 मल्लिo- तत इति । ततोऽनन्तरं शूलभृतः शिवस्य पुरो गच्छन्तीति पुरोगैरग्रेसरैः। \`अन्यत्रापि दृश्यत इति वक्तव्यम्' इति गमेर्डप्रत्ययः । गणैः प्रमथैरुदीरित उत्पादितो मङ्गलतूर्यघोषो मङ्गलवाद्यध्वनिर्विमानश्रृंगाण्यवगाहमानः सन् सुरेभ्यो विमानस्थेभ्यः सेवाऽवसरं शशंस । सुराः प्रस्थानध्वनिमाकर्ण्यायमेव नः सेवाऽवसर इत्याजग्मुरित्यर्थः ॥ 7.40 ॥  
 सुराणां सेवाप्रकारमेवाह-  
 उपाददे तस्य सहस्त्ररश्मिस्त्वष्ट्रा नवं निर्मितमातपत्रम् ।  
 स तद्दुकूलादविदूरमौलिर्बभौ पतद्गङ्ग इवोत्तमाङ्गे ॥ 7.41 ॥  
 अन्वयः- तस्य सहस्त्ररश्मिः त्वष्ट्रा निर्मितं नवम् आतपत्रम् उपाददे । तद्दुकूलात् अविदूरमौलिः स उत्तमाऽङ्गे पतद्गङ्ग इव बभौ ।  
 मल्लिo- उपादद इति । तस्य हरस्य सहस्त्ररश्मिः सूर्यस्त्वष्ट्रा वश्वकर्मणा निर्मितं नवमातपत्रमुपाददे । धृतवानित्यर्थः । उत्प्रेक्षते- तद्दुकूलात्तस्यातपत्रस्य प्रान्तलम्बिनो दुकूलादविदूरमौलिः । तद्दुकूलस्यासन्नमौलिरित्यर्थः । स हर उत्तमाङ्गे शिरसि । \`उत्तमाङ्गं शिरः शीर्षम्' इत्यमरः । पतन्ती गङ्गा यस्य स पतद्गङ्ग इव बभौ । तद्दुकूलादित्यत्र \`दूरान्तिकार्थैः षष्ट्यन्यतरस्याम्' इति दूरार्थयोगे विकल्पेन पञ्चमी । नाथेनोक्तम् \`अन्यारात्-' इत्यवाराच्छब्दस्यार्थग्रहणार्थत्वात् पञ्चमीति तदनाकरम् । किंचास्य शास्त्रोक्तविकल्पापवादत्वात् \`दूरं ग्रामस्य' इत्यादि षष्ठीप्रयोगो दूरापास्तः स्यादित्युपेक्षणीयमेव ॥ 7.41 ॥  
 मूर्ते च गङ्गायमुने तदानीं सचामरे देवमसेविषाताम् ।  
 समुद्रगारुपविर्ययेऽपि सहंसपाते इव लक्ष्यमाणे ॥ 7.42 ॥  
 अन्वयः- तदानीं मूर्ते गङ्गायमुने सचामरे समुद्रगारुपविपर्ययेऽपि सहंसपाते इव लक्ष्यमाणे (सत्यौ) देवम असेविषाताम् ।  
 मल्लिo- मूर्ते इति । गङ्गा च यमुना च गङ्गायमुने मूर्ते विग्रहधारिण्यौ सचामरे चामरसहिते सत्यौ । अत एव समुद्रगा नदी तस्या रुपं स्वरुपं तस्य विपर्ययेऽप्यभावेऽपि सह हंसपातेन हंसचारेण वर्तेत इति सहंसपाते इव \`तेन सहेति तुल्ययोगे' इति बहुव्रीहिः । \`वोपसर्जनस्य' इति सभावः । लक्ष्यमाणे दृश्यमाने सत्यौ तदानीं विवाहसमये देवमसेविषातामभजताम् । सेवतेर्लङ् । गङ्गायमुने चामरग्राहिण्यौ देवमुपतस्थतुर्त्यर्थः ॥ 7.42 ॥  
 तमभ्यगच्छत्प्रथमो विधाता श्रीवत्सलक्ष्मा पुरुषश्च साक्षात् ।  
 जयेति वाचा महिमानमस्य संवर्धयन्तौ हविषेब वह्निम् ॥ 7.43 ॥  
 अन्वयः- प्रथमो विधाता श्रीवत्सलक्ष्मा पुरुषश्च साक्षात् तम् अभ्यगच्छत्, \`जय' इति वाचा अस्य महिमानं हविषा वह्निम् इव संवर्धयन्तौ तम् अभ्यगच्छत् (अभ्यगच्छताम्) ।  
 मल्लिo-- तमिति । प्रथम आद्यो विधाता चतुर्मुखस्तथा श्रीवत्सलक्ष्मा श्रीवत्साङ्कः पुरुषो विष्णुश्च साक्षात्तं देवमभ्यगच्छत्संमुखमाययौ । किं कुर्वन्ती । जयेति वाचा जयशब्देनास्येश्वरस्य महिमानं महत्वं हविषा वह्नि मिव संवर्धयन्तौ वृद्धिं गमयन्तौ ॥ 7.43 ॥  
 न चानुचितमेतदुक्तमित्याह-  
 एकैव मूर्तिर्विभिदै त्रिधा सा सामान्यमेषां प्रथमावरत्वम् ।  
 विष्णोर्हरस्तस्य हरिः कदाचिद्वेधास्तयोस्तावपि धातुराद्यौ ॥ 7.44 ॥  
 अन्वयः- सा एका एव मूर्तिः त्रिधा बिभिदे । एषां प्रथमाऽवरत्वं सामान्यम् । कदाचित् हरः विषणोः अद्यः, कदाचित् हरिः तस्य आद्यः, कदाचित् वेधाः तयोः आद्यः, कदाचित् तौ द्वो अपि धातुः आधौ ।  
 मल्लिo- एकैवेति । सैकैव मूर्तिस्त्रिघा ब्रह्मविष्णुशिवात्मकत्वेन बिभिदे । औपाधिकोऽयं भेदो न वास्तविक इत्यर्थः । अत एवैषां त्रयाणां प्रथमावरयोर्भावः प्रथमावरत्वं ज्येष्ठकनिष्ठभावः । सामान्यं साधारणम् । इच्छया सर्वे ज्येष्ठा भवन्ति कन्ष्ठाश्चेत्यर्थः । एतदेव विवृणोति-कदाचिद्धरो विष्णोराद्यः । कदाचिद्धरिस्तस्याद्यः । कदाचिद्वेधास्तथोर्हरिहरयोराद्यः । कदाचित्तौ हरिहरावपि धातुः स्त्रष्टुराद्यौ । एवमेतेषां पौर्वापर्यमनियतमिति दर्शितम् ॥ 7.44 ॥





 तं लोकपालाः पुरुहूतमुख्याः श्रीलक्षणोत्सर्गविनीतवेषाः ।  
 दृष्ठिप्रदाने कृतनन्दिसंज्ञास्तद्दर्शिताः प्राञ्जलयः प्रणेमुः ॥ 7.45 ॥  
 अन्वयः- पुरुहुतमुख्या लोकपाला, श्रीलक्षणोत्सर्गविनीतवेषाः (सन्तः) द्दष्टिप्रदाने कृतनन्दिसंज्ञाः तद्दर्शिताः प्राञ्जलयः (सन्तः) प्रणोमुः ।  
 मल्लिo- तमिति । पुरुहूतमुख्या इन्द्रादयो लोकपालाः श्रीलक्षणानामैश्वर्यचिह्नानां छत्त्रचामरवाहनानामुत्सर्गेण त्यागेन विनीतवेषा अनुनीतवेषाः सन्तः । तथा दृिष्टिप्रदाने दर्शननिमित्ते । दर्शनप्रदानार्थमित्यर्थः । कृता नन्दिनः प्रतिहारस्य संज्ञा संकेतो यैस्तादृशाः । मम दर्शनं दापयेति नन्दिनं प्रति कृतहस्तादिसूचना इत्यर्थः । \`संज्ञा स्याच्चेतना नाम हस्ताद्यैश्चार्यसूचना' । इत्यमरः । तद्दर्शितास्तेन नन्दिना दर्शिता अयमिन्द्रः प्रणमत्ययं चन्द्र इत्याद्युक्तिपूर्वकं निवेदिताः प्राञ्जलयः कृताञ्जलयः सन्तः तं भवं प्रणेमुः प्रणताः ॥ 7.45 ॥  
 कम्पेन मूर्ध्रः शतपत्रयोनिं, वाचा हरिं, वुत्रहणं स्मितेन ष  
 आलोकमात्रेण सुरानशेषान्संभावयामास यथाप्रधानम् ॥ 7.46 ॥  
 अन्वयः- स शतपत्रयोनिं मूर्ध्नः कम्पेन, हरिं वाचा, वृणहणं स्मितेन, अशेषान् सुरान् आलोकमात्रेण यथाप्रधानं संभावयामास ।  
 मल्लिo- कम्पेनेति । स देवः शतपत्रयोनिं चतुर्मुखं मूर्ध्नः कम्पेन, तथा हरिं वाचा संभाषणेन,वृत्रं हतवन्तंवृत्रहणमिन्द्रम् । \`ब्रह्मभ्रूणवृत्रेषु क्विप्' इति क्विप् । स्मितेन मन्दहासेना शेषान्सुरानालोकमात्रेण दृष्टिमात्रेणेत्थं यथाप्रधानं यथार्ह संभावयामास ॥ 7.46 ॥  
 तस्मै जयाशीः ससृजे पुरस्तात्सप्तर्षिभिस्तान्स्मितपूर्वमाह ।  
 विवाहयज्ञे विततेऽत्र यूयमध्वर्यवः पूर्ववृता मयेति ॥ 7.47 ॥  
 अन्वयः- तस्मै सप्तर्षिभिः पुरस्तात् जयाशीः ससृजे । स तान् \`विवते अत्र विवाहयज्ञे यूयं मया पूर्ववृता अध्वर्यवः' इति स्मितपूर्वम् आह ।  
 मल्लिo- तस्मा इति । तस्मै शिवाय सप्तर्षिभिः । \`दिक्संख्ये संज्ञायाम्' इति समासः । पुरस्तादग्रे जयेत्याशीः ससृजे प्रयुक्ता स तान्सप्तर्षीन्स्मितपूर्वमाह-किमिति । वितते विस्तृतेऽत्र प्रवर्तिते विवाह एव यज्ञस्तस्मिन्यूयं मया पूर्वमेव वृताः प्रार्थिता अध्वर्यवः ऋत्विज इति । विशेषवाचिना सामान्यमुक्तम् ॥ 7.47 ॥  
 विश्वावसुप्राग्रहरैः प्रवीणैः संगीयमानत्रिपुरावदानः ।  
 अध्वानमध्वान्तविकारलङ्घ्यस्ततार ताराधिपखण्डधारी ॥ 7.48 ॥  
 अन्वयः- विश्वावसुप्राग्रहरैः प्रवीणैः संगीयमानत्रिपुरा।़वदानः अध्वान्तविकारलङ्घ्यः ताराऽधिपखण्डधारी अध्वानं ततार ।  
 मल्लिo- विश्वावस्थिति । विश्वावसुर्नाम कश्चिद् गन्धर्वो देवगायकस्तत्प्राग्रहरैस्तत्प्रमुखैः प्रवीणैः प्रकृष्टवीणैर्नीपुणैर्वा । \`प्रवीणे निपुणाभिज्ञविज्ञनिष्णातशिक्षिताः' इत्यमरः । त्रयाणां पुराणां समाहारस्त्रिपुरम् । \`तद्धितार्थोत्तरपदे-'त्याद्ना समाहारसमासः । \`पात्रादिभ्यः प्रतिषेधो वक्तव्यः' इति स्त्रीलिङ्गतानिषेधः । त्रिपुरस्य संबन्ध्यवदानं पूर्ववृत्तं कर्म विजयरुपं त्रिपुरावदानं तत्संगीयमानं स्तूयमानं यस्य स तथोक्तः । \`अवदानं कर्म वृत्तम्' इत्यमरः । ध्वान्तं तमः । मोह इति यावत् । तद्विकरेण रागादिना लङ्घ्योऽभिभवनीयो न भवतीत्यध्वान्तविकारलङ्घ्यः । विवाहादिकं तु तस्य लीलेत्यर्थः । ताराधिपखण्डधारी चन्द्रशेखरः शंभुरध्वानं मार्गं ततारात्यगच्छत् ॥ 7.48 ॥  
 खे खेलगामी तमुवाह वाहः सशब्दचामीकरकिङ्किणीकः ।  
 तटाभिघातादिव लग्नपङ्के धुन्वन्मुहुः प्रोतघने विषाणे ॥ 7.49 ॥  
 अन्वयः- खे खेलगामी सशब्दचामीकरकिङ्किणीन्दः वाहः प्रोतधने तटाऽभिघातात् लग्नपङ्के इव विषाणे मुहुः धुन्वन् (सन्) तम् उवाह ।  
 मल्लिo-- ख इति । ख आकाशे खेलं सुन्दरं गच्छतीति खेलगामी । सशब्दाः शब्दायमानाश्चामीकरकिंकिण्यः काञ्चनक्षुद्रघण्टिका यस्य स तथोक्तः । \`किङ्किणी क्षुद्रधण्टिका' । इत्यमरः । \`नद्युतश्च' इति कप् । वाह्यतेऽनेनेति वाहो वृषभः । करणे घञ् । प्रोतधने स्यूतमेघे अत एव तटाभिघाताद्रोधोभेदाल्लग्नपङ्के श्लिष्टकर्दमे इव स्थिते विषाणे श्रृङ्गेमुहुर्धुन्वंस्तं हरमुवाह वहति स्म ॥ 7.49 ॥  
 स प्रापदप्राप्तपराभियोगं नगेन्द्रगुप्तं नगरं मुहूर्तात् ।  
 पुरो विलग्नैर्हरदृष्टिपातैः सुवर्णसूत्रैरिव कृष्यमाणः ॥ 7.50 ॥  
 अन्वयः- सः अप्राप्तपराऽभियोगं नगेन्द्रगुप्तं नगरं पुरो विलग्नैः हरदृष्टिपातैः सुवर्णसूत्रैः कृष्यमाण इव मुहूर्तात् प्रापत् ।  
 मल्लिo-- स इति । स वाहोऽप्राप्तः पराभियोगः शत्रुसमाक्रान्तिर्यस्य तत्तथोक्तं नगेन्द्रेण हिमवता गुप्तं रक्षितं नगरमोषधिप्रस्थं पुरोऽग्रे विलग्नैः संक्रान्तैर्हरदृष्टिपातैः सुवर्णसूत्रैः कृष्यमाण इव मुहूर्तात्प्रापत् । अन्यथा कथं दूरस्याशुप्राप्तिः स्यादिति भावः । पुरः प्रसृता हरदृष्टयः पिङ्गलवर्णत्वात्सौवर्णानि वृषाकर्षणदामानीवालक्ष्यन्तेत्यर्थः ॥ 7.50 ॥  
 तस्योपकण्ठे घननीलकण्ठः कुतूहलादुन्मुखपौरदृष्टः ।  
 स्वबाणचिह्नादवतीर्य मार्गादासन्नभूपृष्ठमियाय देवः ॥ 7.51 ॥  
 अन्वयः- तस्य उपकण्ठे घननीलकण्ठो देवः कुतूहलात् उन्मुखपौरदृस्टऋ (सन्) स्वबाणचिह्नात्मार्गात् घननीलकण्ठो अवतीर्य आसन्नभूपृष्ठम् इयाय ।  
 मल्लिo- तस्येति । तस्य पुरस्योपकण्ठेऽन्तिके धनो मेध इव नीलः कण्ठो यस्य स धननीलकण्ठो देवः कुतूहलाद्दर्शनोत्सुक्यादुन्मुखैः पौरैर्द्दंष्टः सन् । स्वबाणाचिह्नात्त्रिपुरविजयसमये स्वबाणाङ्कान्मार्गात् कुतश्चिदाकाशदेशादवतीर्यावरुह्यासन्नभूपृष्ठं निकटभूतटमियाय प्राप ॥ 7.51 ॥  
 तमृद्धिमद्वन्धुजनाधिरुढैर्वृन्दैर्गजानां गिरिचक्रवर्ती ।  
 प्रत्युज्जगामागमनप्रतीतः प्रफुल्लवृक्षैः कटकैरिव स्वैः ॥ 7.52 ॥  
 अन्वयः- आगमनप्रतीतः गिरिचक्रवर्ती ऋद्धिमद्बन्धुजनाऽधिरुढैः गजानां वृन्दैः प्रफुल्लवृक्षैः स्वैः कटकैः इव तं प्रत्युज्जगाम ।  
 मल्लिo- तमिति । आगमनेन शिवागमनेन प्रतीतो हृष्टो गिरिचक्रवर्ती पर्वताधिराजो हिमवानृद्धिमता वस्त्रालङ्कारादिसमृद्धेन बन्धुजनेनाधिरुढैः । अनेन बन्धूनां समसाम्यं सूचितम् । गजानां वृन्दैः प्रफुल्ला विकसितकुसुमा वृक्षा येषु तैः स्वैः स्वकीयैः कटकैर्नितम्बैरिव तं हरं प्रत्युज्जगामाभिययौ । \`कटकोऽस्त्री नितम्बोऽद्रेः' इत्यमरः ॥ 7.52 ॥  
 वर्गावुभौ देवमहीधराणां द्वारेपुरस्योद्धटितापिधाने।  
 समीयतुर्दूरविसर्पिघोषौ भिन्नैकसेतू पयसामिवौधौ ॥ 7.53 ॥  
 अन्वयः- दूरविसर्पिघोषौ देवमहीधराणाम् उभौ वर्गौ उद्घटिताऽपिधाने पुरस्य द्वारे भिन्नेकसेतू पयसाम् ओघौ इव समीयतुः ।  
 मल्लिo- वर्गाविति । दूरविसर्पी दूरगामी घोषो ययोस्तौ देवाश्च महीधराश्च तेषां देवमहीधराणामुभौ वर्गाबुद्धटितापिधानेऽपनीतकवाटे पुरस्य द्वारे भिन्ने दीर्ण एकसेतुः याभ्यां तौ भिन्नैकसेतू पयसामोघो प्रवाहाविव समीयतुः संगतौ ॥ 7.53 ॥  
 ह्रीमानभूद् भूमिधरो हरेण त्रैलोक्यवन्द्येन कृतप्रणामः ।  
 पूर्वं महिम्ना स हि तस्य दूरमावर्जितं नात्मशिरो विवेद ॥ 7.54 ॥  
 अन्वयः- भूमिधरः त्रैलोक्यवन्द्यैन हरेण कृतप्रणामः (सन्) ह्रीमान् अभूत्, हि स पूर्वं तस्य महिम्ना दूरम् आवर्जितम् आत्मशिरो न विवेद ।  
 मल्लिo-- ह्रिमानिति । भूमिधरो हिमवान् । त्रयो लोकास्त्रैलोक्यम् । चातुर्वर्ण्यादित्वात्ष्यञ्प्रत्ययः । तस्य वन्द्येन नमस्कार्येण कृतप्रणामः सन् । \`ऋत्विक्पितृव्यश्वशुरमातुलानां यवीयसाम् । प्रवयाः प्रथमं कुर्यात्प्रयुत्थायाभिवादनम् ॥' इति स्मरणात् । हीमानभूत् । महादेवं प्रति स्वयमल्पत्वात्संकोचं प्रापेत्यर्थः । ननु विदितेश्वरमाहिम्नः स्वयं प्रागेव प्रणतस्य जामातुराचारमात्रस्वीकारे कः संकोच इति शङ्कां निरस्यति-पूर्वमिति । हि यस्मात्स हिमवान्पूर्वं प्रागेव तस्येश्वरस्य महिम्ना सामर्थ्येन दूरमत्यन्तमावर्जितं नमितमात्मशिरो न विवेद । सत्यं स्वयं प्रणतत्वानुसंधानेन संकोचःतदनुसंधानं त्वौत्सुक्यान्नास्तीति भावः ॥ 7.54 ॥  
 स प्रीतियोगाद्विकसन्मुखश्रीर्जामातुरग्रेसरतामुपेत्य ।  
 प्रावेशयन्मन्दिरमृद्धमेन मागल्फकीर्णापणमार्गपुष्पम् ॥ 7.55 ॥  
 अन्वयः- प्रीतियोगात् विकसन्मुखश्रीः स जामातुः अग्रेसरताम् उपेत्य एनम् आगुल्फकीर्णापणमार्गपुष्पम् ऋद्धं मन्दिरं प्रावेशयत् ।  
 मल्लिo- स इति ।प्रीतियोगात्संतोषसंबन्धाद्विकसन्मुखश्रीर्विकसन्ती मुखश्रीर्यस्य स तथोक्तः स हिमवान् । जायां मिमीते जानातीति जामातुर्वरस्य । पृषोदरादित्वात्साधु । \`जामाता दुहितुः पतिः' इत्यमरः ।अग्रेसरतां पुरोगामित्वमुपेत्यैनंदेवमागुल्फं पादगर्न्थिपर्यन्तं कीर्णानि पर्यस्तान्यापणमार्गेषु पण्यवीथिकासु पुष्पाणि यस्मिंस्तदागुल्फकीर्णापणमार्गपुष्पम् । \`तद्ग्रन्थी घुटके गुल्फौ' इत्यमरः । ऋद्धं समृद्धं मन्दिरं नगरम् । \`मन्दिरं नगरेऽगारे मन्दिरो मकरालयो' । इति विश्वः । प्रावेशयत् ॥ 7.55 ॥  
 तस्मिन्मुहूर्ते पुरसुन्दरीणमीशानसंदर्शनलालसानाम् ।  
 प्रासादमालासु बभूवुरित्थं त्यक्तान्यकार्याणि विचेष्टितानि ॥ 7.56 ॥  
 अन्वयः- तस्मिन् मुहूर्ते ईशानसन्दर्शनलालसानां पुरसुन्दरीणां प्रासादमालासु इत्थं त्यक्ताऽन्यकार्याणि विचेष्टितानि बभूवुः ।  
 मल्लिo- तस्मिन्निति । तस्मिन्मुहूर्ते हरपुरप्रवेशसमय ईशानस्य संदर्शने लालसानां लोलपानाम् । \`लोलपो लोलभो लोलो लालसो लम्पटश्च सः' इति यादवः । पुरसुन्दरीणां प्रासादमालास्वित्थं वक्ष्यमाणप्रकारेण त्यक्तान्यकार्याणि विमृष्टकार्यान्तराणि विचेष्टितानि ब्यापाराः । \`नपुंसके भावे क्तः' इति क्तः । बभूवुरासन् ॥ 7.56 ॥  
 तान्येवाह पञ्चभिः श्लोकैः-  
 आलोकमार्ग सहसा व्रजन्त्या कयाचिदुद्वेष्टनवान्तमाल्यः ।  
 बद्धुं न संभावित एव तावत्करेण रुद्धोऽपि च केशपाशः ॥ 7.57 ॥  
 अन्वयः- आलोकमार्ग सहसा व्रजन्त्या कयाचित् उद्वेष्टनवान्तमाल्यः करेण रुद्धः अपि केशपाशः तावत् बद्धुं न संभवित एव ।  
 मल्लिo- आलोकमार्गमिति । आलोकमार्ग दर्शनपथम् । गवाक्षमित्यर्थः । सहसा व्रजन्त्या कयाचिदुद्वेष्टनो द्रुतगतिवशादुन्मुक्तबन्धनोऽतएव वान्तमाल्य उद्गर्णमाल्यश्च यः स उद्वेष्टनवान्तमाल्यः करेण रुद्धो गृहीतः । अपि च केशपाशः केशकलापः । \`पाशः पक्षश्च हस्तश्च कलापार्थाः कचात्परे' इत्यमरः । तावदालोकनमार्गप्राप्तिपर्यन्तं बद्धुम् । वन्धनायेत्यर्थः । न संभावितो न स्मृत एव ॥ 7.57 ॥  
 प्रसाधिकालम्बितमग्रपादमाक्षिपब्य काचिद्द्रवरागमेव ।  
 उत्सृष्टलीलागतिरागवाक्षादलक्तकाङ्कां पदवीं ततान ॥ 7.58 ॥  
 अन्वयः- काचित् प्रसाधिकाऽऽलम्बितं द्रवरागम् एव अग्रपादम् आक्षिप्य उत्सृष्टलीलगतिः (सती) आ गवाक्षात् पदवीम् अलक्तकाऽङ्कां ततान ।  
 मल्लिo- प्रसाधिकेति । काचित्स्त्री प्रसाधिकयालंकर्त्र्यालम्बितं रञ्जनार्थ धृतं द्रवरागमेवार्द्रालक्तकमेव । अग्रश्चासो पादश्चाग्रपादः । इति समानाधिकरणसमासः । \`हस्ताग्राग्रहस्तादयो गुणगुणिनोर्भेदाभेदाभ्याम्' इति वामनः । तमाक्षिप्याकृष्योत्सृष्टलीलागतिस्त्यक्तमन्दगमना सत्यागवाक्षाद् गवाक्षपर्यन्तम् । पदद्वयमेतत् । पदवीमलक्तकाङ्कां लाक्षारसचिह्नां चकार ॥ 7.58 ॥  
 विलोचनं दक्षिणमञ्जनेन संभाव्य तद्वञ्चितवामनेत्रा ।  
 तथैव वातायनसंनिकर्ष ययौ शलाकामपरा वहन्ती ॥ 7.59 ॥  
 अन्वयः- अपरा दक्षिणं विलोचनम् अञ्जनेन संभाव्य तद्वञ्चितवामनेत्रा (सती) तथा एव शलाकां वहन्ती वाताऽयनसन्निकर्ष ययौ ।  
 मल्लिo-- विलोचनमिति । अपरा स्त्रो दक्षिणं विलोचनमञ्जनेन संभाव्यालंकृत्य तद्वञ्चितं तेनाञ्जनेन वञ्चितं वर्जितं वामनेत्रं यस्याः सा तथोक्ता सती । तथैव तेनैव रुपेण शलाकामञ्जनकूर्चिकां वहन्ती बिभ्रती वातायनसंनिकर्ष गवाक्षसमीपं ययौ । दक्षिणग्रहणं संभ्रमाद् व्युत्क्रमद्योतनार्थम् । \`सव्यं हि पूर्व मनुष्या अञ्जते' इति श्रुतेः ॥ 7.59 ॥  
 जालान्तरप्रेषितदृष्टिरन्या प्रस्थानभिन्नां न बबन्ध नीवीम् ।  
 नाभिप्रविष्टाभरणप्रभेण हस्तेन तस्थाववलम्ब्य वासः ॥ 7.60 ॥  
 अन्वयः- अन्वया जालान्तरप्रेषितदृष्टिः (सती) प्रस्थानभिन्नां नीवीं न बबन्धः, नाभिप्रविष्टाभरणप्रभेण हस्तेन वासः अवलम्ब्य तस्थौ ।  
 मल्लिo- जालान्तरेति । अन्या स्त्री जालान्तरप्रेषितदृष्टिर्गवाक्षमभ्यप्रसारितदृष्टिः सती प्रस्थानेन गमनेन भिन्नां त्रुटितां नीवीं वस्त्रग्रन्थितम् । \`नीवी परिपणे ग्रन्थौ स्त्रीणां जधनवाससि' । इति विश्वः । न बबन्ध नाबध्नात् र्कितु नाभिं प्रविष्टाभरणानां कङ्कणानां प्रभा यस्य तेन । प्रभैव नाभेरावरणमभूदिति भावः । हस्तेन वासोऽवलम्ब्य धृत्वा तस्थौ ॥ 7.60 ॥  
 अर्धाचिता सत्वरमुत्थितायाः पदे पदे दुर्निमिते गलन्ती ।  
 कस्याश्चिदासीद्रसना तदानीमङ्गुष्ठमूलार्पितसूत्रशेषा ॥ 7.61 ॥  
 अन्वयः- सत्वरम् उत्थितायाः कस्याश्चित् अर्धाचिता रशना दुर्निमिते पदे पदे गलन्ती सती तदानीम् अङ्गुष्ठमूलाऽप्रितसूत्रशेषा आसीत् ।  
 मल्लिo- अर्धाचितेति । सत्वरं सवेगमुत्थितायाः कस्याश्चिदर्धाचिता मणिभिर्गुम्फितार्धाचिता दुर्निमिते संभ्रमाद् दुखेन निक्षिप्ते । \`डुमिञ्प्रक्षेपणे' इति धातोः कर्मणि क्तः । पते पते प्रतिपदम् । वीप्सायां द्विर्भावः । गलन्ती गलद्रत्ना सती रसना मेखला तदानीं तस्मिन्निवसरेऽङ्गुष्ठमूलऽर्पितं लगितं सूत्रमेव शेषो यस्याः सासीत् ॥ 7.61 ॥  
 तासां मुखैरासवगन्धगर्भैर्व्याप्तान्तराः सान्द्रकुतूहलानाम् ।  
 विलोलनेत्रभ्रमरैर्गवाक्षाः सहस्त्रपत्त्राभरणा इवासन् ॥ 7.62 ॥  
 अन्वयः- सान्द्रकुतूहलानां तासाम् आसवगन्धगर्भैः विलोलनेत्रभ्रमरैः मुखैः व्याप्ताऽन्तरा गवाक्षा सहस्त्रपत्त्राभरणा इव आसन् ।  
 मल्लिo- तासामिति । तदानीं सान्द्रकुतूहलानां तासां स्त्रोणामासवगन्धो गर्भे येषां तैः । विलोलानि नेत्राण्येव भ्रमरा येषु तैर्मुखेर्व्याप्तान्तराश्छन्नावकाशा गवाक्षाः सहस्त्रपत्त्राभरणा इवासन् । कमलालंकृता इव स्थिता इत्यथः ॥ 7.62 ॥  
 तावप्तताकाकुलमिन्दुमौलिरुत्तोरणं राजपथं प्रपेदे ।  
 प्रासादशृङ्गाणि दिवापि कुर्वञ्योत्स्नाभिषेकद्विगुणद्युतीनि ॥ 7.63 ॥  
 अन्वयः- तावत् इन्द्रमौलिः दिवा अपि प्रासादश्रृङ्गाणि ज्योत्स्नाऽभिषेकद्विगुणद्युतीनि कुर्वन् पताकाऽऽकुलम् उत्तोरणं राजपथं प्रपेदे ।  
 मल्लिo- तावदिति । तावत्तस्मिन्नवसर इन्दुमौलिरीश्वरो दिवापि प्रासादश्रृङ्गाणि ज्योत्स्नाया अभिषेकेन स्नपनेन द्विगुणद्युतीति द्विरावृत्तकान्तीनि । \`गुणस्त्वावृत्तिशब्दादिज्येन्द्रियामुख्यतन्तुषु' । इति वैजयन्ती । कुर्वन्पताकाभिराकुलं व्याकीर्णमुत्तोरणमुच्छ्रिततोरणं राजपथं प्रपेदे ॥ 7.63 ॥  
 तमेकदृश्यं नयनैः पिबन्त्यो नार्यो न जग्मुर्विषयान्तराणि ।  
 तथाहि शेषेन्द्रियवृत्तिरासां सर्वात्मना चक्षुरिव प्रविष्टा ॥ 7.64 ॥  
 अन्वयः-- एकदृश्यं तं नयनैः पिबन्त्यो नार्यो विषयान्तराणि न जग्मुः, तथा हि-आसां शेषेन्द्रियवृत्तिः सर्वात्मना चक्षुः प्रविष्टा इव ।  
 मल्लिo- तमिति । एक एव दृश्यो दर्शनीयस्तमेकदृश्यं तमीश्वरं नयनैः पिबन्त्यः । अतितृष्णया पश्यन्त इत्यर्थः । \`ताः शंकरं दृष्टिभिरापिबन्त्यः' इति वा पाठः । नार्यो विषान्तराणि ततोऽन्यान्विषयान् । शब्दादीनित्यर्थः । न जग्मुः । न विदुरित्यर्थः । तथाहि । आसां नारीणां शेषेन्द्रियवृत्तिः श्रोत्रादिप्रवृत्तिः सर्वात्मना स्वरुपकार्त्स्न्येन चक्षुः प्रिविष्टेव । श्रोत्रादीनीन्द्रियाणि स्वातन्त्र्येण ग्रहणाशक्तेश्चक्षुरेव प्रविश्य कौतुकात्स्वयमप्येनमुपलभन्ते किमु । अन्यथा स्वस्वविषयाधिगमः किं न स्यादिति भावः ।  
 अथ पौराङ्गनावचनान्याह--  
 स्थाने तपो दुश्चरमेतदर्थमपर्णया पेलवयापि तप्तम् ।  
 या दास्यमप्यस्य लभेत नारी सा स्यात्कृतार्था किमुताङ्कशय्याम् ॥ 7.65 ॥  
 अन्वयः- पेलवया अपि अपर्णया एतदर्थ दुश्चरं तपः स्थाने । या नारी अस्य दास्यम् अपि लभेत्, सा कृताऽर्था स्यात् या अङ्कशय्यां लभेत सा किमुत ?  
 मल्लिo- स्थान इति । पेलवया कोमलयाप्यपर्णया पार्वत्या तस्मै शिवायैतदर्थम् । \`अर्थेन सह नित्यसमासः सर्वलिङ्गता च' इति विशेष्यनिध्नत्वम् । दुश्चरं तपस्तप्तं स्थाने युक्तम् । कुतः ? या नार्यस्येश्वरस्य दास्यं दासीत्वमपि लभेत, सा कृतार्था स्यात् । या अङ्क एव शय्या तामङ्कशय्यां लभेत सा किमुत । कृतार्थेति किमु वक्तव्यमित्यर्थः ? ॥ 7.65 ॥  
 परस्परेण स्पृहणीयशोभं न चेदिदं द्वन्द्वमयोजयिष्यत् ।  
 अस्मिन्द्वये रुपविधानयत्नः पत्युः प्रजानां विफलोऽभविष्यत् ॥ 7.66 ॥  
 अन्वयः- स्पृहणीयशोभम् इदं द्वन्द्वं परस्परेण न अयोजयिष्यत् यदि, (तर्हि) प्रजानां पत्युः अस्मिन् द्वये रुपविधानयत्नः विफलः अभविष्यत् ।  
 मल्लिo-- परस्परेणेति । स्पृहणीयशोभं सर्वैराशास्यमानसौन्दर्यंमिदं द्वन्द्वं मिथुनम् । \`द्वन्द्वं रहस्ये-' ति निपातः । परस्परेण नायोजयिष्मद्यदि प्रजानां पत्युर्विधातुरस्मिन्द्वये द्वन्द्वे रुपविधाने सौन्दर्यनिर्माणे यत्नः प्रयासो विफलोऽभविष्यद्भवेत् । एतदनुरुपस्त्रीपुंसान्तराभावादिति भावः । \`लिङ्निमित्ते लृङक्रियातिपत्तौ' इति लृङ् ॥ 7.66 ॥  
 न नूनमारुढरुषा शरीरमनेन दग्धं कुसुमायुधस्य ।  
 व्रीजादमुं देवमुदीक्ष्य मन्ये संन्यस्तदेहः स्वयमेव कामः ॥ 7.67 ॥  
 अन्वयः-- आरुढरुषा अनेन कुसुमायुधस्य शरीरं न दग्धं नूनम् । (किन्तु) कामः अमुम् देवम् उदीक्ष्य व्रीडात् स्वयम् एव संन्यस्तदेहः (इति) मन्ये ।  
 मल्लिo-- नेति । आरुढरुषा प्ररुढकोपेनानेन हरेण कुसुमायुधस्य कामस्य शरीरं न दग्धं नूनं किन्तु कामोऽमुं देवमुदीक्ष्य दृष्ट्वा व्रीडात्सौन्दर्येणजितोऽस्मीति लज्जया स्वयमेव संन्यस्तदेहस्त्यक्तदेह इति मन्ये इत्युत्प्रेक्षा । न स्वयं न्यस्ताकृतेः कोपः संभवतीति भावः ॥ 7.67 ॥  
 काचित्कांचिदाह-  
 अनेन संबन्धमुपेत्य दिष्ट्या मनोरथप्रार्थितमीश्वरेण ।  
 मूर्धानमालि ! क्षितिधारणोच्च मुच्चैस्तरं वक्ष्यति शैलराजः ॥ 7.68 ॥  
 अन्वयः- हे आलि ! शैलराजः दिष्ट्या मनोरथप्रार्थितम् अनेन ईश्वरेण सम्बन्धम् उपेत्य क्षितिधारणेन उच्चं मूर्धानम् उच्चैस्तरं वक्ष्यति ।  
 मल्लिo-- अनेनेति । हे आलि सखि ! \`आलिः सखी वयस्या च' इत्यमरः । शैलराजो हिमवान् । दिष्ट्यैत्यानन्देऽव्ययम् । मनोरथैः प्रार्थितमवरुद्धम् । अभिलाषविषयीकृतमित्यर्थः । \`प्रार्थना याञ्चावरोधयोः' इत्यभिधानात् । अनेनेश्वरेण संबन्धमुपेत्यवाप्य क्षितिधारणेनोच्चमुन्नतं मूर्धानमुच्चैस्तरमुन्नततरम् । उच्चैरित्यव्ययात्तरप्प्रत्ययः । मूर्ध्नो द्रव्यत्वान्नामुप्रत्ययान्तो निपातः । \`किमेतिङव्ययघादाम्वद्रव्यप्रकर्षे' इत्यादिनाऽद्वव्यप्रकर्षे तस्य विधानादिति । वक्ष्यति धारयिष्यति । वहतेर्लृट् ॥ 7.68 ॥  
 इत्योषधिप्रस्थविलासिनीनां शृण्वन्कथाः श्रोत्रसुखास्त्रिनेत्रः ।  
 केयूरचूर्णीकृतलाजमुर्ष्टि हिमालयस्यालयमाससाद ॥ 7.69 ॥  
 अन्वयः- त्रिनेत्रः इति ओषधिप्रस्थविलासिनीनां श्रोत्रसुखाः कथाः श्रृण्वन् केयूरचूर्णिकृतलाजमुष्टिं हिमालयस्य आलयं समाससाद ।  
 मल्लिo- इतीति । त्रिनेत्रस्त्र्यम्वकः । त्रिनेत्रत्रिनयनशब्दयोः \`क्षुभ्नादिषु च' इति णत्वाभावः । इतीत्थमेषधिप्रस्थविलासिमीनां संबन्धिनीः श्रोत्रसुखाः श्रवणमधुराः कथा आलापाञ्छृण्वन्केयूरैरङ्गदैश्चूर्णीकृता लाजानां मुष्टयो यस्मिंमस्तं तथोक्तम् । तत्रावकीर्णा आचारलाजा अन्तराल एवाङ्गदैश्चूर्णपेषं पिष्यन्त इति पुरन्ध्रिजनसंबन्धातिशयोक्तिः । हिमालयस्य हिमवत आलयं भवनमाससाद ॥ 7.69 ॥  
 तत्रावतीर्याच्युतदत्तहस्तः शरद्घनाद्दीधितिमानिवोक्ष्णः ।  
 क्रान्तानि पूर्व कमलासनेन कक्ष्यान्तराण्यद्रिपतेर्विवेश ॥ 7.70 ॥  
 अन्वयः-- तत्र अच्युतदत्तहस्तः शरद्धनात् दीधितिमान् इव उक्ष्णः अवतीर्य कमलासनेन पूर्व क्रान्तानि अद्रिपतेः कक्ष्यान्तराणि विवेश ।  
 मल्लिo- तत्रेति । तत्र हिमवदालयेऽच्युतेन विष्णुना दत्तहस्तः विस्तीर्णहस्तावल्म्बः सन् । शरद्धनाच्छरन्मेधात् । शरद्विशेषणान्मेघस्य शुभ्रत्वं गम्यते । दीधितिमान्सूर्य इवोक्ष्णो वृषादवतीर्य कमलासनेन पूर्वमग्रे क्रान्तानि प्रविष्टान्यद्रिपतेः कक्ष्यान्तराणि गेहप्रकोष्ठान्तराणि विवेश । \`कक्ष्या कच्छे वरत्रायां काञ्च्यां गेहे प्रकोष्ठके' । इति यादवः ॥ 7.70 ॥



contine to july  
 तमन्वगिन्द्रप्रमुखाश्च देवाः सप्तर्षिपूर्वाः परमर्षयश्च ।  
 गणाश्च (3)गिर्यालयमभ्यगच्छन्प्रशस्तमारम्भमिवोत्तमार्थाः ॥ 7.71 ॥  
 {3.अन्वगच्छन्.}  
 अन्वयः- तम् अन्वक् इन्द्रप्रमुखा देवाः, सप्तर्षिपूर्वाः परमर्षयो गणाश्च उत्तमाऽर्थाः प्रशस्तम् आरम्भम् इव गिर्यांलयम् अभ्यगच्छन् ।  
 मल्लिo- तमिति । तमीश्वरमन्वगनुपदम् । अव्ययमेतत् । \`अन्वगन्वक्षमनुगेऽनुपदं क्लीबमव्ययम्' । इत्यमरः । इन्द्रप्रमुखा देवाश्च सप्तर्षयः पूर्वे येषां ते सप्तर्षिपूर्वाः । \`न बहुव्रीहो' इति सर्वनामसंज्ञाप्रतिषेधः । परमर्षयः सनकादिमहर्षयश्च । \`सन्महत्परमेत्तमोत्कृष्टाः पूज्यमानैः' इति तत्पुरुषः । गणाः प्रमथाश्चोत्तमार्था महाप्रयोजनाः आचाराः प्रशस्तं प्रकृष्टम् । अमोधमित्यर्थः । आरभ्यत इत्यारम्भ उपायस्तमिव गिर्यालयं हिमवन्मन्दिरमभ्यगच्छन् । प्राविशन्नित्यर्थः ॥ 7.71 ॥  
 तत्रेश्वरो विष्टरभाग्यथावत्सरत्नमर्ध्य मधुमच्च गव्यम् ।  
 नवे दुकूले च नगोपनीतं(1) प्रत्यग्रहीत्सर्वममन्त्रवर्जम्(2) ॥ 7.72 ॥  
 {1.नगोपनीते.2.बन्ध्यम्.}  
 अन्वयः-- तत्र ईश्वरः विष्टरभाक् यथावत् सरत्नम् अर्ध्य, मधुमत् गव्यं, नवे दुकूले च इति सर्व नगोपनीतम् अमन्त्रवर्जं प्रत्युग्रहीत् ।  
 मल्लिo- तत्रेति । तत्र हिमवदालय ईश्वरो विष्टरभागासनगतः । उपविष्ट इत्यर्थः । यथावद्यथार्हम् । विधिवदित्यर्थः । सरत्नंरत्नसहितमर्ध्यमर्घार्यं जलम् । मधु क्षौद्रमस्मिन्नस्तीर्ति मधुमत् । गवि भवं गव्यं दधि च । मधुपर्कमित्यर्थः । \`दधिमधुनी सर्पिर्वा मध्वलाभे' इत्याश्वलायनगृह्यसूत्रात् नवे दुकूले चेति सर्व नगोपनीतं हिमदानीतमर्ध्यादिकं मन्त्रान्वर्जयित्वा मन्त्रवर्जम् । ततो नञ्समासः । अमन्त्रवर्जम् । मन्त्रान्न वर्जयित्वेत्यर्थः । \`द्वितीयायां च' इति णमुल्प्रत्यय इत्याह न्यासकारः \`अनुदात्तं पदमेकवर्जम्' इत्यत्र । प्रत्यग्रहीत्स्वीकृतवान् ॥ 7.72 ॥  
 दुकूलवासाः स वधूसमीपं निन्ये विनीतैरवरोधदक्षैः(3) ।  
 (4)वेलासमीपं स्फुटफेनराजिर्नवैरुदन्वानिव चन्द्रपादैः ॥ 7.73 ॥  
 {3.पक्षैः.4.सकाशम्.}  
 अन्वयः- दुकूलवासाः स विनीतैः अवरोधदक्षैः वधूसमीपं सफुटफेनराजिः उदन्वान् नवैः चन्द्रपादैः वेलासमीपम् इव निन्ये ।  
 मल्लिo- दुकूलेति । अथ दुकूलं वसान इत्यर्थः । स हरो विनींतैरनुद्धतैरवरोधेषु ये दक्षास्तैरवरोधदक्षैर्वधूसमीपं निन्ये नीतः । कथमिव । स्फुटा फेनानां राजिर्यस्य स उदकमस्यास्तीत्युदन्वान्समुद्रः । \`उदन्वानुदधौ च' इति निपातनात्साधुः । नवैरचिरोदितैश्चन्द्रपादैश्चन्द्रकिरणैर्वेलासमीपमिव ॥ 7.73 ॥  
 तया (1)प्रवृद्धाननचन्द्रकान्त्या प्रफुल्लचक्षुःकुमुदः कुमार्या ।  
 प्रसन्नचेतःसलिलः शिबोऽभूत्संसृज्यमानः शरदेव लोकः ॥ 7.74 ॥  
 {1.विवृद्ध.}  
 अन्वयः- प्रवृद्धानन चन्द्रकान्त्या तया कुमार्या शरदा लोक इव संसृज्यमानः शिवः प्रफुल्लचक्षुः कुमुदः प्रसन्नचेतःसलिलः अभूत् ।  
 मल्लिo- तयेति । आननं चन्द्र इव इत्युपमितसमासः । प्रवृद्धाननचन्द्रस्य कान्तिर्यस्यास्तया तथोक्तया तया कुमार्या शरदा लोक इव संसृज्यमानः । संगच्छमानः शिवश्चक्षूंषि कुमुदानीव तानि प्रफुल्लानि यस्य स तथोक्तः । चेतः सलिलमिव तत्प्रसन्नं यस्य स तथोक्तः । प्रसन्नचेतः- सलिलोऽभूत् । शरल्लोकयोरपि यथोचितं विशेषणानि योज्यानि ॥ 7.74 ॥  
 तयोः समापत्तिषु कातराणि किंचिंद्व्यवस्थापितसंहृतानि ।  
 ह्रीयन्त्रणां (2)तत्क्षणमन्वभूवन्नन्योन्लोलानि विलोचनानि ॥ 7.75 ॥  
 {2.आनशिरे मुहूर्तम्,आनशिरे मनोज्ञाम्.}  
 अन्वयः- तयोः समापत्तिषुः कातराणि किञ्चिद् व्यवस्थापितसंहृतानि अन्योन्यलोलानि विलोचनानि तत्क्षणं ह्रीयन्त्रणाम् अन्वभूवन् ।  
 मल्लिo-- तयोरिति । तयोर्वधूवरयोः समापत्तिषु यदृच्छया संगतिषु कातराणि चकितानि । \`अधीरे कातरः' इत्यमरः । द्रष्टुमसमर्थांनीति भावः । किंचिदीषद् व्यवस्थापितानि स्थिरीकृतानि पश्चात्संहृतानि निवर्तितानि चेति व्यवस्थापितसंहृतानि । \`पूर्वकाले-' त्यादिना तत्पुरुषः । अन्योन्यस्मिंल्लोलानि सतृष्णानि । \`लोलश्चलसतृष्णयोः' । इत्यमरः । विलोचनानि दृष्टयस्तत्क्षणं तस्मिन्क्षणे ह्नीयन्त्रणां ह्रिया निमित्तेन संकोचमन्वभूवन् ॥ 7.75 ॥  
 तस्याः करं शैलगुरुपनीतं जग्राह ताम्राङगुलिमष्टमूर्तिः ।  
 (3)उमातनौ गूढतनोः स्मरस्य (4)तच्छङ्किनः पूर्वमिव प्ररोहम् ॥ 7.76 ॥  
 {3.उमात्मना.4.तच्छङ्किनः.}  
 अन्वयः-अष्टमूर्तिः तच्छङ्किनः उमातनौ गूढतनोः स्मरस्य पूर्व प्ररोहम् इव (स्थितम्) शैलगुरुपनीतं ताम्राऽङ्गुलिं तस्याः करं जग्राह ।  
 मल्लिo- तस्या इति । अष्टमूर्तिः शिवः । तस्मादीश्वराच्छङ्कत इति तच्छङ्किनः । तद्भीतस्येत्यर्थः । अतएवोमातनावुमाशरीरे गूढतनोर्गुप्तशरीरस्य स्मरस्य पूर्व प्ररोहमिव प्रथमाङ्कुरमिव स्थितं शैलगृरुपनीतं शैलगुरुणा हिमवतोपनीतं प्रापितम् । अथवा शैलगुरुणा हिमवत्पुरोधसोपनीतं ताम्राङ्गुलिं रक्ताङ्गुलिं तस्याः पार्वत्याः करं जग्राह ॥ 7.76 ॥  
 रोमोद्रमः प्रादुरभूतुमायाः (1)खिन्नाङ्गुलिः पुंगवकेतुरासीत् ।  
 वृत्तिस्तयोः पाणिसमागमेन समं विभक्तेव मनोभवस्य ॥ 7.77 ॥  
 {1.चित्राङ्गुलिः.}  
 अन्वयः- उमाया रोमोद्गमः प्रादुरभूत । पुङ्गवकेतुः स्विनाऽङ्गुलि आसीत् । पाणिसमागमेन तयोः मनोभवस्य वृत्तिः समं विभक्ता इव अभूत् ।  
 मल्लिo- रोमोद्गम इति । उमाया रोमोद्गमो रोमाञ्चः प्रादुरभूत् । पुमान्गौः पुंगवो वृषभः । \`गोरतद्धितलुकि' इति टच् । स केतुश्चिह्नं यस्य स पुंगवकेतुः शिवः स्विन्नाङ्गुलिरासीत् । अत्रोत्प्रेक्षते-पाणिसमागमेन पाण्योः संस्पर्शेन कर्त्रा । तयोर्वधूवरयोर्मनोभवस्य वृत्तिरवस्थितिः समं विभक्तेव । समीकृतेवत्यर्थः । प्राक्सिद्धस्याप्यनुरागसम्यस्य संप्रति तत्कार्य दर्शनात्पाणिसंस्पर्शकृतत्वमुत्प्रेक्षते । ननु कन्या तु प्रथमसंगमे स्विन्नकरचरणा भवति पुमास्तु रोमाञ्चितो भवतीति बात्स्यायनेन विपरीतमुक्तमिति चेन्नैष दोषः । एभिरनयोर्भावं परीक्षेतेति वाक्यशेष एभिरिति बहुवचनेन स्वेदरोमाञ्चग्रहणस्य सकलसात्त्विकोपलक्षणत्वावगमेनानियमावधारणात् । अतएव रघुवंशेऽन्यथाभिधानात्स्वोक्तिविरोध इत्यपास्तम् । तदेतद्रघुवंशसंजीविन्यां (7/22) सुव्यक्तमवोचम् । सात्त्विकास्तु \`स्तम्भप्रलयरोमाञ्चाः स्वेदो वैवर्ण्यवेपथू । अश्रुवैस्वर्यमित्यष्टौ सात्त्विकाः परिकीर्तिताः ।' इति ॥ 7.77 ॥  
 प्रयुक्तपाणिग्रहणं यदन्यद्वधूवरं पुष्यति कान्ति मग्रयाम् ।  
 सांनिध्ययोगादनयोस्तदानीं किं कथ्यते श्रीरुभयस्य तस्य ? ॥ 7.78 ॥  
 अन्वयः-- यत् प्रयुक्तपणिग्रहणम् अन्यत् वधूवरम् अनयोः सान्निध्ययोगात् अग्रयां कान्तिं पुष्यति. तदानीं तस्य उभयस्य श्रीः किं कथ्यते ?  
 मल्लिo- प्रयुक्तेति । यद्यस्मात्कारणात्प्रयुक्तं पाणिग्रहणं यस्य तत्तथोक्तमन्यल्लौकिकम् । वधूश्च वधूवरम् । समाहारे द्वन्द्वै कवद्भावः । तदानीं पाणिग्रहणकालेऽनयोरुमाशिवयोः सांनिध्ययोगात्संनिधिभावादग्रयामुत्तमां कान्तिं शोभां पुष्यति पुष्णाति तस्योभयस्योमामहेश्वररुपस्य मिथुनस्य श्रीः किं कथ्यते । यत्प्रसादादन्यस्य शोभालाभस्तस्य किमु वक्तव्येत्यर्थः । \`विवाहसमये गौरोशिवौ वधूवरावनुप्रविशेताम्' इत्यागमः ॥ 7.78 ॥  
 प्रदक्षिणप्रक्रमणात्कृशानोरुदर्चिषस्तन्मिथुनं चकासे ।  
 मेरोरुपान्तेष्विव वर्तमानमन्योन्संसक्तमहस्त्रियामम् ॥ 7.79 ॥  
 अन्वयः- तत् मिथुनम् उदर्चिषः कृशानोः प्रदक्षिणप्रक्रमात् मेरोः उपान्तेषु वर्तमानम् अन्योन्संसक्तम् अहस्त्रियामम् इव चकासे ।  
 मल्लिo-- प्रदक्षिणेति । तन्मिथुनमुदर्चिष उन्नतज्वालस्य कृशानोः कर्मणः प्रदक्षिणप्रक्रमणात्प्रदक्षिणीकरणाच्चकासे । किमिव । मेरोरुपान्तेषु परिसरेषु वर्तमानमावर्तमानम् । मेरुं प्रदक्षिणीकुर्वंनित्यर्थः । अन्योन्येन संसक्तं संगतम् मिथुनस्याप्येतद्विशेषणम् । अहश्च त्रियामा चाहस्त्रियामं रात्रिं दिवमिव । समाहरे द्वन्द्वैकवद्भावः ॥ 7.79 ॥  
 तौ दंपती त्रिः परिणीय वह्निमन्योन्यसंस्पर्शनिमीलिताक्षौ ।  
 स कारयामास वधूं पुरोधास्तस्मिन्समिद्धार्चिषि लाजमोक्षम् ॥ 7.80 ॥  
 अन्वयः- स पुरोधाः अन्योन्संस्पर्शनिमोलिताक्षौ तौ दम्पतीः वह्नि त्रिः परिणीय समिद्धाऽर्चिषि तस्मिन् वधूं लाजमोक्षं कारयामास ।  
 मल्लिo- ताविति । स पुरस्तादेव हितं विधत्त इति पुरोधाः पुरोहितोऽन्योन्यस्य संस्पर्शन स्पर्शसुखेन निमीलिताक्षौ तौ जाया च पतिश्च दंपती कर्मभूतौ । जायाशब्दस्य दंभावो निपातितः । वह्निं त्रिस्त्रिवारम् । \`द्वित्रिचतुर्भ्यः सुच्' सुच् । परिणीय परितो नीत्वा । प्रदक्षिणीकार्येत्यर्थः । नयतेर्द्विकर्मकाल्ल्यप् । समिद्धार्चिषि दीप्तज्वाले तस्मिन्वह्नौ वधूं लाजविसर्ग कारयामास । \`हृक्रोरन्यतरस्याम्' इति विकल्पादणिकर्तुः कर्मत्वम् ॥ 7.80 ॥  
 सा लाजधूमाञ्जलिमिष्टगन्धं गुरुपदेशाद्वदनं निनाय ।  
 कपोलसंसर्पिशिखः स तस्या सुहूर्तकर्णोत्पलतां प्रपेदे ॥ 7.81 ॥  
 अन्वयः- सा गुरुपदेशात् इष्टगन्धं लाजधूमाञ्जर्लि वदनं निनाय । कपोल संसर्पिशिखः स तस्याः मुहूर्तकर्णोत्पलतां प्रपेदे ।  
 मल्लिo- सेति । सा वधूर्गुरोः पुरोधस उपदेशादिष्टः । घ्राणतर्पण इत्यर्थः । गन्धो यस्य तं लाजधूमाञ्जलिं वदनं निनाय । कपोलसंसर्पिणी शिखा यस्य स तथोक्तः स धूमस्तस्य गौर्या मुहूर्तकर्णोत्पलतां प्रपेदे । धूमस्य विसृमरत्वान्मुहूर्तग्रहणम् ॥ 7.81 ॥  
 तदीषदार्द्रारुणगण्डलेखमुच्छासिकालाञ्जनरागमक्ष्णोः ।  
 वधूमुखं क्लान्तयवावतंसमाचारधूपग्रहणाद्वभूव ॥ 7.82 ॥  
 अन्वयः-- तद् वधूमुखम् आचारधूमग्रहणात् ईषदार्द्रारुणगण्डलेखम् अक्ष्णोः उच्छ्वासिकालाञ्जनरागं क्लान्तयवाऽवतंसं बभूव ।  
 मल्लिo- तदिति । तद्वधूमुखमाचारमधूपग्रहणादाचारप्राप्तधूमत्वादीषदार्द्रे स्विन्ने अरुणे च गण्डलेखे गण्डस्थले यस्य तत्तथोक्तम् । अक्ष्णोरुच्छ्वास्युद्गच्छन् कालाञ्जनस्य रागोऽञ्जनं यस्य तत्तथोक्तम् । क्लान्तो यवावतंसो यवाङ्कुरकर्णपूरो यस्य तत्तथाभूतं बभूव । \`लाजाञ्जलिं विसृज्य धूमाग्रं जिघ्रेत्' इति प्रयोगवृत्तिकारः ॥ 7.82 ॥  
 वधूं द्विजः प्राह तवैष वत्से वह्निर्विवाहं प्रति (1)कर्मसाक्षी ।  
 शिवेन भर्त्रा सह धर्मचर्या कार्या त्वया मुक्तविचारयेति ॥ 7.83 ॥  
 {1.पूर्वसाक्षी.}  
 अन्वयः- \`हे वत्से ! एष वह्निः तव विवाहं प्रति कर्मसाक्षी, भर्त्रा शिवेन सह मुक्तविचारया त्वया धर्मचर्या कार्य' । इति द्विजो वधूं प्राह ।  
 मल्लिo- वधूमिति । अथ वधूं द्विजः पुरोधाः प्राह । किमिति हे वत्से, एष वह्निस्तव विवाहं प्रति । विवाहकर्मणोत्यर्थः । कर्मसाक्षी कर्मद्रष्टा । भर्त्रा शिवेन सह मुक्तविचारया निर्विचारया त्वया धर्मचर्या धर्माचरणं कार्या कर्तव्येति । अयं च प्राजापत्यविवाहो द्रष्टव्यः । यथाहाश्वलायनः- \`सह धर्मचरेदिति प्राजापत्यः' इति ॥ 7.83 ॥  
 आलोचनान्तं (2)श्रवणे वितत्य पीतं गुरोस्तद्वचनं चवान्या ।  
 निदाघकालोल्वणतापयेव(3) माहेन्द्रमम्भः प्रथमं पृथिव्या ॥ 7.84 ॥  
 {2.श्रवणौ.3.तप्तयेव.}  
 अन्वयः- भवान्या आलोचनाऽन्तं श्रवणे वितत्य तत् गुरोः वचनं निदाघकालोल्वणतापया पृथिव्या प्रथमं माहेन्द्रम् अम्भः इव पीतम् ।  
 मल्लिo- आलोचनान्तमिति । भवस्य पत्न्या भवान्या । \`इन्द्रवरुणभवशर्वरुद्र-' इत्यादिना ङीष् । आनुगागमश्च । आलोचनान्तं नेत्रान्तपर्यन्तम् । \`आङ मर्यादाभिविद्ध्योः' इत्यव्ययीभावः । श्रवणे श्रोत्रे वितन्य विस्तर्य तत्पूर्वोक्तं गुरोर्याज्ञिकस्य वचनं \`सह धर्मं चर' इति वाक्यं निदाघकालं ग्रीष्मकाल उल्वणतापयोत्कटसंतापया पृथिव्या प्रथममाद्यं माहेन्द्रं पार्जन्यमम्भ इव पीतम् । अत्यादरेण शुश्रावेत्यर्थः ॥ 7.84 ॥  
 ध्रुवेण भर्त्रा ध्रुवदर्शनाय प्रयुज्यमाना प्रियदर्शनेन ।  
 सा दृष्ट इत्याननमुन्नमय्य ह्रीसन्नकण्ठी कथमप्युवाच ॥ 7.85 ॥  
 अन्वयः- प्रियदर्शनेन ध्रुवेण भर्त्रा ध्रुवदर्शनाय प्रयुज्यमाना ह्रीसन्नकण्ठी सा कथमपि आननम् उन्नमय्य \`दृष्टः' इति उवाच ।  
 मल्लिo- ध्रुवेणेति । प्रियं दर्शनं यस्य कर्मभूतस्य । तेन प्रियदर्शनेन ध्रुवेण शाश्वतेन भर्त्रा ध्रुवस्य नक्षत्रविशेषस्य दर्शनाय । \`ध्रुवो भभेदे क्लीबं तु निश्चिते त्रिषु' इत्यमरः । प्रयुज्यमाना दृश्यतामिति प्रेर्यमाणा ह्रीसन्नकण्ठी ह्रीया हीनस्वरा सा वधूः कथमप्याननमुन्नमय्य दृष्ट इत्युवाच ॥ 7.85 ॥  
 इत्थं विधिज्ञेन पुरोहितेन प्रयुक्तपाणिग्रहणोपचारौ ।  
 प्रणेमतुस्तौ पितरौ प्रजानां पद्मासनस्थाय पितामहाय ॥ 7.86 ॥  
 अन्वयः- इत्थं विधिज्ञेन पुरोहितेन प्रयुक्तपाणिग्रहणोपचारौ प्रजानां पितरौ तौ पद्मासनस्थाय पितामहाय प्रणेमतुः ।  
 मल्लिo- इत्थमित । इत्थमनेन प्रकारेण । \`इदमस्थमुः' इति थमुप्रत्ययः । विधिज्ञेन विवाहप्रयोगज्ञेन । शास्त्रज्ञेनेत्यर्थः । पुरोहितेन हैमवतेन प्रयुक्तपाणिग्रहणोपचारौ कृतविवाहकर्मणौ प्रजानां पितरौ तावुमामहेश्वरौ पद्मासनस्थाय पद्मासनोपविष्टाय पितॄणां पित्रे \`पितामहो विरिञ्चौ स्यात्तातस्य जनकेऽपि च' इति विश्वः । \`पितृव्यमातुलमातामहपितामहाः' इति निपातनात्साधुः । प्रणेमतुर्नमश्चक्रतुः । पितामहस्य पित्रोरपि पूज्यत्वादिति भावः ॥ 7.86 ॥  
 वधूर्विधात्रा प्रतिनन्द्यते स्म कल्याणि वीर प्रसवा भवेति ।  
 वाचस्पतिः (1)सन्नपि सोऽष्टमूर्तै(2) त्वाशास्य चिन्तास्तिमिता बभूव ॥ 7.87 ॥  
 {1.उन्नत.2.मूर्तावाशास्य.}  
 अन्वयः- वधूः विधात्रा- \`हे कल्याणि ! वीरप्रसवा भव' इति प्रतिनन्द्यते स्म । स वाचस्पतिः सन् अपि अष्टमूर्तौ तु आशर्स्याचन्तास्तिमितो बभूव ।  
 मल्लिo- वधूरिति । वधूः कन्या विधात्रा ब्रह्मणा । हे कल्याणि शोभने, वीरः प्रसवोऽपत्यं यस्याः सा वीरप्रसवा वीरप्रसूर्भवेति प्रतिनन्द्यते स्म । आशिषमुत्क्वेत्यर्थः । स विधाता वाचस्पतिर्वागीश्वरोऽपि सन् । कस्कादिषु पाठात्साधुः । अष्टमूर्तौ शिवे त्वाशास्यमाकाङ्क्ष्यं तत्र चिन्ता विचारस्तस्यां स्तिमितो मन्दो बभूव । तस्य, निरीहस्याशास्याभावादाशिषि स्तिमितत्वमित्यर्थः ॥ 7.87 ॥  
 क्लॄप्तोपचारां चतुरस्त्रवेदीं तावेत्य पश्चात्कनकासनस्थौ ।  
 जायापती (3)लौकिकमेषणीयमार्द्राक्षतारोपणमन्वभूताम् ॥ 7.88 ॥  
 {3.एषितव्यम्.}  
 अन्वयः- तौ जायापती पश्चात् क्लृप्तोपचारां चतुरस्त्रवेदीम् एत्य कनकासनस्थौ (सन्तौ) लौकिकम् एषणीयम् आर्द्राक्षतारोपणम् अन्वभूताम् ।  
 मल्लिo--क्लृप्तेति । तौ जायापती वधूवरौ पश्चान्नमस्कारानन्तरं कलृप्ता रचिता उपचारा पुष्परचनादयो यस्यां तां चतुरस्त्रवेदीमेत्य प्राप्य कनकासनस्थौ सन्तौ लौकिकं लोके विदितम् । आचारप्राप्तमित्यर्थः । अतएवैषणीयमाशास्यम् । \`तथाहि लौकिकाचारं मनसापि न लङ्घयेत्' इति शास्त्रादवस्यकर्तव्यमित्यर्थः । इषेरिच्छार्थादनीयप्रत्ययः । आर्द्राक्षतारोपणमन्वभूताम् ॥ 7.88 ॥  
 (1)पत्रान्तलग्नैर्जलबिन्दुजालैराकृष्टमुक्ताफलजालशोभम्(2) ।  
 तयोरुपर्यातनालमण्डमाधत्त लक्ष्मीः कमलातपत्रम् ॥ 7.89 ॥  
 {1.वृन्दै.2.भक्तिशोभम्.}  
 अन्वयः- लक्ष्मीः पत्राऽन्लग्नैः जलबिन्दुजालैः आकृष्टमुक्ताफलजालशोभम् आयतनालदण्डं कमलातपत्रं तयोः उपरि आधत्त ।  
 मल्लिo- पत्रान्तेति । लक्ष्मीः श्रीदेवी पत्रान्तेषु दलप्रान्तेषु दलप्रान्तेषु लग्नैर्जलबिन्दुजालैराकृष्टाहृता मुक्ताफलजालेन प्रान्तलम्बिना मुक्ताकलापेन या शोभा सा येन तत्तथोक्तमायतं दीर्घ नालमेव दण्डो यस्य तत्कमलमेवातपत्रं तत्तयोरुपर्याधत्त दधौ ॥ 7.89 ॥  
 द्विधा प्रयुक्तेन च वाङ्मयेन सरस्वती तन्मिथुनं नुनाव ।  
 संस्कारपूतेन वरं वरेण्यं वधूं सुखग्रगह्यनिबन्धनेन ॥ 7.90 ॥  
 अन्वयः- सरस्वती द्विधा प्रयुक्तेन वाङ्मयेन तत् मिथुनं नुनावः संस्कारपूतेन वरेण्यं वरं, सुखग्राह्यनिबन्धनेन वधूं नुनाव ।  
 मल्लिo- द्विधेति । अथ सरस्वती वाग्देनी द्विधा संस्कृतप्राकृतरुपेण द्वैविध्येन प्रयुक्तेनोच्चारितेन वाङ्मयेन शब्दजालेन तन्मिथुनं नुनाव तुष्टाव । \`णु स्तुतौ' इति धातोर्लिट् । केन कमित्याह-संस्कारेति । संस्कारेण शास्त्रव्युत्पत्त्या पूतेन प्रकृतिप्रत्ययविभागशुद्धेन । संस्कृतेनेत्यर्थः । वरेण्य वरणीयम् । श्लाध्यमित्यर्थः । वृणोतेरौणादिक एण्यप्रत्ययः । वरं वोढारं शिवम् । सुखेन ग्राह्यं सुबोधं निबन्धनं रचना यस्य तेन वाङ्मयेन प्राकृतभाषयेत्यर्थः । वधूं नुनावेत्येन संम्बन्धः ॥ 7.90 ॥  
 तौ संधिषु व्यञ्जितवृत्तिभेदं रसान्तरेषु प्रतिबद्धरागम् ।  
 अपश्यतामप्सरसां मुहूर्तं प्रयोगमाद्यं ललिताङ्गहारम् ॥ 7.91 ॥  
 अन्वयः- तौ सन्धिषु व्यञ्जितवृत्तिभेदं रसान्तरेषु प्रतिबद्धरागं ललिताऽङ्गहारम् आद्यम् अप्सरसां प्रयोगं मुहूर्तम् अपश्यताम् ।  
 मल्लिo- ताविति । तौ दंपती संधिषु मुखादिनिर्वहणान्तेषु पञ्चसंधिषु । तदुक्तं तशरुपके- \`मुखं प्रतिमुखं गर्भः सावमर्षोपसंहृतिः' इति । व्यञ्जितवृत्तिभेदं स्फुटीकृतकौशिक्यादिवृत्तिविशेषम् । रसानुगुण्येनेति शेषः । तदुक्तं भूपालेन-कौशिको स्यात्तु श्रृङ्गारे रसे वीरे तु सात्वती । रौद्रबीभत्सयोर्वृत्तिर्नियतारभटी पुनः । श्रृङ्गारादिषु भावज्ञै रसेष्विष्टा तु भारती ।' तथा । कौशिक्यारभटी चैव सात्वतीभारती तथा । चतस्त्रो वृत्तयो ज्ञेयास्तासु नाट्यं प्रतिष्ठितम् ।' इति । रसान्तरेषु श्रृङ्गारादिरसभेदेषु । \`श्रृङ्गारादौ विषे वीर्ये गुणो रागे द्रवे रसः' इत्यमरः । \`श्रृङ्गारहास्यकरुणरौद्रवीरभयानकाः । बीभत्साद्भुतशान्ताख्या रसाः पूर्वैरुदाहृताः' इति । प्रतिबद्धरागं प्रतिनियमेन प्रवर्तितो वसन्तललितादिरागो यस्मिंस्तम् । यस्मिन् रसे यो रागो विहितस्तदनुसारेण प्रयुक्तरागमित्यर्थः । यथाह काहलः- \`रौद्रैऽद्भुते तथा वीरे पुंरागेण प्रगीयते । श्रृङ्गारहस्य करुणाः स्त्रीरागेण प्रकीर्तितः । भयानके च बीभत्से शान्ते गेयो नपुंसके ।' इति । ललिताङागहारं मधुराङ्गविक्षेपम् । \`अङ्गहारोऽङ्गविक्षेपः' इत्यमरः । आदौ भवमाद्यम् । रुपकान्तरप्रकृतिभूतमित्यर्थः । तदुक्तम् - \`आहुः प्रकरणादीनां नाटकं प्रकृतिंबुधः' इति । अप्सरमामुर्वश्यादीनाम् । प्रयुज्यत इति प्रयोगो रुपकम् । नाटकमित्यर्थः । आद्यमिति विशेषणात् । तं मुहुर्तमपश्यतां दृष्टवान्तौ । \`पाघ्राध्मास्था'- इत्यादिना दृशोः पश्यादेशः ॥ 7.91 ॥  
  देवास्तदन्ते हरमूढभार्यं किरीटबद्धाञ्जलयो निपप्य ।  
 शापावसाने (1)प्रतिपन्नमूर्तेर्यर्याचिरे पञ्चशरस्य सेवाम् ॥ 7.92 ॥  
 {1.प्रतिबद्ध.}  
 अन्वयः- देवीः तदन्ते ऊढभार्यं हरं किरीटबद्धाऽञ्जलयः (सन्तः) निपत्य शापाऽवसाने प्रतिपन्नयूर्तेः पञ्चशरस्य सेवां ययाचिरे ।  
 मल्लिo- देवा इति । देवा इन्द्रादयस्तदन्ते तस्य प्रयोगदर्शनस्यान्तेऽवसान ऊढभार्यं परिणीतदारं हरं किरीटेषु बद्धा अञ्जलयो येषां ते तथोक्ताः सन्तः । निपत्य प्रणम्य शापावसाने प्रतिपन्नमूर्तेर्लब्वशरीरस्य । \`परिणेष्यति पार्वती यदा' (4/42) इत्यादिना शापस्य पार्वतौपरिणयान्तत्वादित्यर्थः । पञ्जशरस्य कामस्य कर्तुः । सेवां ययाचिरे । पुनः समासादितशरीरस्य तस्य सेवां स्वीक्रियतामिति प्रार्थयामासुरित्यर्थः । \`दुह्याच्पच्'- इत्यादिना द्विकर्मकत्वम् ॥ 7.92 ॥  
 तस्यानुमेने भगवान्विमन्युर्व्यापारमात्मन्यपि सायकानाम् ।  
 (1)कालप्रयुक्ता खलु (2)कार्यविद्भिर्विज्ञापना भर्तृषु सिद्धिमेति ॥ 7.93 ॥  
 {1.कालेप्रयुक्ता.2.कालविद्भिः}  
 अन्वयः- विमन्युः भगवान् आत्मनि अपि तस्य सायकानां व्यापारम् अनुमेने । (तथा हि) कार्यविद्भिः कालप्रयुक्ता भर्तृषु विज्ञापना सिद्धिम् एति खलु ।  
 मल्लिo- तस्येति । विमन्युर्विगतक्रोधो भगवानीश्वर आत्मन्यपि तस्य कामस्य सायकानां व्यापारमनुमेने । तथाहि कार्यविद्भिः कार्यज्ञैः । अथवा कालविद्भिः अवसरज्ञैः । काले योग्यावसरे प्रयुक्तानुष्ठिता भर्तृषु स्वामिषु विषये विज्ञापना सिद्धिमेति खलु । सफला भवतीत्यर्थः । अयमेवास्य स्मरसेवास्वीकारो वदात्मन्यपि तत्सायकव्यापारमङ्गीकृतवानिति ॥ 7.93 ॥  
 अथ विबुधगणांस्तानिन्दुमौलिर्विसृज्य  
 क्षितिधरपतिकन्या(3) माददानः करेण  
 कनककलशयुक्तं(4) भक्तिशोभासनाथं  
 क्षितिविरचितशय्यं कौतुकागारमागात् ॥ 7.94 ॥  
 {3.आदधानः.4.रक्षा.}  
 अन्वयः- अथ इन्दुमौलि, तान् विबुधमणान् विसृज्य क्षितिधरपतिकन्यां करेण आददानः (सन्) कनककलशयुक्तं भक्तिशोभासनाथं क्षितिविरचिशय्यं कौतुकाऽगारम् अगात् ।  
 मल्लिo- अथेति । अथेन्दुमौलिरीश्वरस्तान्विबुधगणान्विसृज्य क्षितिधरपतिकन्यां पार्वतीं करेणाददानः कनककलशयुक्तं मङगलार्थमन्तर्निहितहेममयपूर्णकुम्भं भक्तयः पुष्पादिरचनास्तासां शोभया सनाथम् । सहितमित्यर्थः । क्षितिविरचितशय्यं क्षितौ विरचिता स्थण्डिले कल्पिता शय्या तल्पं यस्मिंस्तत्तथोक्तं कौतुकागारमगाच्छय्यागृहं जगाम । अत्राश्वलायनः-\`अत ऊर्ध्वमक्षारलवणाशिनावधःशायिनौ ब्रह्मचारिणौ स्याताम्' इति । अथ ऊर्ध्व विवाहादूर्ध्वम् । आ त्रिरात्रादिति शेषः । \`त्रिरात्रं द्वाद्शरात्रं र्किचित्तिसृषु च रजनीषु स्तब्त्रभावा दुनोति । त्रिदिनमिह न भिन्द्याद्ब्रह्मचर्य न चास्या हृदयमननुरुध्य स्वेच्छया कर्म कुर्यात्' इति ॥ 7.94 ॥  
 नवपरिणयलज्जाभूषणां तत्र गौरीं  
 वदनमपहरन्तीं तत्कृताक्षेपमीशः ।  
 अपि शयनसखीभ्यो दत्तवाचं कथंचि-  
 (1)त्प्रमथमुखविकारैर्हासयामास गूढम् ॥ 7.95 ॥  
 {1.प्रथम.}  
 अन्वयः- तत्र ईशः नवपरिणयलज्जाभूषणां तत्कृताक्षेपं वदनाम् अपहरन्तीं शयनसखीभ्यः अपि कथञ्चित् दतवाचं गौरीं प्रमथमुखविकारैः गूढं हासयामास ।  
 मल्लिo- नवेति । तत्र कौतुकागार ईश ईश्वरो नवपरिणयेन नवोद्वाहेन या लज्जा सा भूषणं यस्यास्तामत एव तेनेश्वरेण कृताक्षेपं कृताकर्षणम् । उन्नमितमिति यावत् । वदनमपहरन्तीं साचीकुर्वन्तीम् । अयं लज्जाभावः । अनुभावान्तरमाह-शयनसखीभ्योऽपि शयने सहशायिनीभ्योऽपीत्यर्थः । कथंचित्कृच्छ्रेण दत्तवाचं दतोत्तरां गौरीं प्रमथा भृङ्गिरिटिप्रभृतयो हस्यरसाधिदेवताः पशुपतेः पारिषदाः । यथाह भरतः-\`श्रृङ्गारो विष्णुदैवत्यो हास्यः प्रमथदैवतः' इति । \`प्रमथाः स्युः पारिषदाः' इत्यमरः । तेषां मुखविकारैर्मुखविकृतचेष्टितैर्गूढप्रकाशं हासयामास । हासाद्युपायैर्लज्जामपाकर्तुं प्रवृत्तं इत्यर्थः । यथाह गोनर्दः-\`हासेन मधुना नम्रवचसा लज्जितां प्रियाम् । विलुप्तलज्जां कुर्वित विपुणैश्च सखीजनैः ।' इति ॥ 7.95 ॥  
 इति श्रैमन्महामहोपाध्यायकोलाचलमल्लिनाथसूरिविरचितया  
  संजीविनीसमाख्यया व्याख्यया समेतः श्रीकालिदासकृतौ  
    कुमारसंभवे महाकाव्य उमापरिणयोनाम  
   सप्तमः सर्गः ।  










\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

  ***अष्टमः सर्गः***  




अथ श्रृङ्गारमुभयो ............ ।  
 कुमारसंभवफले सर्गेऽस्मिन्नाह संप्रति ॥  
 सोऽपि संक्षिप्तसंपन्नसंयुक्तश्च समृद्धिमान् ।  
 इति भेदाश्चतुर्धोक्ताश्चतुर्णां च वियोगिनाम् ।  
 तत्रावस्थाप्रभेदेन शृङ्गारे नायिका त्रिधा ।  
 मुग्धा मध्या प्रगल्भा च हीसाध्वसाविलाम् ॥  
 मुग्धावस्थां समाश्रित्य देव्या आद्यसमागमे ।  
 आदावेकादश श्लोकाः ख्यातपूर्वनुरागिणोः ॥  
 प्रथमं नाम शृङ्गारं शिवयोः कथितं कविः (?) ।  
 चुम्बनेष्वधरेत्यत्र लक्षणं त्वस्य वक्ष्यते ॥  
 नवपरिणीतगिरिजारहःकेलिमपि विवर्णयिषुस्तत्रभवान्कालिदासोऽष्टमं सर्गमारभते-  
 पाणिपीडनविधेरनन्तरं शैलराजदुहितुर्हरै प्रति ।  
 भावसाध्वसपरिग्रहादभूत्कामदोहद (1)मनोहरं वपुः ॥ 8.1 ॥  
 {1.सुखं मनोहरम्.}  
 अन्वयः- पाणिपीडनविधेः अनन्तरं शैलराजदुहितुः भावसाध्वसपरिग्रहात् शैलराज दुहितुः वपुः हरं प्रति कामदोहदमनोहरम् अभूत् ।  
 मल्लिo- पाणीति । पाणिपीडनविधेरनन्तरं पाणिग्रहणानन्तरम् । विधेरिति पञ्चमी षष्ठी च । उभयथाप्यनुशासनसंभवादित्युक्तं प्राक् । शैलराजदुहितुः पार्वत्याः कर्त्र्याः तं हरं प्रति भावसाध्वसपरिग्रहन्मनोहरं चित्ताकर्षकं कामदोहदम् । कामसंवर्धकमित्यर्थः । \`तरुगुल्मलतादीनामकाले कुशलैः कृतम् । पुष्पाद्युत्पादकं द्रव्यं दोहदं स्यात्' इति शब्दार्णवे । तच्च तत्सुखं कामदोहदसुखमभूत् । हरस्येति शेषः । नायिकानायकयोरन्योन्यानुभवदर्शनात्सुखमाविर्भवति । तच्च मदनोद्दीपकमिति रसविदां स्थितिः । तथा च हरस्य गौर्या नवोढाया स्वगोचरभावप्रत्युक्तसाध्वसदर्शनात्सुखमाविर्भवित । तच्च मदनाकारं प्रादुर्बभूवेत्यर्थः । तत्र रसभावस्थायिनः कार्यमनुभावः । तदुक्तम्--\`रसागच्छन्ति संस्थानं यत्कार्यमुपलक्ष्यते । सोऽनुभावः.......... संस्थासूचकः ।' इति ॥ 8.1 ॥  
 उक्तं भावसाध्वसम् । तस्य सुखमयत्वं च वर्णयति-  
 व्याहृता प्रतिवचो न संदधे गन्तुमैच्छदवलम्बितांशुका ।  
 सेवते स्म शयनं पराङ्मुखी सा तथापि रतये पिनाकिनः ॥ 8.2 ॥  
 अन्वयः-- सा व्याहृता (सती) प्रतिवचो न सन्दधे अवलम्बितांऽशुका गन्तुम् ऐच्छत्, पराङ्मुखी (सती) शयनं सेवते स्म, तथाऽपि पिनाकिनो रतये (बभूव) ।  
 मल्लिo- व्याहृतेति । सा पार्वती व्याहृता यत्किंचिदनिहिता सती प्रतिवचः प्रत्युत्तरं न संदधे । न ददावित्यर्थः । अवलम्बितांशुका गृहीतवस्त्रा सती गन्तुमपसर्त्तमेच्छदिच्छति स्म । इषधातोर्लङ् । \`इषुगमियमां छः' इति छकारः । पराङ्मुखी सती शयनं सेवते स्म । अनभिमुखमशयिष्टेत्यर्थः । तथापि इर्त्थं साध्वसात्प्रतिकूलचेष्टितापीत्यर्थः । पिनाकिनः शिवस्य रतये सुखाय । बभूवेतिशेषः प्रातिकूल्यमपि तस्यानन्दकरमभूदित्यर्थः । एतेन नवोढाया देव्या मौग्ध्याद्विजितं तन्ममत्वमवसेयम् ॥ 8.2 ॥  
 कैतवेन (1)शयिते कुतूहलात्पार्वति प्रतिमुखं निपातितम् ।  
 चक्षुरुन्मिषति सस्मितं प्रिये (2)विद्युदाहतमिव न्यमीलयत् ॥ 8.3 ॥  
 {1.शवणे.2.विद्युतेव निहतम्.}  
 अन्वयः- पार्वती प्रिये कुतूहलात् कैतवेन शयिते (सति) मुखं प्रति निपातितं चक्षुः सस्मितम् उन्मिषति, विद्युता आहतम् इव न्यमीलयत् ।  
 मल्लिo- कैतवेनेति । प्रिये भर्तरि कुतूहलात् । एषा किं करिष्यतीति बुभुत्सयेत्यर्थः । कैतवेन कपटेन शयिते सुप्ते सति पार्वती कर्त्रि प्रतिमुखं यथा निपातितम् । प्रियस्वापपरीक्षार्थं तदभिमुखं प्रवर्तितमित्यर्थः । चक्षुः स्वदृष्टिं सस्मितमुन्मिषति । पुनः प्रिये सहासं पश्यतीत्यर्थः । विद्युदाहतं विद्युता प्रतिहतमिव न्यमीलयत् । साध्वसादिति भावः । एतेन किंचित्साध्वसस्यापचयो व्यज्यते ॥ 8.3 ॥  
 नाभिदेशनिहितः (1)सकम्पया शंकरस्य रुरुधे तया करः ।  
 (2)तद्दुकूलमथ चाभवत्स्वयं दूरमुच्छ्वसितनीविबन्धनम् ॥ 8.4 ॥  
 {1.सशङ्कया.2.तन्नितम्बमभकतदा,तन्नितम्बमथ चाभषत्.}  
 अन्वयः- नाभिदेशनिहिनः शङ्करस्य करः सकम्पया तया रुरुधे, अथ तद्दुकूलं स्वयं दूरम् उच्छ्वसितनोविबन्धनम् अभवत् ।  
 मल्लिo- नाभीति । नाभिदेशनिहितः । नीवीमोचनायेति शेषः । शंकरस्य करः सकम्पया वेपथुमत्या । प्रियकरस्पर्शादुत्पन्नसात्विकभावयेत्यर्थः । तया पार्वत्या रुरुधे निवारितः । अथ च । तथापीत्यर्थः । तद्दुकूलं स्वयं स्वत एव दूरमत्यन्तमुच्छ्वसितं स्त्रस्तं नीवीबन्धनं नीवीग्रन्थिर्यस्य तत्तथाभूतमभवत् । रतिपारवश्यादिति भावः ॥ 8.4 ॥  
 एवमालि निगृहीतसाध्वसं शंकरो रहसि सेव्यतामिति ।  
 सा सखीभिरुपदिष्टमाकुला नास्मरत्प्रमुखवर्तिनी प्रिये ॥ 8.5 ॥  
 अन्वयः- \`हे आलि ! रहसि शङ्करः एवं निगृहीत साध्वसं सेव्यताम् ।' इति सखीभिः उपदिष्टं सा शङ्करे प्रमुखवर्तिनि सति आकुला न अस्मरत् ।  
 मल्लिo- एवमिति । हे आलि सखि पार्वति ! रहसि शंकर एवम् । स्वोपदिष्टप्रकारेणेत्यर्थः । निगृहीतसाध्वसं निरस्तभयं यथा तथा सेव्यतामिति । सखीभिरुपदिष्टमुक्तं वचनं सा पार्वती प्रिये शंकरे प्रमुखवर्तिनि सत्याकुला साध्वसविह्वला सती नास्मरत् । न स्मृतवतीत्यर्थः । स हि भयपरिप्लुते चेतसि दृष्टतरोऽप्युपदेशः संसारमाधत्त इति भावः ॥ 8.5 ॥  
 अप्यवस्तुनि कथाप्रवृत्तये प्रश्नतत्परमनङ्गशासनम् ।  
 वीक्षितेन (1)परिवीक्ष्य पार्वती मूर्धकम्पमयमुत्तरं ददौ ॥ 8.6 ॥  
 {1.परिगृह्य.}  
 अन्वयः-- कथाप्रवृत्तये अवस्तुनि अपि प्रश्वतत्परम् अनङ्गशासनं पार्वती वीक्षितेन परिगृह्य मूर्धकम्पमयम् उत्तरं ददौ ।  
 मल्लिo- अपीति । अथाप्रवृत्तये संलापप्रवर्तनायावस्तुन्यप्रस्तुर्तार्थेंऽपि प्रश्नतत्परम् । यत्किंचित्पृच्छन्तमित्यर्थः । अनङ्गशासनमीश्वरं पार्वती वीक्षितेन । न तु वाचेत्यर्थः । परिगृह्याङ्गीकृत्य मूर्धंकम्पयं शिरःकम्पस्वरुपम् । स्वर्थे मयट् । उत्तरं ददौ । नतु वाङ्मयं साध्वसादिति भावः । विहृतनामा लज्जानुभाव उक्तः । तदुक्तम् रतिरहस्ये-- (ईर्ष्यामानातिलज्जाभ्यां न दत्तं योग्यमुत्तरम् । क्रियया व्यज्यते यत्र विहृतं तदुदीरितम् ।) इति ॥ 8.6 ॥  
 पुनस्तमेवाह-  
 शूलिनः करतलद्वयेन सा संनिरुध्य नयने हृतांशुका ।  
 तस्य पश्यति ललाटलोचने मोघयत्नविधुरा रहस्यभूत् ॥ 8.7 ॥  
 अन्वयः- रहसि हृतांऽशुका करतलद्वयेन शूलिनः नयने संनिरुध्य सा तस्य ललाट लोचने पश्यति (सति) मोघयत्नविधुरा अभूत् ।  
 मल्लिo- शूलिन इति । सा पार्वती रहसि हृतांशुका प्रियेणाकृष्टवस्त्रा सती करतलद्वयेन । स्वकीयेनेत्यर्थः । शूलिनो हरस्य नयने नेत्रद्वयं संनिरुध्य संच्छाद्य तस्य शूलिनो ललाटलोचने तृतीयेऽक्ष्णि पश्यति सति मोघयत्नाखिलप्रयासात एव विधुराभूत् । तृतीयकराभावादिति भावः । एते न किंचिद्धार्ष्ट्यादयो व्यज्यन्ते ॥ 8.7 ॥  
 चुम्बनेष्वधरदानवर्जितं (1)सन्नरस्तसदयोपगूहनम् ।  
 क्लिष्टमन्मथमपि प्रियं प्रभोर्दुर्लभप्रतिकृतं वधूरतम् ॥ 8.8 ॥  
 {1.सन्नहस्तमदयोपगूहने.}  
 अन्वयः-- चुम्बनेषु अधरदानवर्जितम् अदयोपगूहने सन्नहस्तं दुर्ल्भप्रतिकृतं क्लिष्टमन्मथम् अपि वधूरतं प्रभोः प्रियम् (अभूत्) ।  
 मल्लिo- चुम्बनेष्विति । चुम्बनेष्वधरदानवर्जितमोष्ठार्पणरहितमदयोपगूहने निर्दयालिङ्गने सन्नौ स्तब्धौ हस्तौ करौ यस्मिंस्तत्तथोक्तम् । तथा दुर्लभप्रतिकृतम् । प्रगल्भत्वानखदन्तताडनाद्यकृतप्रयत्नमित्यर्थः । अत एव क्लिष्टमन्मथं लज्जयोपरुद्धमदनमपि वध्वा नवोढाया रतं वधूरतं प्रभोरीश्वरस्य प्रियम् । अभूदिति शेषः । \`वधूः स्नुषानवोढास्त्रीभार्यासृष्टाङ्गनासु च' इति विश्वः । अयं लज्जासाध्वसाभ्यां संकुचितोपचारत्वात्संक्लिष्टसंभोगः । तदुक्तं भूपालेन-(युवानौ यत्र संक्षिप्तसाध्वसव्रोडयादिभिः । उपचारान्निषेवन्ते स संक्लिष्ट इतीरितः ।) इति ॥ 8.8 ॥  
 यन्मुखग्रहणमक्षताधरं (2)दानमव्रणपदं (3)नखस्य यत् ।  
 यद्रतं च सदयं (4)प्रियस्य तत्पार्वती विषहते स्म नेतरत् ॥ 8.9 ॥  
 {2.दत्तम्.3.नखं च.4.हरस्य.}  
 अन्वयः- पार्वती प्रियस्य अक्षताऽधरं यत् मुखग्रहणम् अव्रणपदं यत् नखं, सदयं यत् रतं तत् विषहतं स्म इतरत् न (विषहते स्म) ।  
 मल्लिo- यदिति । पार्वती प्रियस्य संबन्ध्यक्षतोऽखण्टितोऽधरो यस्मिंस्तत्तथोक्तं यन्मुखग्रहणं मुखचुम्बनम् । अव्रणपदं लक्ष्मरहितम् । \`पदं व्यवसितत्राणस्थानलक्ष्माङ्घ्रिवस्तुषु' इत्यमरः । दत्तं यच्च नखं नखकर्म । यत्सदयं रतं तत्सर्वं विषहते सहते स्म । नेतरद्विपरीतम् । प्रवण्डमिति यावत् । तच्चम्बनं नखं सुरतं वा न सहते स्म । नवोढात्वादिति हृदयम् । तदुक्तं रतिरहस्ये-(नात्यन्तमानुलोम्येन न चातिप्रतिलोमतः । सिद्धिं गच्छन्ति वा तस्मान्मध्येन साधयेदिति । नवोढाम्) इति ॥ 8.9 ॥  
 रात्रिवृत्तमनुयोक्तुमुद्यतं सा (1)प्रभातसमये सखीजनम् ।  
 नाकरोदपकुतूहलं ह्रिया शंसितुं (2)तु हृदयेन तत्वरे ॥ 8.10 ॥  
 {1.विभात.2.च.}  
 अन्वयः-- सा प्रभातसमये रात्रिवृत्तम् अनुयोक्तुम् उद्यतं सखीजनं ह्रिया अपकुतूहलं न अकरोत्, हृदा तु शंसितुं तत्वरे ।  
 मल्लिo- रात्रीति । सा पार्वती विभातसमये प्रभातकाले रात्रिवृत्तम् । सुरतवृत्तान्तमित्यर्थः । अनुयोक्तुं प्रष्टुम् । \`प्रश्नोऽनुयोगः पृच्छा च' इत्यमरः । उद्यतं प्रवृत्तं सखीजनं ह्रिया लज्जयापकुतूहलं निराकाङ्क्षं नाकरोत् । न किचिदाचष्ट इत्यर्थः । हृदयेन हृदा च शंसुतुं तत्वरे त्वरिताभूत् । औत्सुक्यादिति भावः । त्वरा संभ्रमादीनामनुभावत्वादिति ॥ 8.10 ॥  
 दर्पणे च परिभोगदर्शिनी पृष्ठतः प्रणयिनो निषेदुषः ।  
 प्रेक्ष्य (3)बिम्बमुपबिम्बमात्मनः कानि कानि (4)न चकार लज्जया ॥ 8.11 ॥  
 {3.अनुबिम्बम्.4.अपि.}  
 अन्वयः- दर्पण च परिभोगदर्शिनी सा पृष्ठतो निषेदुषः प्रणयिनो बिम्बम् आत्मनो बिम्बम् अनु प्रक्ष्य लज्जया कानि कानि न चकार ।  
 मल्लिo- दर्पण इति । किंचेति चार्थः । दर्पणे मुकुरे परिभौगो नखक्षतादिसंभोगचिह्नं पश्यतीति परिभोगदर्शिनी सा पार्वती पृष्ठतः पश्चाद्भागे निषेदुषः स्थितवतः । सदेः वक्सुः । प्रणयिनः प्रियस्य हरस्य बिम्बं प्रतिबिम्बम् । दर्पणे संक्रान्तमितयर्थः । आत्मनः स्वस्य बिम्बमनु । प्रतिबिम्बस्य पृष्ठत इत्यर्थः । \`अनुर्लक्षणे' इति कर्मप्रवचनीयत्वाद्द्वितीया । प्रेक्ष्य लज्जया । स्वचापलप्राकट्यकृतयेत्यर्थः । कानि कानि यानि यानि भेदवाच्यानि । अङ्गसंवर्णादिचेष्टितानीत्यर्थः । उक्तं च-(लज्जानुभावेन साचीकृता वर्णवैवर्ण्याधोमुखादिकृत्) इति । न चकार ॥ 8.11 ॥  
 नीलकण्ठपरिभुक्तयौवनां तां विलोक्य जननी (1)समाश्वसत् ।  
 भर्तृवल्लभतया हि मानसीं मातुरस्यति शुचं वधूजनः ॥ 8.12 ॥  
 {1.समाश्वसीत्.}  
 अन्वयः- नीलकण्ठपरिभुक्तयौवनां तां विलोक्य जननी समाश्वसत्; वधूजनः भर्तृवल्लभतया मातुः मानसीं शुचम् अस्यति ।  
 मल्लिo- नीलकण्ठेति । नीलकण्ठेन परिभुक्तं यौवनं यस्याः सा तथोक्ताम् । प्रियेण भुक्तयौवनामित्यर्थः । तां पार्वतीं विलोक्य जननी मेना समाश्वसत् । संतुतोषेत्यर्थः । श्वसिधातोर्लङ् । \`अङ्गार्ग्यगालवयोः' इति विकल्पादडागमः । तथाहि । वधूजनो भर्तृवल्लभतया पतिवात्सल्येन मातुर्मानसीं मनोभवां शुचं शोकमस्यति निरम्यति हि । \`विपर्ययाद्विपर्ययश्च' इत्यर्थादवसेयं सामान्यैकविशेषणसमर्थंनरुपोऽर्थान्तरन्यासः ॥ 8.12 ॥  
  संप्रति देव्या मुग्धावस्थातो मध्यमावस्थप्राप्तिमाह-  
 वासराणि कतिचित्कथंचन स्थाणुना (2)रतमकारि चानया ।  
 ज्ञातमन्मथरसा शनैःशनैः सा मुमोच (3)रतिदुःखशीलताम् ॥ 8.13 ॥  
 {2.पद्मकार्य न प्रिया.3.रतं.}  
 अन्वयः- स्थाणुना अनया (सह) कतिचित् वासराणि कथञ्चन रतम् अकारि । सा शनैः ज्ञातमन्मथरसा रतिदुःखशीलतां मुमोच ।  
 मल्लिo- वासराणीति । स्थाणुना शंभुना कर्त्रा प्रिया पार्वती कर्मभूता कतिचिद्वासराणि । कैश्चिदहोभिरित्यर्थः । अत्यन्तसंयोगे द्वितीया । कथंचन कृच्छ्रेण पदं पदप्रक्षेपमकार्यत कारिता । सुरतकर्मणीति शेषः । करोतेर्ण्यन्तात्कर्मणि लुङ् । \`हृक्रोरन्यतरस्याम्' इत्यणि कर्तुः कर्मत्वे \`ण्यन्ते कर्तुश्च कर्मणा' इत्यभिहितत्वं च । सा कृतपदा पार्वती ज्ञातमन्मथरसानुभूतसुरतसुखास्वादा सती । \`आस्वादे विरसमाहुः' इति शब्दानुशासने । शनैः शनैः क्रमेण रतौ रते दुःखशीलतां प्रतिकूलस्वभावतां मुमोच \`शीलं स्वभावे सद्वृत्ते' इत्यमरः । मध्यमावस्थां प्राप्तेत्यर्थः ॥ 8.13 ॥  
 तुल्यलज्जास्मरत्वमेवाह--  
 सस्वजे प्रियमुरो (1)निपीडनं प्रार्थितं मुखमनेन नाहरत् ।  
 मेखलाप्रणयलोलतां गतं हस्तमस्य शिथिलं रुरोध सा ॥ 8.14 ॥  
 {1.निपीडितम् निपीडिता.}  
 अन्वयः- सा उरोनिपीडनं प्रियं सस्वजे, अनेन प्रार्थितं मुखं न अहरत्, मेखलाप्रणयलोलतां गतम् अस्य हस्तं शिथिलं रुरोध ।  
 मल्लिo- सस्वज इति । सा पार्वत्युरसोनिपीडनं यस्मिन्कर्मणि यथा स्तात्तथा प्रियं सस्वजे आलिङ्गितवती । न तु निष्पन्दमास्तेत्यर्थः । अनेन स्मरातिशयः सूचितः । तथाऽनेन प्रियेण प्रार्थितं चुम्बनार्थं याचितम् । \`याच्ञायामभियाने च प्रार्थना कय्यते बुधैः' इति केशवः । मुखं नाहरत् नाऽवक्रयत् । मेखलायां प्रणयः परिचयः । \`प्रणयः स्यात्परिचये याच्ञायां सुहृदेऽपि च' इति यादवः । तत्र लोलतां चञ्चलतां गतमस्य हस्तं शिथिलं मन्दं रुरोध न्यवारयत् । न तु निर्भरमिति भावः । अत्र सहनप्रतीकाराभ्यां तुल्यलज्जास्मरत्वं व्यज्यते ॥ 8.14 ॥  
 अथ देव्याः प्रगल्भावस्थां दर्शयितुं तयोः समानरागित्वं तावदाह-  
 भावसूचितमदृष्टविप्रियं (2)चाटुमत्क्षणवियोगकातरम् ।  
 कैश्चिदेव (3)दिवसैस्तथा तयोः प्रेम (4)गूढमितरेतराश्रयम् ॥ 8.15 ॥  
 {2.चाटु तत्क्षण;चाटुमत्क्षण.3.तदा.4.रुढम्.}  
 अन्वयः- तयोः भावसूचितम् अदृष्टविप्रियं चाटुमत् क्षणवियोगकातरं गूढं तयोः प्रेम कैश्चित् एव दिवसैः इतरेतराश्रयम् (अभूत्) ।  
 मल्लिo- भावेति । तयोः शिवयोः खैश्चित्कतिभिश्चिदेव दिवसैः । भावसूचितं भावैश्चेष्टाभिः कटाक्षनिक्षेपादिभिः सूचितं ज्ञापितं विप्रियमप्रियाचरणं यत्र तत्तथोक्तम् । अचाटूनि प्रियोक्तयोयस्मिन्सन्ति तच्चाटुमत् भूतार्थे मतुप् । क्षणवियोगात्क्षणमात्रविरहादपि कातरं भीरुत्वम् । इतरेतराश्रयमन्योन्यविषयं प्रेम । प्रेमपदाभिलष्याऽङ्कुरावस्था भवतीत्यर्थः । गूढमभूत् । क्रमेणानुरागपदाभिलष्यां प्राप्तमित्यर्थः । तदेतत्सर्वं स्फुटीकृतं भूपालेन- (अङ्करपल्लवकलिकाप्रसनफलभागियम्) इत्यादिना । एका रतिरेव स्थायीभूता रसो भवति तस्याश्चाङ्कुरावस्थाभेदोपपत्तौसा प्रेमादिपदैरभिलष्यत इत्यर्थः । \`सप्रेमभेदरहितं यूनोर्यद्भावबन्धनम् । भावो रती राग एव स्वसंवेद्यदशाप्राप्तयावदाश्रयवृत्तिश्चेदनुरागः' इति मानादिलक्षणं विस्तरभयान्न लिख्यत इत्याकर एव द्रष्टव्यम् ॥ 8.15 ॥  
 तं यथात्मसतृशं वरं वधूरन्वरज्यत वरस्तथैव ताम् ।  
 सागरादनपगा हि जाह्नवी सोऽपि तन्मुखरसैक(1) वृत्तिभाक् ॥ 8.16 ॥  
 {1.निवृत्तिः.}  
 अन्वयः- वधूः आत्मसदृशं तं वरं प्रति यथा अन्वरज्यत, वरोऽपि तां प्रति तथैव अन्वरज्यत । हि जाह्नवी सागरात् अनपगा, सोऽपि तन्मुखरसैकवृत्तिभाक् ।  
 मल्लिo- तामिति । वधूरात्मसदृशं स्वानुरुपं वरं वोढारं प्रति यथान्वरज्यतानुरक्ताभूत् । रञ्जेर्दैवादिकात्कर्तरि लकारः । स्वरितत्वादात्मनेपदम् । तथैव वरोऽपि नवोढोप्यात्मनः सदृक्तामात्मसदृशम् । \`त्यदादिषु दृशोऽनालोचने कञ्च' इति चकारात्क्विप्प्रत्ययः । तां वधूं प्रत्यन्वरज्यत वध्वामनुरक्तोऽभूदित्यर्थः । \`गत्यर्थाकर्मकश्लिषशीङ्स्थासवसजनरुहजीर्यतिभ्यश्य' इत्यनेन सकर्मकत्वम् । दृष्टान्तमाह-- जाह्नवी गङ्गा सागरन्नापगच्छतीत्यनपगानपेता हि सोऽपि सागरस्तस्या जाह्नव्या मुखरसेनाग्रसलिलेन वक्वास्वादेनैका मुख्या निर्वृतिरानन्दो यस्य स तथोक्तः । अत्र दृष्टान्तालंकारः । लक्षणं तूक्तम् इर्त्थं समानानुरागकथनाद्रसाभासत्वं निरस्तम् । तदुक्तम्-- (योषितो बहुसक्तिश्चोद्रसाभासः स उच्यते) । कविनाप्युक्तं मालविकायाम्-- (अनातुरोक्तं प्रति विप्रसिद्धता समीपगेनापि रतिर्न मां प्रति । परस्परप्राप्तिनिराशयोर्वा शरीरनाशोऽपि समानरागयोः ।) इति ॥ 8.16 ॥  
 अथ देव्याः प्रगल्भावस्थामाश्रित्य संभोगमाह--  
 शिष्यतां निधुवनोपदेशिनः शंकरस्य रहसि प्रपन्नया ।  
 शिक्षितं युवतिनैपुणं तया (2)यत्तदेव गुरुदक्षिणीकृतम् ॥ 8.17 ॥  
 {2.तत्.}  
 अन्वयः-- रहसि निधुवनोपदेशिनः शङ्करस्य शिष्यतां प्रपन्नया तया यद् युवतिनैपुणं शिक्षितं तया तदेव गुरुदक्षिणीकृतम् ।  
 मल्लिo- शिष्यतामिति । रहस्येकान्ते निधुवनमुपदिशतीति निधुवनोपदेशिनः सुरतविद्यागुरोः । \`व्यवायो ग्राम्यधर्मो मैथुनं निधुवनं रतम्' । इत्यमरः । शंकरस्य शिष्यतां प्रपन्नया प्राप्तया तया पार्वत्या यद्युवतिनैपुणं युवतिजनोचितं नैपुणम् । सुरतकौशलमित्यर्थः । शिक्षितमभ्यस्तम् । आचरितमित्यर्थः । अनेन कृतप्रतिकृतं सूच्यते ॥ 8.17 ॥  
 दष्टमुक्तमधरोष्ठमम्बिका वेदनाविधुतहस्तपल्लवा ।  
 शीतलेन निरवापयत्क्षणं मौलिचन्द्रशकलेन शूलिनः ॥ 8.18 ॥  
 अन्वयः- अम्बिका दष्टमुक्तम् अधरोष्ठं वेदनाविधुतहस्तपल्लवा (सती) शूलिनो मौलिचन्द्रशकलेन क्षणं निरवापयत् ।  
 मल्लिo- दष्टमिति । अम्बिका पार्वती दष्टश्चासौ मुक्तश्च तं दष्टमुक्तम् । \`पूर्वकालैकसर्वजरत्पुराणनवकेवलाः समानाधिकरणेन' इत्यनेन समासः । अधरोष्ठं वेदनया विधुतौ कम्पितौ हस्तपल्लवौ पाणिपल्लवौ यस्याः सा तथोक्ता सती शीतलेन शूलिनो मौलिचन्द्रशकलेन क्षणं निरवापयत् । शीतलोपचारेण निर्व्यथमकरोदिति विश्रम्भोक्तिः । निर्वातेर्धातोर्ण्यन्तात् \`अर्तिह्रीव्लीरीक्नूयीक्ष्माय्यातां पुङ्णौ' इत्यनेन पुगागमः । अत्राधरपीडनात्सुखेऽपि दुःखवदुपचारात्कुट्टिमनामानु भाव उक्तः । तदुक्तम्- (केशाधरादिसंग्रहणे मोदमानापि मानसे । दुःखितेव बहिः कुप्येतत्कुट्टिमम्) ॥ 8.18 ॥  
 चम्बनादलकचूर्णदूषितं शंकरोऽपि नयनं ललाटजम् ।  
 उच्छ्वसत्कमलगन्धये ददौ पार्वतीवदनगन्धवाहिने ॥ 8.19 ॥  
 अन्वयः- अथ शङ्करोऽपि चुम्बनात् अलकाचूर्णदूषितं ललाटजं नयनम् उच्छ्वसत्कमलगन्धये पार्वतीवदनगन्धवाहिने ददौ ।  
 मल्लिo- चुम्बनादिति । अथ शंकरोऽपि चुम्बनाच्चुम्बनार्थितोऽलकचूर्णेन दूषितमुपहतं ललाटजं नयनमुच्छ्वसत्कमलगन्धये विकचारविन्दगन्धधारिणे । \`उपमानाच्च' इतीकारः । पार्वत्या वदनगन्धवाहिने । फूत्कारमारुतायेत्यर्थः । एतेन देव्याः प्रियवशंवदत्वमुक्तम् । अत्र हरचक्षुष्यलकचूर्णकथनाद्देव्या उपरिभावः सूचितः ॥ 8.19 ॥  
 एवमिन्द्रियसुखस्य (1)वर्त्मनः सेवनादनुगृहीतमन्मथः ।  
 शैलराजभवने सहोमया (2)मासमात्रमवसद् वृषध्वजः ॥ 8.20 ॥  
 {1.चात्मनः.2.मासमेकम्.}  
 अन्वयः- वृषध्वजः एवम् इन्द्रियसुखस्य वर्त्मनः सेवनात् अनुगृहीतमन्मथः (सन्) अभया सह शैलराजभवने मासमात्रम् अवसत् ।  
 मल्लिo- एवमिति । वृषध्वजो हर एवमुक्तरीत्येन्द्रियाणां सुखस्यानुकूलस्य वर्त्मनो मार्गस्य स्त्रीप्रसङ्गस्येत्यर्थः । सेवनात्परिभोगादनुगृहीतमन्मथः पुरुज्जीवितमदनः सन् । उमया सह शैलराजभवने हिमवद्गेहे मासमात्रमवसत् । अत्यन्तसंयोगे द्वितीया । मासमात्रमिति वधूवशीकरणकालक्लृप्तिः प्रदर्शिता ॥ 8.20 ॥  
 सोऽ(3)नुमान्य हिमवन्तमात्मभूरात्मजाविरहदुःखखेदितम्(4) ।  
 तत्र तत्र विजहार (5)संपतन्नप्रमेयगतिना ककुद्मता ॥ 8.21 ॥  
 {3.अनुमन्त्र्य.4.पीडितम्.5.संचरन्.}  
 अन्वयः- स आत्मभूः आत्मजाविरहदुःखपीडितं हिमवन्तम् अनुमान्य अप्रमेयगतिना ककुद्मता तत्र तत्र संपतन् विजहार ।  
 मल्लिo- स इति । स आत्मभूः शिव आत्मजाया दुहुतुर्विरहदुःखेन पीडितं हिमवन्तमनुमान्यानुमतं कृत्वा अप्रमेयगतिनापरिच्छेद्यगतिना ककुद्यता वृषेण संचरन्संचरमाणस्तत्र तत्र नानादेशेषु विजहार ॥ 8.21 ॥  
 मेरुमेत्य मरुदाशुगोक्षकः पार्वतीस्तनपुरस्कृतः कृती ।  
 हेमपल्लवविभङ्गसंस्तरानन्वभूत्सुरतमर्दनक्षमात् ॥ 8.22 ॥  
 अन्वयः- मरुदाशुगोक्षकः पार्वतीस्तनपुरस्कृतः कृती मेरुम् एत्य सुरतमर्दनक्षमान् हेमपल्लवविभङ्गसंस्तरान् रात्रिम् एत्य अन्वभूत् ।  
 मल्लिo- मेरुमिति । मरुदाशुगोक्षकः । पवनजवनवाहनः पार्वतीस्तनाभ्यां पुरस्कृतः । पार्वतीपुरोगतयाश्लिष्ट इत्यर्थः । कृती कुशलो हरो मेरुमेत्य हेमपल्लवानां विभङ्गाः खण्डास्त एव संस्तरास्तल्पं यस्यां तां तथोक्तां क्षपां रात्रिं सुरततत्परः सुरतासक्तः सन् । अन्वभूत् ॥ 8.22 ॥  
 पद्मनाभवलयाऽङ्किताश्मसु(1) प्राप्तवत्सवमृतविप्रुषो नवाः ।  
 (2)मन्दरस्य कटकेषु चावसत्पार्वतीवदनपद्मषट्पदः ॥ 8.23 ॥  
 {1.चरण.2.मान्दरेषु.}  
 अन्वयः- पार्वतीवदनपद्मषठ्पदः (सः) पद्मनाभवलयाऽङ्किताऽश्मसु नवाः अमृतविप्लुषुः प्राप्तवत्सु मन्दरस्य कटकेषु च अवसत् ।  
 मल्लिo- पद्मनाभेति । पार्वतीवदनपद्मे षट्पदः । प्रियामुखरसास्वादलोल इत्यर्थः । स हरः । पद्मं नाभिर्यस्य स पद्मनाभो विष्णुः । \`अच्प्रत्यन्ववपूर्वात्सामलोम्नः'इत्यत्राजिति योगविभागात्समासान्तः । तस्य वलयैरङ्किता अश्मानौ येषां तेषु । अमृतमथनसमय इति भावः । तथा नवाः प्रत्यग्रा अमृतविप्रुषः सुधाबिन्दून्प्राप्तवत्सु मन्दरस्य मन्थाचलस्य कटकेषु नितम्बेषु चावसत् । एतेन मन्दरस्यानेकाद्भुताधारत्वान्मनोविनोदकत्वमुक्तम् ॥ 8.23 ॥  
 (3)रावणध्वनितभीतया तया कण्ठसक्त(4) दृढबाहुबन्धनः ।  
 एकपिङ्गलिगिरौ जगदुरुर्निर्विवेश विशदाः शशिप्रभा ॥ 8.24 ॥  
 {3.वारणस्वनित.4.मृदु.}  
 अन्वयः- जगद्गुरुः रावणध्वनितभीतया तया कण्ठसक्तदृढबाहुबन्धनः (सन्) एकपिङ्गलगिरौ विशदाः शशिप्रभाः निर्विवेश ।  
 मल्लिo-रावणेति । जगद्गुरुः । विश्रवसोऽपत्यं रावणो दशकण्ठः । \`तस्यापत्य्म्' इत्यण्प्रत्ययः । वृत्तिविषये विश्रवस् शब्दस्य रवणादेशः । रावणस्य ध्वनितास्कैलासोत्पाटनसमयक्ष्वेडिताद्भीतया तया पार्वत्या कण्ठसक्ताभ्यां दृढबाहुभ्यां बन्धनं यस्य स तथाभूतः । एकनेत्रत्वादेकपिङ्गलः कुबेरस्तस्य गिरौ कैलासे विशादा निर्मलाः शशिप्रभाश्चन्द्रिका बुभुजे । \`निर्वेशो भृतिभोगयोः' इत्यमरः ॥ 8.24 ॥  
 तस्य जातु मलयस्थलीरतेर्धूतचन्दनलतः(5) प्रियाक्लमम् ।  
 आचचाम (6)सलवङ्गकेसरश्चाटुकार इव दक्षिणानिलः ॥ 8.25 ॥  
 {5.वनः.6.सतुषरिशीतलः.}  
 अन्वयः- जातु धूतचन्दनलतः सलवङ्गकेसरः दक्षिणाऽनिलः चाटुकार इव मलयस्थलीरतेः तस्य प्रियाक्लमम् आचचाम ।  
 मल्लिo- तस्येति । जातु कदाचिद् धूतचन्दनलतः कम्पितपटीरशखः । \`रमे शखालते' इत्यमरः । सह लवङ्गस्य केसरैः सलवङ्गकेसरः । \`लवङ्गदेवकुसुमम्' इत्यमरः । विशेषणाभ्यां शैत्यसौरभ्ये दर्शिते । दक्षिणानिलो मलयमारुतः । चाटुकारश्चाटुप्रयोगः । प्रियवाद इति यावत् । भावे घञ् । स इव मलयस्थलीषु मलयाचलप्रदेशेषु रतिः सुरतं यस्य तथोक्तस्य तत्र रममाणस्येत्यर्थः । तस्य शिवस्य प्रियाक्लमं प्रियायाः सुरतश्रममाचचाम जहार । यथा लोके महानपि श्रम एकेन प्रियवादेनापैति तद्वद्दक्षिणमारुतेनाप्यस्य सकलोऽपि सुरतक्लमो हृत इत्यर्थः ॥ 8.25 ॥  
 हेमतामरसताडितप्रिया तत्कराम्बुविनिमीलितेक्षणा ।  
 खे(1) व्यगाहत तरङ्गिणीमुमा मीनपङ्क्तिपुनरक्त(2) मेखला ॥ 8.26 ॥  
 {1.सा.2.मेखलाम्.}  
 अन्वयः- उमा हेमतामरसताडितप्रिया तत्कराम्बुविनिमीलितेक्षणा मीनपङ्क्तिपुनरुक्तमेखला खे तरङ्गिणीं व्यगाहत ।  
 मल्लिo- हेमेति । उमा गौरी हेमतामरसेन कनककमलेन ताडितः प्रियो यया तेनोत्थितस्य प्रियस्य कराम्बुना कराक्षिप्ताम्भसा विनिमीलितेक्षणा मुकुलिताक्षी । मीनपङ्क्त्या पुनरुक्ता द्विगुणिता मेखला यस्याः सा तथाभूता सती खे तरङ्गिणीं व्यगाहत । तत्र तत्र जलक्रीडामकरोदित्यर्थः ॥ 8.26 ॥  
 तां पुलोमतनयालकोचितैः पारिजातकुसुमैः प्रसाधयन् ।  
 नन्दने चिरमयुग्मलोचनः सस्पृहं (3)सुरवधूभिरीक्षितः ॥ 8.27 ॥  
 {3.सुरवधूभिरैक्ष्यत,सुरवधूनिरीक्षतः,सुरवधूभिरक्षितः.}  
 अन्वयः- अयुग्मलोचनः नन्दने पुलोमतनयाऽलकोचितैः पारिजातकुसुमैः तां प्रसाधयन् सुरवधूमिः सस्पृहम् चिरम् ईक्षितः ।  
 मल्लिo- तामिति । अयुग्मानि लोचनानि यस्य सोऽयुग्मलोचनस्त्र्यम्बकः । युग्मशब्दो विशेष्यनिध्नोऽप्यास्ते \`तस्मिन्युग्मासु संविशेत्' \`युग्मान्दैवे यथा शक्ति पित्र्येऽयुगमांस्तथैव च' । इत्यादिप्रयोगदर्शनात् । नन्दने नन्दनोद्याने पुलोमतनया शची । \`पुलोम्नस्तु शची सुता' इति हरिवंशे । तस्या अलकानामुचितैः पारिजातकुसुमैस्तां प्रसाधयन्नलंकुर्वश्चिरं सुरवधूभिः सस्पृहमीक्षितः । केन वा पुण्येनायं लभ्यत इति साभिलाषदृष्ट इत्यर्थः । अत्र देवस्यानुकूलनायक्त्वं देव्याः स्वाधीनपतिकात्वं चावसेयम् ॥ 8.27 ॥  
 इत्यभौममनुभूय शंकरः पार्थिवं च (1)दयितासखः सुखम् ।  
 लोहितायति कदाचिदातपे गन्धमादनवनं(2) व्यगाहत ॥ 8.28 ॥  
 {1.वनिता.2.गिरिम्.}  
 अन्वयः- इति शङ्करः वनितासखः (सन्) उभौमं पार्थिवं च सुखम् अनुभूय कदाचित् आतपे लोहितायति (सति) गन्धमादनवनं व्यगाहत ।  
 मल्लिo- इतीति । इतीत्थं शंकरो वनितासखः सन् भूमौ भवं भौमम् न भौममभौमं दिव्यं, पृथिव्यां भवं पार्थिवं च सुखमनुभूय कदाचिदातपे लोहितायति लोहितवर्णे भवति । अस्तंगते सवितरीत्यर्थः । \`लोहितादिडाज्भ्यः क्यष्' इति क्यष्प्रत्ययः । गन्धमादनगिरिं व्यगाहत । पर्वतमुद्दिश्य इत्यर्थः । उद्देशक्रियां प्रति गिरेः कर्मत्वम् । यथाह भाष्यकारः ॥ 8.28 ॥  
 तत्र काञ्चनशिलातलाश्रयो नेत्रगम्यमवलोक्य भास्करम् ।  
 दक्षिणेतरभुजव्यपाश्रयां व्याजहार सहधर्मचारिणीम् ॥ 8.29 ॥  
 अन्वयः- तत्र काञ्चनशिलातलाश्रयः (सः) नेत्रगम्भं भास्करम् अवलोक्य दक्षिणेतरभुजव्यपाश्रयां सहधर्मचारिणीं व्याजहार ।  
 मल्लिo- तत्रेति । तत्र गन्धमादने काञ्चनविकारः काञ्चनं सौवर्ण तच्च तच्छिलातलं तदाश्रयो यस्य स भगवान्नेत्रगम्यं सायंतनम् अर्थाद्दर्शनयोग्यम् । भास्करं सूर्यम् । \`दिवाविभानिशाप्रभाभास्करान्तानन्तादीo' त्यादिना टप्रत्ययः । अवलोक्य दक्षिणेतरभुजः सव्यबाहुर्व्यपाश्रयो यस्यास्ताम् । निजवामभुजमवष्टभुजमवष्टभ्योपबिष्टामितयर्थः । सह धर्म चरतीति सहधर्मचारिणीं पत्नीं व्याजहार जगाद् ॥ 8.29 ॥  
 पद्मकान्ति(3) मरुणत्रिभागयोः (4)संक्रमय्य तव नेत्रयोरिव ।  
 संक्षये जगदिव प्रजेश्वरः संहरत्यहरसावहर्पतिः ॥ 8.30 ॥  
 {3.अरुणान्तभागयोः.4.संगमय्य.}  
 अन्वयः-- (हे प्रिये !) असौ अहर्पतिः पद्मकान्तिम् अरुणत्रिभागयोः तव नेत्रयोः संक्रमय्य इव संक्षये प्रजेश्वरो जगत् इव अहः संहरति ।  
 मल्लिo- पद्मकान्तिमिति । असावह्नां पतिरहर्पतिः सूर्यः । \`अहरादीनां पत्यादिषूपसङ्ख्यानम्' इति रेफदिशः । पद्मकान्तिं पद्मशोभाम् । तृतीयो भागस्त्रिभागः । वृत्तिविषये पूरणार्थत्वं सङ्ख्याया इत्युक्तम् । अरुणस्त्रिभागो ययोस्तयोः । अरुणोपान्तयोरिति भाग्यलक्षणोक्तिः । तव नेत्रयोः सक्रमय्येव । तदानीं पद्मानामविकासान्नेत्रयोस्तु विकासाच्चेयमुत्प्रेक्षा । प्रलयकाले प्रजेश्वरः प्रजापतिर्जगदिवाहर्दिवसं संहरति । अस्तं गच्छतीत्यर्थः ॥ 8.30 ॥  
 सीकरव्यतिकरं मरीचिभि(1) र्दूरयत्यवनते विवस्वति ।  
 इन्द्रचापपरिवेषशून्यतां निर्झरास्तव(2) पितुर्व्रजन्त्यमी(3) ॥ 8.31 ॥  
 {1.धूनयति.2.प्रसवितुः.3.ते.}  
 अन्वयः-- विवस्वति मरीचिभिः सीकरव्यतिकरं दूरयति (सति) हे अवनते ! अमी तव पितुः निर्झराः इन्द्रचापपरिवेषशून्यतां व्रजन्ति ।  
 मल्लिo- सीकरेति । विवस्तेजोऽस्यास्तीति विवस्वांस्तस्मिन्विवस्वति सूर्ये मरीचिभिः । सहार्थविवक्षायां तृतीयात एव विनापि सहशब्देन तृतीया । सीकरव्यतिकरं पयःकिरणसंपर्क दूरयति दूरीकुर्वति सति । हे अवनते पार्वति ! अमी तव पितुर्भवत्पितुर्हिमवतो निर्झराः प्रवाहाः । \`प्रवाहो निर्झरोझरः' इत्यमरः । इन्द्रचापं नानावर्णप्रभासमूहस्तस्य परिवेषेण परिवेष्टनेन शून्यतां व्रजन्ति । अर्ककिरणसंपर्ककृतत्वादैन्द्रचापस्य तन्निवृत्त्या निवृत्तिरित्यर्थः ॥ 8.31 ॥  
 दष्टतामरसकेसर(4) त्यजोः क्रन्दतोर्वि(5) परिवृत्तकण्ठयोः ।  
 (6)निध्नयोः सरसि चक्रवाकयोरल्पमन्तरमनल्पतां गतम् ॥ 8.32 ॥  
 {4.स्त्रजोः.5.विरहहीनकण्ठयोः.6.भिन्नयोः.}  
 अन्वयः-- दष्टतामरसकेसरस्त्रजोः क्रन्दतोः विपरिवृत्तकण्ठयोः निध्नयोः चक्रवाकयोः सरसि अल्पम् अन्तरम् अनल्पतां गतम् ।  
 मल्लिo-- दष्टेति । दष्टमर्धजग्ध तामरसकेसरं पद्मकिञ्जल्कम् । मुखद्वयेनैकमिति भावः । तत्त्यजत इति तथोक्तयोः क्रन्दतोः कूजतोर्विपरिवृत्तकण्ठयोः । परस्परालोकनार्थं वक्रीकृतग्रीवयोरित्यर्थः । निध्नयोर्दैवाधीनयोः । \`अधीनो निध्न अयत्त' इत्यमरः । चक्रवाकी च चक्रवाकश्च तयोः \`पुमान्स्त्रिया' इत्येकशेषः । सरस्यल्पमन्तरं व्यवधानमनल्पतामाधिक्यं गतम् । सरसि वियुज्यमानयोर्महद् व्यवधानमभूदित्यर्थः ॥ 8.32 ॥  
 स्थानमाह्निकमपास्य दन्तिनः सल्लकीविटपभङ्गवासितम् ।  
 (1)आविभातचरणाय गृह्णाते वारिरुहबद्धषट्पदम् ॥ 8.33 ॥  
 {1.आविभाति शरणाय गच्छतः,साध्यकर्मविधयेऽनुगृह्णाते.}  
 अन्वयः-- दन्तिनः आह्निकं स्थानम् अपास्य सल्लकीविटपभङ्ग वासितं वारिरुहबद्धषट्पदं वारि आविभातचरणाय गृह्णाते ।  
 मल्लिo- स्थानमिति । दन्तिनो गजाः अह्नि भवमाह्निकम् \`कालाट्ठञ्' स्थानमपास्य विहाय सल्लकी गजप्रिया काचिल्लता । \`सल्लकी स्याद्गजप्रिया' इति हलायुधः । तस्या विटपभङ्गैः पल्लवखण्डैर्वासितं सुरभितं वारिरुहेषु बद्धाः संगताः षट्पदा यस्मिंस्तद्वारि जलमाविभातं प्रभातमारभ्य यच्चरणं तस्मै । तत्पर्याप्तमित्यर्थः । गृह्णात उपाददते । गजा हि भुक्तिपर्याप्तजलं सकृदेव सायं पिबन्तीति प्रसिद्धम् ॥ 8.33 ॥  
    



 पश्य पश्चिमदिगन्तलम्बिना निर्मितं मितकथे(2) विवस्वता ।  
 (3)दीर्घया प्रतिमया सरोम्भसां तापनीयमिव सेतुबन्धनम् ॥ 8.34 ॥  
 {2.कथमिदम्.3.लब्धया.}  
 अन्वयः- हेमितकथे ! पश्चिमदिगन्तलम्बिना विवस्वता दीर्घया प्रतिमया सरोऽम्भसां तापनीयं सेतुबन्धनम् इव निर्मितम् । पश्य ।  
 मल्लिo- पश्येति । हे मितकथे, हे मितभाषिणी ! एतेन स्वस्य तत्संलापने लौल्यं सूचयति । पश्चिमदिगन्तलम्बित्वादायतया प्रतिमया निजप्रतिबिम्बेन । \`प्रतिमानं प्रतिबिम्बं प्रतिमा प्रतियातना प्रतिच्छाया । प्रतिकतिरर्चा पुंसि प्रतिनिधिरुपमोपमानं स्यात् ।' इत्यमरः । सरोम्भसां तपनीयविकारस्तापनीयं हिरण्मयम् । \`तपनीयं शातकुम्भम्' इत्यमरः । सेतुबन्धननिमित्तम् । इवेत्युत्प्रेक्षा । अस्तमयसमये सरः पारावारिणामरुणमायतमर्कप्रतिबिम्बं हिरण्मयसेतुरिव दृश्यत इत्यर्थः । पश्येति वाक्यार्थः कर्म ॥ 8.34 ॥  
 उत्तरन्ति विनिकीर्य पल्वलं गाढपङ्कमतिवाहितातपाः ।  
 दंष्ट्रिणो वनवराहयूथपा दष्टभङ्गुरबिसाङ्कुरा इव ॥ 8.35 ॥  
 अन्वयः- दंष्ट्रिणो दंष्टभङ्गुरविसाङ्कुरा वनवराहयूथपा गाढपङ्कं पल्वलं विनिकीर्य अतिवाहितातपाः (सन्तः) उत्तरन्ति ।  
 मल्लिo- उत्तरन्तीति । दंष्ट्रिणो दंष्ट्रावन्तः । व्रीह्यादित्वादिनिः । अतएव दष्टा भङ्गुराः कुटिला विसाङ्कुरा मृणालाङ्कुरा यैस्ते त इव स्थिता वनवराहाणां यूथपाः । \`यूथनाथस्तु यूथपः' इत्यमरः । गाढपङ्कमतिपङ्किलं पल्वलमल्पसरः । \`वेशन्तः पल्वलं चाल्पसरः' इत्यमरः । विनिकीर्य विक्षिप्यातिवाहितातपा उत्तरन्ति पल्वलान्निर्गच्छन्ति ॥ 8.35 ॥  
 एष वृक्षशिखरे कृतास्पदो जातरुपरसगौरमण्डलः(1) ।  
 हीयमानमहरत्ययातपं पीवरोरु ! पिबतीव बर्हिणः ॥ 8.36 ॥  
 {1.मण्डलम्.}  
 अन्वयः- हे पीवरोरु ! एष वृक्षशिखरे कृतास्पदो जातरुपरसगौरमण्डलो बर्हिणो हीयमानम् अहरत्ययाऽऽतपं पिबति इव ।  
 मल्लिo- एष इति । हे पीवरोरु, एष वृक्षशिखरे वृक्षाग्रे कृतस्थितिजातरुपरसगौरमण्डल आतपरुषणात्काञ्चनद्रवदरुणवर्हमण्‍लः । \`चामीकरं जातरुपं महारजतकाञ्चने' । इत्यमरः । बर्हमस्यास्तीति बर्हिणो मयूरः । \`फलबर्हाभ्यामिनज्वक्तव्यः' हीयमानं क्षीयमाणमहरत्ययातपं दिनान्तातपं पिबतीव । कथमन्यथा क्षीयमाणत्वमिति भावः ॥ 8.36 ॥  
 पूर्वभागतिमिरप्रवृत्तिभिर्व्यक्तपङ्कमिव(1) जातमेकतः ।  
 खं हृतातपजलं विवस्वता भाति किंचिदिव शेषवत्सरः ॥ 8.37 ॥  
 {1.लग्नपङ्कम्.}  
 अन्वयः- पूर्वभागतिमिरप्रवृत्तिभिः एकतो व्यक्तपङ्कम् इव जातं विवस्वता हृताऽतपजलं खं किञ्चित् शेषवत् सर इव भाति ।  
 मल्लिo- पूर्वभागेति । पूर्वभागे प्राचीमूले तिमिरप्रवृत्तिभिर्ध्वान्तप्रसरेरेकतो व्यक्तपङ्कं स्फुटपङ्कमिव जातं तथा विवस्वता हृतमातप एव जलं यस्य तत्तथोक्तं खमाकाशं किंचिदोषच्छेषोस्वास्तोति शेषवच्छुष्कं सर इव भाति ॥ 8.37 ॥  
 आविश्द्भि (2)रुटजाङ्गणं मृगैर्मूलसेकसरसैश्च वृक्षकैः ।  
 आश्रमाः प्रविशदग्निधेनवो(3) विभ्रतिं श्रियमुदीरिताग्नयः ॥ 8.38 ॥  
 {2.उटजाङ्गणे.3.उग्र्यधेनवः.}  
 अन्वयः- उटजाऽङ्गणम् आविशद्भिः मृगैः मूलसेकसरसैः वृक्षकैः प्रविशदग्निधेनवः उदीरिताऽग्नयः आश्र्माः श्रियं बिभ्रति ।  
 मल्लिo- आविशद्भिरिति । उटजाङ्गणं पर्णशालाङ्गणमाविशद्भिः । प्रविशद्भिरित्यर्थः । \`पर्णशालोटजौऽस्त्रियाम्' इत्यमरः । \`उपान्वध्याङ्ववस' इति कर्मत्वम् । मृगैः । तथामूलानां सेकेन सेचनेन सरसैः सद्रवैर्वृक्षकैश्चोपलक्षिताः । अल्पार्थे कप्रत्ययः । प्रविशन्त्यो वनादागच्छन्त्योऽग्निहोत्रार्थां धेनवः उदीरिताग्नयश्चाश्रमाः श्रियं बिभ्रति ॥ 8.38 ॥  
 बद्धकोशमपि तिष्ठति क्षणं साबशेषविवरं सुशेशयम् ।  
 षट्पदाय वसतिं ग्रहीष्यते प्रीतिपूर्वमिव दातु(4) मन्तरम् ॥ 8.39 ॥  
 {4.उत्तरम्.}  
 अन्वयः-- बद्धकोशम् अपि कुशोशयं वसतिं ग्रहीष्यते षट्पदाय प्रीतिपूर्वम् अन्तरं दातुम् इव क्षणं साऽवशेषं विवर्र तिष्ठति ।  
 मल्लिo-- बद्धकोशमिति । बद्धकोशमपि । मुकुलितमपीत्यर्थः । कुशेशयं कर्तृं । \`शतपत्रं कुशेशयम्' इत्यमरः । वसतिं ग्रहीष्यते । स्थितिं करिष्यत इत्यर्थः । \`लृटः सद्वा' इति शतृप्रत्ययः । षट्पदाय प्रीतिपूर्वमन्तरमवकाशं दातुमिव क्षणं सावशेषविवरं तिष्ठति ॥ 8.39 ॥  
 (1)दूरलग्नपरिमोयरश्मिना (2)वारुणी दिगरुणेन भानुना ।  
 भाति केसरवतेव मण्डिता वन्धुजीवतिलकेन कन्यका ॥ 8.40 ॥  
 {1.दूरमग्र.2.वारुणा.3.कुसुमेन.}  
 अन्वयः- वारुणी दिक् दूरलग्नपरिमेयरश्मिना अरुणेन केसरवता बन्धुजीवतिलकेन मण्‍डिता कन्यका इव भाति ।  
 मल्लिo- दूरलग्नेति । वारुणी दिक्प्रतीची दूरं लग्ना अत एव परिमेया अल्पावशि,्टा रश्मयः यस्य तथोवतेनारुणेन लोहितवर्णेन केसरवता किञ्जत्कवता बन्धुजीवं बन्धुजीवककुसुमम् । \`बन्धूको बन्धुजीवकः' इत्यमरः । तदेव तिलकं तेन मण्डिता कन्यकेव भाति ॥ 8.40 ॥  
 सामभिः सहचराः सहस्त्रशः (4)स्यन्दनाश्वहृदयंगमस्वनैः(5) ।  
 भानुमग्निपरिकीर्णतेजसं संस्तुवन्ति किरणोष्मपायिनः ॥ 8.41 ॥  
 {4.वदनैश्चः स्यन्दनस्य.5.स्वरैः.}  
 अन्वयः- किरणोष्मपायिनः सहस्त्रशः सहचराः अग्निपरिकीर्णतेजसं भानुं स्यन्दनाऽश्चहृदङ्गमस्वनैः समाभिः सहस्त्रशः संस्तुवन्ति ।  
 मल्लिo- सामभिरिति । किरणोष्मपायिनः किरणोष्माणं पिबन्तीति तथोक्ताः । तथाहारा इत्यर्थः । चरन्तीति चराः । पचाद्यच् । सहभूताश्चराः सहचरा बालखिल्यप्रभृतयो महर्षयोऽग्नौ परिकीर्ण तेजोस्य तत्तथोक्तम् ।\[अग्निर्वादत्यः सायं प्रसवति\] इति श्रुतेः । भानुम् । हृदयं गच्छन्तीति हृदयंगमा मनोरमाः । गमेः सुपीति वक्तव्यात्खच् । स्यन्दनाश्वानां हृदयंगमाः स्वना येषां तैः सामभिः सामवेदैः सहस्त्रशः सैस्तुवन्ति । \[सामवेदेनास्तमये गीयते\] इति श्रुतैः ॥ 8.41 ॥  
 सोऽयमानत (1)शिरोधरैर्हयैः कर्णचामरविघट्टितेक्षणैः ।  
 अस्तमेति युगभुग्नकेसरैः संनिधाय दिवसं महोदधौ ॥ 8.42 ॥  
 {1.शिरोरुहैः.}  
 अन्वयः- सः अयं दिवसं महोदधौ सन्निधाय आनतशिरोधरैः कर्णचामरविघट्टितेक्षणैः युगभुग्नकेसरैः हयैः अस्तम् एति ।  
 मल्लिo- स इति । सोऽयं भानुर्दिवसं महोदधौ संनिधाय निधायेत्यर्थः दिवसस्यादर्शनादियमुत्प्रेक्षा । आनतशिरोधरैर्गगनावतरणान्नम्रकन्धरैरतएव कर्णचामरविघट्टितेक्षणैर्युगभुग्नकेसरैः कुटिलितस्कन्धरोमभिर्हयैरस्तमेति । \`अस्तस्तु चरमक्षमाभृत्' इत्यमरः ॥ 8.42 ॥  
 खं प्रसुप्तमिव संस्थिते रवौ तेजसो महत ईदृशौ गतिः ।  
 तत्प्रकाशयति याव(2) दुद्गतं मीलनाय खलु तावतशच्युतम्(3) ॥ 8.43 ॥  
 {2.उत्थितम्.3.तावता.}  
 अन्वयः- रवौ संस्थिते खं प्रसुप्तम् इव, (स्थितम्) महतः तेजस ईदृशी गतिः । तत् उद्गतं (सत्) यावत् प्रकाशयति च्युतं (सत्) तावतः मीलनाय (भवति) खलु ।  
  मल्लिo-- खमिति । रवौ संस्थितेऽस्तमिते सति खं व्योम प्रसुप्तमिव निःप्रकाशत्वान्निद्रितमिव । स्थितमित्यर्थः । युज्यते चैतदित्याह । महतस्तेजस ईदृशी वक्ष्यमाणप्रकारा गतिः । स्वभाव इत्यर्थः । तां गतिमेवाहतदिति । तन्महत्तेज उत्थितं सद्यावत् । स्थानमिति शेषः । प्रकाशयति । तावतोधश्च्युतं सत् । तत्स्थानादिति शेषः । मीलनाय संकोचाय खलु भवति । यत्र स्थाने तेजस्तिष्ठति तत्प्रकाशत इति स्थितिः । यतो गच्छति न तत्प्रकाशते । अतः सूर्यापाये खं प्रसुप्तमिवेति युक्तोत्प्रेक्षेति भावः । अस्यार्थस्य तेजोमात्रसाधारण्येऽपि महति स्फुटमिति महद्ग्रहणं कृतम् ॥ 8.43 ॥  
 संध्ययाप्यनुगतं रवे(4) र्वपु(5) र्वन्द्यमस्तशिखरे समर्पितम् ।  
 येन पूर्वमुदये पुरस्कृता नानुयास्यति कथं तमापदि ॥ 8.44 ॥  
 {4.धर्मम्.6.प्राक्तथेयम्.}  
 अन्वयः- सन्ध्यया अपि अस्तशिखरे समर्पितं वन्द्यं रवेः वपुः अनुगतम् । प्राक् उदये तथा पुरस्कृता (इयम्) तम् आपदि कथं न अनुयास्यति ?  
 मल्लिo-- संध्ययेति । संध्ययाप्यस्तशिखरेऽस्ताद्रिशृङ्गे समर्पितं निहितं वन्द्यं रवेर्वपुरनुगतमन्वगामि । अयंयुतं रविमन्वगादिति भावः । युक्तं चैतदित्याह-प्राक्पूर्वमुदये तथा तेन प्रकारेण पुरस्कृताग्रतः कृता । पूजिता चेति गम्यते । प्रातः सूर्योदयात्प्रागेव संध्यागम इति हि प्रसिद्धम् । इयं संध्या तं रविमापद्यस्तसमये कथं नानुयास्यति । अनुयास्यत्येवेत्यर्थः संपदसंपदोस्तुल्यरुपमेव साधूनामिति भावः ॥ 8.44 ॥  
 रक्तपीतकपिशाः पयोमुचां कोटयः कुटिलकेशि ! भान्त्यमूः ।  
 द्रक्ष्यसि त्वमिति (1)सांध्यवेलया (2)वर्तिकाभिरिव साधुवर्तिताः(3) ॥ 8.45 ॥  
 {1.सांध्यनयाया.2.वर्णिकाभिः.3.मण्डिताः.}  
 अन्वयः-- हे कुटिलकेशि ! अमूः रक्त-पीतकपिशाः पयोमुचां कोटयः भान्ति त्वं द्रक्ष्यसि इति सान्ध्यवेलया वर्तिकाभिः साधु वर्तिताः इव ।  
 मल्लिo-रक्तेति । हे कुटिलकोशे ! \`स्वाङ्गाच्चोपसर्जनादंसयोगोपधात्' इति ङीप् । अमूः पुरोगताः रक्ताः पीताः कपिशाश्च रक्तपीतकपिशाः । नानावर्णा इत्यर्थः । चार्थे द्वन्द्वः । न तु \`वर्णो वर्णेन' इति तत्पुरुषः सामानाधिकरण्याभावात् । पयोमुचां कोटयोऽश्रयः । \`स्यात्कोटिरश्रौ चापाग्रे संख्याभेदप्रकर्षयोः' । इति विश्वः । त्वं द्रक्ष्यसीति हेतोरनया । सांध्यवेलया । संध्ययेत्यर्थः । \`संधिवेलया' इति क्वचित्पाठः । वर्तिकाभिश्चित्रशलाकाभिः साधुवर्तिता उत्पादिताश्च भान्ति ॥ 8.45 ॥  
 सिंहकेसरसटासु (4)भूभृता पल्लवप्रसविषु द्रुमेषु च ।  
 पश्य (5)धातुशिखरेषु भानुना संविभक्तमिव सांध्यमातपम् ॥ 8.46 ॥  
 {4.भूबूतां.5.धातुशिखरेषु चात्मनः,चास्तशिखरे विवस्वता,धातुशिखरेषु चात्मना.}  
 अन्वयः- सिंहकेसरसटासु पल्लवप्रसविषु धातुशिखरेषु च भूभृता आत्मना संविभक्तम् इव सान्ध्यम् आतपं पश्य ।  
 मल्लिo- सिंहेति । सिंहानां केसराणि स्कन्धरोमाणि तान्येव सटा जटास्तासु । \`सटा जटा केसरयोः' इति विश्वः । अथवा सटाशब्देन समूहो लक्ष्यतेऽन्यथा पौनरुक्त्यात् । पल्लवप्रसविषु पल्लवप्रसवयुक्तेषु द्रुमेषु तथा धातुशिखरेषु च भूभृतास्ताद्रिणात्मना स्वयमेव सविभक्तमिव स्थितं संध्यायां भवं सांध्यमातपं यस्य तथा पश्य । आरुण्यमरुणद्रव्येषु भूयिष्ठमुपलभ्यत इति भावः ॥ 8.46 ॥  
 (1)अद्रिराजतनये ! तपस्विनः पावनाम्बुविहिता(2) ञ्जलिक्रियाः ।  
 ब्रह्म गूढम (3)भिसंध्यमादृताः (4)शुद्धये विधिविदो गृणन्त्यमी ॥ 8.47 ॥  
 {1.पार्ष्णिमुक्तवसुधास्तपस्विनः.2.रचिता.3.अभिसांध्यम्.4.सिद्धये.}  
 अन्वयः- पार्ष्णिमुक्तः वसुधाः पावनाऽम्बुविहिताञ्जलि क्रियाः अमी तपस्विनः आदृताः (सन्तः) अभिसन्ध्यं शुद्धये ब्रह्म गूढं गृणन्ति ।  
 मल्लिo-- पार्ष्णीति । पार्ष्णयो गृल्फाधोभागास्तैर्मुक्तवसुधास्त्यक्तभूतलाः । पादाग्रस्थिता इत्यर्थः । \`गोशृङ्गमात्रमुद्धृत्य मुक्तपार्ष्णः क्षिपेज्जलम्' । इति स्मरणात् । पावनैरम्बुभी रचिताऽञ्जलिक्रियाः । विहितार्ध्यप्रक्षेपा इत्यर्थः । विधिविदः । शास्त्रज्ञा इत्यर्थः । कर्तरि क्तः । अभिसंध्य संध्यामभि । \`लक्षणेनाभिप्रतीं आभिमुख्ये' इत्यव्ययीभावः । शुद्ध्यर्थ ब्रह्म गायत्रीं गूढमुपांशु गृणन्ति । \`प्रत्यगा तारकोदयात्' इति स्मरणात् ॥ 8.47 ॥  
 तन्मुहूर्तमनुमन्तुमर्हसि प्रस्तुताय नियमाय मामपि ।  
 त्वां विनोदनिपुणः सखीजनो वल्गुवादिनि ! विनोदयिष्यति ॥ 8.48 ॥  
 अन्वयः- तत् हे वल्गुवादिनि ! माम् अपि प्रस्तुताय नियमाय मुहूर्तम् अनुमन्तुम् अर्हसि । विनोदनिपुणः सखीजनः त्वां विनोदयिष्यति ।  
 मल्लिo- तदिति । तत्तस्मात्कारणान्मामपि प्रस्तुताय नियमाय प्रकृतसंध्याविधये मुहूर्तमनुमन्तुमर्हसि । हे वल्गुवादिनि मञ्जुभाषिणि ! ॥ 8.48 ॥  
 निर्विभुज्य दशनच्छदं ततो वाचि भर्तुरवधीरणापरा ।  
 शैलराजतनया समीपगामाललाप विजया (1)महेतुकम् ॥ 8.49 ॥  
 {1.सहेतुकम्.}  
 अन्वयः- ततः भर्तुः वाचि अवधीरणापरा शैलराजतनया दशनच्छदं निर्विभुज्य समीपगां विजयाम् अहेतुकम् आललाप ।  
 मल्लिo-- निर्वभुज्येति । ततो भर्तुर्वाचि वचनेऽवधीरणापरा तिरस्कारतत्परा शैलराजतनया पार्वती । छाद्यतेऽनेनेति छदः \`पुंसि संज्ञायां धः प्रायेण' इति धप्रत्ययः । दशनच्छदं निर्वभुज्य कुटिलीकृत्य समीपगां विजयां विजयाख्यां सखीमहेतुकं निर्निमित्तमाललाप । न तु रोषाद्भर्त्तुरुत्तरं ददावित्यर्थः ॥ 8.49 ॥  
 ईश्वरोऽपि दिवसात्ययोचितं मन्त्रपूर्व(2)मनुतस्थिवान्विधिम् ।  
 पार्वतीमवचनामसूयया (3)प्रत्युपेत्य पुनराह सस्मितम् ॥ 8.50 ॥  
 {2.अनुतिष्ठवान्.3.सोऽभ्युपेत्य.}  
 अन्वयः- ईश्वरोऽपि दिवसाऽत्ययोचितं विधिं मन्त्रपूर्वम् अनुतस्थिवान् । असूयया अवचनां पार्वतीं पुनः प्रत्युपेत्य सस्मितम् आह ।  
 मल्लिo-- ईश्वर इति । ईश्वरोऽपि दिवसात्ययोचितं सायंकालोचितं विधिं संध्यावन्दनकृत्यं मन्त्रपूर्वमनुतस्थिवाननुष्ठितवान् । तिष्ठतेः क्वसुप्रत्ययः । असूययां संध्यावन्दनजनितासूययाऽवचनामभाषमाणां पार्वतीं पुनः प्रत्युपेत्य सस्मितमाह ॥ 8.50 ॥  
 मुञ्च कोपमनिमित्तकोपने ! संध्यया (4)प्रणमितोऽस्मि (5)नान्यया ।  
 किं न वेत्सि सहधर्मचारिणं चक्रवाकसमवृत्तिमात्मनः ॥ 8.51 ॥  
 {4.प्रयमितः.5.अन्यथा.}  
 अन्वयः- हे अनिमित्तकोपने ! कोपं मुञ्च । सन्ध्यया प्रणमितोऽस्मि । अन्यथा न । आत्मनः सहधर्मचारिणं (माम्) चक्रवाकसमवृत्तिं किं न वेत्सि ?  
 मल्लिo- मुञ्चेति । हे अनिमित्तकोपनेऽकारणकोपिनि ! नन्द्यादित्वात् कर्तरि ल्युः । कोपं मानं मुञ्च । सन्ध्यया प्रणमितोऽस्मि प्रणामं कारितोऽस्मि । अन्यथा प्रकारान्तरं न । धर्माभिसंधायिनं मां कामाभिसंधायिनं मा मन्यस्वेत्यर्थः । आत्मनस्तव सह धर्म चरतीति सहधर्मचारिणं मां चक्रवाकेन समवृत्तिं तुल्यव्यवहारं न वेत्सि किम् ? अनन्यसङ्गिनं वेत्स्येवेत्यर्थः ॥ 8.51 ॥  
 प्रणामकारणमाह-  
 निर्मितेषु पितॄषु स्वयंभुवा या तनुः सुतनु ! पूर्व (1)मुज्झिता ।  
 सेयमस्तमुदयं च (2)सेवते तेन मानिनि ! ममात्र गौरवम् ॥ 8.52 ॥  
 {1.उत्थिता.2.सेव्यते.}  
 अन्वयः- हे सुतनु ! स्वयंभुवा पितॄषु निर्मितेषु या तनुः उज्झिता, सा इयं तनुः अस्तम् उदयं च सेवते । हे मानिनि ! तेन मम अत्र गौरवम् ।  
 मल्लिo- निर्मितेष्विति । हे सुतनु सुगात्रि ! पूर्व स्वयं भवतीति स्वयंभूश्चतुराननः । \`भूवः संज्ञान्तरयोः' इति क्विप् । मयूरव्यंसकादित्वात्समासः । तेन पितॄष्वग्निष्वात्तादिषु निर्मितेषु सत्सु या तनुरुज्झिता सेयं तनुरस्तमस्तमयकालमुदयमुपयकालम् । अव्ययमेतत् । सेव्यते पूज्यते च । संध्यारुपेणेति शेषः । हे मानिनि ! अविमृस्यकारिणीति भावः । तेन ब्रह्मतनुत्वेन हेतुना ममात्र संध्यायां गौरवमादरः । तदेतद्क्तं भविष्यपुराणे- (पितामहः पितॄन्सृष्ट्वा मूर्ति तामुत्ससर्ज ह । प्रातः सायं समागत्य संध्यारुपेण पूज्यते । एतां संध्यां यतात्मानो ये तु दीर्धामुपासते । दीर्धायुषो भविष्यन्ति नीरुजः पाण्डुनन्दन ।) इति ॥ 8.52 ॥  
 इत्थं देव्याः कोपमपनीय धातुसंध्यादिवर्णनं करोति-  
 तामिमां तिमिर(3) वृद्धिपीडिता (4)भूमिलग्नमिव सम्प्रति स्थिताम् ।  
 एकतस्तटतमालमालिनीं पश्य धातुरसनिम्नगामिव ॥ 8.53 ॥  
 {3.वृत्ति.4.शैलराजतनयाऽधुना स्थिताम्.}  
 अन्वयः- सम्प्रति तिमिरवृत्तिपोडितां भूमिलग्नम् इव सम्प्रति स्थितां ताम् इमाम् एकतस्तटतमालपालिनीं धातुरसनिम्ननाम् इव पश्य ।  
 मल्लिo- तामिति । संप्रति तिमिरवृत्तिपीडितां तमोवृत्त्युपरुद्धामतएव भूमौ लग्नमिव स्थितां तामिमां संध्यामेकत एकत्र तटतमालमालिनीं तीरतमालतरुपङ्क्तिमतीम् । ब्रीह्यादित्वादिनिः । धातुरसनिम्नगां धातुद्रवनदीमिव पश्य ॥ 8.53 ॥  
 सांध्यमस्तमितशेषमातपं रक्तलेखमपरा बिभर्ति दिक् ।  
 संपरायवसुधासशोणितं मण्डलाग्रमिव तिर्य(1)दुत्थितम् ॥ 8.54 ॥  
 {1.उज्झितम्.}  
 अन्वयः- अपरा दिक् अस्तमितशेषं रक्तरेखं सान्ध्यम् आतपं सम्परायवसुधा तिर्यक् उत्थितं सशोणितं मण्डलाऽग्रम् इव बिभर्ति ।  
 मल्लिo- सांध्यमिति । अपरा दिक्प्रतीची । अस्तमिति मकारान्तमव्ययम् । तस्येतशब्देन समासः । अस्तमितशेषमस्तंगतावशिष्टमत एव रक्ता लेखाकृतिर्यस्य तं संव्यायां भवं सांध्यमातपं संपरायवसुवा युद्धभूमिः । \`समरे संपरायः स्यात्' इति विश्वः । तिर्यगुत्थितं तिर्यक्फलितं सशीणितं मण्डलाग्रं कृपाणमिव बिभर्ति । \`कौक्षेयको मण्डलाग्रः करवालः कृपाणवत्' इत्यमरः ॥ 8.54 ॥  
 यामिनीदिवससंधिसंभवे तेजसि व्यवहिते सुमेरुणा ।  
 एतदन्धतमसं (2)निरङ्कुशं दिक्षु दीर्घनयने विजृम्भते ॥ 8.55 ॥  
 {2.निरर्गलम्.}  
 अन्वयः- हे दीर्घनयने ! यामिनोदिवससन्धिसंभवे तेजसि सुमेरुणा व्यवहिते सति एतत् अन्धतमसं दिक्षु निरङ्कुशं विजृम्भते ।  
 मल्लिo- यामिनीति । यामिनीदिवसयोः संधिः संध्या तत्र संभवे तेजसि संध्यारागे सुमेरुणा व्यवहिते सति हे दीर्घनयने ! एतदन्धतमसम् । \`अवसमन्धेभ्यस्तमसः' इति समासान्तः । दिक्षु निरङ्कुशं विजृम्भते ॥ 8.55 ॥  
 नोर्ध्वमीक्षणगतिर्न चाप्यधो नाभितो न पुरतो न पृष्ठतः ।  
 लोक एष (1)तिमिरोल्बवेष्टितो गर्भवास इव वर्तते निशि ॥ 8.56 ॥  
 {1.तिमिरौघ.}  
 अन्वयः- ऊर्ध्वम् ईक्षणगतिः न, अधोऽपि न , अभितो न, पुरतो न, पृष्ठतश्च न (तथा सति) एष लोकः निशि तिमिरोल्बवेष्टितः (सन्) गर्भवासे इव वर्तते ।  
 मल्लिo- नेति । ऊर्ध्वमुपरीक्षणगतिर्द्दष्टिप्रसारो नास्ति । अधोऽपि च न । अभितः पार्श्वयोश्च न । पुरतोऽग्रे च न । पृष्ठतः पश्चादपि न । ईक्षणगतिरिति सर्वत्र संबध्यते । तथाप्येष लोको निशि तिमिरमेवोल्वं जरायुः । \`गर्भाशयो जरायुः स्यात्' इत्यमरः तेन वेष्टितः आवृतः सन् । गर्भ एव वासो वसतिस्तत्र गर्भवासे वर्तते । इवेत्युत्प्रेक्षा ॥ 8.56 ॥  
 शुद्धमाविलमवस्थितं चलं वक्रमार्जवगुणान्वितं च यत् ।  
 सर्वमेव तमसा समीकृतं धिङ् महत्त्वमसतां (2)हृतान्तरम् ॥ 8.57 ॥  
 {2.हतान्तरम्.}  
 अन्वयः- शुद्धम्, अविलम्, अवस्थितं, चलं, वक्रम् आर्जवगुणाऽन्वितं च यत्, (तत्) सर्वम् एव तमसा समीकृतम् । हताऽन्तरम् असतां महत्त्वं धिक् ।  
 मल्लिo- शुद्धमिति । शुद्धं स्वच्छमाविलं मलिनमवस्थितं स्थावरं चलं जंगमं वक्रं कुटिलमृजोर्भाव आर्जव तदेव गुणस्तेनान्वितं च यद्वस्तुजातम् । तदिति यत्तदोर्नित्यसंबन्धाल्लभ्यते । तत्सर्वमेव तमसा समीकृतं । दुर्लक्ष्यविशेषं कृतम् । तथाहि । हतमन्तरं विशेषो येन तद्धतान्तरमसतामसाधूनां महत्त्वं वृद्धिं धिक् । धिक्शब्दयोगाद् द्वितीया । समत्वेन परगतिविशेषतिरस्करणमसतां स्वभाव इति सुप्रसिद्धम् । तमसोऽपि तथा महत्त्वं धिगित्यर्थः ॥ 8.57 ॥  
 नून(3) मुन्नमिति यज्वनां पतिः शार्वरस्य तमसो निषिद्धये ।  
 पुण्डरकीमुखि ! पूर्वदिङ्मुखं(4) कैतकैरिव रजोभिरावृतम्(5) ॥ 8.58 ॥  
 {3.उन्नयति.4.पश्य दिङ्मुखम्,दीङ्क्षखं यथा.5.आहतम्.}  
 अन्वय-- हे पुण्डरीकमुखि ! यज्वनां पतिः शार्वरस्य तमसो निषिद्धये नूनम् उन्नमति । पूर्वदिङ्मुखं कैतकैः रजोभिः आवृतम् इव (दृश्यते) ।  
 मल्लिo- नूनमिति । यज्वानो विधिनेष्टवन्तः । \`यज्वा तु विधिनेष्टवान्' इत्यमरः । \`सुयजोङ्र्वनिप्' इति ङ्वनिप्प्रत्ययः । तेषां पतिः चन्द्रः । दर्शपूर्णमासादियागप्रवृत्तिहेतुत्वादिति भावः । शार्वरस्य शर्वयां भवस्य तमसो निषिद्धये निरासाय नूनमुन्नमत्युदेति । कुतः । हे पुण्डरीकमुखि ! पूर्वस्या दिशो मुखं पुरोभागः पूर्वदिङ्मुखं केतक्या इमानि कैतकानि तै रजोभिः परागैरावृतमिव । दृश्यत इति शेषः । अतो नूनमुदेति चन्द्र इति संबन्धः ॥ 8.58 ॥  
 मन्दरान्तरितमूर्तिना निशा लक्ष्यते शशभृता सतारका ।  
 त्वं मया प्रियसखोसमागता श्रोष्यतेव वचनानि पृष्ठतः ॥ 8.59 ॥  
 अन्वयः-- सतारका निशा मन्दराऽन्तरितमूर्तिना शशभृता पृष्ठतः वचनानि श्रोष्यता मया प्रियसखीसमागता त्वम् इव लक्ष्यते ।  
 मल्लिo- मन्दरेति । सतारका निशा मन्दरान्तरितमूर्तिना मन्दराद्रिव्यवहितमण्डलेन शशभृत चन्द्रेण पृष्ठतः पश्चाद्भागे वचनानि श्रोष्यता श्रोतुं स्थितेनेत्यर्थः । मया प्रिय सखीसमागता प्रियसखीभिरावृता त्वमिव लक्ष्यते ॥ 8.59 ॥  
 रुद्धनिर्गमनमा दिनक्षयात्पूर्वदृष्टतनुचन्द्रिकास्मितम् ।  
 एतदुद्गिरति (1)चन्द्रमण्डलं दिग्रहस्यमिव (2)रात्रिचोदितम् ॥ 8.60 ॥  
 {1.चन्द्रमण्डलम्.2.रात्रिचोदितं.}  
 अन्वयः- आ दिनक्षयात्रूद्ध निर्गमनं पूर्वदृष्टतनु एतत् चन्द्रमण्डलं रात्रिचोदितं चन्द्रिकास्मितं दिग्रहस्यम् उद्गिरति इव ।  
 मल्लिo-- रुद्धेति । दिक्पर्वदिक् । नायिका ध्वन्यते । आ दिनक्षयादा सायं रुद्धं निर्गमनं निःसरणं यस्य तत्तथोक्तम् । अन्यत्र बहिरप्रकाशितमित्यर्थः । तनुचन्द्रिकास्मितमिव तनुचन्द्रिकास्मितं पूर्वदृष्टं यस्मात्तत्तथोक्तम् । एतच्चन्द्रमण्डलं नर्मरहस्यं गोप्यार्थमिव रात्रिचोदिता । रात्र्या सख्येव प्रेरिता सतीत्यर्थः उद्गिरति प्रकाशयति । यथा काचिदासायं मनस्विनी गूहितमभिलाषं प्रदोषे सख्या मह्यं ब्रूहीति निर्बन्धात्पृष्टा सती प्रकटयति तद्वदित्यर्थः ॥ 8.60 ॥  
 पश्य पक्वफलिनीफलत्विषा बिम्बलाञ्छितवियत्सरोम्भसा ।  
 (1)विप्रकृष्टविवरं हिमांशुना चक्रवाकमिथुनं विडम्ब्यते ॥ 8.61 ॥  
 {1.विप्रकृष्टविधुरम्,विप्रकृष्टविरहम्;विप्रकृत्तविवरम्.}  
 अन्वयः- पक्वफलिनीफलत्विषा बिम्बलाञ्छितवियत्सरोम्भसा हिमांऽशुना विप्रकृष्टविवरं चक्रवाकमिथुनं विडम्ब्यते, पश्य ।  
 मल्लिo- पश्येति । पक्वफलिनीफलत्विषोदयरागाद्विम्बाभ्यां प्रतिबिम्बाभ्यां लाञ्छिते चिह्निते वियत्सरोम्भश्च येन तथोक्तेन हिमांशुना विप्रकृष्टं विवरमन्तरालं यस्य तत्तथोक्तम् । अतिदूरस्थमित्यर्थः । चक्रवाकमिथुनं विडम्ब्यतेऽनुक्रियते पश्य । रात्रौ वियति सरोजले चेन्दोर्बिम्बप्रतिबिम्बौ विरहाद् दूरवर्तिनौ चक्रवाकाविव दृश्येते इत्यर्थः ॥ 8.61 ॥  
 (2)शक्यमीषधिपतेर्नवोदया(3) कर्णपूररचनाकृते (4)तव ।  
 अप्रगल्भयवसूचि(5) कोमलाश्छेत्तुमग्रनखसंपुटैः कराः(6) ॥ 8.62 ॥  
 {2.शक्यः.3.नवोदयः.4.नवाः.5.कोमलः.6.करः.}  
 अन्वयः-- (हे पार्वति !) अवोदयाः अप्रगल्भयवसूचिकोमलाः ओषधिपतेः कराः तव कर्णपूररचनाकृते अग्रनखसम्पुटैः छेत्तुं शक्यम् ।  
 मल्लिo- शक्यमिति । नवोदयाः सद्य उत्पादिता अप्रगल्भयवसूचिकोमला अकठोरयवाङ्करसुकुमारा ओषदिपतेरिन्दोः करास्तव कर्णपूररचनाकृते कर्णावतंसनिर्माणक्रियायां । संपदादित्वाद्भावे क्विप् । अग्रनखसंपुटैर्नखाग्रसंभेदैश्छेत्तुं शक्यम् । शक्या इत्यर्थः । \`शकिसहोश्च' । इति कर्मणि यत्प्रत्ययः । शक्यमिति विपरीतलिङ्गवचनस्यापि सामान्योपक्रमात्कर्माभिधायकत्वम् । पश्चात्कर्मविशेषाकाङ्क्षायां करा इति निर्देशो न विरुध्यते । यथाह वामनः- \`शक्यमिति रुपं लिङ्गवचनस्यापि सामान्योपक्रमत्वादिति । अत्र प्रमाणम्-शक्यं श्वमांसेनापि क्षुत्प्रतिहन्तुमिति भाष्यकारप्रयोगः, इति ॥ 8.62 ॥  
 अङ्गुलीभिरिव केशसंचयं संनिगृह्य तिमिरं मरीचिभिः ।  
 कुङ्मलीकृतसरोजलोचनं चुम्बतीव रजनीमुखं शशी ॥ 8.63 ॥  
 अन्वयः- शशी अङ्गुलीभिः केशसञ्चयम् इव मरीचिभिः तिमिरं संनिगृह्य कुङ्मलीकृतसरोजलोचनं रजनीमुखं चुम्बति इव ।  
 मल्लिo- अङ्गुलीभिरिति । शशी चन्द्रमाः । नायकस्तु प्रतीयते । अङ्गुलीभिः केशसंचयमिव मरीचिभिस्तिमिरं संनिगृह्य गृहीत्वा । सरोजेलोचने इवेत्युपमितिसमासोऽङ्गुलीभिरिवेत्युपमायास्तत्साधकत्वात् । कुङ्मलीकृते सरोजलोचने यस्य तत्तथोक्तं रजन्या मुखं प्रारम्भः वदनं चेति गम्यते । चुम्बतीव । अत्र समासोक्त्या उत्प्रेक्षासङ्करायते ॥ 8.63 ॥  
 पश्य पार्वति नवेन्दुरश्मिभि (1)सामिभिन्नतिमिरं नभस्तलम् ।  
 लक्ष्यते द्विरदभोगदूषितं (2)संप्रसीददिव मानसं सरः ॥ 8.64 ॥  
 {1.भग्नसान्द्र,सामिभिन्न,संविभिन्न.2.सप्रसादमिव.}  
 अन्वयः-- हे पार्वति ! नवेन्दुरश्मिभिः भिन्नसान्द्रतिमिरं नमस्तलं द्विरदभोग दूषितं सप्रसादं मानसं सर इव लक्ष्यते । पश्य ।  
 मल्लिo- पश्येति । हे पार्वति ! नवेन्दुरश्मिभिः सामिभिन्नतिभिरमर्धनिरस्तध्वान्तं नभस्तलं द्विरदभोगदूषितं गजक्रीडाकलुषितं संप्रसीदत्प्रसादं गच्छन्मानसं मानसाख्यं सर इव लक्ष्यते पश्य ॥ 8.64 ॥  
 रक्तभावमपहाय चन्द्रमा जात एष परिशुद्धमण्डलः ।  
 विक्रिया न खलु कालदोषजा निर्मलप्रकृतिषु स्थिरोदया ॥ 8.65 ॥  
 अन्वयः-- एष चन्द्रमा रक्तभावम् अपहाय परिशुद्धमण्डलो जातः । निर्मलप्रकृतिषु कालदोषजा विक्रिया स्थिरोदया न खलु ।  
 मल्लिo- रक्तभावमिति । एष चन्द्रमा रक्तभावं रक्तत्वमुदयरागमपहाय परिशुद्धमण्डलः शुद्धबिम्बो निष्कण्टको जातः । तथाहि । निर्मलप्रकृतिषु स्वच्छभावेषु शुद्धसचिवसंपन्नेषु च कालदोषेण जाता कालदोषजा विक्रिया विकारः स्थिरोदया स्थायिनी न भवति खलु । चन्द्रोऽपि स्वभावनिर्मल इति । यथा कश्चिद्राजा कुतश्चिन्निमित्ताद्विरक्तमण्डलः पश्चात्प्रतिकृतशुद्ध्या स्वस्थमण्डलो भवति तद्वदिति भावः । तत्र प्रथमार्थे समासोक्तिरलङ्कारस्तस्यार्थान्तरन्यासेनाङ्गाङ्गिभावेन सङ्करः ॥ 8.65 ॥  
 उन्नतेषु शशिनः प्रभा स्थिता निम्नसंश्रयपरं निशातमः ।  
 नूनमात्मसदृशी प्रकल्पिता वेधसा हि (1)गुणदोषयोर्गतिः ॥ 8.66 ॥  
 {1.इह एवः.}  
 अन्वय-- शशिनः प्रभा उन्नतेषु स्थिता । निशातमः निम्नसंश्रयपरम् । वेधसा गुणदोषयोः आत्मसदृशी गतिः प्रकल्पिता हि एव ननु ।  
 मल्लिo- उन्नतेष्विति । शशिनः प्रभा चन्द्रिकोन्नतेष्वद्रिशृङ्गादिषु स्थिता । निशातमस्तु निम्नसंश्रयपरं गर्तादिनीचस्थानप्रवणम् । तथाहि । वेधसा गुणदोषयोरात्मसदृशी स्वभावानुरुपा गतिः प्रवृत्तिः प्रकल्पितैव ननु । तेजस्विन उन्नमन्ति मलिनास्तु नीचन्तीति भावः ॥ 8.66 ॥  
 चन्द्रपादजनितप्रवृत्तिभिश्चन्द्रकान्तजलविन्दुभिर्गिरिः ।  
 मेखलातरुषु निद्रितानमून्वोधयत्यसमये शिखण्डिनः ॥ 8.67 ॥  
 अन्वयः- गिरिः चन्द्रपादजनितप्रवृत्तिभिः चन्द्रकान्तजलबिन्दुभिः मेखलातरुषु निद्रितान् अमून् शिखण्डिनः असयये बोधयति ।  
 मल्लिo- चन्द्रपादेति । गिरिर्हिमाद्रिश्चन्द्रपादैरिन्दुकिरणैर्जनितप्रसरैश्चद्रकान्तमणीनां जलबिन्दुभिः करणैर्मेखलातरुषु निद्रितान्संजातनिद्रान् । तारकादित्वादितच् । अमूञ्शिखण्डिनो मयूरानसमयेऽकाले बोधयति । इन्दुकिरणसंपर्कादुपरिचन्द्रमणस्पन्देष्वधोवृक्षेशयाः शिखण्डिनो वृष्टिभयाज्जाग्रतीत्यर्थः । शिखण्डिग्रहणमितरशकुन्तानां कुलालनिलयत्वादिति भावः ॥ 8.67 ॥  
 कल्पवृक्षशिखरेषु संप्रति प्रस्फुरद्भिरिव(1) पश्य सुन्दरि !  
 हारयष्टि(2) रशनाभिबांशुभिः कर्तुमागतकुतूहलः शशी ॥ 8.68 ॥  
 {1.अविकल्पसुन्दरि,इव शंभुसुन्दरि.2.गणनाम्.}  
 अन्वयः- हे सुन्दरि ! शशी सम्प्रति कल्पवृक्षशिखरेषु प्रस्फुरद्भिः अंशुभिः हारयष्टिरचनां कर्तुम् उद्यतकुतूहल इव, पश्य ।  
 मल्लिo- कंल्पवृक्षेति । हे अविकल्पेनाविवादेन सुन्दरि अविवल्पसुन्दरि ! शशी संप्रति कल्पवृक्षाणां शिखरेष्वग्रेषुप्रस्फुरद्भिरंशुभिः । करस्थानीयैरिति भावः । हारयष्टिरशनां कल्पतरुलम्बिहारपरिगणनां कर्तुमुद्यतकुतूहल इवोत्पन्नकौतुकः किम् । इत्युत्प्रेक्षा ॥ 8.68 ॥  
 उन्नतावनत(3) भाववत्तया चन्द्रिका सतिमिरा गिरेरियम् ।  
 भक्तिभिर्बहुविधाभिरर्पिता भाति भूतिरिव मत्तहस्तिनः ॥ 8.69 ॥  
 {3.उद्यत,भगवत्तया.}  
 अन्वयः- गिरेः उन्नताऽवनतभाववत्तया सतिमिरा इयं चन्द्रिका बहुविधाभिः भक्तिभिः अर्पिता मत्तहस्तिनः भूतिः इव भाति ।  
 मल्लिo- उन्नतेति । गिरेरुन्नतावनतभाववत्तया निम्नोन्नतपदेशवत्वेन हेतुना सतिमिरा तिमिरमिश्रा । समोन्नतेषु तमसोऽनवकाशादिति भावः । इयं चन्द्रिका बहुविधाभिर्भक्तिभी रचनाभिरर्पिता विन्यस्ता मत्तदन्तिनो भूतिर्भसितमिवाभाति । \`भूतिर्मातङ्गश्रृङ्गारे' इति विश्वः । तत्र भक्तिसहितानि गजाङ्गान्येव तिमिरभागोपभेत्यनुसंधेयम् ॥ 8.69 ॥  
 एतदु (1)च्छ्वसितपीतमैन्दवं वोढु(2) मक्षयमिव प्रभारसम् ।  
 मुक्तषट्पदविरावमञ्जसा भिद्यते कुमुदमानिबन्धनात् ॥ 8.70 ॥  
 {1.उच्छ्वसितपीतम्.2.वोढुम.}  
 अन्वयः- एतत् कुमुदम् उच्छ्वसितपीतम् ऐन्दवं प्रभारसं सोढुम् अक्षमम् इव अञ्जसा मुक्तषट्पदविरावम् आनिबन्धनात् भिद्यते ।  
 मल्लिo- एतदिति । एतत्कुमुदं कैरवं कर्तृ उच्छ्वसितेन पीतमुच्छ्वसितपीतम् । अतितृष्णयोच्छ्वस्योच्छ्वस्य पीतमित्यर्थः । इन्दोरिदमैन्दवं प्रभा चन्द्रिका सैव रसो द्रवस्तं सोढुमक्षममिवाञ्जसा मुक्तषट्पदविरावं प्रवर्तितभृङ्गनादं यथा तथा निबन्धनादा वृन्ताद्भिद्यते विकसति । कर्मकर्तरि लट् । यथा लोके कस्यचिदतिपानान्निःसहात्मन उच्चैः क्रोशत उदरं भिद्यते तथैतदिति भावः ॥ 8.70 ॥  
 पश्य कल्पतरुलम्बि शुद्धया ज्योत्स्नया जनितरुपसंशयम् ।  
 मारुते चलति (3)चण्डिके ! बलं व्यज्यते विपरिवृत्तमंशुकम् ॥ 8.71 ॥  
 {3.चण्डिकेचलम्;चण्डि केवलम्.}  
 अन्वयः- हे चण्डिके ! कल्पतरुलम्बि शुद्धया ज्योत्स्नया जनितरुपसंशयम् अंशुकं केवलं मारुते चलति विपरिवृत्तं व्यज्यते ।  
 मल्लिo-- पश्येति । शुद्धया ज्योत्स्नया जनितो रुपसंशयः अंशुकं ज्योत्स्नावेति स्वरुपसंदेहो यस्य तत्तथोक्तं कल्पतरुलम्ब्यंशुकं । हे चण्डि अत्यन्तकोपने ! गौरादित्वान्ङीष् । देवलं मारुते चलति सति विपरिवृत्तं चलं सद् व्यज्यते पश्य । ज्योत्स्नासच्छायत्वान्न रुपतो विविच्यते परंतु क्रिययेत्यर्थः ॥ 8.71 ॥  
 शक्यमङ्गुलिभिरु(4)त्थितैरधः शाखिनां पतितपुष्पेशलैः(5) ।  
 पत्त्रजर्जरशशिप्रभालवैरेभिरुत्कचयितुं तवा(6)लकान् ॥ 8.72 ॥  
 {4.उद्धतैः.5.कोमलैः.6.अलकम्;अलकः.}  
 अन्वयः- अङ्गुलिभिः उत्थितैः शाखिनाम् अधः पतित पुष्पपेशलैः एभिः पत्त्रजर्जरशशिप्रभालवैः तव अलकान् उत्कचयितुं शक्यम् ।  
 मल्लिo- शक्यमिति । अङ्गुलिभिद्‌र्धृतैरुत्थितैः शाखिनामधः पतितपुष्पवत्पेशलैः कोमलैः । तथा भ्रमकरैरित्यर्थः । एभिः पत्त्रैर्जर्जरा शकरिता शशिप्रभा चन्दिका तस्या लवैः खण्डैः । तरुतलेषु पत्त्रान्तराललक्ष्यज्योत्स्नामण्डलैरित्यर्थः । तवालकानुत्कचयितुं बद्‌धुम् । \`कच दीप्तिबन्धनयोः' इति धातोस्तुमुन्प्रत्ययः । शक्यम् शक्या इत्यर्थः । शक्यमिति लिङ्गवचनस्य सामान्योपक्रमादित्याद्यनुपदमेवोक्तम् ॥ 8.72 ॥  
 एष (1)चारुमुखि ! (2)योगतारया युज्यते तरलबिम्बया शशी ।  
 साध्वसादुपगतप्रकम्पया कन्ययेव नवदीक्षया वरः ॥ 8.73 ॥  
 {1.चन्द्रमुखि.2.पश्य तारया,योग्यतारया.}  
 अन्वयः-- हे चारुमुखि ! एष शशी तरलबिम्बया योगतारया साध्वसात् उपगतप्रकम्पया नवदीक्षया कन्यया वर इव युज्यते ।  
 मल्लिo- एष इति । हे चारुमुखि = हे उज्जवलानने ! \`स्वाङ्गाच्चोपसर्जनादसंयोगोपधात्' इति ङीष् । एष शशी, तरलबिम्बया = स्फुरन्मण्डलया योगतारया । प्रत्यहं यया युज्यते सा योगतारा । नित्यनक्षत्रेणेत्यर्थः । साध्वसान्नवसंगमभयादुपगतप्रकम्पया = वेपथुमत्या, नवदीक्षया = नवोद्वाहया कन्यया वरो वोढेव युज्यते संगच्छते । युजेर्दैवादिकत्वात्कर्तरि लट् ॥ 8.73 ॥  
 पाकभिन्न (3)शरकाण्डगौरयोरुल्लसत्प्र(4) कृतिजप्रसादयोः ।  
 रोहतीव तव गण्डलेखयोश्चन्द्रबिन्बनिहिताक्षि ! चन्द्रिका ॥ 8.74 ॥  
 {3.पाण्डु.4.प्रतिकृतिप्रसन्नयोः,प्रतिकृतिः प्रदीप्तयोः.}  
 अन्वयः- हे चन्द्रबिन्बनिहिताक्षि ! पाकभिन्नशरकाण्डगौरयोः उल्लसत्प्रकृतिजप्रसादयोः तव गण्डलेखयोः चन्द्रिका उपरि रोहति इव ।  
 मल्लिo-- पाकेति । हे चन्द्रबिम्बनिहिताक्षि हे चन्द्रविनिहितेक्षणे । पाकभिन्नः पाकविकसितो यः शरकाण्डस्तद्वद्गौरयोः सितयोः । \`अवदातः सितौ गौरः' इत्यमरः । उल्लसन् प्रकृतिकजः प्रसादः स्वभावजः प्रसादः (प्रसन्नता) ययोरतयोः सपदि रोहतीव आरोहणं करोतीबेत्युत्प्रेक्षा । प्रोज्जवलायोस्तव गण्डलेखयोश्चन्द्रिका रोहतीव । गण्जस्थलप्रतिबिम्बसंक्रमणमूर्छिता चन्द्रिका तयोरेव प्ररुढेति प्रतीयत इत्यर्थः ॥ 8.74 ॥  
 अत्रान्तरे कांचिदवलोक्याह-  
 लोहितार्कमणिभाजनार्पितं कल्पवृक्षमधु बिभ्रती स्वयम् ।  
 त्वामियं स्थितिमतीमु(1) पागता गन्धमादनवनाधिदेवता ॥ 8.75 ॥  
 {1.उपस्थिताः;समागताः.}  
 अन्वयः- लोहिताऽर्कमणिभाजनाऽर्पितं कल्पवृक्षमधु स्वयं बिभ्रती इमं गन्धमादनवनाऽधिदेवता स्थितिमतीं त्वां स्वयम् उपागता ।  
 मल्लिo- लोहितेति । लोहितेऽरुणेऽर्कमणिभाजने सूर्यकान्तपात्रेऽर्पितं कल्पवृक्षमधु = कल्पतरुप्रसूतं सद्यं, स्वयं बिभ्रती गन्धमादनवनाधिदेवता स्थितिमतीमवस्थानवतीम् । इह स्ववने तिष्ठन्तीमित्यर्थः । त्वामियं प्रत्यक्षोपस्तिता प्राप्ता । स्वगृहागतां त्वां सम्भावयितुमागतेत्यर्थः ॥ 8.75 ॥  
 आर्द्रकेसरसुगन्धि ते मुखं (2)मत्तरक्तनयनं स्वभावतः ।  
 अत्र लब्धवसतिर्गुणान्तरं किं(3) विलासिनि (4)मधु करिष्यति ॥ 8.76 ॥  
 {2.प्रान्तरक्त,मनमेव.3.कम्.4.मधु.}  
 अन्वयः- हे विलासिनि ! अत्र लब्धवसतिः मधुः किं गुणान्तरं करिष्यति ? (यतः)इदं ते स्वभावत आर्द्रकेसरसुगन्धि मुखं मत्तरक्तनयनम् ॥ 8.76 ॥  
 मल्लिo- आर्द्रेति । हे विलासिनि ! अत्र लब्धवसतिः मधु इदं ते स्वभावत आर्द्रकेसरसुगन्धि सरसकेसरसुगन्धि । \`गन्धस्येदुत्पूतिससुरभिभ्यः' इत्यनेनकारः । मुखम् । मत्तं रक्तमेव नयनं यस्य तत् । किं गुणान्तरं गुणविशेषं करिष्यति । न कंचिदित्यर्थः । केसरसौगन्ध्यादिगुणानां त्वन्मुखे स्वभावसिद्धत्वान्मधुनः फलं न पश्यामीत्यर्थः । \`अर्धर्चाः पुंसि च' इति पुंलिङ्गत्वम् । यदाहुः- \`मकरन्दस्य मद्यस्य माक्षिकस्य च वाचकः । अर्धर्चादिगणे पाठात्पुंनपुंसकयोर्मधुः ॥' इति ॥ 8.76 ॥  
 मान्यभक्तिरथवा सखीजनः सेव्यतामिदमनङ्गदीपनम् ।  
 इत्युदारमभिधाय शंकरस्तामपाययत पानमम्बिकाम् ॥ 8.77 ॥  
 अन्वयः- "(हे पार्वति !) अथवा सखीजनो मान्यभक्तिः, (अतः) अनङ्गदीपनम् इदं सेव्यताम्" इति उदारम् अभिधाय शङ्करः ताम् अम्बिकां पानम् अपायमत ।  
 मल्लिo- मान्यभक्तिरिति । अथवा सखीजनो मान्या भक्तिर्यस्य स तथोक्तः । सखीजनः स्वीकार्य इत्यर्थः । ततोऽनङ्गदीपनमिदं वक्ष्यमाणं पानं संव्यतामित्युदारं चतुरमभिधाय शंकरस्तामबिकां पीयत इति पानं मद्यमपाययत पाययामास । पिवतेर्ण्यन्ताल्लुङि तङ् । पिबतः प्रत्यवसानार्थादणि कर्तुः कर्मत्वम् । पिबतेर्निगरणार्थत्वेऽपि \`नपादभ्याo" इति परस्मैपदप्रतिषेधः । ननु मान्यभक्तिरित्यत्र कथं पुंवद्भावः । "अप्रियादिषु" इति निषेधाद्भक्तिशब्दस्य प्रियादिपाठान्नैष दोषो नपुंसकपूर्वपदत्वात् । यथाह वृत्तिकारः- \`दृढभक्तिरत्येवमादिषु स्त्रीपूर्वपदस्याविवक्षितत्वात्सिद्धम्' इति । भोजराजस्तु- \`भज्यत इति कर्मसाधनस्यैव प्रियादिपाठतया दृढभक्तिरिति न तु भजनं भक्तिरिति भावसाधनस्य । अतोऽत्र स्त्रीपूर्वपदत्वेऽपि न दोषः' इत्याह ॥ 8.77 ॥  
 पार्वती तदुपयोगसंभवां विक्रियामपि सतां मनोहराम् ।  
 अप्रतर्क्यविधियोगनिर्मितामाम्रतेव सहकारतां ययौ ॥ 8.78 ॥  
 अन्वयः-- पार्वती तदुपयोगसंभवां विक्रियाम् अपि सतां मनोहराम् आम्रताम् अप्रतर्क्यविधियोगनिर्मितां सहकारताम् इव ययौ ।  
 मल्लिo-- पार्वतीति । पार्वती = कर्त्री । तदुपयोगसंभवां मद्यपानजन्यां विक्रियामिपि सतां मनोहराम् आभ्रताम्रत्वमप्रतर्क्यो दुर्ज्ञेयो यो विधियोगोऽनुष्ठानयोगस्तेन निर्मितां सहकारतामतिसौरभत्वमिव ययौ = प्रापेत्यर्थः । \`आम्रश्चूतो रसालोसौ सहकारोऽतिसौरभः' इत्यमरः । आम्रमेवाऽनुष्ठानविशेषेण यथा सहकारो भवति तद्वद्विक्रियाऽपि मनोहराऽभूदिति भावः ॥ 8.78 ॥  
 (1)तत्क्षणं (2)विपरिवर्तितह्रियोर्नेष्यतोः(3) शयनमिद्धरागयोः ।  
 सा बभूव (4)वशवर्तिनी द्वयोः शूलिनः सुवदना मदस्य च ॥ 8.79 ॥  
 {1.तत्क्षणे.2.विपरिवृत्तलज्जयोः.3.वाञ्छतोः.4.वशवर्तिक.}  
 अन्वयः-- सुवदना तत्क्षणं विपरिवर्तितह्रियोः शयनं नेष्यतोः इद्धरागयोः शूलिनो मदस्य च वशवर्तिनी बभूव ।  
 मल्लिo- तदिति । सुवदना = पार्वती, तत्क्षणं = तथैव विपरिवर्तितह्नियोर्निवर्तितलज्जयोः, शयनं = तत्पं, नेऽयतोः = प्रापयिष्यतोरित्थं प्रवृद्धोरागोऽनुराग आरुण्यं च ययोरिद्धरागयोः शूलिनः प्रियतमस्य मदस्य चेति द्वयोर्वशे वर्तते इति वशवर्तिन्यधोना बभूव ॥ 8.79 ॥  
 मदपारवश्यं तावदाह-  
 घूर्णमाननयनं (5)स्खलत्कथं स्वेदबिन्दुमदकारणस्मितम् ।  
 आननेन न तु तावदीश्वरश्चक्षुषा चिरमुमामुखं पपौ ॥ 8.80 ॥  
 {5.स्खलद्वच;स्खलत्कचम्.}  
 अन्वयः- ईश्वरो घूर्णमाननयनं स्खलत्कथं स्वेदबिन्दुमत् अकारणस्मितम् उमामुखं तावत् आननेन न पपौ चक्षुषा चिरं पपौ ।  
 मल्लिo- घूर्णमानेति । ईश्वरो घूर्णमाननयनं भ्राम्यन्नेत्रं स्खलत् कथं स्खलद्वचनं स्वेदबिन्दुमत्स्वेदयुक्तमकारणस्मितमाकस्मिकहासयुक्तमुमामुखं तावत् । आतृष्णापगममित्यर्थः । आननेन मुखेन न पपौ । न चुचुम्बेत्यर्थः । किंतु चिरं चक्षुषा पपौ । तृष्णयाद्राक्षादित्यर्थः । तस्या मदपारवश्यं दृष्ट्वा मुदं तावदन्वभूदित्यर्थः ॥ 8.80 ॥  
 संप्रति प्रियवशंवदत्वमाह-  
 तां विलम्बितपनीयमेखलामुद्वहञ्जघनभारदुर्वहाम् ।  
 ध्यान संभृतविभूतिरीश्वरः प्राविशन्मणिशिलागूहं रहः ॥ 8.81 ॥  
 अन्वयः- हरः विलम्बितपनीयमेखलां जघनभारदुर्वहां ताम् उद्वहन् ध्यानसंभूतविभूतिः रंहः मणिशिलागृहं प्राविशत् ।  
 मल्लिo- तामिति । हरो विलम्बितपनीयमेखलां विस्त्रंसिहेमरसनां जधनभारेण दुर्वहां तां पार्वतीमुद्वहन्ध्यानसंभृतया संकल्पमात्रसिद्ध्या विभूत्या भोगसाधनेन संभृतं = संपूर्णं मणिशिलागृहं प्राविशत् । रिरंसुरिति भावः ॥ 8.81 ॥  
 तत्र हंसधवलोत्तरच्छदं जाह्नवीपुलिनचारुदर्शनम् ।  
 अध्यशेत शयनं प्रियासखः शारदाभ्रमिव रोहिणीपतिः ॥ 8.82 ॥  
 अन्वयः- रोहिणीपतिः शारदाऽभ्रम् इव तत्र हंसधवलोत्तरच्छदं जाह्नवीपुलिनचारुदर्शनं शयनं प्रियासखः सन् अध्यशेत ।  
 मल्लिo- तत्रेति । तत्र मणिभवने हंसवद्धवल उत्तरच्छदः प्रच्छदपटी यस्य तत्तथोक्तं जाह्नवीपुलिनमिव चारुदर्शनं शयनं शय्यां रोहिणीपतिश्चन्द्रः, शरदि भवं शारदमभ्रं मेघमिव । शरद्ग्रहणं धावल्यार्थम् । प्रियसखः सन् । प्रियया सहेत्यर्थः । अध्यशेत शयितवान् । "अधिशीङ्स्थासां कर्म" इति कर्मत्वम् । रोहिणीग्रहणसामर्थ्यादिन्दोरप्यभ्रारोहणे रोहिणीसाहित्यमनुसंधेयम् ॥ 8.82 ॥  
 क्लिष्टकेशमबलुप्तचन्दनं व्यत्ययार्पितनखं समत्सरम् ।  
 तस्य तच्छिदुरमेखलागुणं पार्वतीरतमभून्न तृप्तये ॥ 8.83 ॥  
 अन्वयः- अदयैः कचगृहैः क्लिष्टचन्द्रम् उत्पथाऽर्पितनखं समत्सरं छिदुरमेखलागुणं तत् पार्वतीरतं तस्म तृप्तये न अभूत् ।  
 मल्लिo- क्लिष्टेति । अदयैर्निदैयैः कचग्रहैः = केशकर्षणैः क्लिष्टचन्द्रं पीडितहरचन्द्रमुत्पथमुन्मर्यादमर्पिता नखा यस्मिंस्तत्समत्सरमन्योन्यविजिगीषापूर्वकं छिदुराः स्वयमेव छिद्यमाना मेखलागुणा यस्मिंस्तत्तथोक्तम् । "विदिभिदिछिदेः कुरच्" इति कुरच्प्रत्ययः । \`कर्मकर्तरि' इति काशिका । पार्वतीरतं तस्येश्वरस्य तृप्तये नाभूदिति भावः ॥ 8.83 ॥  
 केवलं प्रियतमादयालुना ज्योतिषामवनतासु पङ्किषु ।  
 तेन तत्प्रतिगृहीतवक्षसा नेत्रमीलनकुतूहलं कृतम् ॥ 8.84 ॥  
 अन्वयः- प्रियतमादयालुना केवलं तत्प्रतिगृहीतवक्षसा तेन ज्योतिषां पङ्क्तिषु अवनतासु (सतीषु) नेवमीलमकुतूहलं कृतम् ।  
 मल्लिo- केवलमिति । प्रियतमादयालुना केवलम् । प्रियतमायां दययैव तस्येश्वरस्य सौकुमार्यादनवरतं सुरतासहिष्णुत्वात् । नतु स्वयं तृप्त्येत्यर्थः । तत्परिगृहीतवक्षमा तया पार्वत्याश्लिष्टवक्षसा तेनेश्वरेण ज्योतिषां = नक्षत्राणां पङ्क्तिष्ववनतासु सतीषु । पश्चिमायामित्यर्थः । नेत्रमीलनकुतूहलं कृतम् । निद्रा स्वीकृतेत्यर्थः ॥ 8.84 ॥  
 स व्यबुध्यत बुधस्तवोचितः शातकुम्भकम्लाकरैः समम् ।  
 मूर्च्छनापरिगृहीतकैशिकैः किनरैरुषसि गीतमङ्गलः ॥ 8.85 ॥  
 अन्वयः- बुधस्तवोचितः स उषसि मूर्च्छनापरिगृहीतकैशिकैः किन्नरैः गीतमङ्गलः (सन्) शातकुम्भकमलाकरैः समं व्यबुध्यत ।  
 मल्लिo- स इति । बुधस्तवोचितो विद्वत्स्तोत्रार्हः स हर उषसि प्रभाते । स्वराणामारोहक्रमो मूर्च्छना । \`क्रमयुक्ताः स्वरास्तत्र मूर्च्छना परिकूर्तिता' इति भरतः । तया मूर्च्छनया परिगृहीतकैशिकैः स्वीकृतरागविशेषैः किंनरैर्गीतमङ्गलः सन् । शातकुम्भकमलाकरैः समं कनकपद्माकरैः सह । \`तपनीयं शातकुम्भं गाङ्गेयं भर्म कबुर्रम्' इत्यमरः । व्यबुध्यत विबुद्धवान् । बुध्यतेर्दैवादिकात्कर्तरि लङ् । अत्र बुध्यतेर्जागरविकासयोर्वोधयोः श्लेपनिमित्तकाभेदाध्यवसायमूला सहोक्तिरलंकारः ॥ 8.85 ॥  
 तौ क्षणं शिथिलितोपगूहनौ र्दपती चलितमानसोर्मयः ।  
 पद्मभेदपिशुनाः सिषेबिरे गन्धमादनबनान्तमारुताः ॥ 8.86 ॥  
 अन्वयः- शिथिलितोपगूहनौ दम्पती तौ रचितमानसोर्मयः पद्मबोधनिपुणाः गन्धमादनवनाऽन्तमारुताः क्षणं सिषेविरे ।  
 मल्लिo- ताविति । शिथिलितोपगूहनौ शिथिलितालिङ्गनौ । जाया च पतिश्चदंपती । जायाशब्दस्य दंभावो निपातितः तौ शिवौ रचितमानसोर्मयः । मानसे सरसि रचिततरङ्गा इत्यर्थः । पद्मभेदनिपुणाः । पद्मभेदपिशुना इति यावत् । विकाससूचका इत्यर्थः । गन्धमादनवनान्तमारुताः क्षणं सिषेविरे ॥ 8.86 ॥  
 ऊरुमूलनखमार्ग(1) राजिभिस्तत्क्षणं हृतविलोचनो हरः ।  
 वाससः प्रशिथिलस्य (2)संयमं कुर्वतीं प्रियतमामवारयत् ॥ 8.87 ॥  
 {1.पङ्क्तिभिः.2.संचयम्.}  
 अन्वयः- तत्क्षणम् ऊरुमूलनखमार्गराजिभिः हृतविलोचनः हरः प्रशिथिलस्य वाससः संयमं कुर्वतीं प्रियतमाम् अवारयत् ।  
 मल्लिo- ऊर्विति । तत्क्षणं मारुतवीजनसमय ऊरुमूले नखमार्गराजिभिर्नखपदपङ्क्तिभिः । मरुता प्रसारितवस्त्रतया प्रकाशिताभिरित्यर्थः । हृतविलोचन आकृष्टदृष्टिर्हरः प्रशिथिलस्य वाससः संयमं बन्धनं कुर्वतीं प्रियतमामवारयत् ॥ 8.87 ॥  
 स प्रजागरकषायलोचनं गाढदन्त(3) परिताडिताधरम् ।  
 (4)आकुलालकमरंस्त रागवान्प्रेक्ष्य भिन्नतिलकं प्रियामुखम् ॥ 8.88 ॥  
 {3.पदताडित.4.अपास्तचित्रकम्.}  
 अन्वयः- रागवान् स प्रजागरकषायलोचनं गाढदन्तपदताडिताऽधरम् आकुलाऽलकं भिन्नतिलकं प्रियामुखं प्रेक्ष्य अरंस्त ।  
 मल्लिo- स इति । रागवान्रागी स हरः प्रजागरेण कषायलोचनं रक्तनेत्रं गाढैर्दन्तक्षतैस्ताडिताधरमाकुलालकं भिन्नतिलकं प्रियामुखं प्रेक्ष्यरंस्तान्वरज्यत । तादृङ्मुखदर्शनमेव तस्योद्दीपकमित्यर्थः ॥ 8.88 ॥  
 (5)तेन भङ्गिविषमोत्तरच्छदं मध्यपिण्डितविशूत्रमेखलम् ।  
 निर्मलेऽपि शयनं निशात्यये नोज्झितं चरणरागलाञ्छितम् ॥ 8.89 ॥  
 {5.भङ्गि.}  
 अन्वयः- निशात्यये अपि तेन भिन्नविषमोत्तरच्छदं मध्यपिण्डितविसूत्रमेखलं (तथा) चरणरागलाञ्छितं शयनं न उज्झितम् ।  
 मल्लिo- तेनेति । निशात्यये प्रभाते निर्मलेऽपि तेन हरेण भङ्गिभिर्भङ्गैर्विषमो निम्नोन्नत उत्तरच्छदः प्रच्छदपटो यर्स्मिस्तत् । मध्ये पिण्डिता पुञ्जीकृता विसूत्रमेखला छिन्नरसना यस्मिंस्तत्तथोक्तं चरणयो रागेण लाक्षारागेण लाञ्छितं चिह्नितं शयनं नोज्झितं न त्यक्तम् । अत्र देव्याः सकलसुरतोपचारसंपन्नत्वं पुरुषायितं सूच्यते ॥ 8.89 ॥  
 स (1)प्रियामुखरसं दिवानिशं हर्षवृद्धिजननं सिषंविषुः ।  
 दर्शनप्रणयिनामदृश्यतामाजगाम विजयानिवेदननात्(2) ॥ 8.90 ॥  
 {1.प्रियामुखरसम्.2.निवेदितः.}  
 अन्वयः- हर्षवृद्धिजननं प्रियामुखरसं दिवानिशं सिसेविषुः (सन्) विजयानिवेदितः दर्शनप्रणयिनाम् अदृश्यताम् आजगाम ।  
 मल्लिo- स इति । स हरो हर्षवृद्धिजननं सुखातिशयकारणं प्रियामुखरसं मदिरामृतं दिवा च निशि च दिवानिशम् । द्वन्द्वैकवद्भावः । सिसेविषुः सेवितुमिच्छुः सन् । विजयानाम्नो काचिद्देव्याः सखी तया निवेदितः । एतदर्थमागतेति ज्ञापितोऽपीत्यर्थः । दर्शनप्रणयिनामदृश्यतामाजगाम । दर्शनं न ददावित्यर्थः ॥ 8.90 ॥  
 समदिवसनिशीथं सङ्गिनस्तत्र शंभोः  
 शतमगमदृतूनां (3)साग्रमेका निशेव ।  
 न (4)तु सुरतसुखेभ्य(5) श्छिन्नतृष्णो बभूव  
 ज्वलन इव समुद्रान्तर्गतस्तज्जलौघैः ॥ 8.91 ॥  
 {3.सार्धम्.4.च,सः.5.सुखेषु.6.तज्जलेभ्यः,तज्जलेषु.}  
 अन्वयः- समदिवसनिशीथं तत्र सङ्गिनः शम्भोः साग्रम् ऋतूनां शतम् एका निशा इव अगमत् । स समुद्राऽन्तर्गतः ज्वलन इव जलोघैः छिन्नतृष्णो न बभूव ।  
 मल्लिo- समेति । निशीथोऽत्र निशामात्रलक्षकः । समदिवसनिशीथं तुल्याहर्निशं यथा तथा तत्र तस्यां पार्वत्यां पार्वत्यां सङ्गिन आसक्तस्य । रात्रिंदिवं रममाणस्येत्यर्थः । शम्भोः शिवस्य साग्रं किञ्चित्साधिकसंख्यमृतूनां शतं पञ्चाशदुत्तरं मानुषमानेन पञ्चर्विशतिवर्षाण्येका निशेवागमत् । स शम्भुः समुद्रान्तर्गतः समुद्रस्यान्तर्वृत्तिर्ज्वलनो वडवाग्निरिव तज्जलौर्घस्तस्य प्रवाहैरिव सुरतसुखेभ्यश्छिन्नतृष्णो निवृताभिलाषो न बभूव । किन्तु चिरमवर्धतेत्यर्थः ॥ 8.91 ॥  
 इति श्रौमन्महामहोपाध्यायकोलाचलमल्लिनाथसूरिविरचितया  
  संजीविनीसमाख्यया व्याख्यया समेतः श्रीकालिदासकृतौ  
    कुमारसंभवे महाकाव्ये उमासुरतर्वणनं  
    नामाष्टमः सर्गः ॥ 8 ॥  
      इति मल्लिनाथटीक समाप्ता ।









\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

 

   ***नवमः सर्गः***  
 



तथाविधेऽनङ्गरसप्रसङ्गे मुखारविन्दे मधुपः प्रियायाः ।  
 संभोगवेश्म प्रविशन्तमन्तर्ददर्श (1)पारावतमेकमीशः ॥ 9.1 ॥  
 {1.पारापतम्.}  
 अन्वयः- प्रियाया मुखाऽरविन्दे मधुप ईशः तथाविधे अनङ्गरसप्रसङ्गे संभोगवेश्म प्रविशन्तम् एकं पारावतं ददर्श ।  
 सीo- तथाविध इति । प्रियायाः पार्वत्याः संबन्धिनि मुखारविन्दे वदनकमले मधुपो भ्रमरभूत ईशः शिवस्तथाविधे पूर्वोक्तप्रकारेऽनङ्गरसप्रसङ्गे कामरसावसरे संभोगस्य वेश्म गृहमन्तः प्रविशन्तमेकं पारावतं कपोतं ददर्श दृष्टवान् । सर्गेऽस्मिवृत्तमुपजातिः ॥ 9.1 ॥  
 सुकान्तकान्तामणितानुकारं कूजन्तमाधूर्णितरक्तनेत्रम् ।  
 प्रस्फारितोन्नम्रविनम्रकण्ठं मुहुर्मुहु(2)र्न्यञ्चितचारुपुच्छम् ॥ 9.2 ॥  
 {2.नर्तित.}  
 अन्वयः- (शिवः) सुकान्तकान्तामणिताऽनुकारं कूजन्तम् आघूर्णितरक्तनेत्रं प्रस्फारितोन्नम्रविनम्रकण्ठं मुहुर्मुहुः न्यञ्चितचारुपुच्छम् (रारावतं ददर्श) ।  
 सीo-- सुकान्तेति । कथंभूतं पारावतम् । सुकान्ममतिमनोहरं यत्कान्तामणितं रमणीरतिकूजितम् । \`मणितं रतिकूजितम्' इत्यमरः । तस्यानुकारोऽनुकरणं यत्र यस्मिन्कर्मणि यथा तथा कूजन्तं शब्दायमानम्, तथाघूर्णिते रक्तनेत्रे येन तथोक्तम् । तथा प्रस्फारितो विस्तारित उन्नम्र उच्चैस्तथा विनम्रः कण्ठो यस्य तम् । तथा मुहुर्मुहुर्वारंवारं न्यञ्चितः संकुचितश्चारुः पुच्छः पश्चाद्भागो येन तथोक्तमित्यर्थः । \`पुच्छः पश्चात्प्रदेशे स्यात्' इति विश्वः ॥ 9.2 ॥  
 विशृङ्खलं पक्षतियुग्ममीषद्दधानमानन्दगतिं(3) मदेन ।  
 शुभ्रांशुवर्ण जटिलाग्रपादमितस्ततो मण्डलकैश्चरन्तम् ॥ 9.3 ॥  
 {3.आनन्दगतम्,आमन्दगतिम्.}  
 अन्वयः- (शिवः)विश्रृङ्खलं पक्षतियुग्मम् ईषन्मदेन आनन्दगतिं च दधानं शुभ्रांऽशुवर्ण जटिलाऽग्रपादं मण्‍डलकैः इतस्ततः चरन्तम् (तं ददर्श) ।  
 सीo-- विश्रृङ्खलमिति । पुनः कथंभूतम् । विशृङ्खलं विगतश्रृङ्खलाकम् । अनेन विशेषणेन कदाचित्कस्यापि बन्धनाभावस्य द्योतनात्स्वेच्छाविहारित्वं ध्वन्यते । \`श्रृङ्खला पुंस्कटीवस्त्रबन्धेऽपि निगडेऽपि च' । इति विश्वः । पक्षात्योः पक्षमूलयोर्युग्मं द्वयम् । \`पक्षात्तिः' इति तिप्रत्ययः । तथेषन्मदेन हेतुनानन्दगर्ति च दधानम् । तथा शुभ्रांशोश्चन्द्रस्य वर्ण इव वर्णो यस्य तम् । \`जटिलस्तु जटायुक्तः' इति विश्वः । तथा मण्डलकैर्मण्डलाकारगतिविशेषैरितस्ततश्चरन्तं भ्रममाणम् । तं कपोतं ददर्शेति संबन्धः । \`मण्डलके' इति पाठे सुरतमण्डप इति व्याख्येयम् । त्रिभिरेत द्विशेषकम् ॥ 9.3 ॥  
 रतिद्वितीयेन मनोभवेन ह्रदात्सुधाया प्रविगाह्यमानात् ।  
 तं वीक्ष्य फेनस्य चयं नवोत्थमिवाभ्यनन्दत्क्षणमिन्दुमौलिः ॥ 9.4 ॥  
 अन्वयः- रतिद्वितीयेन मनोभवेन प्रविगाह्यमानात् सुधाया ह्रदात् नवोत्थं फेनस्य चयम् इव तं वीक्ष्य इन्दुमौलिः क्षणम् अभ्यनन्दत् ।  
 सीo-- रतीति । रत्या स्वपत्न्या द्वितीयेन । रतिसहायेनेत्यर्थः । मनोभवैन कर्त्रा । प्रविगाह्यमानादवलोड्यमानात्सुधाया ह्रदान्नवमुत्थमुत्पन्नं फेनस्य चयमिव स्थितं तं कपोतं वीक्ष्येन्दुमौलिः शिवः क्षणमभ्यनन्ददस्तौषीत् । कपोतरुपे वस्तुनि धवलिमरुपधर्मेण गम्यमानेन फेनचयरुपवस्तूत्प्रेक्षालंकारः ॥ 9.4 ॥  
 (1)तस्यातृतिं कामपि वीक्ष्य दिव्यामन्तर्भवश्छद्यविहंगमग्निम् ।  
 विचिन्तयन्संविविदे स देवो भ्रभङ्गभीमश्च रुषा बभूव ॥ 9.5 ॥  
 {1.तदाकृतिम्.}  
 अन्वयः- अन्तर्भवः स देवः दिव्यां काम् अपि तस्य आकृतिं वीक्ष्य छद्मविर्हगम् अग्निं विचिन्तयन् संविविदे रुषा भ्रूभङ्गभूमश्च बभूव ।  
 सीo-- तस्येति । अन्तर्भवतीत्यन्तर्भवः । सर्वान्तर्व्यापूत्यर्थः । स देवो हरऋः दिव्यां भव्यां कामपि लोकोत्तरां तस्य पारावतस्याकृतिं वीक्ष्य छद्मना कैतवेन विहंगं कपोतस्वरुपधारिणमग्निं विचिन्तयन्वितर्कयन्संविविदे विजज्ञे । निश्चयात्मकबुद्ध्याग्निरेवायमिति बुबुध इत्यर्थः । \`समोगम्युच्छिभ्याम्-' इत्यात्मनेपदम् । रुषा भ्रुवोर्भङ्गेन भीनो भयंकरश्च बभूव । असामयिकागमनकारित्वादिति भावः ॥ 9.5 ॥  
 स्वरुपमास्थाय ततो हुता(1)शस्त्र(2)सन्वलत्कम्प(3) कृताञ्जलिः सन् ।  
 प्रवेपमानो (4)नितरां स्मरारिमिदं वचो व्यक्तमथाध्युवाच(5) ॥ 9.6 ॥  
 {1.स्त्रास,श्वास.2.कम्प्र,कण्ठः.4.अतितराम्.5.अभ्युवाचम्.}  
 अन्वयः- ततो हुताशः त्रसन् स्वरुपम् आस्थाय अथ वलत्कम्पकृताऽञ्जलिः, (तथा) नितरां प्रवेपमानः (सन्) स्मराऽरिं व्यक्तम् इदं वचः अध्युवाच ।  
 सीo- स्वरुपमिति । ततोऽनन्तरं हुताशोऽग्निस्त्रसन्बिभ्यत्सन् । \`वा भ्रा-शे' त्यादिना वैकल्पिकत्वान्न श्यन् । स्वरुपमाग्नेयं रुपमास्थायाश्रित्य । अथ स्वरुपाश्रयणानन्तरम् । वलन्नुद्भवन्कम्पो यथा तथा कृतो बद्धोऽञ्जलिर्येन । तथा नितरां प्रवेपमानः कम्पमानश्च सन् स्मरारिं शिवं व्यक्तं स्फुटमिदं वक्ष्यमाणं वचोऽध्युवाचोक्तवान् । \`दुह्याच्' इत्यादिना ब्रुवो द्विकर्मकत्वम् ॥ 9.6 ॥  
 असि त्वमेको जगतामधीशः स्वर्गौकसां त्वं विपदो निहंसि ।  
 (6)ततः सुरेन्द्रप्रमुखाः प्रभो त्वामुपासते दैत्यवरैर्विधूताः ॥ 9.7 ॥  
 {6.अतः.}  
 अन्वयः- \`हे प्रभो ! त्वम् एको जगताम् अधीशः असि (अतएव) स्वर्गौकसां विपदं त्वं निहन्सि, ततः सुरेन्द्रप्रमुखाः दैत्यवरैः विधूताः सन्तः त्वाम् उपासते ।  
 सीo-- असीति । हे प्रभो, त्वमेको जगतामधीशोऽसि त्वत्सदृशो जगतां पालयिता न कोऽप्यन्योऽस्तीत्यर्थः । अत एव स्वर्गौकसामिन्द्रादीनां विपदस्त्वं निहंसि दूरीकरोषि । ततः कारणात्सुरेन्द्रप्रमुखा देवास्त्वामुपासते । यतो दैत्यवरैर्विधूतास्तिरस्कृताः ॥ 9.7 ॥  
 त्वया प्रियाप्रेमवशंवदेन शतं व्यतीये (1)सुरतादृतूनाम् ।  
 (2)रहः स्थितेन (3)त्वदवीक्षणार्तो दैन्यं परं प्राप सुरैः सुरेन्द्रः ॥ 9.8 ॥  
 {1.अत्रभवन्.2.बहिस्थितोपि.3.त्वदवोक्षणेन.}  
 अन्वयः- (हे प्रभो !) प्रियाप्रेमवशंवदेन त्वया रहःस्थितेन सुरतात् ऋतूनां शतं व्यतीतम् । सुरेन्द्रः त्वदवीक्षणार्तः (सन्) सुरैः (सह) परं दैन्यं प्राप ।  
 सीo-- त्वयेति । हे प्रभो, प्रियायाः पार्वत्याः प्रेम्णा हेतुना वशंवदेन वशीभूतेन । \`प्रियवशे वदः खच्' । इति खच् । \`अरुर्द्विषदे-' त्यादिना मुम् । तेन त्वया रहःस्थितेन सता सुरताद्धेतोर्ऋतूनां शतं व्यतीतम् । इणः कर्मणि लिट् । अथ च सुरेन्द्रस्त्वदवीक्षणेन तवानवलोकनेनार्तः पीडितः सन्सुरैः सह परमत्यन्तं दैन्यं प्राप । त्वद्विरहासहत्वादिति भावः ॥ 9.8 ॥  
 त्वदीयसेवावसरप्रतीक्षैरभ्यर्थितः शक्रमुखैः सुरैस्त्वाम् ।  
 उपागतोऽन्वेष्टुमहं विहंगरुपेण विद्वन्समयोचितेन ॥ 9.9 ॥  
 अन्वयः- हे विद्वन् ! त्वदीयसेवाऽवसरप्रतीक्षैः शक्रमुखैः सुरैः अभ्यर्थितोऽहं त्वाम् अन्वेष्टुं समयोचितेन विहङ्गरुपेण उपागतोऽस्मि ।  
 सीo- त्वदीयेति । हे विद्वन् ! त्वदीया त्वत्कर्मिका या सेवा तस्या अवसरस्य प्रतीक्षा येषां तैः शक्रमुखैरिन्द्रादिभिः सुरैरभ्यर्थितोहं त्वामन्वेष्टुं मृगयितुं समयोचितेन विहंगरुपेण पाराक्तरुपेण । \`जिह्रेति यन्नैव कुतोऽपि तिर्यक्कश्चित्तिरश्चस्त्रपते न तेन' । इति (नैषधीयचरिते 3/43) श्रीहर्षोक्तेरिति भावः । उपागतोऽस्मि ॥ 9.9 ॥  
 इति प्रभो चेतसि संप्रधार्य (1)तन्नोपराधं भगवन् क्षमस्व ।  
 पराभिभूता वद किं क्षमन्ते कालातिपातं शरणार्थिनोऽमी ॥ 9.10 ॥  
 {1.मम.}  
 अन्वयः- हे प्रभो ! हे भगवन् ! तत् इति चेतसि संप्रधार्य नः अपराधं क्षमस्व । पराऽभिभूताः शरणार्थिनः अमी कालाऽनिपातं किं क्षमन्ते ? वद ।  
 सीo- इतीति । हे प्रभो, हे भगवन्, तत्तस्मात्कारणात् । इति चेतसि संप्रधार्यसंविचार्य नोऽस्माकमपराधं क्षमस्व । असमय इन्द्रप्रेरितस्य तवापराधः कथं सोढव्य इति चेत्तत्राह-परेति । परैरभिभूता पराभिभूता अत एव शरणार्थिनो रक्षितारं याचमानाः । \`शरणं गृहरक्षित्रोः' इत्यमरः । अमी इन्द्रादयः कालातिपातं कालविलम्बं किं कथं क्षमन्ते । आर्तैः कालविलम्बो न सह्यत इति भावः । \`प्रतीक्षते जातु न कालमार्तः' इति न्यायात् । वद । कथयेत्यर्थः ॥ 9.10 ॥  
 (2)प्रभो प्रसीदाशु (3)सृजात्मपुत्रं यं प्राप्य सेनान्यमसौ सुरेन्द्रः ।  
 (4)स्वर्लोकलक्ष्मीप्रभुतामवाप्य(5) जगत्त्रयं पाति तव प्रसादात् ॥ 9.11 ॥  
 {2.अथ.3.सृजामु पुत्रम्;सुजस्व पुत्रम्.4.स्वर्गेकलक्ष्मी.5.उपेत्य.}  
 अन्वयः- हे प्रभो ! प्रसीद । आत्मपुत्रम् आशु सृज, यं सेनान्यं प्राप्य असौ सुरेन्द्रः तव प्रसादात् स्वलेकिलक्ष्मीप्रभुताम् अवाप्य जगत्र्यं पाति ।  
 सीo- प्रभो इति । हे प्रभो ! प्रसीद प्रसन्नो भव । आत्मपुत्रमाशु सृजयमात्मपुत्रं सेनान्यं प्राप्यासौ सुरेन्द्रस्तव प्रसादात्स्वर्लोकलक्ष्मीप्रभुतामवाप्य जगत्त्रयं पाति रक्षिष्यति । \`वर्तमानसामीप्ये वर्तमानवद्वा' इति लट् ॥ 9.11 ॥  
 स शंकरस्तामिति जातवेदोदिज्ञापनामर्थवतीं निशम्य ।  
 अभूत्प्रसन्नः परितोषयन्ति गीर्भिर्गिरिशा रुचिराभिरीशम् ॥ 9.12 ॥  
 अन्वयः- स शङ्करः इति अर्थवतां जातवेदोविज्ञापनां निशम्य प्रसन्नोऽभूत् । गिरीशाः रुचिराभिः गीर्भिः ईशं परितोषयन्ति ।  
 सीo- स इति । स शंकर इतीत्येवंभूतामर्थवतीं सार्थकाम् । योग्यामिति यावत् । तां जातवेदसौऽग्नेर्विज्ञापनां प्रार्थनां निशम्य श्रुत्वा प्रसन्नोऽभूत् । तथाहि । गिरीशा वाग्मिनः पुरुषा रुचिराभिर्गीर्भिरीशं स्वामिनं परितोषयन्ति । प्रसादयन्तीत्यर्थः ॥ 9.12 ॥  
 प्रसन्नचेता मदनान्तकारः स तारकारेर्जयिनो भवाय ।  
 शक्रस्य सेनाधिपतेर्जयाय व्यचिन्तयच्चेतसि भावि किंचित् ॥ 9.13 ॥  
 अन्वयः-- प्रसन्नचेताः स मदनाऽन्तकारः जयिनः जयाय शक्रस्य सेनाऽधिपतेः तारकाऽरेः भवाय भावि किञ्चित् चेतसि व्यचिन्तयत् ।  
 सीo- प्रसन्नेति । प्रसन्नचेताः स मदनान्तकारो हरो जयिनो जयशीलस्य तथा जयाय शत्रुपराजयार्थं शक्रस्य सेमाधिपतेस्तारकारेस्तारकशत्रोः अपत्यस्येत्यर्थः । भवाय जन्मने । तत्कर्तुमित्यर्थः । भावि भविष्यत्किंचिच्चेतसि ब्यचिन्तयत् विचचारेत्यर्थः ॥ 9.13 ॥  
 युगान्तकालाग्निमिवाविषह्यं परिच्युतं मन्मथरङ्गभङ्गात् ।  
 रतान्तरेतः स हिरण्यरेतस्यथोर्ध्वरेतास्तदमोघमाधात् ॥ 9.14 ॥  
 अन्वयः- अथ ऊध्वरिताः स युगाऽन्तकालाऽग्निम् इव अविबह्य मन्मथरङ्गभङ्गात् परिच्युतम् अमोधं तत् रताऽन्तरेतः हिरण्यरेतसि आधात् ।  
 सीo- युगान्तेति । अथ स शिवः । युगान्तकालस्याग्निमिवाविषह्यं सोढुमशक्यं मन्मथरङ्गस्य कामक्रीडाया भङ्गाद्धेतोः परिच्युतं भ्रष्टं तथामोघं सफलं तत्प्रसिद्धं रतान्तस्य सुरतान्तस्य रेतो वीर्य हिरण्यरेतसि वह्नावाधान्निदधे । यत ऊर्ध्वरेताः ऊर्ध्वगामिवीर्यं इत्यर्थः ॥ 9.14 ॥  
 (1)अथोष्णबाष्पानिलदूषितान्तं विशुद्धमादर्शमिवात्मदेहम् ।  
 बभार भूम्ना सहसा पुरारिरेतः (2)परिक्षेपकुवर्णमग्निः ॥ 9.15 ॥  

{1.अथोष्मवाष्पानलदृषितान्तर,अत्युष्णबाष्पानिलदूषितान्तर.2.परिक्षिप्तकुवर्णम्.}  
 अन्वयः- अथ अग्निः विशुद्धम् आत्मदेहम् उष्णबाष्पाऽनिलदूषिताऽन्तम् आदर्शम् इव सहसा भूम्नी पुराऽरिरेनः परिक्षेपकुवर्णं दधार ।  
 सीo- अथेति । अथानन्तरमग्निर्विशुद्धमात्मदेहमुष्णवाष्पानिलेन मुखनिःश्वासेन दूषितं म्लानीकृतमन्तर्मध्यं यस्य तमादर्शमिव सहसा भूम्ना बाहुल्येन पुरारेः शिवसंबन्धिनो रेतसः परिक्षेपस्तेन कुवर्ण कुत्सितवर्ण बभार धृतवान् ॥ 9.15 ॥  
 त्वं सर्वभक्षो भव भीमकर्मा कुष्ठाभिभूतोऽनल धूमगर्भः ।  
 इत्थं शशापाद्रिसुता हुताशं (3)रुष्टा रतानन्दसुखस्य भङ्गात् ॥ 9.16 ॥  
 {3.तथा.}  
 अन्वयः- रतानन्दसुखस्य भङ्गात् रुष्टा अद्रिसुना \`हे अनल ! त्वं सर्वभक्षी भीमकर्मा कुष्ठाऽभिभूतः धूमगर्भो भव' इत्थं शशाप ।  
 सीo- त्वमिति । रतानन्दः सुरतानन्दस्तत्र यत्सुखं तस्य भङ्गादन्तरायाद्धेतो रुष्टाद्रिसुता पार्वती । हे अनल, त्वं सर्वं मेध्यममेध्यं वा भक्षति तथोक्तः । तथा भीमं भयानकं कर्म यस्य । तथा कुष्ठेनाभिभूतः पराभूतः । तथा धूमो गर्भो मध्ये यस्य तथोक्तश्च भव । इत्थं हुताशमग्निं शशाप । शपति स्मेत्यर्थः । अत्र ज्ञीप्स्यमानत्वाभावात् \`श्लाघह्नुङ्स्था-' इति न संप्रदानत्वम् ॥ 9.16 ॥  
 दक्षस्य शापेन शशी (4)क्षयीव (5)प्लुष्टो हिमेनेव सरोजकोशः ।  
 वहन्विरुपं वपुरुग्ररेतश्चयेन वह्निः किल निर्जगाम ॥ 9.17 ॥  
 {4.क्षयाय,5.प्रुष्टः,आलोकनतः.}  
 अन्वयः- वह्निः धक्षस्य शापेन क्षयी शशी इव, हिमेन प्लुष्टः सरोजकोश इव, उग्ररेतश्चयेन विरुपं वपुः वहन् निजंगाम ।  
 सीo- दक्षस्येति । वह्निरग्निर्दक्षस्य शापेन हेतुना क्षयी क्षयरोगवान् शशी चन्द्र इव । तथा हिमेन शीतेन प्लुष्टो दग्धः । \`प्लुष दाहे' कर्मणि निष्ठा । सरोजकोश इव । वपुः स्वशरीरमुग्रस्य शिवस्य । \`उग्रः कपर्दी श्रीकण्ठः' इत्यमरः । रेतश्चयेन वीर्यसङ्घातेन । \`शुक्र तेजोरेतसी च' इत्यमरः । हेतुभूतेन विरुपं भ्रष्टशोभमेतादृशं वहन्निर्जगाम सम्भोगवेश्मतो निःसृतवान् । किलेति प्रसिद्धे ॥ 9.17 ॥  
 स पावकालोकरुषा विलक्षां स्मरत्रपास्मेरविनम्रवक्त्राम् ।  
 विनोदयामास (1)गिरीन्द्रपुत्रीं श्रृङ्गारगर्भैर्मधुरैर्वचोभिः ॥ 9.18 ॥  
 {1.नगेन्द्र.}  
 अन्वयः- स पावकालोकरुषा विलक्षां स्मरत्रपास्मेरविनम्रवक्त्रां गिरीन्द्रपुत्रीं श्रृङ्गारगर्भैः मधुरैः वचोभिः विनोदयामास ।  
 सीo- स इति । पावकस्य वह्वैरालोकेन या रुट् क्रौधस्तया हेतुना विलक्षां विरुपो विकृतिमापन्नो लक्षो लक्षणं चिह्नं शरीरशोभा यस्यास्ताम् । तथा स्मरत्रपाभ्यां कामलज्जाभ्यां स्मेरं सस्मितं विनम्रं नतं च वक्रं यस्यास्तथोक्तां गिरीन्द्रपुत्रीं पार्वतीं स हरः श्रृङ्गारगर्भैरत एव मधुरैर्वचोभिर्विनोदयामास । प्रसादितवानित्यर्थः ॥ 9.18 ॥  
 हरो विकीर्णं धनधर्मतोयैर्नेत्राञ्जनाङ्कं (2)हृदयप्रियायाः ।  
 (3)द्वितीयकौपीनचलाञ्चलेनाहरन्मुखेन्दोरकलङ्किनोऽस्याः(4) ॥ 9.19 ॥  
 {2.सदयं प्रियायाः.3.हरन्.4.अपि.}  
 अन्वयः- हरो हृदयप्रियाया अस्या अकलङ्किनो मुखेन्दोः धनधर्मतोयैः विकीर्णं नेत्राऽञ्जनाऽङ्कं द्वितीयकौपीनचलाऽञ्चलेन अहरत् ।  
 सीo- हर इति । हरो हृदयस्य प्रियाया अस्याः पार्वत्या अकलङ्किनो मुखेन्दोः सम्बन्धिनं तथा धनानि यानि धर्मतोयानि प्रस्वेदजलानि तैर्विकीर्ण व्याप्तं नेत्रयोरञ्जनमेवाङ्कः कलङ्कस्तं द्वितीयं यत्कौपीनं योगिनः स्कन्धलम्बि वस्त्रम् । \`कौपीनं स्यादधोवस्त्रं योगिनः स्कन्धलम्बि च'। इति मेदिनी । तस्य चलं यदञ्चलं प्रान्तस्तेनाहरद्घृतवान् । अकलङ्कस्य कलङ्कानौचित्यादिति भावः ॥ 9.19 ॥  
 मन्देन (1)खिन्नाङ्गुलिना करेण (2)कम्प्रेण तस्या वदनारविन्दात् ।  
 परामृशन्धर्मजलं जहार हरः सहेलं व्यजनानिलेन ॥ 9.20 ॥  
 {1.स्विन्नाङ्गुलिना.2.कम्पेन,प्रेम्णा च.}  
 अन्वयः-- हरः मन्देन स्विन्नाऽङ्गुलिना कम्प्रेण करेण तस्या वदनाऽरविन्दात् धर्मजलं परामृशन् सहेलं व्यजनाऽजिलेन जहार ।  
 सीo- मन्देनेति । हरः शिवः । मन्देन लघुप्रचारेण । तथा खिन्ना अलसप्रयोगेणोदासोना अङ्गुलयो यस्य । तथा कम्प्रेण कम्पशीलेन । \`नमिकम्पिस्म्यजसकमे'- ति रः । करेण कृत्वा तस्याः पार्वत्या वदनारविन्दाद् धर्मस्य धर्मरुपं वा जलं परामृशन्विश्लेषयन्सहेलं सक्रीडं यथा तथा व्यजनस्यानिलेन कृत्वा जहार ॥ 9.20 ॥  
 रतिश्यथं तत्कबरीकलापमंसावसक्तं विगलत्प्रसूनम् ।  
 स पारिजातोद्भवपुष्पमय्या स्त्रजा बबन्धामृतमूर्तिमौलिः ॥ 9.21 ॥  
 अन्वयः- अमृतमूर्तिमौलिः स रतिश्लथम् अंसाऽवसक्तं विगलत्प्रसूनं तत्कबरीकलापं पारिजातोद्भवपुष्पमय्या स्त्रजा बबन्ध ।  
 सीo- रतिश्लथमिति । अमृतमूर्तिश्चन्द्रो मौलौ यस्य स हरो देवः । रतौ श्लथं शिथिलबन्धनमत एवांसयोः स्कन्धयोरवसक्तं लग्नमत एव विगलन्त्यधःपातुकानि प्रसूनानि यस्य तं तस्याः कबरीकलापं कचभारं पारिजातोद्भवपुष्पमय्या पारिजातोद्भवानि कल्पवृक्षजानि यानि पुष्पाणि तत्प्रचुरया स्त्रजा मालया बबन्ध । \`तत्प्रकृतवचने-' इति प्राचुर्ये मयट् । ततः \`टिड्ढे-' ति डीप् ॥ 9.21 ॥  
 कपोलपाल्यां मृगनाभिचित्रपत्त्रावलीमिन्दुमुखः सुमुख्याः ।  
 स्मरस्य सिद्धस्य जगद्विमोहमन्त्राक्षरश्रेणिमिवोल्लिलेख ॥ 9.22 ॥  
 अन्वयः-- इन्दुमुखः सुमुख्याः कपोलपाल्यां मृगनाभिचित्रपत्त्रावलीं सिद्धस्य स्मरस्य जगद्विमोहमन्त्राऽक्षरश्रेणिम् इव उल्लिलेख ।  
 सीo- कपोलपाल्यामिति । इन्दुमुखो हरः सुमुख्याः पार्वत्याः सम्बन्धिन्यां कपोलपाल्यां मृगनाभ्याः कस्तूर्या या चित्रा पत्त्रावली पत्त्ररचना तां सिद्धस्य स्मरस्य कामस्य जगन्ति विमुह्यन्ति यैस्तेषां मन्त्राणां यान्यक्षराणि वर्णास्तेषां श्रेणिं पङ्क्तिमिबोल्लिलेख लिखितवान् । अत्र पत्त्ररचनारुपे वस्तुन्यक्षरश्रेणिरुपोत्प्रेक्षणाद्वस्तूत्प्रेक्षालङ्कार) ॥ 9.22 ॥  
 रथस्य (1)कर्णावभि तन्मुखस्य ताटङ्कचक्रद्वितयं (2)न्यधात्सः ।  
 जगज्जिगीषुर्विषमेषुरेष ध्रुवं यमारोहति पुष्पचापः ॥ 9.23 ॥  
 {1.कर्णावलितं मुखस्य.2.व्यधात्.}  
 अन्वयः-- स कर्णौ अभि तन्मुखस्य रथस्य ताटङ्कचक्रद्वितयं न्यधात् । (यतः) विषमेषुः एष पुष्पचापः जगज्जिगीषुः (सन्) यम् आरोहति ध्रुवम् ।  
 सीo- रथस्येति । स हरः । कर्णावभि कर्णसंमुखे तन्मुखस्य पार्वतीमुखरुपस्य रथस्य सम्बन्धि ताटङ्करुपं चक्रद्वितयं चक्रद्वियं न्यधात् । यतो विषमेपुरेष पुष्पचापः कामो जगज्जिगीषुस्त्रिभुवनविजयेच्छुः सन् यमारोहति । ध्रुवं निश्चितम् । मुखरुपिणं रथमारुह्य जगन्ति विजेतुमिच्छति काम इति भावः ॥ 9.23 ॥  
 तस्याः स कण्ठे (3)पिहितस्तनाग्रां न्यधत्त मुक्ताफलहारवल्लीम् ।  
 (4)या प्राप मेरुद्वितयस्य मूर्ध्नि स्थितस्य गाङ्गौघयुगस्य लक्ष्मीम् ॥ 9.24 ॥  
 {3.अभिघनस्तनं याम्,अभिघलस्ताग्रम्.4.सा.}  
 अन्वयः-- स तस्याः कण्ठे पिहितस्तनाऽग्रां मुक्ताफलहारवल्लीं न्यधत्त । या मेरुद्वितयस्य मूर्ध्नि स्थितस्य गङ्गौघयुगस्य लक्ष्मीं प्राप ।  
 सीo- तस्या इति । स हरस्तस्याः कण्ठे । पिहिते स्वप्रसारेणावृते स्तनाग्रे चूचुके यया तथोक्तां मुक्ताफलहार एव वल्ली तां न्यधत्त निदधे । या मुक्ताफलहारवल्ली मेरुद्वितयस्य मूर्ध्नि स्थितस्य गङ्गाया ओघयोः प्रवाहयोर्युगस्य लक्ष्मीं शोभां प्राप । तद्वच्छुशुभ इत्यर्थः । अभूतोपमा ॥ 9.24 ॥  
 नखव्रणश्रेणिवरे(1) बबन्ध नितम्बबिम्बे रशनाकलापम् ।  
 (2)चलस्वचेतोमृगबन्धनाय मनोभुवः पाशमिव स्मरारिः ॥ 9.25 ॥  
 {1.श्रेणिकरे.2.चलत्.}  
 अन्वयः-- स्मराऽरिः नखव्रणश्रेणिवरे (तस्याः) नितम्बबिम्बे रशनाकलापं चलस्वचेतोमृगबन्धनाय मनोभुवः पाशम् इव बबन्ध ।  
 सीo- नखेति । स्मरारिर्हरः नखव्रणश्रेणिभिरात्मप्रयुक्ताभिर्वरे मनोहरे तस्या नितम्बबिम्बे रशनाकलापम् । चलं स्वं चेत एव मृगस्तस्य बन्धनाय मनोभुवः सम्बन्धिनं पाशमिव बबन्ध । मनोभूरस्यात्मनश्चेतोमृगस्य रशनाकलापरुपजालेन बन्धनं करिष्यत्यतो हरः स्वयमेव तत्र तं निदधावित्यर्थः । नहि कामलुब्धक आत्मनीनं गणयतीति भावः ॥ 9.25 ॥  
 भालेक्षणाग्नौ स्वयमञ्जनं स (3)भङ्क्त्वा दृशोः साधु निवेश्य तस्याः ।  
 नवोत्पलाक्ष्याः पुलकोपगूढे(4) कण्ठे (5)विनीलेऽङ्गुलिमुज्जघर्ष ॥ 9.26 ॥  
 {3.न्यक्त्वा.4.उपगूढः.5.विनीलाङ्गुलिम्.}  
 अन्वयः- स भालेक्षणाग्नौ अञ्जनं स्वयं भङ्क्त्वा (अथ च) नवोत्पलाक्ष्याः तस्याः दृशोः साधु निवेश्य पुलकोपगूढे विनीले कण्ठे अङ्गुलिम् उज्जघर्ष ।  
 सीo-- भालेक्षण इति । स हरः भाले यदीक्षणं नेत्रं तदेवाग्निः । दीपकरुप इत्यर्थः । तत्राञ्जनं स्वयं भङ्क्त्वा पातयित्वा । अथ च नवोत्पलाक्ष्यास्तस्याः पार्वत्यां दृशोः साधु निवेश्य सम्यगञ्जयित्वा । अथ च पुलकै रोमाञ्चैरुपगूढे व्याप्ते विनीले श्यामले कण्ठे । स्वीय इति शेषः । अङ्गुलिमुज्जघर्ष घृष्टवान् । यथान्योऽपि दीपकोपर्यङ्गुल्यैव कज्जलं पातयित्वा स्वस्त्रीनेत्रयोर्निवेश्य कुत्रचिदङ्गुलिमुद्धर्षति तद्वत् । अङ्गुलिलग्नकज्जलनिवारणार्थमिति भावः । स्वभावोक्तिरलङ्कारः ॥ 9.26 ॥  
 अलक्तकं पादसरोरुहाग्रे सरोरुहाक्ष्याः किल संनिवेश्य ।  
 स्वमौलिगङ्गासलिलेन हस्तारुणत्वमक्षालयदिन्दुचूडः(1) ॥ 9.27 ॥  
 {1.इन्दुमौलिः.}  
 अन्वयः- इन्दुचूडः सरोरुहाक्ष्याः पादसरोरुहाग्रे अलक्तकं संनिवेश्य स्वमौलिगङ्गासलिलेन हस्ताऽरुणत्वम् अक्षालयत् ।  
 सीo- अलक्तकमिति । इन्दुचूडो हरः सरोरुहाक्ष्याः पार्वत्याः पादसरोरुहाग्रेऽलक्तकं संनिवेश्यानुलिप्य । करेणेति शेषः । स्वस्य मौलौ यद्गङ्गासलिलं तेन कृत्वा हस्तस्यारुणत्वमक्षालयन्ममार्ज ॥ 9.27 ॥  
 भस्मानुलिप्ते वपुषि स्वकीये सहेलमादर्शतलं विमृज्य ।  
 नेपथ्यलक्ष्म्याः(2) परिभावनार्थमदर्शयज्जीवितवल्लभां सः ॥ 9.28 ॥  
 {2.लक्ष्मी.}  
 अन्वयः- स आदर्शतलं भस्माऽनुलिप्ते स्वकीये वपुषि विमृज्य नेपथ्यलक्ष्म्याः परिभावनाऽर्थं सहेलं जीवतवल्लभाम् अदर्शयत् ।  
 सीo- भस्मेति । स हरः । आदर्शतलं भस्मानुलिप्ते स्वकीये वपुषि विमृज्य शुद्धं कृत्वा नेपथ्यानामाकल्पवेषाणां लक्ष्म्याः शोभायाः परिभावनार्थमवलोकनार्थं सहेलं यथा तथा जीवितवल्लभां प्रियामदर्शयत् ॥ 9.28 ॥  
 प्रियेण दत्ते मणिदर्पणे (3)सा (4)संभोगचिह्नं स्ववपुर्विभाव्य ।  
 त्रपावती तत्र घनानुरागं रोमाञ्चदम्भेन बहिर्बभार ॥ 9.29 ॥  
 {3.च.4.सयोगचिह्नम्.}  
 अन्वयः- प्रियेण दत्ते मणिदर्पणे संभोगचिह्नं स्ववपुः विभाव्य त्रपावती सा तत्र घनाऽनुरागं रोमाञ्चदम्येन बहिः बभार ।  
 सीo- प्रियेणेति । प्रियेण हरेण दत्ते मणीनां आदर्शे सम्भोगस्य चिह्नानि नखक्षतादीनि यत्र तथोक्तं स्वं वपुर्विभाव्यावलोक्य । भावनात्र विलोकनपरिणता ज्ञेया । त्रपावती सलज्जा । एतानि चिह्नानि विलोक्यान्यः किं वदिष्यतीति विचारजनितया लज्जयान्धेत्यर्थः । सा पार्वती तत्र हरे घनमनुरागं प्रेम रोमाञ्चानां दम्भेन कैतवेन बहिर्बहिःस्थितत्ववैशिष्ट्यपूर्वकं बभार धृतवती । अन्तरस्या योऽनुरागोऽभूत्स एव बही रोमाञ्चत्वेन परिणत इति भावः ॥ 9.29 ॥  
 नेपथ्यलक्ष्मीं दयितोपक्लृप्तां सस्मेरमादर्शतले विलोक्य ।  
 अमंस्त सौभाग्यवतीषु धुर्यमात्मानमद्धूतविलक्षभावा(1) ॥ 9.30 ॥  
 {1.विलक्षतां सा;विलक्षभावम्.}  
 अन्वयः-- (सा) आदर्शतले दयितोपवलॄप्तां नेपथ्यलक्ष्मीं सस्मेरं विलोक्य उद्धूतविलक्षभावा (सती) आत्मानं सौभाग्यवतोषु धुर्यम् अमंस्त ।  
 सीo-- नेपथ्येति । सा पार्वती । आदर्शतले दयितेन हरेणोपक्लृप्तां रचितां नेपथ्यलक्ष्मीमाभूषणमण्डनं सस्मेरं सस्मितम् । अत्र स्मितस्यानुरागव्यञ्जकत्वम् । यथा तथा विलोक्योद्धूतस्त्यक्तो विलक्षभावः पूर्वसंजातवैलक्ष्यं यया । प्रसन्नेत्यर्थः तथोक्ता सती । आत्मानं सौभाग्यवतीषु सतीषु मध्ये धुर्यमग्रगण्यममंस्त मेने प्रियकृतनेपथ्यमक्ष्म्या अन्यदुर्लभत्वादिति भावः ॥ 9.30 ॥  
 अन्तः प्रविश्यावसरेऽथ तत्र स्निग्धे वयस्ये विजया जया च ।  
 (2)सुसंपदोपाचरतां कलाना(3)मङ्के स्थितां तां शशिखण्डमौलेः ॥ 9.31 ॥  
 {2.उमां तदोपाचरतां कलाभाम्,स्वसम्पदोपाचरतां कलानाम्.3.दूरे स्थिताम्,अङ्कस्थिताम्.}  
 अन्वयः- अथ तत्र अवसरे विजया जया च स्निग्धे वयस्यो अन्तः प्रविश्य तत्र शशिखण्डमौलेः अङ्के स्थितां तां कलानां सुसम्पदा उपाचरताम् ।  
 सीo-- अन्तरिति । अथानन्तरं तत्रावसरे समये विजया जया चेत्युभे स्निग्धे सार्द्रचित्ते वयस्ये सख्यौ । \`आलिः सखी वयस्या च' इत्यमरः । अन्तः प्रविश्य तत्र शशीनः खण्डं मौलौ यस्य तथोक्तस्य हरस्य सम्बधिन्यङ्के स्थितां तां पार्वतीं कलानां भूषणकरणचातुरीविशेषाणां सुसंपदा शोभनया संपदा । शोभयेत्यर्थः । उपाचरताम् । अलंचक्रतुरित्यर्थः । उपाचरतामिति लङः प्रथमपुरुषस्य द्विवचनम् ॥ 9.31 ॥  
 व्यधुर्बहिर्मङ्गलगानमुच्चैर्वैतालिका(1)श्चित्रचरित्रचारु ।  
 जगुश्च गन्धर्वगणाः सशङ्खस्वनं(2) प्रमोदाय पिनाकपाणेः ॥ 9.32 ॥  
 {1.चित्रितचारुवेध्यम्.2.ध्वनिम्.}  
 अन्वयः- बहिः वैतालिकाः चित्रचरित्रचारु मङ्गलगानम् उच्चैः व्यधुः । गन्धर्वगणाः पिनाकपाणेः प्रमोदाय सशङ्खस्वनं जगुः ।  
 सीo- व्यधुरिति । बहिः प्रदेशे वैतालिका बन्दिनश्चित्रेण चरित्रेण चारु मनोहरं मङ्गलरुपं गानम् गीतमित्यर्थः । उच्चैरुच्चस्वरेण व्यधुश्चक्रुः । तथा गन्धर्वगणाश्च पिनाकपाणेर्हरस्य प्रमोदायानन्दाय । \`प्रमोदामोदसंमदाः' इत्यमरः । सशङ्खस्वनं पाञ्चजन्यशब्दसहितं यथा तथा जगुः । गायन्ति स्मेत्यर्थः ॥ 9.32 ॥  
 ततः स्वसेवावसरे सुराणां गणांस्तदालोकनतत्पराणाम् ।  
 द्वारि प्रविश्य प्रणतोऽथ नन्दी निवेदयामास कृताञ्जलिः सन् ॥ 9.33 ॥  
 अन्वयः- ततः स्वसेवाऽवसरे तदालोकनतत्पराणां सुराणां गणान् नन्दी प्रणतः (सन्) द्वारि प्रविश्य कृताऽञ्जलिः सन् निवेदयामास ।  
 सीo- तत इति । ततोऽनन्तरं स्वस्य स्वर्क्तृकायाः सेवाया अवसरे समये तस्य हरस्य यदालोकनं तत्र तत्पराणामासक्तानां सुराणां गणान्कर्मभूतान् । नन्दी कर्ता । प्रणतो नम्रीभूतः सन् द्वारि प्रविश्य । न त्वन्तरेवेत्यर्थः । कृताञ्जलिः सन् । निवेदयामास । देवा भवदवलोकने समुत्सुकाः सन्तीति हरं बोधयामासेत्यर्थः ॥ 9.33 ॥  
 महेश्वरो मानसराजहंसीं करे दधानस्तनयां हिमाद्रेः ।  
 संभोगलीलालयतः सहेलं हरो बहिस्तानभि निर्जगाम ॥ 9.34 ॥  
 अन्वयः- महेश्वरो हरो मानसराजहंसीं हिमाद्रेः तनयां करे दधानः संभोगलीलाऽऽलयतः बहि तान् अभि सहेलं निर्जगाम ।  
 सीo- महेश्वर इति । महानीश्वरः समर्थो हरो मानसस्य मनोरुपस्य सरसो राजहसीं हिमाद्रेस्तनयां पार्वतीं करे दधानः सन् । संभोगलीलाया आलयतो मन्दिरात् । \`निकाय्यानिलयालयाः' इत्यमरः । बहिस्तान्सुरानभि सहेल सलीलं यथा तथा निर्जगाम । निश्चक्रामेत्यर्थः ॥ 9.34 ॥  
 क्रमान्महेन्द्रप्रमुखाः प्रणेमुः शिरोनिबद्धाञ्जलयो महेशम्(1) ।  
 प्रालेयशैलाधिपतेस्तनूजां देवीं च लोकत्रयमातरं ते(2) ॥ 9.35 ॥  
 {1.गिरीशम्.2.ताम्.}  
 अन्वयः- महेन्द्रप्रमुखाः ते शिरोनिबद्धाञ्जलयः महेशं प्रालेयशैलाऽधिपतेः तनूजां लोकत्रयमातरं देवीं च क्रमात् प्रणेमुः ।  
 सीo- क्रमादिति । महेन्द्रप्रमुखास्ते देवाः शिरःसु निबद्धा अञ्जलयो यैस्तथोक्ताः सन्तो महेशं हरम् । तथा प्रालेयो हिमानोरुपो यः शैलाधिपतिः पर्वतराजो हिमालयस्तस्य तनूजां कन्यां लोकत्रयस्य मातरं जननीं देवीं पार्वतीं च क्रमात्प्रणेमुः । नमश्चक्रुरित्यर्थः । नमश्चक्रुरित्यर्थः । \`उपसर्गादसमासेऽपि' इति णत्वम् ॥ 9.35 ॥  
 यथागतं तान्विबुधान्विसृज्य (3)प्रसाद्य मानक्रियया प्रतस्थे ।  
 स नन्दिना दत्तभुजोऽधिरुह्य वृषं वृषाङ्कः सह शैलपुत्र्या ॥ 9.36 ॥  
 {3.प्रसन्दमानक्रियया,प्रसाद्यमानः प्रियया.}  
 अन्वयः- स वृषाऽङ्कः तान् विबुधान् मानक्रियया प्रसाद्य यथागतं विसृज्य नन्दिना दत्तभुजः (सन्) शैलपुत्र्या सह वृषम् अधिरुह्य प्रतस्थे ।  
 सीo-- यथागतमिति । स वृषाङ्को हरस्तान्विबुधानिन्द्रादीन्मानक्रियय संमानविधानेनेत्यर्थः । प्रसाद्य प्रसन्नान्कृत्वा । तथा यथागतं विसृज्य च । नन्दिना दत्तो भुजो यस्मै तथोक्तः सन् । शैलपुत्र्या पार्वत्या सह वृषमधिरुह्यास्थाय प्रतस्थे । \`समवप्रविभ्यः स्थः' इत्यात्मनेपदम् । \`साकंसार्ध समं सह' इत्यमरः ॥ 9.36 ॥  
 मनोतिवेगेन ककुद्मता स प्रतिष्ठमानो (1)गगनाध्वनोऽन्तः ।  
 वैमानिकैः साञ्जलिभिर्ववन्दे विहारहेलागतिभिर्गिरीशः ॥ 9.37 ॥  
 {1.गगनाध्वनीनः.}  
 अन्वयः-- मनोऽतिवेगेन ककुद्मता गगनाऽध्वनः अन्तः प्रतिष्ठमानः स गिरीशः विहारहेलागतिभिः साऽञ्जलिभिः वैमानिकैः ववन्दे ।  
 सीo- मन इति । मनसोऽप्यत्यन्तं वेगो गतिर्जवो यस्य तेन ककुद्मता वृषेण गगनरुपिणोऽध्वनो मार्गस्यान्तर्मध्ये प्रतिष्ठते चलतीति प्रतिष्ठमानः स गिरीशो हरो विहारार्थं हेलया क्रीडया गतिर्येषां तैः । यदृच्छया संचरमाणैरित्यर्थः । वैमानिकैर्विमानैश्चरन्तीति वैमानिकाः \`चरति' इति ठक् । \`ठस्येकः' इतीकादेशः । \`किति च' इत्यादिवृद्धिः । तथोक्तैः । देवैरित्यर्थः साञ्जलिभिः सद्भिर्ववन्दे नमस्कृतः । कर्मणि लिट् ॥ 9.37 ॥  
 स्वर्वाहिनीवारिविहारचारी रतान्तनारीश्रमशान्तिकारी ।  
 तौ पारिजातप्रसवप्रसङ्गो मरुत्सिषेवे गिरीजागिरीशौ ॥ 9.38 ॥  
 अन्वयः- तौ गिरिजागिरीशौ स्वर्वाहिनीवारिविहाचारी रताऽन्तनारीश्रमशान्तिकारी पारिजातप्रसवप्रसङ्गो मरुत् सिषेवे ।  
 सीo- स्वर्वाहिनीति । तौ गिरिजागिरीशौ गौरीहरौ । कर्मभूतावित्यर्थः । स्वर्वाहिन्या मन्दाकिन्याः संबन्धिनि वारिणि विहारं संचारं चरत्याचरति । करोतीति यावत् । मन्दाकिनीसीकरवाहीत्यर्थः । अनेन शैत्योक्तिः । तथा रतान्ते यो नारीणां सम्बन्धी श्रमः खेदस्तस्य शान्तिं करोति । अनेन मान्द्योक्तिः । तथा पारिजातस्य कल्पवृक्षस्य संबन्धिनां प्रसवानां पुष्पाणां प्रसङ्गः संबन्धो यस्य अनेन सौगन्ध्योक्तिः । शैत्यमान्द्यसौगन्ध्यरुपगुणत्रयविशिष्टो मरुत्समीरणः । कर्तृभूत इत्यर्थः । सिषेवे । आराधयामासेत्यर्थः ॥ 9.38 ॥  
 पिनाकिनापि स्फटिकाचलेन्द्रः कैलासनामा कलिताम्बराशः ।  
 धृतार्धसोमोऽद्भुतभोगिभोगो(1) विभूतिधारी स्व इव प्रपेदे ॥ 9.39 ॥  
 {1.भृतभोगिभोगः.}  
 अन्वयः-- पिनाकिना अपि कलिताऽम्बरांशः, धृतार्द्धसोमः, अद्भुतभोगिभोगः, विभूतिधारी कैलासनामा स्व इव स्फटिकाऽचलेन्द्रः प्रपेदे ।  
 सीo- पिनाकिनेति । पिनाकिनापि हरेणापि कलितः स्वमहत्त्वेनावृतोऽम्बरांश आकाशप्रान्तदेशो येन तथोक्तः । द्वितीयपक्षे कलिता वेष्टिता अम्बरस्यांशा दिग्रूपा येन । दिगम्बर इत्यर्थः । तथा अर्धो यः सोमश्चन्द्रः सोऽस्यास्तीत्यर्धसोमो हरः स धृतो येन । कैलासवासी हि भगवान्गिरीश इति भावः । द्वितीयपक्षे धृतोऽर्धः कलारुपश्चन्द्रो येन । चन्द्रशेखरो हि भगवान्गिरीश इति भावः । भोगिन्यश्च भोगिनश्च भोगिनः । \`पुमान्स्त्रिया' इत्येकशेषः । भोगिनः कामुका इत्यर्थः । तेषां तत्कृर्तृको यो भोगः संभोगः सोऽद्भुत आश्चर्यकारी यत्र । द्वितीयपक्षेऽद्भुता भोगिनां सर्पाणां भोगा देहा यत्र । सर्पभूषणो हि भगवानिति भावः । तथा विभूतिं धरतीति विभूतिधारी । संपद्वानित्यर्थः । द्वितीयपक्षे विभूतिं भस्य धरतीति तथा । भस्मौद्धूलनकारी हि भगवान्गिरीश इति भावः । तथा कैलासनामा स्फटिकानामचलेन्दो गिरीन्द्रः । कर्मभूत इत्यर्थः । स्व इवात्मेव प्रपेदे प्राप्तः । कर्मणि लिट् । पूर्णोपमालंकारः ॥ 9.39 ॥  
 विलोक्य यत्र स्फटिकरय भित्तौ सिद्धाङ्गनाः (2)स्वं प्रतिबिम्बमारात् ।  
 भ्रान्त्या (3)परस्या विमुखीभवन्ति प्रियेषु मानग्रहिला (4)नमत्सु ॥ 9.40 ॥  
 {2.स्वप्रतिबिम्बम्.3.परस्याभिमुखीभवन्ति.4.मनःसु.}  
 अन्वयः-- यत्र स्फटिकस्य भित्तौ आरात् स्वं प्रतिबिम्बं विलोक्य परस्या भ्रान्त्या मानग्रहिलाः सिद्धा।़ङ्गनाः प्रियेषु नमत्सु (अपि) विमुखीभवन्ति ।  
 सीo- विलोक्येति ॥ यत्र कैलासे स्फटिकस्य भित्तावारात्समीपम् । \`आराद् दूरसमीपयोः' इत्यमरः । पतितं स्वं स्वकीयं प्रतिबिम्बं विलोक्य परस्याः सपत्न्या भ्रान्त्या भ्रमेण मानग्रहिला माने प्रणयकलहे ग्रहिला आग्रहवत्यः । तुन्दादेराकृतिगणत्वाश्रयणादिलच् । सिद्धाङ्गनाः प्रियेषु नमत्स्वपि सत्सु विमुखीभवन्ति । पराङ्मुख्यो भवन्तीत्यर्थः ॥ 9.40 ॥  
 सुबिम्बितस्य स्फटिकाशुगुप्तेश्चन्द्रस्य चिह्नप्रकरः करोति ।  
 गौर्यार्पितस्येव रसेन यत्र (1)कस्तूरिकायाः शकलस्य लीलाम् ॥ 9.41 ॥  
 {1.कस्तूरिकास्थासकुलस्य.}  
 अन्वयः- यत्र सुबिम्बितस्य स्फटिकांऽशुगुप्तेः चन्द्रस्य चिह्नप्रकरः गौर्या अर्पितस्य कस्तूरिकायाः साकलस्य लीलां करोति ।  
 सीo- सुबिम्बितस्येति । यत्र स्फाटिकाचलेन्द्रे सुबिम्बितस्य प्रतिबिम्बस्यात एव स्फटिकाशुभिः । शुभ्रैरित्यर्थः । गुप्तिः प्रतिबिम्बगोपनेयस्य । उभयोः शुक्लत्वात्पृथग्भासमानस्येत्यर्थः । तथोक्तस्य च्न्द्रस्य सम्बन्धी चिह्नप्रकरः कलङ्कसंचयः । \`चिह्नं लक्ष्म च लक्षणम्' इत्यमरः । गौर्या पार्वत्यार्पितस्य निहितस्य कस्तूरिकायाः शकलस्य खण्डस्य । संचय इवेत्युत्प्रेक्षा । लीलां क्रीडाम् । शोभामिति । यावत् । करोति । निदर्शनाभेदः । स चोपमयोत्प्रेक्षया वा सङ्कोर्यत इति संदेहसङ्करोऽत्रालङ्कारः । यदि गौर्यार्पितं तर्ह्युपमा यदि नार्पित तर्ह्युत्प्रेक्षत्यवदेयम् ॥ 9.41 ॥  
 यदीयभित्तौ प्रतिबिम्बिताङ्गमात्मानमालोक्य रुषा करीन्द्राः ।  
 (2)मत्तान्यकुम्भिभ्रमतोऽतिभीमदन्ताभिघातव्यसनं वहन्ति ॥ 9.42 ॥  
 {2.नाग.}  
 अन्वयः- करीन्द्राः आत्मानं यदीयमित्तौ प्रतिबिम्बिताऽङ्गम् आलोक्य मत्ताऽन्यकुम्भिभ्रमतो रुषा अतिभीमदन्ताऽभिघातव्यसनं वहन्ति ।  
 सीo- यदीयेति । करीन्द्रा आत्मानं शरीरम् । स्वीयमिति शेषः । यदीयभित्तौ प्रतिबिम्बिताङ्गं प्रतिबिम्बितावयवमालोक्य विलोक्य मत्ता येऽन्ये कुम्भिनो दन्तिनस्तेषां भ्रमतो भ्रमाज्जनितया रुषया क्रोधेन । \`प्रतिघा रुट्क्रुधौ स्त्रियौ' इत्यमरः । अतिभीमा ये दन्तास्तेषां योऽभिघात आघातस्तेन यद्व्यसनं दुःखं दन्तजर्जरितत्वलक्षणं वहन्ति प्राप्नुवन्ति । भ्रमात्मकं ज्ञानं दुःखावहं भवतीति भावः ॥ 9.42 ॥  
 निशासु यत्र प्रतिबिम्बितानि ताराकुलानि स्फटिकालयेषु ।  
 दृष्ट्वा (1)रतान्तच्युततारहारयुक्ताभ्रमं बिभ्रति सिद्धवध्वः ॥ 9.43 ॥  
 {1.रतान्ते.}  
 अन्वयः- यत्र स्फटिकाऽऽलयेषु प्रतिबिम्बितानि ताराकुलानि निशासु दृष्ट्वा सिद्धवध्वो रताऽन्तच्युततारहारमुक्ताभ्रमं बिभ्रति ।  
 सीo- निशास्विति । यत्र स्फटिकाचले स्फटिकालयेषु प्रतिबिम्बितानि ताराकुलानि नक्षत्रकुलानि निशासु दृष्ट्वा सिद्धवध्वः किंनरनार्यो रतान्ते च्युतो भ्रष्टस्तारोऽत्युच्चैर्यो हारो मुक्ताहारः । \`तारोऽत्युच्चैस्त्रयस्त्रिषु' इत्यमरः । तस्य या मुक्ता मौक्तिकानि तासां भ्रमं बिभ्रति । स्फटिकालयप्रतिबिम्बितमुक्तासदृशनक्षत्रकुलमभिवीक्ष्य सुरतान्तकालीनहारभ्रंशोन्मुक्ताफलभ्रान्तिमत्यः सिद्धवध्वो भवन्तीति भावः ॥ 9.43 ॥  
 नभश्चरीमण्डनर्दपणश्रीः सुधानिधिर्मूर्धनि यस्य तिष्ठन् ।  
 अनर्ध्यचूडामणितामुपैति (2)शैलाधिनाथस्य शिवालयस्य ॥ 9.44 ॥  
 {2.शैलाधिराजस्य.}  
 अन्वयः-- नभश्चरीमण्डनदर्पणश्रीः सुधानिधिः यस्य मूर्धनि तिष्ठन् शिवालयस्य शैलाऽधिनाथस्य अनर्ध्यचूजामणिताम् उपैति ।  
 सीo- नभश्चरीति । नभसि चरतीति नभश्चरी । आकाशचारिणीत्यर्थः । \`चरेष्टः' इति टप्रत्यये टित्त्वात् \`टिड्ढाणञी-' ति ङीप् । तथोक्ता मण्डनस्य विलासस्य यो दर्पण आदर्शस्तस्य श्रीरिव श्रीर्यस्य तथोक्तः । अत्र श्रीशब्दस्य रुढत्वेन शोभेति संज्ञावाचकत्वात् \`संज्ञापूरण्योश्च' इति पुंवद्भावो न । सुधानिधिश्चन्द्रो यस्य कैलासस्य मूर्धनि श्रृङ्गेतिष्ठन् । शिवालयस्य शिवाः कल्याणकारिण आलया गृहा यत्र तस्य । शैलानामधिनाथस्य कैलासशिखरात्किंचिदधिकत्वम् । यदा कैलासमूर्धनि चन्द्रस्तदा हिमालयस्य मूर्ध्नोऽधः किंचिद्वर्तत इति भावः ॥ 9.44 ॥  
 समीयिवांसो रहसि स्मरार्ता रिरंसवो यत्र सुराः प्रियाभिः ।  
 एकाकिनोऽपि प्रतिबिम्बभाजो विभान्ति भूयोभिरिवान्विताः स्वैः ॥ 9.45 ॥  
 अन्वयः- यत्र सुराः स्मरार्ताः (अत एव) रिरंसवः प्रियाभिः (सह) प्रतिबिम्बभाजः एकाकिनः अपि सहसि समीयिवांसः भूयोभिः स्वैः अन्विता इव विभान्ति ।  
 सीo- समीयिवांस इति । यत्र सुराः स्मरार्ता अत एव रिरंसवो रन्तुमिच्छन्तः । रमतेः सन्नन्तात् \`सनाशंसभिक्ष उः' इत्युप्रत्ययः । तथोक्ताः । अत एव प्रियाभिः सहैकाकिनोऽपि प्रत्येकमेकसंख्याका अपि रहसि समीयिवांसः प्राप्नुवन्तो भूयोभिः स्वैर्देहैरन्विता इव विभान्ति । यतः प्रतिबिम्बभाजः । प्रतिबिम्बवशादेक एवानेकधा दृश्यत एवेति युक्तमेवेति भावः ॥ 9.45 ॥  
 (1)देवोऽपि गौर्या सह चन्द्रमौलिर्यदृच्छया स्फाटिकशैलश्रृङ्गे ।  
 श्रृङ्गारचेष्टाभिरनारताभिर्मनोहराभिर्व्यहरच्चिराय ॥ 9.46 ॥  
 {1.दिशः.}  
 अन्वयः- चन्द्रमौलिः देवोऽपि स्फाटिकशैलश्रृङ्गे गौर्या सह यदृच्छया मनोहराभिः अनारताभिः श्रृङ्गारचेष्टाभिः चिराय व्यहरत् ।  
 सीo- देवोऽपीति । चन्द्रमौलिर्देवोऽपि हरोऽपि स्फाटिकशैलः कैलासस्तस्य श्रृङ्गेशिखरे । \`श्रृङ्गं प्रभुत्वे शिखरे' इति मेदिनो । गौर्या पार्वत्या सह यदृच्छया स्वेच्छया । यथाकाममित्यर्थः । मनोहराभिरत एवा नारताभिर्निरन्तरं भवन्तीभिः श्रृङ्गारचेष्टाभिश्चिराय व्यहरद्विजहार ॥ 9.46 ॥  
 देवस्य तस्य स्मरसूदनस्य हस्तं (2)समालिङ्ग्य सुविभ्रमश्रीः ।  
 सा नन्दिना (3)वेत्रभृतोपदिष्टमार्गा पुरोगेण कलं चचाल ॥ 9.47 ॥  
 {2.समालम्ब्य.3.उपदिष्टं मार्गम्.}  
 अन्वयः-- सुविभ्रमश्रीः सा स्मरसूदनस्य तस्य देवस्य हस्तं समालिङ्ग्य वेत्रभृता पुरोगेण नन्दिना उपदिष्टमार्गा कलं चचाल ।  
 सीo- देवस्येति । सुविभ्रमश्रीः शोभना विभ्रमस्य विलासस्य श्रीर्यस्याः सा पार्वती । स्मरसूदनस्य स्मरविनाशकस्य तस्य देवस्य हरस्य हस्तं समालिङ्ग्य । अवलम्ब्येत्यर्थः । वेत्रभृता यष्टिधारकेण तथा पुरोगेणाग्रगामिना नन्दिना गणेनोपदिष्टमार्गतो गमनं विधेयमिति प्रदर्शितमार्गा सती कलं मधुरं यथा तथा चचाल । मन्थरां गतिमकार्षिदित्यर्थः ॥ 9.47 ॥  
 (1)चलच्छिखाग्रो विकटाङ्गभङ्गः (2)सुदन्तुरः (3)शुक्लसुतीक्ष्णतुण्डः ।  
 भ्रुवोपदिष्टः स (4)तु शङ्करेण तस्या विनोदाय ननर्त भृङ्गी ॥ 9.48 ॥  
 {1.चलद्विषाणः.2.सदन्तुरः.3.शुष्क.4.हि.}  
 अन्वयः- चलच्छिखाऽग्रः विकटाऽङ्गभङ्गः सुदन्तुरः शुक्लसुतीक्ष्णतुण्डः स भृङ्गी तस्या विनोदाय शङ्करेण भ्रुवा उपदिष्टः (सन्) ननर्त ।  
 सीo- चलदिति । चलन्ति शिखाग्राणि चूडाग्राणि यस्य । \`शिखा शाखा बर्हिचूडालाङ्गलिक्यग्रमात्रके । चूडामात्रं शिखायां च ज्वालायां प्रपदेऽपि च ॥' इति मेदिनी । तथा विकटाः कराला अङ्गभङ्गा नृत्त्यचेष्टाविशेषा यस्य । \`विकटा वज्रवाराह्यां त्रिषु रुचिरकालयोः' । इति मेदिनी । तथा सुदन्तुर उन्नतः । \`दन्तुरस्तून्नते त्रिषु' इति मेदिनी । \`दन्त उन्नत उरच्' इत्युरच्प्रत्ययः । शुक्लं शुभ्रं सुतीक्ष्णं सुतरां तिग्मं तुण्डं मुखं यस्य । एतादृशः स प्रसिद्धो भृङ्गी गणविशेषस्तु । तस्या भवान्या विनोदायानन्दाय शङ्करेण भ्रुवोपदिष्टः प्रेरितः सन्ननर्त ॥ 9.48 ॥  
 कण्ठस्थलीलोलकपालमाला दंष्ट्राकरालाननमभ्यमृत्यत् ।  
 प्रीतेन तेन प्रभुणा नियुक्ता(5) काली कलत्रस्य मुदे प्रियस्य ॥ 9.49 ॥  
 {5.प्रणुन्ना.}  
 अन्वयः- कण्ठस्थलीलोलकपालमाला, दंष्ट्राकरालीननं (बिभ्रती) काली प्रियस्य कलत्रस्य मुदे तेन प्रीतेन प्रभुणा नियुक्ता अभ्यनृत्यत् ।  
 सीo- कण्ठस्थलीति । कण्ठस्य स्थल्यां लोला कपालानां नृकपालानां माला यस्याः । तथा दंष्ट्राभिः करालं भयानकमाननं बिभ्रती काली कालिका । \`काली तु कालिका क्षीरकीटेषु परिकीर्तिता' । इति मेदिनी । प्रियस्य कलत्रस्य पार्वत्या मुदे प्रीत्यै तेन प्रभुणा हरेण प्रीतेन सता नियुक्ता प्रेरिता सती । अभ्यनृत्यन्ननर्त । नृत्यतेर्दैवादिकात्कर्तरि लङ् ॥ 9.49 ॥  
 भयंकरौ तौ विकटं (1)नदन्तौ विलोक्य बाला भयविह्वलाङ्गी ।  
 (2)सरागमुत्सङ्गमनङ्गशत्रोर्गाढं प्रसह्य स्वयमालिलिङ्ग ॥ 9.50 ॥  
 {1.नटन्तौ.2.सुरङ्गम्.}  
 अन्वयः- विकटं नदन्तौ भयङ्करौ तौ विलोक्य भयविह्वलाङ्गी बाला प्रसह्य स्वयम् अनङ्गशत्रोः उत्सङ्गं सरागं गाढम् आलिलिङ्ग ।  
 सीo- भयंकराविति । विकटं करालं यथा तथा नदन्तौ शब्दायमानौ । अत एव भयंकरौ तौ कालीभृङ्गिणौ विलोक्य भयेन विह्वलमङ्गं यस्याः सा बाला पार्वती प्रसह्य बलात्कारेण स्वयमात्मनैवानङ्गशत्रोर्हरस्योत्सङ्गं सरागं सानुरागं यथा तथा । \`सरङ्गम्' इति पाठे भावे नलोपश्चिन्त्यः । गाढमालिलिङ्ग । अन्योऽपि भीतः सन्कंचिदालिङ्गति तद्वदिति भावः ॥ 9.50 ॥  
 उत्तुङ्गपीनस्तनपिण्डपीडं ससंभ्रमं तत्परिरम्भमीशः ।  
 प्रपद्य सद्य पुलकोपगूढः स्मरेण रुढप्रमदो ममाद ॥ 9.51 ॥  
 अन्वयः- ईशः रुढप्रमदः उत्तुङ्गपीनस्तनपिण्डपीडं ससम्भ्रमं तत्परिरम्भं प्रपद्य स्मरेण सद्यः पुलकोपगूढः (सन्) ममाद ।  
 सीo- उत्तुङ्गेति । ईशो हरो रुढोपर्यारुढा प्रमदा पार्वती यस्यात एवोत्तुङ्गमुच्चैः पीनं पुष्टं यत्स्तनपिण्टम् । उभयोरतिस्थूलतया परस्परसंयुक्तत्वात्पिण्डूभूतमिति भावः । तेन कृत्वा पीडा यत्र । तथा ससम्भ्रमं सभयं तस्यास्तत्कर्तृकं परिरम्भमाश्लेषं प्रपद्य प्राप्य स्मरेण कामेन हेतुना सद्यः सहसा पुलकैरुपगूढः सन्ममाद मत्तो बभूव ॥ 9.51 ॥  
 इति गिरितनुजाविलासलीलाविविधविभङ्गिभिरेष तोषितः सन् ।  
 अमृतकरशिरोमणिर्गिरीन्द्रे कृतवसतिर्वशिभिर्गणैर्ननन्द ॥ 9.52 ॥  
 अन्वयः- गिरीन्द्रे कृतवसतिः अमृतकरशिरोमणिः एषः इति गिरितनुजाविलासलीलाविभङ्गिभिः तोषितः (सन्) वशिभिः गणैः (सह) ननन्द ।  
 सीo- इतीति । गिरीन्द्रे कैलासे कृता वसतिर्येन तथामृतकरश्चन्द्रः शिरसि मणिरिव यस्य स एष हर इत्येवंभूतैर्गिरितनुजायाः पार्वत्याः सम्बन्धिनी या विलासलीला सकामचेष्टक्रीडा तस्या विविधा नानाविधा या विभङ्गयो रचनास्ताभिस्तोषितः प्रीतः सन् । वशिभिः स्ववशंगतैर्गणैर्नन्दिप्रभृतिभिः सह ननन्द जहर्ष । तेषां हर्षोऽनयोरतलौकिकक्रीडादर्शनादिति भावोऽनुसंधेयः । पुष्पिताग्रा वृत्तम् । \`अयुजि नयुगरेफतो यकारो युजि च नजौ जरगाश्च पुष्पिताग्रा' । इति लक्षणात् ॥ 9.52 ॥  
 इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्री-  
  सीतारामकविविरचितया संजीविनीसमाख्यया व्याख्यया  
    समेतः श्रीकालिदासकृतौ कुमारसंभवे महाकाव्ये  
   कैलासगमनो नाम नवमः सर्गः ॥  
   इति श्रीकालिदासकृते कुमारसम्भवे महाकाव्ये  
     कैलासगमनो नाम नवमः सर्गः ।







.\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

   ***दशमः सर्गः***  
 



आससाद सुनासीरं सदसि त्रिदशैः सह ।  
 (1)एष त्रैयम्बकं तीव्रं वहन्बह्निमंहन्महः ॥ 10.1 ॥  
 {1.तच्च,मत्वा.}  
 अन्वयः- एव वह्निः तीव्रं त्रैयम्बकं महो वहन् त्रिदशैः सह सुनासीरम् आससाद ।  
 सीo- आससादेति । एष वह्लिः । तीव्रं दु)सहं महत्त्रैयम्बकं शैवम् । त्र्यम्बकशब्दात् इदमर्थकेऽणि \`न य्वाभ्याम्' इत्यैजादेशः । महो वीर्य वहन् । त्रिदशैर्देवैः सह सदसि सभायां स्थितं सुनासीरं महेन्द्रमाससाद प्राप । \`वृद्धश्रवाः सुनासीरः' इत्यमरः ॥ 10.1 ॥  
 सहस्त्रेण दृशामीशो (2)कुत्सिताङ्गं च सादरम् ।  
 दुर्दर्शनं ददर्शाग्निं (3)धूम्रं धूमितमण्डलम् ॥ 10.2 ॥  
 {2.द्युसदां सोऽतिसादरम्,द्युसत्संसदि सादरम्.3.धूमिल.}  
 अन्वयः- कुत्सिताऽङ्गं दुर्दर्शनं धूम्रधूमितमण्डलं तम् अग्निम् ईशः दृशां सहस्त्रेण सादरं ददर्श ।  
 सीo- सहेति । कुत्सिताङ्गमत एव दुर्दर्शनं धूम्रं धूम्रवर्णं धूमितं संजातधूमम् । तारकादित्वादितच् । मण्डलं यस्य तमग्निमीशो महेन्द्रो दृशां सहस्त्रेण सादरं यथा तथा ददर्श दृष्टवान् ॥ 10.2 ॥  
 दृष्ट्वा तथाविधं वह्निमिन्द्रः (4)क्षुब्धेन चेतसा ।  
 व्यचिन्तयच्चिरं किंचित्कन्दर्पद्वेषिरोषजम् ॥ 10.3 ॥  
 {4.क्रुद्धेन.}  
 अन्वयः- इन्द्रो वह्नि तथाविधं दृष्ट्वा क्षुब्धेन चेतसा कन्दर्पद्वेषिरोषजं किञ्चित् चिरं व्यचिन्तयत् ।  
 सीo- दृष्ट्वेति । इन्द्रो वह्निं तथाविधं दृष्ट्वा क्षुब्धेन संचलितेन चेतसा कन्दर्पद्वेषिणो हरस्य रोषाज्जातं किंचिदपराधलक्षणं चिरं व्यचिन्तयत् षष 10.3 ॥ (1)स विलक्ष्यमुखैर्देवैर्वीक्ष्यमाणः क्षणं क्षणम् ।  
 उपाविशत्सुरेन्द्रेणादिष्टं सादरमासनम् ॥ 10.4 ॥  
 {1.स्त्रवज्जलमुखैः, स विलक्षमुखैः.}  
 अन्वयः-- स विलक्ष्यमुखैः देवैः क्षणं क्षणं वीक्ष्यमाणः (सन्) सुरेन्द्रेण सादरम् आदिष्टम् आसनम् उपाविशत् ।  
 सीo-- स इति । सोऽग्निर्विलक्ष्यमुखैर्म्लानमुखैर्देवैः क्षणं क्षणं प्रतिक्षणं वीक्ष्यमाणो दृश्यमानः सन् । सुरेन्द्रेण सादरमादिष्टमासनमुपाविशत् ॥ 10.4 ॥  
 हव्यवाह ! त्वयासादि (2)दुर्दशेयं दशा कुतः ?  
 इति पृष्टः सुरेन्द्रण स निःश्वस्य वचोऽवदत् ॥ 10.5 ॥  
 {2.सुमहादुर्दशा;सुदर्दर्शा दशा.}  
 अन्वयः- \`हे हव्यवाह ! त्वया इयं दुर्दशा दशा कुत आसादि' इति सुरेन्द्रेण पृष्टः (सन्) स निःश्वस्य वचः अवदत् ॥  
 सीo- हव्यवाहेति । सोऽग्निः । हव्यवाह ! त्वया दुर्दशेयं दशावस्था कुतो हेतोरासादि प्रापोति सुरेन्द्रेण पृष्टः सन्निःश्वासं कृत्वा वचो वक्ष्यमाणमवदत् ॥ 10.5 ॥  
 अथ युग्मेनाह-  
 \`अनतिक्रमणीयात्ते शासनात्सुरनायक !  
 पारावत वपु प्राप्य वेपमानोऽतिसाध्वसात् ॥ 10.6 ॥  
 (3)अभिगौरि रतासक्तं जगामहं महेश्वरम् ।  
 कालस्येव स्मरारातेः (4)स्वं रुपमहमासद ॥ 10.7 ॥'  
 {3.अतिगौरी.4.उपान्तम्.}  
 अन्वयः- \`हे सुरनायक ! अहं पारावतं वपुः प्राप्य अनतिक्रमणीयात् ते शासनात् अभिगौरि रतासक्तं महेश्वरं जगाम । (अथ) अतिसाध्वसात् वेपमानः अहं कालस्य इव स्मरारातेः स्वं रुपम् आसदम्' ।  
 सीo- अनतीति । अभिगौरीति । हे सुरनायक, अहं पारावतं कापोतं वपुः प्राप्यानतिक्रमणीयादनुल्लङ्घनीयात्ते तव शासनाद्धेतोरभिगौरि गौर्यामित्यभिगौरि । \`अव्ययं विभ्क्ति-' इत्यादिना विभक्त्यर्थेऽव्ययीभावः । रतासक्तं महेश्वरं जगाम प्राप । जगामेति लिट् उत्तमपुरुषैकवचनम् । अथ चातिसाध्वसाद्वेपमानः कम्पमानोऽहं कालस्येव । तद्वद्भयानकस्येत्यर्थः । स्मरारातेर्हरस्य । पुर इति शेषः । स्वं रुपमाग्नेयस्वरुपमासदं प्रापम् । लङ उत्तमपुरुषैकवचनम् ॥ 10.6-10.7 ॥  
 दृष्ट्वा छद्मविहङ्गं मां सुज्ञो विज्ञाय (1)जम्भभित् !  
 ज्वलद्भालानले होतुं (2)कोपनो (3)माममन्यत ॥ 10.8 ॥  
 {1.ज्ञानभृत्,यज्ञभित्.2.कोपतः.3.अयममन्यत,मामलोकयत्.}  
 अन्वयः-- \`हे जम्भमित् ! सुज्ञो मां दृष्ट्वा छद्मविहङ्गं विज्ञाय कोपनः (सन्) मां ज्वलद्भालाऽनले होतुम् अमन्यत ।'  
 सीo-- दृष्ट्वेति । हे जम्भभिदिन्द्र ! सुज्ञो हरो मां दृष्ट्वा । अथ च छद्मना विहङ्गं विज्ञाय ज्ञात्वा । दर्शनमात्रादेव तु कापट्यानवगम एव किन्तु विलम्बोपस्थिततया । अतो ज्ञानदर्शनयोर्भिन्नकालीनत्वात्पृथग्व्यपदेशः । अतो ल्यब्द्वयस्य मननक्रियापेक्षया पूर्वत्वेनान्वयः । कोपनः क्रोधनः सन् । \`क्रुधमण्डार्थेभ्यश्च' इति युच् । मां ज्वलति भालस्थेऽनलेऽग्नौ होतुं दग्धुममन्यत मेने । मननमत्र विचारणं तद्धवनफलकमिति । अहमेनमग्नौ धक्ष्यामीति विचचारेत्यर्थः ॥ 10.8 ॥  
 वचोभिर्मधुरैः (4)सार्थैर्वनम्रेण मया स्तुतः ।  
 प्रीतिमानभवद्दैवः \`स्तोत्रं कस्य न तुष्टये' ॥ 10.9 ॥  
 {4.सान्त्वैः.}  
 अन्वयः- मया सता विनम्रेण साऽर्थैः मधुरैः वचोभिः स्तुतो देवः प्रीतिमान् अभवत्; \`स्तोत्रं कस्य तुष्टये न' ।  
 सीo- वचोभिरिति । मया विनम्रेण सता सार्थैरत एव मधुरैर्मनोहरैर्वचोभिः करणैः । स्तुत ईडितो देवो हरः प्रीतिमानभवत् । मदुपरिप्रससादेत्यर्थः । तथाहि । स्तोत्रं स्तुतिः । \`स्तवः स्तोत्रं स्तुतिर्नुतिः' इत्यमरः । कस्य तुष्टये संतोषाय न भवति । अपि तु सर्वस्यापीत्यर्थः । अत्र सामान्येन विशेषसमर्थनरुपोऽर्थान्तरन्यासोऽलंकारः ॥ 10.9 ॥  
 शरण्यः सकलत्राता मामत्रायत शंकर) ।  
 क्रोधाग्नेर्ज्वलतो (1)ग्रासात्र्त्रासतो दुर्निवारतः ॥ 10.10 ॥  
 {1.ग्रासत्रासतः.}  
 अन्वयः- शरण्यः सकलत्राता शङ्करः ज्वलतो दुर्निवारतः क्रोधाऽनेः ग्रासात् त्रासतो माम् अत्रायत ।  
 सीo- शरण्य इति । शरण्यः शरणे साधुः । \`तत्र साधुः' इति यत्प्रत्ययः । अत एव सकलत्राता सर्वेषां रक्षिता । एवंभूतः शंकरो हरो ज्वलतो दीप्यमानस्य दुर्निवारतो दुःखेन निवारयितुं शक्यस्य क्रोधाग्नेः क्रोधाग्निकर्तृकाद्ग्रासाद्यस्त्रासो भयं तस्मान्मामत्रायत ररक्ष । \`त्रैङ् पालने' लङ् ॥ 10.10 ॥  
 परिहृत्य (2)परीरम्भरभसं दुहितुर्गिरेः ।  
 कामकेलिरसोत्सेकाद् व्रीडया विरराम सः ॥ 10.11 ॥  
 {2.परीरम्भं रभसात्.}  
 अन्वयः- स गिरेः दुहितुः परीरम्भरभसं परिहृत्य व्रीडया कामकेलिरसोत्सेकात् विरराम ।  
 सीo- परिहृत्येति । स हरो गिरेर्दिहितुः पार्वत्याः संबन्धिनं परीरम्भरभसं परिहृत्योत्सृज्य व्रीडया हेतुभूतया कामस्य केले रसस्योत्सेकान्मानसस्यासक्तेर्विरराम विरतोऽभूत् । \`व्याङ्परिभ्यो रमः' इति परस्मैपदम् ॥ 10.11 ॥  
 रङ्गभङ्गच्युतं (3)रेतस्तदामोघं (4)सुदुर्वहम् ।  
 त्रिजगद्दाहकं सद्यो मद्विग्रह(5)मधि न्यधात् ॥ 10.12 ॥  
 {3.तदमोघम्.4.सुदुर्धरम्.5.अभिन्यधात्.}  
 अन्वयः- तदा (सः) रङ्गभङ्गच्युतम् अमेघं त्रिजगद्दाहकं सुदुर्वहं रेतः मद्विग्रहम् अधि सद्यो न्यधात् ।  
 सीo- रङ्गेति । तदा स हरो रङ्गस्य कामकेलर्भङ्गादन्तरायात् । अस्य हेतोः क्रोधाभिव्यञ्जकत्वे न दोषः । च्युतं पतितममोधं सफलं त्रिजगद्दाहकमत एव सुदुर्वहं सुतरां दुःखेन वोढुं शक्यं रेतः शुक्रं मद्विग्रहमधि । मम शरीर इत्यर्थः । सद्यो न्यधात् । \`अधिमद्विग्रहम्' इति वक्तव्ये मद्विग्रहमधीत्युक्तं महाकविप्रयोगान्न दोषाय ॥ 10.12 ॥  
 दुर्विषह्येण तेनाहं तेजसा दहनात्मना ।  
 निर्दग्धमात्मनो देहं दुर्वहं वोहुमक्षमः ॥ 10.13 ॥  
 अन्वयः-- दहनात्मना दुर्विषह्येण तेन तेजसा निर्दग्धं दुर्वहम् आत्मनो देहं वोढुम् अहम् अक्षमः ।  
 सीo- दुर्विषह्येणेति । दहनात्मनाग्निरुपेणात एव दुर्विषह्येण दुःखेन वोढुं शक्येन । \`शकिसहोश्च' इति यत् । तेन तेजसा वीर्येण निर्दग्धम् अत एव दुर्वहमात्मनो देहं वोढुमहमक्षमोऽस्मि । यथाहं क्षमा स्यां तथैव त्वयाशु विधेयमिति व्यज्यते ॥ 10.13 ॥  
 रौद्रेण दह्यमानस्य महसातिमहीयसा ।  
 मम प्राणपरित्राणप्रगुणो भव वासव ! ॥ 10.14 ॥  
 अन्वयः-- हे वासव ! अतिमहीयसा रौद्रेण महसा दह्यमानस्य मम प्राणपरित्राणप्रगुणो भव ।  
 सीo- राद्रेणेति । हे वासव इन्द्र, अतिमहीयसा रौद्रेण शाम्भवेन महसा तेजसा दह्यमानस्य मम प्राणानां परित्राणेन प्रगुणो विख्यातो भव । मम प्राणत्राणे भवतो महद्यशो भविष्यतीति भावः ॥ 10.14 ॥  
 इति श्रुत्वा वचो बह्नेः परितापोपशान्तये ।  
 हेतुं विचिन्तयामास मनसा विबुधेश्वरः ॥ 10.15 ॥  
 अन्वयः- विबुधेश्वरः वह्नेः इति वचः श्रुत्वा परितापोपशान्तये मनसा हेतु विचिन्तयामास ।  
 सीo- इतीति । विबुधानामीश्वरो महेन्द्रो वह्नेरितीत्येवंभूतं वचः श्रुत्वा परितापस्योपशान्तये । अर्थात्तस्यैवेत्यर्थः । मनसा हेतुं निदानं विचिन्तयामास । केनोपायेनास्य तापोपशान्तिर्भवेदिति विचारयामासेत्यर्थः ॥ 10.15 ॥  
 तेजोदग्धानि गात्राणि पाणिनास्य परामृशन् ।  
 किंचित्कृपीटयोनिं तं दिवस्पतिरभावत ॥ 10.16 ॥  
 अन्वयः- दिवस्पतिः तं कृपीटयोनिं तेजोदग्धानि अस्य गात्राणि पाणिना परामुशन् किञ्चित् अभाषत ।  
 सीo- तेज इति । दिवस्पतिरिन्द्रस्तं कृपीटयोनिमग्निं कर्मभूतं तेजसा शाम्भवेन धाम्ना दग्धानि प्लुष्टान्यस्याग्नेर्गात्राणि पाणिना परामृश्न्स्पृशान्सन् । किंचिद्वक्ष्यमाणमभाषतोवाच । भाषतेर्द्विकर्मकत्वं हि व्रूञर्थनिबद्धत्वात् । \`अर्थनिबन्धनेयं सज्ञा' इति वार्तिकात् । \`कृपूटयोनिर्ज्वलनः' इत्यमरः । \`शतमन्युर्दिवस्पतिः' इति च ॥ 10.16 ॥  
 अथेन्द्रोऽग्निं सप्तभिः स्तौति-  
 प्रीतः स्वाहास्वधाहन्तकारैः प्रीणयसे स्वयम् ।  
 देवान्पितॄन्मनुष्यांस्त्वमेकस्तेषां मुखं यतः ॥ 10.17 ॥  
 अन्वयः- (भो अग्ने !) त्वं प्रीतः (सन्) स्वाहा-स्वधा-हन्तकारैः देवान् पितॄन् मनुष्यान् (च) स्वयं प्रीणयसे, यतः एकः (एव) तेषां मुखम् (असि) ।  
 सीo- प्रीत इति । भौ अग्ने, त्वं प्रीतः सन् । स्वाहाकारः स्वधाकारो हन्तकार एतैः शब्दैः कृत्वा होतृभिः प्रक्षिप्तेन । हविषेति शेषः । देवानिन्द्रादीन्पिन्मनुष्यांश्च स्वयं प्रीणीयसे प्रसादयसि । कथमेतान्प्रसादयामीत्याह-यत एक एव त्वं तेषां देवादीनां मुखमसि ॥ 10.17 ॥  
 त्वयि जुह्वति होतारो हवींषि ध्वस्तकल्मषाः ।  
 (1)भुञ्जन्ति स्वर्गमेकस्त्वं स्वर्गप्राप्तौ हि कारणम् ॥ 10.18 ॥  
 {1.भुञ्जते.}  
 अन्वयः- (भो अग्ने !) होतारो हवींषि त्वयि जुह्वति, (अत एव) ध्वस्तकल्मषाः (सन्तः) स्वर्ग भुञ्जन्ति । हि त्वम् एक एव स्वर्गप्राप्तौ कारणम् ।  
 सीo- त्वयीति । होतारो हवींषि त्वयि जुह्वति । अत एव ध्वस्तकल्मषाः स्त्रस्तपापाः सन्तः स्वर्ग भुञ्जन्ति । हि यतस्त्वमेक एव स्वर्गप्राप्तौ कारणम् । \`ज्योतिष्टोमेन स्वर्गकामो यजेत' इत्यादिश्रुत्युक्तयागफलस्वर्गप्राप्तौ यागस्य त्वदायत्ततया कारणत्वोक्तेरिति भावः ॥ 10.18 ॥  
 हवींषि मन्त्रपूतानि हुताश ! त्वयि जुह्वतः ।  
 तपस्विनस्तपःसिद्धिं यान्ति, त्वं (2)तपसां प्रभुः ॥ 10.19 ॥  
 {2.तपसः.}  
 अन्वयः- हे हुताश ! तपस्विनः मन्त्रपूतानि हवींषि त्वयि जुह्वतः (सन्तः) तपःसिद्धिं यान्ति, (यतः) त्वं तपसां प्रभुः ।  
 सीo- हवींषीति । भो हुताश ! तपस्विनो मन्त्रपूतानि हवींषि त्वयि जुह्वतः सन्तः । \`नाभ्यस्ताच्छतुः' इति नुम्निषेधः । तपःसिद्धिं यान्ति प्राप्नुवन्ति । यतस्त्वं तपसां प्रभुः ॥ 10.19 ॥  
 (3)निधत्से हुतमर्काय, स पर्जन्योऽभिवर्षति ।  
 ततोऽन्नानि, (4)प्रजास्तेभ्यस्तेनासि जगतः पिता ॥ 10.20 ॥  
 {3.नयन.4.प्रजान्ते.}  
 अन्वयः- (हे अग्निदेव !) त्वम् अर्काय हुतं निधत्से (अतः) स पजन्यः (सन्) अभिवर्षति, ततः अन्नानि, तेभ्यः प्रजाः, तेन जगतः पिता (असि) ।  
 सींo- निधत्स इति । भो अग्ने ! त्वमर्काय देवान्तःपातिने सूर्याय हुतं हविर्निधत्से निधानरुपतया ददासि । अतः सोऽर्कः पर्जन्यः सन्नभिवर्षति । ततो वर्षणादन्नान्युत्पद्यन्ते । तेभ्योऽन्नेभ्यः प्रजा जायन्ते । तेन कारणेन जगतः पितासि । पातीति पितेति व्युत्पत्त्या साधारणरक्षकस्यापि पितृत्वम् । न केवलं जनकस्यैवेति भावः । अथ एकोक्तं नीतो- \`अन्नदाता भयत्राता यश्च कन्यां प्रयच्छति । जनिता चोपनेता च पञ्चैते पितरः स्मृताः ॥' इति ॥ 10.20 ॥  
 (1)अन्तश्चरोऽसि भूतानां, तानि (2)त्वत्तो भवन्ति च ।  
 (3)ततो (4)जीवितभूतस्त्वं जगतः प्राणदोऽसि च(5) ॥ 10.21 ॥  
 {1.अन्तश्चरास.2.त्वद्वलवन्ति.3.त्वत्ता.4.जीवितमय.5.तत्.}  
 अन्वयः- (हे अग्निदेव !) त्वं भूतानाम् अन्तश्चरः असि । तानि त्वतो भवन्ति । ततः त्वं जीवितभूतो जगतः प्राणदश्च असि ।  
 सीo- अग्तरिति । भो अग्ने ! त्वं भूतानां प्राणिनामन्तश्चरोऽन्तर्व्याप्यसि । तानि भूतानि च त्वतो भवन्त्युत्पद्यन्ते । तत उभयकारणतस्त्वं जीवितानि प्राणितानि भूतानि येन तथोक्ता जगतः प्राणदस्चासि । अग्नेरन्तराधेपतयैव प्राणिनां जीवनमतो जीवितभूतत्वम् । अग्नेरेव जगदुत्पादक तया प्राणदत्वं चार्थात्सिद्धम् । उतरवाक्यद्वयस्य पूर्ववाक्यद्वयान्तर्गतत्वात् पृथक्त्वेन ग्रहणं व्यर्यमिति चेन्न । अन्तर्व्यापित्वजीवितभूतत्वयोः साहचर्यप्रयुक्तं न सामानाधिकरण्यम् । यस्य यत्र यवान्तर्भावित्वं तस्य तत्रतत्र जीविभूतत्वमिति नियमाभावात् । न च वह्निसंबन्धावच्छिन्नतेवेन तयोः सामानाधिकरण्यमिति वाच्यम् । वह्निसंबन्धावच्छिन्नत्वमन्तर्व्याप्ते तप्तायःपिण्डे न तत्र जीवितभूतत्वम् । अतो वह्निसंबन्धावच्छिन्नत्वेनापि सामानाधिकरणतानियमः कर्तु न शक्यते । उत्पादकत्वप्राणदत्वयोः साहचर्यनियमाभावात् । कुलालस्य सत्यप्युत्पादकत्वे प्राणदत्वं नास्ति । घटमुत्पादयतोऽपि कुलालस्य न जीवनदातृस्वशक्तिरित्यलं विवादेन । अतिगहनोऽयं विवादः । \`जगतः' इति षष्ठी प्राणान्वयान्नतु दानान्वयात् । अन्यथा \`कर्मणा यमभिप्रैति स संप्रदानम्' इति संप्रदानत्वाच्चतुर्थी प्रसज्जयेतेति । ननु जगत इत्यस्य प्राणान्वये केवलसंबन्धवाचकत्वेन तस्य नित्यसंप्रदानविवक्षा केन निरास्यते । एवं च संप्रदानान्तरं मृग्यं स्यात् । अथवा जगत्संबन्धिनां प्राणानां दानं जगत्संप्रदानकमेवेत्यर्थात् संप्रदानसिद्धिः ॥ 10.21 ॥  
 जगतः सकलस्यास्य त्वमेकोऽस्तुपकारकृत ।  
 कार्योपपादने तत्र त्वत्तोऽन्यः कः प्रगल्भते ? ॥ 10.22 ॥  
 अन्वयः- (हे अग्ने !) त्वम् एकः (एव) अस्य सकलस्य जगतः उपकारकृत् असि । (अस्माकम्) तत्र कार्योपपादने त्वत्तः अन्यः कः प्रगल्भते ?  
 सीo- जगत इति । भो अग्ने ! त्वमेक एवास्य सकलस्य जगत उपकारकृद्धितकृदसि । अत एवास्माकं तत्र कार्योपपादने त्वत्तोऽन्यः । \`अन्यारादि-' ति पञ्चमी । कः प्रगल्भते ? समर्थो भवेत् । न कोऽपूत्यर्थः ॥ 10.22 ॥  
 अमीषां (1)सुरसाघानां त्वमेकोऽर्थसमर्थने ।  
 (2)विपत्तिरपि संश्लाध्योपकारव्रतिनोऽनल ॥ 10.23 ॥  
 {1.सुरसैन्यानाम्.2.विपदोऽपि पदं श्लाध्योपकारयति नो हि सः;विपदोऽपि पदं श्लाघोपकारवतिनो हि सा.}  
 अन्वयः-- हे अनल ! अमीषां सुरसङ्घानाम् अर्थ-समर्थने त्वम् एकः अपि (असि) उपकारप्रतिनो विपत्तिरपि संश्लाध्या ।  
 सीo- अमीषामीति । भो अनल, अमोषां सुरसंघानां देवसमूहानामस्मदादीनामर्थसमर्थने कार्यसाधने विषयेत्वमेक एव समर्थोऽसि । एवंविधोऽप्यहं विपन्नः किं करोमीत्याहःविपत्तिरिति । उपकारेषु परहितेषु व्रतिनो नियमवतः पुरुषस्य विपत्तिरपु सम्यक् श्लाध्या भवति । अथोविपन्नोऽपि स्तूयस इति भावः ॥ 10.23 ॥  
 संप्रत्युपायमुपदिशति-  
 देवी भागीरथी पूर्व भक्त्यास्माभिः प्रतोषिता ।  
 निमज्जतस्तवोदीर्ण तापं निर्वापयिष्यति ॥ 10.24 ॥  
 अन्वयः-- पूर्वम् अस्माभिः भक्त्या प्रतोषिता देवी भागीरथी निमज्जतः तव उदीर्णं तापं निर्वापयिष्यति ।  
 सीo- देवीति । पूर्वमस्माभिर्भक्त्या प्रतोषिता भागीरथी देवी निमज्जतः स्नानं कुर्वतस्तवोदीर्णमत्युल्बणं तापं निर्वापयिष्यतीत्यर्थः ॥ 10.24 ॥  
 गङ्गां तद्गच्छ मा कार्षि (1)विलम्बं हव्यवाहन ।  
 (2)कार्येष्ववश्यकार्येषु सिद्धये क्षिप्रकारिता ॥ 10.25 ॥  
 {1.विषादम्.2.अर्थेष्ववश्यकार्येषु सिद्धये क्षिप्रकारिता.}  
 अन्वयः- हे हव्यवाहन ! तत् गङ्गा गच्छ, विलम्बं मा कार्षीः । (तथा हि) अवश्चकार्येषु कार्येषु क्षिप्रकारिता सिद्धये ।  
 सीo- गङ्गामिति । भो हव्यवाहन, तत्तस्माद् गङ्गां देवीं गच्छ याहि । विलम्बं मा कार्षिर्मा कुरु । \`न माङ्योगे' इत्यडागमनिषेधः । तथाहि । अवश्चकार्येषु सिद्धये क्षिप्रकारितानलसितत्वम् । उचिरेति शेषः । तस्मात्त्वया शीघ्रमेव गन्तव्यमिति भावः ॥ 10.25 ॥  
 शंभोरम्भोमयी मूर्तिः सैव देवी सुरापगा ।  
 (3)त्वत्तः स्मरद्विषो बीजं दुर्धरं धारयिष्यति ॥ 10.26 ॥  
 {3.तत्र गत्वा च तद् बीजममोघं मुञ्च सुस्थिरम्.}  
 अन्वयः- (हे अग्ने !) शम्भोः अम्भोमयी मूर्तिः, सा एव सुरापगा देवी दुर्धरं स्मरद्विषो बीजं त्वत्तः धारयिष्यति ।  
 सीo- शंभोरिति । भो अग्ने ! शंभोरम्भोमयी जलमयी मूर्तेर्देवी सा सुरापगैव गङ्गैव दुर्धरं स्मरद्विषो हरस्य बीजं तेजस्त्वत आदाय धारयिष्यति । धरिष्यतीत्यर्थः । \`शुक्रं तेजोरेतसी च बीजवीर्येन्द्रयाणि च' । इत्यमरः ॥ 10.26 ॥  
 इत्युदीर्य सुनासीरो विरराम, स चानलः ।  
 तद्विसृष्टस्तमापृच्छ्य(1) प्रतस्थे स्वर्धुनीमभि ॥ 10.27 ॥  
 {1.आमन्त्र्य.}  
 अन्वयः- इति उदीर्य सुनासीरो विरराम । सः अनलश्च तद्विसृष्टः (सन्) तम् आपृच्छ्य स्वर्धुनीम् अभि प्रतस्थे ।  
 सीo- इतीति । इत्येवभूतमुदीर्योक्त्वा सुनासीर इन्द्रो विरराम । तूष्णीं तस्थावित्यर्थः । विररामेति \`व्याङ्परिभ्यो रमः' इति परस्मैपदम् । \`वृद्धश्रवाः सुनासीरः' इत्यमरः । सोऽनलश्चाग्निस्तु तद्विसृष्टस्तेन सुनासीरेण विसृष्टस्त्यक्तः । गन्तुमनुमत इत्यर्थः । तादृशः सन् । तमिन्द्रमापृच्छ्याहं गच्छामीत्याज्ञामादाय स्वर्धुनीं गङ्गामभि प्रतस्थे प्रस्थितवान् ॥ 10.27 ॥  
 हिरण्यरेतसा तेन देवी स्वर्गतरङ्गिणी ।  
 तीर्णाध्वना प्रपेदे सा (2)निःशेषक्लेशनाशिनी ॥ 10.28 ॥  
 {2.अघविनाशिनी.}  
 अन्वयः- तेन तीर्णाऽध्वना हिरण्यरेतसा निःशेषक्लेशनाशिनी सा स्वर्गतरङ्गणी देवी प्रपेदे ।  
 सीo- हिरण्येति । तेन प्रस्थितेन तीर्णाध्वनावगाहितमार्गेण हिरण्यरेतसा वह्निना निःशेषक्लेशनाशिनी निःशेषा ये क्लेशाः पञ्च क्लेशास्तेषां नाशिनी । मुक्तिदायिनीत्यर्थः । सा प्रसिद्धा स्वर्गतरङ्गिणी स्वर्णदी देवी प्रपेदे प्राप्ता । कर्मणी लिट् ॥ 10.28 ॥  
 अथ त्रिभिस्तामेव विशिनष्टि-  
 स्वर्गारोहणनिःश्रेणिर्मोक्ष(1)मार्गाधिदेवता ।  
 उदारदुरितोद्गारहारिणी दुर्गतारिणी ॥ 10.29 ॥  
 {1.स्वर्गं.}  
 अन्वयः- स्वर्गारोहणनिःश्रेणिः (पुनः) मोक्षमार्गाधिदेवता, उदारदुरितोद्गारहारिणी दुर्गतारिणी ।  
 सीo- स्वर्गेति । स्वर्गे यदारोहणं तस्य निःश्रेणि सोपानपङ्क्तिः । यस्यां स्नानमात्रेणैव स्वर्गमारोहन्तीत्यर्थः । पुनश्च मोक्षमार्गस्य मुक्तिपथस्याधिदेवता । यां प्रसाद्य मुक्तिमाप्नुवन्तीत्यर्थः । पुनश्चोदाराणा ॥ मुच्चैस्तराणां दुरितानां पापानामुद्गारस्य समूहस्य हारिणी । विनाशिनीत्यर्थः । पुनश्च तरन्त्यनया सा तारिणी । दुर्गस्य संसाररुपस्य तारिणीत्यर्थः तारिणी इति णिजन्तात्तरतेः \`करणाधिकरणयोश्च' इति करणे ल्युट् । अतः \`टिङढे-' ति ङीप् । \`तारिणी' इति पाठे तारयति लोकान्सा तारिणी । दुर्गात्तारिणी । अत्र णिनौ कृते \`ऋन्नेभ्यः-' इति ङीप् ॥ 10.29 ॥  
 महेश्वरजटाजूटवासिनी, पापनाशिनी ।  
 (2)सरागान्वयनिर्वाणकारिणी, धर्मधारिणी ॥ 10.30 ॥  
 {2.सागरान्वय.}  
 अन्वयः- महेश्वरजटाजूटवासिनी, पापनाशिनी, सरागाऽन्वयनिर्वाणकारिणी धर्मधारिणी ।  
 सीo- महेश्वरेति । पुनश्च महेश्वरस्य जटाजूटे वासिनी वासवती । पुनश्च पापनाशिनी । अत्रापि तारिणीवत्प्रत्ययव्यवस्था । पुनश्च सरागस्य विषयलिप्सोरन्वयस्य वंशस्यापि निर्वाणकारिणी ।किं पुनर्विमुक्तानामित्यर्थः । धर्मं धारयतीति धर्मधारिणी । आत्मसम्बन्धेन जन्तून् धर्मवतः कुर्वन्तीत्यर्थः ॥ 10.30 ॥  
 विष्णुपादोदकोद्भूता, ब्रह्मलोकादुपागता ।  
 त्रिभिः स्त्रोतोभिरश्रान्तं (3)पुनाना भुवनत्रयम् ॥ 10.31 ॥  
 {3.पुनाति.}  
 अन्वयः-- विष्णुपादोदकोद्भूता, ब्रह्मलोकात् उपागता, त्रिभिः स्त्रोतोभिः भुवनत्रयम् अश्रान्तं पुनाना ।  
 सीo- विष्णिवति । पुनश्च विष्णुपादोदकोद्भूतोत्पन्ना विष्णुपादोदकमेवास्या जन्महेतुरित्यर्थः । विष्णुपादोदकमोवोद्भूतं रुपं यस्याः सेति वा । पुनश्च ब्रह्मलोकादुपागतेहागता पुनश्च त्रिभिः स्त्रोतोभिः प्रवाहैर्भुवनत्रयं स्वर्गमृत्युपाताललक्षणमश्रान्तं निष्परिश्रमं यथा भवति तथा पुनाना । पवित्रीकुर्वाणेत्यर्थः । अथ एव त्रिस्त्रोता इति नाम दधतीर्यर्थः । \`पूञ्पवने', शानच् श्नाप्रत्ययश्च ॥ 10.31 ॥  
 जातवेदसमायान्तमूर्मिहस्तैः (1)समुत्थितैः ।  
 (2)आजुहावार्थसिद्ध्यै तं सुप्रसादधरेव सा ॥ 10.32 ॥  
 {1.समुच्छ्रितैः.2.आजुहावास्य.}  
 अन्वयः- सुप्रसादधरा सा आयान्तं तं जातवेदसम् अर्थसिद्ध्यै समुत्थितैः ऊर्मिहस्तैः आजुहाव इव ।  
 सीo- जातवेदसमिति । सुतरामतिशयितो यः प्रसादस्तस्य धराधारिणी सा गङ्गा आयान्तमागच्छन्तं तं जातवेदसमग्निमर्थसिद्ध्या अर्थसिद्धिं कर्तु समुत्थितैरुच्चलितैरुर्मय एव हस्तास्तैः कृत्वाजुहावेव । अन्योऽपि हस्तसंकेतेन कंचिदाह्वयति । पुनः पुनरुर्मिसमुत्थानं तत्कर्तृकंमाह्वानमिवेत्युत्प्रेक्षा । आपूर्वाद् ह्वयतेः कर्तरि लिट् ॥ 10.32 ॥  
 संमिलद्भिर्मरालैः सा कलं कूजद्भिरुन्मदैः ।  
 ददे श्रेयांसि दुःखानि निहन्मीति तमभ्यधात् ॥ 10.33 ॥  
 अन्वयः- संमिलद्भिः उन्मदैः कलं कूजद्भिः मरालैः (युक्ता) सा (हे अग्ने !) (तुभ्यम्) \`श्रेयांसि ददे, दुःखं निहन्मि' इति अभ्यधात् ।  
 सीo- संमिलद्भिरिति । संमिलद्भिः सम्यङ्मिलन्त्येकीभवन्तीति तथोक्तैः । तथोन्मदैरन्मत्तैरत एव कलं मधूरं यथा भवति तथा कूजद्भिः शब्दायमानैर्मरालैर्हसैर्युक्ता सा देवी गङ्गा तमग्निमित्यभ्यधादुवाच । किमिति तत् । भो अग्ने ! तुभ्यं श्रेयांसि ददे । दुःखानि निहन्मि । आत्मशक्त्याभिधाने जलरुपतयाशक्तापि स्वकीयतीरगतहंसनिनादेन वदति स्मेति भावः ॥ 10.33 ॥  
 कल्लोलैरुद्गतैरर्वाचीनं (1)तटमभिद्रुतैः ।  
 (2)प्रीतेव तमभीयाय स्वर्धुनी जातवेदसम् ॥ 10.34 ॥  
 {1.उपागतैः.2.प्रीत्येष.}  
 अन्वयः-- स्वर्घुनी प्रीता (सती) उद्गतैः अर्वाचीनं तटम् अभिद्रुतैः कल्लौलैः तं जातवेदसम् अभीयाय इव ।  
 सीo- कल्लोलैरिति । स्वर्धुनी गङ्गा प्रीता सती । उद्गतैरानन्दादुद्वेलैरत एवार्वाचीनमर्वागभवं तटमभिद्रुतैः पलायितैः कल्लोलैः कृत्वा तं जातवेदसमभीयायेव संमुखीबभूवेव ॥ 10.34 ॥  
 (3)अथाभ्युपेतस्तापार्तो निममज्जानलः किल ।  
 विपदा (4)परिभूताः किं (5)व्यवस्यन्ति विलम्बितुम् ॥ 10.35 ॥  
 {3.अभ्युपेत्य.4.परिभूतः.5.व्यवस्यति.}  
 अन्वयः- अथ तापार्तः अभ्युपेतः अनलः निममज्य किल । विपदा परिभूताः विलम्बितुं किं व्यवस्यन्ति ?  
 सीo- अथेति । अथानन्तरं तापेन हरतेजोजन्मनार्तः पीडितोऽत एवाभ्युपेतः संमुखमुपगतोऽग्निः । किलेति प्रसिद्धौ । निममज्ज निमग्नोऽभूत् । ननुझटित्येव किं मग्न इत्यर्थान्तरं न्यस्यति-विपदापदा परिभूता जिताः पुरुषा विलम्बितुमापत्प्रतीकारभविष्णुतां सोढुं किं व्यवस्यन्त्युद्युञ्जते । अपि तु नेत्यर्थः । \`प्रतीक्षते जातु न कालमार्तिः' इति न्यायादिति भावः ॥ 10.35 ॥  
 गङ्गावारिणि कल्याणकारिणि श्रमहारिणि ।  
 स मग्नो निर्वृतिं प्राप (6)पुण्यभारिणि तारिणि ॥ 10.36 ॥  
 {6.पुण्यतारिणि.}  
 अन्वयः- स कल्याणकारिणी श्रमहारिणि पुण्यभारिणि तारिणि गङ्गावारिणि मग्नों निर्वृतिं प्राप ।  
 सीo- गङ्गेति । सोऽग्निः कल्याणकारिण्यनेकमङ्गलविधायिनि श्रमहारिणि परिश्रमहारके । पुण्यं भारयति जनैः संग्राहयति तस्मिन्पुण्यभारिणि, येन जनाः पुण्यभारवन्तो भवन्तीति भावः । तारिणि भवार्णवतारिणि गाङ्गेयजले मग्नः स्नातः सन् निर्वृतिं सुखं प्राप । तापार्तानां वारिनिमज्जनमेव सुखैकहेतुरिति भावः ॥ 10.36 ॥  
 तत्र माहेश्वरं धाम संचक्राम हविर्भुजः ।  
 (1)गङ्गायामुत्तरङ्गायामन्तस्तापविपद्धृति(2) ॥ 10.37 ॥  
 {1.इद्धभङ्गायाम्.2.अन्तस्तापविपद्भृतः,अन्तस्तापभिदाभृति.}  
 अन्वयः- माहेश्वरं धाम हविर्भुजः अन्तस्तापविपद्धृति उत्तरङ्गायां तत्र गङ्गायां संचक्राम ।  
 सीo- तत्रेति । माहेश्वरं शैवं धाम तेजो हविर्भुजोऽग्नेः सकाशात्तत्र गङ्गायां संचक्राम संक्रान्तम् । लग्नमिति यावत् । अत एव किंभूतायां गङ्गायाम् । अन्तर्मध्ये ताप एव विपत्तां धरति तथोक्तायामत एवोल्ललिता अति वेलास्तरङ्गाः कल्लोला यस्यास्तथोक्तायाम् । विशेषणद्वयार्थस्य पूर्ववाक्यानन्तरभावितया पृथग्वाक्यत्वेन व्यपदेशे कर्तव्ये विशेषणतया वाक्यात्पूर्वोपमादानं यत्तत्पूज्यतया व्यवस्थितम् । न तु चित्तपरितोषाय । धामसंक्रमणात्प्राग्विपद्धरणासंभवात् । \`धृता' इति पञ्चम्यन्तपाठे हविर्भुजो विशेषणम् । उत्तरङ्गत्वं च जलप्रकृतिविलसितं च स्वीकर्तव्यम् ॥ 10.37 ॥  
 कृशानुरेतसो (3)रेतस्यादृते सरिता तया ।  
 निश्चक्राम ततः सौख्यं हव्यवाहो बहन्बहु ॥ 10.38 ॥  
 {3.आहृते.}  
 अन्वयः-- तया सरिता कृशानुरेतसो रेतसि आदृते (सति) हव्यवाहः बहुसौख्यं वहन् ततो निश्चक्राम ।  
 सीo-- कृशान्विति । तया सरिता गङ्गया कृशानुरेतसी हरस्य रेतसि धामिनि । \`कृशानुरेताः सर्वज्ञः' इत्यमरः । आदृते । आदरपुर्वकं गृहोते सतीत्यर्थः । हव्यवाहोऽग्निः । णिजन्तात्पचाद्यच् । बहु सौख्यं वहन् सन् । ततो गङ्गातो निश्चक्राम बहिर्निःसृतः ॥ 10.38 ॥  
 (4)सुधासारैरिवाम्भोभिरभिषिक्तो(5) हुताशनः ।  
 यथागतं जगामाथ परां निर्वृतिमादधत् ॥ 10.39 ॥  
 {4.उदारैः.5.परिषिक्तः.}  
 अन्वयः-- अथ सुधासारैः इव अम्भोभिः अभिषिक्तः परां निर्वृतिम् आदधत् हुताशनो यथाऽऽगतं जगाम ।  
 सीo-- सुधासारैरिति । अथानन्तरम् । सुधासारैरिवाम्भोभिर्जलैरभिषिक्तः स्नातोऽत एव परामत्युत्कटां निर्वृतिं सुखमादधद्विभ्रद्धुताशनोऽग्निर्यथागतमनतिक्रम्य जगाम गतवान् ॥ 10.39 ॥  
 सा सुदुर्विषहं (1)गङ्गा धाम कामजितो महत् ।  
 आदधाना परीतापमवाप व्योमवाहिनी ॥ 10.40 ॥  
 {1.कामम्.}  
 अन्वयः-- व्योमवाहिनी सा गङ्गा कामजितो महत् सुदुर्विषहं धाम आदधाना (सती) परीतापम् अवाप ।  
 सीo-- सेति । व्योम्नि वाहः प्रवाहोऽस्ति यस्यास्तथोक्ता सा गङ्गा कामजितो महेश्वरस्य महत् सुदुर्विषहम् । ईषद्दु सुष्वि-- \`ति कृच्छ्रार्थे खल्' । धाम तेज आदधाना सती परीतापं संतापम् । \`उपसर्गस्य घञ्यमनुष्ये बहुलम्' इति दीर्घः । अवाप प्राप्तवतीत्यर्थः ॥ 10.40 ॥  
 बहिरार्ता युगान्ताग्नेस्तप्तानीव शिखाशतैः ।  
 हित्वोष्णानि (2)जलान्यस्या निर्जग्मुर्जलजन्तवः ॥ 10.41 ॥  
 {2.पयांसि.}  
 अन्वयः- जलजन्तव आर्ताः (सन्तः) युगाऽन्ताऽग्नेः शिखाशतैः तप्तानि इव जष्णानि अस्याः जलानि हित्वा निर्जग्मुः ।  
 सीo- बहिरिति । जलजन्तवो यादांस्यार्ताः सन्तो युगान्ताग्नेः प्रलयकालीनानलस्य शिखाशतैः प्रकरणाच्छिवधाम्न एव तप्तान्यत एवोष्णान्यस्या गङ्गाया जलानि हित्वा परित्यज्य बहिर्निर्जग्मुः । निर्गतवन्त इत्यर्थः । यानि महेश्वरधामशिखाशतानि तान्यत्युग्रसंतापरुपसाधारणदर्मेण गम्यमानेन प्रलयकालानलसंबन्धिनीवेत्युत्प्रेक्षा । \`अर्चिर्हेतिः शिखा स्त्रियाम्' इत्यमरः । हित्वेति \`ओहाक् त्यागे' इत्यस्य ॥ 10.41 ॥  
 तेजसा तेन रौद्रेण तप्तानि सलिलान्यपि ।  
 समुदञ्चन्ति चण्डानि (1)दुर्धराणि बभार सा ॥ 10.42 ॥  
 {1.दुर्भराणि.}  
 अन्वयः- सा रौद्रेण तेन तेजसा तप्तानि समुदञ्चन्ति दुर्धराणि अपि सलिलानि बभार ।  
 सीo- तेजसेति । सा गङ्गा । रौद्रेण तेन तेजसा तप्तान्यत एव समुदञ्चन्ति अतितापवशादुत्प्लुत्य बहिर्निःसरन्तीत्यर्थः । अत एव चण्डानि प्रचण्डस्वरुपाण्यत एव दुर्धराण्यपि सलिलानि बभार धृतवती । तेजसो रुद्रसंबन्धितत्वादिति भावः ॥ 10.42 ॥  
 जगच्चक्षुषि चण्डाशौ किंचिदभ्युदयोन्मुखे ।  
 जग्मुः षट् कृत्तिका माघे मासि स्नातुं सुरापगाम् ॥ 10.43 ॥  
 अन्वयः- माघे मासि जगच्चक्षुषि चण्डांशो किञ्चिदभ्युदोन्मुखे षट् कृत्तिकाः स्नातुं सुरापगां जग्मुः ।  
 सीo- जगदिति । माघे माघसंज्ञके मासि । \`पद्दन्नि-' ति मासशब्दस्य हलन्तमासादेशः । जगच्चक्षुषि जगन्नेत्रभूते चण्डांशौ सूर्ये किंचिदभ्युदयोन्मुखे । शैलान्तर्हितेन तेजसा दिशः किंचित्प्रकाशयतीत्यर्थः । षट् कृत्तिकाः स्नातुं सुरापगां मन्दाकिनीं जग्मुः प्रापुः ॥ 10.43 ॥  
 अथ चतुर्भिः सुरापगां विशिनष्टि-  
 शुभ्रैरभ्रंकषैरुर्मिशतैः (2)स्वर्गनिवासिनाम् ।  
 कथयन्तीमिवालोकावगाहा(3) चमनादिकम् ॥ 10.44 ॥  
 {2.स्वर्गमनं सताम्.3.आचमनादिना.}  
 अन्वयः- आलोकाऽवगाहाचमनादिकं (कुर्वताम्) स्वर्गनिवासिनाम्, अभ्रङ्कषैः शुभ्रैः ऊर्मिशतैः कथयन्तीम् इव ।  
 सीo- शुभ्रैरिति । आलोको दर्शनमवगाहः स्नानमाचमनं चेत्यादिनि यस्य तादृशं क्रम कुर्वतां स्वर्गनिवासिनामब्रंकषैरुत्प्लुत्याकाशस्पृग्भिः शुभ्रैरुर्मिशतैस्तरङ्गशतैरात्मदुःखं कथयन्तीमिवेत्युत्प्रेक्षा । अस्मिन् श्लोके पदद्वयाध्याहारदोषः स्फुट एव । क्रियाकारकयोः परस्परनित्यसंबन्धादाक्षेपलक्षणन्यायेन केचित्समादधते । उत्प्लुतानि यानि तरङ्गशतानि तानि कथनसंज्ञानानीवेति भावः । यथान्योऽप्यात्मव्याधिहेतुकं कंचिददनीयपदार्थं कंचिदपि पुरुषं दर्शयित्वाऽऽस्वाद्य च तत्पदार्थदोषं कथयति तथोयमपीति बोद्धव्यम् । अभ्रंकषैरिति \`सर्वकूलाभ्रकरोषेषु' इत्यभ्रोपपदकात्कषेः खश् ॥ 10.44 ॥  
 सुस्नातानां मुनीन्द्राणां बलिकर्मोचितैरलम् ।  
 बहिः पुष्पोत्करैः कीर्णतीरां दूर्वाक्षतान्वितैः ॥ 10.45 ॥  
 अन्वयः- सुस्नातानां मुनीन्द्राणां बलिकर्मोचितैः दूर्वाक्षताऽन्वितैः पुष्पोत्करैः बहिः अलं कोर्णतीराम् (गङ्गां स्नातुं जग्मुः) ।  
 सीo- सुस्नातानामिति । सुस्नातानां मुनीन्द्राणां सप्तर्षीणां बलिकर्मणि पूजाविधावुचितानि योग्यानि तैः । यथा दूर्वाभिरक्षतैश्चान्वितैर्युक्तैः पुष्पोत्करैः कुसुमसमूहैर्बहिः कीर्णतोरां व्याप्तसैकताम् । \`लाजाः पुंभूम्नि चाक्षताः' इत्यमरः । अलंशब्दोऽत्रात्यर्थवाचकः । स च कोर्णतीरामित्यतः प्रागन्वयितव्यः ॥ 10.45 ॥  
 (1)ब्रह्मध्यानपरै(2)र्योगपरैर्ब्रह्मासन(3)स्थितैः ।  
 योगनिद्रागतैर्योगपट्ट(4)बन्धैरुपाश्रिताम् ॥ 10.46 ॥  
 {1.ब्रह्मा.2.योगिवरैः.3.पद्मासन.4.भोगिभोगवद्धैः.}  
 अन्वयः- ब्रह्मसनस्तितैः ब्रह्मध्यानपरैः योगनिद्रागतैः योगपट्टबन्धैः योगपरैः उपाश्रिताम् (गङ्गां स्नातुं जग्मुः) ।  
 सीo- ब्रह्मेति । ब्रह्मासने स्थितैः । तथा ब्रह्मणो ध्याने परैः सक्तैः । तथा योग एव निद्रा तां गतैः, तथा योगपट्टस्य बन्धो बन्धनं येषां तैः । योगपट्टं बध्नद्भिरित्यर्थः । एवंविधैर्योगपरैर्योगिभिरुपाश्रितां सेविताम् ।\`उभौ जानू ऊर्ध्वतमौ सकट्युपसुवाससा । बद्धौ च कृत्वा सततं ध्यायोत्परमनन्यधीः' इति योगलक्षणम् ॥ 10.46 ॥  
 पादाङ्गुष्ठाग्र(1)भूमिस्थैः सूर्य(2)संबद्धदृष्टिभिः ।  
 ब्रह्मर्षिभिः परं ब्रह्म गृणद्भिरुपसेविताम् ॥ 10.47 ॥  
 {1.भूमिष्ठैः,भूयिष्ठैः.2.संविष्टः.}  
 अन्वयः- पादाऽङ्गुष्ठाऽग्रभूमिस्थैः, सूर्यसम्बद्धदृष्टिभिः, परं ब्रह्म गृणद्भिः ब्रह्मर्षिभिः उपसेविताम् (गङ्गां स्नातुं जग्मुः) ।  
 सीo- पादेति । पादसंबन्धिनोऽङ्गुष्ठस्याग्रेणैव । न समग्रपादेनेत्यर्थः । भूमिस्थैः पृथिव्यां स्थितौरित्यर्थः । तथा सूर्ये सम्बद्धदृष्टिभिरन्वितविलोचनैः । तथा परं ब्रह्म गृणद्भिर्जपद्भिर्ब्रह्मर्षिभिः सप्तर्षिभिरुपशैवितामुपाश्रिताम् ॥ 10.47 ॥  
 अथ (3)दिव्यां नदीं देवीमभ्यनन्दन्विलोक्य ताः ।  
 कं नाभिनन्दयत्येषा (4)दृष्टा पीयूषवाहिनी ॥ 10.48 ॥  
 {3.देवीं धुनीम्,दिव्यनदीम्.4.देवी }  
 अन्वयः- अथ ताः दिव्यां नदीं विलोक्य अभ्यनन्दन् । एषा पूयूषवाहिनी दृष्टाकं न अभिनन्दयति ।  
 सीo- अथेति । अथानन्तरं ताः कृत्तिकाः दिव्यां स्वर्गीयां नदीं देवीं गङ्गां विलोक्याभ्यनन्दन् आनन्दिता बभूवुरित्यर्थः । एतद्युक्तमेवेत्याहएषा पीयूषवाहिनी गंगा दृष्टा दर्शनगोचरीभूता सती कं पुरुषं नाभिनन्दयति, अपि तु सर्वमेवेत्यर्थः । \`किम्' इति पाठे किं कुतः कारणान्नाभिनन्दयति मोदयति, अपि तु मोदयत्येवेत्यर्थः । अत एतदालोकन आनन्दयुक्त इति भावः ॥ 10.48 ॥  
 चन्द्रचूडामणिर्देवो यामुद्वहति मूर्धनि ।  
 (5)यस्या विलोकनं पुण्यं श्रद्दधूस्ता मुदा हृदि ॥ 10.49 ॥  
 {5.तस्य विलोकनम्,तस्यावलोकनम्.}  
 अन्वयः- चन्द्रचूडामणिः देवो मूर्धनि याम् उद्वहति । यस्या विलोकनं पुण्यम् । (तां) ताः हृदि मुदा श्रद्दधुः ।  
 सीo- चन्द्रेति । चन्द्रश्चूजामणिभूतो यस्य स देवो हरो मूर्धनि यामुद्वहति । यस्या विलोकनं पुण्यं पुण्यकारि तां गङ्गा ता हृदि मनसि मुदा प्रीत्या श्रद्दधुः । श्रद्धितां चक्रुरित्यर्थः । गुणवत्सु श्रद्धाया औचित्यादिति भावः ॥ 10.49 ॥  
 (1)दिव्यां विष्णुपदीं देवीं निर्वाणपददेशिनोम्(2) ।  
 (3)निर्धूतकल्मषां (4)मूर्ध्ना सुप्रह्वास्ता(5) ववन्दिरे ॥ 10.50 ॥  
 {1.दिष्ट्या.2.दर्शिनीम्.3.निर्धूतकल्मषाः.4.भूत्वा.5.ताम्.}  
 अन्वयः- निर्वाणपददेशिनीं निर्धूतकल्मषां दिव्यां विष्णुपदीं देवीं सुप्रह्वाः ता मूर्ध्ना ववन्दिरे ।  
 सीo- दिव्यामिति । निर्वाणपदस्य मोक्षपदस्य देशिनीं दात्रीम् । तथा निर्धूतकल्मषां दूरीकृतजनकिल्बिषां दिव्यां स्वर्गीयाम् । \`द्युप्रागपागुदक्प्रतीचो यत्' इति दिवो यत् । विष्णोः पदीं चरणसंबन्धिनीम् । \`गङ्गाविष्णुपदी' इत्यमरः । देवीं गङ्गां ताः कृत्तिकाः सुतरां प्रह्वा नताः सत्यो मूर्ध्ना ववन्दिरे प्रणेमुः ॥ 10.50 ॥  
 (6)सौभाग्यैः खलु (7)सुप्रापा मोक्षप्रतिभुवं (8)सतीम् ।  
 भक्त्यात्र(9) तुष्टुवुस्तां ताः(10) श्रद्दधाना दिवोधुनीम् ॥ 10.51 ॥  
 {6.स्वभाग्यैः.7.संप्राप्ताम्.8.सताम्.9.प्रतुष्टुवुः.10.तास्ताम्.}
  
 अन्वयः- अत्र ताः श्रद्दधानाः सौभाग्यैः सुप्रापा मोक्षप्रतिभुवं सतीं तां दिवो धुनीं भक्त्या तुष्टुवुः खलु ।  
 सीo- सौभाग्यैरिति । अत्र ताः कृतिकाः श्रद्दधानाः सत्यः सौभाग्यैः शौभनभाग्यैः सुखेन प्राप्तुं शक्यां मोक्षस्य प्रतिभुवं लग्नकां सतीं पतिव्रतां तां दिवोधुनीं गङ्गां भक्त्या निमित्तेन तुष्टुवुः । भक्तिनिमित्तं स्तवनमित्यर्थः ॥ 10.51 ॥  
 मुक्तिस्त्रीसङ्ग(1)दूत्यज्ञैस्तत्र (2)ता विमलैर्जलैः ।  
 प्रक्षालितमलाः सस्नुः सुस्नातास्तपसान्विताः(3) ॥ 10.52 ॥  
 {1.दौत्यज्ञै.2.भाविमलैः.3.तापसान्विताः.}  
 अन्वयः- तपसा अन्विताः ताः मुक्तिस्त्रीसङ्गदूत्यज्ञैः विमलै जलैः प्रक्षालितमलाः (सत्यः) तत्र सस्नुः, सुस्नाताः ।  
 सीo- मुक्तिरिति । ताः कृतिकाः विलमैर्विगतमलैः तथा मुक्तिर्मोक्षः सैव स्त्री तस्याः सङ्गः संबन्धः, प्राप्तिरिति यावत्, तत्र यद्दूत्यं दूतीभावः कर्म वा तस्य ज्ञैः ज्ञातृभिरित्यर्थः । येषां स्पर्शमात्रेण मुक्तिर्भवतीति भावः । तथाभूतैर्जलैः कृत्वा प्रक्षालितमला निवर्तितकल्मषाः सत्यस्तत्रगङ्गायां सस्नुः स्नानं चक्रुरित्यर्थः । मलापकर्षस्नानन्तरं शुद्धस्नानं क्रियत इति भावः । किंभूताः ? सुस्नाताः शोभनं विध्युक्तप्रकारकं स्नातं स्नानं यासां ताः । भावे निष्ठा विध्युक्तप्रकारेण स्नानकर्त्र्य इत्यर्थः । पुनः किंभूताः ? तपसान्विताः तपस्विन्य इत्यर्थः । \`ष्णा शौचे' कर्तरि लिट् ॥ 10.52 ॥  
 स्नात्वा तत्र (4)सुलभ्यायां भाग्नैः परिपचेलिमैः ।  
 चरितार्थं स्वमात्मानं (5)बहु ता मेनिरे मुदा ॥ 10.53 ॥  
 {4.सुरभ्यायाम्.5.बहुलाः.}  
 अन्वयः- परिपचेलिमैः भाग्यैः सुलभ्यायां तत्र स्नात्वा ताः स्वं मुदा बहु चिरतार्थ मेनिरे ।  
 सीo- स्नात्वेति । परिपचेलिमैः परिपक्वैः । \`तव्यत्तव्यानीयरः' इत्यत्र केलिमर उपसंख्यानात् पचतेः केलिमर् । भाग्यैर्दिष्टैर्निमित्तभूतैः सुलभ्यायां सुखेन लब्धुं शक्यायाम् । \`पोरदुपधात्' इति यत् । तथाभूतायां तत्र गङ्गायां स्नात्वा ताः कृत्तिकाः स्वं स्वकीयमात्मानं मुदा प्रीत्या बहु यथा तथा चरितार्थं पुरुषार्थकारिणं मेनिरेऽमन्यन्त । \`मनु अवबोधने' कर्तरि लिट् ॥ 10.53 ॥  
 कृशानुरेतसो रेतस्तासामभिकलेवरम् ।  
 अमोघं संचचाराथ सद्यो गङ्गावगाहनात् ॥ 10.54 ॥  
 अन्वयः-- अथ गङ्गाऽवगाहनात् अमोघं कृशानुरेतसौ रेतः सद्यः तासाम् अभिकलेवर संचचा ।  
 सीo- कृशानुरेतस इति । अथानन्तरं गङ्गावगाहनाद्धेतोरमोधं सफलं कृशानुरेतसो हरस्य रेतो वीर्यं सद्यस्तत्कालं तासां कृत्तिकानाः मभिकलेवरं कलेवरे शरीर इत्यभिकलेवरम् । शरीरमध्य इत्यर्थः । संचचार संचक्राम । लग्नमिति यावत् । अत्र तृतीयायोगाभावात् समः- परतोऽपि चरतेर्नात्मनेपदम् । \`समस्तृतीयायुक्तात्' इति सौत्रनियमात् ॥ 10.54 ॥  
 रौद्रं सुदुर्धरं धाम दधाना दहनात्मकम् ।  
 परितापमवापुस्ता मग्ना इव विषाम्बुधौ ॥ 10.55 ॥  
 अन्वयः- दहनात्मकं सुदुर्धरं रौद्रं धाम दधानाः ता विषाऽम्बुधौ मग्ना इव परितापम् अवापुः ।  
 सीo- रौद्रमिति । दहनात्मकमग्निरुपमत एव सुतरां दुर्धरं दुःखेन धर्तु शक्यं रौद्रं शैवं धाम देजो दधानास्ताः कृत्तिका विषाम्बुधौ मग्ना इवेत्युत्प्रेक्षा । परितापमवापुः । विषाम्बुधिमग्नत्वे यादृशः परितापो भवति तादृशो रौद्रतेजोधारणे जात इति भावः ॥ 10.55 ॥  
 अक्षमा (1)दुर्वहं वोढुमम्बुनो बहिरातुराः ।  
 (2)अग्निं ज्वलन्तमन्तस्ता दधाना इव निर्ययुः ॥ 10.56॥  
 {1.दुर्धरम्.2.अग्निं ज्वलन्तमन्तःस्थं दधाना इव निर्ययुः, निर्ययुसहिताः शीघ्रं कृत्तिका विस्मयान्विताः.}  
 अन्वयः- दुर्वहं (तद्धाम) वोढुम् अक्षमाः आतुराः ताः अन्तः ज्वलन्तम् अग्निम् इव दधानाः अम्बुनः बहिः निर्ययुः ।  
 सीo-- अक्षमा इति । दुर्वहं दुर्धरं तद्धाम वोढुमक्षमा अत एवातुरा व्याकुलास्ताः कृत्तिकाः । अन्तर्मध्ये ज्वलन्तमग्निमिव दधानाः सत्योऽम्बुनो जलाद्वहिर्निर्ययुः । निर्जग्मुरित्यर्थः । अत्र धामन्यग्नित्वेनोत्प्रेक्षणादुत्प्रेक्षा ॥ 10.56 ॥  
 अमोघं शांभवं बीजं सद्यो (1)नद्योज्झितं महत् ।  
 तासामभ्युदरं (2)दीप्तं स्थितं गर्भत्वमागमत् ॥ 10.57 ॥  
 {1.नद्यांस्थितम्.2.तीव्रम्.}  
 अन्वयः- नया सद्य उज्झितं तासाम् अभ्युदरं दीप्तं स्थितम् अमोघं महत् शाम्भवं बूजं गर्भत्वम् आगमत् ।  
 सीo- अमोघमिति । नद्या गङ्गया सद्य उज्झितमत एव तासां कृत्तिकानामभ्युदरं दूप्तं सत्स्थितममोघं सफलं महच्छांभवं बीजं गर्भत्वमागमत् । गर्भीभूतमित्यर्थः ॥ 10.57 ॥  
 58-59 श्लोकयोर्मध्ये श्लोको दृश्यते-  
 अकाममरणं जात(1)मकाण्डं भाविनोऽर्थतः।  
 संभूयान्योन्यमात्मानं (2)शुशुचुस्तास्तदाविलम्॥  
 {1.अकाण्डे.2.शुश्रुवुः.}  
 सुज्ञा विज्ञाय ता (3)गर्भभूतं तद्वोहुमक्षमाः ।  
 विषादमदधुः(4) सद्यो गाढं (5)भर्तृभिया ह्रिया ॥ 10.58 ॥  
 {3.गर्भीभूतम्.4.आगमन्.5.भर्तृर्भयात्.}  
 अन्वयः- सुज्ञा गर्भभूतं तत् विज्ञाय वोढुम् अक्षमाः ताः भर्तृभिया ह्रिया सद्यो गाढं विषादम् अदधुः ।  
 सीo- सुज्ञा इति । सुज्ञाश्चतुरा अत एव गर्भभूतं तद्वीर्य विज्ञायापि वोढुमक्षमा असमर्थाः । तस्यातिश्यप्रज्वलितत्वादिति भावः । ताः कृत्तिका भर्तुर्भिया भयेन । यदि न धरिष्यामस्तदानुचितं नो चेच्छरीरदाह इति भयेनेत्यर्थः । ह्रिया लज्जया एवंविधा इमाः । याभिर्भर्तृवीर्यमपि न धृतमिति लोकप्रवादजन्मनेत्यर्थः । सद्यो गाढं विषादं खेदमदधुर्धृतवत्यः ॥ 10.58 ॥  
 ततः शरवणे (6)सार्धं भयेन व्रीडया च(7) ताः ।  
 तद्गर्भजातमुत्सृज्य (8)स्वान् गृहानभिनिर्ययुः(9) ॥ 10.59 ॥  
 {6.शापभयेन.7.सह.8.ता.9.अभितो ययु; अभि ता ययुः.}  
 अन्वयः- ततः ताः तद् गर्भजातं भयेन व्रीडया च सार्धं शरवणे उत्सृज्य स्वान् गृहान् अभिनिर्ययुः ।  
 सीo- तत इति । ततोऽनन्तरं ताः कृत्तिकास्तद् गर्भजातं गर्भसामान्यम् । \`जातिर्जातं च सामान्यम्' इत्यमरः । भयेन व्रीडया च सार्धं सह शरवणे । \`प्रनिरन्तःशरेक्ष्वि--' त्यादिना शरशब्दात् परवननकारस्य णत्वम् । \`शरः स्तुते जने बाणे' इति भेदिनी । उत्सृज्य परित्यज्य स्वान् गृहानभिनिर्ययुर्गतवत्यः । \`गृहाः पुंसि च भूम्न्येव' इत्यमरः ॥ 10.59 ॥  
 ताभिस्तत्रामृतकरकलाकोमलं भासमानं  
 (1)तद्विक्षिप्तं क्षणमभिनभोगर्भमभ्युज्जिहानैः ।  
 (2)स्वैस्तेजोभिर्दिनपतिशतस्पर्धमानैरमानै(3)  
 (4)र्वक्त्रैः षङ्भिः (5)स्मरहरगुरुस्पर्घयेवाजनीव ॥ 10.60 ॥  
 {1.निक्षिप्तम्.2.तै.3.दिनकर.4.वक्त्रम्.5.स्मरहरशिरःस्पर्धयेव प्रपेदे.}  
 अन्वयः- ताभिः तत्र विक्षिप्तम् अमृतकरकलाकोमलं क्षणं भासमानं तत् अभितवभोगर्भम् अम्युज्जिहानैः दिवपतिशतस्पर्द्धमानैः अमानैः स्वैः तेजोभिः षङ्भिः वक्त्रैः स्मरहरगुरुस्पर्द्धया इव अजनि ।  
 सीo- ताभिरिति । ताभिः कृतिकाभिस्तत्र शरवणे विक्षिप्तं त्यक्तम् । तथामृतकरकलावच्चन्द्रकलेव कोमलं मृदु यथा तथा क्षणं भासमानं तद्गर्भजातं कर्तृ । अबिनभोगर्भ नभोगर्भ आकाशमध्य इत्यभिनभोगर्भम् । \`गर्भोभ्रूणेऽभेके कुक्षौ इति मेदिनी । अभ्युज्जिहानैरभ्युज्जिहते संमुखमुदयन्ते तानि तैः । \`ओ हाङ् गतौ' इत्यतः शानच् । तथा दिनपतिशतं सूर्यशतं स्पर्धन्ते तानि तैः । ततोऽप्यधिकैरित्यर्थः । तथामानैरसंख्यैः स्वैस्तैजोभिः तथा षङ्भिर्वक्त्रैश्च युक्तं स्मरहरगुरोर्ब्रह्मणः । स्वर्धयेर्ष्ययेव । तव चत्वारि मम षडित्यतस्त्वत्तोऽप्यहमधिकोऽस्मीत्येवंभूतवाग्वादावसरतव चत्वारि मम षडित्यतस्त्वत्तोऽप्यहमधिकोऽस्मीत्येवंभूतवाग्वादावसरफलकयेत्यर्थः । अजनि परिप्राप्तमभूदित्यर्थः । \`दूपजने-' त्यादिना च्लेश्चिण । \`जनिवध्योश्च' इति वृद्धिनिषेधः । अत्र तेजसां षण्णां वक्त्राणां चोत्पादने ब्रह्मस्पर्धाया अहेतुत्वेऽपि तद्धेतुत्वेन कल्पनाद्धेतूत्प्रेक्षालंकारः । मन्दाक्रान्ता वृत्तम्- \`मन्दाक्रान्ता जलधिषडगौर्म्भौ नतौ ताद् गुरु चेत्' इति लक्षणात् ॥ 10.60 ॥  
 इति श्रीपर्वणीकरोपनामकश्रीलक्ष्मणभट्टात्मजसतीगर्भसंभव-

   श्रीसीतारामकविविरचितया संजीविनीसमाख्यया  
   व्याख्यया समेतः श्रीकालिदासकृतौ कुमारसंभवे  
   महाकाव्ये कुमारोत्पत्तिर्नाम दशमः सर्गः ॥









\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



   ***एकादशः सर्गः***




 (1)अभ्यर्थ्यमाना विबुधैः समग्रैः प्रह्वैः सुरेन्द्रप्रमुखैरुपेत्य ।  
 तं पाययामास (2)सुधातिपूर्ण (3)सुरापगा (4)स्वं स्तनमाशु (5)मूर्ता ॥ 11.1 ॥  
 {1.अभ्यर्थमाना.2.सुधाभिपूर्णम्.3.स्वर्गापगा.4.स्वस्तनम्.5.धात्रा.}  
 अन्वयः- सुरेन्द्रप्रमुखैः समग्रैः विबुधैः उपेत्य प्रह्खैः (सद्भिः) अभ्यर्थ्यमाना सुरापगा आशु मूर्ता (सती) तं सुधाऽतिपूर्ण स्वं स्तनं पाययामास ।  
 सीo-- अभ्यर्थ्योति । सुरेन्द्रप्रमुखैरिन्द्रादिभिः समग्रैः समस्तैर्विबुधैर्दैवैरुपेत्य समीपमागत्य प्रह्खैर्नम्रैः सद्भिरभ्यर्थ्यमाना याच्यमाना सुरापगा मन्दाकिनी । आशु शीघ्रं मूर्ता मूर्तिमती सती । तं कुमारं सुधया दुग्धामृतेनातिपूर्णं बहुभृतं स्वमात्मीयं स्तनं पाययामास पानं कारितवती । सर्गेऽस्मिन्वृत्तमुपजातिः ॥ 11.1 ॥  
 पिबन् स तस्याः स्तनयोः सुधौघं क्षणं क्षणं साधु समेधमानः ।  
 प्रापाकृतिं कामपि (6)षङ्भिरेत्य निषेव्यमाणः खलु कृत्तिकाभिः ॥ 11.2 ॥  
 {6.एष.}  
 अन्वयः-- स तस्याः स्तनयोः सुधौघं पिबन् क्षणं क्षणं साधु समेधमानः षङ्भिः कृत्तिकाभिः एत्य निषेव्यमाणश्च (सन्) काम् अपि आकृतिं प्राप खलु ।  
 सीo- पिबन्निति । स कुमारस्तस्या मन्दाकिन्याः स्तनयोः सम्बन्धिनं सुधौधं दुग्धामृतसमूहं पिबन् अत एव क्षणंक्षणं प्रतिक्षणं साधु यथा स्यात्तथा समेधमानः सम्यग्वर्धमानः षङ्भिः कृत्तिकाभिरेत्य निषेव्यमाणः श्रियमाणश्च सन् । कामपि लोकोत्तरमाकृतिं प्राप्तवान्, खलु वाक्यालङ्कारे \`खलु स्याद्वाक्यभूषायाम्' इति विश्वः ॥ 11.2 ॥  
 भागीरथीपावककृत्तिकानामानन्दबाष्पाकुललोचनानाम् ।  
 तं नन्दनं दिव्यमुपात्तुमासीत्परस्परं प्रौढतरो विवादः ॥ 11.3 ॥  
 अन्वयः- आनन्दबाष्पाकुललोचनानां भागीरथीपावककृत्तिकानां दिव्यं तं नन्दनम् उपात्तुं परस्परं प्रौढतरो विवाद आसीत् ।  
 सीo- भागीरथीति । आनन्दबाष्पैराकुललोचनानां व्याप्तनेत्राणाम् । पावकश्च कृत्तिकाश्च पावककृत्तिकाः । भाघीरथ्या गङ्गया सहिता याः पावककृत्तिकास्तासां सम्बन्धि दिव्यं लोकोत्तरस्वरुपं तं नन्दनं पुत्रमुपात्तुं ग्रहीतुं परस्परमन्योन्यं प्रौढतरोऽतिशयितो विवादः कलह आसीत् । ममायं ममायमिति प्रवादपूर्वकः कलिर्बभूवेत्यर्थः ॥ 11.3 ॥  
 अत्रान्तरे पर्वतराजपुत्र्या समं शिवः स्वैरविहारहेतोः ।  
 नभो विमानेन विगाहमानो मनोतिवेगेन जगाम तत्र ॥ 11.4 ॥  
 अन्वयः- अत्र अन्तरे शिवः पर्वतराजपुत्र्या समं स्वैरविहारहेतोः मनोऽतिवेगेन विमानेन नभो विगाहमानः (सन्) तत्र जगाम ।  
 सीo- अत्रान्तर इति । अत्रान्तरे कलहावसरे शिवः पर्वतराजपुत्र्या पार्वत्या समं सह स्वैरविहारो यथेच्छविहारस्तस्माद्धेतोः कारणान्मनोतिवेगेन चेतसोऽप्यतिशयजवेन विमानेन नभोऽन्तरिक्षं विगाहमानोऽवलोडयंस्तत्र कलहस्थाने जगाम प्राप ॥ 11.4 ॥  
 (1)निसर्गवात्सल्यवशाद्विवृद्धचेतःप्रमोदौ गलदश्रुनेत्रौ ।  
 अपश्यतां (2)तं गिरिजागिरीशौ षडाननं (3)षड्दिनजातमात्रम् ॥ 11.5 ॥  
 {1.निसर्गवात्सल्यरसाद्विवृद्धचेतःप्रमौदौ;निसर्गवात्सल्यविवृद्धचेतः पृथुप्रमोदौ.2.तौ.3.तद्दिन.}  
 अन्वयः- गिरिजागिरीशौ विसर्गवात्सल्यवशात् विवृद्धचेतःप्रमोदौ गलदश्रुनेत्रौ षड्दिनजातमात्रं षडाननं तम् अपश्यताम् ।  
 सीo- निसर्गेति । गिरिजागिरीशौ निसर्गेण स्वभावेन यद्वात्सल्यं दयावत्त्वं तस्य वशाद्धेतोर्विवृद्धः प्रवृद्धश्चेतसः प्रमोदो हर्षो ययोस्तथाभूतौ । अत एव गलदश्रुणी प्रवहद्वाष्पे नेत्रे ययोस्तथाभूतौ सन्तौ । षङ्दिनादारभ्येत्यर्थः । जातानि व्यतीतानि यस्य स षड्दिनजातः स एव षड्दिनजातमात्रस्तं षडाननं षण्मुखं तं कुमारपश्यतां दृष्टवन्तौ ॥ 11.5 ॥  
 अथाह देवी शशिखण्डमौलिं कोऽयं शिशुर्दिव्यवपुः पुरस्तात् ?  
 कस्याथवा धन्यतमस्य पुंसो मातास्य का भाग्यवतीषु धुर्या ॥ 11.6 ॥  
 अन्वयः- अथ देवी- \`पुरस्तात् अयं कः ? अथ वा कस्य धन्यतमस्य पुंसः दिव्यावपुः शिशुः ? अस्य माता का (या) भाग्यवतीषु धुर्या ?' इति शशिखण्डमौलिम् आह ।  
 सीo- अथेति । अथ दर्शनानन्तरं देवी भवानी । पुरस्तदयं कः ? अथवा कस्य धन्यतमस्य पुंसो दिव्यवपुरादित्यसदृशविग्रहः शिशुबलिः । पुत्र इति यावत् । अस्य शिशोर्माता जननी का ? या भाग्यवतीषु धुर्याग्रगण्या । \`धुरो यढ्ढकौ' इति यत् । एतन्मातृत्वादिति भावः । इत्येवं प्रश्नभूतं वचः शशिखण्डमौलिं हरमाहोक्तवती । आहेति विभक्तिप्रतिरुपकमव्ययम् । तथा चोक्तम्- \`अव्ययानामनन्तत्वाद् गणनाय न शक्यते । महाकविप्रयोगेषु यदि सिद्धात्परं च तत् ॥' इति ॥ 11.6 ॥  
 स्वर्गापगासावनलोऽयमेताः षट् कृत्तिकाः किं कलहायमानाः ।  
 पुत्रो ममायं न तवायमित्थं (1)मिथ्येति (2)वैलक्ष्यमुदाहरन्ति ॥ 11.7 ॥  
 {1.मिश्रः.2.उदाहरन्ते.}  
 अन्वयः- असौ स्वर्गापगा, अयम् अनलः, एताः षट् कृत्तिकाः सलहायमानाः (सत्यः) अयं पुत्रो मम, अयं तव न, इत्थं मिथ्या, इति वैलक्ष्यं किम् उदाहरन्ति ।  
 सीo-- स्वर्गापगेति । किं चि । असौ स्वर्गापगा गङ्गा । अयमनलोऽग्निः । एताः षट् कृत्तिकाः कलहायमानाः कलहं कुर्वाणाः सत्यः । \`शब्दवैरकलहे-' त्यादिना करोत्यर्थे क्यङ् । अयं पुत्रो मम मत्सम्बन्धी इति गङ्गावाक्यम् । अयं तव न, किन्तु मम इत्यग्निवाक्यम् । इत्थं मिथ्योभयोर्युवयोर्मध्ये न कस्यापि किंत्वस्माकमिति सत्यम्, इति कृत्तिकावाक्यम् । इति परस्परं वैलक्षण्यं वैलक्ष्यं यथा तथा किं किमर्थमुदाहरन्ति विवदन्ते ॥ 11.7 ॥  
 एतेषु कस्येदमपत्यमीशाखिलत्रिलोकीतिलकायमानम् ।  
 अन्यस्य कस्याप्यथ देवदैत्यगन्धर्वसिद्धोरगराक्षसेषु ॥ 11.8 ॥  
 अन्वयः-- \`हे ईश ! एतेषु कस्य इदम् अपत्यम् अथिलत्रिलोकीतिलकायमानम् अथ देवदैत्यगन्धर्वसिद्धोरगराक्षसेधु अन्यस्य कस्य अपि (वद) ।'  
 सीo- एतेष्विति । हे ईशा ! एतेषु स्वर्गापगादिषु मध्ये कस्येदमपर्त्य पुत्रः । किंभूतम् । अखिला या त्रिलोकी तत्र तिलकायमानं तिलक इवाचरत् । \`कर्तुः क्यङ् सलोपश्च' इत्याचारार्थे क्यङ् । तत आत्मनेपदित्वाच्छानच् । अथाथवा । सिद्धा देवविशेषाः । उरगाः सर्पाः । राक्षसा निशाचराः । देवदेत्यगन्धर्वसहिता ये सिद्धोरगराक्षसास्तेषु मध्येऽन्यतमस्य कस्यापीति वदेत्यर्थः ॥ 11.8 ॥  
 श्रुत्वेति (1)वाक्यं हृदयप्रियायाः कौतूहलिन्या विमलस्मितश्रीः ।  
 सान्द्रप्रमोदोदयसैख्यहेतुभूतं वचोऽवोचत चन्द्रचूडः ॥ 11.9 ॥  
 {1.वाचम्.}  
 अन्वयः- चन्द्रचूडः कौतूहलिन्याः हृदयप्रियायाः इति वाक्यं श्रुत्वा विमलस्मितश्रीः सान्द्रप्रमोदोदयसौख्यभूतं वचः अवोचत ।  
 सीo- श्रुत्वेतीति । चन्द्रचूडो हरः कौतूहलिन्याः श्रवणे कौतुकवत्या हृदयप्रियायाः पार्वत्या इति पूर्वोक्तं वाक्यं वचः । \`वच परिभाषणे' \`ऋहलोर्ण्यत्' इति ण्यत् । श्रुत्वा विमला स्मितश्रीर्यस्य । किञ्चिद्विहस्येत्यर्थः । सान्द्रः सघनः बहुरिति यावत् । यः प्रमोदो हर्षः । \`प्रमोदामोदसंमदाः' इत्यमरः । तस्योदय उत्पतिस्तेन यत्सौख्यं तस्य हेतुभूतम् । तज्जनकमित्यर्थः । वचो वचनमवोचतोक्तवान् ॥ 11.9 ॥  
 (1)जगत्त्रयीनन्दन एष वीरः प्रवीर(2)मातुस्तव नन्दनोऽस्ति ।  
 कल्याणि ! कल्याणकरः सुराणां (3)त्वत्तोऽपरस्याः(4) कथमेष सर्गः ॥ 11.10 ॥  
 {1.जगत्त्रयानन्दन.2.मातः.3.अयम्.4.परस्याः.}  
 अन्वयः- \`हे कल्याणि ! जगत्रयीनन्दनो वीर एष प्रवीरमातुः तव नन्दनः अस्ति । सुराणां कल्याणकरः एष सर्गः त्वतः अपरस्याः कथम् (स्यात्) ?'  
 सीo- जगत्त्रयीति । हे प्रिये ! जगत्त्रय्या नन्दन आनन्दकारकः । नन्द्यादित्वात् \`नन्दिग्रही -' ति ल्युः । वीरः पराक्रम्येष पुरोवर्ती शिशुः प्रवीरमातुः प्रकृष्टवीरजनन्यास्तव नन्दनः पुत्रोऽस्ति । ममैवायं नन्दन इत्यत्र किं मानमित्याशङ्क्याह-हे कल्याणि, सुराणामिन्द्रादीनां कल्याणकरः, शर्मकार्येषु पुरोवर्ती सर्गः सृष्टिः । पुत्र इति यावत् । त्वत्तोऽपरस्यास्त्वदन्यस्याः स्त्रियाः कथं केन प्रकारेण स्यात् ? तारकविनाशजनितकल्याणकरत्वे त्वज्जनितस्यैव शक्तिः । अतस्तवैवायं पुत्र इति भावः ॥ 11.10 ॥  
 देवि त्वमेवास्य निदानमास्से(5) (6)सर्गे जगन्मङ्गलगानहेतोः ।  
 सत्यं त्वमेवेति विचारयस्व रत्नाकरे युज्यत एव रत्नम् ॥ 11.11 ॥  
 {5.आर्ये;आद्ये.6.स्वर्गे.}  
 अन्वयः- हे देवि ! जगन्मङ्गलगानहेतोः अस्य सर्गे त्वम् एव निदानम् आस्से । त्वम् इति सत्यं विचारयस्व- \`रत्नं रत्नाकरे एव युज्यते' ।  
 सीo-- देवीति । हे देवि प्रये ! जगतां मङ्गलानि मङ्गलकर्माणि गानानि । गीतानि । मङ्गलप्रबन्धरुपाणीति यावत् । तेषां हेतोः कारणस्यास्य शिशोः सर्गे सृष्ठौ । उत्पत्ताविति यावत् । त्वमेव निदानमादिकारणमास्से उपविशसि । असीत्यर्थः । \`निदानं त्वादिकारणम्' इत्यमरः । \`आस उपवेशने', लटो मध्यमपुरुषैकवचनम् । नन्वहमेव कारणमित्यत्र किं मानमित्यत्र दृष्टान्तेन दर्शयति-त्वमेवेति सत्यम् । विचारयस्व । किमिति तत् । रत्नं रत्नाकरे समुद्र एव । अथ च रत्नखनावेव युज्यते युक्तं भवति । \`खनिः स्त्रियामाकरः स्यात्' इति, \`रत्नाकरो जलनिधिः' इति चामरः ॥ 11.11 ॥  
 अथ युग्मेनाह--  
 (1)अतः श्रृणुष्वावहितेन वृत्तं बीजं यदग्नौ निहितं मया तत् ।  
 संक्रान्तमन्त(2) सित्रिदशापगायां ततोऽवगाहे(3) सति कृत्तिकासु ॥ 11.12 ॥  
 गर्भत्वमाप्तं (4)तदमोघमेतत्ताभिः शरस्तम्बमधि न्यधायि ।  
 बभूव तत्रायमभूतपूर्वो महोत्सवोऽशेषचराचरस्य ॥ 11.13 ॥  
 {1.अत्र.2.त्रिदिवापगायाम्.3.विगाहे.4.यत्.}  
 अथ युग्मेनाह-  
 अन्वयः- (हे प्रिये !) अत अवहितेन वृत्तं श्रृणुष्व- (तथाहि)-मया तत् बीजम् अग्नौ निहितं, तत् त्रिदशापगायाम्, अन्तः संक्रान्तम्, अवगाहे (सति) ततः कृत्तिकासु, गर्भत्वम् आप्तम् । ताथिः अमोघं तत् एतत् अधिशरस्तम्बं न्यधायि । तत्र अशेषचराऽचरस्य अभूतपूर्वो महोत्सवः अयं बभूव ।  
 सीo- अत इति । गर्भत्वमिति । हे प्रिये, अतः कारणात् । अवहितेनावधानेन । सावधानतयेति यावत् । भावे निष्ठा । वृत्तं वृत्तान्तं शृणुष्व शृणु । तथाहि । मया यद् बीजं वीर्यमग्नौ निहितं स्थापितं तद्विजं त्रिदशापगायां गङ्गायामन्तर्मध्ये संक्रान्तं लग्नम् । अवगाहे स्नाने सति ततो गङ्गातः कृत्तिकासु च संक्रान्तं सद् गर्भत्वमाप्तं गर्भीभूतम् । अथ च ताभिः कृत्तिकाभिरमोघं तदेतच्छरस्तम्बमधि अधिशरस्तम्बम् । अधेर्व्यत्ययः प्रामादिक एव । न्यधायि निहितम् । धाञः कर्मणि लुङ् । तत्र शरस्तम्बेऽशेषचराचरस्य समस्तस्थावरजङ्गमस्य जगतोऽभूतपूर्वः पूर्वं भूतो भूतपूर्वस्तादृङ् न भवतीत्यभूतपूर्वो महोत्सवो महानुत्सवोऽयं शिशुर्बभूव । जन्यजनकयोरभेदविक्षयाऽऽयुर्घृतमितिवन्महोत्सवोऽयमिति प्रयोगः ॥ 11.12 - 11.13 ॥  
 अशेषविश्वप्रियदर्शनेन धुर्या त्वमेतेन सुपुत्रिणीनाम् ।  
 अलं विलम्ब्याचलराजपुत्रि ! (1)स्वपुत्रमुत्सङ्गतले(2) निधेहि(3) ॥ 11.14 ॥  
 {1.सुपूर्णम्.2.तलम्.3.विदेहि.}  
 अन्वयः- हे अचलराजपुत्रि ! अशेषविश्वप्रियदर्शनेन एतेन त्वं सुपुत्रिणीनां धुर्या, विलम्ब अलम् । स्वपुत्रम् उत्सङ्गतले निधेहि ।  
 सीo- अशेषेति । हे प्रिये ! अशेषविश्वस्य समस्तजातः प्रियं प्रीतिकारकम् । \`इगुपधे-'त्यादिना कः । तथाभूतं दर्शनं यस्य तथोक्तेनैतेन । अत्रान्वादेश एतच्छब्दस्य नित्यमेनादेशनियमात्कथमेनाभावः साधुः ? सत्यम् । अत्रान्वादेश ए नास्ति । तत्र किंञ्चिद्विधानोद्युक्त्याश्रयीभूतस्य पुनरुपादानाश्रयीभूतस्य च भेदाभाववत्त्वेन विवक्षितत्वात् । प्रकृते तु तदन्यथात्वादन्वादेशाभावेनैनादेशाभावसिद्धिरित्यलम् । त्व सुपुत्रिणीनां शोभनपुत्रवतीनां धुर्याग्रगण्या । श्रष्ठतमेति यावत् । असीति शेषः । हे अचलराजपुत्रि, विलम्ब्य विलम्बं कृत्वाऽलम् । विलम्बो न कर्तव्य इत्यर्थः । किन्तु स्वपुत्रमात्मतनूजमुत्सङ्गतलेऽङ्कतले निधेहि स्थापय ॥ 11.14 ॥  
 अथ युग्मेनाह-  
 (4)अथेति वादिन्यमृतांशुमौलौ शैलेन्द्रपुत्री रभसेन सद्यः ।  
 सान्द्रप्रमोदेन सुपीनगात्री धात्री समस्तस्य चराचरस्य ॥ 11.15 ॥  
 किरीटबद्धाञ्जलिभिर्नभःस्थैर्नमस्कृता सत्वर(5)नाकिलोकैः ।  
 विमानतोऽवातरदात्मजं तं ग्रहीतुमुत्कण्ठितमानसाभूत् ॥ 11.16 ॥  
 {4.तथा.5.नाक.}  
 अथ युग्नेनाह--  
 अन्वयः- अथ अमृतांऽशुमौलौ इति वादिनि (सति) समस्तस्य चराऽचरस्य धात्री सान्द्रप्रमोदेन सुपोनगात्री शैलेन्द्रपुत्री नभः स्थैः किरीटबद्धाऽञ्जलिभिः समस्तनाकिलोकैः नमस्कृता सद्यः रभसेन विमानतः अवातरत्, तम् आत्मजं ग्रहीतुम् उत्कण्ठितमानसा च अभूत् ।  
 सीo- अथेति । किरीटेति । अथामृतांशुश्चन्द्रो मौलौ यस्य तथाभूते हरे इति पूर्वोक्तप्रकारेण । वादिनि भाषमाणे सति । समस्तस्य चराचरस्य जगतो धात्री परिपोषिका । \`ऋन्नेभ्यः-' इति ङीप् । तथा सान्द्रः सघनो यः प्रमोद आनन्दस्तेन सुतरां पीनं प्रफुल्लत्वात्पुष्टं गात्रं यस्यास्तथाभूता शैलेन्द्रस्य हिमालयस्य पुत्री कन्या पार्वती, नभःस्थैः । तत्काल आकाशमाश्रयद्भित्यर्थः । तथा सत्वरैश्च नाकिलोकैरिन्द्रादिलोकैः किरीटेषु बद्धा अञ्‍लयो यैस्तथाभूतैः सद्भिर्नमस्कृता वन्दिता सती सद्यो रभसेन वेगेन विमानतो विमानात् । पञ्चम्यास्तसिल् । अवातरदुत्ततार । अथ च तमात्मजं कुमारं ग्रहीतुत्कण्ठितमानसा चाभूत् । अहमेनं गृह्गामीति मनस्यैच्छदित्यर्थः ॥ 11.15 - 11.16 ॥  
 स्वर्गापगापावककृत्तिकादीन् कृताञ्जलीनानमतोऽपि (3)भूयः ।  
 हित्वोत्सुका(4) तं सुतमाससाद पुत्रोत्सवं माद्यति का(5) न हर्षात् ॥ 11.17 ॥  
 {3.भूम्रा;मूर्ध्वा.4.मुकान्तम्.5.कः.}  
 अन्वयः- पुत्रोत्सवे उत्सुका (पार्वती) कृताऽञ्जलीन् भूय आनमतोऽपि स्वर्गापगापावक कृत्तिकादीन् हित्वा तं सुतम् आससाद, हर्षात् का न माद्यति ?  
 सीo- स्वर्गेति । पुत्रोत्सव उत्सुकोत्कण्ठिता पार्वती । स्वर्गापगा गङ्गा तया सहिता याः पावककृत्तिकास्ता आदयो येषां तान् । अत्रादिशब्देनेन्द्रादयो ग्राह्याः । स्वर्गापगा च पावकश्च कृत्तिकाश्चेति द्वन्द्वसमासेऽल्पाच्तरत्वात्पावकशब्दस्य पूर्वनिपातः प्रसज्येतेति पूर्वरीतिरादृता । तान् कृताञ्जलीनत एव भूयोऽतिशयमानमतो नमस्कुर्वतोऽपि हित्वा परित्यज्य तं सुतमाससाद प्राप । तथाहि । हर्षादानन्दवशात्का न माद्यत्युन्मत्ता न भवति । पुत्रोत्सवेन सर्वासामुन्मत्तत्वं भवतीति भावः ॥ 11.17 ॥  
 प्रमोदबाष्पाकुललोचना सा न तं ददर्श क्षणमग्रतोऽपि ।  
 गपरिस्पृशन्ती (1)करकुङ्मलेन सुखान्तरं प्राप किमप्यपूर्वम् ॥ 11.18 ॥  
 {1.करकुड्मलाभ्याम्.}  
 अन्वयः- सा अग्रतः अपि तं क्षणं न ददर्श, यत् प्रमोदबाष्पाकुलोचना (सती) करकुङ्मलेन परिस्पृशन्ती किमपि अपूर्वं सुखान्तरं प्राप ।  
 सीo- प्रमोदेति । सा पार्वती । अग्रतः स्थितमपि तं पुत्रं क्षणं न ददर्श । यतः प्रमोदबाष्पैरानन्दाश्रुभिराकुले व्याप्तत्वाद्दर्शनाशक्ते लोचने यस्याः । आनन्दाश्रुभिरन्धीभूतेत्यर्थः । अथ च कर एव कुङ्मलं कलिका तेन परिस्पृशन्ती सती किमपि लोकोत्तरमपूर्वम् । अभूतपूर्वमित्यर्थः । शाकपार्थिवादीनामुत्तरपदलोपः । सुखान्तरम् । अन्यत्सुखमित्यर्थः । अन्तरशब्दोऽत्रोपमानाभावद्योतकः । प्राप प्राप्तवती ॥ 11.18 ॥  
 (2)सुविस्मयानन्दविकस्वरायाः शिशुर्गलद्बाष्पतरङ्गिताकयाः ।  
 विवृद्धवात्सल्यरसोत्तराया देव्या (3)दृशोर्गोचरतां जगाम ॥ 11.19 ॥  
 {2.सविस्मय.3.दृशः.}  
 अन्वयः- शिशुः सुविस्मयानन्दविकस्वरायाः गलद्वाष्पतरङ्गितायाः बिवृद्धवात्सल्यरसोत्तरायाः देव्याः गोचरतां जगाम ।  
 सीo- सुविस्मयेति । शिशुः कर्ता । सुतरां यौ विस्मयानन्दावाश्चर्यहर्षौ ताभ्यां विकस्वरायाः प्रफुल्लीभूतायाः तथा गलद्वाष्पैस्तरङ्गितायाः संजाततरङ्गायाः । तारकादित्वादितच् । वपुषि गलद्भिर्बाष्पजलैरुद्भूतप्रवाहकल्लोलकलिताया इत्यर्थः । तथा विवृद्धं यद्वात्सल्यं दयावत्त्वम् । पुत्रत्वादिति भावः । तत्र यो रसः प्रीतिः स उत्तरः प्रधानं यस्यास्तथाभूताया देव्याः पार्वत्याः संबन्धिनोर्द्दशोर्विलोचनयोर्गोचरतां विषयतां जगाम प्राप । बाष्पनिर्मुक्ताभ्यां लोचनाभ्यां देवी तमपश्यदित्यर्थः ॥ 11.19 ॥  
 तमीक्षणमाणा क्षणमीक्षणानां सहस्त्रमाप्तुं विनेमेषमैच्छत् ।  
 सा नन्दनालोकनमङ्गलेषु क्षणं क्षणं तृप्यति कस्य चेतः ? ॥ 11.20 ॥  
 अन्वयः- तं क्षणम् ईक्षमाणा सा विनिमेषम् ईक्षणानां सहस्त्रम् आप्तुम् ऐच्छत् । नन्दनालोकनमङ्गलेषु क्षणं क्षणं कस्य चेतः तृप्यति ?  
 सीo- तमिति । तं बालं क्षणमीक्षमाणावलोकमाना सा देवी विनिमेषं निगंतनिमेषमीक्षणानां नेत्राणां सहस्त्रमाप्तुं मम सहस्त्रं नेत्राणि भवन्त्वित्यैच्छदियेष । द्वाभ्यां विलोचनाभ्यामाकण्ठदर्शनजननाभावादिति भावः । तथाहि । नन्दनस्यालोकनान्येवमङ्गलानि तेषु विषये क्षणं क्षणम् प्रतिक्षणमित्यर्थः । \`नित्यवीप्सयोः' इति वीप्सायां द्विर्भावः । कस्य चेतस्तृप्यति तृप्तिं प्राप्नोति ? अपि तु न कस्यापीत्यर्थः ॥ 11.20 ॥  
 विनम्रदेवासुरपृष्ठगाभ्यामादाय तं पाणिसरीरुहाभ्याम् ।  
 (1)नवोदयं पार्वणचन्द्रचारुं गौरी (2)स्वमुत्सङ्गतलं निनाय ॥ 11.21 ॥  
 {1.नवोदयात्,महोदयात्.2.तम्.}  
 अन्वयः- गौरी नवोदयं पार्वणचन्द्रचारुं तं विनम्रदेवाऽसुरपृष्ठगाभ्यां पाणिसरोरुहाभ्याम् आदाय स्वम् उत्सङ्गतलं निनाय ।  
 सीo- विनम्रेति । गौरी पार्वती । \`षिद्गौरादिभ्यश्च' इति ङीप् । नवोदयं नूतनोद्भवम् । तत्कालजातमित्यर्थः । अत एव पार्वणः पर्वणि भवः । \`तत्र भवः' इत्यण् । स चासौ चन्द्रश्च तद्वच्चारुं मनोहरम् । चन्द्रोऽपि नवोदय इति ज्ञेयम् । तथाभूतं तं तनूजं पुत्रम् कर्मभूतमित्यर्थः । आदाननयने उभे अपि प्रत्यस्तकर्मत्वं विवेचनीयम् । विनम्राः पादप्रणता ये देवा सुरास्तेषां पृष्ठेषु गच्छतः संचरतस्ताभ्याम् । अनेन तेभ्योऽभयदानमुद्रा कृतेति व्यज्यते । पाणिसरेरुहाभ्यां करकमलाभ्यामादाय गृहीत्वा स्वमात्मीयमुत्सङ्गतलं निनाय प्रापयामास । हस्ताभ्यामुत्थाप्य स्वाङ्क आरोपितवतीत्यर्थः ॥ 11.21 ॥  
 स्वमङ्कमारोप्य सुधानिधानमिवात्मनो नन्दनमिन्दुवक्त्रा ।  
 (3)तमेकमेषा (4)जगदेकवीरं बभूव पूज्या धुरि पुत्रिणीनाम् ॥ 11.22 ॥  
 {3.एकमेवम्,एकदेवम्.4.एकदेवी.}  
 अन्वयः- इन्दुवक्त्रा एषा एकं जगदेकवीरं तम् आत्मनो नन्दनं सुधानिधानम् इव स्वम् अङ्कम् आरोप्य पुत्रिणीनां धुरि पूज्या बभूव ।  
 सीo- स्वमिति । इन्दुवक्त्रा चन्द्रमुख्येषा पार्वती । एकमद्वितीयं जगदेकवीरं जगत्स्वेकवीरं तमात्प्तनो नन्दनं पुत्रं सुधानिधानममृतपात्रमिव स्वमात्मीयमङ्कमारोप्य संस्थाप्य पुत्रिणीनां पुत्रवतीनां धुर्यग्रभागे पूज्या पूजयितुं योग्या बभूव । एतत्पुत्रस्य सर्वासामपि पुत्रेभ्योऽधिकत्वादग्रपूजयत्वमुचितमेवेति भावः ॥ 11.22 ॥  
 निसर्गबात्सल्यरसौघसिक्ता सान्द्रप्रमोदामृतपूरपूर्णा ।  
 तमेकपुत्रं जगदेकमाता(1)भ्युत्सङ्गिनं प्रस्त्रविणी बभूव ॥ 11.23 ॥  
 {1.सोत्सङ्गितम्,अभ्युत्सङ्गितम्.}  
 अन्वयः-- निसर्गवात्सल्यरसौघसिक्ता सान्द्रप्रमोदाऽमृतपूरपूर्णा जगदेकमाता उत्सङ्गिनं तम् एकपुत्रम् अभि प्रस्त्रविणी बभूव ।  
 सीo- निसर्गेति । निसर्गेण स्वभावेन । न तूपाधिनेत्यर्थः । ओ वात्सल्यरसो दयावत्त्वरसस्तस्यौघेन सिक्ता प्लाविता । तत्रातिवात्सल्यवतीत्यर्थः । तथा सान्द्रप्रमोदोऽतिशयहर्षः । स एवामृतं पूयूषं तस्य पूरेण प्रवाहेण पूर्णा भृता जगतामेकाद्वितीया माता परिपोषिका देव्युत्सङ्गिनमधिश्रितोत्सङ्गं तमेकपुत्रमभिसंमुखं प्रस्त्रविणी दुग्धस्त्राववती बभूव । पुत्रं दृष्ट्वा मातुः स्तनाभ्यां पयः पततीति युक्तमिति भावः ॥ 11.23 ॥  
 अशेषलोकत्रयमातुरस्याः षाण्मातुरः स्तन्यसुधामधासीत् ।  
 सुरस्त्रवन्त्याः किल कृत्तिकाभिर्मुहुर्मुहुः सस्पृहमीक्ष्यमाणः ॥ 11.24 ॥  
 अन्वयः- षाण्मातुरः सुरस्त्रवन्त्यो कृत्तिकाभिः सस्पृहं मुहुर्मुहुः ईक्ष्यमाणः (सन्) अशेषलोकत्रयमातुः अस्याः स्तनसुधाम् अधासीत् किल ।  
 सीo- अशेषेति । षाण्मातुरः षण्णां मातृणामपत्यं षाण्मातुरः कार्त्तिकेयः । अत्र षण्मातृशब्दात् \`मातुरुत्संख्ये' त्यादिनाण् मातृश्ब्दस्योदादेश्च । \`षाण्मातुरः शक्तिधरः कुमारः क्रौञ्चदारणः' । इत्यमरः । सुरस्त्रवन्त्या देवनद्याः । गङ्गाया इत्त्यर्थः । \`स्त्रवन्ती निम्रगापगा' इत्यमरः । तथा कृत्तिकाभिश्च सस्पृहं स्वेच्छं यथा तथा । \`इच्छा काङ्क्षा स्पृहेहा तृट्' इत्यमरः । अस्मदीयपयोधरस्त्रवदमृतपाताऽयमिदानीमेतदीयस्तनपयः- पिबन्फारप्यस्मदीयपयोधरपयोऽपि स्मरेदेवंभूतेच्छासहितमित्यर्थः । मुहुर्मुहुरनुवेलमीक्ष्यमाणोऽवलोक्यमानः सन्नशेषं सकलं यल्लोकत्रयं तस्य मातुः पोषिण्या अस्या देव्याः स्तन्या स्तने भवा । \`धेट् पाने' कर्तरि लुङ् । \`विभाषा घ्राधेडि' -ति सिज्लुग्न ॥ 11.24 ॥  
 (1)सुखाश्रुपूर्णेन मृगाङ्कमौलेः कलत्रमेकेन मुखाम्बुजेन ।  
 तस्यैकनालो(2) द्गतपञ्चपद्मलक्ष्मीं क्रमात्षड्वदनीं (3)चुचुम्ब ॥ 11.25 ॥  
 {1.सुखास्त्रपूर्णेन.2.उद्रभ.3.चचम्बे.}  
 अन्वयः- मृगाऽङ्कमौलेः कलत्रम् एकनालोद्गतपञ्चपद्मलक्ष्मीं तस्य षड्वदनीं सुखाऽश्रुपूर्णेन एकेन मुखाऽम्बुजेन क्रमात् चुचुम्ब ।  
 सीo- सुखेति । मृगाङ्कमौलेर्हरस्य कलत्रं भार्या । \`कलत्रं श्रोणिभार्ययोः' इत्यमरः । एकनाल एककाण्ड उद्रतान्युदितानि यानि पञ्चपद्मानि तेषां लक्ष्मीरिव शोभेव लक्ष्मीः शोभा यस्यास्तथाभूतां तस्य कुमारस्य षण्णां वदनानां समाहारं षड्वदनीम् । \`द्विगोः' इति ङीप् । इह संख्यासादृश्यमन्तरा न विरोधः । सुखाश्रपूर्णेनानन्दाश्रुजलपरिपूरितेनैकेन मुखाम्बुजेन वदनकमकलेन क्रमाद्यथाक्रमं चुचुम्ब स्पृष्टवती । अतिशयप्रेमवशादिति भावः ॥ 11.25 ॥  
 (4)हैमी फलं हेमगिरेर्लतेव विकस्वरं नाकनदीव पद्मम् ।  
 पूर्वेव दिङ्नूतनमिन्दुमाभात्तं पार्वती नन्दनमादधाना ॥ 11.26 ॥  
 {4.हैमम्.}  
 अन्वयः- तं नन्दनम् आदधाना पार्वती फलं दधाना हेमगिरेः हैमी लता इव विकस्वरं पद्मं दधाना नाकनदी इव नूतनम् इन्दुं दधाना पूर्वा दिक् इव आभात् ।  
 सीo-- हैमीति । तं नन्दनं तनयमादधाना सा पार्वती । फलं दधानां हेमगिरेः सुमेरोः संबन्धिनी । तदुत्पन्नेत्यर्थः । हैमी हेमविकारा । विकारार्थकेऽपि \`टिढ्ढे-' ति ङीप् । लतेव । विकस्वरं प्रफुल्लं पद्मं कमलं दधाना नाकनदीव गङ्गेव । नूतनं नवोदयमिन्दुं दधाना पूर्वा पूर्वसंज्ञिका दिगिव । आभाच्छुशुभे । अत्र मालोपमालंकारः ॥ 11.26 ॥  
 प्रीतात्मना (1)सा प्रयतेन दत्तहस्तावलम्बा शशिशेखरेण ।  
 कुमारमुत्सङ्गतले दघाना विमानमभ्रंलिहमारुरोह ॥ 11.27 ॥  
 {1.सुप्रयतेन.}  
 अन्वयः- कुमारम् उत्सङ्गतले दधाना सा प्रीतात्मना प्रयतेन शशिशेखरेण दत्तहस्ताऽवलम्बा (सती) अभ्रंलिहं विमानम् आरुरोह ।  
 सीo- प्रीतेति । कुमारं पुत्रमुत्सङ्गतले दधाना बिभ्रती सा देवी प्रीतात्मना प्रसन्नीभूतमनसा प्रयतेन सावधानेन । न तु संभ्रमितेन । \`नयवत्मंगाः प्रभवतां हि धियः' इति न्यायादिति भावः । तथाभूतेन शशिशेखरेण शिवेन दत्तहस्तावलम्बा सती । अत्यतिप्रेमभरादिति भावः । अभ्रंलिहमाकाशस्पृशं । \`वहाभ्रे लिहः' इति खश् । विमानमारुरोहारुढा ॥ 11.27 ॥  
 महेश्वरोऽपि प्रमदप्ररुढरोमोद्गमो भूधरनन्दनायाः ।  
 (2)अङ्कादुपादत्त (3)तदङ्कतः (4)सा तस्यास्तु (5)सोऽप्यात्मजवत्सलत्वात् ॥ 11.28 ॥  
 {2.अकाण्डमादृत्त.3.तमङ्कतः.4.सः.5.सौभ्यात्मज.}  
 अन्वयः-- प्रमदप्ररुढरोमोद्गमो महेश्वरोऽपि आत्मजवत्सलत्वात् भूधरनन्दनायाः अङ्कात् (तम्) उपादत्त, सोऽपि तस्याः (अङ्कात् उपादत्त) ।  
 सीo- महेश्वर इति । प्रमदेनानन्देन प्ररुढा रोमोद्गमा यस्य तथाभूतो महेश्वरोऽप्यात्मजे पुत्रे वत्सलत्वाद् दयावत्त्वाद्धेतोर्भूधरनन्दनायाः पार्वत्या अङ्कादुत्सङ्गतस्तं पुत्रमुपादत्ताग्रहीत् । अथ च तदङ्कतो हरोत्सङ्गात्सा देव्युपादत्त । अथ च सोऽपि हरोऽपि तस्या देव्या अङ्कादुपादत्त । इत्यनुवेलमन्योन्यग्रहणं चक्रतुरित्यर्थः ॥ 11.28 ॥  
 (6)दधानया नेत्रसुधैकसत्रं(7) पुत्रं पवित्रं सुतया (8)तयाद्रेः ।  
 संश्लिष्यमाणा शशिखण्डधारी(9) विमानवेगेन (10)गृहाज्जगाम ॥ 11.29 ॥  
 {6.दत्वानया.7.पाधम.8.तथा.9.मौलिः;वाही.10.गृहम्.}  
 अन्वयः-- शशिखण्डधारी नेत्रसुधैकसत्रं पवित्रं पुत्रं दधानया तया अद्रेः सुतया संश्लिष्यमाणः (सन्) विमानवेगेन गृहान् जगाम ।  
 सीo-- दधानेति । शशिखण्डधारी महेश्वरः । सुधाया अमृतस्यैकं केवलं सत्रं सदादानम् \`सत्रमाच्छादने यज्ञे सदादाने धनेऽपि च' इत्यमरः । नेत्रयोः संबन्धि सुधैकसत्रं येन नेत्रयोरमृतवत्सुखदातारमित्यर्थः । तथा पवित्रं पूतम् । \`पुवः संज्ञायाम्' इति त्रन्प्रत्ययः । तथाभूतं पुत्रं सुतं दधानया बिभ्रत्या तयाद्रेर्हिमालयस्य सुतया कन्यया पार्वत्या कर्त्र्या । संश्लिष्यमाणः स्नेहवशादालिङ्ग्यमानः सन्विमानस्य वेगेन गृहञ्जगाम प्रययो । \`गृहाः पुंसु च भूम्त्येव' । इत्यमरः ॥ 11.29 ॥  
 (1)अधिष्ठितः स्फाटिकशैलश्रृङ्गे तुङ्गे निजं(2) धाम(3) निकामरम्यम् ।  
 महोत्सवाय (4)प्रमथप्रमुख्यान् (5)पृथून्गणाञ्शंभुरथादिदेश ॥ 11.30 ॥  
 {1.अधिष्ठित.2.निजे.3.धामन् कामरम्ये;धाम्नि निकामरम्ये.4.प्रमथान्स नाथः.5.महिम्ना स्वमुदा;प्रथिम्नां पृथक्.}  
 अन्वयः- अथ शम्भुः तुङ्गे स्फाटिक शैलश्रृङ्गे निकामरम्यं निजं धाम अधिष्ठितः (सन्) महोत्सवाय पृथून् प्रथमप्रमुख्यात् गणान् आदिदेश ।  
 सीo-- अधिष्ठित इति । अथानन्तरं शंभुर्महेश्वरस्तुङ्गे उन्नते स्फटिकमयः स्फाटिको यः शैलः कैलासस्तस्य श्रृङ्गे शिखरे । \`श्रृङ्गं प्राधान्यसान्वोश्च' इत्यमरः । निकामरम्यमतिमनोहरं निजं स्वीयम् । \`स्वके नित्ये निजं त्रिषु' इत्यमरः । अधिष्ठितः सन् । \`अधिशीङ्-' इत्यादिनाधारस्य कर्मसंज्ञा । महोत्सवाय महोत्सवं कर्तुम् \`तुमर्थाच्चे'ति चतुर्थी । पृथून्महतः प्रमथप्रमुख्यान्प्रमथादीन्गणानादिदेशाज्ञापयामास ॥ 11.30 ॥  
 (6)पृथुप्रमोदः (7)प्रगुणो गणानां गणः समग्रे वृषवाहनस्य ।  
 गिरीन्द्रपुत्र्यास्तनयस्य जन्मन्यथोत्सवं संववृते विधातुम् ॥ 11.31 ॥  
 {6.प्रमोद.7.प्रगुण.}  
 अन्वयः- अथ पृथप्रमोदः प्रगुणः समग्रः गणानां गणः वृषवाहनस्य गिरीन्द्रपुत्र्याश्च तनयस्य जन्मनि उत्सवं विधातुं संववृते ।  
 सीo- पृथ्विति । अथानन्तरं पृथुर्महान्प्रमोदो हर्षो यस्य । तथा प्रकृष्टा गुणा यस्यैवंविधः समग्रः संपूर्णो गणानां गणः प्रमथादीनां समूहो वृषवाहनस्य महेश्वरस्य गिरीन्द्रपुत्र्याः पार्वत्याश्च तनयस्य जन्मन्युत्सवं विधातुं कर्तुं संववृते संवृत्तः । उद्युक्त इति यावत् ॥ 11.31 ॥  
 इतः परं सप्तभिरुत्सवानेवाह -  
 स्फुरन्मरीचिच्छुरिताम्बराणि संतानशाखिप्रसवाञ्चितानि ।  
 (1)उच्चिक्षिपुः काञ्चनतोरणानिगणा (2)वराणिस्फटिकालयेषु ॥ 11.32 ॥  
 {1.विचिक्षिपुः.2.क्षलानि.}  
 अन्वयः- गणाः स्फटिकालयेषु स्फुरन्मरीचिच्छुरिताऽम्बराणि सन्तानशाखिप्रसवाऽञ्चितानि वराणि काञ्चनतोरणानि उञ्चिक्षिपुः ।  
 सीo- स्फुरदिति । गणाः प्रमथाः स्फटिकालयेषु स्फटिकगृहेषु स्फुरन्त्यो भासमाना या मरीचयः किरणास्ताभिश्छुरितं मिश्रीकृतमम्बरं यैस्तानि । संतानशाखिनां देववृक्षाणां प्रसवानि पत्त्राणि तैरञ्चितानि निर्मितानि वराणि श्रेष्ठानि काञ्छनं काञ्चनस्य विकारः काञ्चनं स्वर्णसूत्रं तदाधेयीभूतानि तोरणानि मालाविशेषनुच्चिक्षिपुरुच्चैश्चिक्षिपुः । बबन्धुरित्यर्थः ॥ 11.32 ॥  
 दिक्षु प्रसर्पस्तदधीश्वराणामयामराणामिव (3)मध्यलोके ।  
 महोत्सवं शंसितुमाहतोऽन्यैर्दध्वान धीरः (4)पटहः पटीयान् ॥ 11.33 ॥  
 {3.नाकिलोके.4.धीरम्.}  
 अन्वयः- अथ दिक्षु प्रसर्पन् तदधीश्वराणाम् अमराणां पटीयान् धीरः पटहः अन्यैः आहतः (यन्) मध्यलोके महोत्सवं शंसितुम् इव दध्वान ।  
 सीo- दिक्ष्विति । अथ तोरणोत्क्षेपानन्तरम् । दिक्षु दशसु दिशासु प्रसर्पन्प्रसिद्धो भवन् । आत्मनिनादेनेति शेषः । गम्यमानार्थत्वादप्रयीगः । तासां दिशामधीश्वराणां दिक्पालानाममराणां देवानामिन्द्रादोनां संबन्धी पटीयान्समर्थः । धोरनिनाद इति शेषः । धीरो गम्भीरः पटहोऽन्यैर्भृत्यभृतैरमरैराहतस्तडितः सन् मध्यश्चासौ लोकश्च मध्यलोकः । भूलोक इत्यर्थः । तस्मिन् महोत्सवम् । अत्रापि भवत्पुत्रजन्मनास्माकं महानुत्सवो जात इति शंसितुमिव कथयितुमिव । दध्वान ध्वनिं चकार । ध्वनिकरणे महोत्सवज्ञापनस्य फलत्वाभावेऽपि फलत्वकल्पनात्फलोत्प्रेक्षा ॥ 11.33 ॥  
 महोत्सवे तत्र समागतानां गन्धर्वविद्याधरसुन्दरीणाम् ।  
 संभावितानां गिरिराजपुत्र्या गृहेऽभवन्मङ्गलगीतकानि ॥ 11.34 ॥  
 अन्वयः-- तत्र महोत्सवे समागतानां गृहे गिरिराजपुत्र्या संभावितानां गन्धर्वविद्याधर-सुन्दरीणां मङ्गलगीतकानि अभवन् ।  
 सीo-- महेति । तत्र महोत्सवे समागतानां प्राप्तानामत एव गृहे गिरिराजपुत्र्या भवान्या संभावितानां पूजितानाम् । सत्कृतानामित्यर्थः । गन्धर्वा विद्याधराश्च देवविशेशास्तेषां सुन्दरीणां स्त्रीणां स्त्रीणां स्त्रीकर्तृकाणि मङ्गलगीतकानि मङ्गलप्रयोजनगीतान्यभवन् जातानीत्यर्थः ॥ 11.34 ॥  
 सुमङ्गलोपायन(1) पात्रहस्तास्तं मातरो मातृवदभ्युपेताः(2) ।  
 विधाय दूर्वाक्षतकानि मूर्ध्नि निन्युः स्वमङ्कं गिरिजातनूजम् ॥ 11.35 ॥  
 {1.तूर्णम्.2.अभ्युपेताः.}  
 अन्वयः- सुमङ्गलोपायनपात्रहस्ताः अभ्युपेताः मातरः मूर्ध्नि दूर्वाक्षतकानि निधाय तं गिरिजातनूजं मातृवत् स्वम् अङ्कं निन्युः ।  
 सीo- सुमङ्गलेति । सुमङ्गलानि यान्युपायनान्युपदासामग्र्यस्तेषां पात्रं तत्सहिता हस्ता यासामेवंभूताः सत्योऽभ्युपेताः प्राप्ता मातरो ब्राहयाद्याः । सप्तेति शेषः । \`ब्राह्मी माहेश्वरी चैव कौमारी वैष्णवी तथा । वाराही च तथेन्द्रणौ चामुण्डा सप्त मातरः ॥' इत्यमरः । मूर्ध्नि शिरसि दूर्वाक्षतानि निधाय संस्थाप्य तं गिरिजातनूजं कुमारं मातृवत्पार्वतीवत्तत्तुल्यं यथा तथा स्वं स्वीयमङ्कं निन्युः । स्वङ्के स्थापयामासुरित्यर्तः । मातृवदित्यनेन तासामप्यत्र महत्प्रेमास्तीति दर्शितम् ॥ 11.35 ॥  
 ध्वनत्सु तूर्येषु सुमन्द्रमङ्क्यालिङ्ग्योर्ध्वकेष्वप्सरसो रसेन ।  
 सुसन्धिबन्धं ननृतुः सुवृत्तगीतानुगं भावरसानुविद्धम् ॥ 11.36 ॥  
 अन्वयः-- अङ्क्यालिङ्ग्योर्ध्वकेषु तूर्येषु सुमन्द्रं ध्वनत्सु अप्सरसः रसेन सुसन्धिबन्धं सुवृत्तगीताऽनुगं भावरसाऽनुविद्धं ननृतुः ।  
 सीo- ध्वनत्स्विति । अङ्क्यालिङ्ग्योर्ध्वकेष्वेतत्संज्ञकेषु तूर्येषु वाद्येषु सुतरां मन्द्रं गम्भीरं यथा तथा । \`कलो मन्द्रस्तु गम्भीरे' इत्यमरः । ध्वनस्तु शब्दायमानेषु सत्सु । अप्सरसो रम्भादिका रसेन स्नेहेन शोभना मधुराः संधयः स्वरसंध्यादयो येषु तथाभूता बन्धाः गीतप्रबन्धा यत्र यस्मिन्कर्मणि । सुवृत्तानि शोभनच्छन्दांसि गीतानुगानि यत्र यस्मिन्कर्मणि । सुवृत्तानि शोभनच्छन्दांसि गीतानुगानि यत्र यस्मिन्कर्मणि । भावा रत्यादयरसाः श्रृङ्गारादयस्तैरनुविद्धं व्याप्तं यत्र यस्मिन् कर्मणि यथा तथा ननृतुर्गात्राणि विचिक्षिपुः ॥ 11.36 ॥  
 वाता ववुः सौख्यकराः प्रसेदुराशा विधूमो हुतभुग दिदीपे ।  
 जलान्यभूवन्विमलानि तत्रोत्सवेऽन्तरिक्षे प्रससाद सद्यः ॥ 11.37 ॥  
 अन्वयः- तत्र उत्सवे वाताः सौख्यकरा ववुः, आशाः प्रसेदुः, हुतभुक् विधूमो दिदीपे, जलानि विमलानि अभृवन् ; अन्तरिक्षं सद्यः प्रससाद ।  
 सीo- वाता इति । तत्रोत्सवे । वाताः पवनाः सौख्यकरा ववुश्चेलुः । आशा दिशः प्रसेदुर्निर्मला बभूवुः । हुतभुगग्निर्विधूमो निर्धूमः सन्दिदीपे ज्वलति स्म । \`दोपी दीप्तौ' इति लिट् । जलानि विमलान्यभूवन् । \`भवो हि लोकाभ्युदयाय तादृशाम्' । इति न्यायादिति भावः ॥ 11.37 ॥  
 गम्भीरशङ्ख(1)ध्वनिमिश्रमुच्चैर्गूहोद्भवा दुन्दुभयः प्रणेदुः ।  
 दिवौकसां व्योम्नि विमानसङ्घा (2)विमुच्य पुष्पप्रचयान्प्रसस्त्रुः ॥ 11.38 ॥  
 {1.शब्द.2.विमुञ्चता पुष्पचयान;विमुच्यते पुष्पचयान्.}  
 अन्वयः- गृहेद्भवा दुन्दुभयो गम्भीरशङ्खध्वनिमिश्रम् उच्चैः प्रणेदुः । दिवौकसां विमानसङ्घाः व्योम्नि पुष्पप्रचयान् विमुच्य प्रसस्त्रुः ।  
 सीo- गम्भीरेति । गृहोद्भवा महेश्वरनिकेतनीया दुन्दुभयो गम्भीरो मन्द्रो यः शङ्खध्वनिः पाञ्चजन्यशब्दस्तेन मिश्रं यथा स्थात्तथोच्चैः प्रणेदुः \`उसर्गादसमासेऽपि' इति णत्वम् । अथ च दिवौकसां देवानां विमानसङ्खा व्योम्नि पुष्पप्रचयान्विमुच्य विकोर्य प्रसस्त्रुः । प्रतस्यिर इत्यर्थः ॥ 11.38 ॥  
 इत्थं महेशाद्रिसुतासुतस्य (3)जन्मोत्सवे संमदयांचकार ।  
 चराचरं विश्वमशेषमेतत्परं चकम्पे किल तारकश्रीः ॥ 11.39 ॥  
 {3.जन्मीत्सवः.}  
 अन्वयः- महेशाऽद्रिसुतासुतस्य इत्थं जन्मोत्सवे अशेषं चराऽचरं विश्वं संमदयाञ्चकार । परं तारकश्रीः चकम्पे किल ।  
 सीo-- इत्थमिति । महेशो हरः । अद्रिसुता पार्वती तस्याः सुतस्य पुत्रस्येत्थमेवंभूते जन्मोत्सवेऽशेषं समस्तं चराचरं स्थारजङ्गममेतद्विश्वंजगत्संमदयांचकारोन्मत्तीचकार । उन्मादसाधनैरिति शेषः । परं केवलं तारकस्य तारकासुरस्य श्रीर्लक्ष्मीश्चकम्पे । बिभायेत्यर्थः ॥ 11.39 ॥  
 ततः कुमारः (1)समुदां निदानैः (2)स बाललीलाचरितैर्विचित्रैः ।  
 गिरीशगौर्योहृदयं जहार मुदे न हृद्या किमु बालकेलि ॥ 11.40 ॥  
 {1.समुद्धः.2.स्वबाललीलाललितः.}  
 अन्वयः- ततः स कुमार, विचित्रैः समुदां निदानैः बाललीलाचरितैः गिरीशगौर्योः हृदयं जहार । हृद्या बालकेलिः मृदे न किमु ?  
 सीo- तत इति । ततोऽनन्तरं स कुमारो विचित्रैरनेकरुपैरत एव समुदां सुतरां प्रीतीनां निदानैरादिकारणैः । \`निदानं त्वादिकारणम्' इत्यमरः । बाललीलाचरितैः शिशुक्रीडाचरितैर्गिरीशगौर्योः शिवपार्वत्योः । अभ्यर्हितत्वाद्वह्वचोऽपि पूर्वनिपातः । हृदयं मनो जहार । प्रसादयामासेत्यर्थः । हृद्या मनोहरा बालकेलिर्मुदे न किमु भवतीति । किं तु भवत्येवेत्यर्थः ॥ 11.40 ॥  
 महेश्वरः शैलसुता (3)च हर्षा(4)त्सतर्षमेकेन मुखेन गाढम् ।  
 अजातदन्तानि (5)मुखानि सूनोर्मनोहराणि (6)क्रमत(7)श्चुचुम्ब ॥ 11.41 ॥  
 {3.अपि.4.सहर्षम्.5.वक्त्राणि.6.क्रमशः.7.चुचुम्बे.}  
 अन्वयः- महेश्वरः शैलसुता च हर्षात् सतर्षम् अजातदन्तानि मनोहराणि सूनोः मुखानि क्रमतः चुचुम्ब ।  
 सीo-- महेश्वर इति । महेश्वरो हरः शैलसुता पार्वती च हर्षाद्धेतोः सतृष्णं यथा तथा जातदन्तान्युद्भूतदशनानि मनोहराणि सूनोः कुमारस्य मुखान्येकेन मुखेन गाढं दृढं यथा तथा क्रमतो यथाक्रमं चुचुम्ब पस्पर्श । अत्र कर्तृद्वयस्य पार्थक्येन क्रियान्वयो विधेयः । अन्यथा द्विवचनापत्तिरिति विवेचनीयम् ॥ 11.41 ॥  
 क्वचित्स्खलद्भिः क्वचिदस्खलद्भिः क्वचित्प्रकम्पैः ।  
 बालः (8)स लीलाचलनप्रयोगैस्तयोर्मदं वर्धयति स्म पित्रोः ॥ 11.42 ॥  
 {8.सलीलम्.}  
 अन्वयः- स बालः क्वचित् स्खलद्भिः क्वचित् अस्खलद्भिः क्वचित् प्रकम्पैः क्वचित् अप्रकम्पैः, लीलाचलनप्रयोगैः तयोः पित्रोः मुदं वर्धयति स्म ।  
 सीo- क्वचिदिति । स बालः कुमारः क्वचित्प्रदेशे स्खलद्भिः पतद्भिः क्वचित्प्रदेशेऽस्खलद्भिः क्वचिद्देशे प्रकम्पैः प्रकृष्टकम्पैः क्वचित्प्रेदेशेऽप्रकम्पैर्लीलया ये चलनप्रयोगास्तैर्निमित्तभूतैस्तयोः पित्रोर्जननीजनकयोः । माता च पिता च पितरौ तयोः पित्रोः । \`पिता मात्रा' इत्येकशेषः । स मुदं प्रीतिं वर्धयति स्म । \`कन्दलयांचकार' इत्यपि पाठः । अर्थः स एव ॥ 11.42 ॥  
 अहेतुहासच्छुरिताननेन्दुर्गृहाङ्गण(1)क्रीडनधूलिधूम्रः ।  
 मुहुर्वदन्किचिदलक्षितार्थं मुदं तयोरङ्कगतस्ततान ॥ 11.43 ॥  
 {1.गोहाङ्गण.}  
 अन्वयः- गृहाऽङ्गणक्रीडनघूलिधूम्रः अङ्कगतः (कुमारः) अहेतुहासच्छुरिताननेन्दुः अलक्षिताऽर्थं मुहुः किञ्चित् वदन् तयोः मुदं ततान ।  
 सीo- अहेत्विति । हृहाङ्गणे यत्क्रीडनं तेन निमित्तेन धूलिभी रजोभिर्धूम्रो धूसरः सन्नङ्कगत उत्सङ्गं प्राप्तः कुमारः । अहेतुरकारणो यो हासो हसितं तेन च्छुरितो मिश्रित आननेन्दुर्मुखचन्द्रो यस्य । अलक्षितार्थमव्यक्तार्थं मुहुः किंचिद्वदंस्तयोर्मुदं प्रीतिं ततान चकार ॥ 11.43 ॥  
 गृङ्णान्विषाणे हरवाहनस्य स्पृशन्नुमा (2)केसरिणं सलीलम् ।  
 स भृङ्गिणः सूक्ष्मतरं शिखग्रं कर्षन्बभूव प्रमदाय पित्रोः ॥ 11.44 ॥  
 {2.केसरिणः सटालीः.}  
 अन्वयः- स हरवाहनस्य विषाणे गृह्णान् उमाकेसरिणं सलीलं स्पृशन् भृङ्गिणः सूक्ष्मतरं शिखाऽग्रं स्पृशन् पित्रोः प्रमदाय बभूव ।  
 सीo- गृङ्णान्निति । स कुमारः । हरवाहनस्य वृषस्य विषाणे श्रृङ्गे गृङ्णान् । कराभ्यामिति शेषः । तथोमाकेसरिणं पार्वतीसिंहं सलीलमप्रयासं यथा तथास्पृशन् । तथा भृङ्गिणोगणस्य सूक्ष्मतरं शिखाग्रं कर्षन् । पित्रोर्जननीजनकयोः प्रमदाय हर्षाय बभूव । क्रियाग्रहणात्संप्रदानत्वम् ॥ 11.44 ॥  
 एको नव द्वौ दशा पञ्च सप्तेत्यजीगणन्ना(1)त्ममुखं प्रसार्य ।  
 महेशकण्ठोरगदन्तपङ्क्तिं (2)तदङ्कगः शैशव(3)मौग्ध्यमैशिः ॥ 11.45 ॥  
 {1.मञ्जु.2.तदङ्गः.3.नुन्नमीतिः,मुग्धमैशिः.}  
 अन्वयः-- तदङ्कगः ऐशिः आत्ममुखं प्रसार्य महेशकण्ठोरगदन्तपङ्क्तिम् एको नव द्वौ दश पञ्च सप्त इति शैशवमौग्ध्यं (दधानः) अजीगणत् ।  
 सीo- एव इति । तस्य पितुरङ्कग उत्सङ्गगत एशिः । ईशस्यापत्यमित्यर्थः । \`अत इञ्' इत्यपत्यार्थ इञ् । आत्ममुखंप्रसार्य महेशस्य ये कण्ठोरगाः सर्पास्तेषां दन्तपङ्क्तिम् । एको नव द्वौ दशा पञ्च सप्तेत्यजीगणत्संख्यातवान् । यतः शैशवमौग्ध्यं बालत्वनिमित्तमूढतां दधानः । अजीगणदिति गणतेर्लुङ् । \`ई चगणः' इत्यभ्यासाकारस्येकारः ॥ 11.45 ॥  
 कपर्दिकण्ठान्तकपालदाम्नोऽङ्गुलिं प्रवेश्याननकोटरेषु ।  
 दन्तानुपात्तुं रभसी बभूव मुक्ताफलभ्रान्तिकरः(4) कुमारः ॥ 11.46 ॥  
 {4.करान,धरः.}  
 अन्वयः-- कुमारः कपर्दिकण्ठाऽन्तकपालदाम्नः आननकोटरेषु अङ्गुलिं प्रवेश्य भुक्ताफलभ्रान्तिकरः दन्तान् उपात्तुं रभसी बभूव ।  
 सीo- कपर्दीति । कुमारः कार्तिकेयः कपर्दिकण्ठान्ते शिवकण्ठमध्ये स्थितस्य कपालदाम्नो मृकरोटोस्त्रज आननकोटरेषु वदनकूपेषु । \`कोटरो नागरे कूपे पुष्करिण्युच्चघाटके' । इति मेदिनी । अङ्गुलिं प्रवेश्य दन्तानुपात्तुं ग्रहीतुं रभसी रभसो वेगोऽस्यास्तीति तथोक्तः । \`रभसो वेगहर्षयोः' । इति मेदिनी । बभूव । एतान्वेगेन गृङ्णामोत्यैच्छदित्यर्थः, यतो मुक्ताफलभ्रान्तिकरो मौक्तिकभ्रमकारी ॥ 11.46 ॥  
 शंभोः शिरोऽन्तःसरितस्तरङ्गान्विगाह्य गाढं शिशिरान्नसेन ।  
 (1)स जातजाड्यं निजपाणिपद्ममतापयद्भालविलोचनाग्नौ ॥ 11.47 ॥  
 {1.संजातजाड्यः.}  
 अन्वयः- स शिशिरान् शम्भोः शिरोऽन्तः सरितः तरङ्गान् रसेन गाढं विगाह्य जातजाड्यं निजपाणिपद्मं भालविलोचनाऽग्नौ अतापयत् ।  
 सीo- शंभोरिति । स कुमारः । शिशिराञ्छीतलाञ्छंभोः संबन्धिनः शिरसोऽन्तर्मध्ये स्थितायाः सरितो गङ्गायास्तरङ्गान्रसेन स्वादेन । स्वादोत्र त्वगिन्द्रियग्राह्यत्वेन विवक्षितः । \`रसो गन्धरसे जले । श्रृङ्गारादौ विषे वीर्ये तक्रादौ द्रव्यरागयोः । देहधातुप्रभेदे च पारदस्वादयोः पुमान्' । इति मेदिनी । गाढं दृढम् । \`गाढबाढदृढानि च' । इत्यमरः । विगाह्यावगाह्य । अत एव जातजाड्यं जातशीतकृतजहत्वं निजपाणिपद्मं स्वीयकरकमलं भाले यद्विलोचनं तत्र योऽग्निस्तत्रातापयत् । अन्योऽपि शीतजडं हस्तमग्नौ तापयति तद्वदिति भावः ॥ 11.47 ॥  
 किंचित्कलं (2)भङ्गुरकन्धरस्य नमज्जटाजूटधरस्य शंभोः ।  
 प्रलम्बमानं किल कौतुकेन चिरं चुचुम्बे मुकुटेन्दुखण्डम् ॥ 11.48 ॥  
 {2.भङ्गुरकण्ठरम्य.}  
 अन्वयः- किञ्चित् भङ्गुरकन्धरस्य (स कुमारः) नमज्जटाजूटधरस्य शम्भोः प्रलम्बमान कलं मुकुटेन्दुखण्डं कौतुकेन चिरं चुचुम्बे किल ।  
 सीo- किंचिदिति । किंचिद्भङ्गुरा पतनशीला । \`भञ्जभासमिदो धुरच्' इति घुरच् । \`चजोः' इति कुत्वम् । कन्धरा ग्रोवा यस्य । बालत्वात् स कुमारो नमज्जटाजूटस्य धरस्तस्य शंभोर्हरस्य शंभोर्हरस्य प्रलम्बमानमाश्रयमाणं कलं मधुरं मुकुटेन्दुखण्डं मुकुटचन्द्रशकलम् । \`भिर्त्त शकलखण्डे वा' इत्यमरः । कौतुकेनानन्देन चिरं बहुकालं चुचुम्बे । पस्पर्शेत्यर्थः ॥ 11.48 ॥  
 इत्थं शिशोः (3)शैशवकेलिवृत्तैर्मनोभिरामैर्गिरिजागिरीशौ ।  
 (4)मनोविनोदैकरसप्रसक्तौ दिवानिशं नाविदतां कदाचित् ॥ 11.49 ॥  
 {3.कनव.4.मुदा.}  
 अन्वयः- गिरिजागिरीशौ मनोऽभिरामैः इत्थं शिशोः शैशवकेलिवृत्तैः मनोविनोदैकरसप्रसक्तौ कदाचित् (अपि) दिवानिशं न अविरताम् ।  
 सीo- इत्थमिति । गिरिजागिरीशौ मनोभिरामैर्मनोरमैरित्थमेवंभूतैः शिशोः कुमारस्य शैशवक्य बाल्यस्य याः केलयस्यासां वृत्तैश्चरित्रैः । \`वृत्तं पद्ये चरित्रे त्रिष्वतीते दृढनिस्तले' इत्यमरः । मनसो विनोदस्तत्र य एको रसः प्रीतिस्तत्र प्रसक्तावासक्तौ सन्तौ कदाचिदपि दिवानिशमहर्निशं नाविदतां नाबुध्येताम् । अगाधपुत्रोत्सवार्णवमग्नत्वादिति भावः ॥ 11.49 ॥  
 इति बहुविधं बालक्रीडाविचित्रविचेष्टितं  
 ललितललितंसान्द्रानन्दं मनोहरमाचरन् ।  
 अलभतपरां (1)बुद्धिं षष्ठे दिने नवयौवनं  
 स किल सकलं शास्त्रं शस्त्रं विवेद (2)विभुर्यया ॥ 11.50 ॥  
 {1.वृद्धिम्.2.विभोरपि.}  
 अन्वयः- इति बहुविधं ललितललितं सान्द्रानन्दं मनोहरं बालक्रीडाविचित्रविचेष्टितम् आचरन् विभुः स षष्ठे दिने परां बुद्धिं नवयौवनं च अलभत यया सकलं शास्त्रं-शस्त्रं (च) विवेद किल ।  
 सीo- इतीति । इत्येवंभूतं बहुविधं नाना प्रकारकं ललितललितं ललितप्रकारमतिसुन्दरं सान्द्र आनन्दो येन । मनोहरं बालक्रीडाया विचित्रं विचेष्टितं चेष्टाम् । चरित्रमिति यावत् । आचरन्विदधद्विभुः स कुमारः षष्ठे दिने परामुत्कृष्टां बुद्धि धिषणां नवयौवनं तारुण्यं चालभत प्राप । यया बुद्ध्या सकलं समस्तं शास्त्रम् । सकलानि शास्त्राणीत्यर्थः । शस्त्रम् । शस्त्राणीत्यर्थः । उभयत्रापि जातावेकवचनम् । विवेद ज्ञातवान् । किलेति प्रसिद्धौ । प्राचीनसत्संस्काराणां किमिवाशक्यमिति भावः । हरिणीच्छन्दः-- \`रसयुगहयौर्न्सौ म्रौ म्लौ गो यदा हरिणी तदा' । इति लक्षणात् ॥ 11.50 ॥  
 इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
    कविविरचितया संजीविनीसमाख्यया व्याख्यया समेतः  
      श्रीकालिदासकृतौ कुमारसंभवे महाकाव्ये  
    कुमारोत्पत्तिर्नामैकादशः सर्गः ॥







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



   ***द्वादशः सर्गः***




 अथ प्रपेदे त्रिदशैरशेषैः क्रूरासुरो(1)पप्लवदुःखितात्मा ।  
 पुलोमपुत्रीदयितोऽन्धकारिं (2)पत्त्रीव तृष्णातुरितः पयोदम् ॥ 12.1 ॥  
 {1.उपद्रव.2.पक्षावतृष्णव्यथितः तृष्णातुरश्चातकवत्.}  
 अन्वयः- अथ क्रूराऽसुरोपप्लवदुःखितात्मा पुलोमपुत्रीदयितः अशेषैः त्रिदशैः (सह) तृष्णाऽऽतुरितः पत्त्री पयोदम् इव अन्धकारिं प्रपेदे ।  
 सीo- अथेति । अथानन्तरं क्रूरस्तीव्रो योऽसुरस्तारकसंज्ञकस्तस्य तत्कर्तृको य उपप्लव उपद्रवः स्वस्थानोच्चाटनादिकस्तेन दुःखितः क्लिष्ट आत्मा यस्य तथाभूतः पुलोमपुत्र्याः शच्या दयितः प्रिय इन्द्रोऽशेषैः समस्तैस्त्रिदर्शैरात्मभृत्यभूतवृन्दारकैः सह तृष्णातुरितस्तृष्णाया तृषया कर्त्र्या आतुरित आतुरीकृतः । \`तत्करोति-' इति णिचि कृते \`णाविष्ठवत्' इति टिलोपः । ततः कर्तरि क्तः । पत्त्री चातकः पयोदमिव । अन्धकारिं हरं प्रपेदे प्राप । अत्र पूर्णोपमालंकारः । सर्गेऽस्मिन्वृत्तमुपजातिः ॥ 12.1 ॥  
 (3)दृप्तारिसंत्रासखिलीकृतात्स कथंचिदम्भोदविहारमार्गात् ।  
 अवातताराभिगिरिं (4)गिरीशगौरीपदन्यासविशुद्धमिन्द्रः ॥ 12.2 ॥  
 {3.दृप्तासुरत्रास.4.गिरीशं.}  
 अन्वयः-- स इन्द्रः दृप्ताऽरिसंत्रासखिलीकृतात् अम्मोदविहारमार्गात् गिरीशगौरीपदन्यासविशुद्धं गिरिम् अभि कथञ्चित् अवाततार ।  
 सीo- दृप्तेति । स इन्द्रः । दृप्तोऽभिमानी योऽरिस्तारकस्तस्माद्यः संत्रासो भयं तेन खिलीकृताद् दुरवगाह्यमानीकृतादम्भोदानां मेघानां विहारो यत्र स चासौ मार्गश्च । आकाशमित्यर्थः । तस्मात् गिरीशसहिता या गौरी भवानी तस्याः पदे चरणे तयोर्न्यासो निधानं तेन विशुद्धं पवित्रं गिरिं कैलासमभि संमुखं कथंचित्केनापि प्रकारेण । कष्टेनेत्यर्थः । अवाततारोत्ततार । गिरीशगौरीति गिरीशस्याभ्यर्हितत्वाद्वह्खचोऽपि पूर्वनिपात इति वा ॥ 12.2 ॥  
 संक्रन्दनः स्यन्दनतोऽवतीर्य मेघात्मनो मातलिदत्तहस्तः ।  
 (1)पिनाकिनोऽथालयमुच्चचाल शुचौ(2)पिपासाकुलितो यथाम्भः ॥ 12.3 ॥  
 {1.पिनाकिरम्यालयम्.2.पिपासाकुलवज्जलौधम्.}  
 अन्वयः- अथ संक्रन्दनः मातलिदत्तहस्तः मेघात्मनः स्यन्दनः अवतीर्य शुचौ पिपासाऽऽकुलितः अम्भः यथा पिनाकिन आलयम् उच्चचाल ।  
 सीo- संक्रन्दन इति । अथानन्तरं संक्रन्दन इन्द्रः । \`संक्रन्दनो दुश्च्यवनः' इत्यमरः । मातलिना सारथिना दत्त आश्रयीकरणार्थमग्रेकृतो हस्तो यस्मै सः । अवलम्बितमातलिहस्तः सन्नित्यर्थः । मेघस्वरुपधारिणे मेघरुपादित्यर्थः । स्यन्दनतो रथात् । पञ्चम्यास्तसिल् । अवतीर्योत्तीर्य शुचौ ग्रीष्मे पिपासया तृष्णया तृषेति यावत् । आकुलित आतुरः पुरुषोऽम्भो यथा जलमिव पिनाकिनो हरस्यालयं निलयमुच्चचाल । उद्दिश्य चलति स्मेत्यर्थः । \`निकाय्यनिलयालयाः' । इत्यमरः । पिपासेति \`अप्रत्ययात्' इत्यकारप्रत्यये टाप् । अत्रापि पूर्णोपमालङ्कारः । सामान्यधर्मस्त्वाकुलितत्वमित्याकुलितत्वे निमित्तभूतौ पिपासोपप्लवौ । अनयोर्बिम्बप्रतिबिम्बभावेन सादृस्यम् ॥ 12.3 ॥  
 इतस्ततोऽथ(3) प्रतिबिम्बभाजं विलोकमानः स्फटिकाद्रिभूमौ ।  
 आत्मानमप्येकमनेकधा स व्रजन्विभोरास्पदमाससाद ॥ 12.4 ॥  
 {3.अपि.}  
 अन्वयः- (अथ व्रजन् सः) स्फटिकाऽद्रिभूमौ इतस्ततः प्रतिबिम्बभाजम् एकम् अपि आत्मानम् अनेकधा विलोकमानः विभोः आस्पदम् आससाद ।  
 सीo- इतस्तत इति । अथानन्तरं व्रजन्गच्छन्स इन्द्रः स्फटिकाद्रिः कैलासस्तस्य भूमौ पृथिव्यामितस्ततौ यत्र तत्र प्रतिबिम्बभाजं प्रतिबिम्बितमेकमप्यात्मानं शरीरमनेकसंख्यं विलोकमानः पश्यन्सन् । विभोर्महेश्वरस्यास्पदं स्थानमाससाद ॥ 12.4 ॥  
 विचित्रचञ्चन्मणिभङ्गि(1)सङ्गं सौवर्णदण्डं दधतातिचण्डम् ।  
 स नन्दिनाधिष्ठितमध्यतिष्ठत्सौधाङ्गणद्वारमनङ्गशत्रोः ॥ 12.5 ॥  
 {1.सङ्गि.}  
 अन्वयः- स विचित्रचञ्चन्मणिभङ्गिसङ्गम् अतिचण्डं सौवर्णदण्डं दधता नन्दिना अधिष्ठितम् अनङ्गशत्रोः सौधाऽङ्गणाद्वारम् अध्यतिष्ठत् ।  
 सीo- विचित्रेति । स इन्द्रः विचित्रा अनेकवर्णाश्चञ्चन्तो दीव्यमाना ये मण्यो रत्नानि तेषां तत्कर्मिका या भङ्ग्यो रचनाविशेषास्तेषां सङ्गः सम्बन्धो यस्य । अनेकवर्णमणिखचितमित्यर्थः । तथातिचण्डमतिभीषणं सौवर्णदण्डं सुवर्णमयवेत्रं दधता विभ्रता नन्दिना गणेनाधिष्ठितं द्वारपालतयाधिश्रितमनङ्गशत्रोः शिवस्य सौधस्य राजसदनसंबन्धिनोऽङ्गणस्याजिरस्य । \`अङ्गणं चत्वराजिरे' । इत्यमरः । द्वारं प्रतीहारम् । \`स्त्री द्वार्द्वारं प्रतीहारः' इत्यमरः । अध्यतिष्ठदधितस्थौ । \`अधिशीङ्स्थासा-' मिति कर्मत्वम् । अन्तःप्रवेशे भगवदाज्ञानुपालर्न कुर्वन् द्वार एव तस्थावित्यर्थः ॥ 12.5 ॥  
 ततः (2)स कक्षाहितहेमदण्डो नन्दी सुरेन्द्रं प्रतिपद्य सद्यः ।  
 प्रतोषयामास (3)सुगौरवेण गत्वा (4)शशंस स्वयमीश्वरस्य ॥ 12.6 ॥  
 {2.स्वकक्षा.3.स गौरवेण.4.सदोमण्डलम्.}  
 अन्वयः- ततः स नन्दी सुरेन्द्रं सद्यः प्रतिपद्य सुगौरवेण प्रतोषयामास स्वयं गत्वा कक्षाऽऽहितहेमदण्डः ईश्वरस्य शशंस ।  
 सीo-- तत इति । ततोऽनन्तरं स नन्दी गणः सुरेन्द्रमिन्द्रं सद्य आशु प्रतिपद्य समीपं प्राप्य सुतरां गौरवेणादरेण स्वगतादिना प्रतोषयामास संतोषितवान् । अथ च स्वयं गत्वा कक्षायां हर्म्यप्रकोष्ठे । \`कक्षा प्रकोष्ठे हर्म्यादेः काञ्च्यां मध्येभबन्धने' । इत्यमरः । आहितः स्थापितो हेमदण्डः सुवर्णवेत्रो येन तथोक्तः सन् । ईश्वरस्य । ईश्वरमित्यर्थः । सम्बन्धविवक्षायां षष्ठी । शशंस कथयामास । ससुरो महेन्द्र आगत इति निवेदितवानित्यर्थः ॥ 12.6 ॥  
 भ्रूसंज्ञयानेन(1) कृताभ्यनुज्ञः सुरेश्वरं तं जगदीश्वरेण ।  
 प्रवेशयामास सुरैः पुरोगः समं स नन्दी सदनं (2)सदस्य ॥ 12.7 ॥  
 {1.तेन.2.हरस्य.}  
 अन्वयः- अनेन जगदीश्वरेण भ्रूसंज्ञया कृताऽभ्यनुज्ञः स नन्दी पुरोगः (सन्) तं सुरेश्वरं सत् अस्म सदनं सुरैः समं प्रवेशयामास ।  
 सीo- भ्रूसंज्ञयेति । अनेन जगतामीश्वरेण महेश्वरेण भ्रूसंज्ञया । भ्रूकुटीचमत्कृतिसंकेतेनेत्यर्थः । कृताभ्यनुज्ञः सुरेन्द्रागमनार्थं कृतानुशासनः स नन्दी गणः पुरोगोऽग्रगामी सन् । तं सुरेश्वरमिन्द्रं सच्छोभनमस्य महेश्वरस्य सदनं गृहं सुरैः समं प्रवेशयामास । प्रवेशितवानित्यर्थः ॥ 12.7 ॥  
 स चण्डिभृङ्गिप्रमुखैर्गरिष्ठैर्गणैरनेकैर्विविधस्वरुपैः ।  
 (3)अधिष्ठितं संसदि (4)रत्नमय्यां सहस्त्रनेत्रः(5) शिवमालुलोके ॥ 12.8 ॥  
 (3.अधिष्ठितायां यदि.4.रत्नवत्याम्.5.सहस्त्रलोकः.)  
 अन्वयः- स सहस्त्रनेत्रो गरिष्ठैः अनेकैः विविधस्वरुपैः चण्‍डिभृङ्गिप्रमुखैः गणैः रत्नमय्यां संसदि अधिष्ठितं शिवम् आलुलोके ।  
 सीo- स इति । स सहस्त्रनेत्र इन्द्रो गरिष्ठैरतिशयेन गुरुभिः । \`प्रियस्थिरे-' त्यादिना गुरुशब्दस्य गरादेशः । अनेकैर्बहुभिर्विविधस्वरुपैर्नानाकृतिभिश्चण्डिभृङ्गिप्रमुखैर्गणैः रत्नमय्यां रत्नप्रचुरायाम् । प्राचुर्ये मयट् । \`टिड्ढे-'ति ङीप् । संसदि सभायामधिष्ठितमुपविष्टं शिवमालुलोके ददर्श । इह \`अधिशीङ्-' इत्याधारस्य कर्मत्वप्रसङ्गो दुर्निवारः । अत एव रत्नमयीं सभां तामिति प्रतिष्ठितमिति वा पठनीयम् । यथास्थितविन्यासे दूषणोद्धारं सुधियो विभावयन्त्विति ॥ 12.8 ॥  
 (6)कपर्द(7)मुद्वद्धमहीनमूर्धरत्नांशुभिर्भासुरमुल्लसद्भिः ।  
 दधानमुच्चैस्तरमिद्धधातोः सुमोरुश्रृङ्गस्य समत्वमाप्तम् ॥ 12.9 ॥  
 {6.कदर्पम्.7.उर्ध्वस्थमहाहि,उद्बन्धमहाहि.}  
 अथ त्रयोदशभिर्महेश्वरं विशिनष्टि-  
 अन्वयः- उद्बद्धुम् उल्लसद्भिः अहीनमूर्धरत्नांऽशुभिः भासुरम् उच्चैस्तरं कपर्दं दधानम् इद्धधातोः सुमेरुश्रृङ्गस्य समत्वम् आप्तम् (शिवं सहस्त्रनेत्र आलुलोके) ।  
 सीo- कपर्दमिति । किंभूतं शिवम् । उद्बद्धं भुजंगरज्जुभिर्दृढीकृतमुल्लसद्भिः शोभमानैरत एवाहीनामिनाः स्वामिनस्तेषां वासुकिप्रभृतिमहासर्पाणां मूर्धसु शिरःसु यानि रत्नानि मणयस्तेषामंशुभिर्मयूखैर्भासुरं दीप्यमानम् । \`भञ्जभासे-' ति धुरच् । उच्चैस्तरं महान्तं कपर्दं जटाजूटं दधानं बिभ्रतम् । \`कपर्दोऽस्य जटाजूटः' इत्यमरः । अथ एव पुनः किंभूतम् इद्धाः प्रवृद्धा धातवो गैरिकादयो यत्र तथाभूतं यत्सुमेरोः स्वर्णाद्रैः श्रृङ्गम् तस्य समत्वं सादृश्यमाप्तं प्राप्तम् ॥ 12.9 ॥  
 बिभ्राणमुत्तुङ्गतरङ्ग(1)मालां गङ्गां जटाजूटतटं(2) भजन्तीम् ।  
 गौरीं तदुत्सङ्गजुषं हसन्तीमिव स्वफेनैः शरदभ्रशुभ्रैः ॥ 12.10 ॥  
 {1.कपाल.2.तलम्.}  
 अन्वयः- उत्तुङ्गतरङ्गमालां जटाजूटतटं भजन्तीं शरदभ्रसुभ्रैः स्वफेनैः तदुत्सङ्गजुषं गौरीं हसन्तीम् इव गङ्गां बिभ्राणम् (शिवं सहस्त्रनेत्र आलुलोके ।)  
 सीo- बिभ्राणमिति । पुनः किंभूतम् । उत्तुङ्गोन्नतगामिनी । उत्प्लवनरीतिगामिनीत्यर्थः । तथाभूता तहङ्गमाला कल्लोलपंक्तिर्यस्याः जटाजूटस्य कपर्दस्य तटं समीपभागं भजन्तीम् । तत्र स्थितामित्यर्थः । तथा शरद्भ्रवच्छरत्कालिकमेघवच्छुभ्रैर्विशदैः स्वफेनैस्तस्य हरस्योत्सङ्गम् जुषते सेवते ताम् । हराङ्कस्थितामित्यर्थः । गौरीं पार्वतीं हसन्तीमिवोपहास्यं कुर्वतीमिव । सापत्न्यप्रयुक्तमनःसंतापं हास्येन स्फुटीकुर्वाणामिवेत्युत्प्रेक्षा । गङ्गां बिभ्राणं दधानम् ॥ 12.10 ॥  
 (1)गङ्गातरङ्गप्रतिबिम्बितैः (2)स्वैर्बहू(3)भवन्तं शिरसा शुधांशुम् ।  
 चलन्मरीचिप्रचयै(4)स्तुषारगौरैर्हिमद्योतितमुद्वहन्तम् ॥ 12.11 ॥  
 {1.तरङ्गः.2.तैः.3.बभ्रुभवन्तम्.4.तुषारगौरैर्दिग्द्योतितम्.}  
 अन्वयः- गङ्गातरङ्गप्रतिबिम्बितैः स्वैः बहूभवन्तं सुधांऽशुं शिरसा उद्वहन्तं तुषारगौरैः चलन्मरीचिप्रचयैः हिमद्यौतितम् (शिवं सहस्त्रनेत्र आलुलोके) ।  
 सीo- गङ्गेति । पुनः किंभूतम् । गङ्गातरंगेषु जाह्नवीकल्लोलेषु प्रतिबिम्बितैः स्वैरात्मभिः । शरीरैरिति यावत् । बहूभवन्तमनेकीभवन्तं सुधांशुं चन्द्रं शिरसा मूर्ध्नोद्वहन्तं दधानम् । अत एव पुनः किंभृतम् । तुषारवत्तुहिनवद् गौरैः सितैः । \`गौरोऽरुणे सिते पीते' इति विश्वः । चलन्तः प्रसरन्तो ये मरीचिप्रचयाः किरणसंघातास्तैर्हिमद्योतितम् । द्योतते शोभते स द्योती । शोभावानित्यर्थः । तस्य भावो द्योतिता । द्युतिरित्यर्थः । हिमवद्धिमसंघातवद्धिमसंघातवद्द्योतिता द्युतिर्यस्य तम् । पूर्वं धवलाङ्गमप्यनेकचन्द्रशोभाभिरधिकधवलीभूतमित्यर्थः ॥ 12.11 ॥  
 भालस्थले लोचन(5)मेधमानधामाधरीभूतरवीन्दुनेत्रम् ।  
 युगान्तकालोचितहव्यवाहं मीनध्वजप्लोषणमादधानम् ॥ 12.12 ॥  
 {5.एधमाननम्.}  
 अन्वयः- भालस्थले एधमानधामाऽधरीभूतरवीन्दुनेत्रं, युगाऽन्तकालोचितहव्य वाहं मीन ध्वजप्रोषणं लोचनम् आदधानम् (शिवं सहस्त्रनेत्र आलुलोके) ।  
 सीo-- भालस्थल इति । भालस्थले ललाटदेश एधमानं वर्धमानं यद्धाम तेजस्तेन निमित्तेनाधरीभूते परिभावमुपागते रवीन्दू एव नेत्रै तस्मात् । ताभ्यामधिकतेजस्कमित्यर्थः । यद्वा । एधमानधाम अधरीभूतं चेति पदद्वयम् तत्रैवं व्याख्येम् । एधमानं धाम तेजो यस्य । वर्धिष्णुतेजस्कमित्यर्थः । तथोन्नतानतस्थानभेदेनाधरीभूते भालस्थनेत्रापेक्षया नीचैर्भूते रवीन्दू एव नेत्रे यस्य । तथा युगान्तकाले प्रलयकाल उचितं परिचितं हव्यवाहमग्निरुपम् । प्रलयकालिकानलरुपमित्यर्थः । अत एव मीनध्वजस्य कामस्य प्लोषणं दाहकम् । \`प्लुष दाहे' कृत्यल्युटो बहुलम्' इति कर्तरि ल्युट् । एवंभूतं लोचनमादधानम्बिम्राणमित्यर्थः ॥ 12.12 ॥  
 महार्हरत्नाञ्चितयो (1)रुदारं स्फुरत्प्रभामण्डलयोः समन्तात् ।  
 कर्णस्थिताभ्यां शशिभास्कराभ्यामुपासितं कुण्डलयोश्छलेन ॥ 12.13 ॥  
 {1.उदार.}  
 अन्वयः- महार्हरत्नाऽञ्चितयोः समन्तात् उदारं स्फुरत्प्रभामण्डलयोः कुण्डलयोः छलेन कर्णस्थिताभ्यां शशिभास्कराभ्याम् उपासितम् (शिवं सहस्त्रनेत्र आलुलोके) ।  
 सीo- महेति । पुनः किंभूतम् । महार्हाणि बहूमूल्यानि यानि रत्नानि मणयस्तैरञ्चितयोः खचितयोरत एवं समन्तात्सर्वत उदारमधिकं यथा स्यात्तथा स्फुरत्प्रसरत्प्रभामण्डलं कान्तिवितानं, ययोस्तथाभूतयोः कुण्डलयोः कर्णभूषणयोश्छलेन कैतवेन कर्णयोः श्रवणयोः स्थिताभ्यामुपविष्टाभ्यां शशिभास्कराभ्यां चन्द्रसूर्याभ्यामुपासितं सेवितम् । कुण्डलविषये कैतवात्सूर्याचन्द्रमसोरारोप्यमाणत्वात्ताद्रूप्यरुपकं कैतवापह्नुतिश्चेत्युभयोः संसृष्टिः ॥ 12.13 ॥  
 (2)स्वबद्धया कण्ठिकयेव नीलमाणिक्यमय्या कुतुकेन (3)गौर्याः ।  
 नीलस्य कण्ठस्य परिस्फुरन्त्या कान्त्या महत्या (4)सुविराजमानम् ॥ 12.14 ॥  
 {2.सुवृद्धया.3.गौर्या.4.च विराजमानम्.}  
 अन्वयः-- परिस्फुरन्त्या नीलस्य कण्ठस्य महत्या कान्त्या कुतुकेन स्वबुद्धया नीलमाणिक्यमय्या गौर्याः कण्ठिकया इव सुविराजमानम् (शिवं सहस्त्रनेत्र आलुलोक) ॥  
 सीo- स्वबद्धयेति । पुनः किंभूतम् । परिस्फुरन्त्या परितः प्रसरन्त्या नीलस्य श्यामस्य कण्ठस्यात्मगलस्य महत्या कान्त्या प्रभया सुतरां विराजमानं शोभमानम् । कयेवेत्युत्प्रेक्षते-कुतुकेन कौतुकेन स्वस्मिन्नात्मीयकण्ठे बद्धया निहितया नीलमाणिक्यमय्या नीलरत्नविशेषप्रचुरया गौर्याः कण्ठभूषयेव । \`कण्ठिका कण्ठभूषणम्' । इति मेदिनी ॥ 12.14 ॥  
 कालार्दितानां त्रिदशासुराणां चितारजोभिः (1)परिपाण्डुरंगम् ।  
 महन्महेभाजिन(2)मुद्गताभ्रप्रालेयशैलश्रियमुद्वहन्तम् ॥ 12.15 ॥  
 {1.परिपाण्डुरागम्.2.उन्नत.}  
 अन्वयः- कालार्दितानां त्रिदशाऽमुराणां चितारजोभिः परिपाण्डुरङ्गं, महन्महेभाऽजिनं दधानम् उद्गताऽभ्रप्रालेयशैलश्रियम् उद्वहन्तम् (शिवं सहस्त्रनेत्र आलुलोके) ।  
 सीo-- कालेति । पुनः किंभूतम् । कालेनावसानकालिकमृत्युनार्दितानां पीडितानाम् । मृतानामिति यावत् । त्रिदशासुराणां देवदैत्यानां चिताया मृतमण्डपस्य रजोभिर्भस्मभिः परितः पाण्डुहङ्गं शुभ्रमङ्गम् यस्य विहितमृतमण्डपभस्मोद्धूलनमित्यर्थः । इह देवानाममरत्वाभावो दुर्घटः । तत्र ज्ञानाभावेन निहितपदस्य कवेः प्रमाद इत्याहुः । केचित्पुनः । \`मनुजाऽसुराणाम्' इति पाठान्तरं कल्पयन्ति । अथ यद्यपि कालार्दितानामिति विशेषणमुभयविशेष्यान्वयित्वेन द्वितीयविशेष्ये विवक्षितमप्यकालार्दितत्वविशेषणस्य व्यभिचारनियमने नियमनान्निषिद्धं भवति, तथापि प्रथमविशेष्ये लोकोपकारकतापक्षेऽपि व्यभिचरितार्थसम्भवेन विशेषणानुपयोगात्संभवप्रयुक्तप्रधानभूतद्वितीयविशेष्यसम्बन्धन प्रथमविशेष्यान्वयित्वनिरासः एवं चोपकार्यमनुजसहचरितत्वेन लोकोपकारकतापक्षावलम्बेन च विवक्षितार्थस्याविवक्षितत्वात् । संहारकतापक्षे तु प्रायो गतिरन्वेषणोयेत्यलम् । तथा महत्परिणाहि महेभस्य महतो गजस्याजिनं चर्मं परिदधानमिति पूर्वेण सम्बन्धः । अत एवोद्गतमुदितमभ्रं मेघो यत्र स चासौ प्रालेयशैलो हिमवांस्तस्य श्रियं शोभामुद्वहन्तं दधानम् । निदर्शनालंकारः ॥ 12.15 ॥  
 पाणिस्थितब्रह्मकपालपात्रं (3)वैकुण्ठभाजापि निषेध्यमाणाम् ।  
 (4)नरास्थिखण्डाभरणं रणान्तमूलं त्रिशूलं कलयन्तमुच्चैः ॥ 12.16 ॥  

{3.वैकुण्ठकङ्कालकरालकाथम्.4.सुरास्थिकण्ठाभरणम्;सुरास्थिखण्डाभरणम्.}  
 अन्वयः- पाणिस्थितब्रह्मकपालपात्रं वैकुण्ठभाजा अपि निषेव्यमाणं, नराऽस्थिखण्डाभरणं रणाऽन्तमूलं त्रिशूलम् उच्चैः कलयन्तम् (शिवं सहस्त्रनेत्र आलुलोके) ।  
 सीo- पाणीति । पुनः र्किभूतम् । पाणौ स्थितं ब्रह्मकपालमेव पात्रं यस्य । पाणिना ब्रह्मकरोटिपात्रं बिभ्राणमित्यर्थः । पुनः किंभूतम् । वैकुण्ठभाजापि हरिणापि निषेव्यमाणम् । सेवनमत्र कादाचित्कं नत्विदानींतनमेव, त्रयाणामभेदस्यैवेष्टार्थकरत्वात् । एकैव मूर्तिरिति सप्तमसर्गोक्तेरिति भावः । हरापेक्षया हरेरपि लघुत्वसंभावनया संभवत्येव कदाचित्सेवनम् । तथा नराणामस्थिखण्डान्येवाभरणानि यस्य । हिंसाकालसंलग्नस्वशूलत्रितयास्थिकमित्यर्थः । तथा रणे योऽन्तो रिपूणामवसानं तस्य मूलं कारणं \`मूलं कारणमूल्ययोः' इति मेदिनी । उच्चैर्महत्त्रिशूलमायुधविशेषं कलयन्तं दधानम् ॥ 12.16 ॥  
 पुरातनीं ब्रह्मकपालमालां कण्ठे वहन्तं पुनराश्वसन्तीम् ।  
 (1)उद्गीतवेदां मुकुटेन्दुवर्षत्सुधा(2) भरौघाप्लवलब्धसंज्ञाम् ॥ 12.17 ॥  
 {1.उद्गार्णवेदीम्;,उद्गीर्णवेदाम्.2.सुधौघसंप्ल्लावन.}  
 अन्वयः- मुकुटेन्दुवर्षत्सुधाभरौधाप्लवलब्धसंज्ञाम् (अत एव) आश्वसन्तीं पुनः उद्गीतवेदां पुरातनीं ब्रह्मकपालमालां कण्ठे वहन्तम् (शिवं सहस्त्रनेत्र आलुलोके) ।  
 सीo- पुरातनीमिति । पुनः किंभूतम् । मुकुटे य इन्दुश्चन्द्रस्तस्माद्वर्षन्गलन्यः सुधाभरौघोऽमृतसमूहप्रवाहस्तत्र य आप्लवः स्नानं तेन निमित्तेन लब्धसंज्ञां प्राप्तचेतनामत एवाश्वसन्तीमुज्जीवन्तीम् । अत एव पुनर्भूयोऽप्युद्गीतवेदां पठितश्रुतिकाम् । ब्रह्मत्वादिति भावः । पुरातनीं प्राक्तनीम् । \`सायंचिरम्-' इत्यादिना पुराव्ययाट्ट्युतुटौ । टित्वान्ङीप् । ब्रह्मकपालानां मालां स्त्रजं कण्ठे गले वहन्तम् । दधानमित्यर्थः ॥ 12.17 ॥  
 सलीलमङ्कस्थितया गिरीन्द्रपुत्र्या नवाष्टापद(3)वल्लिभासा ।  
 विराजमानं शरदभ्रखण्डं परिस्फुरन्त्याचिररोचिषेव ॥ 12.18 ॥  
 {3.तुल्यभासा.}  
 अन्वयः-- नवाऽष्टापदवल्लिभासा सलीलम् अङ्कस्थितया गिरीन्द्रपुत्र्या परिस्फुरन्त्या अचिररोचिषा शरदभ्रखण्डम् इव विराजमानम् (शिवम् सहस्त्रनेत्र आलुलोके) ।  
 सीo- सलीलमिति । पुनः किंभूतम् । नवं यदष्टापदं हेंम । \`हेमन्यष्टापदं वरे' इति मेदिनी । तस्य वल्ली लता । \`वल्ली तु व्रततिर्लता' इत्यमरः । प्रकृत्या तु वल्लीशब्दस्य ह्रस्वत्वमेव । \`कृदिकारादक्तिनः' इति दीर्घत्वम् तस्या भा इव भा यस्याः । तद्वच्छोभमानयेत्यर्थः । तथा सलीलं सक्रीडमङ्कस्थितयाङ्कमारुढया गिरीन्द्रपुत्र्या हिमालयकन्यया परितः स्फुरन्त्या प्रसरन्तयाचिररोचिषा चलप्रभया विद्युता शरदभ्रस्य शरत्कालिकमेघस्य खण्डं शकलमिव विराजमानं शोभमानम् । महेश्वरस्य शुभ्रत्वं भस्मोदधूलनादिति विराजमानं शोभमानम् । महेश्वरस्य शुभ्रत्वं भस्मोदधूलनादिति विवेचनीयम्, खण्डौपम्यं च शुभ्रत्वमात्रतात्पर्येण न विरुध्यते ॥ 12.18 ॥  
 दृप्ताऽन्धकप्राणहरं पिनाकं (1)महासुरस्त्री(2)विधवत्वहेतुम् ।  
 करेण गृह्णान्त(3)महृह्यमन्यैः (4)पुरास्मरप्लोषणकेलिकारम् ॥ 12.19 ॥  
 {1.गजासुर.2.विवधात्वहेतुम्.3.असह्यशूलम्.4.सुर.}  
 अन्वयः- दृप्ताऽन्धकप्राणहरं महाऽसुरस्त्रीविधवत्वहेतुं पुरास्मरप्लोषणकेलिकारम् अन्यैः अगृह्यं पिनाकं करेण गृह्णान्तम् (शिवं सहस्त्रनेत्र आलुलोके) ।  
 सीo- दृप्तेति । दृप्तोऽभिमानी योऽन्धकोऽसुरस्तस्य प्राणानां हरमपहारकम् । तद्धननसाधनमित्यर्थः तथा महासुरास्त्रिपुरादयस्तेषां याः स्त्रियस्तासां विधवत्वं वैधव्यम् । मृतभर्तृकत्वमिति यावत् । तस्य हेतुं कारणम् । महासुरविनाशकमित्यर्थः । तथा पुरा पूर्वस्मरस्य कामस्य प्लोषणं दाहं केल्यानायासेन करोतीति तथा । अन्यैः शिवातिरिक्तैरगृह्यं ग्रहीतुमशक्यं पिनाकं धनुः करेण पाणिना गृह्णान्तं दधानम् ॥ 12.19 ॥  
 भद्रासनं काञ्चनपादपीठं (5)महार्हमाणिक्यविभङ्गिचित्रम् ।  
 अधिष्ठितं चन्द्रमरीचिगौरैरुद्वीज्यमानं चमरैर्गणाभ्याम् ॥ 12.20 ॥  
 {5.महार्व्यम्.}  
 अन्वयः- महार्हमाणिक्यविभङ्गिचित्रं भद्रासनं काञ्चनपादपीठम् अधिष्ठितम् पुनः चन्द्रमरीचिगौरैः चमरैः गणाभ्याम् उद्वीज्यमानम् (शिवं सहस्त्रनेत्र आलुलोके)।  
 सीo- भद्रासनमिति । महार्हाणां बहुमूल्यानां माणिक्यानां विभङ्गिभू रचनाभिश्चित्रं विचित्रम् । भद्रं शुभमासनं पट्टादिनिर्मितं यत्र तादृशम् । बध्नन्तमिति पदमध्याहार्यं भद्रासनमासनविशेषणमिति केचिद् व्याचक्षते, तत्त्वध्याहारदोषद्योगाभ्याससमयाभावेन तदसंभावाच्चोपेक्षणीयमिति । काञ्चनपादपीठं सौवर्णसिंहासनमधिष्ठितम् । तत्रोपविष्टमित्यर्थः । \`अधिशीङ्स्थासाम्-' इति कर्मत्वम् । पुनश्च । चन्द्रमरीचिवद्गौरैर्विशदैश्चमरैः कृत्वा गणाभ्यां कर्तृभ्यामुद्वीज्यमानं प्रेङ्ख्यमानम् । कर्तृद्वित्वे चमरबहुत्वं प्रतिक्षणनूतनग्रहणात्संगमनीयम् ॥ 12.20 ॥  
 शस्त्रास्त्रविद्याभ्यसनै(1)कसक्ते सविस्मयैरेत्य गणैः (2)सुदृष्टे ।  
 (3)नीराज्यमाने (4)स्फटिकाचलेन सानन्दनिर्दिष्टदृशं कुमारे ॥ 12.21 ॥  
 {1.अवसक्तेः,कसंक्तैः.2.सुदृष्टम्.3.संवीज्यमाने.4.अम्बिकयाञ्जलेन.}  
 अन्वयः- शस्त्राऽस्त्रविद्याऽभ्यसनैकसक्ते गणैः एत्य सविस्मयैः (सद्भिः) सुदृष्टे (तथा) स्फटिकाऽचलेन नीराज्यमाने कुमारे सानन्दनिर्दिष्टदृशम् (शिवं सहस्त्रनेत्र आलुलोके) ।  
 सीo- शस्त्रास्त्रेति । शस्त्राणि धनुरादीनि । अस्त्राणि मोहनादीनि तान्येव विद्यास्तासामभ्यसन एवैकं केवलं सक्तेऽनुरक्ते । तथा गणैः प्रमथप्रभृतिभिरेत्य तत्समीपं प्राप्य सविस्मयैः साश्चर्यैः सद्भिः सुतरां दृष्टे । साभिलाषमवलोकित इत्यर्थः । तथा स्फटिकाचलेन कैलासेन । जङ्गमात्मकेन सतेति शेषः । नीराज्यमाने । आर्तिक्येनेति शेषः । एवंभूते कुमारे पुत्रे सानन्दं सामोदं निर्दिष्टा सन्निहिता दृग्दृष्टिर्येन तम् । सानन्दतया कुमारमवलोकयन्तमित्यर्थः ॥ 12.21 ॥  
 तथाविधं शैलसुताधिनाथं पुलोमपुत्रीदयितो निरीक्ष्य ।  
 आसीत्क्षणं क्षोभपरो (1)नु कस्य मनो न हि क्षुभ्यति धामधाम्नि ॥ 12.22 ॥  
 {1.अथ कस्य;अत्र कस्य;अन्तकस्य.}  
 अन्वयः- पुलोमपुत्रीदयितः तथाविधं शैलसुताऽधिनाथं निरीक्ष्य क्षणं क्षोभपरः आसीत् । हि धामधाम्नि कस्य मनो न क्षुभ्यति ?  
 सीo- तथाविधमिति । पुलोमपुत्री पुलोमजा शचीति यावत् । \`पुलोमजा शचीन्द्राणी' इत्यमरः । तस्या दयितः प्रियः पुरंदरः । तथाविधं पूर्वोक्तविशेषणविशिष्टं शैलसुतायाः पार्वत्या अधिनाथं महेश्वरं निरीक्ष्य क्षणं मुहूर्तं क्षोभे चित्तसंचलने पर आसक्तः संचलनेन व्याकुल आसीत् । ननु महेश्वरदर्शनेन कथं व्याकुल आसीदित्यर्थान्तरं न्यस्यति-हि यतः, धामधाम्नि तेजोराशौ कस्य मनश्चेतो न क्षुभ्यति क्षोभं न प्राप्नोति । अपि तु सर्वस्यापीत्यर्थः ॥ 12.22 ॥  
 विकरस्वराभ्भोजवनश्रिया तं दृशं सहस्त्रेण (2)निरीक्षमाणः ।  
 (3)रोमालिभिः स्वर्गपतिर्बभासे पुष्पोत्कराकीर्ण(4)इवाम्रशाखी ॥ 12.23 ॥  
 {2.निरीक्ष्यमाणः.3.सर्वांगनेत्रो द्युपति;सर्वांजनेन द्युपतिः.4.अग्रशाखी.}  
 अन्वयः- स्वर्गपतिः विकास्वराऽभ्भोजवनश्रिया दृशां सहस्त्रेण तं निरीक्षमाणः (सन्) रोमालिभिः पुष्पोत्कराकीर्णः आम्रशाखी इव बभासे ।  
 सीo- विकस्वरेति । स्वर्गपतिर्महेन्द्रः । विकस्वराणां प्रफुल्लानामम्भोजानां वनस्य श्रीरिव श्रीः शोभा यस्य तथाभूतेन दृशां नेत्राणां सहस्त्रेण तं महेश्वरं निरीक्षमाणो विलोकमानः सन् । रोम्णामालिभिः समूहैर्निमित्तैः पुष्पाणामुत्करेण समूहेनाकीर्ण आसमन्तादव्याप्त आम्रशाख्याम्रवृक्ष इव बभासे शुशुभे । उपमालंकारः ॥ 12.23 ॥  
 दृष्ट्वा सहस्त्रेण दृशां महेशमभूत्कृतार्थोऽति(5)तरां महेन्द्रः ।  
 (6)सर्वाङ्गजातं तदथो (7)विरुपमिव(8) (9)प्रियाकोपकरं विवेद ॥ 12.24 ॥  
 {5.खलु तेन शक्रः.6.सर्वाङ्ग जातं विकलम्;सर्वाङ्गजानेतदनम्.7.विपूरम्.8.पुरा.9.प्रियालोकपरम्;प्रियाकोपपरः.}  
 अन्वयः-- दृशां सहस्त्रेण महेशं दृष्ट्वा महेन्द्रः अतितरां कृताऽर्थः अभूत् । अथो तत् सर्वाऽङ्गजातं विरुपं प्रियाकोपकरम् इव विवेद ।  
 सीo- दृष्ट्वेति । दृशां सहस्त्रेण महेशं शिवं दृष्ट्वा महेन्द्र इन्द्रोऽतितरामतिशयं कृतार्थः कृतकृत्योऽभूत् । अथोऽनन्तरं तत्सर्वाङ्गजातं सर्वेष्वङ्गेषु भूतं विरुपं रोमाञ्चजनितवैरुप्यं प्रियायाः शच्याः कोपकरं क्रोधविधायीव विवेद जज्ञे । सपत्नीसम्बन्धजनितत्वशङ्काकुलत्वादिति भावः ॥ 12.24 ॥  
 ततः कुमारं कनकाद्रिसारं पुरंदरः प्रेक्ष्य धृतास्त्रशस्त्रम् ।  
 महेश्वरोपान्तिकवर्तमानं शत्रोर्जयाशां मनसा बबन्ध ॥ 12.25 ॥  
 अन्वयः-- ततः पुरन्दरः कनकाऽद्रिसारं धृताऽस्त्रशस्त्रं महेश्वरोपान्तिकवर्तमानं कुमारं प्रेक्ष्य शत्रोः जयाशां मनसां बबन्ध ।  
 सीo- तत इति । ततोऽनन्तरम् । पुरंदर इन्द्रः कनकाद्रेः सुमेरोः सार इव सारो वीर्य यस्य तम् । महाबलीयांसमित्यर्थः । अत एव धृतान्यस्त्राणि शस्त्राणि च येन तथा महेश्वरस्य पितुरुपान्तिके समीपे वर्तमानं तिष्ठन्तं कुमारं प्रेक्ष्य विलोक्य शत्रोस्तारकस्य जय आशां मनसा बबन्ध धृतवान् । एवंभूतोऽयं कुमारो मच्छत्रूञ्जेष्यत्येवेति पुरंदरस्य प्रतीतिरभूदित्यर्थः ॥ 12.25 ॥  
 अथ युग्मेनाह-  
 श्रीनीलकण्ठ द्युपतिः पुरोऽस्ति (1)त्वयि प्रणामावसरं (2)प्रतीच्छन् ।  
 (3)सहस्त्रनेत्रेऽत्र भव त्रिनेत्र (4)दृष्ट्या प्रसाद(5) प्रगुणो (6)महेश ॥ 12.26 ॥  
 इति प्रबद्धाञ्जलिरेत्य नन्दी निधाय कक्षामभिः हेम(7) नेत्रम् ।  
 प्रसादपात्रं पुरतो (8)भविष्णुरथ स्मरारातिमुवाच वाचम् ॥ 12.27 ॥  
 {1.तय.2.च पृच्छन्,प्रतीक्षन्.3.सहस्त्रनेत्रोऽत्र भव त्रिनेत्र,सहस्त्रनेत्रं प्रसर त्रिनेत्र.4.दृष्ट्वा.5.प्रणवः.6.महेशः.7.हेमदण्डम्.8.भविष्णुमन्धन्धकारातिम्,भविष्णुरधिस्मरारातिम्.}  
 अन्वयः- अथ नन्दी पुरतः प्रसादपात्रं भविष्णुः एत्य कक्षाम् अभि हेमवेत्रं निधाय प्रबद्धाऽञ्जलिः (सन्) स्मराऽरातिं श्रीनीलकण्ठ ! द्युपतिः त्वयि प्रणामाऽवसरं प्रतीच्छन् पुरः अस्ति (अतः) हे त्रिनेत्र ! हे महेश ! अत्र सहस्त्रनेत्रे दृष्ट्या प्रसादप्रगुणो भव इति वाचम् उवाच ।  
 सीo- श्रीति । इतीति । अथ नन्दी गणः पुरतः सर्वेभ्योऽग्रगामितयेन्द्राधिष्ठितकक्षामारभ्य महेश्वराधिश्रितमन्दिरपर्यन्तमहंपूर्विकया । बहुविधगणगणसुरगणावृत्ते मध्यगतदेशेऽहंपूर्विकावलम्बेनेति तात्पर्यार्थः । प्रसादस्येन्द्रागमनिवेदनमुदन्धेनान्धकारिणा दत्तपारितोषिकरुपस्य पात्रं योग्यो भविष्णुर्भवितुमिच्छुः सन्नेत्य । अन्तरिति शेषः । तथा कक्षां द्वारमभि संमुखं हेमवेत्रं सौवर्णयष्टिकां निधाय संस्थाप्य । इयं वेत्रधारिणो रीतिर्वर्णिता । प्रबद्धाञ्जलिः सन्स्मरारातिं महेश्वरम् । भो श्रीयुक्तनीलकण्ठ सपार्वतीक महेश्वर । द्युपतिरिन्द्रस्त्वयि भवति प्रणामावसरं प्रणतिसमयं प्रतीच्छन्प्रतीक्षमाणः पुरोऽग्रेऽस्ति विद्यते । महेश्वरं प्रणिनंसुः सन्बहिरास्त इत्यर्थः । अतो हे त्रिनेत्र, भो महेश, अत्र पुरोवतिंनि सहस्त्रनेत्र इन्द्रे दृष्ट्या दर्शनेन प्रसादप्रगुणः प्रसादविधानानुकूलो भव । आत्मीयदर्शनरुपं प्रसादं तदुपरि कुर्वित्यर्थः । इत्येवंभूतां वाचमुवाचोक्तवान् ॥ 12.26 - 12.27 ॥  
 (1)पुरा (2)सुरेन्द्रं सुरसङ्घसेव्यं (3)त्रिलोकसेव्यस्त्रिपुरासुरारिः ।  
 प्रीत्या (4)सुधासारनिधारिणेव ततोऽनुजग्राह विलोकनेन ॥ 12.28 ॥  

{1.मुदा.2.असुरारिम्.3.त्रैलोक्यसेव्यः,त्रैलोकसेव्यः.4.सुधासारविसारिणा,सुधासारविधारिणा.}  
 अन्वयः- ततः त्रिलोकसेव्यः त्रिपुराऽसुराऽरिः सुरसङ्घसेव्यं सुरेन्द्रं पुरा प्रीत्या सुधासारनिधारिणा इव विलोकनेन अनुजग्राह ।  
 सीo-- पुरेति । ततोऽनन्तरं निवेदनानन्तरं त्रिलोकसेव्यस्त्रैलोक्यपूजनीयस्त्रिपुरासुरस्यारिः शत्रुर्महेश्वरः सुरसङ्घेन देवसमूहेन सेव्यं पूज्यं सुरेन्द्रमिन्द्रं पुरा प्रथमं प्रीत्या निमित्तेन सुधासारम् । अमृततुल्यमित्यर्थः । निधारयति नितरां धारारुपं करोति । \`तत्करोति-' इति करोत्यर्थे णिच् । सुधासारधारां वर्षतेत्यर्थः । एवंभूतेनेव विलोकनेन दर्शनेनः नुजग्राह । तदुपर्यनुग्रहमकार्षीदित्यर्थः स्वामिनां प्रसादपूर्वकमलोकनमेव भृत्यानामुपरि महानुग्रह इति भावः ॥ 12.28 ॥  
 किरीटकोटिच्युतपारिजात (1)पुष्पोत्करेणानमितेन मूर्ध्ना ।  
 (2)स्वर्गैकवन्द्यो (3)जगदेकवन्द्यं तं देवदेवं प्रणनाम देवः ॥ 12.29 ॥  
 {1.पुष्पेण भक्त्या.2.स्वर्गौकवन्द्यः.3.जगदेकदेवं ननाम देवः स सहस्त्रनेत्रः.}  
 अन्वयः- स्वर्गैकवन्द्यो देवः आनमितेन किरीटकोटिच्युतपरिजातपुष्पोत्करेण मूर्ध्ना जगदेकवन्द्यं तं देवदेवं प्रणनाम ।  
 सीo- किरीटेति । स्वर्ग एवैकं केवलं वन्द्यो नमस्करणीयो देव इन्द्रः । आनमितेनात एव किरीटकोट्याश्च्युतोऽधःपतितः पारिजातपुष्पाणां मन्दारकुसुमानामुत्करः समूहो यस्मात्तथाभूतिन मूर्ध्ना शिरसा जगतामेकमेव वन्द्यं नमस्करणीयम् । एतत्सदृशो जगतां वन्द्यतयान्यो न विद्यत इत्यर्थः । तं देवदेवं महेश्वरं प्रणनाम नमश्चक्रे ॥ 12.29 ॥  
 अनेकलोकैकनमस्क्रियार्हं महेश्वरं तं (4)त्रिदशेश्वरः स ।  
 भक्त्या नमस्कृत्य कृतार्थतायाः पात्रं पवित्रं परमं बभूव ॥ 12.30 ॥  
 {4.त्रिदेवेश्वरः.}  
 अन्वयः-- स त्रिदशेम्वरी भक्त्या अनेकलोककैनमस्क्रियाऽर्हं तं महेश्वरं नमस्कृत्य कृताऽर्थतायाः परमं पवित्रं पात्रं बभूव ॥   
 सीo-- अनेकेति । स त्रिदशेश्वर इन्द्रो भक्त्या । भक्तिपूर्वकमित्यर्थः । अनेके त्रयो ये लोकास्तेषामेक एव नमस्क्रियायामर्हं उचितस्तथोक्तं तं महेश्वरं नमस्कृत्य \`उपपदविभक्तेः कारकविभक्तिर्बलीयसी' इत्युक्तेर्द्वितीया, परममत्यन्तं पवित्रं विशदं कृतार्थतायाः कृतकृत्यत्वस्य पात्रं स्थानं बभूव । महेन्द्रा महेश्वरं प्रणम्य कृतकृत्योऽभूदित्यर्थः ॥ 12.30 ॥  
 सुभक्तिभाजामधि (1)पादपीठं प्रान्तक्षितिं नम्रतरैः शिरोभिः ।  
 ततः प्रणेमुः पुरतो (2)गणानां गणाः (3)सुराणां क्रमतः पुरारिम् ॥ 12.31 ॥  
 (1.पदापीठं प्रीताक्षिभिः,पादपीठ प्रान्तीकृतैः.2. सुराणाम्.3.सशक्राः क्रमतः स्मरारिम्, सुरेन्द्रक्रमतः पुरारिम्.)  
 अन्वयः- ततः सुभक्तिभाजां सुराणां गणाः गणानां पुरतः पादपीठं प्रान्तक्षितिम् अधि नम्रतरैः शिरोभिः पुराऽरिं क्रमतः प्रणेमुः ।  
 सीo- सुभक्तीति । ततोऽनन्तरम् । सुभक्तिं भजन्ति तेषाम् । \`भजोण्विः' इति ण्विः । सुराणामिन्द्रातिरिक्तानां सुराणां गणाः । गणानां प्रमथप्रभृतीनां पुरतोऽग्रे । अनेन मर्यादातिरिक्तकरणस्य दुर्विधेयत्वमुक्तम् । पादपीठस्य चरणाधारपीठबिशेषस्य प्रान्तक्षितिः समीपभूमिस्तामध्यधिकृत्य । आधारभूतां कृत्वेत्यर्थः । अत्राधिशब्देनाधिकरणमाधारः । स चौपश्लेषिकः । अध्यानामाकृतिगणत्वादिधिशब्दोऽत्राधिकरणपर्यायोऽव्ययम् । अन्यथामन्तत्वमन्वेषणीयम् । नम्रतरैः शिरोभिः पुरारिं महेश्वरं क्रमतः क्रमेण प्रणेमुर्नमश्चक्रुः ॥ 12.31 ॥  
 गणोपनीते प्रभुणोपदिष्टः(4) (5)शुभासने हेममये पुरस्तात् ।  
 प्रापोपविश्य (6)प्रमुदं सुरेन्द्रः (7)प्रभुप्रसादो हि मुदे न कस्य ॥ 12.32 ॥  
 {4.उपदिष्टे.5.नृपासने,भ्रुवासने.6.प्रभवम्.7.प्रभोः प्रसादः.}  
 अन्वयः- सुरेन्द्रः गणोपनीते हेममये शुभासने प्रभुणा उपदिष्टः (सन्) पुरस्तात् उपविश्य प्रमुदं प्राप, हि प्रभुप्रसादः कस्य मुदे न ?  
 सीo- गणेति । सुरेन्द्रः । गणेन केनचिदुपनीते । प्रभुशासनेनेति शेषः । तथा हेममये सुवर्णमये शुभासने प्रभुणा हरेणोपदिष्ट आरोढुमाज्ञप्तः सन् । पुरस्तात्प्रभोरग्रत एवोपविश्य स्थित्वा प्रकृष्टां मुदं हर्ष प्राप । तथा हि । प्रभुप्रसादः प्रभुकर्तृकोऽनुग्रहः कस्यानुगतस्य मुदे प्रीत्यै न भवति । अपि तु सर्वस्यापीति काक्वा व्याख्येयम् ॥ 12.32 ॥  
 क्रमेण (1)चान्येऽपि विलोकनेन संभाविताः सस्मितमीश्वरेण ।  
 (2)उपाविशंस्तोषविशेषमाप्ता दृग्गोचरे तस्य (3)सुराः समग्राः ॥ 12.33 ॥  
 {1.अन्येन.2.उपाविशुः.3.पुरःसमेताः.}  
 अन्वयः- ईश्वरेण क्रमेण अन्ये अपि समग्राः सुराः, सस्मितं विलोकनेन संभाविताः (अत एव) तोषविशेषम् आप्ताः तस्य दृग्गोचरे उपाविशन् ।  
 सीo- क्रमेणेति । ईश्वरेण महेश्वरेण क्रमेणानुक्रमतोऽन्येऽपि च समग्राः सुराः सस्मितं सप्रसादव्यञ्जकहासं यथा तथा विलोकनेन सम्भाविता आदृता अत एव तोषविशेषं संतोषाधिक्यमाप्ताः प्राप्ताः सन्तस्तस्य प्रभोर्द्दग्गोचरे दृष्टिविषय उपाविशंस्तस्थुः । यथा युगपदेव भगवान्सर्वानवलोकयेत्तथैव सर्वे तस्थुरित्यर्थः ॥ 12.33 ॥  
 अथाह देवो बलवैरिमुख्यान् (4)गीर्वाणवर्गान्करुणार्द्रचेताः ।  
 कृताञ्जलीकान(5)सुराभिसूता(6)न्ध्वस्तश्रियः (7)श्रान्तमुखानवेक्ष्य ॥ 12.34 ॥  

{4.गोर्वाणमुख्यान्.5.असुरावधूतान्.6.ध्वस्तप्रियान्.7.गर्विणमुखान्.}  
 अन्वयः- अथ देवो बलवैरिमुख्यान् गीर्वाणवर्गान् असुराऽभिभूतान् (अत एव) ध्वस्तश्रियः श्रान्तमुखान् कृताऽञ्जलीकान् अवेक्ष्य करुणाऽऽर्द्रचेताः (सन्) आह ।  
 सीo- अथेति । अथ देवो हरो बलवैरीन्द्रः स मुख्यो येषु तथाभूतान्गीर्वाणवर्गान्देवसमूहान् । असुरेण तारकेणाभिभूताञ्जितानत एव ध्वस्तश्रियो नष्टलक्ष्मीकानत एव श्रान्तं खिन्नं मुखं येषाम् । नष्टमुखतेजस इत्यर्थः । अत एव कष्टनिवृत्त्यर्थ कृतोऽञ्जलिर्यैस्तानवेक्ष्य दृष्ट्वा करुणयार्द्रं स्निग्धं चेतो यस्य तथा भूतः सन्नाहोवाच ॥ 12.34 ॥  
 अहो बतानन्तपराक्रमाणां (8)दिवौकसो वीरवरायुधानाम् ।  
 हिमोदबिन्दुग्लपितस्य किं यः पद्मस्य दैन्यं दधते मुखानि ॥ 12.35 ॥  
 {8.दिवौकसाम्.}  
 अन्वयः- अहो दिवौकसः ! अनन्तपराक्रमाणां वीरवरायुधानां वः मुखानि हिमोदबिन्दुग्लपितस्य पद्मस्य दैन्यं किं दधते ?  
 सीo- अहो इति । अहोशब्दोऽत्र हेशब्दपर्यायः । हे दिवौकसो देवाः, अनन्तपराक्रमाणामपारविक्रमाणाम् । तथा वीरन्वृणतेऽभिलषन्ति । वीरवरास्तज्जिगमिषाशालीनीत्यर्थः । एवं भूतान्यायुधानि येषां तथाभूतानां वो युष्माकं मुखानि हिमस्य यदुदमुदकं तस्य यो बिन्दुस्तेन ग्लपितस्य क्षीणहर्षीकृतस्य । \`उदकस्योदः संज्ञायाम्' इत्युदादेशः । तथाभूतस्य पद्मस्य दैन्यं दीनतां किं कुतो दधते बिभ्रति । यूयं कुतः कारणतो भ्रष्टलक्ष्मीका इति प्रश्नाशयः ॥ 12.35 ॥  
 स्वर्गैकसः स्वर्गपरिच्युताः किं (1)स्वपुण्यराशौ (2)सुमहत्तमेऽपि ।  
 चिह्नं चिरोढं (3)न तु यूयमेते निजाधिपत्यस्य परित्यजध्वम् ॥ 12.36 ॥  
 {1.सुपुण्यराशौ.2.सुमहत्तरे.3.बत,ननु.}  
 अन्वयः-- हे स्वर्गैकसः ! स्वपुण्यराशौ सुमहत्तमे अपि किं स्वर्गपरिच्युताः एते यूयं चिरोढं निजाधिपत्यस्य चिह्नं तु न परित्यजध्वम् ।  
 सीo- स्वर्गैकस इति । हे स्वर्गैकसः स्वपुण्यराशौ स्वर्गप्राप्तिनिमित्तपुण्यव्रजे सुतरां महत्तमेऽपि । अक्षयेऽपीत्यर्थः । किं कुतः स्वर्गुपरिच्युताः स्वस्थानभ्रष्टाः । भ्रंशे किं कारणमिति प्रश्नाशयः । अथ चाश्वासयति- एते यूयं चिरोढं बहुकालमूढं निजाधिपत्यस्य स्वीयस्वामितायाश्चिह्नं छत्रचामरादि तु न परित्यजध्वं मा परित्यजत । विध्यर्थे लोट् । त्यजध्वमित्यात्मनेपदं चिन्त्यम् ॥ 12.36 ॥  
 (4)दिवौकसो देवगृहं विहाय मनुष्यसाधारणतामवाप्ताः ।  
 यूयं कुतः (5)कारणतश्चरध्वं (6)महीतले (7)मानभूतो महान्तः ॥ 12.37 ॥  
 {4.स्वर्गौकसः.5.चरध्वे.6.महीभृतः.7.मानधनाः.}  
 अन्वयः- हे दिवौकसः ! महान्तो मानमृतो यूयं कुतः कारणतः देवगृहं विहाय मनुष्यसाधारणताम् अवाप्ताः (सन्तः) महीतले चरध्वम् ।  
 सीo- दिवौकस इति । हे दिवौकसः महान्तोऽत एव मानभृतो मनस्विनो यूयं कुतः कारणतः कारणाद्देवगृहं स्वर्ग विहाय परित्यज्य मनुष्यसाधारणतां मानवसाम्यमवाप्ताः सन्तो महीतले चरध्वम् । संप्रश्ने लोट् । अत्राप्यात्मनेपदं चिन्त्यम् ॥ 12.37 ॥  
 अनन्यसाधारणसिद्धमुच्चै(1)स्तद्दैवतं धाम (2)निकामरम्यम् ।  
 कस्माद (3)कस्मान्निरगा(4)द्भवद्भ्यश्चिरार्जितं पुण्यमिवा(5) पचारात् ॥ 12.38 ॥  
 {1.सुदैवतम्,तदैव तम्.2.निकामकामम्;निकामकाम्यम्.3.यमाद्यैः.4.अगाधम्.5.अपवादाम्.}  
 अन्वयः- (हे देवाः !) अनन्यसाधारणसिद्धं निकामरम्यम् उच्चैः तत् दैवतं धाम अकस्मात् कस्मात् चिराऽर्जितं पुण्यम् इव निरगात् ?  
 सीo- अनन्येति । हे देवाः, अन्यसाधारणेनान्यदीयदेशतुल्यत्वेन सिद्धं साधितम् । रचितमित्यर्थः । तन्न भवतीति तथोक्तमत एव निकामं बहु रम्यं मनोहरमुच्चैर्महतत्प्रसिद्धं दैवतं धाम स्वर्गमकस्मात्सहसैव कस्माद्धेतोः भवद्भ्योऽपचारात्पापोद्धेतोस्चिरार्जितं बहुकालेन सम्पादितं पुण्यमिव निरगान्निर्गतम् । \`तुह्मांपासून स्थल कसे जाहाले' इति लोकोक्तिरीतिरनुसंधेया ॥ 12.38 ॥  
 (6)दिवौकसो वो हृदयस्य कस्मात्तयाविधं धैर्यमहार्यमार्याः ।   
 अगादगाधस्य जलाशयस्य (7)ग्रीष्मातितापादिवशादिवाम्भः ॥ 12.39 ॥  
 {6.विरुद्धतः.7.ग्रीष्मातपापत्तिवशात्.}  
 अन्वयः- हे दिवौकसः ! आर्याः तथाविधम् अहार्य हृदयस्य धैर्य कस्मात् ग्रीष ्मातितापादिवशात् अगाधस्य जलाशयस्य अम्भ इव अगात् ।  
 सीo- दिवौकस इति । हे दिवौकसो हे आर्याः, तथाविधं तादृशामहार्यमनिर्वचनीयं वो युष्माकं हृदयस्य मनसी धैर्य कस्माद्धेतोग्रीष्मेण योऽतितापादिः संतापादिः तस्य वशाद्धेतोः अगाधस्य जलाशयस्य अम्भ इव । अगादनशत् । अन्यत्र शुष्यतीत्यर्थः । धैर्य न हेयमिति भावः ॥ 12.39 ॥  
 संप्रति स्वयमेव भयनिमित्तं दर्शयतिः  
 सुराः (1)सुराधीशपुरःसराणां (2)समीयुषां वः सममातुराणाम् ।  
 (3)तद्ब्रूत लोकत्रयजित्वरात्किं (4)महासुरात्तारकतो विरुद्धम् ॥ 12.40 ॥  
 {1.पुरारातिपुरोविवर्णम्,पुरारातिपुरः सुवर्णम्;सुनासीरपुरःसराणाम्.2.समीयिवांसं सममातुराणाम्,समीरितं यत्सममातुराणाम्,समीयुषां सामसमातुराणाम्.3.ब्रुत लोकत्रयजित्वरा,भूतलोकत्रयजित्वराः.4.महासुरप्रायकतः.}  
 अन्वयः- हे सुराः ! तत् आतुराणां समं समीयुषां सुराऽधीशपुरःसराणां वः लोकत्रयदजित्वरात् तारकतो महाऽमुरात् विरुद्धं किम् ? ब्रुत ।  
 सीo- सुरा इति । हे सुराः, तत्तस्मादातुराणामत एव समं सह समीयुषामागतानां तथा सुराधीशपुरः सराणामिन्द्रप्रमुखानां वो युष्माकं लोकत्रयजित्वरात्त्रैलोक्यजेतुस्तारकतस्तारकसंज्ञकान्महासुराद्विरुद्वं वैरं किम् । स भवतां वैरी किमिति प्रश्नः । ब्रूत वदत ॥ 12.40 ॥  
 पराभवं तस्य महासुरस्य (5)निषेद्धुमेकोऽहमलंभविष्णुः ।  
 दावानलप्लोषविपत्तिमन्यो (6)महाम्बुदात्किं हरते वनानाम् ॥ 12.41 ॥  
 {5.निषेद्धकामः.6.अरण्यस्य हर्तुं जलदात्प्रभुः किम्.}  
 अन्वयः- (हे देवाः !) तस्य महाऽसुरस्य पराभवं निषेद्धम् अहम् एकः अलं गतिष्णुः, (तथाहि) बनानां दावाऽनलप्लोषविपत्तिं महाऽबुदात् अन्यः हरते किम् ?  
 सीo-- पराभवमिति । भो देवाः । तस्य महासुरस्य तारकस्य तत्कर्तृकम् । \`कर्तृकर्मणोः कृति' इति कर्तरि षष्ठी । पराभवं पराजयम् । अर्थाद्यौष्माकीणमित्यर्थः । निषेद्धुं निवारयितुमहमेक एवालम्भविष्णुः । समर्थोऽस्मीत्यर्थः । तथा हि । वनानां सम्बन्धिनीं दावानलस्य दावानलकर्तृको यः प्लोषो दाहः स एव विपत्तिस्तां महाम्बुदान्महतो मेघादन्योऽपरः । \`अन्यारात्-' इत्यादिना पञ्चमी । हरते किम् । अपि तु नैवेति काक्वा व्याख्येयम् ॥ 12.41 ॥  
 इतीरिते मन्मथमर्दनेन सुराः सुरेन्द्रप्रमुखा मुखेषु ।  
 (1)सान्द्रप्रमोदाश्रुतरङ्गितेषु दधुः श्रियं सत्वरमाश्वसन्तः ॥ 12.42 ॥  
 {1.सान्द्रप्रमोदाः सुचिरस्मितेषु.}  
 अन्वयः-- मन्मथमर्दनेन इति ईरिते सुरेन्द्रप्रमुखाः सुराः आश्वसन्तः सान्द्र प्रमोदाऽश्रुतरङ्गितेषु मुखेषु सत्वरं श्रियं दधुः ।  
 सीo- इतीति । मन्मथमर्दनेन महेश्वरेण इतीत्थमीरित उक्ते सति सुरेन्द्रप्रमुखाः सुरा देवा आश्वसन्तो विश्वसन्तः सन्तः । उज्जीवन्त इति यावत् । सान्द्राणि सधनानि यानि प्रमोदाश्रूण्यानन्दवाष्पाणि तैस्तरङ्गितेषु तरङ्गयुक्तेषु मुखेषु सत्वरं शीघ्रम् । महेश्वरवाक्यस्यात्यानन्दहेतुत्वाच्छैघ्र्यम् । श्रियं शोभां दधुर्बभ्रुः ॥ 12.42 ॥  
 ततो गिरीशस्य गिरां (2)विरामे जगाद (3)लब्धेऽवसरे (4)सुरेन्द्रः ।  
 भवन्ति वाचोऽवसरे प्रयुक्ता ध्रुवं (5)फलाविष्टमहोदयाया ॥ 12.43 ॥  

{2.विताने.3.लब्धावसरे.4.सुरेशः.5.अविस्पष्टफलोदयाय,प्रभाविष्टफलोदयाय.}  
 अन्वयः- ततो गिरीशस्य गिरां विरामे (सति) लब्धे अवसरे सुरेन्द्रः जगाद, (तथा हि) अवसरे प्रयुक्ताः वाचः फलाविष्टमहोदयाय भवन्ति घ्रुवम् ॥  
 सीo-- तत इति । ततोऽनन्तरं गिरीशस्य हरस्य गिरां वाचां विरामे सति लब्धे प्राप्तेऽवसरे समये सुरेन्द्र इन्द्रो जगादोवाच । तथा हि अवसरे काले प्रयुक्ताः प्रेरिताः । उक्ता इति यावत् । वाचो गिरः फलेनाविष्टः पूर्णो यो महोदयो महर्द्धिस्तस्मै तदर्थ भवन्ति ध्रुवम् । क्रियाग्रहणात्संप्रदानत्वम् । तादर्थ्ये वा चतुर्थी ॥ 12.43 ॥  
 ज्ञानप्रदीपेन तमोपहेनाविनश्वरेणास्खलितप्रभेण ।  
 भूतं भवद्भावि च यच्च (6)किंचित्सरर्वज्ञ सर्व तव (7)गोचरं तत् ॥ 12.44 ॥  
 {6.सर्वत्र.7.गोचर.}  
 अन्वयः- हे सर्वज्ञ ! तमोऽपहेन अविनश्वरेण अस्खलितप्रभेण ज्ञानप्रदीपेन भूतं, भवत् भावि च यत् किञ्चित् तत् सर्वं तव गोचरम् ।  
 सीo-- ज्ञानेति । हे सर्वज्ञ, तमोपहेनाज्ञानहन्त्राविनश्वरेणाक्षयेणास्खलितप्रभेणास्खलितकान्तिना । अनेन विशेषणेनामन्दकान्तित्वं हि बोद्धव्यम् । अतो न पौनरुक्त्यम् । तथाभूतेन ज्ञानप्रदीपेनात्मज्ञानरुपदीपकेन भूतं व्यतीतं भवद्वर्तमानं भावि भविष्यच्च यत्किंचित्तत्सर्वमेव तव गोचरं ज्ञानविषयम् । अस्तीत्यर्थः । आत्मज्ञानेन त्रैकालिकस्यापि कर्मादिकस्य ज्ञातासीति भावः ॥ 12.44 ॥  
 दुर्वार(1)दोरुद्यमदुःसहेन यत्तारकेणामरघस्मरेण ।  
 (2)तदीशतामाप्तवता निरस्ता वयं दिवोऽमी (3)वद किं न वेत्सि ॥ 12.45 ॥  
 {1.दोर्दुर्मद.2.तदीश नन्वात्मपदान्निरस्ताः,तदीश वामाप्लवता निरस्ताः.3.वत.}  
 अन्वयः- (हे भगवन् !) दुर्वारदोरुद्यमदुःसहेन (अत एव) अमरघस्मरेण ईशताम् आप्तवता तारकेण यत् अमी वयं दिवो निरस्ताः (तत्) न वेत्सि किम् ? वद ।  
 सीo- दुर्वारेति । हे भगवन् दुर्वारो दुर्धर्षणीयो यो दोरुद्यमो भुजदण्डबलं तेन कारणेन दुःसहेनात एवामराणां देवानां घस्मरेण वधकेन । \`घस्मरो वधकेऽपि च' इति मेदिनी । \`सृघस्यदः क्मरच' इति क्मरच्प्रत्ययः ईशतां स्वर्गाधीशतामाप्तवता तारकेणामी वयं दिवः स्वर्गसकाशाद्यन्निरस्ता निष्क्रामितास्तन्न वेत्सि किम् ? अपितु वेत्स्येव । वद । वाक्यार्थः कर्म ॥ 12.45 ॥  
 विधेरमोघं स(4) वरप्रसादमासाद्य सद्यस्त्रिजगज्जिगीषुः ।  
 (5)सुरानशेषानहकप्रमुख्यान्दोर्दण्डचण्डो मनुते तृणाय ॥ 12.46 ॥  
 {4.सुवर.5.अस्मत्प्रमुख्यानमरावशेषान्,सुरान्स जम्भारिमुखान्प्रचण्डं,सुरान्स जम्भारिसुरारिमुख्यान्.}  
 अन्वयः- (हे भगवन् !) स विधेः अमोधं वरप्रसादम् आसाद्य सद्यो दोर्दण्डचण्डः त्रिजगत् जिगीषुः (सन्) अहकप्रमुख्यान् अशेषान् सुरान् तृणाय मनुते ।  
 सीo- विधेरिति । हे भगवन्, स तारको विधेर्ब्रह्मणः सकाशादमोघं सफलं वरप्रसादमभिलाषानुग्रहम् । \`वरोऽभिलषिते वरे' इति मेदिनी । आसाद्य प्राप्य सद्यः सहसैव दोर्दण्डाभ्यां भुजदण्डाभ्यां चण्डः प्रचण्डः । दुर्जय इति यावत् । अत एव त्रिजगतो जिगीषुर्जेता सन् । अहकप्रमुख्यानहं प्रमुखो ज्योष्ठो येषु तथाभूतानशेषान्सर्वान्सुरान् । तृणाय तृणं मनुते मन्यते । \`मन्यकर्मण्यनादरे विभाषाप्राणिषु' इति चतुर्थी सविकरणग्रहणात्तनोतियोगे चिन्त्या ॥ 12.46 ॥  
 स्तुत्या पुरास्माभिरुपाभिरुपासितेन पितामहेनेति निरुपितं नः ।  
 सेनापतिः संयति दैत्यमेतं(1) (2)पुरः स्मरारातिसुतो निहन्ति ॥ 12.47 ॥  
 {1.एनम्.2.पुरास्मरारातिसुतः,पुरास्मरारेस्तनयः.}  
 अन्वयः- (हे भगवन् !) पुरा अस्माभिः स्तुत्या उपासितेन पितामहेन नः (हे देवाः !) संयति स्मराऽरातिसुतः सेनापतिः एतं दैत्यं पुरो निहन्ति इति निरुपितम् ।  
 सीo- स्तुत्येति । हे भगवन्, पुरा पूर्वमस्माभिः स्तुत्या श्लाघयोपासितेनानुकूलितेन पितामहेन ब्रह्मणा नोऽस्मान् हे देवाः, संयति संगरे स्मरारातिसुतः शांकरिः सेनापतिः सेनानीः सन्नेतं दैत्यं पुरोऽग्रे निहन्ति । निहनिष्यतीत्यर्थः । \`यावत्पुरानिपातयोर्लट्' इति निरुपितं कथितम् ॥ 12.47 ॥  
 (3)अहो ततोऽनन्तरमद्ययाव (4)त्सुदुःसहां तस्य पराभवार्तिम् ।  
 विषेहिरे (5)हन्त हृदन्तशल्यमाज्ञानिवेशं(6) त्रिदिवौकसौऽमी ॥ 12.48 ॥  
 {3.अकामतः,अतस्ततः.4.सुराअदान्तस्य पराभवार्त्तिम्, सुदुःसहं तस्य पराभवं तम्,5.तस्य.6.नियोगम्.}  
 अन्वयः- अहो ! ततः अनन्तरम् अद्य यावत् अमी त्रिदिवौकसः सुदुःसहां तस्य पराभवार्तिं हृदन्तशल्यम् आज्ञानिवेशं विषेहरे । हन्त !  
 सीo- अहो इति । अहो भगवन्, ततः पितामहनिरुपणादनन्तरमद्यपर्यन्तममी त्रिदिवौकसो देवा सुदुःसहाम् । \`ईषद्दुःसुषु-' इति खल् । तस्य तत्कर्तृकां पराभवेन निमित्तेनार्तिं पोडां हृदन्ते मनोमध्ये शल्यं तद्वद्दुःसहमाज्ञाया अनुशासनस्य \`भारं वहत' इत्यादिकस्य निवेशं स्थापनं विषेहिरेऽसहन्त । हन्तेति दुःखे ॥ 12.48 ॥  
 निदाघधामक्लमविक्लवानां नवीनमम्भोदमिवौषधीनाम् ।  
 (1)सुनन्दनं नन्दनमात्मनो नः सेनान्यमेतं(2) स्वयमादिश त्वम् ॥ 12.49 ॥  
 {1.सन्नन्दनम्.2.एनम्.}  
 अन्वयः- (हे भगवन् !) त्वं स्वयम् (एव) निदाघधामक्लमविक्लवानाम् ओषधीनां सुनन्दनं नवीनम् अम्भोदम् इव नो नन्दनं सेनान्यम् एतम् आत्मनो नन्दनम् आदिश ।  
 सीo- निदाघेति । हे भगवन्, त्वं स्वयमेव निदाधे ग्रीष्मे यद्धाम सौरं तेजस्तेन यः क्लमः खेदो दाहलक्षणस्तेन विक्लवानां मलिनानामोषधीनां सुतरां नन्दनमानन्दकारिणं नवीनमाषाढीयमम्भोदमिव नोऽस्माकं नन्दनमानन्दकारिणं तथा सेनान्यं सेनाधिपतिमेतं पुरोवर्तिनमात्मनो नन्दनं पुत्रम् । नन्द्यादित्वल्ल्युः । \`युवोः' इत्यनादेशः । आदिशानुशाधि । प्रार्थनायां लोट् । अस्मत्कार्यं कर्तुमिति शेषः ॥ 12.49 ॥  
 त्रैलोक्यलक्ष्मी(3)हृदयैकशल्यं समूलमुत्खाय महासुरं तम् ।  
 अस्माकमेषां पुरतो (4)भवन्स दुःखापहारं (5)युधि यो विधत्ते ॥ 12.50 ॥  
 {3.द्वितयैक,4.भविष्णुः.5.सुधिया विधाता.}  
 अन्वयः- यः त्रैलोक्यलक्ष्मीहृदयैकशल्यं तं महासुरं युधि एषाम् अस्माकं पुरतः भवन् (सन्) समूलम् उत्खाय दुःखाऽपहारं विधत्ते ।  
 सीo- त्रैलोक्येति । यो भवन्नन्दनस्त्रैलोक्यस्य लक्ष्म्या हृदय एक मद्वितीयं शल्यं तद्वद्दुर्धर्ष तं महासुरं तारकं युधि संगर एषामस्माकं पुरतोऽग्रे भवन्सन् । अग्रेभूत्वेत्यर्थः । समूलं सकुटुम्बपरिवारमुत्खाय निहत्य दुःखापहारं दुःखविनाशं विधत्ते कुरुते । त्वन्नन्दनं विनास्माकं दुःखसमूहः केन निवार्यत इति भावः ॥ 12.50 ॥  
 महाहवे नाथ तवास्य सूनोः (1)शस्त्रैः शितैः कृत्तशिरोधराणाम् ।  
 महासुराणां रमणीविलोपैर्दिशो दशैता मुखरीभवन्तु ॥ 12.51 ॥  
 {1.शरैः.}  
 अन्वयः-- हे नाथ ! महाहवे अस्य तव सूनोः शितैः शस्त्रैः कृतशिरोधराणां महासुराणां रमणीविलापैः एताः दश दिशो मुखरीभवन्तु ।  
 सीo- महाहव इति । हे नाथ, महाहवे महति संग्रामेऽस्य पुरोवर्तिनस्तव सूनोः पुत्रस्य शितैस्तीक्ष्णैः शस्त्रैः करवालादिभिः कृत्तशिरोधराणां कर्तितग्रीवाणां महासुराणां दैत्यानां तारकपक्षाश्रयिणां रमणीनां विलापैर्वैधव्यप्रयुक्तप्रलापैरेता दश दिशो मुखरीभवन्तु वावदूका भवन्तु । \`मुखरो वावदूकेऽपि' इति मेदिनी । \`खमुखकुञ्जेभ्यो रः' इति रप्रत्ययः ॥ 12.51 ॥  
 (2)महारणक्षोणिपशूपहारीकृतेऽसुरे तत्र तवात्मजेन ।  
 बन्दिस्थितानां सुदृशां करोतु (3)वेणिप्रमोक्षं सुरलोक एषः ॥ 12.52 ॥  
 {2.क्षोणिपशूपहारे.3.वेणिप्रमोकम्.}  
 अन्वयः- (हे भगवन् !) तत्र असुरे तव आत्मजेन महारणक्षोणिपशूपहारीकृते (सति) एष सुरलोकः बन्दिस्थितानां सुदृशां वेणिप्रमोक्षं करोतु ।  
 सीo- महेति । हे भगवन्, तत्रासुरे तारके तवात्मजेन पुत्रेण महती या रणक्षोणिः संग्रामभूमिस्तत्र ये पशवः क्रोष्ट्र्यादयस्तेषामुपहारीकृत उपकृते सति । \`उपहारश्चोपदायाम्' इति मेदिनी । एष सुरलोको बन्दिर्बन्धनागारं तत्र स्थितानां सुदृशां स्वरमणीनां वेणीप्रमोक्षं वेणीमोचनं करोतु ॥ 12.52 ॥  
 इत्थं सुरेन्द्रे वदति स्मरारिः सुरारिदुश्चेष्टितजातरोषः ।  
 कृतानुकम्पस्त्रिदशेषु तेषु भूयो(4)ऽपि भूताधिपतिर्बभाषे ॥ 12.53 ॥  
 {4.सः.}  
 अन्वयः- सुरेन्द्रे इत्थं वदति सति सुराऽरिदुश्चेष्टितजातरोषः स्मराऽरिः भूताऽधिपतिः त्रिदशेषु कृताऽनुकम्पः (सन्) भूयोऽपि बभाषे ।  
 सीo- इत्थमिति । सुरेन्द्र महेन्द्रे इत्थं वदति सति सुरारिस्तारकस्तस्य दुश्चेष्टितमपराधजनकश्चेष्टाविशेषस्तेन हेतुना जातरोष उत्पन्नामर्षः । स्मरारेर्भूतानामधिपतिर्हरः । तेषु त्रिदशेषु कृतानुकम्पो विहितदयः सन् । कृपा दयानुकम्पा स्यात्' इत्यमरः । भूयोपि पुनरपि बभाष उवाच ॥ 12.53 ॥  
 अहो अहो देवगणाः (1)सुरेन्द्रमुख्याः श्रृणुध्वं वचनं (2)ममैते ।  
 विचेष्टते शंकर (3)एष देवः कार्याय सज्जो (4)भवतां सुताद्यैः ॥ 12.54 ॥  
 {1.सुरेन्द्रमुखाः.2.ममैतम्.3.एव.4.सकलं शुभाय,सकलैः शुभास्त्रैः.}  
 अन्वयः- अहो अहो ! सुरेन्द्रमुख्या हे देवगणाः । एते (यूयम्) मम वचनं श्रृणुध्वम् । एष शङ्करो देवः सुताद्यैः भवतां कार्याय सज्जो विचेष्टते ।  
 सीo- अहो इति । अहो अहो इति सम्बोधने । संभ्रमे द्विरुक्तिः । हे देवगणाः सुरेन्द्रमुख्याः पुरंदरप्रधाना एते यूयं मम वचनं श्रृणुत । तदेव सार्धद्वय्याह । एष शङ्करो देवः सुताद्यैः पुत्रभृतिभिः । पुत्रपौत्रादिभिरित्यर्थः । भवतां युष्माकं कार्याय कार्यं कर्तुमित्यर्थः । \`क्रियार्थे-' त्यादिना चतुर्थी । सज्जः सिद्धो विचेष्टते । वर्तत इत्यर्थः । मम पुत्रपौत्रजनकतायामपि भवत्कार्यमेव बीजमिति भावः ॥ 12.54 ॥  
 पुरा मयाकारि (5)गिरीन्द्रपुत्र्याः प्रतिग्रहोऽयं नियतात्मनापि ।  
 (6)तत्रैष हेतुः खलु तद्भवेन वीरेण यद्वध्यत(7) एष शत्रुः ॥ 12.55 ॥  
 {5.गिरीशपुत्र्याः.6.एक हेतुः.7.हन्यते.}  
 अन्वयः- पुरा नियतत्मना अपि मया गिरीन्द्रपुत्र्या अयं प्रतिग्रहः अकारि, तत्र एष हेतुः खलु, यत् एषः शत्रुः तद्भवेन वीरेण वध्यते ।  
 सीo-- पुरेति । हे देवाः, परा पूर्वं नियतात्मनापि योगिनापि मया गिरीन्द्रपुत्र्या अयं प्रतिग्रह आदानम् । परिणयनमित्यर्थः । यदकारि कृतः । तत्रैष हेतुर्निमित्तम् । खलु निश्चितम् । यद्यस्मादेष शस्त्रुतारकसंज्ञकस्तद्भवेन पावतीजन्मना वीरेण वध्यते । अतस्तद्भवार्थं पार्वतीपरिग्रहः कृत इति भावः । अतोऽहं भवतामुपालम्भपात्रं नेति श्लोकतात्पर्यम् ॥ 12.55 ॥  
 (1)अत्रोपपन्नं (2)तदमी नियुज्य कुमारमेनं पृतनापतित्वे ।  
 (3)निध्नन्तु शत्रुं सुरलोकमेष (4)भुनक्तु भूयोऽपि सुरैः (5)सहेन्द्रः ॥ 12.56 ॥  
 {1.अथ.2.इतः;अतः.3.निहन्तु;निहत्य.4.पुनातु,लभेत.5.सुरेन्द्रः.}  
 अन्वयः-तत् अमी अत्र उपपन्नम् एनं कुमारं पृतनापतित्वे नियुज्ज शत्रुं निध्नन्तु । एष इन्द्रः सुरैः सह भूयोऽपि सुरलोकं भुनक्तु ।  
 सीo- अत्रेति । तत्तस्मादमी भवन्तोऽत्र भवत्कार्यं उपपन्नं युक्तम् । योग्यमित्यर्थः । तथाभूतमेनं कुमारं पृतनापतित्वे सैनापत्ये नियुज्य नियुक्तं कृत्वा शत्रुं तारकं निध्नन्तु । एतत्साहाय्येन भवन्तस्तारकं मारयन्त्विति भावः । अत एष इन्द्रः सुरेन्द्रः सुरैः सह भूयोऽपि पुनरपि सुरलोकं स्वर्ग भुनक्तु पालयतु । आशिषि लोट् ॥ 12.56 ॥  
 इत्युदीर्य भगवां(6)स्तमात्मजं घोरसंगरमहोत्सवोत्सुकम् ।  
 (7)नन्दनं हि (8)जहि (9)देवविद्विषं संयतीति निजगाद शंकरः ॥ 12.57 ॥  
 {6.स्वम्.7.नन्दनैहि.8.जय.9.देवविद्विषः.}  
 अन्वयः-- भगवान् शङ्करः इति उदीर्य घोरसङ्गरमहोत्सवोत्सुकं नन्दनं तम् आत्मजं (हे पुत्र !) \`सयंति देवविद्विषं जहि' इति निजगाद हि ॥  
 सीo-- इतीति । शङ्करः शङ्करसंज्ञको भगवानिति पूर्वोक्तमुदीर्योच्चार्य घोरो भीमः \`घोरं भीमं भयानकम्' इत्यमरः । यः सङ्गरः संग्रामः स एव महेत्सवो महानानन्दस्तत्रोत्सुकमुत्कण्ठितमत एव नन्दनमानन्दकरम् । \`नन्दिग्रही-' ति ल्युः । तमात्मजं कुमारम् \`हे पुत्र, संयति संग्रामे देवानामिन्द्रादीनां विद्विषं विशेषेण द्वेष्टारं तारकं जहि' । \`हन्तेर्जः' इति हनो जादेशः । इति निजगादोक्तवान्हि । रथोद्धतावृत्तम् ॥ 12.57 ॥  
 शासनं पशुपतेः (1)स कुमार शिरसावनतेन ।  
 सर्वथैव पितृभक्तिरतानामेष एव परमः खलु धर्मः ॥ 12.58 ॥  
 {1.तु.}  
 अन्वयः-- स कुमारः पशुपतेः शासनम् अवनतेन शिरसा स्चोचकार । सर्वथा एव पितृभक्तिरतानां खलु एष एव परमो धर्मः ।  
 सीo- शासनमिति । स कुमारः कार्त्तिकेयः पशुपतेः पितुर्हरस्य शासनमाज्ञामवनतेन नम्रीकृतेन शिरसा स्वीचकार । स्वीयं चकारेत्यर्थः । \`कृभ्वस्तियोगे' इति च्विः । \`अस्य च्वौ' इतीकारः । \`च्वौ च' इति दीर्घः । तथाहि । सर्वथैव सर्वप्रकारेणैव पितृभक्तौ जनकश्रद्धायां रतानां सक्तानां खल्वेष एव परमो धर्मः । यदाज्ञां झटित्येव स्वीकृर्वन्तीति । स्वागता वृत्तम् ॥ 12.58 ॥  
 असुरयुद्धविधौ (2)विबुधेश्वरे पसुपतौ (3)वदतीति तवात्मजम् ।  
 गिरीजया मुमुदे सुतविक्रमे (4)सति न नन्दति (5)का खलु वीरसूः ॥ 12.59 ॥  
 {2.विबुधेश्वरः.3.वदति प्रियमात्मजम्;वदति प्रियपुत्रकम्;वदति प्रियमाकम्.4.न किमु.5.संयति.}  
 अन्वयः- विबुधेश्वरे पशुपतौ असुरयुद्धविद्यौ तम् आत्मजम् इति वदति (सति) गिरिजया मुमुदे (तथा हि) खलु सुतविक्रमे सिति का वीरसूः न नन्दति ?  
 सीo- असुरेति । विबुधेश्वरे सकलदेवस्वामिति पशुपतौ हरे । असुरस्य तारकस्य यो युद्धविधिः संग्रामकरणं तत्र । उक्तमिति शेषः । तमात्मजं पुत्रमिति वदति सति । गिरिजया पार्वत्या मुमुदे प्रसेदे । तथा हि खलु निश्चये । सुतविक्रमे पुत्रपराक्रमे सति का वीरसूर्वीरप्रसूतिः स्त्री नन्दति । अपि तु सर्वापि नन्दतीत्यर्थः । पुत्रविषये पराक्रमसत्तैव परममुत्कारणं वीरसूनां भवतीति भावः । \`द्रुतविलम्बितं वृत्तम्- द्रुतविलम्बितमाह नभौ भरौ' । इति लक्षणात् ॥ 12.59 ॥  
 सुरपरिवृढः प्रौढं वीरं कुमारमुमापते-  
 ?र्बलवदमरारातिस्त्रीणां दृगञ्जनभञ्जनम् ।  
 जगदभयदं सद्यः प्राप्य प्रमोदपरोऽभवद्-  
 ध्रवमभिमते पूर्णे को वा मुदा न हि माद्यति ॥ 12.60 ॥  
 अन्वयः-- सुरपरिवृढः प्रौढं वौरं बलवदमराऽरातिस्त्रीणां दृगञ्जनमञ्जनम्९ जगदभयदम् उमापतेः कुमारं प्राप्य सद्यः प्रमोदपरः अभवत्- (तथा हि) अभिमते पूर्णे (सति) मुदा को वा न माद्यति ?  
 सीo- सुरेति । सुराणां परिवृढः परिशास्तेन्द्रः । \`वृहू हिंसायाम्' । कर्तरि क्तः । प्रौढमतिशयं वीरं पराक्रमशालिनं बलवान्योऽमरारातिस्तारकासुरस्तस्य स्त्रीणां दृगञ्जनस्य दृष्टिकज्जलस्य भञ्जनं भञ्जकम् । कर्तरि ल्युट् । मृतभर्तृकतया कड्डलधारणस्यानुचितत्वादिति भावः । अत एव जगद्भ्याऽभयदमभयदातारमुमापतेहंरस्य कुमारं पुत्रं प्राप्य सद्यः सहसा प्रमोदे प्रकृष्टोन्मोदे । पर आसक्तोऽभवज्जातः । तथा हि । अभिमते मनोरथे । पूर्णे सति मुदा प्रोत्या निमित्तेन को वा न माद्यति । अपि तु सर्व एवोन्मतेतो भवतीत्यर्थः । अत्र सामान्येन विशेषसमर्थनरुपोऽर्थान्तरन्यासोऽलङ्कारः इदं हरिणीछन्दः- \`रसयुगहयैर्न्सौ म्नौ लो गो यदा हरिणी तदा' । इति । लक्षणात् ॥ 12.60 ॥  
 इति श्रीपर्वणीकरोपनामकश्रीलक्ष्मणभट्टात्मजसतीगर्भसंभव-  
   श्रीसीतारामकविविरचितया संजीविनीसमाख्यया  
 व्याख्यया समेतः श्रीकालिदाससकृतौ कुमारसंभवे महाकाव्ये  
    कुमारसैनापत्यवर्णनं नाम द्वादशः सर्गः ॥









\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



   ***त्रयोदशः सर्गः***




 प्रस्थानकालोचितचारुवेषः स स्वर्गिवर्गैरनुगम्यमानः ।  
 ततः कुमारः शिरसा नतेन (1)त्रैलोक्यभर्तुः प्रणनाम पादौ ॥ 13.1 ॥  
 {1.त्रिलोक.}  
 अन्वयः-- ततः स कुमारः प्रस्थानकालोचितचारुवेषः स्वर्गिवर्गैः अनुगम्यमानः (सन्) नतेन शिरसा त्रैलोक्यभर्तुः पादौ प्रणनाम ।  
 सीo- प्रस्थानेति । ततोऽनन्तरं स कुमारः कार्तिकेयः प्रस्थानकाल उचितो योग्यश्चारुश्व वेषो यन्य । तथा स्वर्गिवर्गैरिन्द्रादिदेवगणैरनुगम्यमानः सन् । नतेन शिरसा त्रैलोक्यभर्तुः शिवस्य पादौ प्रणनाम नमश्चके । \`उपसर्गादसमासेऽपि' इति णत्वम् ॥ 13.1 ॥  
 जहीन्द्रशत्रुं समरेऽमरेशपदं स्थिरत्वं नय वीर वत्स ।  
 इत्याशिषा तं प्रणमन्तमीशो मूर्धन्युपाघ्राय मुदाभ्यनन्दत् ॥ 13.2 ॥  
 अन्वयः- प्रणमन्तं तम् ईशो मुदा मूर्ध्नि उपाघ्राय \`हे वीर ! हे वत्स ! समरे इन्द्रशत्रुं जहि, अमरेशपदं स्थिरत्वं नय' इति आशिषा अभ्यनन्दत् ।  
 सीo-- जहीति । प्रणमन्तं नमस्कुर्वन्तं तं कुमारमीशो हरो मुदा प्रीत्या मूर्धन्युपाघ्राय गन्धमुपादाय \`हे वीर, हे वत्स, समरे युधीन्द्रशत्रुंतारकं जहि मारय । अतामरेशपदमिन्द्रपदं स्वर्ग स्थिरत्वं स्थैर्यं नय प्रापय' । उभयत्राप्याशिषि लोट् । इत्येवंभूतयाशिषाशोर्वादेनाभ्यनन्ददस्तौषीत् ॥ 13.2 ॥  
 प्रह्वीभवन्नम्रतरेण मूर्ध्ना मनश्चकाराङ्घ्रियुगं(2) स्वमातुः ।  
 तस्याः प्रमोदाश्रुपयः (3)प्रवृष्टिस्तस्याभवद्वीरवराभिषेकः ॥ 13.3 ॥  
 {2.युगं सः,युगाय.3.प्रपूरः,प्रवर्षः.}   
 अन्वयः- (सः) प्रह्वीभवन् नम्रतरेण मूर्ध्ना स्वमातुः अङ्घ्रियुगं नमश्चकार । तस्याः प्रमोदाऽश्रुपयः प्रवृष्टिः तस्य वीरवराऽभिषेकः अभवत् ।  
 सीo- प्रह्वीति । स कुमारः प्रह्वीभवन्नम्रीभवन्सन्नम्रतरेण मूर्ध्ना । अत्र प्रह्वीभर्वान्नत्यनेनैव मूर्ध्नो नम्रत्वे सिद्धे पुनर्विशेषणोपादानं सामान्यतोऽन्येषामङ्गानां नम्रत्वोक्त्यपेक्षया मूर्ध्नि क्रियातिशयद्योतनार्थम् । पुनरुपादानेन तरब्ग्रहणलिङ्गाच्च । स्वमातुरङ्घ्रियुगं चरणद्वन्द्वं नमश्चकार । तस्याः पार्वत्याः सम्बन्धीनि यानि प्रमोदाश्रुपयांसि तेषां प्रवृष्टिर्वर्षणं तस्य कुमारस्य वीरेषु वरस्य श्रेयसः । सेनापतेरित्यर्थः । तस्याभिषेक इव योऽभिषेकः सोऽभवत् । तस्य यादृगभिषेकी भवति स मात्रश्रुपयोवृष्टिराशिश्चरणनखपर्यन्तं प्लावयन्त्यभूदिति भावः ॥ 13.3 ॥  
 तमङ्कमारोप्य सुता (1)हिमाद्रेराश्लिष्य(2) गाढं सुतवत्सला सा ।  
 शिरस्युपाघ्राय जगाद शत्रुं जित्वा (3)कृतार्थिकुरु वीरसूं माम् ॥ 13.4 ॥  
 {1.महाद्रेः.2.आश्लिष्टगात्रम्.3.कृतार्थां कुरु.}  
 अन्वयः- सुतवत्सला सा तम् अङ्कम् आरोप्य गाढम् आश्लिष्य शिरसि उपाघ्राय \`(हे वत्स ! त्वम्) शत्रुं जित्वा वीरसूं मां सृतार्थीकुरु' (इति) जगाद ।  
 सीo- तमिति । सुते पुत्रे वत्सला कृपावती सा हिमाद्रेः सुता पार्वती तं पुत्रम् । अस्य ल्यबन्तत्रयेण सम्बन्धो विधेयः । अङ्कमुत्सङ्गम् । \`अङ्को रुपकभेदाङ्गचिह्ने रेखाजिभूषणे । रुपकाण्डान्तिकोत्सङ्गस्थानेऽङ्कं पापदुःखयोः' इति मेदिनी । आरोप्य संस्थाप्य । तथा गाढं दृढं यथा तथा । \`प्रगाढः कृच्छ्रदृढयोः' इति मेदिनी । प्रेति त्रित्वसंधातनिवेशनायैव । एवं विना तदलाभात् । आश्लिष्यालिह्ग्य । तथा शिरस्युपाघ्राय च । \`हे वत्स, त्वं शत्रुं तारकं जित्वा वीरं सूते सा वीरसूस्तथोक्तां मां कृतार्थीकुरु' इति जगाद । एवंविधे महति कार्ये भवता प्रतिपादिते सति त्रैलोक्यप्रसृतिशीलेन यशसा धवलीकृतं सत् \`एष यदीयः पुत्रः सा कृतार्थैव' इति वर्णयिष्यतीत्यतो मत्कृतार्थत्वं सिद्धमेवेति भावः ॥ 13.4 ॥  
 उद्दाम (4)दैत्येशविपत्तिहेतुः श्रद्धालुचेताः (5)समरोत्सवस्य ।  
 आपृच्छ्य भक्त्या गिरिजागिरीशौ ततः प्रतस्थेऽभिदिवं कुमारः ॥ 13.5 ॥  
 {4.दैतेय.5.समरोद्धुरः सः.}  
 अन्वयः-ततः उद्दामैदैत्येशविपत्तिहेतुः समरोस्सवस्य श्रद्धालुचेताः कुमारे भक्त्या गिरिजागिरीशौ आपृच्छ्य दिवम् अभिप्रतस्थे ।  
 सीo- उद्दामेति । ततोऽनन्तरमुद्दाम उद्भटो यो दैत्येशस्तारकस्तस्य विपत्तिर्मृत्युस्तस्याः हेतुः कारणम् । तत्कर्तेत्यर्थः । तथा समरोत्सवस्य संग्रामरुपस्योत्सवस्य \`मह उद्धव उत्सवः' इत्यमरः । इयं कर्मणि षष्ठी । सम्बन्धमात्रविवक्षितत्वात् इह षष्ठ्यन्तस्य वृत्तिगतेनापि श्रद्धाशब्देन नित्यसम्बन्धवशात्सम्बन्धं कृत्वा कृद्योगलक्षणा षठी समर्थनोया । केचित्तु \`समरोत्सवे सः' इति विषयलक्षणसप्तम्यन्तत्वमङ्गीत्य पठन्ति । तत्रापि समासवृतिगतस्य श्रद्धालुशब्दस्य सम्बन्धो दुर्घट इत्यलम् । श्रद्धालु भक्तिशीलं चेतो यस्य । सङ्ग्रामश्रद्धाधायक इत्यर्थः । एवंभूतः कुमारो भक्त्या भक्तिपूर्वकं गिरिजागिरीशौ पितरावापृच्छ्य । मया गम्यत इत्युक्त्वेत्यर्थः । दिवमभि प्रतस्थे चचाल । \`समवप्रे'- त्यात्मनेपदम् ॥ 13.5 ॥  
 देव महेशं गिरीजां च देवीं ततः प्रमम्य त्रिदिवौकसोऽपि ।  
 प्रदक्षिणीकृत्य (1)च नाकनाथपूर्वाः समस्तास्तमथानुजग्मुः(2) ॥ 13.6 ॥  
 {1.सुरेशमुख्याः सुराः.2.अभिजग्मुः.}  
 अन्वयः-- ततो नाकनाथपूर्वाः समस्ताः त्रिदिवौकसोऽपि महेशं देवं गिरिजां देवीं च प्रणम्य अथ प्रदक्षिणीकृत्य तम् अनुययुः ।  
 सीo- देवमिति । ततोऽनन्तरम् । नाकनाथपूर्वा इन्द्रप्रमुखाः समस्तास्त्रिदिवौकसो देवा अपि पूर्वोक्तकुमारप्रस्थानसमुच्चायकोऽपिशब्दः \`अपि सम्भावनाप्रश्नाश्ङ्कागर्हासमुच्चये' इति विश्वः । महेशं देवं गिरीजां देवीं च प्रणम्य । अथ प्रदक्षिणौ परिक्रमणवशात्सव्यभागस्थौ कृत्वेत्यर्थः । \`ऊर्यादिच्विडाचश्च' इति गतिसंज्ञकतया \`कुगतिप्रादयः' इति समासत्वात् \`समासेऽनञ्पूर्वे-' इति क्त्वो ल्यबादेशः । कुमारमनु पश्चाज्जग्मुरित्यर्थः ॥ 13.6 ॥  
 अथ व्रजद्भिस्त्रिदशै (1)रशेषैः स्फुरत्प्रभा(2) भासुरमण्डलैस्तैः ।  
 (3)नभो बभासे (4)परितो विकीर्मं दिवापि नक्षत्रगणैरिवोग्रैः ॥ 13.7 ॥  
 {1.सरोषैः.2.मण्डलभासुरैः.3.ततः.4.हरितोऽवकाशः.}  
 अन्वयः- अथ व्रजद्भिः स्फुरत्प्रभाभासुरमण्डलैः तैः अशेषैः त्रिदशैः विकीर्णं नभो दिवा अपि उग्रैः नक्षत्रवणैः विकीर्णम् इव परितो बभासे ।  
 सीo- अथेति । अथानन्तरं व्रजद्भिर्गच्छद्भिरत एव स्फुरत्प्रसरत्प्रभायाः कान्त्याः सम्बन्धि भासुरं दीप्यमानं मण्डलं चक्रवालं येषाम् । \`चक्रवालं तु मण्डलम्' इत्यमरः । तैरशेषेः संपूर्वणैस्त्रिदशैर्देवैर्विकीर्ण व्याप्तं नभोऽन्तरिक्षं दिवापि दिनेऽपि । उग्रैर्भासुरैर्नक्षत्रगणैर्विकीर्णमिव । बभासे भासुरत्वरुपसाधारणधर्मण त्रिदशविकिरणविशिष्टे नभसि नक्षत्रविकिरणविशिष्टत्वोत्प्रेक्षणादुत्प्रेक्षालङ्कारः । ननु \`उग्रः शूद्रासुते क्षत्राद्रुदे पुंसि त्रिषूत्कटे' इति कोशोक्त्योत्कटवाचिनोऽप्युग्रशब्दस्य कथं भासुरवाचकतेति चेत्, सत्यम् । अत्रोत्कट्यम् केनचिद्विर्मेण विवक्षितं न तु तेजसैव । कान्त्या तापेन वा सौन्दर्यादिना वोत्कटोऽधिक इत्यर्थप्रमयतात्प्रकृते समाधेयम् ॥ 13.7 ॥  
 रराज तेषां व्रजतां सुराणां मध्ये कुमारोऽधिककान्तिकान्तः(5) ।  
 नक्षत्रताराग्रहमण्डलानामिव (6)त्रियामारणो नभोन्ते(7) ॥ 13.8 ॥  
 {5.अधिककान्तकान्तः.6.दयितः.7.अन्तः.}  
 अन्वयः- नभोऽन्ते व्रजतां सुराणां मध्ये कुमारः नक्षत्रताराग्रहमण्डलानां मध्ये त्रियामारमण इव रराज ।  
 सीo- रराजेति । नभोऽन्तेऽन्तरिक्षमध्ये व्रजतां तेषां सुराणां मध्ये कुमारः कार्त्तिकेयः । अग्रेऽपि नभोन्त इत्यस्य सम्बन्धः कार्यः । नक्षत्राण्यश्विन्यादीनि, ताराः सप्तविंशतिव्यातिरिक्ताः ग्रहाः सूर्यादयो नव तेषां मण्डलानां गोलानां मध्ये त्रियामारमणश्चन्द्र इव रराज । यतोऽधिककान्त्या कान्तो मनोहरः । नक्षत्राणां मध्ये यथा चन्द्र एव शोभते तथा देवानां मध्ये कुमार एव शुशुभ इत्यर्थः । पूर्णोपमालंकारः ॥ 13.8 ॥  
 गिरीशगौरीतनयेन सार्धं पुलोमपुत्रीदयितादयस्ते ।  
 उत्तीर्य नक्षत्रपथं (1)मुहूर्तात्प्रपेदिरे लोक(2) मथात्मनीनम् ॥ 13.9 ॥  
 {1.मुहूर्तम्.2.अथो मुनीनाम्.}  
 अन्वयः- अथ पुलोमपुत्रीदयितादयः ते गिरीशगौरीतनयेन सार्धं मुहूर्तात् नक्षत्रपथम् उत्तीर्य आत्मनीनं लोकं प्रपेदिरे ।  
 सीo- गिरीशेति । अथ पुलोमपुत्री शची तस्या दयित इन्द्रः स आदिर्येषां तथाभूतास्ते देवा गिरीशगौरीतनयेन ननु गिरीशगौर्योरेकतरेम सिद्धिरिति चेत्, सत्यम् । उभयगतवीर्याश्रयीभूतत्वेन कुमारवीर्याधिक्यस्य द्योतनार्थमुभयोर्ग्रहणमिति समाधातव्यम् । सार्धं मुहूर्तात्क्षणमात्रैणैवः नक्षत्रपथमाकाशमुत्तीर्योल्लङ्ध्यात्मनीनमात्मने हितम् । \`तस्मै हितम्' इत्यधिकारस्थेन \`आत्मन्विश्वजने-' त्यादिना खः । तथाभूतं लोकं स्वर्गं प्रपेदिरे प्रापुः । \`लोकस्तु भुवने जने' इत्यमरः ॥ 13.9 ॥  
 ते स्वर्गलोकं चिरकालदृष्टं महासुरत्रासवशंवदत्वात् ।  
 सद्यः प्रवेष्टुं न विषेहिरे (3)तं क्षणं व्यलम्बन्त सुराः (4)समग्राः ॥ 13.10 ॥  
 {3.तत्.4.समस्ताः.}  
 अन्वयः- ते समग्राः सुरा महासुरत्रासवशंवदत्वात् चिरकालदृष्टं तं स्वर्गलोकं सद्यः प्रवेष्टुं न विषेहिरे, तत् व्यलम्बन्त !  
 सीo- ते इति । समग्राः सुरा महासुरात्तारकाद्यस्त्रासो भयं तस्य वशंवदत्वादधीनत्वाद्धेतोः चिरकालेन बहुसमयेन दृष्टं तं स्वर्गलोकं सद्यः सहसा प्रवेष्टुं न विषेहिरे न शेकुः । किंतु क्षणं व्यलम्बन्त । कालं चिक्षिपुरित्यर्थः । अन्योऽपि समये स्वगृहेऽपि सद्यः प्रवेष्टुं न शक्नोति किंतु विलम्बते तद्वदिति भावः ॥ 13.10 ॥  
 (1)पुरो भव त्वं, न पुरो भवामि, (2)नाहं पुरोगोऽस्मि, (3)पुरः सरस्त्वम् ।  
 इत्थं (4)सुरास्तत्क्षणमेव भीताः स्वर्ग प्रवेष्टुं कलहं वितेनु ॥ 13.11 ॥  
 {1.पुरोडतत्तत्वम्.2.नव.3.पुरःसरत्वम्.4.द्विषा तेन कृते स्ववश्ये स्वर्गे,द्विषा तेन हता मिथस्ते स्वर्गे.}  
 अन्वयः- तत्क्षणम् एव भीताः स्वर्गं प्रवेष्टुं त्वं पुरो भव, अहं पुरो न भवामि, अहं पुरोगो न अस्मि, त्वं पुरःसरः (भव), इत्थं कलहं वितेनुः ।  
 सीo- पुर इति । तत्क्षणम् । \`कालाध्वनोः-' इति द्वितीया । प्रवेशसमय इत्यर्थः । भीता अतस्तारकावस्थानशङ्क्या सभयाः सुराः स्वर्गं प्रवेष्टुम् \`त्वं पुरोऽग्रे भव । अङं पुरो न भवामि, किं तु त्वमेव भव । अहं पुरोगो नास्मि न भवामि । त्वं पुरः सुरो भव' इत्थंमेवंभूतं कलहं विग्रहं वितेनुः । चक्रुरित्यर्थः । अस्मीत्यहमर्थकमव्ययम् । सर्वेषां त्रिधाभूततया न कोऽप्यन्तः प्रवेष्टुं शशाक । किंतु तत्रैव कलहायमानास्तस्थुरिति भावः ॥ 13.11 ॥  
 (5)सुरालयालोकनकौतुकेन मुदा (6)शुचिस्मेरविलोचनास्ते ।  
 दधुः कुमारस्य मुखारविन्दे दृष्टिं द्विषत्साध्वस (7)कातरान्ताम् ॥ 13.12 ॥  

{5.सुरत्वरा.6.सुविस्मरेविलोचनस्य,सुविस्मरेविलोचनान्तः.7.कामरास्ते,कामरान्ते.}  
 अन्वयः- सुरालयालोकनकौतुकेन शुचिस्मेरबिलोचनाः ते द्विषत्साध्वसकातराऽन्तां दृष्टिं मुदा कुमारस्य मुखाऽरविन्दे दधुः ।  
 सीo- सुरालयेति । सुरालयस्य स्वर्गस्य यदालोकनं तेन यत्कौतुकमानन्दस्तेन निमित्तेन शुचीनि शुद्धानि स्मेराणि समन्दहासानि च विलोचनानि येषां तथाभूतास्ते देवा द्विषत्साध्वसेन तारकशत्रुभयेन कातरान्तां भीतप्रान्ताम् । भयचिह्नतरलत्वादियुतामित्यर्थः । तथाभूतां दृष्टिं नेत्रं मुदा प्रीत्या । प्रसादेनेति यावत् । उपलक्षिते कुमारस्य मुखारविन्दे वदनकमले दधुः । दुर्धटप्रवेशोपायोपदेशापेक्षयेति भावः । कुमारो बालोऽपि सन् न भीत इति मुदेति विशेषणेन व्यज्यते ॥ 13.12 ॥  
 सहेलहास(1)च्छुरिताननेन्दुस्ततः कुमारः पुरतो (2)भविष्णुः ।  
 स तारकापात(3)मपेक्षमाणो रणप्रवीरो (4)हि सुरानवोचत् ॥ 13.13 ॥  
 {1.उश्चिरित;उच्छुरित.2.निविष्टः.3.अवेक्षणः.4.अभि.}  
 अन्वयः- ततो रणप्रवीरः तारकापातम् अपेक्षमाणः पुरतो भविष्णुः स कुमारः सहेलहासच्छुरिताननेन्दुः हि सुरान् अवोचत् ।  
 सीo-- सहेलेति । ततो दृष्टिपातानन्तरं रणे प्रकृष्टं वीरोऽत एव तारकस्यापातं युद्धार्थमागमनमपेक्षते सोऽपेक्षमाणः । प्रतीच्छन्नित्यर्थः । अत एव पुरतोऽग्रतो भविष्णुः स कुमारः कात्तिकेयः सहेलः सक्रीडो यो हासस्तेन छुरिताननेन्दुर्मिश्रितमुखचन्द्रः सन् । किंचिद्विहस्येत्यर्थः । हि निश्चितम् । सुरानवोचज्जगाद ॥ 13.13 ॥  
 भीत्यालमद्य त्रिदिवौकसोऽमी स्वर्गं भवन्तः प्रविशन्तु सद्यः ।  
 अत्रैव मे दृक्पथमेतु शत्रुर्महासुरो (5)वः खलुः (6)दृष्टपूर्वः ॥ 13.14 ॥  
 {5.यः.6.कालदृष्टः.}  
 अन्वयः-- \`हे स्त्रिदिवौकसः !' अद्य भीत्या अलं (किन्तु) अमी भवन्तः सद्यः स्वर्ग प्रविशन्तु । सद्यः दृष्टपूर्वः वः शत्रुः महामुरः अत्र एव मे दृक्पथम् एतु ।  
 सीo-- भीत्येति । भो त्रिदिवौकसो देवाः, अद्य संप्रति भीत्या भयेनालम् । न भेतव्यमित्यर्थः । किं त्वमी भवन्त सद्यः सहसैव स्वर्ग प्रविशन्तु । स्वर्गप्रवेशे भयहेतुको विलम्बो न विधेय इति तात्पर्यम् । सद्यः सपदि । तत्क्षणमित्यर्थः । अथ रोषादाह-पूर्व दृष्टपूर्वः । \`राजदन्तादिषु' इति प्राक्प्रयोगार्हस्य पूर्वशब्दस्य परः प्रयोगः । संभवानुरोधाद्भरिति लभ्यते । ननु व इत्यनेनैव सिद्धिरिति चेन्न । \`नलोके-'ति षष्ठीनिषेधात् । तथा वो युष्माकं शत्रुर्द्वेष्टा महासुरस्तारकोऽत्रैव स्वर्गं एव मे मम दृक्पथं दृग्गोचरत्वमेतु प्राप्नोतु । दृक्पथमिति । \`ऋक्पूरब्धूः-' इति समासान्तोऽप्रत्ययः ॥ 13.14 ॥

continue to august  
 (1)स्वर्लोकलक्ष्मीकचकर्षणाय दोर्मण्डलं (2)वल्गति यस्य चण्डम् ।  
 इहैव तच्छोणितपानकेलिमह्नाय कुर्वन्तु शरा ममैते ॥ 13.15 ॥   
 {1.स्वर्गैकलक्ष्मी.2.यस्य बलातिचण्डम्.}  
 अन्वयः-- स्वर्लोकलक्ष्मीकचकर्षणाय चण्डं यस्य दोर्मण्डलं वल्गति । तच्छोणितपानकेलिम् एते मम शराः अह्नाय इह एव कुर्वन्तु ।  
 सीo- स्वर्लोकेति । स्वर्लोकस्य लक्ष्म्याः कचाः केशास्तेषां कर्षणाय । लक्ष्मीकेशानां हरणं कर्तुमित्यर्थः । \`तुमर्थात्' इति चतुर्थी । चण्डं प्रचण्डं यस्य तारकस्य दोर्मण्डलं वल्गति चलति । तस्य तारकस्य यच्छोणितं रुधिरं तस्य पानं तदेव केलिः क्रीडा तां कर्मभूतामेते मम शरा अह्नाय झटिति । \`द्राग्झटित्यञ्जसाह्नाय' इत्यमरः । इहैव कुर्वन्तु । तं विनाशयन्त्वित्यर्थः ॥ 13.15 ॥  
 शक्तिर्ममासावहतप्रचारा प्रभावसारा (3)सुमहःप्रसारा ।  
 (4)स्वर्लोकलक्ष्म्या विपदावहारेः (5)शिरो हरन्ती दिशन्तान्मुदं(6) वः ॥ 13.16 ॥  
 {3.सुमहाप्रसारा.4.लक्ष्मीः.5.सहारिशिरः,सहारेः शिरः.6.दिशतां मुखम्.}  
 अन्वयः- अहतप्रचारा प्रभावसारा सुमहःप्रसारा स्वर्लोकलक्ष्भ्या विपदावहा (तथा) अरेः शिरो हरन्ती असौ मम शक्तिः वो मुदं दिशतात् ।  
 सीo-- शक्तिरिति । अहतप्रचाराविध्नितगतिः । तथा प्रभावः सामर्थ्यं स एव सारो यस्याः । सुतरां महसस्तेजसः प्रसारो मण्डलं यस्याः । अति तेजस्विनीत्यर्थः । स्वर्लोकलक्ष्म्या या विपदा तस्या अवहा । सुखदेत्यर्थः । तथारेः प्रतिकूलस्य शिरः शिर्ष हरन्ती । असौ मम शक्तिरायुधं वो युष्माकं मुदं प्रीतिं दिशताद्दत्तात् । आशिषि लोट् ॥ 13.16 ॥  
 इत्यन्धकारातिसुतस्य दैत्यवधाय (7)युद्धोत्सुकमानसस्य ।  
 सर्वं (8)शुचिस्मेरमुखारविन्दं गीर्वाणवृन्दं (9)वचसां ननन्द ॥ 13.17 ॥  
 {7.बद्धोत्सवमानसस्य.8.सविस्मेर.9.ननन्द.}  
 अन्वयः- दैत्यवधाय यद्धोत्सुकमानसस्य अन्धकाऽरातिसुतस्य इति वचसा सर्वं गीर्वाणवृन्दं शुचिस्मेरमुखाऽरविन्दं (सत्) ननन्द ।  
 सीo- इतीति । देत्यवधाय दैत्यवधं कर्तुं युद्ध उत्सुकमानसस्योत्कण्ठितचेतसोऽन्धकारातिसुतस्य शिवपुत्रस्य कुमारस्य सम्बन्धिना । इति पूर्वोक्तेन वचसा सर्वं गीर्वाणवृन्दं देवसमूहः शुचि शुद्धं स्मेरं समन्दहासं मुखारबिन्दं मुखकमलं यस्य तथाभूतं सन् ननन्द जहर्ष ॥ 13.17 ॥  
 (1)सान्द्रप्रमोदात्पुलकोपगूढः सर्वाङ्ग(2)संफुल्लसहस्त्रनेत्रः ।  
 तस्योत्तरीयेण निजाम्बरेण (3)निरुञ्छनचारु चकार शक्रः ॥ 13.18 ॥  
 {1.सान्द्रप्रमोदः.2.संलग्न.3.निर्मञ्छनम्,निरुहणम्,निरुञ्छनम्.}  
 अन्वयः- सान्द्रप्रमोदात् पुलकोपगूढः सर्वांऽङ्गसंफुल्लसहस्त्रनेत्रः शक्रः तस्य उत्तरीयेण निजाऽम्बरेणा निरुञ्छनं चारु चकार ।  
 सीo- सान्द्रेति । सान्द्रप्रमोदाद्धनानन्दाद्धेतोः पुलकै रोमाञ्चैरुपगूढ आश्लिष्टः । \`पुलकः कृमिभेदेऽश्मभेदे च मणिदोषके । रोमाञ्चै हरिताले गजात्तपिण्डे च गन्धके । इति मेदिनी । तथा सर्वेष्वङ्गेषु संफुल्लानि सहस्त्रनेत्राणि यस्य । यतः । सहस्त्राक्षस्तथाभूतः शक्र इन्द्रस्तस्य कुमारस्योत्तरीयेण संव्यानेन । संव्यानमुत्तरीयं स्यात्' इत्यमरः । तथा निजाम्बरेण निरुञ्छनं परिवर्तनं चारु चकार । भ्रातृभावायान्योन्यवस्त्रग्रहणं चक्रतुरित्यर्थः । तदुक्तं मेदिन्याम्- \`निरुञ्छनं बन्धुतायै वाससः परिवर्तनम्' इति । लोकेऽपि भ्रातृतायै परस्योष्णिग्बन्धनव्यवहारस्तद्वदत्रापीति अनुशासने सामान्यतो वासोग्रहणेन प्रकृत उत्तरीयग्रहणं सङ्गच्छते । लोकव्यवहारस्तु संप्रदायसिद्धः । उष्णिहि विशेषश्रैष्ठ्योपलम्भ एव व्यवहारमूलमिति मन्तव्यम् ॥ 13.18 ॥  
 घनप्रमोदाश्रुत(4)रङ्गिताक्षैर्मुखैश्चतुर्भिः प्रचुरप्रसादैः(5) ।  
 (6)अथो अचुम्बद्विधिरादिवृद्धः षडाननं षट्सु (7)शिरःसु (8)चित्रम् ॥ 13.19 ॥  
 {4.परिप्लवाक्षैः.5.प्रमोदः.6.क्रमाच्चुचुम्बे.7.मुखेषु.8.हर्षात्.}  
 अन्वयः- अथो आदिवृद्धः विधिः घनप्रमोदाऽश्रुतरङ्गिताक्षैः प्रचुरप्रसादैः चतुर्भिः मुखैः षट्सु शिरःसु षडाननं अचुम्बत् चित्रम् ।  
 सीo- धनेति । अथो अनन्तरमाद्योर्हरिहरयोर्वृद्धो महान्विधिर्ब्रह्मा । घनः सान्द्रः । \`घनं स्यात्कांस्यतालादिवाद्यमध्यमवृत्ययोः । ना मुस्तादौ घनाद्येषु विस्तारे लोहमुद्गरे । त्रिषु सान्द्रे च दृष्टार्थ' इति मेदिनी । यः प्रमोदो हर्षस्तेन निमित्तेन यदश्रु नेत्रपयस्तेन तरङ्गितानि सजाततरङ्गाणि तारकादिभ्य इतच् । अक्षोणि नेत्राणि येषां तैः । हर्षवशादुद्गताश्रुभिरित्यर्थः । तथा प्रचुरप्रसादैरधिकप्रपन्नतायुक्तैश्चतुर्भिर्मुखैः षट्षु शिरःसु षडाननं कुमारम् अचुम्बदस्पृशत् । इति चित्रं विस्मयः । चतुर्भिर्मुखैः षण्णां मुखानां यौगपद्येन स्पर्शासम्भवात् । परिहारस्तु प्रत्येकं षट्सु चतुर्भिश्चुम्बनेन सन्धेयः ॥ 13.19 ॥  
 (1)तं साधु साध्वित्यभितः प्रशस्य मुदा कुमारं त्रिपुरासुरारेः ।  
 आनन्दयन्वीर ! जयेति वाचा गन्धर्वविद्याधरसिद्वसङ्घाः ॥ 13.20 ॥  
 {1.सुसाधुः.}  
 अन्वयः- गन्धर्वविधाघरसिद्धसङ्घाः तं त्रिपुराऽसुराऽरेः कुपारं मुदा \`साधु साधु' इति अभितः प्रशस्य \`हे वीर ! (त्वम्) जय' इति वाचा आनन्दयन् ।  
 सीo- तमिति । गन्धर्वा देवगायकाः, विद्याधराः, सिद्धाश्च देवविशेषाः, एषां सङ्घाः समुदायाः कर्तारः तं त्रिपुरासुरस्यारेः शिवस्य कुमारं पुत्रं मुदा प्रीत्या निमित्तेन साधुसाध्विवत्यभितः संमुखत्वेन प्रशस्य स्तुत्वा \`हे वीर, त्वं जय शत्रोः सकाशाज्जयं प्राप्नुहि' इत्येवंभूतया वाचानन्दयन्नानन्दिमकुर्वन् ॥ 13.20 ॥  
 दिव्यर्षयः (2)शत्रुविजेष्यमाणं (3)तमभ्यनन्दन्किल नारदाद्याः ।  
 (4)निरुञ्छनं (5)चक्रुरथोत्तरीयैश्चामीकरीयैर्निजवल्कलैश्च ॥ 13.21 ॥  
 {2.तस्य वची वरार्थम्.3.समभ्यनन्दन्,तदध्यनन्दन्.4.निर्मञ्छनम्,निमञ्छनम्.5.नववल्कः.}  
 अन्वयः-- नारदाद्या दिव्यर्षयः शत्रुविजेष्यमाणां तम् अभ्यनन्दन्, अथ चामीकरीयैः उत्तरीयैः निजल्वकलैश्य निरुञ्छनं चक्रुः ।  
 सीo- दिव्यर्षय इति । नारदाद्या नारदप्रमुखा दिव्या दिवि भवा ऋषयः । \`द्युप्रागपागुदक्-' इति यत् । शत्रुं तांरकं विजेष्यमाणां जेष्यन्तं तं कुमारमभ्यनन्दंस्तुष्टुवुः किल । अथानन्तरं चामोकरीयैः सौवर्णेरुत्तरोयैर्वस्त्रैः । तथा निजवल्कलैश्च निरुञ्छनं बन्धुतायै वासः परिवर्तनं चक्रुः निरुञ्छनं पूर्वमेव निर्णीतम् ॥ 13.21 ॥  
 ततः सुराः शक्तिधरस्य तस्यावष्टम्भतः साध्वसमुत्सृजन्तः(1) ।  
 उत्सेहिरे स्वर्गमनन्तशक्ते(2) र्गन्तुं वनं यूथपतेरिवेभाः ॥ 13.22 ॥  
 {1.उत्यजन्तः.2.अनन्तशक्यै.}  
 अन्वयः-- ततः अनन्तशक्तेः शक्तिघरस्य तस्य अवष्टम्मतः साध्वसम् उत्सृजन्तः सुराः अनन्तशक्तेः यूथपतेः (अवष्टम्मतः) इमा वनम् इव स्वर्गं गन्तुम् उत्सेहिरे ।  
 सीo- तत इति । ततोऽन्तरं शक्तिरायुधविशेषस्तां धरतीति तथोक्तस्य तस्य कुमारस्य । \`शक्तिरस्त्रान्तरे शौर्ये उत्साहादौ बले स्त्रियाम्' इति मेदिनी । अवष्टम्भत आश्रयतः । \`अवष्टम्भः सुवर्णो च स्तम्भप्रारम्भयोरपि' इति मेदिनी । अत्र स्तम्भशब्देनाश्रयो लक्षितः । स्तम्भस्याश्रयमिति तत्त्वात् । साध्वसं भयम् । \`भीतिर्भीः साध्वसं भयम्' इत्यमरः । उत्सृजन्तः सुरा देवाः । अनन्तशक्तेरपारशौर्यस्य यूथपतेर्गजराजस्यावष्टम्भत इभा गजा वनमिव । स्वर्गं गन्तुं प्रवेष्टुमुत्सेहिर उत्साहं चक्रुः । अनन्तशक्तेरिति विशेषण कुमारेऽपि योजनीयम् ॥ 13.22 ॥  
 (3)अथाभिपृष्ठं गिरिजासुतस्य पुरंदरारातिवधं(4) चिकीर्षोः ।  
 सुरा निरीयुस्त्रिपुरं दिधक्षोरिव स्मरारेः प्रमथः समन्तात् ॥ 13.23 ॥  
 {3.अभिपृष्ठे.4.जयम्.}  
 अन्वयः- अथ सुराः पुरन्दराऽरातिवधं चिकीर्षोः गिरिजासुतस्य अभिपृष्ठं त्रिपुरं दिधक्षोः स्मराऽरेः (अभिपृष्ठम्) प्रमथा इव समन्तात् निरीयुः ।  
 सीo- अथेति । अथोत्साहानान्तरं सुराः पुरंदरस्योन्द्रस्यारातेस्तारकस्य वधं मृत्युं चिकीर्षोः कर्तुमिच्छोर्गिरिजासुतस्य कुमारस्याभिपृष्ठं पृष्ठसंमुखं त्रिपुरं दैत्यं दिधक्षोर्दग्धुमिच्छोः \`दह भस्मकरणे' इति धातोरिच्छार्थे सनि \`सन्यङोः' इति द्वित्वे \`सनाशंसभिक्ष उः' इत्युप्रत्ययः । स्मरारेः शिवस्याभिपृष्ठं प्रमथा इव स्थिताः समन्तान्निरीयुर्निर्जग्मुः । अन्तर्विविशुरित्यर्थः ॥ 13.23 ॥  
 (1)सुराङ्गनानां जलकेलिभाजां प्रक्षालितैः संततमङ्गरागैः ।  
 प्रपेदिरे पिञ्जरवारिपूरां स्वर्गैकसः स्वर्गधुनीं पुरस्तात् ॥ 13.24 ॥  
 {1.सुराङ्गणानाम्.}  
 अन्वयः- स्वर्गैकसः पुरस्तात् जलकेलिभाजां सुराऽङ्गनानां संततं प्रक्षालितैः अङ्गरागैः पिञ्जरवारिपूरां स्वर्गधुनीं प्रपेदिरे ।  
 सीo-- सुराङ्गनानामिति । स्वर्गैकसो दवाः पुरस्तादग्रे जलकेलिभाजां जलक्रीडासक्तानां सुराङ्गनानामप्सरसां सन्ततं निरन्तरं प्रक्षलितैरङ्गरागौः कुङ्कुमादिरचितैः पिञ्जरवारिपूरां पीतजलप्रवाहां स्वर्गधुनीं मन्दाकिनीं प्रपेदिरे प्रापुः । सुराङ्गणानामिति \`कुमति च' इति णत्वम् ॥ 13.24 ॥  
 दिग्दन्तिनां वारिविहारभाजां(2) कराहतै(3)र्भीमतरैस्तरङ्गैः ।  
 आप्लावयन्तीं मुहुरालबालश्रोणिं(4) तरुणां (5)निजतीरजानाम् ॥ 13.25 ॥  
 {2.विहारलीलाम्.3.भीमवराहयूथैः.4.श्रेणीः श्रेणीम्.5.गुरुतीरजानाम्.}  
 अन्वयः- (स्वर्गैकसः) वारिविहारभाजां दिग्दन्तिकां कराहतैः भीमतरैः तरङ्गैः निजतीरभाजां तरुणाम् आलवालश्रेणीं मुहुः आप्लावयन्तीम् (स्वर्गधुनींप्रपेदिरे) ।  
 सीo- दिग्दन्तीनामिति । किंभूतां स्वर्गधुनीम् । वारिणि विहारभाजां क्रीडतां दिग्दान्तनामैरावतादीनां करैः शुण्डादण्डैः । \`करो वर्षोपले पाणौ रश्मौ प्रत्ययशुण्डयोः' इति भेदिनी । आहतैस्ताडितैरत एव भीमतरैरतिशयभयानकैस्तरङ्गैः कल्लोलैः कृत्वा निजतीरजानामात्मीयतटोत्पन्नानां तरूणां वृक्षाणां सम्बन्धिनीमालवालानां मूलस्थलीनां श्रेणिम् । \`श्रेणिः स्त्रीपुंसयोः पङ्क्तौ समाने शिल्पिसंहतौ' । इति मेदिनी । मुहुर्वारंवारम् । \`मुहुः पुनः पुनः शश्वत्' इत्यमरः । आप्लावयन्तीं सेचयन्तीम् ॥ 13.25 ॥  
 (1)लीलारसाभिः सुरकन्यकाभि(2) र्हिरण्मयीभिः सिकताभिरुच्चैः ।  
 माणिक्यगर्भाभि(3)रुपाहिताभिः प्रकीर्णतीरां वरवेदिकाभिः ॥ 13.26 ॥  

{1.लालालसामिः.2.हिरण्यहसाभिरुतीभिः,हिरण्यजाभिः,सिकताभिः.3.उपोहिताभिः.}  
 अन्वयः- (स्वर्गैकसः) लीलारसाभिः सुरत्र्यकाभिः हिरण्मयोभिः सिकतार्भिः माणिक्यगर्भाभिः उपाहिताभिः उच्चैः वरवेदिकाभिः प्रकीर्णतीराम् (स्वर्गधुनीं प्रपेदिरे) ।  
 सीo- लीलेति । पुनः किंभूताम् । लीलायां क्रीडायां रसः प्रीतिर्यासां ताभिः सुराणां कन्यकाभिः पुत्रीभिः । तथा हिरण्मयोभिः सौवर्णीभिः सिकताभिवार्लुकाभिः तथा माणिक्यगर्भाभिर्मणिखचितमध्याबिः तथोपाहिताभिर्निर्मिताभिः न त्वकृत्रिमाभिः । तथोच्चैर्महतोभिर्वराः श्रेयस्यो या वेदिकास्ताभिश्च प्रकीर्णतीरां व्याप्तसैकताम् ॥ 13.26 ॥  
 सौरभ्यलुब्धभ्रमरोप(4)गीतैर्हिरण्यहंसावलिकेलिलौलेः ।  
 चामीकरीयैः कमलैर्विनिद्रैश्च्युतैः परागैः (5)परिपिङ्गतोयाम् ॥ 13.27 ॥  
 {4.अवकीर्णेः.5.परिपिञ्जतोयाम्.}  
 अन्वयः- (स्वर्गैकसः) सौरभ्यलुब्बभ्रमपरोपगीतैः हिरण्महंसावलिकेलिलोलैः चामोकरीयैः विनिद्रैः कमलैः च्युतैः परागैः परिपिङ्गतोयाम् (स्वर्गधुनीं प्रपेदिरे) ।  
 सीo- सौरभ्येति । पुनः किंभूताम् । सीरभ्ये सोगन्ध्ये लुब्धा लम्पटा ये भ्रमरा द्विरेफास्तैरुपगीतैः मुखरितैरित्यर्थः । हिरण्यस्य सुवर्णस्य ये हंसा मरालास्तेषामावलयः पङ्क्तयरतासां केलिः क्रीडा तया निमित्तेन लोलैश्चञ्चलैश्चामीकरीयैः सौवर्णैर्विनिद्रैर्विदलितैः कमलैरुपलक्षिताम् । अत एव च्युतैः कमलेभ्यो भ्रष्टैः परागैः सुमनोरजोभिः । \`परागः सुमनोरजः' इत्यमरः । परिपिङ्गं परितः तोयं जलं यस्यास्तथोक्ताम् ॥ 13.27 ॥  
 कुतूहलात्प्रप्टुमुपागताभि (1)स्तीरस्थिताभिः (2)सुरसुन्दरीभिः ।  
 (3)अभ्यूर्मिराजिप्रतिबिम्बिताभिर्मुदं दिशन्तीं व्रजतां जनानाम् ॥ 13.28 ॥  
 {1.तीरे स्थिताभिः.2.पुरकन्यकाभिः.3.अभ्यूमिराजी,अत्यूर्मिराजि.}  
 अन्वयः- (स्वर्गैकसः) द्रष्टुं कुतूहलात् उपागताभिः तीरस्थितभिः (अत एव) अभ्यूर्मिराजिप्रतिबिम्बिताभिः सुरसुन्दरीभिः व्जतां जनानां मुदं दिशन्तीम् (स्वर्गधुनीं प्रपेदिरे) ।  
 सीo-- कुतूहलादिति । द्रष्टुं कुतूहलात्कौतुकात् । आनन्दादिति यवत् । उपागताभिरागताभिः अत एव तीरस्थिताभिः अत एव तीरस्थिताभिः । अत एवाभ्यूर्मिराज । ऊर्मिराजावित्यभ्यूर्मिराजि तरङ्गमध्ये प्रतिबिम्बिताभिः सुरसुन्दरीभिर्देवाङ्गनाभिर्निमित्तेन व्रजतां गच्छतामपि जनानां मुदं दिशन्तीं ददतीम् । एकासामप्यप्सरसां प्रतिबिम्बवशादनेकधादृश्यमानत्वाद्युक्ता प्रीतिजनकतेति भावः ॥ 13.28 ॥  
 ननन्द (4)सद्यश्चिरकालदृष्टां विलोक्य (5)शक्रः सुरदीर्घिकां ताम ।  
 (6)अदर्शयत्सादरमद्रिपुत्रीमहेशपुत्राय (7)ततः पुरोगः ॥ 12.29 ॥  
 {4.शक्रः.5.सद्यः.6.आशंसयन्सादरमद्रिपुत्रीमहेशपुत्राय पुरः पुरोगाः.7.रः.}  
 अन्वयः- शक्रः चिरकालदृष्टां तां सुरदीर्घिकां विलोक्य सद्यो ननन्द, ततः अद्रिपुत्रीमहेशपुत्राय सादरं पुरोगः (सन्) अदर्शयत् ।  
 सीo- ननन्देति । शक्र इन्द्रश्चिरकालेन बहुकालेन दृष्टां तां सुरदीर्घिकां मन्दाकिनीं विलोक्य सद्यो झटिति ननन्द जहर्ष । अतिरमणीयं वस्तु चिरकालदृष्टं सद्वहुप्रीतिजनकं भवतीति भावः । ततोऽनन्तरमद्रिपुत्रीमहेशयोः पुत्राय कुमाराय सादरं यथा तथा पुरोगः सन्नदर्शयत् ॥ 13.29 ॥  
 स (1)कार्त्तिकेयः पुरतः (2)परीतः सुरै समस्तैः सुरनिम्नगां ताम् ।  
 अपूर्वदृष्टा(3)मवलोकमानः (4)सविस्मयः स्मेरविलोचनोऽभूत् ॥ 13.30 ॥  
 {1.स कार्त्तिकेयः पुरतः परीतो वियच्चरैर्लोतरैस्तरंगैः.2.पुरोजः.3.इवलोकमानः.4.सविस्मय.}  
 अन्वयः- समस्तैः सुरैः परीतः कार्त्तिकेयः अदृष्टपूर्वा तां सुरनिम्नगां पुरतः अवलोकमानः (सन्) सविस्मयः स्मेरविलोचनः अभूत् ।  
 सीo- स इति । समस्तैः सुरैः परीतो व्याप्तः स कार्त्तिकेयः कुमारः । अपूर्वदृष्टाम् । अधुनैव दृष्टामित्यर्थः । तां सुरनिम्नगां पुरतोऽग्रे वलोकमानः सन्सविस्मयः साश्चर्यः स्मेरविलोचनः समन्दहासनेत्रचाभूत् ॥ 13.30 ॥  
 उपेत्य तां (5)तत्र किरीटकोटिन्यस्ताञ्जलिर्भक्तिपरः कुमारः ।  
 गीर्वाणवृन्दैः (6)प्रणुतां प्रणुत्य नम्रेण मूर्ध्ना (7)मुदितो ववन्दे ॥ 13.31 ॥  
 {5.रत्नकिरीट.6.प्रणताम्.7.नमितः,प्रणतः.}  
 अन्वयः-- भक्तिपरः कुमारः गीर्वाणवृन्दैः प्रणुतां तत्र उपेत्य किरीटकोटिन्यस्ताऽञ्जलिः (सन्) प्रणुत्य मुदुतः नम्रण मूर्ध्ना ववन्दे ।  
 सीo-- उपेत्येति । भक्तिपरो भक्तिप्रवणः कुमारः कार्त्तिकेयो गीर्वाणवृन्दैर्देवसमूहैः प्रणुतां प्रकर्षेण स्तुताम् । \`णु स्तुतौ' इति धातोः कर्मणि क्तः । तां मन्दाकिनीं तत्रोपेत्य । तत्समीपं गत्वेत्यर्थः । किरीटकोटौ मुकुटाग्रे । \`कोटिः स्त्री धनुषोऽग्रेऽस्त्रौ' इति मेदिनी । अत्राग्रशब्दस्य धनुःशब्दोपलक्षिततया सर्वेषामग्रवाचकत्वं बोध्यम् । न्यस्तोऽञ्जलिर्येन तथाभूतः सन् । प्रणुत्येडयित्वा मुदितो मुमुदे । इदं कृदन्तरुपं क्रियापदम् । तथा नम्रेण मूर्ध्ना शिरसा ववन्दे नमश्चक्रे ॥ 13.31 ॥  
 (1)प्रणर्तितस्मेरसरोजराजिः पुरः परीरम्भमिलन्महोर्मिः ।  
 कपोलपालिश्रमवारिहारी भेजे गुहं (2)तं सरितः समीरः ॥ 13.32 ॥  
 {1.प्रपाटित.2.सरितः.}  
 अन्वयः- प्रणर्तितस्मेरसरोजराजिः परीरम्भमिलन्महोर्मिः कपोलपालिश्रमवारिहारी सरितः समीरः तं पुरः गुहं भेजे ।  
 सीo- प्रणर्तितेति । प्रणर्तिता कम्पिता स्मेरसरोजानां विकसितकमलानां राजिर्माला येन । अनेन सौगन्ध्योक्तिः । तथा परीरम्भेणाश्लेषेण मिलन्ति आत्मनि मिश्रीभवन्तो महोर्मयो यस्य । अनेन शैत्योक्तिः । कपोलपाल्याः । कपोलरुपलताग्रस्येत्यर्थः । \`पालिः कर्णे लताग्रेऽश्रौ' इति विश्वः । श्रमेण यद्वारि स्वेदस्तस्य हारी । अनेन माद्योक्तिः । अन्यथा श्रमहृतेरसम्भवः । एवंभूतः सरितो मन्दाकिन्याः समीरः पवनः पुरोऽग्रे स्थितं तं गुहं स्वामिकार्त्तिकेयम् । यद्वा । पुरोऽग्रे भेजे सिषेवे ॥ 13.32 ॥  
 ततो (3)व्रजन्नन्दननामधेयं लीलावनं (4)जम्भजितः पुरस्तात् ।  
 विभिन्नभग्नोद्(5)धृतशालसङ्घं प्रेक्षांचकार स्मरशत्रुसूनुः ॥ 13.33 ॥  
 {3.जपात्.4.वज्रभूतः.5.उन्नतशाखि.}  
 अन्वयः- ततो व्रजन् स्मरशत्रुसूनुः पुरस्तात् विभिन्नभानोद्धृतशालसङ्घं नन्दननामधेयं जम्भजितो लीलावनं प्रेक्षाञ्चकार ।  
 सीo- तत इति । ततो गङ्गावलोकनानन्तरं व्रजंश्चलन्स्मरशत्रुसूनुः कुमारः पुरस्तादग्रे विभिन्नो विदारितः । बाणैः शतरन्ध्रीकृत इति तात्पर्यार्थः । तथा भग्न आमर्दितो मूलं विनोपर्येव शतशकलीकृत उद्धृत उत्पाटितश्च शालसङ्घो यस्य तत् । \`शालो हाले मत्स्यभेदे शालौकस्तत्प्रभेदयोः । शालद्रुस्कन्धशाखायां शालेति परिकीर्तिता ॥' इति मेदिनी । नन्दननामधेयं नन्दनसंज्ञकम् । \`नन्दनं वनम् ।' इत्यमरः जम्भजित इन्द्रस्य लीलावनमुपवनं प्रेक्षांचकार ददर्श । इजादेश्चेत्याम्'॥ 13.33 ॥  
 सुरद्विषोपप्लुतमेवमे(1)तद्वनं बलस्य द्विषतो गतश्रि ।  
 इत्थं विचिन्त्यारुणलोचनोऽभूद् भ्रुभङ्गदुष्प्रेक्ष्यमुखः(2) (3)स कोपात् ॥ 13.34 ॥  
 {1.एव.2.दुष्प्रेक्षमुखः.3.च.}  
 अन्वयः- स एतत् बलस्य द्विषतो वनं सुरद्विषा एवम् उपप्लुतम् (अत एव) गतश्रि इत्यं विचित्त्य कोपात् अरुणलोचनः भ्रूमङ्गदुष्प्रेक्ष्यमुखः अभूत् ।  
 सीo- सुरद्विषेति । स कुमारः । एतत्पुरोवर्ति बलस्य द्विषत इन्द्रस्य । अत्र \`नलोके-' त्यादिना षष्ठीनिषेधेऽपि \`द्विषः शतुर्वा' इति विकल्पात्षष्ठी । वनमुपवनं सुरद्विषा तारकेणैव न केनापि । यथा तारकेणोपद्रुतं तथा न केनापीत्यवधारणार्थमेवकारेण ध्वन्यते । \`एवः प्रकारोपमयोरङ्गीकाराऽवधारणे' । इति विश्वः । अभितः सर्वतः । उपप्लुतमुपद्रुतमत एव गतिश्रि नष्टशोभमित्थं विचिन्त्य कोपादरुणे लोचने यस्य तथा भ्रूभङ्गेन दुष्प्रेक्ष्यं दुर्दशं मुखं यस्य तथोक्तश्चाभूत, महतां सति स्वस्मिन्परदुःखं महादुःखावहं भवतीति भावः ॥ 13.34 ॥  
 निर्लूनलीलोपवनामपश्यद्(4)दुःसञ्चरीभूतविमानमार्गाम् ।  
 विध्वस्त(5)सौधप्रचयां (6)कुमारो विश्वैकसाराममरावतीं सः ॥ 13.35 ॥  

{4.असंचरी.5.सौख्यप्रचयाम्.6.प्रमृष्टविश्वौकसाराम्,प्रमृष्टवस्त्वेकसाराम्.}  
 अन्वयः- स कमारः निर्लूनलीलोपवनां दुःसञ्चरीभूतविमानमार्गां विध्वस्तसौधप्रचयां विश्वैकसाराम् अमरावतीम् अपश्यत् ।  
 सीo- निर्लूनेति । स कुमारः कार्त्तिकेयः निर्लूनानि कर्तितानि लीलायाः क्रीडाया उपवनानि यस्याम् । तथा दुःखेन संचरः संवारो येषु तथाभूता विमानमार्गा विमानसंचारपथा यस्याम् । तथा विध्वस्ताः खण्डिताः । स्फोटिता इति यावत् । सौधप्रचया राजसदनसमीहा यस्याम् । \`सौधोऽस्त्री राजसदनम्' इत्यमरःर । तथा विश्वस्मिन्नेकवै सारां तत्त्वभूतां ताममरावतीमिन्द्रपुरीमपश्यत् । \`नगरी त्वमरावती' इत्यमरः ॥13.35 ॥  
 (1)गतश्रियं (2)वैरिवराभिभूतां दशां सुदीनामभितो दघानाम् ।  
 नारीमवीरामिव तामवेक्ष्य (3)स वाढमन्तः करुणापरोऽभूत् ॥ 13.36 ॥  
 {1.गर्भश्रियम्,2.वैरिपराभिभूताम्.3.सगाढम्,सवाष्पम्.}  
 अन्वयः- स वैरिवराऽभिभूतां गतश्रियं सुदीनां दशाम् अभितो दधानाम् अवीरा नारीम् इव ताम् अवेक्ष्य बाढम् अन्तःकरुणापरः अभूत् ।  
 सीo- गतश्रियमिति । स कुमारः वैरिवरेण तारकेणाभिभूतां पूर्वोक्तविधिना पराभूताम् । पराभवोऽत्र विध्वंसनक्रियानुकूलो व्यापारो ग्राह्यः । अत एव गतश्रितं भ्रष्टशोभाम् । अत एव सुतरां दीनानां कृपणाम् । अनुकम्प्यामिति यावत् । दशामवस्थामभितो दधानाम् । अथ एवावीरां नपुंसकभर्तृकां नारीमिव स्थितां ताममरावतीमवेक्ष्यान्तर्मनसि बाढं बहु यथातथा करुणायां पर आसक्तोऽभूत् ॥ 13.36 ॥  
 दुश्चेष्टिते देवरिपौ सरोषस्तस्या(4)विषण्णः समराय चोत्कः ।  
 तथाविधां तां (5)स विवेश पश्यन्सुरैः सुराधीश्वरराजधानीम् ॥ 13.37 ॥  
 {4.तस्यां विषष्णः.5.च.}  
 अन्वयः-- दुश्चेष्टिते देवरिपौ सरोषः (तथा) तस्य समराय उत्कः अविषण्णः स तथाविधां तां सुराऽधीश्वरराजधानीं पश्यन् (सन्) सुरैः (सह) विवेश ।  
 सीo- दुश्चेष्टित इति । दुश्चेष्टिते दुष्कर्मणि देवरिपौ तारके विषये सरोषः । सक्रोधः । तथा तस्य तत्कर्तृकाय समराय समरं युद्धं कर्तुमुत्कश्च तथाविषण्णोऽनलसः स कुमारः तथाविधां पूर्वोक्तप्रकारां तां सुराधीश्वरस्येन्द्रस्य राजधानीं पुरीं पश्यन्सन् विवेश । तदन्तरिति शेषः ॥ 13.37 ॥  
 (6)दैतेयदन्त्यावलिदन्तघातैः (7)क्षुण्णान्तराः स्फाटिकहर्म्यपङ्क्तीः ।  
 महाहिनिर्मोकपिनद्धजालाः (8)स वीक्ष्य तस्यां विषसाद सद्यः ॥ 13.38 ॥  
 {6.दैत्येन्द्रदन्तावलः,दैतेयदन्तावल.7.क्षुण्णान्तर.8.संवीक्ष्य.}  
 अन्वयः-- दैतेयदन्त्यावलिदन्तघातैः क्षुण्णाऽन्तराः महाहिनिर्मोकिपिनद्धजालाः स्फाटिकहर्म्यपङ्क्ती वीक्ष्य स तस्यां विषसाद ।  
 सीo- दैतेयेति । दैतेयानां दैत्यानां दन्त्याबलिर्गजावलिस्तस्यास्त त्कर्तृका ये दन्तघाता रदनताडितानि तैः क्षुण्णान्तराः क्षोदितमध्या अत एव महाहीनां महासर्पाणां निर्मोकाः कञ्चुकाः । \`समौ कञ्चुकनिर्मोकौ' इत्यमरः । तैः पिनद्धानि जालानि सौधजालानि यासु ताः सफाटिकहर्म्यपङ्क्तीः सफटिकनिर्मितसौधनिचयान्वीक्ष्य स सद्यस्तस्यां विषसाद । खिद्यति स्मेत्यर्थः \`सद्यः सपदि तत्क्षणे' इत्यमरः ॥ 13.38 ॥  
 अथ युग्मेनाह-  
 उत्कीर्णचामीकरपङ्कजानां दिग्दन्तिदानद्रवदूषितानाम् ।  
 हिरण्यहंसव्रजवर्जितानां (1)विदीर्णवैदूर्यमहाशिलानाम् ॥ 13.39 ॥  
 आविर्भवद्वालतृणाञ्चितानां(2) तदीयलीलागृहदीर्घिकाणाम् ।  
 (3)स दुर्दशां वीक्ष्य (4)विरोधिजातां विषादवैलक्ष्यभरं बभार ॥ 13.40 ॥  
 {1.तदीय.2.तृणावृतानाम्.3.सुदुर्दशाम्.4.विरोधिजां ताम्.}  
 अथ युग्मेनाह-  
 अन्वयः- स उत्कीर्णचामीकरपङ्कजानां दिग्दन्तिदानद्रवदूषितानां हिरण्यहंसव्रजवर्जितानां विदीर्णवैदूर्यमहाशिलानाम् ॥ 13.39 ॥ आविर्भवद्वालतृराणाऽञ्चितानां तदीयलीलागृहदीर्घिकाणां विरोधिजातां दुर्दशां वीक्ष्य विषादवैलक्ष्यभरं बभार ।  
 सीo- उत्कीर्णेति । आविर्भवदिति च । स कुमारः । उत्कीर्णान्युत्खनितानि चामीकरस्य सुवर्णस्य पङ्कजानि कमलानि यासाम् । उत्खनितसुवर्णकमलानामित्यर्थः । तथा दिग्दन्तिनामैरावतादीनां दानाः खण्डनाः तज्जेतारस्तारकगजाः । कर्तरि ल्युटृ । तेषां द्रवो मदजलं तेन दूषितानां म्लानीकृतानाम् । तारककुम्भीन्द्रमदकलुषीकृतजलानामित्यर्थः । हिरण्यप्रचुरा ये हंसास्तेषां व्रजेन वर्जितानां रहितानाम् । दैत्योपद्रवादिति भावः । तथा विदीर्णाः स्फोटिता वैदूर्याणां रत्नविशेषाणां महत्यः शिला यासाम् । तथाविर्भवन्त्युदयमानानि कानि बालतृणानि शष्पाणि तैरञ्चितानां व्याप्तानाम् । तदीया ऐन्द्र्यो या लीलार्थं गृहदीर्घिका गृहवापिकास्तासां सम्बन्धिनीम् । विरोधिभ्योऽरिभ्यो जातां दुर्दशां दुष्टावस्थां वीक्ष्य विषादवैलक्ष्ययोः खेदलज्जयोर्भरम् । वह्व्यौ विषादलज्जा इत्यर्थः । बभार दुर्दशादर्शनजनितकरुणाबीजां दुःखं मयि सत्यपि सुदुर्दशेति लज्जाहेतुरित्यर्थः ॥ 13.39-13.40 ॥  
 तद्दन्तिदन्तक्षतहेमभित्ति(1) सुतन्तुजालाकुलरत्नजालाम् ।  
 निन्ये सुरेन्द्रेण पुरोगतेन स वैजयन्ताभिधमात्मसौधम् ॥ 13.41 ॥  
 {1.हेमभित्तिम्,गेहभित्ति.}  
 अन्वयः-- स सुरेन्द्रेण पुरोगतेन (सता) तद्दन्तिदन्तक्षतहेमभित्ति सुतन्तुजालाकुलरत्नजालं वैजयन्ताऽभिधम् आत्मसौधं निन्ये ।  
 सीo- तद्दन्तीति । स कुमारः । सुरेन्द्रेणेन्द्रेण पुरोगतेनाग्रण्या सता तस्य तारकस्य दन्तिनां गजानां दन्तैः क्षुण्णा हैम्यो भित्तयः कुड्यानि यस्मिन्यस्य वा । सुतन्तवो लूतानां शोभनानि सूत्राणि तेषां जालेनाकुलं व्याकुलं रत्नजाल रत्नसमूहो यस्मिन् तथा वैजयन्ताभिधं वैजयन्तसंज्ञकम् । \`स्यात्प्रसादो वैजयन्तः' इत्यमरः । आत्मसौधं स्वराजसदनं निन्ये प्रापितः । कर्मणि लिट् ॥ 13.41 ॥  
 निर्दिष्टवर्त्मा बिवुधेश्वरेम सुरैः समग्रैरनुगम्यमानः ।  
 स (2)प्राविशत्तं विविधाश्मरश्मिच्छिन्नेन सोपानपथेन सौधम् ॥ 13.42 ॥  
 {2.तद्विविधात्मरश्मिच्छन्नेन,तं विविधेन रत्नाच्छन्नेन.}  
 अन्वयः- स विबुधेश्वरेण निर्दिष्टवर्त्मा, समग्रैः सुरैः अनुगम्यमानः (सन्) विविधाऽश्मरश्मिच्छिन्नेन सोपानपथेन तं सौधं प्राविशत् ।  
 सीo- निर्दिष्टेति । स कुमारः । विवुधेश्वरेणेन्द्रण कर्त्रा । निर्दिष्टवर्त्मेतो गमनं विधेयमित्युक्तिपूर्वकप्रदर्शितमार्गः तथा समग्रैः सुरैर्देवैरनुगम्यमानोऽऽनुस्त्रियमाणः सन् । विविधा अनेकवर्णा येऽश्मनो रत्नानि तेषां रश्मिभिः किरणैश्छिन्नेन भिन्नेन रहितेनेति यावत् । तारककृतसोपानखचितरत्नोत्पाटनादिति भावः । सोपानथेनारोहणमार्गेण । \`आरोहणं स्यात्सोपानम्' इत्यमरः । तं सौधं प्राविशत् ॥ 13.42 ॥  
 निसर्गकल्पद्रुमतोरणं(1) तं (2)स पारिजातप्रसवस्त्रगाढ्यम्(3) ।  
 दिव्यैः (4)कृतस्वस्त्ययनं मुनीन्द्रैरन्तः(5)प्रविष्टप्रमदं प्रपेदे ॥ 13.43 ॥  

{1.तोरणान्तम्,तोरणाङ्कम्.2.सुपारिजात.3.स्त्रजाढ्यम्.4.कृतस्वस्त्ययनः.5.कुमारः,प्रविश्य.}  
 अन्वयः-- सः निसर्गकल्पद्रुमतोरणं परिजातप्रसवस्त्रगाढ्यं दिव्यैः मुनीन्द्रैः कृतस्वस्त्ययनम् अन्तःप्रविष्टप्रमदं तं प्रपेदे ।  
 सीo- निसर्गेति । स कुमारः । निसर्गेण स्वभावेन । अनायासेनेति यावत् । \`निसर्गः शीलसर्गयोः' इति विश्वः । कल्पद्रुमा एव तोरणानि यत्र । तथा पारिजातस्य देववृक्षविशेषस्य प्रसवानां पत्रपुष्पाणां स्त्रजा मालयाढ्यम् युक्तम् । पूजनार्थंमनेकपत्रपुष्पसहितमित्त्यर्थः । तथा दिव्यैः स्वर्गीयमुनीन्द्रैः कश्यपादिभिः कृतस्वस्त्ययनं विहितस्वस्तिवाचनम् । तथान्तःप्रविष्टा मध्यं प्रविश्य स्थिताः प्रमदाः स्त्रियो यत्र तं सौधं प्रपेदे प्राप ॥ 13.43 ॥  
 पादौ महर्षेः किल कश्यपस्य कुलादिवृद्धस्य सुरासुराणाम् ।  
 प्रदक्षिणीकृत्य कृताञ्जलिः (6)सन्षङ्भिः शिरोभिः (7)स नतैर्ववन्दे ॥ 13.44 ॥  
 {6.सः.7.विनतैः.}  
 अन्वयः-- स सुराऽसुराणां कुलादिवृद्धस्य कश्ययस्य महर्षेः पादौ प्रदक्षिणीकृत्य कृताऽञ्जलिः (सन्) नतैः षङ्भिः शिरोभिः ववन्दे किल ।  
 सीo- पादाविति । स कुमारः । सुरासुराणां देवदैत्यानां कुल आदि वृद्धस्य कश्यपस्य महर्षेः पादौ चरणौ कर्मभूतौ । प्रदक्षिणोकृत्य कृताञ्जलिः सन् । नतैः षङ्भिः शिरोभिर्ववन्दे नमश्चक्रे । किलेत्यैतिह्ये ॥ 13.44 ॥  
 स देवमातुर्जगदेकवन्द्यौ पादौ तथैव प्रणनाम कामम् ।  
 मुनेः कलत्रस्य च तस्य भक्त्या प्रह्वीभवञ्शैलसुतातनूजः ॥ 13.45 ॥  
 अन्वयः- स शैलसुतातनूजः भक्त्या प्रह्वीभवन्, तस्य मुनेः कलत्रस्य देवमानुः अगदकवन्द्यौ पादौ तथैव काम प्रणनाम ।  
 सीo- स इति । स शैलसुतातनूजः पार्वतीनन्दनो भक्त्या निमित्तेन प्रह्वीभवन्नम्रीभवन्सन् । मुनेश्च तस्य कलत्रस्य पत्न्याश्च देवानां मातुर्जनन्या अदितेः । जगत एकवन्द्यौ केवलनमस्करणीयौ पादौ तथैव मुनिनमस्कारप्रकारेणैव कामं यथायोग्यं प्रणनाम नमश्चक्रे ॥ 13.45 ॥  
 स कश्यपः सा जननी सुराणां तमेधयामासतुराशिषा (1)द्वौ ।  
 (2)तया (3)यया नैकजगज्जिगीषुं जेता मृधे तारकमुग्रवीर्यम्(4) ॥ 13.46 ॥  
 {1.द्वे.2.यथा तथा.3.अनया,यथा.4.उग्रवीर्यः.}  
 अन्वयः- स कश्यपः सा सुराणां जननी (च) द्वौ तं तया आशिषा एधयामासतुः यया उग्रवीर्यं नैकजगज्जिषुं तारकं मृधे जेता ।  
 सीo- स इति । स कश्चपो मुनिः सा सुराणां जनन्यदितिः, एतौ द्वौ तं कुमारं तयाशिषाशीर्वादेनैधयामासतुर्वर्धयतः स्म । ययाऽऽशिषा निमित्तेनोग्रवीर्यमत एव नैकजगन्त्यनेकजगन्ति । त्रीणि जगन्तीत्यर्थः । जिगीषुं जेतुमिच्छुम् । \`न लोके'- ति षष्ठीनिषेधः । तारकं दैत्यं मृधे सङ्गरे जेता । जेष्यतीत्यर्थः । कर्तरि लुट् ॥ 13.46 ॥  
 (5)स्वदर्शनार्यं समुपेयुषीणां (6)सुदेवताना(7)मदितिश्रितानाम् ।  
 पादौ ववन्दे (8)पतिदेवतास्तमाशीर्वंचोभिः (9)पुनरभ्यनन्दन् ॥ 13.47 ॥  
 {5.तइर्शनार्थम्.6.स देवतानाम्.7.अदितेः सुतानाम्.8.विनयेन ताः.9.गुहम्.}  
 अन्वयः-- (सः) स्वदर्शनाऽर्थम् समुपेयुषीणांम्, अदितिश्रितानां सुदेवतानां पादौ ववन्दे (अथ च) पतिदेवताः, (ताः) आशीर्ववोभिः पुनः तम् अभ्यनन्दन् ।  
 सीo- स्वेति । स कुमारः स्वदर्शनार्थं स्वावलोकनार्थ समुपेयुषीणां प्राप्नुवतीनाम् । तथादिति देवमातरं श्रितानाम् । देवमातुराश्रयेण ववन्दे प्रणनाम । अथ च पतिरेव देवता यासां ताः पतिव्रतास्ता देवता आशीर्वचोभिः \`त्वं जय' इत्यादिभिः । पुनस्तं कुमारमभ्यनन्दन् । अस्तुवतेत्यर्थः ॥ 13.47 ॥  
 पुलोमपुत्रीं विबुधाधिभर्तुस्तत (1)शचीं नाम (2)कलत्रमेष ।  
 नमश्चकार स्मरशत्रुसूनुस्तमाशिषा सा (3)समुपाचरच्च ॥ 13.48 ॥  
 {1.शची.2.अत्र.3.समुपाचचार.}  
 अन्वयः- ततो नाम एव स्मरशत्रुसूत्रः विबुधाऽधिभर्तुः कलत्रं पुलोमपुत्रीं शचीं नमश्चकार । सा आशिषा तं समुपाचरत् च ।  
 सीo- पुलोमपुत्रीमिति । ततोऽनन्तरम् । नामेति योग्यताप्रतिपादकमव्ययम् । अव्ययानामनेकार्थत्वात् । ततश्च प्रणामकर्तृत्वयोग्य इत्यर्थः । न च पुलोमपुत्र्या एव प्रणामार्हत्वविवक्षाया विशेषणता स्यादिति वाच्यम् । विबुधाधिभर्तृसम्बन्धोद्घाटनेनैव ध्वनितत्वात् । एष स्मरशत्रुसूनुः कुमारो विबुधानां देवानामधिभर्तुरिन्द्रस्य कलत्रं स्त्रीभूतां शचीं शचीसंज्ञिकां पुलोमपुत्रीं नमश्चकार । अथ च सेन्द्राण्याशिषाशोर्वादेन तं कुमारं समुपाचरत् । अवर्धयदित्यर्थः ॥ 13.48 ॥  
 (4)अथादितीन्द्रप्रमदाः समेतास्ता(5) (6)मातरः सप्त घनप्रमोदाः ।  
 उपेत्य भक्त्या (7)नमते महेशपुत्राय(8) तस्मै ददुराशिषः (9)प्राक् ॥ 13.49 ॥  
 {4.अदितिप्राग्रमुखाः समेताः,अदितीन्द्रप्रमदासमेताः,अदितीन्द्रप्रमुखाः समेताः.5.सः,तम्.6.मातृकाः.7.नमति.8.स्म शर्वपुत्राय.9.ताः.}  
 अन्वयः-- अथ घनप्रमोदाः समेताः ता अदितीन्द्रप्रमदाः सप्त मातरः भक्त्या उपेत्य नमते तामै महेशपुत्राय अशिषः प्राक् ददुः ।  
 सीo-- अथेति । अथानन्तरं घनप्रमोदाः कुमारावलोकनादिति भावः । अत एव समेता एकत्रभूतास्ता अदितीन्द्रस्य कश्यपस्य प्रमदाः स्त्रियः सप्तमातरो ब्राह्मीप्रभृतयो भक्त्या निमित्तेनोपेत्य समीपमागत्य नमते नमस्कुर्वते तस्मै महेशपुत्राय कुमाराय तारकविजयसाधनाय आशिष आशीर्बादान्प्रङ्नमस्कारात्पूर्वमेव ददुः ॥ 13.49 ॥  
 समेत्य सर्वेऽपि (1)मुदं दधाना (2)महेन्द्रमुख्यास्त्रिदिवौकसोऽथ ।  
 आनन्दकल्लोलितमानसं (3)तं (4)समभ्यषिञ्चन्पृतनाधिपत्ये ॥ 13.50 ॥  
 {1.मुदमादधानाः.2.अत्र.3.ते.4.तमभ्यषिञ्चन्.}  
 अन्वयः- अथ मुदं दधानाः महेन्द्रमुख्याः सर्वेऽपि विदिवौकसः आनन्दकल्लोलितमानसं तं पृतनाऽऽधिपत्ये समभ्यषिञ्चन् ।  
 सीo- समिति । अथानन्तरं मुदं दधानाः महेन्द्रमुख्या इन्द्रप्रभृतयः सर्वेऽपि त्रिदिवौकसो देवा आनन्देन भावितारकयुद्धकर्तृत्वजन्मना कल्लोलितं तरङ्गितं मानसं सर एव मानसं चेतो यस्य तम् । महानन्दमित्यर्थः । तं कुमारं पृतनाधिपत्ये सैनापत्ये समभ्यषिञ्चन्नभिषिक्तमकुर्वन् ॥ 13.50 ॥  
 सकलविबुधलोकः स्त्रस्तनिःशेषशोकः  
 कृतरिपुविजयाशः प्राप्तयुद्धावकाशः ।  
 अजनि हरसुतेनानन्तवीर्येण तेना-  
 खिलविबुधचमूनां प्राप्य लक्ष्मीमनूनाम् ॥ 13.51 ॥  
 अन्वयः- अनन्तवीर्येण अनूनाम् अखिलविबुधचमूनां लक्ष्मीं प्राप्य तेन हरसुतेन सकलविबुधलोकः स्त्रस्तनिःशेषशोकः कृतरिपुविजयाशः प्राप्तयुद्धाऽवकाशः अजनि ।  
 सीo- सकलेति । अनन्तवीर्येणापारपराक्रमेणात एवानूनां महतीमखिला या विबुधचम्वो देवसेनास्तासां लक्ष्मीं वैभवं प्राप्य स्थितेन तेन हरसुतेन । हरसुतसाहाय्येनेत्यर्थः । सकलविबुधलोकः समस्तवृन्दारकनिचयः । स्त्रस्ता ध्वस्ताः । नष्टा इति यावत् । निःशेषाः समग्राः शोका यस्य तथा कृता रिपोस्तारकस्य विजय आशा येन तथा प्राप्तो युद्धायावकाशोऽऽवसरो येन । तथाभूतश्चाजनि जातः । कुण्ठितवीर्याणां सवीर्यंसाहाय्यकमेव कार्यसिद्धिहेतुर्भवतीति भावः । मालिनीवृत्तमेतत् । लक्षणं तु पूर्वमेवोक्तम् ॥ 13.51 ॥  
 इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्री-  
  सीतारामकविविरचितया संजीविनीसमाख्यया व्याख्यया  
   समेतः श्रीकालिदासकृतौ कुमारसंभवे महाकाव्ये  
   कुमारसैनापत्याभिषेको नाम त्रयोदशः सर्गः ।







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



   ***चतुर्दशः सर्गः***




 रणोत्सुकेनान्धकशत्रुसूनुना (1)समं प्रयुक्तैस्त्रिदशैर्जिगीषुणा(2) ।  
 महासुरं (3)तारकसंज्ञकं द्विषं प्रसह्य हन्तुं समनह्यत द्रुतम् ॥ 14.1 ॥  
 {1.स्वयम्.2.जयेषुणा.3.तारकसंज्ञितं द्विषम्;तारकमूर्जितद्विषम्.}  
 अन्वयः-- जिगीषुणा रणोत्सुकेन अन्धकशत्रुसूनुना प्रयुक्तैः त्रिदशैः तारकसंज्ञकं द्विषं महासुरं प्रसह्य हन्तुं द्रुतं समनह्यत ।  
 सीo- रणेति । जेतुमिच्छति जिगीषति, जिगीषतीति जिगीषुस्तेन जिगीषुणा । सन्नन्ताज्जयतेः \`सनाशंसभिक्ष उः' इत्युप्रत्ययः । अत एव रणे समरे । \`रणः कोणे क्वणे पुंसि समरे पुंनपुंसकम् ।' इति मेदिनी । उत्सुकेनोत्कण्ठितेनान्धकशत्रोः शिवस्य सूनुना कुमारेण कर्त्रा । प्रयुक्तैः प्रेरितैः, संनहनार्थंमिति शेषः । त्रिदशैर्देवैरिन्द्रादिभिः समं सार्धं तारकसंज्ञकं द्विषं शत्रुं महासुरं दैत्यं प्रसह्य बलाद्धन्तुं मारयितुं द्रुतं शीघ्रम् । \`लघु क्षिप्रमरं द्रुतम्' इत्यमरः । समनह्यत संनद्धम् । नह्यतेर्भावे लङ् । सर्गेऽस्मिन्नपि वृत्तमुपजातिरेव प्रायः ॥ 14.1 ॥  
 इतः परं सः इत्यादिभिस्त्रिभिः कुमारसंनहनमाह-  
 स दुर्निवारं मनसोऽतिवेगिनं जयश्रियः (4)संनयनं सुदुःसहम् ।  
 विजित्वरं नाम (5)तदा महारथं धनुर्धरः (6)शक्तिधरोऽध्यरोहयत् ॥ 14.2॥  
 {4.संगमनम्,संयमनम्.5.ततः.6.अध्यरोहत.}  
 अन्वयः-- स धनुर्धरः शक्तिधरः (सन्) दुर्निवारं मानसः अतिवेगिनं जयश्रियः संनयनं सुदुःसहं विजित्वरं नाम (दधानम्) महारथं तदा अध्यरोहयत् ।  
 सीo- स इति । स गुहः कार्तिकेयो धनुर्धरस्तथा शक्तिधरश्च सन्दुर्निवारं दुःखेन निवारयितुं प्रतिरोद्धुं शक्यम् । अप्रतिरुद्धगतिकमित्यर्थः । मनसः सकाशादप्यतिवेगिनम् । बहुगतिजववन्तमित्यर्थः । इहातिनाम बहुश्चासौ जवश्च, स विद्यते यस्येति कृते \`न कर्मधारयान्मत्वर्थीयः' इति निधेषप्रसक्त्या मत्वर्थीयो न स्यात् । अतोऽतीत्यस्य क्रियाविशेषणतामाश्रित्य समर्थनीयम् । केचित्पुनः \`मनसोऽपि' इति पठित्वा व्याचक्षते । तथा जयश्रियो विजयलंक्ष्म्याः संनयनं सम्यक्प्राप्तिसाधनम् यामारुह्य गच्छन्तो वीराः सजयलक्ष्मीका एव भवन्तीति भावः । सुतरां दुःसहम् । दुःसहता चैतद्दर्शनविषयिणी बोध्या । एतद्दर्शनेनैव शत्रवः पराजिता भवन्ति । अतो युक्तमेव जयश्रीसंनयनत्वम् । अथ एव विजित्वरम् । विजित्वरेत्यानुपूर्विकं नाम । नामत्वं च व्यक्तिबोधजनकतावच्छेदकतासंकेतत्वम्, दधानमिति शेषः । तथाभूतं महारथं महान्तं स्यन्दनम् । \`रथः पुमानवयवे स्यन्दने वेतसेऽपि च' । इति मेदिनी । तदाध्यरोहयदारुरोह ॥ 14.2 ॥  
 सुरालयश्रीविपदां निवारणं सुरारि(1)संपत्परितापकारणम्(2) ।  
 केनापि दध्रेऽस्य (3)विरोधिदारणं सुचारु चामीकरघर्मवारणम् ॥ 14.3 ॥  
 {1.संसत्.2.वारणम्.3.विरागदारणम्.}  
 अन्वयः- विरोधिदारणं सुरालयश्रीविपदां निवारणं सुराऽरिसम्पत्परितापकारणं सुचारु चामीकरघर्मवारणम् अस्य केन अपि दध्रे ।  
 सीo- सुरालयेति । विरोधिनं तारकं दारयति मारयति तद्विरोधिदारणम् । णिजन्तप्रयोगं कुर्वता कविना छत्रस्य जडत्वात्स्वातन्त्र्येण दारणक्रियोपयोगित्वासंभवात्तदीयधारणप्रभावेण वीरो ह्यसौ कुमारस्तारकं जेष्यतीति सूचितम् । \`ओजसापि खलु नूनमनूनं नासहायमुपयाति जयश्रीः' इति न्यायादिति भावः । अत एव सुरालयस्य स्वर्गस्य श्रियो लक्ष्म्या विपदामापदां निवारणं नाशकम्, अत एव सुरारेस्तारकस्य संपदां परितापस्य संतापस्य कारणं कर्तृ । सर्वत्र कर्तरि ल्युट् । सुचारु सुतरां मनोहरं चामीकरस्य हेम्नो धर्मवारणं छत्रम् । अस्य कमारस्योपरि केनापि देवेन दध्रे, धृतम् । कर्मणि ल्युट् ॥ 14.3 ॥  
 (1)शरच्चरच्चद्रमरीचिपाण्डुरैः(2) (3)संवीज्यमानो वरचारुचामरैः ।  
 पुरःसरैः किंनरसिद्धचारणै (4)रणेच्छुरस्तूयत वाग्भिरुल्बणैः(5) ॥ 14.4 ॥  
 {1.शरद्वलत्.2.रोचिभिः.3.मुवीज्यमामः.4.रणोत्सुकः,स षण्मुखः.5.उच्चकैः.}  
 अन्वयः- शरच्चचन्द्रमरीचिपाण्डुरैः वरचारुचामरैः वीज्यमानः रणेच्छुः स उल्बणैः किन्नरसिद्धचारणैः पुरःसरैः वाग्भिः अस्तूयत ।  
 सीo-- शरदिति । शरदि घनात्यये चरतो भ्रमतश्चन्द्रस्य मरीचयो मयूखास्तद्वत्पाण्डुरैः । शुभ्रैः । \`शुक्लशुभ्रशुचिश्वेतविशदश्येतपाण्डुराः' इत्यमरः । चरत इति विशेषणं चामराणामपि वीजनवशेन चलत्वादन्वर्थमिति बोध्यम् । तथाभूतैर्वरैः श्रेष्ठैः । \`वरो जामातरि वृतौ देवतादेरभीप्सिते । पिङ्गे पुंसि त्रिषु श्रेष्ठे कुङ्कुमे तु नपुंसकम्' । इति मेदिनी । चारुभिर्मनोहरैश्च चामरैर्वीज्यमानः । तथा रणेच्छुः संग्रामाभिलाषुकः स कुमार उल्बणैरुद्भटैः किंनराः किंपुरुषाः । \`स्यात्किंनरः किंपुरुषः' इत्यमरः । सिद्धा देवविशेषाश्चारणाश्च तैः कर्तृभिः । पुरःसरैः सद्भिर्वाग्भिः कृत्वाऽस्तूयतेडितः । \`ष्टु स्तुतौ' इत्यतः कर्मणि लड् ॥ 14.4 ॥  
 इदानीमिन्द्रादीनामष्टानामनुप्रयाणमाह-  
 प्रयाणकालोचितचारुवेष(6)भृद्वज्रं वहन्पर्वतपक्षदारणम् ।  
 (7)ऐरावतं स्फाटिकशैलसोदरं ततोऽधिरुह्य द्युपतिस्तमन्वगात् ॥ 14.5 ॥  
 (6.वेषः.7.ऐरावणम्.)  
 अन्वयः- ततो द्युपतिः प्रयाणकालोचितचारुवेषभृत् पर्वतपक्षदारणं वज्रं वहन् (तथा) स्फाटिकशैलसोदरम् ऐरावतम् अधिरुह्य तम् अन्वगात् ।  
 सीo- प्रयाणेति । ततोऽनन्तरं द्युपतिरिन्द्रः प्रयाणकाले प्रस्थानसमय उचितं योग्यं चारुं मनोहरं च वेषं बिभर्ति धरति तथोक्तः । तथा पर्वतपक्षाणां दारणं छेदनम् । करणे ल्युट् । वज्रं स्वायुधं वहन् । करेणेति शेषः । तथा स्फाटिकशैलः कैलासस्तस्य सोदरं सदृशमैरावतं गजमधिरुह्यास्थाय तं कुमारमन्वगात्, अनुययावित्यर्थः । \`अभ्यगात्' इति पाठस्त्वसाधुः । सेनानीत्वेन वृतत्वादतिश्रेयः कुमारापेक्षयान्येषामिन्द्रादीनामपि गौणत्वात्पुरतो गमनानौचित्यात् ॥ 14.5 ॥  
 तमन्वगच्छद् गिरिश्रृङ्गसोदरं (1)मदोद्धतं मेषमधिष्ठितः शिखी ।  
 विरोधिविद्वेषरुषाधिकं ज्वलन्महो(2) महीयस्तरमायुधं दधत् ॥ 14.6 ॥  
 {1.महोद्धरम्.2.महामहोजस्तरसा युधे,महो महीयस्तरमादधद्युधि.}  
 अन्वयः- विरोधिविद्वेषरुषा अधिकं ज्वलन् शिखी गिरिश्रृङ्गसोदरं (तथा) मदोद्धतं मेषम् अधिष्ठितः महोमहीयस्तरम् आयुधं दधत् (सन्) तम् अन्वगच्छत् ।  
 सीo- तमिति । विरोधिनस्तारकस्य विद्विषेण वेरेण हेतुना या रुट् क्रोधस्तया निमित्तेनाधिकं ज्वलन्प्रदीप्यमानः शिख्यग्निगिरेः श्रृङ्गस्य सोदरं सदृशम् । तद्वद्विशालमित्यर्थः । तथा मदेन गर्वेण । \`मदो रेतसि कस्तूर्यां गर्वे हर्षेभदानयोः' । इति मेदिनी । उद्धतं मेषं पशुविशेषं लोके \`मेढा' इति ख्यातमधिष्ठितोऽधिरुढः तथा महसा तेजसा महीयस्तरमतिशयं महदायुधं शस्त्रं दधत् । अथवा \`महो महीयस्तरम्' इति छेदः । महस्तेजोरुपं महीयस्तरमायुधमिति व्याख्यातव्यम् । दधत्सन् । तं कुमारमन्वगच्छदनुगतवान् । अत्राप्यभ्यगच्छदित्यसाधु बोध्यम् ॥ 14.6 ॥  
 (3)अथेन्द्रनीलाचलचण्डविग्रहं विषाणविध्वस्तमहापयोधरम्(4) ।  
 (5)अधिष्ठितः कासरमुद्धरं मुदा (6)वैरस्वतो (7)दण्डधरस्तमन्वगात् ॥ 14.7 ॥  

{3.नन्विन्द्रनीलाचलचण्डविग्रहः,नवेन्द्रनीलोचितचण्डंविग्रहम्.4.शिलोच्चये.5.स्थितोऽति,मत्तेमहिषेऽसभीषणः,अधिष्ठतः कासरमुद्धतं मुदा.6.रणोन्मुखः.7.अभ्यगात्.}  
 अन्वयः- अथ वैवस्वतः इन्द्रनीलाऽचलचण्डविग्रहं विषाणविध्वस्तमहापयोधरम् उद्धतं कासरम् अधिष्ठितः दण्डधरः (सन्) मुदा तम् अन्वगात् ।  
 सीo- अथेति । अथानन्तरं वैवस्वतो यमः । \`कालो दण्डधरः श्राद्धदेवो वैवस्वतोऽन्तकः' इत्यमरः । इन्द्रनीलानां नीलमणीनामचलः पर्वतस्तद्वच्चण्डविग्रहं प्रचण्डदेहम् । कालत्वाद्भयानकमित्यर्थः । तथा विषाणाभ्यां श्रृङ्गाभ्यां विध्वस्ता अधः पातिता महापयोधरा बृहन्मेधा येन तथा । उद्धरमुद्भटं कासरं महिषम् । \`लुलायो महिषो वाहद्विषत्कासरसैरिभाः' । इत्यमरः । अधिष्ठितोऽधिरुढा तथा दण्डं धरतीति तथाभूतश्च सन् । मुदा प्रीत्या तं कुमारमन्वगादनुजगाम ॥ 14.7 ॥  
 (1)मदोद्धतं प्रेतमथाधिरुढवांस्तमन्धकद्वेषितनूजमन्वगात्(2) ।  
 महासुरद्वेषविशेषभीषणः सुरोषणश्चण्डरणाय नैर्ऋतः ॥ 14.8 ॥  
 {1.मदोद्धतः,प्रेतवराधिरोहणः,मदोद्धतःप्रेतवराधिरुढः.2.अभ्यगात्.}  
 अन्वयः-- अथ महासुरद्वेषविशेषभीषणः सुरोषणः नैर्ऋतः मदोद्धतं प्रेतम् अधिरुढवान् (सन्) चण्डरणाय तम् अन्धकद्वेषितनूजम् अन्वगात् ।  
 सीo- मदोद्धतमिति । अथानन्तरं महासुरद्वेषेण तारकासुरवैरेण विशेषमधिकं यथा तथा भीषणो भयानकः । \`भीषणं रसशल्लक्यटोर्ना गाढे दारुणेऽपि च' । इति मेदिनी । तथा सुतरां रोषणः क्रोधनो नैर्ऋतो राक्षसो नैऋतकोणाधीश्वरो मदेन गर्वेणोद्धतं प्रेतं पिशाचमधिरुढवानास्थितवान्सन् । चण्डरणाय प्रचण्डरणं कर्तुं तमन्धकद्वेषिणो हरस्य तनूजं पुत्रं कुमारमन्वगादन्वियाय ॥ 14.8 ॥  
 (3)नवोद्यदम्भोधरघोरदर्शने (4)युद्धाय रुढो (5)मकरे (6)महत्तरे ।  
 दुर्वारपाशो वरुणो (7)रणोल्बणस्तमन्वियाय त्रिपुरान्तकात्मजम् ॥ 14.9 ॥  
 {3.नवोदयाम्भोधरघोरदर्शनः नवोदयस्तोरणघोरदर्शनम्,नवोदयस्तोरणघोरदर्शनं.4.युद्धेऽधिरुढः युद्धोपरुढः.5.मकरम्.6.महत्तरम्.7.रणोल्बणम्.}  
 अन्वयः- रणोल्वणः वरुणः नवोद्यदम्बोघरधोरदर्शने महत्तरे मकरे रुढः दुर्वारपाशः (सन्) युद्धाय तं त्रिपुराऽन्तकात्मजम् अन्वियाय ।  
 सीo- नवेति । रणे युद्ध उल्बण उद्भटो वरुणः प्रचेताः । \`वरुणस्तरुभेदेऽप्सु पश्चिमाशापतावपि' । इति मेदिनी । नवो नव्यः । \`नवो नव्ये स्तुतौ' इति मेदिनी । उद्यन्नुदयमानो योऽम्भोधरो मेघस्तद्वद्धोरदर्शने भयानकदर्शने । \`घोरं भीमं भयानकम्' इत्यमरः । तथा महत्तरेऽतिशयदीर्घे मकरे नक्रे रुढः । तथा दुर्वारः पाश आयुधविशेषो यस्य, पाशधरः सन्नित्यर्थः । युद्धाय युद्धं कर्तु तं त्रिपुरान्तकस्य शिवस्यात्मजं पुत्रं कुमारमन्वियायान्वगच्छत् ॥ 14.9 ॥  
 दिगम्बरा(1)धिक्रमणोल्बणं क्षणान्मृगं महीयांसमरुद्धविक्रमम् ।  
 अधिष्ठितः सङ्गरकेलिलालसो(2) मरुन्महेशात्मजमन्वगाद्(3) द्रुतम्(4) ॥ 14.10 ॥  
 {1.अद्रिक्रमण.2.लालसम्.3.अभ्यगात्.4.ध्रुवम्.}  
 अन्वयः-- सङ्गरकेलिलालसः मरुत् क्षणात् दिगम्बराऽधिक्रमणोल्बणं महीयांसम् अरुद्धविक्रमं मृगम् अधिष्ठितः (सन्) महेशात्मजं द्रुतम् अन्वगात् ।  
 सीo- दिगिति । संगरकेलौ संग्रामक्रीडायां लालसा कामो यस्य ।  
 \`लालसौत्सुक्यतृष्णातिरेकयाच्ञासु च द्वयोः' । इति मेदिनी । तथाभूतो मरुत्पवनो वायुकोणाधीशः क्षणन्मुहूर्तमात्रेणैव । \`क्षणः पर्वोत्सवे च स्यात्तथा मानेऽप्यनेहसि' । इति मेदिनी । दिशामम्बरस्य च \`अम्बरं वाससि व्योम्नि' इति मेदिनी । अधिक्रमण आक्रमण उल्बणमुद्भटं महीयांसं महत्तरम् । अरुद्धोऽप्रतिरुद्धो विक्रमो विवत्पक्षिवत्क्रमः पादक्षेपो यस्य तथाभूतं मृगं हरिणम् \`मृघः पशौ कुरङ्गे च करिनक्षत्रभेदयोः' । इति मेदिनी । अधिष्ठितः सन् । तं महेशात्मजं कुमारं द्रुतं सत्वरमन्वगादनुजगाम ॥ 14.10 ॥  
 विरोधिनां (5)शोणितपारणैषिणीं गदामनूनां नरवाहनो वहन् ।  
 महाहवाम्भोधि(6) विगाहनोद्धतं यियासु(7) मन्वागमदीशनन्दनम् ॥ 14.11 ॥  
 {5.विग्रह.6.विगाहमान.7.अभ्यागमत्.}  
 अन्वयः-- नरवाहनः विरोधिनां शोणितपारणोषिणीम् अनूनां गदां वहन् महाहवाऽम्भोधिविगाहनोद्धतं यियासुम् ईशनन्दनम् अन्वागमत् ।  
 सीo- विरोधिनामिति । नरवाहनः कुबेरः । \`पौलस्त्यो नरवाहनः' इत्यमरः । विरोधिनां शत्रूणां संबन्धि शोणितं रुधिरं तेन या पारणा भोजनं तामिच्छति तथाभूतामनूनामन्यूनसारां गदामायुधविशेषं वहन् धारयन्सन् महाहवौ महारणः स एवाम्भोधिः समुद्रस्तस्य विगाहन उद्धतमुद्भटम् । समर्थमिति यावत् । अत एव यियासुं जिगमिषुमीशनन्दनं शिवपुत्रं कुमारमन्वगमत् अनुगच्छति स्मेत्यर्थः ॥ 14.11 ॥  
 महाहि(1)निर्बद्धजटाकलापिनो ज्वलत्त्रिशूल(2)प्रबलायुधा (3)युधे ।  
 (4)रुद्रास्तुषाराद्रिसखं(5) महावृषं ततोऽधिरुढास्तमयुः पुनाकिनः ॥ 14.12 ॥  
 {1.निबन्ध.2.प्रवरा-युधा.3.युधि.4.रुषा.5.समम्.}  
 अन्वयः- ततः पिनाकिनः रुद्राः महाहिनिर्बद्धजहाकलापिनः ज्वलत्रिशूल प्रबलायुधाः तुषाराऽद्रिसखं महावृषम् अधिरुढाः (सन्तः) युधे तम् अयुः ।  
 सीo- महाहीति । ततोऽनन्तरं पिनाकिनः पुनाकवन्तो रुद्रा ईशानकोणाधीशाः महाहिभिर्महद्भिः सर्पैः कृत्वा निर्बद्धो यो जटाकलापः सोऽस्ति येषाम् । अथवाःमहाहिभिर्निर्बद्धा जटा येषाम् । \`शेषाद्विभाषा' इति कप् । तथा लापिन इदानीं तारकं जेष्याम इत्युद्धतवादिनश्च । ततो विशेषणसमासः । केचित्तु \`जटाभरावराः' इति पाठं कल्पयन्ति । यथास्थितव्याख्याने तु \`न कर्मधारयान्मत्वर्थीयः' इति मत्वर्थीयप्रसङ्गो दुर्वार इत्यलम् । तथा ज्वलद्दीप्यमानं त्रिशूलमेव प्रबलं सबलमायुधं येषाम् । तथा तुषाराद्रेर्हिमवतः सखं सखायम्, तद्वच्छुभ्रमित्यर्थः । महावृषम् । जातावेकवचनम् । अधिरुढाश्च सन्तः । युधे युद्धाय तं कुमारमयुः अन्वयुरित्यर्थः ॥ 14.12 ॥  
 अन्येऽपि संनह्य (1)मदारणोत्सवश्रद्धालवः स्वर्गिगणास्तमन्वयुः ।  
 स्ववाहनानि (2)प्रबलान्यधिष्ठिताः प्रमोदविस्मेरमुखाम्बुजश्रियः ॥ 14.13 ॥  
 {1.महामहोत्सव महामहोत्सवाः.2.प्रवराणि.}  
 अन्वयः- अन्ये अपि स्वर्गिगणाः प्रमोदविस्मेरमुखाऽम्बुजश्रियः महारणोत्सवश्रद्धालवः प्रबलानि स्ववाहनानि अधिष्ठिताः संनह्य तम् अन्वयुः ।  
 सीo- अन्येऽपीति । अन्येऽप्युक्तातिरिक्ता अपि स्वर्गिगणाः देवगणाः प्रमोदेन रणानन्देन विस्मेरा विशेषेण समन्दहासा मुखाम्बुजश्रीर्येषाम् । अत एव महति रणोत्सवे श्रद्धालवः श्रद्धाशीला अत एव प्रबलानि स्ववाहनान्यधिष्ठिताः । तथा कवचादिना संनह्य संनद्धा भूत्वा तं कुमारमन्वयुः । अनुजग्मुरित्यर्थः ॥ 14.13 ॥  
 अथ युग्मेनाह-  
 उद्दण्डहेमध्वजदण्जसंकुला(3)श्चञ्चद्विचित्रातपवारणोज्जवलाः(4) ।  
 (5)चलद्धनस्यन्दनघोषभीषणाः करीन्द्रघण्टारवचण्ड(6)चीत्कृताः ॥ 14.14 ॥  
 स्फुरद्विचित्रायुधकान्तिमण्डलै(7)रुद्द्योतिताशावलयाम्बरान्तराः(8) ।  
 दिवौकसां सोऽनुवहन्महाचमूः पिनाकपाणेस्तनयस्ततो ययौ ॥ 14.15 ॥  
 {3.चलत्.4.उल्बणाः.5.घनाघना.6.चक्रिताः.7.कन्दलै.8.अम्बरा वरा.}  
 अन्वयः- ततः स पिनाकपाणेः तनयः उद्दण्डहेमध्वजदण्डसङ्कुलाः चञ्चद्विचित्रातपवारणोऽऽवलाः चलद्घनस्यन्दनघोषभीषणाः करीन्द्रघण्टारवचण्डचीत्कृताः स्फुरद्विचित्रायुधकान्तिमण्डलैः उद्योतिताशावलयाऽम्बरान्तराः दिवौकसां महाचमूः अनुवहन् ययौ ।  
 सीo- उद्दण्डेति । स्फुरदिति च । ततः सर्वसंनहनानन्तरं स पिनाकपाणेर्हरस्य तनयः कार्तिकेय उद्दण्डा उच्चनालदण्डा ये हेमध्वजाः सुवर्णविकारध्वजास्तेषां दण्डैर्नालण्दण्‍डैः संकुला व्याप्ताः । अनेकध्वजदण्जवत्य इत्यर्थः । चञ्चन्ति दीप्यमानानि तथा विचित्राणि हरितपीतादिवर्णयुक्तानि च यान्यातपवारणानि च्छत्राणि तैरुज्जवलाः । कान्तिमत्य इत्यर्थः । चलन्तो ये घना मेघास्त इव ये स्यन्दना रथास्तेषां घोषेणारवेण भीषणा भयानकाः । तथा करीन्द्राणां मत्तद्विपानां संबन्धीनि घण्टारवाः, चण्डानि भीषणानि चीत्कृतानि च यासु । चीत्कृतेति शब्दानुकृतिः । तथा स्फुरन्ति सर्वतः प्रसरन्ति विचित्राण्यनेकवर्णान्यायुधसंबन्धिनीनां कान्तीनां मण्डलानि वलयानि तैः कृत्वोद्द्योतितमुच्चैः शोभितमाशावलयं द्युतीनां दिङ्मण्डलमम्बरान्तरमाकाशमध्यं च याभिः । \`अम्बरमवकाशावधिपरिधानान्तर्धिभेदतादर्थ्ये । छिद्रात्मीयविनाबहिरवसरमध्येऽन्तरात्मनि च' इति मेदिनी । एवंविधां दिवौकसां देवानां महाचमूर्महतीः सेना अनु पश्चाद्वहन्सन् ययौ जगामेत्यर्थः ॥ 14.14 - 14.15 ॥  
 कोलाहलेनोच्चलतां(1) दिवौकसां महाचमूनां गुरुभिर्ध्वजव्रजैः(2) ।  
 घनैर्निरुच्छ्वासमभूदनन्तरं(3) दिङ्मण्डलं व्योमतलं महीतलम् ॥ 14.16 ॥  
 {1.उच्छलता.2.ध्वजाग्रैः.3.अलंतराम्.}  
 अन्वयः- उच्चलतां दिवौकसां कोलाहलेन (तथा) महाचमूनां गुरुभिः धनं ध्वजव्रजैः निरुच्छ्वासं दिङ्मण्डलं व्योमतलं महीतलम् अनन्तरम् अभूत् ।  
  सीo- कोलाहलेति । उत्प्लुत्योङ्डीय चलताम्, रोषवशादिति भावः । दिवौकसां देवानां कोलाहलेन घोरघोषेण । तथा महाचमूनां गुरुभिर्विशालैर्घनैः सघनैः पुष्टैरिति यावत् । ध्वजव्रजैर्ध्वजसमूहैश्च कृत्वा निरुच्छ्वासं निरुद्धश्वासं निरोधहेतुकव्याप्तिमद्दिशां मण्डलं व्योमतलं महीतलमनन्तरमनुद्भासमानभेदमभूत् । \`एकमेवाद्वितीयं ब्रह्म' इत्यद्वैतवादिनां ब्रह्मणोऽद्वैतत्वप्रतिपादने निदर्शनमभूदिति भावः ॥ 14.16 ॥  
 सुरारिलक्ष्मीपरिकम्पहेतवो दिक्चक्रवालप्रतिनादमेदुराः ।  
 नभोन्तकुक्षिंभरयो (1)घनाः स्वना निहन्यमानैः पटहैर्वितेनिरे ॥ 14.17 ॥  
 {1.घनस्वनाः.}  
 अन्वयः- निहन्यमानैः पटहैः सुराऽरिलक्ष्मीपरिकम्पहेतवः दिक्चक्रवाल प्रतिनादमेदुराः नभोऽन्तकुक्षिम्भरयः घनाः स्वना वितेनिरे ।  
 सीo- सुरारीति । निहन्यमानैस्तड्यमानैः पटहैः कर्तृभिः \`पटहो ना समारम्भे आनके पुंनपुंसकम्' । इति मेदिनी, \`आनकः पटहोऽस्त्री स्यात्' इत्यमरश्च । सुरारिलक्ष्म्यास्तारकसंपदः संबन्धिनि परिकम्पे हेतवो निदानम् । दिसां चक्रवाले मण्डले । \`चक्रवालं तु मण्डलम्' इत्यमरः । ये प्रतिनादः प्रतिध्वनिस्तेन मेदुराः पुष्टा । तथा नभोन्तेनाकाशप्रान्तेन, प्रान्तपर्यन्तेनेत्यर्थः । कुक्षिं भरन्ति पिपुरन्ति नभोन्तकुक्षिभरयः । सर्वं नभो व्याप्नुवन्त इत्यर्थः । \`फलेग्रहिरात्मम्भरिश्च' इत्यत्र चात्कुक्षेरपि समावेशात्कुक्षिंभरिरिति सिद्धम् । तथा घनाः सान्द्राः स्वनाः शब्दा वितेनिरे । वितस्तरिरे इत्यर्थः ॥ 14.17 ॥  
 प्रमथ्यमाना(2)म्बुधिर्जतर्जनैः (3)सुरारिनारीगणगर्भपातनैः ।  
 नभश्चमूधूलिकुलैरिवाकुलं(4) ररास गाढं पटहप्रतिस्वनैः ॥ 14.18 ॥  
 {2.अर्णवगर्जितस्वनै.3.वरारि.4.आकुलैः.}  
 अन्वयः- चमूधूलिकुलैः आकुलं नभः प्रमथ्यमानाऽम्बुधिगर्जतर्जनैः सुराऽरिनारीगणगर्भपातनैः पटहप्रतिस्वनैः गाढं ररास इव ।  
  सीo- प्रमथ्यमानेति । चमूनां धूलिकुलै रेणुसमूहैः । \`कुलं जनपदे गोत्रे सजातीयगणेऽपि च' । इति मेदिनी । आकुलं व्याप्तं पीडितं नभः प्रमथ्यमानोऽवलोड्यमानो योऽम्बुधिस्तस्य गर्जोगर्जनं तस्य तर्जना जेतारः । ततोऽप्यधिकगर्जनैरित्यर्थः । अत एव सुरारेस्तारकस्य यो नारीगणः स्त्रीसमूहस्तस्य यो गर्भस्तस्य पातनैः पातनकारिभिः । अतिगर्जनभयादिति भावः । पटहप्रतिस्वनैरानकप्रतिघोषैः कृत्वा गाढं दृढं यथा तथा ररासेव रुरोदेव । उत्प्रेक्षालङ्कारः । आर्तानां रोदनमेवैकं शरणं भवतीति भावः ॥ 14.18 ॥  
 (1)क्षुण्णं रथैर्वाजिभिराहतं खुरैः करीन्द्रकर्णैः परितः प्रसारितम् ।  
 (2)धूतं ध्वजैः काञ्चनशैलजं रजो वातैर्हतं व्याम (3)समारुहत्क्रमात्(4) ॥ 14.19 ॥  
 {1.क्षिप्तम्.2.धनं घनैः.3.ससारतत्,समासदत्.4.क्षणात्.}  
 अन्वयः- रथैः क्षुण्णं काञ्चनशैलजं रजः वाजिभिः खुरैः आहतं (तथा) करीन्द्रकर्णैः परितः प्रसारितं, ध्वजैः धूतं (तथा) वातैः हतं क्रमात् व्योम समारुहत् ।  
 सीo- क्षुण्णमिति । रथैः स्यन्दनै क्षुण्णमुत्खनितम् । तथा काञ्चनशैलजं सुमेरुपर्वतजनितम् । इदं विशेषणं पीतत्वद्योतनार्थम् । रजो धूलिः । वाजिभिरश्वैः कर्तृभिः खुरैः करणैः । कृत्वाऽऽहतं चूर्णीकृतम् । पिष्टीकृतमिति यावत् । तथा करीन्द्राणां मत्तगजानां कर्णैः श्रवणैः परितः सर्वतः प्रसारितं विस्तृतम् । तथा ध्वजैर्धूतं कम्पितम् । एतेन सघनता द्योतिता । तथा वातैः पवनैर्हतं स्पृष्टम् । एतेन पवनस्योपरि रंहःप्राप्तौ साधकतोक्ता । क्रमाद्यथाक्रमं व्योम कर्म समारुहत् । आकाशमारुढमित्यर्थः । अत्र रुहेर्भौवादिकत्वाल्लङि गुणप्रसङ्गः, लुङि शलन्तत्वात्क्सप्रसङ्गः, णिजन्तत्वे लङि यकारश्रवणप्रसङ्ग इत्यतोऽयं प्रयोगश्चिन्त्य इति बहवः । वयं तु व्योम्न्याकाशे सम्यगारोहतीति समारोहः, इगुपधलक्षणः कः, तत आचारार्थे क्विपि अल्लोपे धातुत्वाल्लङि शपि अल्लोपस्य स्थानिवत्त्वाद् गुणाभावे च रुपसिद्धिरिति समादध्महे ॥ 14.19 ॥  
 केवलं व्योमन्यारुढम्, किन्तुक दिगन्तेष्वपि तथेत्याह--  
 खातं खुरै रथ्यतुरङ्गपुंगवै (1)रुपत्यकाहाटकमेदिनीरजः ।  
 गतं दिगन्तान्मुखरैः(2) समीरणैः (3)सुविभ्रमं भूरि बभार भूयसा ॥ 14.20 ॥  
 {1.उपत्यकानां कनकस्थलीरजः.2.प्रखरैः.3.दाहभ्रमम्.}  
 अन्वयः-- रथ्यतुरङ्गपुङ्गवैः खुरैः खातम् उपत्यकाहाटकमेदिनीरजः भूरि मुखरैः समीरणैः दिगन्तात् गतं (सत्) भूयसा सुविभ्रमं बभार ।  
 सीo- खातमिति । रथं वहन्ति ते रथ्याः । \`तद्वहति रथयुगप्रासङ्गम्' इति यत् । तथोक्ता ये तुरङ्गपुङ्गवा अश्वश्रेष्ठास्तैः कर्तृभिः खुरैः कृत्वा खातं क्षुण्णम् । उपत्यकाऽद्रेरासन्ना या हाटकमेदिनी सुवर्णभूमिः । अद्रेः सौवर्ण्यासन्नभूमिरिति तात्पर्यार्थः । \`उपाधिभ्यां त्यकन्नासन्नारुढयोः' इत्यासन्नार्थे त्यकन्प्रत्ययः । तस्याः सम्बन्धि । रजः कर्तृ । भूरि बहलं मुखरैः शब्दायमानैः समीरणैः पवनैर्दिगन्तान्दिक्प्रान्तान्गतम् । गमितमित्यर्थः । अन्तर्भावितणिजर्थोऽत्र बोध्यः । तथोक्तं सत् । भूयसातिशयेन शोभमानं विभ्रमं विलासम् । शोभामिति यावत् । बभार धृतवान् । अत्यन्तंक शुशुभ इत्यर्थः । \`उपत्यकाद्रेरासन्ना भूमिरुर्ध्वमधित्यका' । इत्यमरः ॥ 14.20 ॥  
 अधस्तथोर्ध्वं पुरतोऽथ पृष्ठतोऽभितोऽपि चामीकररेणुरुच्चकैः ।  
 चमूषु सर्पन्मरुदाहतोऽहर(4)न्नवीनसूर्यस्य च कान्तिवैभवम् ॥ 14.21 ॥  
 {4.तत्कालबालातपवैभवं बहु,तत्कालबालारुणवेभवं बहु.}  
 अन्वयः- चमूषु मरुदाहतः, अधः तथा ऊर्ध्वं पुरतः अथ पृष्ठतः (तथा) अभितः अपि सर्पन् चामीकररेणुः उच्चकैः नवीनसूर्यस्य कान्तिवैभवम् अहरच्च ।  
 सीo- अध इति । चमूषु सेनासु मरुता पवनेनाहत उत्पादितः । अत एवाधो नीचैः । तथोर्ध्वमूर्ध्वंभागे । अथ पृष्ठतः पृष्ठभागे । तथाभितोऽपीत स्ततश्च सपंन्प्रसरन् । चामीकररेणुः सुवर्णरजः । सुवर्णपर्वतोद्भूतत्वादिति भावः । नवीनसूर्यस्योषस्यसूर्यस्य कान्तिवैभवं द्युतिसंपदमहरत् । ततोऽप्यधिकं शुशुभ इत्यर्थः ॥ 14.21 ॥  
 (1)बलोद्धृतं काञ्चनभूमिजं रजो बभौ दिगन्तेषु (2)नभःस्थले स्थितम् ।  
 अकालसन्ध्याघनरागपिङ्गलं(3) घनं घनानामिव (4)वृन्दमुद्यतम् ॥ 14.22 ॥  
 {1.वातोद्धतम्,बलोद्धतम्.2.नमस्तले.3.पिङ्गितम्.4.दण्डम्.}  
 अन्वयः- काञ्चनभूमिजं रजः बलोद्धृतं दिगन्तेषु नमःस्थले स्थितम् अकालसन्ध्याघनरागपिङ्गलं घनं उद्यतं घनानाम् वृन्दम् इव बभौ ।  
 सीo- बलोद्धृतमिति । काञ्चनस्य भूमौ जातं रजो धूलिर्बलोद्धृतं सैन्येनोत्पातितमत एव दिगन्तेषु दिक्प्रान्तेषु तथा नभःस्थल आकाशदेशे स्थितं च सत् । अकाले या संध्या तस्या या घनः सान्द्रो रागो लौहित्यं तेन पिङ्गलं पिशङ्गम् । \`पिशङ्गौ कद्रुपिङ्गलौ' इत्यमरः । तथा घनं सान्द्रमुद्यतमुत्पन्नम् । पर्वतेभ्य इति शेषः । घनानां मेघानां वृन्दं समूह इव बभौ । अकालसंध्यालिप्तो मेघो यथा भाति तद्वत्सुवर्णबूमिजमपि रजो बभावित्यर्थः । अत्र पूर्णोपमालंकारः । ननु भानाश्रयीभूते रजसि घनवृन्द त्वेनोत्प्रेक्षासम्भवात्सम्भावनैवास्त्विति चेत् । सत्यम् । क्रियाप्राधान्यमते रजःकर्तृकशोभायां घनवृन्दत्वोत्प्रेक्षापत्तेः ॥ 14.22 ॥  
 (5)हेमावनीषु प्रतिबिम्बमात्मनो मुहुर्विलोक्याभिमुखं महागजाः ।  
 रसातलोत्तीर्ण(6)गजभ्रमात्क्रुधा दन्तप्रकाण्डप्रहृतानि(7) तेनिरे ॥ 14.23 ॥  
 {5.हैमावनीषु.6.गजभ्रमेण ते.7.प्रहृतानि;प्रकृतानि.}  
 अन्वयः- महागजाः हेगाऽवनीषु आत्मनः प्रतिबिम्बम् अभिमुखं विलोक्य रसातलोत्तीर्णगजभ्रमात् क्रुधा मुहुः दन्तप्रकाण्डप्रहृतानि तेनिरे ।  
 सीo-- हेमेति । महागजा महान्तो दन्तिनो हेम्नः सुवर्णस्यावनीषु पृथ्वीषु पतितमात्मनः प्रतिबिम्बमभिमुखं विलोक्य रसातलात्पातालात् । \`अधोभुवनपातालं बलिसद्म रसातलम्' । इत्यमरः । उत्तीर्णा उत्थिता ये गजास्तेषां भ्रमाद् भ्रान्त्या निमित्तेन । जातयेति शेषः । क्रुधा क्रोधेन । \`प्रतिघा रुट्क्रुधौ स्त्रियौ' इत्यमरः । मुहुरनुवेलं दन्ता एव प्रकाण्डाः स्तम्बाः । \`काण्डे स्तम्बे तरुस्कन्धे बाणेऽवसरनीरयोः' । इति मेदिनी । तैस्तत्कर्मकानि प्रहृतानि प्रहारान् । भावे निष्ठा । तेनिरे वितस्तरिरे । कर्तरि लिट् । \`अत एकहल्मध्ये नादे-' इत्येत्वाभ्यासलोपौ । पृथिव्यामात्मप्रतिबिम्बदर्शनेन अन्यगजभ्रमवतां गजानां युक्तमेव प्रहारकरणमिति भावः । \`नान्यस्य गन्धमपि मानभृतः सहन्ते' इति गन्धस्यापि दुःसहत्वात् । किं पुनः साक्षाद्दर्शनस्य । तद्दर्शनं तद्वति तत्प्रकारकमतद्वति तत्प्रकारकं वा तत्र तेषां नातीव निग्रहः, मानान्धतायाः प्राधान्यात् ॥ 14.23 ॥  
 सुजातसिन्दूरपरागपिञ्जरैः कलं चलद्भिः सुरसैन्यसिन्धुरैः ।  
 शुद्धासु चामीकरशैलभूमिषु (1)नादृश्यत स्वं प्रतिबिम्बमग्रतः ॥ 14.24 ॥  
 {1.व्यदृश्यत.}  
 अन्वयः-- सुजातसिन्दूरपरागपिञ्जरैः कलं चलद्भिः सुरसैन्यसिन्धुरैः शुद्धासु चामीकरशैलभूमिषु अग्रतः स्वं प्रतिबिम्बं न अदृश्यत ।  
 सीo-- सुजातेति । सुजातः शोभनो यः सिन्दूरस्य परागो रजस्तेन पिञ्जरैः पीतैः तथा कलं मन्द्रं यथा तथा चलद्भिर्गच्छद्भिः सुराणां देवानां सैन्यस्य सिन्धुरैर्गजैः कर्तृभिः । शुद्धासु निर्मलास्वपि चामीकरशैलस्य सुमेरुपर्वतस्य भूमिष्वग्रतः पतितमपि स्वं प्रतिबिम्बं नादृश्यत नालोकि । कर्मणि लङ् । आधाराधेययोरेकवर्णतया पृथगभासमानत्वादिति भावः । \`सिन्दूरस्तनूभेते स्यात्सिन्दूरे रक्तचूर्णके' । इति मेदिनी ॥ 14.24 ॥  
 इति क्रमेणामरराजवाहिनी महा(2)हवाम्भोधिविलासलालसा ।  
 अवातरत्काञ्चनशैलतो द्रुतं (3)कोलाहलाक्रान्तविधूतकन्दरा ॥ 14.25 ॥  

{2.हवारम्भ.3.कोलाहलावृत्तिविधूतकन्दराः,कोलाहलाकूतविधूतकन्दराःसकोलाहलाकृत्तवि धूतकन्दराः.}  
 अन्वयः- महाहवाऽम्भोधिविलासलालसा कोलाहलाक्रान्तविधूतकन्दरा अमरराजवाहिनी इति क्रमेण काञ्चनशैलतः द्रुतम् अवातरत् ।  
 सीo-- इतीति । महानाहवः संग्रामः स एवाम्भोधिः समुद्रस्तत्र यो विलासो लीला । क्रीडेति यावत् । \`विलासो हावभेदे स्याल्लीलायामपि पुंस्ययम्' । इति मेदिनी । तत्र लालसौत्सुक्यं यस्याः । तथा कोलाहलेन क्लकलेन । \`कोलाहलः कलकलः' इत्यमरः । आक्रान्ता व्याप्ता अत एव विधूताः कम्पिताः कन्दरा गह्वरा यया । \`कन्दरस्त्वङ्कुशे पुंसिगहायां च नपुंसकम्' । इति मेदिनी । एवंभूताऽमरराजवाहिनीन्द्रसेना ।\`वाहिनी स्यात्तरङ्गिण्यां सेनासैन्यप्रभेदयोः' । इति मेदिनी । इति क्रमेण पूर्वोक्तक्रमेण काञ्चनशैलतः सुमेरोः सकाशाद् द्रुतं शीघ्रमवातरत् उत्ततारेत्यर्थः ॥ 14.25 ॥  
 (1)महाचमूस्यन्दनचण्डचीत्कृतैर्विलोल(2)घण्टेभपतेश्च बृंहितैः ।  
 सुरेन्द्रशैलेन्द्रमहागुहाशयाः सिंहा (3)महत्स्वप्नसुखं न तत्यजुः ॥ 14.26 ॥  
 {1.महाचमूनां करिचण्ड.2.घण्टाक्वणितोपबृंहितैः.3.महास्वप्न.}  
 अन्वयः-- सुरेन्द्रशैलेन्द्रमहागुहाशयाः सिंहाः महाचमूस्यन्दननण्डचीत्कृतैः विलोलघण्टेभपतेः बृंहितैश्च महत् स्वप्नसुखं न तत्यजुः ।  
 सीo- महेति । सुरेन्द्रस्येन्द्रस्य शैलेन्द्रे मेरौ या महागुहा महागह्वराणि तासु शेरते स्वपन्ति । गुहासु निद्रां कुर्वन्त इत्यर्थः । तथाभूताः सिंहा मृगेन्द्रा महाचमूषु महातीषु सेनासु ये स्यन्दना रथास्तेषां चण्डैः प्रचण्डैः । तीव्रैरिति यावत् । \`चण्डो धनहरी शङ्खपुष्पास्त्रिष्वतिकोपने । तीव्रेऽपि चूडावलभौ शिखायां बाहुभूषणे ।' इति मेदिनी । चीत्कृतैः शब्दविशेषैः । इयं च शब्दानुकृतिः । तथा विलोलघण्टोऽतिचपलघण्टो य इभपतिर्गजराजस्तस्य । जातावेकवचनम् । बृंहितैर्गर्जितैश्च । \`बृंहितं करिगर्जितम्' इत्यमरः । महद्दीर्घं स्वप्ने निद्रायां यत्सुखम् । \`सुखं शर्मणि ना नाके' इति मेदिनी । \`स्वपो नन्' इति नन्प्रत्ययः । न तत्यजुर्न जहुः । अत्र निद्राप्रतिबन्धाश्रयीभूतबहुविधकोलाहलरुपे सत्यपि निदाने निद्राभङ्गरुपकार्योत्पत्यभावाद्विशेषोक्तिरलङ्कारः, \`कार्याजनिर्विशेषोक्तिः सति पुष्कलकारणे' । इति लक्षणात् । \`शयवासवासिष्वकालात्' इति सूत्रं हलदन्तादेवेति नियमाद् गुहाशय इत्यत्र तदभावान्नालुक् ॥ 14.26 ॥  
 गम्भीरभेरीध्वनितैर्भयंकरै(4)र्महागुहान्तप्रतिनादमेदुरैः ।  
 महारथानां (5)गुरुनेमिनिस्वनैरनाकुलैस्तैर्मृगराजताजनि(6) ॥ 14.27 ॥  
 {4.मुहुर्गहान्तः.5.गुरुनादनिःस्वनैः.6.तापि किम्.}  
 अन्वयः-- महागुराऽन्तप्रतिनादमेदुरैः गम्भीरभेरीध्वनितैः (तथा) महारथानां गरुनेमिनिःस्वनैः (अपि) अनाकुलैः तैः मृगराजता अजनिं ।  
 सीo- गम्भीरेति । महान्तः परिणाहिनो ये गुहान्ता गह्खरमध्यानि तेषु यः प्रतिनादः प्रतिध्वनिस्तेन मेदुरैः पुष्टैः । अत एव भयंकरैर्विभीषकैः \`मेघर्तिभयेषु कृञ्ः' इति खश् । गम्भीराणि मन्द्राणि यानि भेरीध्वनितानि दुन्दुभिशब्दाः । \`भेरी स्त्री दुन्दुभिः पुमान्' इत्यमरः । तैः । तथा महारथानां महतां स्यन्दनानां सम्बन्धिन्यो या गुरुनेमयो महत्यश्चक्रधाराः । \`चक्रधारा प्रधिर्नेमिः' इत्यमरः । तासां निःस्वनैः शब्दैश्चापि । निमित्तभूतैरित्यर्थः । अनाकुलैराकुलत्वाभाववद्भिस्तैः र्सिहैर्निमित्तैर्मृगराजता मृगाधिपत्यम् । अन्वर्थेति शेषः । सार्थाऽजनि जाता । राज्ञामयमेव परमो धर्मः प्रतिकर्तुमशक्तैरपि यदरिभ्यो न भेतव्यमिति । तदेभिर्मृगराट्त्वधारिभिः । कथंचिदपि न भीतम् । अतो युक्तमेषां खलु मृगराजेत्यभिधानमित्यभिप्रायः । अत्रापि विशेषोक्तिरलङ्कारः ॥ 14.27 ॥

 (1)समुत्थितेन त्रिदिवौकसां (2)महाचमूरवेणाद्रितटान्तदारिणा ।  
 प्रपेदिरे केसरिणोऽधिकं मदं (3)स्ववीर्यलक्ष्मीमृगराजतावशात् ॥ 14.28 ॥  
 {1.समुच्छ्रितेन.2.चमूरवेण तट.3. स्ववीरलक्ष्मी.}  
 अन्वयः- समुत्थितेन अद्रितटाऽन्तदारिणा त्रिदिवौकसां महाचमूरवेण केसरिणः स्ववीर्यलक्ष्मीमृगराजतावशात् अधिकं मदं प्रपेदिरे ।  
 सीo-- समुत्थितेनेति । समुत्थितेन समुदितेनात एवाद्रेः सुमेरोस्तटान्तानां श्रृङ्गमध्यानाम् । \`तटं नपुंसकं क्षेत्रे प्रतीरे तु तटी त्रिषु' । इति मेदिनी । \`प्रपातस्त्वतटे भृगुः' इत्यमरश्च । दारिणा विदारकेण । अतिघोषेण महान्तः पर्वतभृगवोऽपि विदीर्णा बभूवुरित्यर्थः । अत्र शब्दकर्तृकपर्वततटविदारणस्यायोगेऽपि तद्योगकल्पनात्सम्बन्धातिशयोक्तिरलङ्कारः । त्रिदिवौकसां देवानां सम्बधिन्यो या महाचम्बो महत्यः सेनाः । \`चमूः सेनाविशेषेऽपि सेनामात्रे च योषिति' । इति मेदिनी । तासां रवेण ध्वनिना निमित्तेन केसरिणः सिंहाः कर्तारः स्वस्य वीर्यं पराक्रम एव लक्ष्मीः शोभा यस्याः । आत्मपराक्रमशालिनीत्यर्थः । \`वशो जनस्पृहायत्तेष्वायत्तत्वप्रभुत्वयोः' इति मेदिनी । अधिकं बहुं मदं गर्वं प्रपेदिरे । कर्तरि लिट् । भयानकोऽपि चमूरवः प्रत्युत सिंहानामधिकमदकारक एव जात इति भावः ॥ 14.28 ॥  
 भिया सुरानीकविमर्दजन्मना विदुद्रुवुर्दूरतरं द्रुतं मृगाः ।  
 गुहागृहान्ताद्वहिरेत्य(1) (2)हेलया तस्थुर्विशङ्कं(3) नितरां मृगाधिपाः ॥ 14.29 ॥  
 {1.अभिसृत्य.2.लीलया.3.विनिः शङ्कतराः.}  
 अन्वयः- मृगाः सुराऽनीकविमर्दजन्मना भिया द्रुतं दूरतरं विदुद्रुवुः । मृगाऽधिपाः हेलया गुहागृहाऽन्तात् बहिः एत्य नितान्तं विशह्कं तस्थुः ।  
 सीo- भियेति । मृगा हरिणाः \`मृगः पशौ कुरङ्गे च' इति मेदिनी । सुराणां देवानामनीकस्य सैन्यस्य । \`अनीकोऽस्त्री रणे सैन्ये' इति मेदिनी । यो विमर्दः प्राणापहारि मर्दनं तज्जन्मना । ततो जनितयेत्यर्थः । भिया भयेन निमित्तेन द्रुतं सत्वरं दूरतरं विदुद्रुवः पलायांचक्रिर इत्यर्थः । भयशीलत्वादिति भावः । अथ च मृगाधिपाः सिंहा हेलया क्रीडया । सहसैवेत्यर्थः । गुहागृहस्य गह्वररुपस्य सद्मनोऽन्तान्मध्याद्वहिरेत्य । \`अपपरिबहिः--' इति समासविधानाज्ज्ञापकात्पञ्चमी । नितरां विशङ्कं निर्भयं यथा तथा तस्थुः ॥ 14.29 ॥  
 (4)विलोकिताः कौतुकिनाऽमरावतीजनेन (5)जुष्टप्रमदेन दूरतः ।  
 सुराचलप्रान्तभुवः(6) प्रपेदिरे (7)सुविस्तृतायाः प्रसरं (8)सुसैनिकाः ॥ 14.30 ॥  
 {4.विलोकिता.5.जातप्रमदेन,दुष्टं प्रमदेन.6.भुवि.7.सुविस्तृतायाम्.8.न सैनिकाः.}  
 अन्वयः- कौतुकिना जुष्टप्रमदेन अमरावतीजनेन दूरतः निलोकिताः सुसैनिकाः सुविस्तृतायाः सुराऽचलप्रान्तभुवः प्रसरं प्रपेदिरे ।  
 सीo- विलोकिता इति । कौतुकिना, सैनिकदर्शने कौतुकाविष्टचेतसेत्यर्थः । जुष्टप्रमदेन सेवितकलत्रेम । कलत्रसहितं वर्तमानेनेति फलितोऽर्थः । अमरावतीजनेन सुरेन्द्रनगरीलोकेन दूरतो \`दूरान्तिकार्थेब्यो द्वितीया च' इति पञ्चमी । \`पञ्चम्याः--' इति तसिल् । विलोकिता दृष्टाः सुसैनिकाः शोभनाः सेनास्थलोकाः कर्तारः । सुतरां विस्तृतायाः सुराचलस्य सुमेरोर्या प्रान्तभूस्तस्याः प्रसरं प्रदेशं प्रपेदिरे प्रापुः । सुमेरोरवरुह्यावः प्रापुरिति भावः ॥ 14.30 ॥  
 (1)पीतासितारक्तसितैः सुराचल(2) प्रान्तस्थितैर्धातुरजोभिरम्बरम् ।  
 (3)अयत्नगन्धर्वपुरोदयभ्रमं बभार (4)भूम्नोत्पतितैरितस्ततः ॥ 14.31 ॥  
 {1.पीतासितं रक्तसितम्.2.प्रान्तोत्थितैः.3.अखर्व.4.सुतराम्,नितराम्.}  
 अन्वयः- अम्बरम् इतस्ततः भूम्ना उत्पतितैः सुराऽचलप्रान्तस्थितैः पीताऽसिताऽऽरक्तसितैः धातुरजोभिः अन्नयगन्धर्वपुरोदयभ्रमं बभार ।  
 सीo- पीतासितेति । अम्बरं नभः कर्तृ । इतस्ततः सर्वत्रेत्यर्थः । भूम्ना बाहुल्येनोत्पतितैरुड्डीयितैरत एव सुराचलस्य सुमेरोः प्रान्तेषु स्थितैः । प्रान्तत्वं ह्यूर्ध्व दैशिकमवगन्तव्यम् । तथा पीतानि चासितानि चारक्तानि च सितानि च तैर्धातुरजोभिर्गरिकादिघूलिभिर्निमित्तेन । अयत्नेन यत्नाभावेन । अनायासेनेति यावत् । यो गन्धर्वपुरस्य देवगायकनगरस्योदय उत्पतिस्तस्य भ्रमं बभार धृतवत् । अन्तर्भावितणिजर्थः । गन्धर्वपुरस्य ह्यनेकवर्णपरिमण्डितत्वरुपसामान्यधर्मेण नभसो योपमा तन्मूलिका भान्तिः । अत उपमोत्थापितोऽयं भ्रान्तिमानलङ्कारः । तेनोभयोरङ्गाङ्गिभावेन सङ्करः ॥ 14.31 ॥  
 महास्वनः(5) सैन्यविर्मदसम्भवः कर्णान्त(6)कूलंकषतामुपेयिवान् ।  
 पयोनिधेः क्षुब्धतरस्य (7)वर्धनो बभूव भूम्ना भुवनोदरम्भरिः ॥ 14.32 ॥  
 {5.रवः प्रगल्भाहतभेरिसम्भवः.6.मूलंकषताम्.7.मन्थनः.}  
 अन्वयः- कर्णाऽन्तकूलङ्कषताम् उपेयिवान् क्षुब्धतरस्य पयोनिधेः वर्धनः भुवनोदरम्भरिः सैन्यविमर्दसम्भवः महास्वनः भूम्ना बभूव ।  
  सीo- महास्व इति । कर्णान्तः श्रवणमध्यं स एव कूलं तटम् । \`अथ कूलं तटे सूर्ये सैन्यपृष्ठतडागयोः' इति मेदिनी । तत्कषत्युन्मार्ष्टि तस्य भावस्तत्ता ताम् । \`सर्वकूलाभ्रकरीषेषु कष' इति खश् । \`अरुद्विषत्-' इति मुम् । उपेयिवान्प्राप्तवान् । कर्णान्तं स्फोटयन्नित्यर्थः । क्षुब्धतरस्यात्यन्तसंचलितस्य । वेलामतिक्रान्तस्येत्यर्थः । पयोनिधेः समुद्रस्य वर्धनः । कर्तरि ल्युट् । तथा भुवनैः कृत्वोदरं भरतीति तथोक्तः । आवृतसकलब्रह्माण्डत्वाद् भुवनानां मध्यपातो युक्त इति भावः । एवंभूतः सैन्यविमर्दसम्भवः सेनासंघट्टनेत्पन्नो महास्वनो भूम्ना बाहुल्येन युक्तो बभूव । अतिमहत्त्वविशिष्टो जात इत्यर्थः ॥ 14.32 ॥  
 महागजानां गुरुबृंहितैस्ततैः(1) सुहेषितैर्घोरतरैश्च वाजिनाम् ।  
 (2)घनै रथानां गुरुचण्डचीत्कृतैस्तिरोहितोऽभूत्पटहस्य निःस्वनः ॥ 14.33 ॥  
 {1.शतैः,स तैः.2.स्वनैः.}  
 अन्वयः- महागजानां गुरुबृंहितैः, ततैः घोरतरैश्च वाजिनां सुहेषितैः, घनैः रथानां गुरुचण्डचीत्कृतैश्च पटहस्य निःस्वनः तिरोहितः अभूत् ।  
 सीo-- महागजानामिति । महागजानां महतां दन्तिनां सम्बन्धिभिर्गुरुबृंहितैर्गुरुणि गम्भीराणि यानि बृंहितानि ध्वनितानि तैः । तथा ततैर्विस्तृतैः । तथा घोरतरैरत्यन्तभयङ्करैर्वाजिनां सुहेषितैः शोभनहेषणैः । तथा घनैर्गम्भीरै रथानां सम्बन्धिभिर्गुरुणि महान्ति चण्डानि भयानकानि च यानि चीत्कृतानि तेश्च पटहस्य निस्वनः स्वनस्तिरोहितोऽन्तर्हितः । अप्रकाशित इति यावत् । अभूत् ॥ 14.33 ॥  
 महासुराणामवरोधयोषितां कचाक्षिपक्ष्मस्तनमण्डलेषु(3) च ।  
 ध्वजेषु नागेषु रथेषु वाजिषु क्षणेन तस्थौ सुरसैन्यजं रजः ॥ 14.34 ॥  
 {3.ष्वलम्.}  
 अन्वयः- महासुराणाम् अवरोधयोषितां कचाऽक्षिपक्ष्मस्तनमण्डलेयु ध्वजेषु नागेषु रथेषु वाजिषु च रजः क्षणं तस्थौ ।  
 सीo- महासुराणामिति । महासुराणां तारकादीनां सभ्बन्धिनीनामवरोधयोषितामन्तःपुरस्त्रीणाम् । \`शुद्धान्तश्चावरोधश्च' इत्यमरः । सम्बन्धीनि कचाश्च, अक्षिपक्ष्माणि च, स्तनमण्डलानि च तस्मिन् । \`द्वन्द्वश्च प्राणितूर्यसेनाङ्गानाम्' इति प्राण्यङ्गत्वादेकवद्भावः । तथा ध्वजेषु नागेषु हस्तिषु रथेषु वाजिषु च धनं सान्द्रं सुरसैन्यजं रजो धूलिः तस्थौ । अनेन तेषां शत्रूणामशुभमुक्तमिति ध्वनिः ॥ 14.34 ॥  
 (1)घनैर्विलोक्य स्थगितार्कमण्डलैश्चमूरजोभिर्निचितं (2)नभःस्थलम् ।  
 (3)अयायि हंसैरभि मानसं घनभ्रमेण सानन्दमनर्ति केकिभिः ॥ 14.35 ॥  
 {1.चलैः.2.नभस्तलम्.3.अयापि;अवापि.}  
 अन्वयः- घनैः स्थगिताऽर्कमण्डलैः चमूरजोभिः निचितं नभःस्थलं विलोक्य घनभ्रमेण हंसैः मानसम् अभि अयायि, (अथ च) केकिभिः सानन्दम् अनर्ति ।  
 सीo-- घनैरिति । घनैः सान्द्रैरत एव स्थगितार्कमण्डलेराच्छादितसूर्यबिम्बैश्चमूरजोभिः सेनाधूलिभिर्निचितं व्याप्तं नभस्थलं व्योमदेशं विलोक्य घनभ्रमेण मेघभ्रान्त्या हंसैर्मरालैर्मानसं सराऽभि संमुखमयायि गतम् । भावे लुङ् । तेषां वर्षास्वप्रगल्भत्वादिति भावः । अथ केकिभिर्मयूरैः सानन्दं सहर्षमनर्ति मृत्यमकारि । अत्रापि भावे लुङ् ॥ 14.35 ॥  
 (4)सान्द्रैः सुरानीकरजोभिरम्बरे नवाम्बुदानीकनिभैरभिश्रितै(5) ।  
 चकाशिरे (6)स्वर्णमया महाध्वजाः परिस्फुरन्तस्तडितां गणा इव ॥ 14.36 ॥  

{4.सान्द्रे.5.विलासिभिः,श्रिते,निभैरभिस्त्रुतैः.6.स्वर्णमयध्वजव्रजाः.}  
 अन्वयः- अम्बरे नवाऽम्बुदाऽनीकनिभैः सान्द्रैः सुराऽनीकरजोभिः अभिश्रिते स्वर्णमया महाध्वजाः परिस्फुरन्तः तडितां गणाः इव चकाशिरे ।  
 सीo- सान्द्रैरिति । अम्बरे नभति । \`अम्बरं वासरि व्योम्नि कार्पासे च सुगन्धके' । इति मेदिनो । नवो नूतनः इति यावत् । योऽम्बुदो मेघस्तस्यानीकं समूहस्तन्निभैस्तत्सदृशैः । \`निभस्तु कथितो व्याजे पुलिंगः सदृशे त्रिषु' इति मेदिनी । तथा सान्द्रैः सघनैः । \`सान्द्रं बले वापि घने मृद च' । इति मेदिनी । सुराणामनीकस्य सैन्यस्य रजोभिः । \`रजो रेणौ परागे स्यादार्तवे च गुणान्तरे' । इति मेदिनी । अभिश्रित आवृते सति स्वर्णमया हेममया महाध्वजा महान्तो ध्वजाः । \`ध्वजः स्याच्छौण्डिके पुमान् । न स्त्रियां तु पताकायां खट्वाङ्गे मेढ्रचिह्नयोः' । इति मेदिनी । परिस्फुरन्तः परितः स्फुरन्तः प्रकाशमानास्तडितां विद्युताम् । \`तडित् सौदामनी विद्युत्' इत्यमरः । गणाः समूहा इव चकाशिरे शुशुभिरे ॥ 14.36 ॥  
 विलोक्य धूलीपटलैर्भृशं भृतं द्यावापृथिव्योरलमन्तरं महत् ।  
 किमूर्ध्वतोऽधः (1)किमधस्त उर्ध्वतो रजोऽभ्युपैतीति जनैरतर्क्यत ॥ 14.37 ॥  
 {1.अदस्तत्.}  
 अन्वयः- जनैः द्यावापृथिव्योः महत् अन्तरं धूलीपटलैः भृशं भृतं विलोक्य रजः उर्ध्वतः अधः उपैति किम् ? अधस्त उर्ध्वतः अभ्युपैति किम् ? इति अलम् अतर्क्यत ।  
 सीo- विलोक्येति । जनैर्लोकैर्द्यावापृथिव्योर्द्यावापृथिव्योर्द्यौश्च पृथिवी च तयोः । \`दिवसश्च पृथिव्याम्' इत्यत्र चकाराद्द्यावादेशः । महद्विशालमन्तरमवकाशो धूलिपटलै रजोनिचयैर्भृशं बहु यथा भृतं पूर्णं विलोक्य रज ऊर्ध्वतः सकाशदध उपैति । किंवाऽधस्तः सकाशादूर्ध्वत उर्ध्वभागे । सार्वविभक्तिकस्तसिः । अभ्युपैति किमित्यलं पर्याप्तमतर्क्यत तर्कितम् । भावे लङ् । सर्वतो रजोव्याप्त्या कुत आगच्छतीति निश्चयाभावादिति भावः ॥ 14.37 ॥  
 नोर्ध्व न चाधो न पुरो न पृष्ठतो न पार्श्वतोऽभूत्खलु (2)चक्षुषोर्गतिः ।  
 (3)सूच्यग्रभेद्यैः पृतना(4)रजश्चयैराच्छादिता(5) प्राणिगणस्य सर्वतः ॥ 14.38 ॥  
 {2.चक्षुषः.3.सूच्यग्रभिन्नैः.4.रजोभरैः,रजोभिः.5.सुनिर्भरम्.}  
 अन्वयः- सूच्यग्र पृतनारजश्चयैः सर्वत आच्छादिता प्राणिगणस्य चक्षुषोः गतिः उर्ध्व न, अघश्च न, पुरो न, पृष्टतो न, पार्श्वतः (अपि) न अभूत् खलु ।  
 सीo- नोर्ध्वमिति । सूच्यग्रेण सीवनद्रव्यपुरोभागेन । \`सूची तु सोवनद्रव्येऽप्याङ्गिकामिनयान्तरे' । इति मेदिनी । मेद्यैर्भेत्तुं योग्यैः । \`ऋहलोः-' इति ण्यत् । अनेनातिसद्यस्ता द्योतिता । तथाभूतैः पृतनायाः सेनायाः । \`पृतना तु स्त्रियां सेनामात्रसेनाविशेषयोः' । इति मेदिनी । रजसां चयैः समीहैः । \`चयः समूहे प्राकारमूलबन्धे समाहतौ' । इति मेदिनी । सर्वत आच्छादिताऽऽवृता प्राणिगणस्य जन्तुसमूहस्य चक्षुषोर्नेत्रयोः । \`लोचनं नयनं नेत्रमीक्षणं चक्षुरक्षिणी' इत्यमरः । गतिः प्रसरणमूर्ध्वं नाभूत्, अधश्च नाभूत्, पुरो नाभूत्, पृष्ठतो नाभूत्, पार्श्वतोऽप्युभयतो नाभूत् । खलु निश्चयेन ॥ 14.38 ॥  
 दिगन्तदन्त्यावलि(1)दानहारिभिर्विमानरन्ध्रप्रतिनादमेदुरैः ।  
 अनेकवाद्य(2)ध्वनितैरनारतैर्जगर्ज गाढं (3)गुरुभिर्नभस्तलम् ॥ 14.39 ॥  
 {1.दन्तावल.2.वाह.3.गुरुमत्सरादिव.}  
 अन्वयः-- दिगन्तदन्त्यावलिदानहारिभिः विमानरन्ध्रप्रतिनादमेदुरैः गुरुभिः अनारतैः अनेकवाद्यध्वनितैः नभस्तलं गाढं जगर्ज ।  
 सीo- दिगन्तेति । दिगन्तेषु या दन्त्यावलिर्गजपङ्क्तिस्तस्या दानं मदजलं तस्य हारिभिः शेषकैः । धोरध्वनितश्रवणजनितभयवसाद्दिगन्तदन्तिनोऽपि शुष्कमदजला जाता इति भावः । तथा विमानानां देवस्यन्दनानां रन्ध्रेषु जालेषु यः प्रतिनादः प्रतिध्वनिस्तेन मेदुरैः पुष्टैर्गुरुभिर्दीर्घैरनारतैरविद्यमान क्षणिकविरामैरनेकवाद्यानां मृदङ्गादीनां ध्वनितैर्घोषेः कृत्वा नभस्तलं कर्तृ गाढं दृढं जगर्ज । प्रतिननादेत्यर्थः । अन्योऽपि कस्मिंश्चित्कर्णकटुरवकारिणि सति तदस्थोऽपि प्रतिनदति तद्वत् । समासोक्तिरलंकारः- \`समासोक्तिः परिस्फूर्तिः प्रस्तुतेऽप्रस्तुतस्य यत्' । इति लक्षणात् ॥ 14.39 ॥  
 भुवं विगाह्य प्रययौ महाचमूः (4)क्वचिन्न मान्ती (5)महतीं दिवं खलु ।  
 सुसंकुलायामपि तत्र निर्भरात्किं(6) कांदिसीकत्वमवाप नाकुला ॥ 14.40 ॥  
 {4.ततः.5.दिवमभ्यागात्ततः.6.निर्भरा विकांदिशीकत्वम्.}  
 अन्वयः-- महाचमूः भुवं विगाह्य क्वचित् (अपि) न मान्ती महतीं दिवं प्रययौ खलु । निर्भरात् सुसङ्कुलायाम् अपि तत्र आकुला सती कान्दिशीकत्वं किं न अवाप ?  
 सीo- भुवमिति । महाचमूर्महती सेना भुवं विगाह्य व्याप्य क्वचिदपि भूमिस्थले न मान्त्यसमाविशन्ती सती महतीं विशालां दिवं स्वर्गं प्रययौ प्राप खलु निश्चयेन । अत च निर्भरादधिकात्मभाराद्धेतोस्तत्रापि दिव्यपि सुतरां संकुलायां व्याप्तायां सत्यामाकुला व्याकुला सती कांदिशीकत्वं भयद्रुतत्वम् । \`कांदिशीको भयद्रुतः' इत्यमरः । किं नावाप । अपि त्ववापेवेत्यर्थः । परस्परपेषणभिया व्याकुलत्वाद् दुद्रुवुरित्यर्थः । अत्र द्रवणं द्ववणेच्छामात्रपरम् । द्रवणं कर्तुमैच्छदिति तात्पर्यार्थः । अन्यथा व्याप्तेः प्रतिबन्धकत्वेन द्रवणासम्भवाद् द्रवणोक्तेरफलत्वापत्तिः ॥ 14.40 ॥
उद्दामदान(1)द्विपवृन्दबृंहितैर्नितान्तमुत्तुङ्गतुरङ्गहेषितैः ।  
 (2)चलद्घनस्यन्दननेमिनिःस्वनैरभून्निरुच्छ्वासमिवाकुलं(3) जगत्(4) ॥ 14.41 ॥  
 {1.द्विपबृ हितेः.2.चलध्वज.3.अथ.4.नभः.}  
 अन्वयः- उद्दामदानद्विपवृन्दबृंहितैः नितान्तम् उत्तुङ्गतुरङ्गहेषितैः नितान्तं चलद्घनस्यन्दननेमिनिस्वनैः आकुलं जगत् निरुच्छ्वासम् इव बभूव ।  
 सीo-- उद्दामेति । उद्दामदाना उत्कटमदा ये द्विपा गजास्तेषां वृन्दस्य समूहस्य बृंहितैः शब्दैः । तथोत्तुङ्गा उन्नता ये तुरङ्गा अश्वास्तेषां हेषितैर्हेषाभिः । तथा नितान्तमत्यन्तं चलन्तो घना इव स्यन्दना रथास्तेषां या नेमयश्चक्रधारास्तासां निःस्वनैश्च नितरामाकुलं व्याकुलं जगन्निरुच्छ्वासमिव निरुद्धश्वासमिवाभूत् । आकुलत्वसाधारणधर्मेण निरुद्धश्वासत्वमुत्प्रेक्षत इत्युत्प्रेक्षालङ्कारः ॥ 14.41 ॥  
 महागजानां गुरुभिस्तु गर्जितैर्विलोलघण्टारणितै (5)रणोल्वणैः ।  
 (6)वीरप्रणादैः प्रमदप्रमेदुरैर्वाचालतामादधिरेतरां दिशः ॥ 14.42 ॥  
 {5.रणोज्जवलैः.6.वीरप्रभेदैः.}  
 अन्वयः-- महागजानां गुरुभिः गर्जितैः, रणोल्बणैः विलोलघण्टारणितैः प्रमदप्रमेदुरैः वीरप्रणादैः दिसः वाचालताम् आदधिरेतराम् ॥  
 सीo- महागजानामिति । महागजानां सम्बन्धिभिर्गुरुभिर्दीर्घैर्गर्जितै रणोल्वणैर्विलोला या घण्टास्तासां रणितैश्च प्रमदेनोन्मादेन निमित्तेन प्रमेदुरैः प्रकर्षेण पुष्टैर्वीरप्रणादैर्वीराणां शब्दैश्च दिशः काष्ठाः कर्त्र्यः । वाचालतां मुखरतामादधिरेतरामतिशयेन धृतवत्यः । तरपि \`किमेत्तिङ्-' इत्याम् ॥ 14.42 ॥  
 दन्तीन्द्(1)रदानद्रववारिवीचिभिः सद्योऽपि नद्यो (2)बहुधा पुपूरिरे ।  
 (3)धारा रजोभिस्तुरगैः क्षतैर्भृता याः पङ्कतामेत्य रथैः स्थलीकृताः ॥ 14.43 ॥  
 {1.दानाम्बुधि,दानद्रुत.2.बहु ताः.3.धरारजोभिस्तुरमक्षतैर्भृतं वाः पङ्कतामेत्य रजस्वलीकृतम्,धारारजोभिस्तुरगैः क्षितिर्भृता या पङ्कतामेत्य रथैः स्थलीकृता.}  
 अन्वयः- दन्तीन्द्रदानद्रववारिवीचिबिः नद्यः अपि सद्यः बहुधा पुपूरिरे । (अथ) याः तुरगैः क्षतैः रजोभिः भृताः पङ्कताम् एत्य रथैः धाराः स्थलीकृताः ।  
 सीo- दन्तीन्द्रेति । दन्तीन्द्राणां गजेन्द्राणां ये दानद्रवाः मदस्त्रुतयस्तेषां वारिणी जलानि तेषां वीचिभिस्तरङ्गैः कर्तृभिः । नद्यो वाहिन्योऽपि सद्यो बहुधा पुपूरिरे पूरिताः । कर्मणि लिट् । ग्रीष्मसन्तापेन शुष्का अपि नद्यो जलपूर्णा आसन्नित्यर्थ- । अथ या नद्यस्तुरगैः क्षतैः क्षुण्णै रजोभिर्भृताः पूर्णा अत एव पङ्कतां कर्दमतामेत्य स्थिताः । ता रथैः कर्तृभिः । धाराश्चक्रधारा भ्रामयित्वा स्थलीकृताः ॥ 14.43 ॥  
 (4)निम्नाः प्रदेशाः स्थलतामुपागमन्निम्नत्वमुच्चैरपि (5)सर्वतश्च ते ।  
 तुरङ्गमाणां व्रजतां खुरैः (6)क्षाता रथैर्गजेन्द्रैः परितः (7)समीकृताः ॥ 14.44 ॥  
 {4.निम्नप्रदेशः.5.सर्वतः स्थलम्,सर्वतः स्थलाः.6.क्षिती.7.समीकृता.}  
 अन्वयः- निम्नाः प्रदेशा- स्थलताम् उपागमन् । सर्वतः उच्चैः अपि ते निम्नत्वम् (उपागमन्) अथ च व्रजतां तुरङ्गमाणां खुरैः क्षाताः रथैः गजेन्द्रैः (च) परितः समीकृताः ।  
 सीo- निम्ना इति । निम्ना नीचाः प्रदेशा भूमयः स्थलतां समानभूमित्वमुपागमन्प्रापुः । सर्वत उच्चैरप्युन्नता अपि ते प्रदेशा निम्नत्वमुपागमन् । निम्नमुच्चैरभवत्, अन्यप्रदेशोत्थापितधूलिपूरितत्वात् । उच्चैर्निम्नमभवत्, आत्मधूलीनामन्यत्र पतितत्वादिति भावः । अथ च ते प्रदेशा व्रजतां गच्छतां तुरङ्गमाणां खुरैः क्षताश्चुक्षुदिरे । अत एव रथैर्गजेन्द्रैश्च परितो निम्नोन्नतेषु समीकृताः । समाश्चक्रिर इत्यर्थः ॥ 14.44 ॥  
 नभोदिगन्तप्रतिघोषभीषणैर्महामहीभृत्तटदारणोल्वणैः ।  
 (1)पयोधिर्धूननकेलिभिर्जगद् बभूव भेरीध्वनितैः(2) समाकुलम् ॥ 14.45 ॥  
 {1.पयोधिनिर्धूननकेलिभिः,पयोधिनिर्धूतककेलिभिः.2.स्वनितैः.}  
 अन्वयः-- नभोदिगन्तप्रतिघोषभीषणैः महामीभृत्तटदारणोल्बणैः पयोधिनिर्धूननकेलिभिः भेरीध्वनितैः जगत् समाकुलं बभूव ।  
 सीo-- नभ इति । नभसि व्योम्नि दिगन्तेषु च यः प्रतिधोषः प्रतिध्वनिस्तेन भीषणैर्भयानकैः । महान्ति यानि महीभृतां तटानि भृगवस्तेषां दारणे भेदन उल्बणैरुद्भटैः । समर्थैरिति यावत् । तथा पयोधेः समुद्रस्य निर्धूनने कम्पने केलिः क्रीडा येषाम् । पयोधिमपि कम्पयद्भिरित्यर्थः । भेरीध्वनितैर्वदनैकवाद्यमानवाद्यविशेषरवैर्निमित्तैर्जगत् समाकुलं व्याकुलं बभूव ॥ 14.45 ॥  
 इतस्ततो वातविधूत (3)चञ्चलैर्नोरन्ध्रिताशागमनैर्ध्वजांशुकैः(4) ।  
 (5)लक्षैः क्वणत्काञ्चनकिङ्किणीकुलैरमज्जि धूलीजलधौ नभोगते(6) ॥ 14.46 ॥  
 {3.विधूति.4.आरोधिताशा.5.लघु क्वणत्,चलत्क्वणत्.6.नभोगतैः.}  
 अन्वयः- इतस्ततः वातविधूतचञ्चलैः नीरन्ध्रिताशागमनैः क्वणत्काञ्चनकिङ्किणीकुलैः लक्षैः ध्वजांऽशुकैः नभोगते धूलीजलधौ अमज्जि ।  
 सीo- इत इति । इतस्ततो वातविधूतानि पवनकम्पितान्यत एव चञ्चलानि च तैः । तथा नीरन्ध्रितं निरवकाशीकृतमाशासु दिक्षु गमनं यैः । आत्मव्याप्त्या रुद्धपथिकपथैरित्यर्थः । क्वणद्रणत्काञ्चनाकिङ्किणीनां सौवर्णनूपुराणां कुलं जालं येषां प्रान्तभागेषु । शोभार्थं प्रतिबद्धनूपुरजालैरित्यर्थः । लक्षैर्लक्षसंख्यै । \`लक्षं शख्ये संख्यायाम्' इति मेदिनी । ध्वजांशुकैर्ध्वजपटैः । \`अंशुकं शुक्लवस्त्रे स्याद्वस्त्रमात्रोत्तरीययोः' इति मेदिनी । नभसि गते प्रसृते धूलिजलधौ रजोम्बुधावमज्जि मज्जितम् । भावे लुङ् । सर्वाणि ध्वजांशुकानि धूलिभिरलक्षितानि बभूवुरित्यर्थः ॥ 14.46 ॥  
 घण्टारवै रौद्रतरैर्निरन्तरं(1) विसृत्वरैर्गर्जरवैः सुभैरवैः ।  
 (2)मत्तद्विपानां प्रथयाम्बभूविरे न वाहिनीनां पटहस्य निःस्वनाः ॥ 14.47 ॥  
 {1.निरन्तरैः.2.मदद्विपानाम्.}  
 अन्वयः- मत्तद्विपानां निरन्तरं विसृत्वरैः सुभैरवैः गर्जरवैः रौद्रतरैः धण्टारवैः वाहिनीनां पटहस्य निस्वनाः न प्रथयाम्ब्भूविरे ।  
 सीo- घण्टारवैरिति । मत्तद्विपानां सम्बन्घिभिर्निरन्तरं विसृत्वरैः प्रसृमरैः । सुतरां भैरवैर्भीषणैः । \`भैरवः पुंसि शम्बरे । भीषणेऽपि च' इति मेदिनी । गर्जरवैर्गर्जनारुपघोषैः । रौद्रतरैरत्युग्रैः । \`रौद्रं तूग्रममीत्रिषु' इत्यमरः । घण्टारवैश्च । वाहिनीनां सेनानां सम्बन्धिनः पटहस्यानकाख्यवाद्यविशेषस्य निःस्वनाः शब्दा न प्रथयांबभूविरे न प्रकटीचक्रिरे ॥ 14.47 ॥  
 करालवाचाल(3)मुखाश्चमू(4)स्वनै(5)र्ध्वस्ताम्बरा वीक्ष्य दिशो रजस्वलाः ।  
 तिरोबभूवे (6)गहनैर्दिनेश्वरो रजोन्धकारैः परितः कुतोऽप्यसौ ॥ 14.48 ॥  
 {3.मुखैः,रवैः.4.चमू रवैः.5.स्त्रस्ताम्बराः,स्त्रस्तां धराम्.6.गगने,गहने.}  
 अन्वयः- चमूस्वनैः करालवाचालमुखाः ध्वस्ताऽम्बराः रजस्चला दिशः वीक्ष्य परितः गहनैः रजोऽन्धकारैः असौ दिनेश्वरः कुतः अपि तिरोबभूव ।  
 सीo- करालेति । चमूस्वनैः सेनाघोषैः करालानि वाचालानि च मुखानि प्रारम्भाः । \`मुखं निःसरणे वक्रे प्रारम्भोपाययोरपि' इति मेदिनी । तथा ध्वस्तं रजोव्याप्तमम्बरं यासाम् । तथा रजस्वला रजोयुक्ता दिशो वीक्ष्य परितो गहनैः सघनैः रजोन्धकारैः कर्तृभिः । असौ दिनेश्वरः सूर्यः कुतोऽपि कुत्रापि तिरोबभूवे तिरोगमितः । अन्तर्हित इत्यर्थः । \`भूङ्गतौ' इत्यतो लिट् । \`भू प्राप्तौ' इत्यतो वा । वीक्ष्येवेति गम्योत्प्रेक्षा । अथ द्वितीयपक्षे-रजस्वला आर्तववतीः । अत एव कराला भीषणा वाचां वाणीमलान्यगृह्णान्ति मुखानि यासाम् । ततो विशेषणसमासः । मौनव्रतधारिणीरित्यर्थः । तथा ध्वस्ताम्बराः स्त्रस्तशाटिकाः । नग्ना इत्यर्थः । एवं भूता चमूर्योषितः । \`चमूः सेनाविशेषे च सेनामात्रे च योषिति' । इति मेदिनी । वीक्ष्य रजस्यार्तवविषयेऽन्धकारोऽ  
न्धवत्कारः कृतिः । क्रिया इति यावत् । भावे घ़ञ् । आर्तवमपत्रपद्भिरित्यर्थः, रजस्वलादर्शननिषेघात् । गहनैर्गहनमनोभिः सद्भिरित्यर्थः । दिनेश्वरः कश्चित्पुरुषः कुतोऽपि कुत्रापि तिरोभूयते, कश्चिदसत्पुरुषो रजस्वलां पश्यन्नपि सद्भिः करुणया पटादिभिस्तिरोधीयते तद्वदित्यर्थः ॥ 14.48 ॥  
 आक्रान्तपूर्वा रभसेन सैनिकैर्दिगङ्गना व्योम रजोभिदूषिता ।  
 भेरोरवाणां प्रतिशब्दितैर्घनैर्जगर्ज गाढं (1)घनमत्सरादिव ॥ 14.49 ॥  
 {1.गुरुमत्सरादिव.}  
 अन्वयः-- सैनिकैः रभसेन आक्रान्तपूर्वा दिगङ्गना रजोऽभिद्रूपता घनमत्सरात् इव व्योम भेरीरवाणां घनैः प्रतिशब्दितैः गाढं जगर्ज ।  
 सीo-- आक्रान्तपूर्वेति । सैनिकैः सेनाजनै रभसेन वेगेनाक्रन्तपूर्वा पूर्वमाक्रान्ता दिगङ्गना दिग्रूपा नायिका रजसा धूल्या, आर्तवेन च । \`रजो रेणौ परागे स्यादार्तवे च गुणान्तरे' । इति मेदिनी । अभिदूषिता कृता, वीक्ष्येति शेषः । अतो घनमत्सरादिव गाढद्वेषादिव व्योम कर्तृ भेरीरवाणां घनैः प्रतिशब्दितैः कृत्वा गाढं जगर्ज । अन्योऽप्यात्मपत्नीमन्यसङ्गमेन रजोयुक्तां वीक्ष्य गर्जति ॥ 14.49 ॥  
 गुरुसमीरसमीरितभूधरा इव गजा गगनं विजगाहिरे ।  
 गुरुतरा (2)इव वारिधरा रथा भुवमितीह(3) विवर्त(4) इवाभवत्(5) ॥ 14.50 ॥  
 {2.बहुवारिभराद्घनाः.3.अतीव.4.नमन्तः.5.अभवन्.}  
 अन्वयः- गुरुसमीरसमीरितभूधराः इव गजाः गगनं विजगाहिरे । गुरुतराः वारिधरां इव रथाः भुवम् (विजगाहिरे) इह इति विवर्तः इव अभवत् ।  
 सीo- गुरुसमीरेति । गुरुणा महता समीरेण वातेन समीरिता उपरिक्षिप्ता भूधराः पर्वता इवेत्युत्प्रेक्षा । गजा गगनं विजगाहिरे । अवगाहितवन्त इत्यर्थः । गुरुतरा अपि महान्तो वारिधरा मेघा इवेत्युत्प्रेक्षा । रथा भुवं विजगाहिरे । इह सङ्गर इत्येवं विवर्त इव व्यत्यय इवाभवत् । गगनपृथिव्यवगाहने स्यन्दननागयोर्भूधरसम्भवात् । उत्प्रेक्षितं च तत्सादृश्यदर्शनात् । द्रुतविलम्बितं वृत्तम् ॥ 14.50 ॥  
 (1)बलवदसुरलोकानल्प(2)कल्पान्तकाले  
 निरवधय इवाम्भोराशयो घोरघोषाः(3) ।  
 गुरुतरपरिमज्जद्भूभृतो देवसेना  
 (4)ववृधुरपि (5)सुपूर्णा व्योमभूम्यन्तराले ॥ 14.51 ॥  

{1.वरतरसुर.2.संहारकाले.3.घोरघोराः.4.ववृषुः.5.सुपूर्णव्योमभूम्यन्तरालाः,समाना व्योम्रि भूम्यन्तराले.}  
 अन्वयः-- गुरुतरपरिमज्जद्भूभृतः व्योमभूम्यन्तराले सुपूर्णाः घोरघोषाः देवसेना अपि बलवदसुरलोकाऽनल्पकल्पाऽन्तकाले निरवधयः अम्भोराशय इव ववृधुः ।  
 सीo-- बलवदिति । गुरुतरा अत एव परिमज्जन्तो भूभृतो राजानः पर्वताश्च यासु येषु च । व्योमभूम्योर्द्यावापृथिव्योन्तराले मध्ये सुतरां पूर्णा अपि । इत्युभयत्रापि समानम् । घोरघोषा भयानकरवा देवसेना ववृधुः । तत्रोत्प्रेक्षते-बलवतामसुरलोकानामनल्पो महान्यः कल्पान्तकालः प्रलयकालस्तत्र निरवधयोऽपारा अम्भोराशय इव समुद्रा इव । अत्रोपमैव अस्त्विति चेत्, न । तत्राभिन्नलिङ्गमुभयोरिति नियमात् । मालिनी छन्दः । लक्षणं पूर्वमुक्तम् ॥ 14.51 ॥  
 इति श्रीपर्वणीकरोपनामकश्रीलक्ष्मणभट्टात्मजसतीगर्भसम्भवश्रीसीता-  
    रामकविविरचितया संजीविनीसमाख्यया व्याख्यया  
    समेतः श्रीकालिदासकृतौ कुमारसम्भवे महाकाव्ये  
      देवसेनाप्रयाणं नाम चतुर्दशः सर्गः ॥









\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



   ***पञ्चदशः सर्गः***




 सेनापतिं नन्दनमन्धकद्विषो (1)युधे पुरस्कृत्य बलस्य शात्रवः ।  
 सैन्यैरुपैतीति सुरद्विषां पुरोऽभूत्किंवदन्ती (2)हृदयप्रकम्पिनी ॥ 15.1 ॥  
 {1.युद्धे.2.हृदयस्य कम्पिनी.}  
 अन्वयः-- बलस्य शात्रवः सेनापतिम् अन्धकद्विषः नन्दनं पुरस्कृत्य सैन्यैः (सह) युधे उपैति इति हृदयप्रकम्पिनी किंवदन्ती सुरद्विषां पुरः अभूत् ।  
 सीo- सेनापतिमिति । बलस्य बलनामकराक्षसस्य शात्रवः शत्रुरेव शात्रवः । प्रज्ञादित्वात्स्वार्थेऽण् । इन्द्रः । सेनापतिं पृतनाधिपम् । अन्धकद्विषो हरस्य नन्दनं पुत्रं कार्तिकेयं पुरस्कृत्याग्रे कृत्वा सैन्यैः सह युधे युद्धाय । युद्धं कर्तुमिति यावत् । \`क्रियार्थं-' इत्यादिना चतुर्थी । उपैत्यायाति । इत्येवंभूता हृदयप्रकम्पिनी हृदयं वेपयन्ती र्किवदन्ती जनश्रुतिः । \`किंवदन्ती जनश्रुतिः' इत्यमरः । सुरद्विषां दैत्यानां तारकनगरनिवासिनां पुरोऽग्रेऽभूत् । सर्गऽस्मिन्निन्द्रवंशोपजाती वृत्ते ॥ 15.1 ॥  
 (3)चमूप्रभुं मन्मथमर्दनात्मजं (4)विजित्वरीभिर्विजयश्रियाश्रितम् ।  
 श्रुत्वा सुराणां पृतनाभिरा(5)गतं चित्ते(6) चिरं चुक्षुभिरे महासुराः ॥ 15.2 ॥  
 {3.चमूपतिम्.4.विजित्वराभिः.5.आवृतम्,आगमम्.6.स्वान्ते.}  
 अन्वयः-- महासुराः विजयश्रियाश्रितं चमूप्रभुं मन्मथमर्दनात्मजं विजित्वरीभिः सुराणां पृतनाभिः (सह) आगतं श्रुत्वा चिरं चित्ते चुक्षुभिरे ।  
 सीo- चमूप्रभुमिति । महासुरास्तारकनगरनिवासिनो दैत्या विजयश्रिया विजयलक्ष्म्या श्रियं सेवितम् । एतेनास्य कादाचित्कोऽपि पराभवो न भवतीति ध्वनितम् । अत एव चमूप्रभुं सेनाधिपं मन्मथमर्दनस्य शिवस्यात्मजम् । अनेन यदीयः पिता सकलभुवनजेतुर्मकरध्वजस्यापि प्लोषिता, अतोऽस्य किं वक्तव्यम् । \`कार्यं निदानाद्धि गुणानधीते', \`प्रवर्तितो दीप इव प्रदीपात्' इत्यादिन्यायेन तारकेणाप्ययं दुर्जेय इति ध्वनितम् । तं कार्तिकेयं विजित्वरीभिर्जंयशीलाभिः । जयतेः \`इण्नशजिसर्तिभ्यः क्वरप्' इति क्वरपि परे \`ह्रस्वस्य पिति' इति तुकि कृते \`टिड्ढा-' इत्यनेन ङीप् । सुराणां देवानां पृतनाभिः सहागतमायातं श्रुत्वा चिरं बहुकालपर्यन्तं चित्ते मनसि चुक्षुभिरे संचेलुः । बिभ्युरित्यर्थः । \`क्षुभ संचलने' कर्तरि लिट् । अत्र वाच्यापेक्षया व्यङ्ग्यार्थस्य अधिकचमत्कृतिजनकत्वाद् ध्वनिः ॥ 15.2 ॥  
 समेत्य दैत्याधिपतेः (1)पुरे स्थिताः किरीटबद्धाञ्जलयः प्रणम्य ते ।  
 न्यवेदयन्मन्मथ(2)शत्रुसूनुना युयुत्सुना (3)जम्भजितं (4)सहागतम् ॥ 15.3 ॥  
 {1.पुरः.2.दूनसूनुना,शत्रुसूनुम्.3.जम्भजिता.4.समागतम्.}  
 अन्वयः-- दैत्याऽधिपतेः पुरे स्थिताः ते समेत्य किरीटबद्धाऽञ्जलयः प्रणम्य युयुत्सुना मन्मथशत्रुसूनुना सह आगतं जम्भजितं न्यवेदयन् ।  
 सीo- समेत्येति । दैत्याधिपतेस्तारकस्य पुरे नगरे स्थितास्ते महामहासुराः समेत्य समुदित्य । संघीभूयेति यावत् । तथा किरीटेषु मुकुटेषु बद्धेञ्जलिर्यैस्तथा सन्तः प्रणम्य युयुत्सुना योद्धुमिच्छुना मन्मथशत्रोः शिवस्य सूनुना पुत्रेण कुमारेण सहागतं जम्भजितमिन्द्रं न्यवेदयन् । शंभुपुत्रो महेन्द्र आगत इति निवेदितवन्त इत्यर्थः ॥ 15.3 ॥  
 दासीकृताशेषजगत्त्त्रयं (5)न मां जिगाय युद्धे कतिशः शचीपतिः ।  
 गिरीशपुत्रस्य बलेन सांप्रतं ध्रुवं (6)विजेतेति (7)स काकुतोऽहसत् ॥ 15.4 ॥  
 {5.तु,नु.6.इव,एव.7.सकाकु सोऽहसत्.}  
 अन्वयः- \`दासीकृताऽशेषजगत्त्रयं मां शचीपतिः कतिशः युद्धे न जिगाय । साम्प्रतं गिरीशपुत्रस्य बलेन ध्रुवं विजेता' इति स काकुतः अहसत् ।  
 सीo- दासीकृतेति । दासीकृतं भृत्यीकृतम् । \`दासो भृत्ये च शूद्रे च' इति मेदिनी । अशेषजगत्त्रयम् समस्तलोकत्रितयं येन तथाभूतं मां शचीपतिरिन्द्रः कतिशः कतिवारं युद्धे न जिगाय जयति स्म । अपि त्वमेकवारं जिगायेति काकुः । जयनिषेधस्य काक्वाश्रितत्वाज्जयनिषेध एव ध्वन्यते । सांप्रतं वर्तमानकाले गिरीशपुत्रस्य कुमारस्य बलेन वीर्येण तदाश्रयेणेत्यर्थः । ध्रुवं निश्चयेन विजेता विजेष्येत इति स तारकः काकुतः काक्वाहसज्जहास । कदाचिदपि न विजेष्यत इति ध्वन्यते ॥ 15.4 ॥  
 ततः क्रुधा विस्फुरिता(1)धराधरः स तारको दर्पितदोर्बलोद्धतान्(2) ।  
 युधे (3)त्रिलोकीजयकेलिलालसः सेनापतीन् संनहनार्थमादिशत् ॥ 15.5 ॥  
 {1.अधरच्छदः.2.बलात् निजान्.3.युद्ध.}  
 अन्वयः- ततः क्रुधा विस्फुरिताऽधरः (तथा) त्रिलोकीजयकेलिलालसः स तारकः दर्पितदोर्बलोद्धतान् सेनापतीन् युधे सन्नहनाऽर्थम् आदिशत् ।  
 सीo- तत इति । ततोऽनन्तरं क्रुधा क्रोधेन निमित्तेन विस्फुरित उच्छ्वसितोऽधरोऽनूर्ध्वं ओष्ठो यस्य । प्रसिद्धं चैतद्यत्क्रोधवशादधरविस्फुरणम् । तथाऽधरो हीनः । नीच इति यावत् । \`अधरस्तु पुमानोष्ठे हीनेऽनूर्ध्वं च वाच्यवत्' । इति मेदिनी । विस्फुरिताधरश्चासावधरश्चेति विशेषणसमासः । तथा त्रिलोक्या जय एव केलिः क्रीडा,तस्यां । लालसेच्छा यस्य । अनायासेनैव त्रिलोकीं जेष्यामीत्यभिमानवानित्यर्थः । एवंभूतः स तारकोऽसुरो दर्पिताः संजातदर्पास्तथा दोर्बलेन भुजबलेनोद्धतान् प्रगल्भान्सेनापतीन् सेनाधिपान्युधे युद्धाय । युद्धं कर्तुमित्यर्थः । संनहनार्थं संनद्धीभवनार्थंमादिशदाजज्ञे । \`युद्धे' इति पाठे युद्धे विषये त्रिलोकीजयकेलि विलास इत्यन्वयितव्यम् ॥ 15.5 ॥  
 महाचमूनामधिपाः समन्ततः संनह्य सद्यः सुतरामुदायुधाः ।  
 तस्युर्विनम्रक्षितिपालसंकुले (4)तदङ्गनद्वारवरप्रकोष्ठके ॥ 15.6 ॥  
 {4.तदङ्गणद्वारि बहिः प्रकोष्ठके,तदङ्गणद्वारबहिःप्रकोष्ठके.}  
 अन्वयः- उदायुधाः महाचमूनाम् अधिपाः सद्यः सुतरां सन्नह्य विनम्रक्षितिपालसङ्कुले तदङ्गनद्वारप्रकोष्ठके समन्ततः तस्थु ।  
 सीo-- महेति । उदायुधा उद्धतान्यायुधानि शस्त्राणि यैरेवंभूता महाचमूनां महतीनां महतीनां सेनानामधिपाः स्वामिनः स्दयस्त्वरितं सुतरां संनह्य संनद्धा भूत्वा विनम्रा ये क्षितिपाला राजानस्तैः संकुले व्याप्ते तस्य तारकस्य यदङ्गनद्वारं चत्वरप्रवेशद्वारं चत्वरप्रवेशद्वारं तस्य वरः श्रेष्ठो यः प्रकोष्ठोऽन्तम् । मध्यमिति यावत् । \`प्रकोष्ठो मणिबन्धे स्यात्कूर्परस्यान्तरेऽपि च' । इति मेदिनी । तत्र समन्ततः सर्वतस्तस्थुः । नृपं प्रतीक्षमाणा इति शेषः । \`समन्ततस्तु परितः सर्वतो विष्वगित्यपि' । इत्यमरः ॥ 15.6 ॥  
 स द्वारपालेन पुरः प्रदर्शितान्कृतानतीन्बाहुवरान(1)धिष्ठितान् ।  
 महाहवाम्भोधिविधूननोद्धतान्ददर्श(2) (3)राजा (4)पृतनाधिपान्बहून्(5) ॥ 15.7 ॥  
 {1.वाहवरान्.2.ननन्द.3.दैत्यः,पश्यन्.4.पृतनायुधान्.5.निजान्.}  
 अन्वयः- स राजा पुरः द्वारपालेन प्रदर्शितान् कृतानतीन् बाहुवरान् अधिष्ठितान् महाहवाऽम्भोधिविधूननोद्धतान् बहून् पृतनाऽदिपतीन् ददर्श ।  
 सीo- स इति । स राजा तारकः पुरोऽग्रे द्वारपालेन प्रदर्शितान्कृतानतीन् बाहुवरान्बाहवो वराः श्रेष्ठा येषां तथोक्तानधिष्ठितान् । द्वार इति शेषः । महाहवरुपिणोऽम्भोधेः समुद्रस्य विधूनने कम्पन उद्धतान्प्रगल्भान् । महावीरानित्यर्थः । \`संव्रामाब्यागमाहवाः' इत्यमरः । बहून् पृतनाधिपान् सेनापतीन्ददर्श दृष्टवान् । \`अदभ्रं बहुलं बहु' इत्यमरः ॥ 15.7 ॥  
 बली(6) बलारातिबलातिशातनं दिग्दन्तिनादद्रवनाशनस्वनम्(7) ।  
 महीधराम्भोधिन(8)वारितक्रमं ययौ रथं घोरमथाधिरुह्य सः ॥ 15.8 ॥  

{6.ततः.7.दानद्रवनाशनस्वनम्,दानद्रवदाननिःस्वनम्.8.अम्भोध्यनिवारित,अम्भोधिनिवारितः.}  
 अन्वयः- अत बली स बलाऽरातिबलातिशातनं दिग्दन्तिनादद्रवनाशनस्वनं महीधराऽभोधिम् अवारितक्रमं घोरं रथम् अधिरुह्य ययौ ।  
 सीo- बलीति । अथानन्तरं बली वीर्यवान्स तारको बलारातोरिन्द्रस्य सम्बन्धिनो बलस्य सैन्यस्य । \`बलं गन्धरसे रुपे स्थामनि स्थौल्यसैन्ययोः' । इति मेदिनी । अतिशातनं तनूकर्तारम् । हन्तारमित्यर्थः । दिग्दन्तिनामैरावतादीनां नादद्रवयोर्घोषमदयोर्नाशनो नाशकः स्वनो घोषो यस्य तम् । यदोयधाषवशाद्दिग्दन्तिनोऽपि तूष्णीं शुष्कमदाश्व भवन्तीति भावः । महीधरेषु पर्वतेष्वम्भोधिषु च नवारितसंचारम् । न शब्देन सह \`सप्सुपा' इति समासः । घोरं भीमं रथमधिरुह्य ययौ जगाम । प्रतस्य इति यावत् ॥ 15.8 ॥  
 युगक्षयक्षुब्धपयोधिनिःस्वनाश्चलत्पताकाकुलवारितातपाः ।  
 धरारजोग्रस्तदिगन्तभास्कराः (1)पतिं प्रयान्तं पृतनास्तमन्वयुः ॥ 15.9 ॥  
 {1.प्रति प्रयातुम्,प्रतिप्रयातम्.}  
 अन्वयः-- युगक्षयक्षुब्धपयोधिनिःस्वनाः चलत्पताकाकुलवारितातपाः धरारजोग्रस्तदिगन्तभास्कराः पृतनाः ; प्रयान्तं पतिं तम् अन्वयुः ।  
 सीo- युगेति । युगक्षये प्रलयकाले क्षुब्धः संचलितोः यः पयोधिः समुद्रस्तस्य निः स्वना यासाम् । प्रलयकालाद्रेलीभूतसागरसदृशघोरघोषा इत्यर्थः । चलन्तीनां पताकानां वैजयन्तीनाम् । \`पताका वैजयन्त्यां स्यात्सौभाग्ये नाटकाङ्कयोः' । इति मेदिनी । कुलेन समूहेन वारितातपा दूरीकृतधर्मा धराया भूमे रजोभिर्ग्रस्ता दिगन्तानि दिक्प्रान्तानि भास्करश्च याभिस्तथाभूताः पृतनाः सेनाः, कर्त्र्यः । प्रयान्तं प्रतिष्ठमानं तं पतिं तारकासुरमन्वयुः अनुजग्मुरित्यर्थः ॥ 15.9 ॥  
 चमूरजः प्राप दिगन्तदन्तिनां महासुरस्याभिसुरं (2)प्रसर्पिणः ।  
 दन्तप्रकाण्डेषु सितेषु शुभ्रतां कुम्भेषु दानाम्बुघनेषु(3) पङ्कताम् ॥ 15.10 ॥  
 {2.प्रसर्पतः.3.दानाम्बुधरेषु.}  
 अन्वयः- अभिसुरं प्रसर्पिणः महासुरस्य चमूरजः दिगन्तदन्तिनां सितेषु दन्तप्रकाण्डेषु शुभ्रतां दानाऽम्बु घनेषु कुम्भेषु पङ्कतां आप ॥  
 सीo-- चमूरज इति । अभिसुरं सुरसंमुखं प्रसर्पिणः प्रतिष्ठमानस्य महासुरस्य तारकस्य सम्बन्धिनीनां चमूनां रजो रेणुः । दिगन्तदन्तिनामैरावतादीनां सितेषु शुभ्रषु दन्तप्रकाण्डेषु । दन्तरुपासु शाखास्वित्यर्थः । \`प्रकाण्डो न स्त्री विटपेमूलशाखान्तरे तयोः' इति मेदिनी । शुभ्रतां दानाम्बुना मदजलेन घनेषु सघनेषु कुम्भेषु मूर्घान्तरेषु । गण्डस्थलेष्विति यावत् । \`कुम्भो राश्यन्तरे हस्तिमूर्धान्ते राक्षसान्तरे' । इति मेदिनी । पङ्कतां कर्दमताम् । \`पङ्कोऽस्त्री कर्दमे पाप' । इति मेदिनी । प्राप । धवलिमाश्रयीभूतसम्बन्धेन युक्तं हि धवलत्वमिति भावः । अन्यत्स्फुटम् ॥ 15.10 ॥  
 महीभृतां कन्दरदारणोल्वणैस्तद्वाहिनीनां पटहस्वनैर्घनैः ।  
 (1)उद्वेलिताश्चुक्षुभिरे महार्णवा नभःस्त्रवन्ती सहसाऽभ्यवर्धत(2) ॥ 15.11 ॥  
 {1.उद्वेजिताः.2.व्यवर्धत.}  
 अन्वयः-- महीभृतां कन्दरदारणोल्बणैः घनैः तद्वाहिनीनां पटहस्वनैः उद्वेलिताः महार्णवा चुक्षुभिरे (तथा) नभःस्त्रवन्ती सहसा अभ्य वर्द्धत ।  
 सीo- महीभृतामिति । महीभृतां पर्वतानां सम्बन्धिनो ये कन्दरा दर्यः, तेषां दारणे स्फोटन उल्बणैरुद्भटैः । आत्मव्याप्तिवशात्स्फीटद्भिरिव भासमानैरित्यर्थः । तथा घनैर्द्दढैः । कठोरैरिति यावत् । \`वनं स्यात् कांस्यतालादिवाद्यमध्यमनृत्ययोः । ना मुस्तादौ घनाद्येषु विस्तारे लिहिमुद्गरे । त्रिषु सान्द्रे दृढे च' इति मेदिनी । तद्वाहिनीनां तारकसेनानां सम्बन्धिनो ये पटहा आनकाः । \`पटहो ना समारम्भ आनके पुंनपुंसकम्' इति मेदिनी । तेषां स्वनैः कर्तृभिः उद्वेलिता वेलामतिक्रमिता महार्णवा महान्तः समुद्राश्चुक्षुभिरे संचेलुः । पटहध्वनिजनितभयादिति भावः । तथा नभःस्त्रवन्त्याकाशगङ्गा च सहसाऽकस्मादभ्यवर्धत । अतिवेला बभूवेत्यर्थः ॥ 15.11 ॥  
 सुरारिनाथस्य महाचमूस्वनैविगाह्यमाना तुमुलैः सुरापगा ।  
 अभ्युच्छ्रितै(3)रुर्मिशतैश्च वारिजैरक्षालयन्नाकनिकेतनावलीम्(4) ॥ 15.12 ॥  
 {3.ऊर्मिशतैरवारितैः.4.निवेतनावलीः.}  
 अन्वयः-- तुमुलैः सुराऽरिनाथस्य महाचमूस्वनैः विगाह्यमाना सुरापगा अभ्युच्छ्रितैः वारिजैः ऊर्मिशतैश्च नाकनिकेतनोवलीम् अक्षालयत् ।  
 सीo-- सुरारिनाथस्येति । तुमुलैः संकुलैः \`तुमुलः कलिवृक्षे ना तुमुलं रणसंकुले' । इति मेदिनी । सुरारिरेव नाथो राजा तस्य । यद्वा सुरारीणां नाथो राजा तस्य । सम्बन्धिनां महाचमूनां स्वनैः शब्दैर्विगाह्यमाना व्याप्यमाना सुरापगा मन्दाकिनी । अभ्युच्छ्रितैरध्युत्पतितैर्वारिजैर्वारिजानि कमलानि विद्यन्ते येषु तैः ।कमलसहितैरित्यर्थः । \`अर्शआदिभ्यः-' इत्यच् । ऊर्मिशतैस्तरङ्गशतकैश्च । \`भङ्गस्तरङ्ग ऊर्मिर्वा' । इत्यमरः । नाकनिकेतनाकलीं स्वर्गवेश्मपङ्क्तिमक्षालयन्ममार्ज ॥ 15.12 ॥  
 अथ प्रयाणाभिमुखस्य नाकिनां (1)द्विषः पुरस्तादशुभोपदेशिनी ।  
 (2)अगाधदुःखाम्बुधिमध्यमज्जनं बभूव चोत्पातपरम्परा तव ॥ 15.13 ॥  
 {1.द्विषः पुरस्तादशुभौघदायिनी;पताकिनीं प्रत्यसुरेश्वरस्य हि.2.अगाधदुःखाम्बुधिमध्यमज्जनं बभूव चोत्पातततिर्विशंसती;मुहुर्महारिष्टपरम्परा परापतन्मृत्युमहापताकिनी.}  
 अन्वयः- अथ प्रयाणाऽभिमुखस्य नाकिनां द्विषः पुरस्तात् \`तव अगाधदुःखाऽम्बुधिमध्यमज्जनम् अशुभोपदेशिनी उत्पातिपरम्परा बभूव ।'  
 सीo- अथेति । अतानन्तरं प्रयाणाभिमुखस्य प्रस्थानसंमुखस्य नाकिनां देवानां द्विषो वैरिणस्तारकस्य पुरस्तादग्रे भो तारक, तव त्वत्कर्मकम् । अगाधोऽतलस्पर्शः । \`अगाधमतलस्पर्शै त्रिषु श्वभ्रे नपुंसकम्' इति मेदिनी । यो दुःखाम्बुधिर्दुःखसमुद्रस्तन्मध्ये मज्जनं भविष्यति ' इत्येवमशुभोपदेशिन्यशुभवादिन्युत्पातपरम्परा दुःशकुनपंक्तिर्बभूव ॥ 15.13 ॥  
 इतः परम् \`आगामिदैत्याशने -' त्यादिभिरेकादशभिरुत्पातपरम्परामेव प्रपञ्चयति-  
 (3)आगामिदैत्याशनकेलिकाङ्क्षिणीं (4)कुपक्षिणां घोरतरा परम्परा ।  
 दधौ पदं व्योम्नि सुरारिवाहिनीरुपर्युपर्येत्यनिवारितातपा ॥ 15.14 ॥  
 {3.भविष्यदैत्याशनकेलिकामिनी.4.द्युपक्षिणाम्.}  
 अन्वयः- घोरतरा कुपक्षिणां परम्परा आगामि दैत्याऽशनकेलिकाङ्क्षिणी सुराऽरिवाहिनीः उपर्युपरि एत्य निवारितातपा (सती) व्योम्नि पदं दधौ ।  
 सीo- आगामीति । घोरतरातिशयभयानका कुपक्षिणां गृघ्रादीनां कपोतादीनां वा परम्परा । आगामि भविष्यद्यद्दैत्यस्याशनकेलिर्भोजनक्रीडा तत्कांक्षतीति तथाभूता । तथा सुरारिवाहिनीस्तारकसेना उपर्युपरि । \`उपर्यध्यधसः सामीप्ये' इति द्विर्भावः । तद्योगे द्वितीया । तदुक्तं वामनेन- \`उपर्यादिषु सामीप्यं द्विरुक्तेषु द्वितीयया' । इति । अनिवारितातपा न निवारितघर्मा च सती व्योम्न्याकाशे पदं स्थानं दधौ दृतवती । अनेन पद्येन प्रयाणानौचित्यद्योतकमुत्पातद्वयं वर्णितम् । तथाहि-आकस्मिकोपरि वृत्तिः आतपानिवृत्तिश्च । तस्मात्सवंथैवास्य मरणं भविष्यतीति सूच्यते ॥ 15.14 ॥  
 मुहु(1)र्विभग्नातपवारणध्वजश्चलद्धराधूलिकुलाकुलेक्षणः ।  
 (2)धूताश्वमातङ्गमहारथाकरानवेक्षणोऽभूत्प्रसभं प्रभञ्जनः ॥ 15.15 ॥  

{1.विभिन्न.2.धूताश्वमातङ्गमहारथव्रजोऽनवक्षणोऽभूत्;जनाश्वमातङ्गमहारथव्रजानवेक्षमाणः.}  
 अन्वयः-- विभग्नातपवारणध्वजः चलद्धराधूलिकुलाकुलेक्षणः धूताऽश्वमातङ्गमहारथाकराऽनवेक्षणः प्रसभं प्रभञ्जमः अभूत् ।  
 सीo- मुहुरिति । विभग्ना त्रोटिता आतपवारणसहिता ध्वजा येन । चलन्त्यो विसरन्त्यो या धराधूलयः पृथिवीरजांसि तासां कुलेन साधनीभूतेनाकुलानि व्याकुलीकृतानीक्षणानि लाकनेत्राणि येन । तथा धूतस्य कम्पितस्य । नभसि भ्रमितस्येति यावत् । अश्वानां मातङ्गानां महारथानां चाकरस्य निकरस्य । \`आकरो निकरे रत्नस्थाने श्रेष्ठे च कथ्यते' इति मेदिनी । अनवेक्षणमदर्शनं येन । आच्छादितसकलसेनाङ्गः प्रभञ्जनो वायुः । \`पवमानप्रभञ्जनाः' इत्यमरः । अभूदुत्पन्नः । \`मुहु' \`प्रसभम्' इत्यस्य विशेषणत्रयेऽपि सम्बन्धः । अयं तृतीय उत्त्पातः ॥ 15.15 ॥  
 सद्यो विभिन्नाञ्जनपुञ्ज(3)तेजसो मुखैर्विषाग्निं विकिरन्त उच्चकैः ।  
 पुरः (4)पथोऽतीत्य महाभुजङ्गमा भयंकराकारभृतो भृशं ययुः ॥ 15.16 ॥  
 {3.संनिभाः.4.परोत्पात.}  
 अन्वयः- सद्यो विभिन्नाऽञ्जनपुञ्जतेजसः उच्चकैः भृशं भयङ्कराकारभृतः महाभुजङ्गमा पुरः मुखैः विषाऽग्निं विकिरन्तः पथः अतीत्य ययुः ।  
 सीo-- सद्य इति । सद्यो विभिन्नं तत्क्षणपतितं यदञ्जनं कज्जलम् । \`अञ्जनं कज्जले चाक्तौ सौवीरे च रसान्तरे' । इति मेदिनी । तस्य पुञ्ज इव निकर इव तेजो धाम येषाम् । नूतनपातितकज्जलसमूहश्यामभास इत्यर्थः । उच्चकैर्महान्तः । विस्तीर्णा इति यावत् । तथा भृशं भयकराकारभृतः । अतिभीषणस्वरुपधारिण इत्यर्थः । महाभुजंगमा महान्तः सर्पाः पुरोऽग्रे विषाग्निं गरलरुपमग्निम् । \`क्ष्वेडस्तु गरलं विषम्' इत्यमरः । विकिरन्तो विक्षिपन्तः सन्तः पथः सैन्यगन्तव्यमार्गानतीत्य पूर्वविहितात्मसम्बन्धेन वियोज्य ययुः । चतुर्थोऽयमुत्पातः ॥ 15.16 ॥  
 मिलन्महाभीमभुजङ्गभूषणं प्रभुर्दिनानां परिवेषमादधौ ।  
 महासुरस्य द्विषतोऽति(1)मत्सरादि(2) वान्तमासूचयितुं भयङ्करः ॥ 15.17 ॥  
 {1.नुमत्सरात्;नमत्सरात्.2.आत्तमास्यं प्रयतुर्भयंकरम्;आत्तमास्वप्रयतुर्भयंकराः.}  
 अन्वयः- दिनानां प्रभुः द्विषतः महासुरस्य अन्तम् आसूचयितुं मिलन्महाभीमभुजङ्गभीषणं परिवेषम् अतिमत्सरात् इव भयङ्करः आदधौ ।  
 सीo-- मिलदिति । दिनानां प्रभुः सूर्यो द्विषतः शत्रुभूतस्य \`द्विषद्द्वेषणदुर्हृदः' इत्यमरः । महासुरस्य तारकस्यार्न्त विनाशम् । मरणमिति यावत् । \`अन्तःस्वरुपे नाशे ना स्त्री शेषे चान्तिके त्रिषु' । इति मेदिनी । आसूचयितुं ज्ञापयितुं मिलन्तः संयुजन्तः । तथा महाभीमा अतिभयंकरा ये भूजङ्गाः सर्पास्तैर्भीषणं भयदं परिवेषं परिधिं कुण्डलाकारम् । \`परिवेषस्तु परिधिरुपसूर्यकमण्डले' इत्यमरः । अतिमत्सरादिवादधौ धृतवान् । विनाशरुपफलसूचकपरिवेषाधाने मत्सरस्य हेतुत्वाभावेऽपि हेतुत्वकल्पनाद्धेतूत्प्रेक्षा । अत एव भयंकरो विभीषकः । \`मेघर्ती-' ति खश् । पञ्चमोऽयमुत्पातः ॥ 15.17 ॥  
 त्विषामधीशस्य पुरोऽ(3)धिमण्डलं शिवाः समेताः परुषं ववाशिरे ।  
 (4)सुरारिराजस्य रणान्तशोणितं प्रसह्य पातुं द्रुतमुत्सुका इव ॥ 15.18 ॥  
 {3.अभिमण्डलम्.4.सुराधिराजस्य.}  
 अन्वयः-- त्विषाम् अधीशस्य अधिमण्डलं समेताः शिवाः सुराऽरिराजस्य रणाऽन्तशोणितं द्रुतं प्रसह्य पातुम् उत्सुका इव परुषं ववाशिरे ।  
 सीo- त्विषामिति । त्विषां तेजसामधीशस्य रवेरधिमण्डला इत्यर्थः । विभवत्यर्थेऽव्ययीभावः । समेताः समुदिताः शिवाः क्रोष्ट्र्यः । \`शिवा झाटामलौषधौ । अभयामलकी गौरी क्रोष्ट्रीशक्रफलासु च' । इति विश्वः । सुरारिराजस्य तारकस्य सम्बन्धिनि रणान्ते संग्रामसमीपे यच्छोणितं रक्तं द्रुतं शीघ्रं प्रसह्य बलात्पातुं पानं कर्तुमुत्सुका इव परुषं कठोरं यथा ववाशिरे चुक्रुशुः । अत्रोत्पातद्वयम् । मार्तण्डलाधिकरणकं शिवासमुदितत्वं तत्कर्तृककठोररुदितं चेति । षष्ठसप्तमावेतावुत्पातौ ॥ 15.18 ॥  
 दिवापि तारास्तरला(1)स्तरस्विनीः परापतन्तीः परितोऽथ(2) वाहिनीः ।  
 विलोक्य (3)लोको मनसा (4)व्यचिंन्तयत्प्राणव्ययान्तं(5) व्यसनं सुरद्विषः ॥ 15.19 ॥  
 {1.तदानिशम्.2.अभिवाहिनीम्.3.लोकाः.4.व्यचिन्तयन्.5.प्राणात्ययान्तं व्यसनम्.}  
 अन्वयः- अत दिवा अपि तरलाः तरस्विनीः ताराः वाहिनीः परितः परापतन्तीः विलोक्य लोकः मनसा सुरद्विषः प्राणव्ययाऽन्तं व्यसन्नम् अचिन्तयत् ।  
 सीo- दिवापीति । अथ दिवापि दिनेऽपि तरलाश्चञ्चलाः तरस्विनीर्वेगवतीः । \`रंहस्तरसी तु रयः स्यदः' इत्यमरः । तारा नक्षत्राणि, वाहिनीः परितः \`अभितः परितः समये-' त्यादिना द्वितीया । परापतन्तीर्विलोक्य लोको मनसा सुरद्विषः सम्बन्धि प्राणव्ययान्तं प्राणनाशावधिव्य सनं व्यचिन्तयत् । प्राणनाशावधि राज्ञो दुःखं भविष्यतीति चिन्तयामासेत्यर्थः । अष्टमोऽयमुत्पातः ॥ 15.19 ॥  
 (6)ज्वलद्भिरुच्चैरभितः प्रभाभरैरुद्भासिताशेषदिगन्तराम्बरम् ।  
 रवेण रौद्रेण (7)हृदन्तदारणं पपात वज्रं नभसो निरम्बुदात् ॥ 15.20 ॥  
 {6.चलद्भिः.7.दिगन्तदारणम्.}  
 अन्वयः- निरम्बुदात् नभसः अभितः ज्वलद्भिः प्रभारभरैः उच्चैः उद्भासिताऽऽशेषदिगन्तराऽम्बरं रौद्रेण रवेण हृदन्तदारणं वज्रं पपात ।  
 सीo- ज्वलद्भिरिति । निरम्बुदादनुद्भूतमेघान्नभसो व्योम्नः सकाशादभितो ज्वलद्भिः प्रस्फुरद्भिः प्रभाभरैः कान्तिसमूहैः कृत्वा । उच्चैरतिशयितं यथा तथोद्भासितानि प्रकाशितान्यशेषदिगन्तराणि समस्तदिशां प्रान्तगतानि येन । तथा रौद्रेण भयानकेन रवेण घोषेण हृदन्तस्योरोमध्यस्य दारणं विदारकं वज्रं स्फूर्जथुः पपात । \`स्फुर्जथुर्वज्रनिर्घोषः' इत्यमरः । अत्राप्युत्पातद्वयं अम्बुदसांनिध्याभावेऽपि वज्रदर्शनं तत्पातश्चेति । एवं नवमदशमावुत्पातावुक्तौ ॥ 15.20 ॥  
 (1)ज्वलद्भिरङ्गारचयैर्नभस्तलं ववर्ष गाढं सह शोणितास्थिभिः ।  
 (2)धूमं ज्वलन्त्यो व्यसृजन्मुखै(3) रजो दधुर्दिशो रासभकण्ठधूसरम् ॥ 15.21 ॥  
 {1.अङ्गारभर.2.धूम्रम्.3.मुखे.}  
 अन्वयः- नभस्तलं ज्वलद्भिः अङ्गारचयैः (तथा) शोणिताऽस्थिभिः सह गाढं ववर्ष । ज्वलन्त्यश्च दिशः रासभकण्ठधूसरं रजः दधुः, मुखैः धूमं व्यसृजन् ।  
 सीo- ज्वलद्भिरिति । नभस्तलम् । निरम्बुदं सदिति शेषः । ज्वलद्भिरङ्गारचयैः काष्ठशकलसमूहैः । तथा शोणितास्थिभिश्च सह गाढं दृढम् । बह्खिति यावत् । ववष । ज्वलदङ्गाररुधिरास्थिगभिंतं जलं ववर्षेत्यर्थः । अम्बुदसांनिध्याभावेऽपि वृष्ठिरेकादशतमोऽयमुत्पातः । साप्यङ्गारादिमिश्रितेति द्वादशतमः । अत एव ज्वलन्त्यो दिशो रासभकण्ठधूसरं खरगलसदृशधूसरवर्णम् । \`रासभो गर्दभे क्षुद्रजन्तुरोगप्रभेदयोः' । इति मेदिनी । धूमं धूमरुपं रजोरेणुं रजोरेणुं मुखैः प्रारम्भप्रदेशैर्व्यसृर्जस्तत्यजुः । त्रयोदशतमोऽयमुत्पातः ॥ 15.21 ॥  
 निर्घातघोषो (4)गिरिश्रृङ्गशातनो (5)घनोऽम्बराशाकुहरोदरम्भरिः ।  
 बभूव (6)भूम्ना श्रुतिभित्तिभेदनः प्रकोपिकालार्जित(7)गर्जितर्जनः ॥ 15.22 ॥  

{4.गिरिश्रृङ्गघातनैः,गिरिश्रृङ्गशातनैः.5.धराम्बराशाकुहरोदरंभरिः.6.भूमा.7.गर्जितस्वनः,गर्जतर्जनः.}  
 अन्वयः- प्रकोपिकालाऽर्जितगर्जितर्जनः अम्बराशाकुदुहुरोदरम्भरिः गिरिश्रृङ्गशातनः घनः निर्घातकोषः भूम्ना श्रुतिभित्तिभेदनः बभूव ।  
 सीo- निर्धातेति । प्रकोपिना प्रकृष्टरोषेण कालेन यमेनार्जितोत्पादिता गर्जिना गर्जनां कुर्वती तर्जनापकारगीर्यंत्र । अत एवाम्बरस्याशानां च कुहरेणान्तरेणोदरंभरिः, अत एव गिरीणां श्रृङ्गस्य शातनो भेदकः तथा घनः सान्द्रो निर्घातश्चासौ घोषश्च स भूम्ना बाहुल्येन श्रुतिभित्तिभेदनः कर्णकुड्यताडनो बभूव । चतुर्दशतमोऽयमुत्पातः ॥ 15.22 ॥  
 (1)रखलन्महेभं (2)प्रपतत्तुरङ्गमं परस्पराश्लिष्टजनं समन्ततः ।  
 (3)प्रक्षुभ्यदंभोधिविभिन्नभूधराद्(4) बलं(5) द्विषोऽभूदवनि(6) प्रकम्पात् ॥ 15.23 ॥  

{1.चलन्.2.प्रणयत्तुरंगमम्.3.संक्षुभ्यत्.4.भूधरम्.5.पुरः.6.प्रकम्पनम्;प्रकम्पत.}  
 अन्वयः- द्विषः बलं प्रक्षुभ्यदम्भोधिविभिन्नभूधरात् अवनिप्रकम्पात् स्खलन्महेभं प्रपतत्तुरङ्गमं परस्पराश्लिष्टजनं समन्ततः अभूत् ।  
 सीo- स्खलदिति । द्विषस्तारकस्य बलं सैन्यम् । \`बलं गन्धरसे रुपे स्थामनि स्थौल्यसैन्ययोः' इति विश्वः । प्रक्षुभ्यद्भिरुन्मथ्यमानैरम्भोधिभिर्विभिन्ना विदीर्णा भूधराः पर्वता यत्र । प्रोत्पद्यमानविकटतरधरणिकम्पप्रोच्छलत्समुद्वेलज्जलधिघोरतरप्रवाहस्फुटन्तो धराधरा बभूवुरिति भावः । एवंभूतादवनिप्रकम्पात्भूकम्पाद्धेतोः स्खलन्महेभं मूर्च्छद्बृहत्करीन्द्रं प्रपतत्तुरङ्गमं प्रकृष्टपतद्वाजिराजं परस्पराश्लिष्टोभयवदन्योन्योन्यासंसक्ताननो यत्र तथाभूतं बभूव । पञ्चदशतमोऽयमुत्पातः ॥ 15.23 ॥  
 ऊर्ध्वोकृतास्या रविदत्तदृष्टयः समेत्य सर्वे सुरविद्विषः पुरः ।  
 श्वानः स्वरेण श्रवणान्तशातिना(7) मिथो रुदन्तः करुणेन निर्ययुः ॥ 15.24 ॥  
 {7.पातिना.}  
 अन्वयः- सर्वे श्वानः समेत्य उर्ध्वीकृतास्याः रविदत्तवृष्टयः करुणेन श्रवणाऽन्तशातिना स्वरेण मिथः रुदन्त सुरविद्विषः पुरः निर्ययुः ।  
 सीo- उर्ध्वीकृतास्या इति । सर्वे श्वानः समेत्य समुदेत्योर्ध्वीकृतास्या उर्ध्वदिशाविहितवदनाः । तथा रविदत्तदृष्टयः सूर्यनिबद्धलोचनाः । तथा करुणेन करुणरसपूरितेनात एव श्रवणान्तशातिना कर्णमध्यतनूकारिणा स्वरेण शब्देन कृत्वा रुदन्तः क्रोशन्तः सन्तः सुरविद्विषस्तारकस्य पुरोऽग्रे निर्ययुर्निरगच्छन् । षोडशतमोऽयमुत्पातः ॥ 15.24 ॥  
 (1)अपीति पश्यन्परिणामदारुणां (2)महत्तमां गाढमरिष्टसंततिम् ।  
 दुर्दैददष्टेन(3) (4)खलु (5)न्यवर्तत क्रुधा प्रयाणव्यवसायतो सुरः ॥ 15.25 ॥  
 {1.इति प्रपश्यन्.2.महत्तरम्.3.दष्टः.4.खलः.5.निर्वर्तते.}  
 अन्वयः- इति गाढ परिणामदारुणां महत्तमाम् अरिष्टसन्ततिं पश्यन् अपि असुरः दुधैवदष्टः (सन्) क्रुधा प्रयाणव्यवसायतः न न्यवर्तत ।  
 सीo- अपीति । गाढं दृढं यथा तथा परिणाम उत्तरकाले दारुणां भयप्रदां महत्तमामतिशयमहतीमरिष्टसंततिमुत्पातपरम्परां पश्यन्नपि असुरस्तारकः क्रुधाऽमर्षेण प्रयाणव्यवसायतः प्रस्थानोद्योगान्न न्यवर्तत न निवृत्तः खलु । यतो दुर्दैवेन दुरदृष्टेण दष्टो हतः । \`विनाशकाले विपरीतबुद्धिः' इति न्यायादिति भावः ॥ 15.25 ॥  
 अरिष्टमाशङ्क्य विपाकदारुणं (6)निवार्यमाणोऽपि(7) बुधैर्महा(8)सुरः ।  
 पुरः प्रतस्थे महतां वृथा भवेदन्सद्ग्रहान्धस्य (9)हितोपदेशनम् ॥ 15.26 ॥  

{6.निवार्यमाणः.7.विबुधै,विबुधैः,विविधैः.8.महासुरैः.9.हितोपदेशनाः,हितोपदेशिता.}  
 अन्वयः- महासुरः विपाकदारुणम् अरिष्टम् आशङ्क्य निवार्यमाणः अपि पुरः (एव) प्रतस्थे ; असद्ग्रहाऽन्धस्य महतां हितोपदेशनं वृथा भवेत् ।  
 सीo- अरिष्टेति । महासुरस्तारकोऽरिष्टं विपाक उत्तरकाले दारुणं भयदमाशङ्क्य तर्कयित्वा निवार्यमाणो निषिध्यमानोऽपि पुर एव प्रतस्थे, न तु पश्चान्निववृते । तथाहि । असद्ग्रहेणनधस्याविवेकिनः हितस्योपदेशनं वृथा व्यर्थं भवेत् । दुराग्रहशीलस्य सम्यगुपदेशोऽपि तदमततया व्यथः, स्यादिति भावः ॥ 15.26 ॥  
 इदानीं पञ्चभिः पञ्चमहोत्पातानाह--  
 क्षितौ निरस्तं प्रतिकूलवायुना तदीयचामीकरघर्मवारणम् ।  
 रराज मृत्योरिव पारणविधौ प्रकल्पितं(10) हाटकभाजनं महत् ॥ 15.27 ॥  
 {10.राजतपानभाजनम्.}  
 अन्वयः- प्रतिकूलवायुना क्षितौ निरस्तं तदीयचामीकरघर्मवारणं मृत्योः पारणाविधौ प्रकल्पितं महत् हाटकभाजनम् इव रराज ।  
 सीo-- क्षिताविति । प्रतिकूलवायुना प्रतीपपवनेन क्षितौ पृथिव्यां निरस्तं निक्षिप्तम् । \`असु क्षेपणे' इत्यतः कर्मणि निष्ठा । तदीयं तारकसम्बन्धिनो चामीकरस्य हेम्नः । \`चामीकरं जातरुपं महारजतकाञ्चने' । इत्यमरः । घर्मवारणं छत्त्रं मृत्योर्यमस्य सम्बन्धिनि पारणाविधौ । भोजनक्रियानिमित्तमित्यर्थः । \`निमित्तात्कर्मयोगे' इति सप्तमी । योगोऽत्र संयोगः । प्रकल्पितं निर्मितं महद्विशालं हाटकभाजनं सुवर्णपात्रमिवेत्युत्प्रेक्षा । रराज शुशुभे ॥ 15.27 ॥  
 विजानता भावि शिरो(1) निकृन्तनं (2)प्रज्ञेन शोकादिव तस्य मौलिना ।  
 मुहुर्गलद्भिस्तरलैरलंतरामरोदि मुक्ताफलवाष्पबिन्दुभिः ॥ 15.28 ॥  
 {1.विकर्तनम्.2.स्त्रस्तेन,प्रश्नेन.}  
 अन्वयः-- प्रज्ञेन भावि शिरोनिकृत्तनं विजानता तस्य मौलिना शोकात् मुहुः गलद्भिः तरलै मुक्ताफलबाप्पबिन्दुभिः अलन्तराम् अरोदि ॥  
 सीo-- विजानतेति । प्रज्ञेन । बुधेन । \`प्रज्ञस्तु पण्डिते वाच्यलिङ्गो बुद्धौ तु योषिति' । इति मेदिनो । अत एव भावि भविष्यच्छिरोनिकृन्तनं मस्तकच्छेदनं विजानता बुध्यमानेन तस्य तारकस्य मौलिना किरीटेन । \`मौलिः किरीटे श्रृङ्गारे धम्मिल्ले द्रुमचूडयोः' इति विश्वः । शोकाद्धेतोर्मुहुर्गलद्भिर्निःसहद्भिस्तरलैश्चञ्चलैः । \`तरलं चञ्चले खड्गे हारमध्यमणावपि' । इति विश्वः । मुक्तफलान्येव बाष्पबिन्दवोऽश्रुबिन्दवः । \`बिन्दुस्तुदन्तनाले स्यात्तथा वेदितृविप्लुषोः' इति विश्वः । तैः कृत्वालंतरामतिशयपर्याप्तं यथा । \`अलं भूषणपर्याप्तिवारणेषु निरर्थके' इति विश्वः । अरोदीव रुदितमिवेत्युत्प्रेक्षा । मुकुटखचितमणिनिचयसाहसिकभूपतनरुप उत्पातोऽयमिति भावः ॥ 15.28 ॥  
 निवार्यमाणैरभितोऽनुयायिभिर्ग्रहीतुकामैरिव तं मुहुर्मुहुः ।  
 अपाति गृध्रै(3)रभिमौलिमाकुलै(4)र्भविष्यदेतन्मरणोपदेशिभिः ॥ 15.29 ॥  
 {3.अभिमौलि चाकुलैः.4.तस्यातनुच्छयामपायदर्शिभिः.}  
 अन्वयः- भविष्यदेतन्मरणोपदेशिभिः (तथा) आकुलं गृध्रैः अभितः अनुयायिभिः मुहुर्महुः निवार्यमाणैः अपि तं ग्रहीतुकामैः इव मौलिम् अभि अपाति ।  
 सीo- निवार्यमाणैरिति । भविष्यति एतस्य तारकस्य मरणमुपदिशन्ति बोधयन्ति तथाभूतैः तथाकुलैर्भक्षणक्रियासम्भ्रमितैर्गृध्रैः पक्षिविशेषैः \`गृध्रः खगान्तरे गृध्रो वाच्यवच्चाथ लुब्धके' इति विश्वः । अभितः सर्वतोऽनुयायिभिरनुगच्छद्भिः । अत एवोत्प्रेक्षते मुहुर्मुहुरनेकवेलं निवार्यमाणैरपि तं ग्रहीतुकामैरिव मौलिं किरीटमभि संमुखमपाति पतितम् । भावे लुङ् । पुनःपुनर्निवार्यमाणा अपि तद्बुभुक्षया मौलिमुद्दिश्यैव पेतुरिति भावःर । अयमपि महोत्पातः ॥ 15.29 ॥  
 सद्यो निकृत्ताञ्जनसोदर(1)द्युतिं फणामणिप्रज्वलदंशुमण्डलम् ।  
 निर्यद्विषो(2)ल्कानलगर्भफूत्कृतं ध्वजे जनस्तस्य महाहिमैक्षत ॥ 15.30 ॥  
 {1.सोदरं क्वचित्.2.उल्कात.}  
 अन्वयः- जनः तस्य ध्वजे सद्योनिकृत्ताञ्जनसोदरद्युतिं फणामणिप्रज्वलदंशुमण्डलं निर्यद्विषोल्काऽनलगर्मफूत्कृतिं महाहिम् ऐक्षत ॥  
 सीo- सद्य इति । जनो लोकस्तस्य ताररकस्य ध्वजे । तदुपरीत्यर्थः । सद्यो निकृत्तस्य तत्कालपातितस्याञ्जनस्य कज्जलस्य सोदरा समाना द्युतिः शोभा यस्य । अञ्जनसदृशश्यामलिमित्यर्थः । तथा फणामणिभिः स गर्भे मध्ये येषां तादृशानि फूत्कृतानि यस्य तथाभूतं महाहिं महान्तं सर्पमैक्षत ददर्श । अयमपि महोत्पातः ॥ 15.30 ॥  
 (3)रथाश्वकेशावलिकर्ण(4)चामरं ददाह बाणासन(5)बाणबाणधीन् ।  
 (6)अकाण्डतश्चण्डतरो हुताशनस्तस्यातनुस्यन्दन(7)धूर्यगोचरः ॥ 15.31 ॥  
 {3.रथस्य.4.चामरान्.5.बालवालवीन्.6.अखण्डेन.7.धूर्युगोद्गतः.}  
 अन्वयः- अकाण्डतः तस्य अतनुस्यन्दनधुर्यगोचरः चण्डतरः हुताऽशनः रथाऽश्वकेशावलिकर्शचामरं बाणासनबाणबाणाधीन् ददाह ।  
 सीo-- रथेति । अकाण्डतोऽसमये सार्वविभक्तिकस्तसिल् । तस्य तारकस्य सम्बन्धी योऽतनुस्यन्दनो महान् रथस्तस्य धुर्योऽग्रभागस्तस्य गोचरः । तल्लग्न इत्यर्थः । चण्डतरोऽतिशयप्रचण्डो हुताशनोऽग्निः । रथाश्वसम्बन्धिनी या केशावलिः कर्णचामराणि च तेषां समाहारस्तत् । प्राण्यङ्गत्वादेकवद्भावः । तथा बाणासनं बाणक्षेपक्रियासाधनम् । करेणे ल्युट् । धनुर्बाणः बाणधिस्तूणीरश्चेत्येतानित्यर्थः । ददाह । अयमपि महोत्पातः ॥ 15.31 ॥  
 (1)इत्याद्यरिष्टैरशुभोपदेशिभिर्विहन्यमानोऽप्यसुरः पुनः पुनः ।  
 यदा मदान्धो (2)न गतात्न्यवर्तता(3)म्बरात्तदाभून्मरुतां सरस्वती ॥ 15.32 ॥  
 {1.इत्याद्यनिष्टैः,इत्यादिरिष्टैः.2.न च त; विन्यवर्तत न गतः सवर्त्मना.3.अम्बरे.}  
 अन्वयः- मदाऽन्धः असुरः अशुभोपदेशिभिः इत्याघरिष्टैः पुनः विहन्यमानः अपि यदा गतात् न न्यवर्तत, तदा अम्बरात् मरुतां सरस्वती अभूत् ।  
 सीo- इत्यादीति । मदान्धोऽसुरस्तारकोऽशुभोपदेशिभिरमङ्गलसूचकैरित्याद्यरिष्टैः पूर्वोक्तमहोत्पातैः पुनः पुनर्विहन्यमानोऽपि विध्नितः क्रियमाणोऽपि यदा गताद् गमनात् । भावे निष्ठा । न न्यवर्ततत न निवृत्तः । तदाऽम्बराद् व्योम्नः सकाशान्मरुतां देवानां सरस्वती वाण्यभूत् ॥ 15.32 ॥  
 मदान्ध मा गा भुजदण्डचण्डिमावलेपतो (4)मन्मथहन्तृसूतुना ।  
 सुरैः (5)सनाथैन पुरंदरादिभिः समं समन्तात्स(6 मरं विजित्वरैः ॥ 15.33 ॥  
 {4.मन्मथशत्रु.5.सनाथैस्त्रिदशेश्वररादिभिः.6.समरे.}  
 अन्वयः-- \`हे मदाऽन्ध ! भुजदण्डऽचण्डिमाऽवलेपतः विजित्वरैः पुरन्दरादिभिः सुरैः समन्तात् सनाथेन मन्मथहन्तृसूनुन समं सङ्गर मा गाः' ।  
 सीo-- मदान्धेति । भो मदान्ध ! भुजदण्डयोर्यंश्चण्डिमा प्रचण्डत्वं तेन योऽवलेपो गर्वः । \`अवलेपस्तु गर्वे स्याल्लेपने दूषणेऽपि च'। इति मेदिनी विश्वश्च । तस्मात् । पञ्चम्यास्तसिल् । हेत्वर्थे पञ्चमी । विजित्वरैर्जयनशीलैः पुरंदरादिभिः सुरैः समन्तात्परितः सनाथेन सहितेन मन्मथहन्तृसूनुना शिवपुत्रेण समं सह समरं युद्धम् । कर्तुमिति शेषः । मा गा मा याहि ॥ 15.33 ॥  
 अथ \`गुहः-' इत्यादिभिस्चतुर्भिः कुमारविषये तारककर्तृकसमरानौचित्यमेव दर्शयति-  
 (1)गुहोऽसुरैः षड्दिनजातमात्रको निदाघधामेव निशातमोभरैः ।  
 (2)विषह्यते नाभिमुखो(3) हि(4) संगरे कुतस्त्वया(5) (6)तस्य समं विरोधिता ॥ 15.34 ॥  
 {1.महासुरैः सुरासुरैः.2.विमुह्यते.3.सोऽभिमुखम्.4.न.5.त्वियम्.6.तेन.}  
 अन्वयः-- (हे मदाऽन्ध !) सङ्गरे अभिमुखः षड्दिनजातमात्रकः गुहः असुरैः निशातमोभरैः निदाघधामा इव नहि विषह्यते, त्वया समं तस्य विरोधिता कुतः (स्यात्) ?  
 सीo-- गुहेति । भो मदान्ध ! संगरे युद्धेऽभिमुखः संमुखः षड्दिनानि जाताति व्यतीतानि यस्य । जन्मदिनादारभ्यातिक्रान्तषड्दिनं इत्यर्थः । गुहः सेनानीः । \`गुहः षाण्मातुरे गुह्ये' इति मेदिनी । असुरैर्देत्यैः कर्तृभिः । निशातमोभरै रात्र्यन्धतमससमूहैर्निदाघधामा उष्णतेजाः सूर्य इव न हि नैव विषह्यते विमृष्यते । त्वया समं सह तस्य सम्बन्धिनी विरोधिता वैरं कुतः कारणात्स्यात् । कुमारवषयकभवत्कृतवैरनिमित्तसमरोऽनुचित एवेति भावः ॥ 15.34 ॥  
 अभ्रंलिहैः श्रृङ्गशतैः समन्ततो (7)दिक्चक्रवालैः स्थगितस्य भूभृतः ।  
 क्रौञ्चस्य रन्ध्रं विशि(8)खेन निर्ममे येनाहवस्तस्य सह त्वया कुतः ॥ 15.35॥  

{7.दिक्चक्रवालस्थगितस्य;दिक्चक्रवालस्थगतस्य.8.स्वशरैर्विनिर्ममे;येनाहवे तेन कुतः समो भवान्.}  
 अन्वयः- (हे मदाऽन्ध !) अभ्रंलिहैः श्रृङ्गशतैः दिक्चक्रवालैः समन्ततः स्थगितस्य क्रौञ्चस्य भूभृतः रन्ध्रं विशिखेन निर्ममे । तस्य आहवः त्वया सह कुतः ?  
 सीo-- अभ्रंलिहैरिति । भो मदान्ध ! येन सेनान्या कर्त्रा । अभ्रंलिहैराकाशस्पृग्भिः श्रृङ्गशतैः सानुशतैः । तथा दिक्चक्रवालैः । \`चक्रवालं तु मण्डलम्' इत्यमरः । समन्ततः परितः स्थगितस्याच्छादितस्य क्रौञ्चस्य क्रौञ्चसंज्ञकस्य भूभृतः पर्वतस्य सम्बन्धि रन्ध्रं छिद्रम् । जातावेकवचनम् । विशिखेन बाणेन निर्ममे निर्मितम् । कर्मणि लिट् । तस्याहवः सङ्ग्रामस्त्वया सह कुतः कारणात्स्यात् । अपि तु नेदमुचितमिति भावः ॥ 15.35 ॥  
 अथ युग्मेनाह-  
 लब्ध्वा धनुर्वेदमनङ्गविद्विषस्त्रिःसप्तकृत्व समरे महीभुजाम् ।  
 (1)कृत्वाभिषेकं रुधिराम्बुभिर्घनैः स्वक्रोधवह्निं शमयांबभूव यः ॥ 15.36॥  
 {1.कृताभिषेकः.}  
 अन्वयः- यः अनङ्गविद्विषः धनुर्वेदं लब्ध्वा समरे महीभुजां घनैः रुधिराऽम्वुभिः त्रिःसप्तकृत्वः अभिषेकं कृत्वा स्वक्रोधवह्निं शमायाम्बभूव ।  
 सीo- लब्ध्वेति । यो जामदग्न्यः परशुरामोऽनङ्गविद्विषो हरसकाशाद्धनुर्वेदं लब्ध्वा प्राप्य । अधीत्येति यावत् । अतः समरे युधि महीभुजां राज्ञां सम्बन्धिनी रुचिराम्बुभिः शोणितजलैस्त्रिःसप्तकृत्वस्त्रिगुणसप्तवारम् । एकविंशतिवारमिति यावत् । अभिषेकं स्नानं कृत्वा स्वक्रोधवह्निमात्मीयकोपाग्निं शमयांबभूव । एकविंशतिवारं क्षत्रियान्हत्वा शान्तोऽभूदितिः भावः ॥ 15.36 ॥  
 न जामदग्न्यः क्षयकालरात्रिकृत्स क्षात्रियाणां समराय वल्गति ।  
 येन त्रिलोकी(2)सुभटेन तेन कुतोऽ(3)वकाशः सह (4)विग्रहग्रहे ॥ 15.37 ॥  
 {2.तिलकेन.3.अवकाशी,अवकेशी.4.विग्रहग्रहः.}  
 अन्वयः- क्षत्रियाणां क्षयकालरात्रिंकृत् स जामदग्न्यः त्रिलोकीसुभटेन येन समराय न वल्गति । तेन सह विग्रहग्रहे कुतः अवकाशः (स्यात्) ?  
 सीo- नेति । क्षत्रियाणाम् । \`क्षत्राद्धः' इति धप्रत्ययः । आयनेयी-' ति तस्येयादेशः । क्षयसम्बन्धिनी कालरात्रिं करोति यः स जामदग्न्यो जमदग्नेरपत्यं रामस्त्रिलोक्यां सुभटेन सुतरां योद्ध्रा येन सेनान्या सह समराय समरं कर्तुं न वल्गति न चलति । नैवोद्युङ्क्त इत्यर्थः । तेन सकलराजकुलजिघत्सद्रामविभीषकेन सेनान्या सह तव त्वत्कर्तृके विग्रहग्रहे रणव्रहे । \`विग्रहः कायविस्तारविभागे ना रणे स्त्रियाम्' । इति मेदिनी । कुतः कस्मादवकाशोऽवसरः स्यात् । अपि तु न स्यादिति काक्वा व्याख्येयम् । अतः सर्वथैवामुना सह त्वया न योद्धव्यं किं तु निवर्तनीयमेवेति भावः ॥ 15.37 ॥  
 ननु निवर्तने पुनरपि वधशङ्केति चेत्तत्राह-  
 त्यजाशु (1)गर्वं मदमूढ मा स्म गाः स्मरारिसूनोर्वरशक्तिगोचरम् ।  
 तमेव नूनं शरणं व्रजाधुना (2)जगत्सुवीरं (3)स चिराय जीव तत् ॥ 15.38 ॥  
 {1.दर्पम्.2.जगत्प्रवीरम्.3.सुचिराय.}  
 अन्वयः-- (हे मदमूढे !) आशु गर्वं त्यज, स्मराऽरिसूनोः वरशक्तिगोचरं मा गाः । अधुना नूनं जगत्सु वीरं तम् एव शरणं व्रज । स (त्वम्) चिरायजीव ।  
 सीo- त्यजेति । भो मदमूढ उन्मादमूर्ख, आशु शीघ्रं गर्वंमभिमानं त्यज । स्मरारिसूनोः सेनान्याः सम्बन्धिनी या वरा श्रेष्ठा शक्तिरायुधं तस्या गोचरं विषयं मास्म गा मा स्म याहि । तर्हि किं कर्तव्यमित्याह- अधुनेदानीं नूननेव निश्चयेनैव । \`नूनमवश्यं निश्चये द्वयम्' इत्यमरः । शरणं रक्षितारम् । \`शरणं गृहरक्षित्रोर्वधरक्षणयोरपि' । इति मेदिनी । तं जगत्सुवीरं सेनान्यं व्रज गच्छ । तत्तस्माद् गमनाद्धेतोः स त्वं चिराय जीव बहुकालं प्राणान्धारय । कुमारगमनं विना न तवान्यज्जीवातुरिति भावः ॥ 15.38॥  
 श्रुत्वेति वाचं वियतो (4)गरीयसीं क्रोधादहंकारपरो महासुरः ।  
 प्रकम्पिताशेषजगत्त्रयोऽपि (5)सन्न(6)कम्पतोच्चैर्दिप(7)मभ्यधाच्च सः ॥ 15.39 ॥  
 {4.वरीयसीम्.5.सः.6.नाकम्पत,प्राकम्पत.7.अभ्यधात्ततः.}  
 अन्वयः- वियत इति गरीयसीं वाचं श्रुत्वा क्रोधात् अहङ्कारपरः स महासुरः प्रकम्पिताऽशेषजगत्यः सन् अपि अकम्पत, दिवम् उच्चैः अभ्यधात् च ।  
  सीo- श्रुत्वेति । वियत आकाशस्येत्येवंभूतां गरीयसीमतिशयगुर्वी वाचं श्रृत्वा क्रोधाद्धोतोरहंकारेऽभिमाने । \`गर्वोऽभिमानोऽहंकारः' । इत्यमरः । परः सक्तः । \`परः श्रेष्ठादिदूरान्योत्तरे क्लीबं तु केवले' । इति मेदिनी । आदिशब्दसंगृहीतत्वेन शक्तिवाचकत्वं विवेचनीयम् । सोऽसुरस्तारकः प्रकर्षेण कम्पितं वेपितमशेषं समस्तं जगतां त्रयं येन तथाभूतः सन्नप्यकम्पत चकम्पे । भारत्या अत्याप्तत्वादिति भावः । अथ च दिव स्वर्गमुच्चैरुच्चैः स्वरेणाभ्यधादचकथत् ॥ 15.39 ॥  
 अथ \`किम्' इत्यादिभिस्त्रिभिस्तदुक्तिमाह-  
 किं ब्रूथ रे(1) व्योमचरा महासुराः (2)स्मरारिसूनुप्रतिपक्षवर्तिनः ।  
 मदीयबाणव्रणवेदना(3) हि साधुना कथं (4)विस्मृतिगोचरीकृता ॥ 15.40 ॥  
 {1.हे.2.मखारि.3.वेपन महोनेवऽधु.4.विस्मृत्य गताः;स्वपृष्ठतः.}  
 अन्वयः-- \`हे व्योमचरा महासुराः ! स्मराऽरिसूनुप्रतिपक्षवर्तिनः सन्तः किं ब्रूथ ? सा मदीयबाणव्रणवेदना अधुना कथं विस्मृतिगोचरीकृता ?'  
 सीo-- किमिति । रे व्योमचराः ! रे इति नीचसंबोधने । महासुरा महान्तः सुरा यूयं स्मरारिसुनोः कुमारस्य प्रतिपक्षे कोटौ वर्तन्ते तथाभूताः सन्तः किं ब्रूथ वदथ । नेदं वाच्यमिति ध्वनिः । ननु वादे त्वया किं कृतमित्याह-सा पूर्वतरा मदीयानां बाणानां संबन्धिनां रन्धाणां वेदना पीडाधुना हीदानीमेव कथं केन प्रकारेण विस्मृतिगोचरीकृता विस्मरणविषयीकृता । अपि त्विदानीमपि सैव स्मर्तव्या, अग्रे भोक्ष्यमाणत्वात् ॥ 15.40 ॥  
 (5)कटुस्वरैः प्रालपथाम्बरस्थिताः शिशोर्बलात्षड्दिनजातकस्य किम् ।  
 श्वानः (6)प्रमत्ता इव (7)कार्तिके निशि स्वैरं वनान्ते मृगाधूर्तका इव ॥ 15.41 ॥  
 {5.कटुस्वरैरारटथ,कटुस्वरैरीरयथ.6.प्रवृत्ताः.7.कार्त्तिकी निशा.}  
 अन्वयः- (हे देवाः !) अम्बरास्थिताः षड्दिनजातकस्य शिशोः बलात् कार्त्तिके प्रमेत्ताः श्वान इव निशि वनाडन्ते मृगधूर्तका किं स्वैरं प्रालपथ ?  
 सीo-- कटुस्वरैरिति । भो देवाः । यूयमम्बरस्थिता आकाशवर्तिनः सन्तः षड्दिनजातकस्य षड्दिनजन्मनः शिशोर्बालस्य बलाद्विर्याद्धेतोः कार्तिके बहुले मासि प्रमत्ता उन्मत्ताः श्वान इव निशि वनान्ते वनमध्ये मृगधूर्त्तका मृगा एव धूर्तकास्त इव किं प्रालपथ प्रलापं कुरुथ ? अपि तु मदपेक्षया निर्वीर्यैर्भवद्भिः प्रलापो न विधेय इति भावः ॥ 15.41 ॥  
 सङ्गेन वो (1)गर्भतपस्विनः शिशुर्वराक एषोऽन्तमवाप्स्यति ध्रुवम् ।  
 (2)अतस्करस्तस्करसङ्गतो यथा तद्वो निहन्मि प्रथमं ततोऽप्य(3) मुम् ॥ 15.42 ॥  
 {1.भर्गतपस्विनः.2.अतस्करम्.3.तु.}  
 अन्वयः- हे देवा ! वः सङ्गेन वराकः (अपि) एष गर्भतपस्विनः सुतः तस्करसङ्गतः अतस्करः यथा ध्रुवम् अन्तम् अवाप्स्यति । तत् वः प्रथमं निहन्मि, ततः अमुम् अपि निहन्मि ॥  
 सीo-- सङ्गेनेति । भो देवाः । वो युष्माकं सङ्गेन सम्बन्धेन निमित्तेन वनकोऽतिकृपणत्वाच्छोचनीयः । \`वराकः शंकरे पुंसि शोचनीयेऽभिधेयवत् । इति मेदिनी । एष पुरोवर्ती गर्भतपस्विनः अत्र गर्भशब्देन गर्भत्वं तदस्यास्तीति गर्भः । अशं आद्यच् । ततो गर्भत्ववानिति निष्पन्नम् । गर्भत्वं चात्र बालत्वम् । \`गर्भो भ्रूणेऽर्भके कुक्षौ' । इति मेदिनी । एवं च बाल इति निष्कर्षः । स चासौ तपस्वी च । बालत्वेऽपि तपस्वित्वकथनाद्वार्धक्ये त्वर्थात्सिद्धम् । एवं च बालकत्वमारभ्य तपस्वित्वेन निष्किंचनस्येति तात्पर्यार्थः । अथवा गर्भत्वादिति ल्यब्द्योतनिका या पञ्चमी तदन्तेन तपस्वीत्यर्थः । तथाभूतस्य शिशुर्बालः कुमारः । तस्करसङ्गतश्चौरसङ्गेनातस्करो यथा चौर इव । ध्रुवं निश्वयेनान्तं मरणमवाप्स्यति । त्ततस्माद्वो युष्मान्प्रथमं प्राङ् निहन्मि । \`वर्तमानसामीप्ये वर्तमानवद्धा' इति भविष्यत्कालेऽपि वर्तमानप्रयोगः । ततो भवद्धननानन्तरममुं कुमारमपि निहन्मि निहनिष्यामि ॥ 15.42 ॥

 इतीरयत्युग्रतरं महासुरे महाकृपाणं कलयत्यलं (4)क्रुधा ।  
 परस्परोत्पीडितजानवो भयान्नभश्चरा दूरतरं विदुद्रुवः ॥ 15.43 ॥  
 {4.ध्रुवम्.}  
 अन्वयः- इति ईरयति महासुरे क्रुधा उग्रतरं महाकृपाणम् अलं कलयति नभश्चराः भयात् परस्परोत्पीडितजानवः (सन्तः) दूरतरं विदुद्रुवुः ।  
 सीo- इतीति । इति पूर्वोक्तमीरयति वदति महासुरे तारके क्रुधा हेतुनोग्रतरमत्यन्तभयानकं महाकृपाणं महान्तं खड्गम् । अलं पर्याप्तत्वेन । अनेन प्रथमं स्पर्शमात्र एवेति व्यज्यते । \`अलं भूषणपर्याप्तिवारणेषु निरर्थके' । इति विश्वः । कलयति बिभ्रति सति । नभश्चरा देवा भयाद्धेतोः परस्परमन्योन्यमुत्पीडिता अति सङ्कीर्णतया धृष्टत्वाद् व्यथिता जानव ऊरुपर्वाणि येषाम् । \`जङ्घा तु प्रसृता जानूरुपर्वाष्टीवदस्त्रियाम्' । इत्यमरः । तथाभूताः सन्तो दूरतरमतिदूरम् । \`दूरान्तिकार्थेभ्यो द्वितीया च' इति प्रातिपदिकार्थमात्रे द्वितीया । विदुद्रुवः पलायांचक्रिरे । \`द्रु गतौ' इत्यस्मात्कर्तरि लिट् ॥ 15.43 ॥  
 ततोऽवलेपाद्विकटं (1)विहस्य स (2)व्यवत्त कोशादसिमुत्तमं बहिः ।  
 रथं द्रुतं प्रापय वासवान्तिकं (3)नन्वित्यवोचन्नि(4)जसारथिं रथी ॥ 15.44 ॥  
 {1.विकृष्य.2.अभिकोशमाधादसिमंशुभासरम्.3.बत.4.प्रति.}  
 अन्वयः- ततः स विकटं विहस्य उत्तमम् असिम् कोशात् बहिः व्यधत्त । (अथ च) रथी (सन्) ननु ! \`रथं द्रुतवासवाऽन्तिकं प्रापय' इति निजसारथिम् अवोचत् ।  
 सीo-- तत इति । ततोऽनन्तरं स तारको विकटं करालं यथा तथा । वक्ष्यमाणस्यासेर्विशेषणं वा । \`विकटा वज्रवाराह्यां त्रिषु रुचिकरालयोः' । इति मेदिनी । विहस्याट्टहासं कृत्वा । उत्तममसिं करवालं कोशाद्विहिर्व्यधत्त कृतवान् । अथ च रथी सः \`रथं वासवान्तिकमिन्द्रसमीपं द्रुतम् । ननु निश्चयेन । प्रापय' इति निजं स्वीयं सारथि सूतमबोचत् । \`ननु प्रश्नेऽप्यनुनयेऽनुज्ञानेऽप्यवधारण' इति निजं स्वीयं सारथि सूतमबोचत् । \`ननु प्रश्नेऽप्यनुनयेऽनुज्ञानेऽप्यवधारणे' । इति विश्वः ॥ 15.44 ॥  
 मनोतिवेगेन रथेन सारथिप्रणोदितेन प्रचलन्महासुरः ।  
 (5)ततः प्रपेदे सुरसैन्यसागरं भयंकराकारमपारमग्रतः ॥ 15.45 ॥  
 {5.द्रुतम्.}  
 अन्वयः-- ततः मनोऽतिवेगेन सारथिप्रणोदितेन रथेन प्रचलन् महासुरः अग्रतः अपारं भयङ्कराकारं प्रपेदे ।  
 सीo- मन इति । ततोऽनन्तरं मनोतिवेगेनान्तः करणादपि बहुलगतिजवेन सारथिना प्रणोदितेन प्रेरितेन रथेन प्रचलन्गच्झन्महासुरस्तारकोऽग्रतः । पुरतः । स्थितमिति शेषः । अपारमनवधिकं भयंकराकारम् । विभीषकाकृतिमत्पुरुषमित्यर्थः । सुरसैन्यसागरं देवसेनासमुद्रं प्रपेदे प्राप ॥ 15.45 ॥  
 पुरः सुराणां (1)पुतनां प्रथीयसीं विलोक्य वीरः पुलकं प्रमोदजम् ।  
 बभार (2)भूम्नाथस बाहुदण्डयोः प्रचण्डयोः सङ्गरकेलिकौतुकी ॥ 15.46 ॥  
 {1.पृतनाः पथीयसीः.2.भूम्ना बहु.}  
 अन्वयः-- अथ वीरः स सङ्गरकेलिकौतुकी (सन्) प्रयीयसीं सुराणां पृतनां पुरः विलोक्य प्रचण्डयोः बाहुदण्डयोः प्रमोदडं पुलकं भूम्ना बभार ।  
 सीo- पुर इति । वीरः शूरः । \`वोरो रसविशेषे पुंस्युत्तरे सुभटे त्रिषु' । इति मेदिनी । स तारकः प्रथोयसीमतिपृथुलां सुराणां देवानां सम्बन्धिनीं पृतनां सेनां पुरोग्रे विलोक्य प्रचण्डयोर्बाहुदण्डयोर्भुजदण्डयोः । \`दण्डोऽस्त्री लगुडे पुमान्' इति मेदिनी । प्रमोदजमानन्दजनितं पुलकं रोमाञ्चं भूम्ना बाहुल्येन बभार धृतवान् । यतः सङ्गरकेलौ संग्रामक्रीडायां कौतुक्युत्साहवान् । वीराणां सेनादर्शनमेव महान्मुदो हेतुरिति भावः ॥ 15.46 ॥  
 ततो (3)महेन्द्रस्य चराश्चमूचरा रणान्तलीलारभसेन भूयसा ।  
 पुरः प्रचेलुर्मनसोऽतिवेगिनो युयुत्सुभिः किं समरे विलम्ब्यते ॥ 15.47 ॥  
 {3.असुरेन्द्रानुचरा;सुरेनद्रस्य चराः.}  
 अन्वयः-र ततः मनसः (अपि) अतिवेगिनः (तथा) भूयसा रणाऽन्तलीलारभसेन चमूचरा महेन्द्रस्य चराः, समरे युयुत्सुभिः किं विलम्ब्यते (इति वक्तुम्) पुरः प्रचेलुः ।  
 सीo-- तत इति । ततोऽनन्तरं मनसः सकाशादप्यतिवेगिनोऽत्यन्तजववन्तः । तथा भूयसातिशयेन रणान्ते संग्राममध्ये या लीला विलासः । विलासोऽत्र समराङ्गणाधिकरणकमात्मीयभूजदण्डगतपराक्रमचमत्कृतिदर्शनम् । तत्र रभसेन वेगेन । \`लीलां विदुः केलिविलासखेलाश्रृङ्गारभावप्रभवक्रियासु' इति विश्वः । चम्वां सेनायां चरन्तीति विग्रहे \`चरेष्टः' इति टप्रत्ययः । तथाभूता महेन्द्रस्येन्द्रस्य चराश्चाराः दूता इति यावत् । \`चरो द्युतप्रबन्धे स्याच्चारजह्गमयोश्चले' । इति विश्वः । समरे संग्रामे युयुत्सुभिर्योद्धुमिच्छुभिः । भवद्भिरित्यर्थः । किं विलम्ब्यते किं विलम्बः क्रियते । अपि तु सत्वरमेव युध्यतामिति प्रतिपक्षान्वक्तुमित्यपि शेषः । पुरोऽग्रे प्रचेलुः ॥ 15.47 ॥  
 (1)पुरःस्थितं देवरिपोश्चमूचरा (2)बलद्विषः सैन्यसमुद्रम(3)भ्ययुः ।  
 भुजं समुत्क्षिप्य (4)परेभ्य आत्मनोऽभिधानमुच्चैरभितो न्यवेदयन् ॥ 15.48 ॥  
 {1.पुरःपरा.2.सुरद्विषः.3.अभ्यगुः.4.सहेलमात्मनः.}  
 अन्वयः-- देवारिपोः चमूचराः पुरः स्थितं बलद्विषः सैन्यसमुद्रम् अभ्ययुः (अथ च) अभितः भुजं समुत्क्षिप्य आत्मनः अभिधानम् उच्चैः परेभ्यः न्यवेदयत् ।  
 सीo-- पुर इति । देवरिपोस्तारकस्य चमूचराः सेनाचराः पुरःस्थितमग्रस्थितं बलद्विष इन्द्रस्य सम्बन्धिनं सैन्यसमुद्रं सेनासागरमभ्ययुः संमुखत्वेन जग्मुः । अथ चाभितः संमुखम् । \`अभितः शीघ्रसाकल्यसंमुखोभयतोऽन्तिके' इति विश्वः । भुजं बाहुं समुत्क्षिप्योत्थाप्य आत्मनोऽभिधानं नाम । \`आख्याह्वे अभिधानं च नामधेयं च नाम च' । इत्यमरः । उच्चैः स्वरेण परेभ्यः शत्रुभ्यो न्यवेदयन्वयममुकनामानो वयममुकनामान इति निवेदितवन्तः ॥ 15.48 ॥  
 पुरोगतं दैत्यचमूमहार्णवं दृष्ट्वा (5)परं चुक्षुभिरे (6)महासुराः ।  
 (7)पुरारिसूनोर्नयनैककोणके (8)ममुर्भटा(9)स्तस्य(10) रणेऽवहेलया ॥ 15.49 ॥  
 {5.अभितः.6.अखिलाः सुरः,अखिलाः स तु.7.स्मरारिसूनोः.8.ममौ.9.भटः,पुरः.10.भावि रणे हि हेलया.}  
 अन्वयः-महासुराः पुरोगतं दैत्यचमूमहार्णवं दृष्ट्वा चुक्षुभिरे, रणे अवहेलया तस्य पुरऽरिसूनोः नयनैककोणके भटा ममुः ।  
 सीo-- पुर इति । महासुरा महान्तः सुरा इन्द्रादयः पुरोगतमग्रे प्राप्तं दैत्यस्य तारकस्य चमूरेव महानर्णवः समुद्रस्तं दृष्ट्वा परं केवलम् । \`परमव्ययमिच्छन्ति-' । इति विश्वः । चुक्षुभिरे संचेलुः विव्यथुरिति यावत् । रणे सङ्गरेऽवहेलया मदपेक्षया केयं वराकिका सेनेत्यनादरेणोपलक्षितस्य तस्य पुरारिसूनोः शिवपुत्रस्य नयनैककोणके नेत्रैकदेश एव । \`कोणोवाद्यप्रभेदे स्यात्कोणोऽब्धौ लगुडेऽर्कजे । वीणादिवादनोपायेऽप्येकदेशे गृहस्य च ।' इति विश्वः । अत्र गृहस्यैव कोण इत्यविवक्षितम् । किंत्त्वन्यसाधारणत्वेन प्रकृत इष्टसिद्धर्थमुपलक्षितत्वेन गमनीय इत्यलम् । भटा योद्धारो ममुः संविविशुः ॥ 15.49 ॥  
 द्विषद्वलत्रासवि(1) भीषिताश्चमूर्दिवौकसामन्थकशत्रुनन्दनः ।  
 अपश्यदुद्दिश्य (2)महारणोत्सवं प्रसादपीयूषधरेण चक्षुषा ॥ 15.50 ॥  
 {1.विसंकुलाश्चमूम्.2.महाहवोत्सवम्,महाहवे बलम्.}  
 अन्वयः-- महारणोत्सवम् उद्दिश्य अन्धकशत्रुनन्दनः द्विषद्वलत्रासविभीषिताः दिवौकसां चमूः प्रसादपीयूषधरेण चक्षुषा अपश्यत् ।  
 सीo-- द्विषदिति । महारणोत्सवमुद्दिश्य स्थितोऽन्धकशत्रुनन्दनः कार्त्तिकेयो द्विषद्वलत्रासेन तारकसैन्यशासनेन विभीषिता भीता दिवौकसां देवानां चमूः सेनाः कर्म । प्रसादोऽनुग्रहः स एव पीयूषममृतं तद्धरति तथाभूतेन चक्षुषापश्यद्ददर्श । अनेन \`यूयं मा भैष्ट प्रसन्ना भवत, निःशङ्कं युध्यध्वं चेति व्यज्यते ॥ 15.50 ॥'  
 (3)उत्साहिताः शक्तिधरस्य दर्शनान्मृधे महेन्द्रप्रमुखा (4)मखाशनाः ।  
 (5)अहं मृधे जेतुमरीनरीरमन्न कस्य वीर्याय वरस्य सङ्गतिः ॥ 15.51 ॥  
 अन्वयः- शक्तिधरस्य मृधे दर्शनात् उत्साहिताः महेन्द्रप्रमुखाः मखाऽशनाः मृधे अहम् (एव) अरीन् जेतुम् (समर्थः अस्मि नाऽन्यः) इति वदन्तः सन्तः अरीरमन् \`वरस्य सङ्गतिः कस्य वीर्याय' ?  
 {3.उत्साहितः.4.सुधाशिनः.5.अहजुष,आयत्नतः.}  
 सीo- उत्साहिता इति । शक्तिधरस्यायुधविशेषस्य धारिणः । \`शक्तिर्बले प्रभावादौ शक्तिः प्रहरणान्तरे'। इति विश्वः । अत एव मृधे सङ्ख्ये । \`मृधमास्कन्दनं सङ्ख्यम्' इत्यमरः । तस्य कुमारस्य दर्शनाद्धेतोरुत्साहिता उत्साहं प्राप्ता महेन्द्रप्रमुखा इन्द्रपूर्वा मखाशना यज्ञहविर्भोंक्तारो देवाः मृधे सङ्गरे \`अहमेवारीञ्शत्रूञ्जेतुं समर्थोऽस्मि नान्यः' इति वदन्तः सन्तोऽरीरमन्रेमिरे । तथाहि । वरस्य श्रेष्ठस्य सङ्गतिः सम्बन्धः कस्य पुरुषस्य वीर्याय वीर्य कर्तुं न भवति ? अपि तु सर्वस्यापीत्यर्थः । गतवीर्यस्य वीर्यकरणे महदाश्रय एव निदानं नान्यदिति काक्वा ध्वन्यते ॥ 15.51 ॥  
 परस्परं वज्रधरस्य सैनिका द्विषोऽपि योद्धुं (1)स्वकरोद्धृतायुधाः ।  
 (2)वैतालिकश्राविततारविक्रमाभिधानमीयुर्विजयैषिणो रणे ॥ 15.52 ॥  
 {1.प्रवरोद्धृतायुधाः प्रचुरोद्धृतायुधाः.2.वैमानिकैः श्रावितमानसत्क्रमाभिधानम्,वैतालिकैः श्रावितानामविक्रमाः सोत्साहम्, वैतालिकश्रावितनामविक्रमाभिधानम्.}  
 अन्वयः- रणे विजयैषिणः योद्धुं स्वकरोद्धृतायुधाः वज्रधरस्य द्विषः अपि सैनिका वैतालिकश्राविततारविक्रमाऽभिधानं (यथा तथा) परस्परम् ईयुः ।  
 सीo-- परस्परमिति । रणे युद्धे विजयैषिणो विजयं प्राप्तुमिच्छवः । अत एव योद्धुं युद्धं कर्तुं स्वकरैरात्मोयपाणिभिरुद्धृतानि गृहीतान्यायुधानि खड्गादीनि यैस्तथाभूता वज्रधरस्येन्द्रस्य द्विषोऽपि तारकस्य च । अपिरत्र समुच्चसार्थः । \`अपिः संभाक्नाप्रश्नशङ्कागर्हासमुच्चये'। इति विश्वः । सैनिकाः सेनाचराः । \`चरति' इति ठक् । वैतालिकैर्बन्दिभिः श्रावितान्याकर्णितानि तार उच्चैर्विक्रमोऽभिधानानि नामानि च यस्मिन्कर्मणि यथा तथा परस्परमन्योन्यमीयुः प्रापुः । मिमिलुरितियावत् ॥ 15.52 ॥  
 (3)सङ्ग्रामं प्रलयाय संनिपततो वेलामतिक्रामतो  
 वृन्दारासुरसैन्यसागरयुगस्या(4)शेषदिग्व्यापिनः ।  
 (5)कालातिथ्यभुजो बभूव बहलः कोलाहलः क्रोष(6)णः  
 शैलोत्तालतटीविघट्टनपटुर्ब्रह्माण्डकुक्षिंभरिः ॥ 15.53 ॥  
 {3.संग्रामप्रलयाय,संग्रामे प्रलयाय.4.आरोहदिग्व्यापिनः.5.कालातिथ्यपृथुप्रदानवहलः,कालातिथ्यपृथूच्चच्चाल बहलः.6.क्रोधिनः क्रोधिलः.}  
 अन्वयः- प्रलयाय संग्रामं सन्निपततः वेलाम् अतिक्रामतः अशेषदिग्व्यापिनः कालातिथ्यभुजः वृन्दारासुरसैन्यसागरयुगस्य क्रोषणः कोलाहलः बहलः शैलोत्तालतटीविघट्टनपटुः ब्रह्मण़डकुक्षिम्भरिः बभूव ।  
 सीo-- संग्राममिति । प्रलयाय नष्टचेष्टतायै । तां कर्तुमित्यर्थः । संग्रामं समरं संनिपततः समुदितवतः । अन्यत्र प्रलयाय लोकसंहाराय संनिपततो वर्धमानस्य । अत एव वेलां मर्यादाम् । एकत्र न्यायाचरणम्, अन्यत्रावधिम् । सोमानमिति यावत् । \`वेलाकाले च जलधौ तीरे नीरविकारयोः । क्लिष्टरसने रोगे च सोम्नि वाचि युधि स्त्रियाम्' इति विश्वः । अतिक्रामत उल्लङ्घयतः । निर्मर्यादत्वेन युध्यमानस्य सीमानमुल्लङ्ध्य चलत इत्यर्थः । अत एवाशेषासु दिक्षु व्यापिनो व्याप्नुवतः । उभयत्रापि समानमेतत् । तथा कालस्य यमस्य सम्बन्ध्यातिथ्यमतिथ्युचितसत्कारं भुनक्ति भोक्ष्यति तथोक्तस्य । \`वर्तमानसामीप्ये-' इति लट् । अन्यत्र कालं कृष्णमातिथ्यमतिथिसत्कारं भुनक्ति भोजयति । अन्तर्भावितणिजर्थः । प्रलये वर्धमानसमुद्रनीरे केवलं तस्यैव वर्तमानत्वात् । वृन्दाराणां देवानामसुराणां च सैन्ये ते एव सागरलौ समुद्रौ तयोर्युगस्य युग्मस्य । \`युग्मं तु युगलं युगम्' । इत्यमरः । तत्सम्बन्धी क्रोषणो मुखरः कोलाहलः कलकलो बहलः । अत एव शैलसम्बन्धिनीनामुत्ताला उच्चतालवृक्षसहिता यास्तट्यः सैकतानि । श्रृङ्गाणीति यावत् । तासां विघट्टने स्फोटने पटुः समर्थः । अथ एव ब्रह्माण्डेन कुक्षिं भरति तथोक्तश्च बभूव । शार्दूलविक्रीडितं वृत्तम् । \`सूर्याश्वैर्मसजस्तताः सगुरवः शार्दूलविक्रीडितम्' इति लक्षणात् ॥ 15.53 ॥  
 इति श्रीपर्वणीकरोपनामकश्रीलक्ष्मणभट्टात्मजसतीगर्भसम्भवश्रीसीताराम-  
      कविविरचितया संजीविनीसमाख्यया व्याख्यया समेतः  
    श्रीकालिदासकृतौ कुमारसम्भवे सुरासुरसैन्यसंघट्ट  
        नाम पञ्चदशः सर्गः ॥







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



   ***षोडशः सर्गः***




 अथान्यो(1)न्यं विमुक्तास्त्रशस्त्रजालैर्भयं(2)करैः ।  
 युद्धमासीत्सुनासीरसुरारिबलयोर्महत्(3) ॥ 16.1 ॥  
 {1.अन्योन्य.2.भयंकरुम्.3.द्वयोः.}  
 अन्वयः- अथ भयङ्करैः अन्योन्यं विमुक्ताऽस्वशस्त्रजालैः सुनासीरसुराऽरिबलयोः महत् युद्धम् आसीत् ।  
 सीo-- अथेति । अथ सुरासुरसंमेलनानन्तरम् । भयंकरैर्भयमुत्पादयद्भिः । अन्योन्यं परस्परं विमुक्तानि प्रहर्तुं विसृष्टान्यस्त्रशस्त्राणां शरादिमोहनादीनां जालानि समूहास्तैः कृत्वा । सुनासीर इन्द्रः, सुरारिस्तारकः, तयोर्बले सैन्ये तयोः । \`बलं गन्धरसे रुपे स्थामनि स्थौल्यसैन्ययोः' । इति विश्वः । महद्धोरं युद्धं सङ्ग्राम आसीद्वभूव । सर्गेऽस्मिन्वृत्तमनुष्टुप् ॥ 16.1 ॥  
 पत्तिः पत्तिमभीयाय रणाय रथिनं रथी ।  
 तुरङ्गस्थं तुरड्‌गस्थो दन्तिस्थं दन्तिनि स्थितः ॥ 16.2 ॥  
 अन्वयः- पत्तिः पत्तिं, रथी रथिनं, तुरङ्गस्थः तुरङ्गस्थं, दन्तिनि स्थितः दन्तिस्थं रणाय अभीयाय ।  
 सीo-- पत्तिरिति । पत्तिः पादचारी पत्तिं पादचारिणम्, रथी रथारुढो रथिनं रथारुढम्, तुरङ्गस्थोऽश्ववाहस्तुरङ्गस्थमश्ववाहम्, दन्तिनि गजो स्थितो दन्तिस्थं गजारोहम्, रणाय रणं कर्तुमभीयाय संमुखमगमत् । अथ प्रत्येकगं क्रियासम्बन्धो विधेयः । अन्यथा वहुत्वप्रसङ्गः ॥ 16.2 ॥  
 युद्धाय धावतां धीरं वीराणामितरेतरम् ।  
 वैतालिकाः (4)कुलाधीशा नामान्यलमुदाहरन् ॥ 16.3 ॥  
 {4.कुलाधीशनामानि.}  
 अन्वयः- इतरेतरं युद्धाय धीरं धावतां वीराणां नामानि कुलाऽधीशा वैतालिका अलम् उदाहरन् ।  
 सीo-- युद्धायेति । इतरेतरं परस्परं युद्धाय कर्तुं धीरं गम्भीरं यथा तथा धावतां विद्रवतां वीराणां योद्धॄणां नामानि कुलाधीशाः कुलस्वामिनः । कुलप्रदीपा इति यावत् । अनेन स्वात्मविद्यायामतिप्रावीण्यं व्यज्यते । वैतालिका बन्दिनः । अलं भूषणम् । शोमेति यावत् । यथा स्यात्तथोदाहरन्नूचुः । अयममुकसंज्ञको वीरो घावति, अयममुकसंज्ञको वीरो धावतीत्येवंभूतं जगदुरित्यर्थः, आत्मपरावबोधार्थमिति भावः ॥ 16.3 ॥  
 (1)पठतां वन्दिवृन्दानां प्रवीरा विक्रमावलीम् ।  
 क्षणं विलम्ब्य चित्तानि ददुर्युद्धोत्सुकाः (2)पुरः ॥ 16.4 ॥  
 {1.पठिता वन्दिभिः श्रृत्वा,प्रवीरविरुदावलीः,पठिता बन्दिवृन्देन प्रवीरविरुदावलीः,पठतां बन्दिवृन्दाना प्रवीरा विरुदावलिम्.2.अपि.}  
 अन्वयः- प्रवोराः विक्रमावलों पठतां बन्दिबृन्दनां पुरः युद्धोत्सुकाः चित्तानि क्षणं विलम्ब्य ददुः ।  
 सीo-- पठतामिति । प्रवीराः प्रकृष्टयोद्धारो विक्रमावलीं पराक्रमसमाहारं पठतां स्तुवताम् \`साधु पराक्रान्तम्, साधु पराक्रान्तम्' इति वदतां बन्दिवृन्दानां वैतालिकसमूहानां पुरोग्रे चित्तानि मनांसि क्षणं विलम्ब्य ददुः । यतो युद्धोत्सुकाः समरोत्कण्ठिताः । समरोत्कण्ठितमनोदानाभावो न श्रवणेन्द्रियस्य केवलस्यैवार्थबोधासम्भवात् ॥ 16.4 ॥  
 सङ्ग्रामानन्दवर्धिष्णौ विग्रहे (3)पुलकाञ्चिते ।  
 आसीत्कवचविच्छेदो वीराणां(4) मिलतां मिथः ॥ 16.5 ॥  
 {3.पुलकाङ्किते.4.धीराणाम्.}  
 अन्वयः-- संग्रामानन्दवर्धिष्णौ पुलकाऽञ्चिते मिथः मिलतां वीराणां विग्रहे कवचविच्छेद आसीत् ।  
 सीo-- संग्रामेति संग्रामानन्देन समरोत्साहेन बर्धिष्णौ वृद्धिशीले अत एव पुलकाञ्चिते रोमाञ्चव्याप्ते मिथो मिलतां सङ्गच्छमानानां वीराणां योद्धॄणां विग्रहे शरीरे । जातावेकवचनम् । कवचानां वारणानां विभेद आसीत् ॥ 16.5 ॥  
 निर्दयं खड्गभिन्नेभ्यः कवचेभ्यः (1)समुत्थितैः ।  
 आसन्ध्योमदि(2)शस्तूलैः (3)पलितैरिव (4)पाण्डुराः ॥ 16.6 ॥  
 {1.समुच्छ्रितैः.2.स्थूलौ.3.पतितैः.4.पञ्जराः.}  
 अन्वयः-- निर्दयं खड्गभिन्नेभ्यः कवचेभ्यः समुत्थितैः तूलैः पलितैः इव व्योमदिशः पाण्डुरा आसन् ।  
 सीo-- निर्दयमिति । निर्दयं निष्कृपं खड्गभिन्नेभ्यः करवालविदीर्णेभ्यः कवचेभ्यः सकाशात्समुत्थितैरुड्डयितैस्तूलैः कार्पासैः । \`तूलः पिचौ भवेत्तूलं ब्रह्मदारुविहायसोः' । इति विश्वः । पलितैरिव जराजनितशुक्लत्वैरिव । \`पलितं जरसा शैक्ल्यम्' इत्यमरः । व्योमसहिता दिशः पाण्डुराः श्वेता आसन् । उत्प्रेक्षया कवचविच्छेदेऽपि वीराणां युद्धविषयक उत्साहो न विच्छिन्न इति ध्वन्यते । अतोऽलङ्कारेण वस्तुध्वनिः ॥ 16.6 ॥  
 खड्गा रुधिरसंलिप्ताश्चण्डांशुकरभासुराः ।  
 इतस्ततोऽपि वीराणां (5)विद्युतां वैभवं दधुः ॥ 16.7 ॥  
 {5.वैद्युतम्;विद्युतः.}  
 अन्वयः-- रुधिरसंलिप्ता अपि इतस्ततः चण्डांऽशुकरभासुराः वीराणां खड्गाः विधुतां वैभवं दधुः ।  
 सीo-- खड्गा इति । रुधिरेण संलिप्ताः । तथेतस्ततश्चण्डांशुकरैः सूर्यकिरणव्यतिकरैर्भासुरास्चमत्कुर्वन्तो वीराणां खड्गा विद्युतां वैभवं सादृस्यं ददुः । तद्वच्छुशुभिर इत्यर्थः । अत्रोपमया खड्गानां वीरकरसंपर्कजनितपरिकम्पचमत्कारकारित्वं ध्वन्यते । अथोऽत्राप्यलंकारेण वस्तुध्वनिः । तथा वीरकरसंपर्कजनितपरिकम्पचमत्कारकारित्वरुपव्यङ्ग्यो प्रतिद्वन्द्विविहननजनितद्विगुणोत्सहवत्त्वं च व्यज्यते ॥ 16.7 ॥
विसृजन्तो मुखैर्ज्वाला भीमा इव भुजंगमाः ।  
 विसृष्टाः सुभटै (6)रुष्टैर्व्योम व्यानशिरे (7)शराः ॥ 16.8 ॥  
 {6.तुष्टैः,तुङ्गा.7.असुराः.}  
 अन्वयः-- रुष्टै सुभटैः विसृष्टाः शराः मुखैः ज्वालाः विसृजन्तः भीमाः भुजङ्गमाः इव व्योम व्यानशिरे ।  
 सीo-- विसृजन्त इति । रुष्टैः सुभटैः शोभनयोद्धृभिर्विसृष्टा विमुक्ताः शरा बाणाः । मुखैरग्रैर्ज्वाला उल्का विसृजन्तो मुञ्चन्तः । अत एव भीमा भयानका भुजङ्गमा इवेत्युत्प्रेक्षा । व्योम कर्म । व्यानशिरे व्यापुः । अत्र सुभटकर्तृकविसर्जनव्यापारपूर्वंकव्योमव्याप्त्या प्राग्भाविताविशिष्टशत्रुविग्रहभेदनं ध्वन्यते । अन्यथा व्योमव्याप्तिमात्रस्यैव विवक्षितत्वेन व्यापृतेर्व्यर्थत्वमुद्भाव्येत । तेनात्र वस्तुना वस्तुध्वनिः ॥ 16.8 ॥  
 (1)बाढं वपूषि निर्भिद्य धन्विनां निघ्नतां मिथः ।  
 अशोणितमुखा भूमिं प्राविशन्दूरमाशुगाः ॥ 16.9 ॥  
 {1.गाढम्.}  
 अन्वयः-- मिथः दूरं निध्नतां धन्विनां वपूंषि बाढं निर्भिद्य (अपि) अशोषितमुखाः आशुगाः भूमिं प्रविशन् ।  
 सीo-- बाढमिति । मिथोऽन्योन्यं दूरमतिशयेन निध्नतां प्रहरतां धन्विनां धनुर्धारिणां वपूंषि गात्राणि बाढं गाढम् । दृढमिति यावत् । निर्भिद्याप्यशोणितमुखाः शोणितसाहित्यराहित्यवन्ति मुखान्यग्राणि येषां त आशुगा बाणा भूमिं प्राविशन्प्रविष्टाः । अत्र विभेदका अप्यशोणितमुखा इति विरोधाभासालंकारेण बाणानामतिशीध्रगामित्वरुपवस्तुध्वनिः । न च शीग्रमेव व्यञ्जनीयमिति वाच्यम् । आशुगा इत्यनेनैव तदभिहितत्वात् ॥ 16.9 ॥  
 निर्भिद्य(2) दन्तिनः पूर्वं पातयामासुराशुगाः ।  
 पेतुः प्रवरयोधानां प्रीतानामाहवोत्सवे ॥ 16.10 ॥  
 {2.निर्भेद्य.}  
 अन्वयः- आहवोत्सवे प्रीतानां प्रवरयोधानाम् आशुगाः दन्तिनः पातयामासुः (पश्चात्) पेतुः ।  
 सीo- निर्भिद्येति । आहवोत्सवे संग्रामरुपोत्सवे प्रीतानां प्रवरयोधारुनामतिश्रेष्ठयोद्धॄणां सम्बन्धिन आशृगा बाणा दन्तिनो गजान्निर्भिद्य भेदयित्वा पूर्वं पातयामासुः । पश्चात्स्वयमपि पेतुः । अत्र वाक्यार्थरुपवस्तुना प्राणापहारकं तेषामतितेक्ष्णयं वस्तु ध्वन्यत इति वस्तुना वस्तुध्वनिः ॥ 16.10 ॥  
 ज्वलदग्निमुखैर्वाणैर्नीरन्ध्रैरितरेतरम् ।  
 उच्चैर्वैमानिका व्योम्नि (1)कीर्णे दूरमपासरन् ॥ 16.11 ॥  
 {1.कीर्णेः.}  
 अन्वयः-ज्वलदग्निमुखैः इतरेतरं नीरन्ध्रैः बाणैः उच्चैः कीर्णे व्योम्नि वैमानिकाः दूरम् अपासरन् ।  
 सीo- ज्वलदिति । ज्वलदग्निमुखैः प्रज्वलद्वह्निसहिताग्रैः । तथेतरेतरं परस्परं नीरन्ध्रैर्निर्गतावकाशैः । परस्परसंघट्टितैरिति तात्पर्यार्थः । बाणैः शरैः । उच्चैरतिशयितं यथा तथा कीर्णे व्याप्ते व्योम्नि वैमानिका विमानचारिणो देवा विष्णवादयो दूरमपासरन्दुद्रुवुः । आत्मशरीरसम्बन्धशङ्काकुलत्वादिति भावः ॥ 16.11 ॥  
 विभिन्नं धन्विनां बाणैर्व्यथा(2)र्तमिव विह्वलम् ।  
 ररास विरसं व्योम (3)श्येनप्रतिरवच्छलात् ॥ 16.12 ॥  
 {2.यथार्थमिव विह्वलम्,वेश्याया इव विह्वलम्,विशाख इव विह्वली.3.सेनापतिरवच्छलात्,सेनापतिरिवच्छलात्.}  
 अन्वयः-- धन्विनां बाणैः विभिन्नं व्यथाऽऽर्त विह्वलं व्योम श्येनप्रतिरवच्छलात् विरसं ररास इव ।  
 सीo-- विभिन्नमिति । धन्विनां बाणैर्विभिन्नं विदीर्णम् । अत एव व्यथार्त पीडया दुःखितम् । अत एव विह्वलम् । इतिकर्तव्यताविस्मरणाश्रयमित्यर्थः । व्योम नभः श्येनप्रतिरवस्य पक्षिविशेषप्रतिध्वनेश्छलान्मिषेण विरसं कठोरं यथा तथा ररासेव रुरोदेवेत्युत्प्रेक्षालङ्कार ॥ 16.12 ॥  
 चापैराकर्णमाकगृष्टैर्विमुक्ता दूरमाशुगाः ।  
 अधाबन्रुधिरास्वादलुब्धा इव रणैषिणाम् ॥ 16.13 ॥  
 अन्वयः- रणैषिणाम् आकर्णम् आकृष्टैः चापैः निमुक्ताः आशुगाः रुधिरा स्वादलुब्धा इव दूरम् अधावन् ।  
 सीo-- चापैरिति आकर्ण कर्णपर्यन्तमाकृष्टै रणैषिणां योद्धॄणां सम्बन्धिभिश्चापैर्धनुर्भिर्विमुक्ता विसृष्टा आशुगाः शरा रुधिरास्वादे लुब्धा लम्पटा इव दूरमधावन्विद्रुताः । लम्पटा अपि भोजनास्वादाय द्रुतं पलायत्ते तद्वत् । 16.13 ॥  
 गृहीताः पाणिभिर्वीरैर्विकोशाः खङ्गराजयः ।  
 (1)कान्तिजालच्छलादाजौ व्यहसन्संमदादिव ॥ 16.14 ॥  
 {1.कान्तिजालच्छलादाजौ व्यहसन्समदा इव, कान्त्याननच्छलादाजेर्व्यहसन् सुमदा इव, कान्त्या जनच्छलादानैर्व्यहसन् प्रमदा इव.}  
 अन्वयः- आजौ वीरैः पाणिभिः गृहीताः विकोशाः खङ्गराजयः कान्तिजालच्छलात् सम्मदात् व्यहसन् इव ।  
 सीo-- गृहीता इति । आजौ संग्रामे वीरैः कर्तृभिः । पाणिभिर्गृहीताः । तथा विकोशाः । कोशरहिताः । \`कोशोऽस्त्री कुड्मले पाले दिव्यखड्गापिधानके' इति मेदिनी । खड्गराजयः करवालपङ्क्तयः कान्तिजालरच्छलाद् द्युतिसमूहकैतवेन संमदाद्वीराणामपि शत्रुविघातसाधने वयमेव यथीचितास्तथा नान्य इति प्रमोदाद्व्यहसन्निव जहसुरिवेत्युत्प्रेक्षा ॥ 16.14 ॥   
 खड्गाः शोणितसंदिग्धा नृत्यन्तो वीरपाणिषु ।  
 (2)रजोघने रणेऽनन्ते (3)विद्युतां वैभवं दधुः ॥ 16.15 ॥  
 {2.रजोघनरणे.3.विभ्रमम्.}  
 अन्वयः- शोणितसंदिग्धाः वीरपाणिषु नृत्यन्तः खड्गाः रजोघने अनन्ते रणे विद्युतां वैभवं दधुः ।  
 सीo- खड्गा इति । शोणितेसन्दिग्धा रुधिरसंलिप्ताः । तथा वीरपाणिषु नृत्यन्तः खड्गाः । रजसा घने सान्द्रे । तथानन्तेऽपारे रणे विद्युतां वैभवं दधुः । तद्वच्छुशुभर इत्यर्थः । अत्र पदार्थवृत्तिनिदर्शनालङ्कारः ॥ 16.15 ॥  
 कुन्ताश्चकाशिरे चण्डमुल्लसन्तो (1)रणार्थिनाम् ।  
 (2)जिह्वाभोगा यमस्येव लेलिहाना (3)रणाङ्गणे ॥ 16.16 ॥  
 {1.रणार्तिपाः.2.जिह्वाभागा.3.रणक्षये,रणाजिरे.}  
 अन्वयः-- रणाऽह्गणे चण्डम् उल्लसन्तः रणार्थिनां कुन्ताः लेलिहानाः यमस्य जिह्वाभोगा इव चकाशिरे ।  
 सीo-- कुन्ता इति । रणाङ्गणे संग्रामचत्वरे चण्डं प्रचण्डं यथा तथोल्लसन्तो दीप्यमानाः कुन्ताः प्रासाः । भल्ला इति यावत् । \`कुन्तः प्रासे चण्डभावे क्षुद्रजन्तौ गवेधुके' । इतिविश्वः । लेलिहानाः पुनः पुनरतिशयेन वा लिहन्ति ते लेलिहानाः । आस्वादयन्त इत्यर्थः । लिहेर्यङन्ताच्छानच् । यमस्य जिह्वाभोगा रसनारुपयन्त्राणीव । \`आभोगो वरुणच्छत्त्रे पूर्णतायन्त्रयोरपि' । इति विश्वः । चकाशिरे दिद्युतिरे ॥ 16.16 ॥  
 प्रज्वलत्कान्ति(4)चक्राणि वरचक्रिणाम् ।  
 (5)चण्डांशुमण्डलश्रीणि रणव्योमनि बभ्रमुः ॥ 16.17 ॥  
 {4.वक्राणि.5.चण्डेषुमण्डल.}  
 अन्वयः- प्रज्वलत्कान्तिचक्राणि चण्डांऽशुमण्डश्रीणि वरचक्रिणां चक्राणि रणव्योमनि बभ्रमुः ।  
 सीo-- प्रज्वलदिति । प्रज्वलत्प्रदीप्यमानं कान्तिचक्रं द्युतिमण्डलं येषां तानि तथा चण्डां शुमण्डलस्य सूर्यमण्डलस्य श्रीरिव श्रीः शोभा येषां तानि । वराः श्रेष्ठा ये चक्रिणो योधास्तेषां सम्बन्धीनि चक्राण्यायुधविशेषाः । \`चक्रो गणे चक्रवाके चक्रं सैन्यरथाङ्गयोः । ग्रामजाले कुलालस्य भाण्डराष्ट्रास्त्रयोरपि' । इति विश्वः । रणव्योमनि संग्रामरुपगगने बभ्रमुः । \`वा जॄभ्रमुत्रसाम्' इत्येत्वाभ्यासलोपयोर्विकल्पः । अथ व्याख्यानान्तरम्- वरचक्रिणां वराणां वीराणां ये चक्रिणो रथास्तेषां चक्राण्यङ्गानि रणव्योमनि बभ्रमुः । विशेषणद्वयमुभयत्रापि समानम् ॥ 16.17 ॥  
 केचि(1)द्धीरैः प्रणादैश्च (2)वीराणामभ्युपेयुषाम् ।  
 निपेतुः क्षोभतो (3)वाहादपरे मुमुहुर्मदात् ॥ 16.18 ॥  
 {1.धोरैः.2.तु.3.वाहा न.}  
 अन्वयः- अभ्युपेयुषां वीराणां धीरैः प्रणादैः केचित् (वीराः) क्षोभतः वहात् निपेतुः अपरे मदात् मुमुहुः ।  
 सीo-- केचिदिति । अभ्युपेयुषां संमुखमागतवतां वीराणां धीरैर्गम्भीरैः प्रणादैर्गर्जितैः केचिद्वीराः क्षोभतश्चित्तसंचलनाद्धेतोर्वाहादश्वान्निपेतुर्मुमूर्च्छः । अपरे केचिन्मदाद् गर्वान्मुमुहुः । चेतनाविरहिता बभूवुरित्यर्थः ॥ 16.18 ॥  
 कश्चिदभ्यागते वीरे जिघांसौ मुदमादधौ  
 परावृत्य गते (4)क्षुब्धे विषसादाहवप्रियः ॥ 16.19 ॥  
 {4.क्षुब्धः,क्षुद्रे.}  
 अन्वयः- कश्चित् (वीरः) जिघांसौ वीरे भ्यागते मुदम् आदधौ ।(अथ च) क्षुब्धे परावृत्य गते (तु) आहवप्रियः (सन्) विषसाद ।  
 सीo-- कशिचदिति । कश्चिद्वीरो जिघांसौ हन्तुमिच्छौ वौरेऽभ्यागते संमुखमागते सति । मुदमादधौ प्रससाद । अथ च क्षुब्ध एतदीयप्रहारक्षुभितेऽत एव परावृत्य एव परावृत्य गते तु विषसाद खिन्नोऽभूते । यत आहवप्रियः संग्रामप्रियः । वीराणां प्रतिद्वन्द्विसंमुखागमनमेव प्रीतिजनकं भवतीति भावः ॥ 16.19 ॥  
 बहुभिः (5)सह युद्ध्वा वा परिभ्रम्य रणोल्बणाः ।  
 (6)उद्दिश्य तानुपेयुः केऽपि ये पूर्ववृता रणे ॥ 16.20 ॥  
 {5.सहयुध्वानः.6.नामग्राहमुपेयुः केऽप्यग्रे पूर्बबूता अयम्.}  
 अन्वयः- रणोल्बणाः केऽपि (याधाः) रणे बहुभिः सह युद्धा परिभ्रम्य वा ये पूर्ववृताः, तान् उपपेयुः ।   
 सीo-- बहुभिरिति । रण उल्बणा उद्भटाः केऽपि योधा रणे संग्रामे बहुभिः सह युद्ध्वा परिभ्रम्य वा तानुद्दिश्योपेयतुर्युद्धार्थमबि जग्मुः । ये पूर्वं वृता अङ्गीकृताः यैः सह पूर्वमयोधि पुनरपि तैरेव सह योद्धुं जग्मुरित्यर्थः ॥ 16.20 ॥  
 (1)अभितोऽभ्यागतान्योद्धुं(2) वीरान्रण(3)मदोद्धतान् ।  
 (4)प्रत्यनन्दन्भुजादण्डरोमोद्गमभृतो भटाः ॥ 16.21 ॥  
 {1.अप्यागतान्.2.योधी.3.मदोल्बणान्,मदोद्धताः.4.प्रत्यध्न स्तद्भुजादण्डे रोमोद्गमभृतो मदात्.}  
 अन्वयः- भुजादण्डरोमोद्गभृतः भटाः रणमदोद्धतान् योद्धुम् अभितः अभ्यागतान् वीरान् प्रत्यनन्दन् ।  
 सीo- अभित इति । भुजादण्डेषु यो रोम्णामुद्गमस्तं बिभ्रति तथाभूता भटा योधाः कर्तारः । रणस्य संग्रामस्य मदेनोद्धतान् । अत एव योद्धुमभितोऽभ्यागतान्वीरान् । आलोक्येति शेषः । प्रत्यनन्दन्नहृष्यन् ॥ 16.21 ॥  
 शस्त्रभिन्नेभकुम्भेभ्यो मौक्तिकानि च्युतान्यधः(5) ।  
 (6)अध्याहवक्षेत्रमुप्तकीर्तिभीजाङ्करश्रियम् ॥ 16.22 ॥  
 {5.अधुः.6.आहवक्षेत्रमभ्युप्तकीर्तिबीजोत्करश्रियम्.}  
 अन्वयः-- शस्त्रभिन्नेभकुम्भेभ्यः अधः च्युतानि मौक्तिकानि अध्याहवक्षेत्रम् उप्तकीर्तिबीजाङ्कुरश्रियम् (दधुः) ।  
 सीo-- शस्त्रेति । शस्त्रैर्भिन्ना विदीर्णा य इभकुम्भा गजगण्डस्थलानि \`कुम्भः स्यात्कुम्भकर्णस्य सुते वेश्यापतौ घटे राशिभेदे द्विपाङ्गे च' इति विश्वः । \`तेभ्योऽधश्चयुतानि मौक्तिकानि कर्तृणि । अध्याहवक्षेत्रमधिसंग्रामकेदारम् । उप्तम् । \`टुवप् बीजसंताने' इत्यतो निष्ठा । यत्कीर्तिबीजं यशोरुपमहीरुहबीजं तस्याङ्कुरस्तस्य श्रियं शोभाम् । दधुरिति शेषः ॥ 16.22 ॥  
 वीराणां विषमैर्घोषूर्विद्रुता वारणा रणे ।  
 शास्यमाना अपि त्रासाद्भेजुर्धूताङ्कुशा दिशः 16.23 ॥  
 अन्वयः- रणे विषमैः वीराणां धोषैः विद्रुताः वारणा शास्यमाना अपि धूताऽङ्कुशाः (सन्तः) त्रासात् दिशः भेजुः ।  
 सीo- वीराणामिति । रणे विषमैदुः सहैर्वीराणां धोषेर्विद्रुताः पलायिता वारणा गजाः शास्यमानाः शिष्यमाणा अपि । यन्तृभिरिति शेषः धूताङ्कुशा अपमानिताङ्कुशाः सन्तस्त्रासाद्दिशो भेजुः । \`तॄफलभज-' इत्येत्वाभ्यासलोपौ दिशः प्रति पलायांचक्रिरे ॥16.23 ॥  
 रणे वाणगणैर्भिन्ना भ्रमन्तो भिन्नयोधिनः ।  
 निममज्जु(1)र्मिलद्रक्तनिम्नगासु(2) महागजाः ॥ 16.24 ॥  
 {1.गलत्.2.निमग्ना) सुमहागजाः.}  
 अन्वयः- रणे बाणगणै । भिन्नयोधिनः ( अत एव स्वयम् अपि ) भिन्ना भ्रमन्तः महागजाः मिलद्रक्तनिम्नगासु निममज्जुः ।  
 सीo-- रण इति । रणे संग्रामे बाणगणैः शत्रुशरनिकरैर्भिन्नयोधिनो विदीर्णयन्तारः । अत एव स्वयमपि भिन्ना अत एव भ्रमन्तो महागजा मिलन्त्यः सयिजन्त्यो या रक्तस्य निम्नगा नद्यस्तासु निममज्जुः ॥ 16.24 ॥  
 (3)अपारेऽसृक्सरित्पूरे रथेषूच्चैस्तरेष्वपि ।  
 (4)रथिनोऽभिरिपुं क्रुद्धा हुंकृतैर्व्यसृजञ्शरान् ॥ 16.25 ॥  
 {3.अपरेऽसूसरित्पूरे.4.अमिरर्थि क्रुद्धा हुङ्कृतैः,अभिक्रुधा क्रुद्धहुङ्कृतैः.}  
 अन्वयः- उच्चैस्तरेषु अपि रथेषु अपारे असृक्सरित्पूरे रथिनः क्रद्धाः हुङ्कृतैः अभिरिपुं शरान् व्यसृजन् ।  
 सीo- अपार इति । उच्चैस्तरेष्वपि रथेष्वपारेऽगाधेऽसृक्सरित्पूरे रुधिरनदीप्रवाहे मज्जत्सु सत्सु रथिनो रथारोहाः क्रद्धाः । अत एव हुंकृतैः । भीषयन्त इति शेषः । अभिरिपुं शत्रुसंमुखं शरान्व्यसृजंस्तत्यजुः ॥ 16.25 ॥  
 खड्गनिर्लूमूर्धानो (1)व्यापतन्तोऽपि वाजिनः ।  
 प्रथमं पातयामासुरसिना दारितानरीन् ॥ 16.26 ॥  
 {1.व्यापतन्तः.}  
 अन्वयः- खड्गनिर्लूनमूर्धानः वाजिनः व्यापतन्तः अपि असिना दारितान् अरीन् प्रथमं पातयामासुः (पुनः स्वयं पेतुः) ।  
 सीo- खड्गेति । खड्गनिर्लूनमूर्धानः करवालकृत्तशिरसः । अत एव वाजिनोऽश्वाद्व्यापतन्तोऽप्यसिना खड्गेन दारितान्विदीर्णानरीन्प्रथमं पातयामासुः । पुनः स्वयं पेतुरिति शेषः । अत्र \`दारयित्वासिना रिपून्' इति पाठः साधीयान् ॥ 16.26 ॥  
 वीराणां शस्त्र(2)भिन्नानि शिरांसि निपतन्त्यपि ।  
 (3)अधावन्दन्तदष्टोष्ठभीमान्यभिरिपुं क्रुधा ॥ 16.27 ॥  
 {2.भिन्नानाम्.3.दन्तदष्टौष्ठगीषणान्यरिषु.}  
 अन्वयः- शस्त्रभिन्नानि निपतन्ति अपि दन्तदष्टोष्ठभीमानि वीराणां शिरांसि क्रुधा अभिरिपुम् अधावन् ।  
 सीo- वीराणामिति । शस्त्रभिन्नान्यत एव निपतन्त्यपि दन्तैर्दष्टाः पीडिता य ओष्ठा अधरास्तैर्भीमानि घोराणि वीराणां शिरांसि क्रुधाभिरिपुं वैरिसंमुखमधावन् ॥ 16.27 ॥  
 शिरांसि वरयोधानामर्धचन्द्रहृतान्यलम्(4) ।  
 (5)आदधाना भृशं पादैः श्येना व्यानशिरे (6)नभः ॥ 16.28 ॥  
 {4.अपि.5.आददाना.6.दिशः.}  
 अन्वयः- अर्धचन्द्रहृतानि वरयोधानां शिरांसि पादैः आदधानाः श्येनाः भृशं नभः व्यानशिरे ।  
 सीo- शिरांसीति । अर्धचन्द्रहृतान्यर्धचन्द्राकारबाणकर्तितानि वरयोधानां शिरांसि । पदैरादधाना गृह्णान्तः श्येनाः पक्षिविशेषा भृशमतिशयेन नभोव्यानशिरे व्यापुः । सर्वस्मिन्नेव नभसि श्येननीतमस्तकान्येव जातानीति भावः ॥ 16.28 ॥  
 क्रोधादभ्यापतद्दन्तिदन्तारुढाः(1) पदातयः ।  
 (2)अश्वारोहा गजारोहप्राणान्प्रासैरपाहरन् ॥ 16.29 ॥  
 {1.दन्तारुढे,वाजिषु दन्तारुढांनृवाजिषु.2.अश्वारुढाः.}  
 अन्वयः- पदातयः अश्वारोहाः (च) क्रोधात् अभ्यापतद्दन्तिदन्तारुढाः प्रासैः गजारोहप्राणान् अपाहरन् ।  
 सीo-- क्रोधादिति । पदातयः पद्गतयोऽश्वारोहाश्च क्रोधाद्धेतोरभ्यापततां समृखमागच्छतां दन्तिनां दन्तेष्वारुढाः सन्तः प्रासैः कुन्तैर्गजारोहप्राणान्यन्तृणामसूनपाहरन् ॥ 16.29 ॥  
 शस्त्रच्छिन्नगजारोहा विभ्रमन्त इतस्ततः ।  
 (3)युगान्तवातचलिताः शैला इव गजा बभुः ॥ 16.30 ॥  
 {3.सहयुध्वानः.}  
 अन्वयः- शस्त्रच्छिन्नगजारोहाः इतस्ततः विभ्रमन्तः गजाः युगाऽन्तवातचलिताः शैला इव बभुः ।  
 सीo-- शस्त्रेति । शस्त्रैश्छिन्ना गजारोहा येषामत एवेतस्ततो विभ्रमन्तो गजाः युगान्तवातैः प्रलयप्रभञ्जनैश्चालिता उत्पातिताः शैला इव बभुः शुशुभिरे ॥ 16.30 ॥  
 मिलितेषु मिथो योद्धुं दन्तिषु प्रसभं भटाः ।  
 अगृह्णान्युद्ध्यमानाश्च शस्त्रैः प्राणान्परस्परम् ॥ 16.31 ॥  
 अन्वयः-- योद्धुं मिलितेषु दन्तिषु भटाः मिथः युध्यमानाश्च प्रसभं शस्त्रैः परस्परं प्राणान् अगृह्णान ।  
 सीo-- मिलितेष्विति । योद्धुं मिलितेषु दन्तिषु । आरुढा इति शेषः । भटा मिथोऽन्योन्यं युद्ध्यमानाः प्रसभं बलाच्छस्त्रैः कृत्वा परस्परं प्राणानगृह्णान् ॥ 16.31 ॥  
 (1)रुषा मिथो मिलद्दन्तिदन्तसंघर्षजोऽनलः ।  
 योधाञ्शस्त्रहृतप्राणा(2)नदहत्सहसारिभिः ॥ 16.32 ॥  
 {1.गजारुढात्.2.सह सादिभिः.}  
 अन्वयः- रुषा मिथः मिलद्दन्तिदन्तसङ्थर्षजः अनलः अरिभिः शस्त्रहृतप्राणान् योधान् सहसा अदहत् ।  
 सीo-- रुषेति । रुषा क्रोधेन मिथोऽन्योन्यं मिलतां दन्तिनां ये दन्तास्तेषां संघर्षाज्जातोऽनलोऽग्निररिभिर्वैरिभिः शस्त्रैर्हृताः प्राणा येषां तान्योधान्सहसाकस्माददहत्पुप्लोप ॥ 16.32 ॥  
 आक्षिप्ता(3) अपि (4)दन्तीन्द्राः कोपनैः पत्तयः (5)परम् ।  
 (6)तदसूनहरन्खड्गाघातैः(7) स्वस्य पुरः प्रभोः ॥ 16.33 ॥  
 {3.उत्क्षिप्ताः.4.हस्तीन्द्रैः.5.करैः.च.6.ते रिपूनहनन्.7.खड्गपातैः.}  
 अन्वयः- परं कोपनैः दन्तीन्द्रैः आक्षिप्ताः अपि पत्तयः स्वस्य प्रभोः पुरः खड्गपातैः तदसून् अहरत् ।  
 सीo-- आक्षिप्ता इति । परमतिशयितं कोपनैः क्रुद्धैर्दन्तीन्द्रैराक्षिप्ता अपि । आक्षेप्तुं शुण्डेन गृहीता अपीत्यर्थः । पत्तयः पादचारिणः स्वस्य प्रभोः पुरः खड्गाघातैस्तदसून्दन्तीन्द्रप्राणानहरञ्जगृहुः ॥ 16.33 ॥  
 उत्क्षिप्य करिभि(8)र्दूरान्मुक्तानां योधिनां दिवि(9) ।  
 प्रापि जीवात्मभिर्दिव्या(10) गतिर्वा विग्रहैर्मही ॥ 16.34 ॥  
 {8.दूरम्.9.दिवः.10.दिव्याङ्गनाकण्ठपरिग्रहः,दिव्याङ्गनैषां विग्रहैः.}  
 अन्वयः- करिभिः उत्क्षिप्य दिवि दूरात् मुक्तानां योधिनां जीवात्मभिः दिव्या गतिः प्रापि, विग्रहैः मही प्रापि ।  
 सीo-- उत्क्षिप्येति । करिभिरुत्क्षिप्योत्थाप्य दिवि दूरान्मुक्तानां जीवात्मभिर्जिवैः प्राणैरिति यावत् । दिव्या स्वर्गिया गतिः प्रापि । विग्रहैर्देहैर्मही वा प्रापि प्राप्ता । कर्मणि लुङ् ॥ 16.34 ॥  
 खड्गैर्धवलधारालैर्निहत्य करिणां करान् ।  
 तैर्भुवापि(1) समं (2)विद्वान्संतोषं न भटा ययुः ॥ 16.35 ॥  
 {1.यैः.2.वृद्धं शस्त्र्या तान्पत्तयोऽहरन्.}  
 अन्वयः- भटाः धवलधारालैः खड्गैः भुवा समं विद्धान् करिणां करान् निहत्य अपि सन्तोषं न ययुः ।  
 सीo-- खड्गैरिति । भटा योद्धा धवलधारालैर्धवलां धारां लान्ति गृह्णान्ति तैः । शुभ्रधारैरित्यर्थः । अद्वितीयैः खड्गैः कृत्वा भुवा पृथिव्या समं विद्धान्प्रहृतान्करिणां कराञ्शुण्डान्निहत्यापि लवित्वापि सन्तोषं तृप्तिं न ययुः । अन्यानपि निहन्मीति बुद्धिमन्तो बभूवुरित्यर्थः ॥ 16.35 ॥  
 (3)आक्षिप्याभिदिवं नीताः पत्तयः करिभिः करः ।  
 दिव्याङ्गनाभिरादातुं रक्ताभि(4)र्द्रुतमीषिरे ॥ 16.36 ॥  
 {3.उत्क्षिण्य.4.वृतम्बरम्,व्याप्तमम्बरम्.}  
 अन्वयः- करिभिः करैः आक्षिप्य अभिदिवं नीताः पत्तयः रक्ताभिः दिव्याऽङ्गनाभिः द्रुतम् आदातुम् ईषिरे ।  
 सीo- आक्षिप्येति । करिभिः कर्तृभिः । करैर्दण्डैः कृत्वाक्षिप्योत्थाप्याभिदिवमाकाशसंमुखं नीताः प्रापिताः पत्तयः पादचारिणो रक्ताभिरनुरक्ताभिर्दिव्याङ्गनाभिर्द्रुतं शीघ्रमादातुं ग्रहीतुमीषिरे इष्टा बभूवुः । अहमेतान्ग्रहीष्यामि, अहमेतान्ग्रहीष्यामीति त्वरिता बभूवुः ॥ 16.36 ॥  
 धन्विनस्तुरगारुढा गजारोहाञ्शरैः क्षतान् ।  
 (5)प्रत्यैच्छन्मूर्च्छितान्भूयो योद्धुमाश्वसतश्चिरम् ॥ 16.37 ॥  
 {5.प्रत्यैक्षन्.}  
 अन्वयः- तुरगारुढा धन्विनः शरैः क्षतान् मूच्छितान् गजारोहान् योद्धुम् आश्वनसतः चिरं प्रत्यैच्छन् ।  
 सीo-- धन्विन इति । तुरगारुढा धन्विनो धनुर्धारिणो योधाः शरैः क्षतान् । अत एवन मूर्च्छितान्गजारोहान्यन्तृन्भूयोऽपि पुनरपि योद्धुमाश्वसतो जीवत एतादृशांश्चिरं प्रत्यैच्छन् । प्रतीक्षन्ते स्मेत्यर्थः ॥ 16.37 ॥  
 क्रुद्धस्य (1)दन्तिनः पर्त्तिर्जिघृक्षोरसिना करम् ।  
 निर्भिद्य (2)दन्तमुसलावारुरोह जिघृक्षया ॥ 16.38 ॥  
 {1.करिणः.2.दन्तमुसलान्,दन्तमुसलेन.}  
 अन्वयः- पत्तिः क्रुद्धस्य जिघृक्षोः दन्तिनः करन् असिना निर्भिद्य जिधृक्षया दन्तदमुसलौ आरुरोह ।  
 सीo-- क्रुद्धस्येति । पत्तिः पादचारी काश्चिद्योधः क्रुद्धस्यात एव जिघृक्षोर्गृहीतुमिच्छोर्दन्तिनः करं दन्तयोरधोभागम् । असिना निर्भिद्य अच्छित्वा जिघृक्षया प्रत्युत तस्यैव ग्रहीतुमिच्छया दन्तमुसलावारुरोहारुढवान् ॥ 16.38 ॥  
 खड्गेन (3)मूलतो हत्वा दन्तिनो (4)रदनद्वयम् ।  
 (5)प्रातिपक्ष्ये प्रवेष्टोऽपि पदातिर्निरगाद्द्रुतम् ॥ 16.39 ॥  
 {3.आमूलतः.4.अङ्ध्रिचतुष्टयम्.5.प्रपतिष्णोः.}  
 अन्वयः- प्रातिपक्ष्ये प्रविष्टः अपि पदातिः दन्तिनः रदनद्वयं खड्गेन मूलतः हत्वा द्रुतं निरगात् ।  
 सीo- खड्गेनेति । प्रातिपक्ष्ये शत्रुसम्बन्धिनि सैन्ये प्रविष्टोऽपि पदातिः पादचारी दन्तिनो गजस्य रदनद्वयं दन्तद्वयं खड्गेन कृत्वा मूलतो मूलाद्धत्वा भित्त्वा द्रुतं निरगान्निश्चक्राम । शत्रुसैन्यप्रविष्टस्य मरणमेव ध्रुवम्, तदस्य विपरीतमभूदित्यपिना द्योत्यते ॥ 16.39 ॥  
 करेण करिणा वीरः सुगृहीतोऽपि कोपिना ।  
 असिनासीञ्जहाराशु तस्यैव स्वयमक्षतः ॥ 16.40 ॥  
 अन्वयः- कोपिना करिणा करेण सुगृहीतः अपि वीरः असिना तस्य एव असून आशु जहार, स्वयम् अक्षतः (बभूव) ।  
 सीo-- करेणेति । कोपिना क्रुद्धेन करिणा दन्तिना कर्त्रा । करेण कृत्वा सुतरां गृहीतोऽपि वीरोऽसिना खड्गेन तस्यैव करिण एवासून्प्राणाञ्जहार हृतवान् । स्वयमक्षतोऽभूत् ॥ 16.40 ॥  
 (1)तुरङ्गी तुरगारुढं प्रासेनाहत्य वक्षसि ।  
 पततस्तस्य नाज्ञासी(2)त्प्रसघातं स्वके हृदि ॥ 16.41 ॥  
 {1.तुरगी.2.प्रासपातम्.}  
 अन्वयः- तुरङ्गी तुरगारुढं प्रासेन वक्षसि आहत्य पततः तस्य स्वके हृदि प्रासघातं व अज्ञासीत् ।  
 सीo- तुरङ्गीति । तुरङ्ग्यश्वारोहः कश्चिद्योद्धा तुरगारुढमश्ववारं प्रासेन कुन्तेन वक्षस्याहत्य ताडयित्वा पततस्तस्याश्ववारस्य कर्तृकं स्वक आत्मीये हृदि प्रासघातं कुन्तक्षतं नाज्ञासीन्न विजज्ञे । तदीयपतनजानन्दस्योद्वेलत्वादिति भावः ॥ 16.41 ॥  
 द्विषा प्रासहृतप्राणो वाजिपृष्ठदृढासनः ।  
 (3)हस्तोद्धृतमहाप्रासो (4)भुवि जीव(5)न्निवाभ्रमत् ॥ 16.42 ॥  
 {3.हस्तोद्धतमहाप्रासाः.4.भटः.5.अभवत्.}  
 अन्वयः-- द्विषा प्रासहृताप्राणः वाजिपृष्ठदृढासनः हस्तोद्धृतमहाप्रासः जीवन् इव भुवि अभ्रमत् ।  
 सीo-- द्विषिते । द्विषा शत्रुणा कृत्वा हृतप्राणो मारितः । तथा वाजिपृष्ठेऽश्वपृष्ठभागे दृढासनः प्रग्दृढासनत्वान्मृतत्वे दृढत्वं युक्तम् । तथा हस्त उद्धृतो महाप्रासो येन तथाभूतः कश्चिज्जीवन्निव भुव्यभ्रमत् । अश्वभ्रमणवशाद्भमञ्शवोऽशव इव लक्षित इति भावः ॥ 16.42 ॥  
 तुरङ्गसादिनं शस्त्रहृतप्राणं मतं भुवि ।  
 (1)अबद्धोऽपि महावाजी न(2) साश्रुनयनोऽत्यजत् ॥ 16.43 ॥  
 {1.अन्त्राद्यः.2.नात्रस्तनयनः.}  
 अन्वयः- अबद्धः अपि महावाजी साऽश्रुनयनः शस्त्रहृतप्राणं भुवि गतं तुरङ्गसादिनं न अत्यजत् ।  
 सीo-- तुरङ्गेति । अबद्धोऽप्यनिरुद्धोऽपि महावाजी महाश्वः साश्रुणी सबाष्पे नयने यस्य तथाभूतः सन् । शस्त्रहृतप्राणमत एव भुवि गतं तुरङ्गसादिनमश्ववारं नात्यजन्न जहौ । किन्तु तज्जीवनमपेक्षमाणस्तत्रैव तस्थावित्यर्थः ॥ 16.43 ॥  
 (3)भल्लेन शितधारेण भिन्नोऽपि रिपुणाश्वगः ।  
 नामूर्च्छत्कोपतो हन्तुमियेष (4)प्रपतन्नपि ॥ 16.44 ॥  
 {3.खड्गेन.4.च पतन्,निपतन्.}  
 अन्वयः-- रिपुणा शितधारेण भल्लेन भिन्नः अपि अश्वगः कोपतः न अमूर्च्छत् किन्तु अपतन् अपि (रिपुम्) हन्तुम् इयेष ।  
 सीo-- भल्लेनेति । रिपुणा कर्त्रा । शितधारेण तीक्ष्णधारेण भल्लेन भिन्नोऽपि विदारितोऽप्यश्वगस्तुरङ्गगामी कोपतः क्रोधवशान्नामूर्च्छन्न मुह्यति स्म । किन्तु प्रपतन्नप्यश्वादधः स्त्रंसमानोऽपि रिपुं हन्तुमियेषैच्छत् ॥ 16.44 ॥  
 मिथः (5)प्रासाहतौ वाजिच्युतौ भूमिगतौ रुषा ।  
 (6)शस्त्र्या युयुधतुः कौचित्कोशाकेशि भुजाभुजि ॥ 16.45 ॥  
 {5.प्रासहतौ प्रहारतः.6.शस्त्रैः.}  
 अन्वयः- मिथः प्रासाहतौ वाजिच्युतौ भूमि गतौ कौचित् रुषा (युतौ) शस्त्र्या युयुधतुः (अथ च) केशाकेशि भुजाभुजि (युद्धम् अभूत् ) ।  
 सीo-- मिथ इति । मिथोऽन्योन्यं प्रासेनाहतौ । अत एव वाजिभ्यां सकाशाच्च्युतावधः पतितौ । अत एव भूमिं गतौ कौचिद्योधौ रुषा युतौ सन्तौ शस्त्र्या खड्गपुत्र्या युयुधर्युयुधाते । अथ च केशाकेशि केशेषु केशेषु गृहीत्वा प्रवृत्तं यद्युद्धम्, भुजाम्यां भुजाभ्यां प्रहृत्य प्रवृत्तं यद्युद्धं तदभूत् । \`तत्र तेनेदमिति सरुपे' इति सूत्रेण समासः ॥ 16.45 ॥  
 रथिनो रथिभिर्बाणैर्हृतप्राणा दृढासनाः ।  
 (1)क्षतकार्मुकसंधानाः सप्राणा इव मेनिरे(2) ॥ 16.46 ॥  
 {1.कृत.2.रेजिरे.}  
 अन्वयः- रथिभिः बाणैः हृतप्राणाः (तथा) दृढासनाः क्षतकार्मुकसन्धानाः रथिनः सप्राणाः इव मेनिरे ।  
 सीo- रथिन इति । रथिभी रथारोहैः कर्तृभिः । बाणैः कृत्वा हृतप्राणास्तथा दृढासनाः क्षतं नष्टं कार्मुकसंधानं धनुःसज्जीकरणं येषामेवंभूता रथिनो रथारोहाः सप्राणा इव जीवन्त इव मेनिरे मताः । कर्मणि लिट् । द्रष्टृभिरिति शेषः ॥ 16.46 ॥  
 न रथी रथिनं भूयः प्राहरच्छस्त्रमूर्च्छितम् ।  
 प्रत्याश्वसन्त(3)मन्विच्छ(4)न्नातिष्ठद्युधि लोभतः ॥ 16.47 ॥  
 {3.मत्वैनम्.4.नागाद्युद्धमलोभतः.}  
 अन्वयः- रथी शस्त्रमूर्च्छितं रथिनं भूयः न प्रहरत्, युधि लोभतः प्रत्याश्वसन्तम् अन्विच्छन् अतिष्ठत् ।  
 सीo-- नेति । रथी रथारोहः शस्त्रेण मूर्च्छितमचेतितं रथिनं भूयो न प्राहरत् । किन्तु पुनरपि युधि लोभतो लोभेन । तृतीयार्थे तसिः । प्रत्याश्वसन्तं पुनरुज्जीवन्तमन्विच्छन्नपेक्षमाणः सन्नतिष्ठत् ॥ 16.47 ॥  
 अन्योन्यं रथिनौ कौचिद्(5)गतप्राणौ दिवं गतौ ।  
 एकामप्सरसं प्राप्य युयुधाते वरायुधौ ॥ 16.48 ॥  
 {5.हृतप्राणौ;हतप्राणौ.}  
 अन्वयः- वरायुधौ कौचित् रथिनौ अन्योन्यं गतप्राणौ दिवंगतौ एकाम् अप्सरसं प्राप्य युयुधाते ।  
 सीo- अन्योन्यमिति । वरायुधौ श्रेष्ठायुधौ कौचिद्रथिनावन्योन्यं परस्परेण कृत्वा गतप्राणौ गमितासू अत एव दिवं गतावेकामप्सरसं प्राप्य युयुधाते । अहमेतां ग्रहीष्यामि, अहमेतां ग्रहीष्यामीति वदन्तौ कलहं चक्रतुरित्यर्थः ॥ 16.48 ॥  
 मिथोऽर्धचन्द्रनिर्लूनमूर्धानौ (1)रथिनौ (2)रुचा ।  
 (3)खेचरौ भुवि नृत्यन्तौ स्वकबन्धावपश्यताम् ॥ 16.49 ॥  
 {1.रुषितौ.2.रुषा.3.खचरैः.}  
 अन्वयः-- मिन्दः अर्धचन्द्र विर्लूनमूर्धानौ (अत एव) खेचरौ रुचा (वृतौ) रथिनौ भुवि नृत्यन्तौ स्वकबन्धौ अपश्यताम् ।  
 सीo-- मिथ इति । मिथोऽन्योन्यमर्धचन्द्रेण तदाकारबाणेन निर्लूनमूर्धानौ छिन्नमस्तकावत एव खेचरावाकाशचारिणौ रुचा कान्त्या युतौ कौचिद्रथिनौ रथारोहौ कर्तारौ । भुवि नृत्यन्तौ गात्रं विक्षिपन्तौ स्वकबन्धौ शिरोरहितस्वदेहौ कर्म । अपश्यतां दृष्टवन्तौ ॥ 16.49 ॥  
 रणाङ्गणे शोणित(4)पङ्कपिच्छिले कथं कथं चिन्ननृतुर्धृतायुधाः ।  
 नदत्सु तुर्येषु परेतयोषितां गणेषु गायत्सु कबन्धराजयः ॥ 16.50 ॥  
 {4.शोभित.}  
 अन्वयः- तूर्येषु नदत्सु परेतयोषितां गणेषु गायत्सु (सत्सु) धृतायुधाः कबन्धराजयः शोणितपङ्कपिच्छिले रणाऽङ्गणे कथं कथञ्चित् ननृतुः ।  
 सीo- रणेति । तूर्येषु नदत्सु सत्सु, परेतयोषितां भूताङ्गनानां गणेषु गायत्सु सत्सु, धृतायुधाः कबन्धराजयः शिरोरहितदेहपङ्क्तयः शोणितपङ्कपिच्छिले रुधिरकर्दमलिप्ते । अनेन स्निग्धत्वमुक्तम् । रणाङ्गणे संग्रामचत्वरे कथं कथंचिन्महता कष्टेन ननृतुर्गात्रं विचिक्षिपुः । भूमेरतिस्निग्धतया पादयोः स्यैर्येण स्थापनासम्भवान्नृत्ये प्रसत्नो योग्य इति भावः । एषां श्लोकानां स्फुटार्थत्वाद्विस्तरेण विवृतिर्नोक्ता । प्रसङ्गाद्वक्तव्यनिर्धारणेन लाघवाद्यकारि । अथः क्षन्तव्यमित्यलम् । उपजातिर्वृत्तम् ॥ 16.50 ॥  
 इति सुररिपुर्वृत्ते युद्धे सुरासुरसैन्ययो  
 रुधिरसरितां मज्जद्दन्तिव्रजेषु तटोष्वलम् ।  
 अरुणनयनः (1)क्रोधाद्भीमभ्रमद्भृकुटीमुखः  
 सपदि ककुभामीशानभ्यागमत्सयुयुत्सया ॥ 16.51 ॥  
 {1.क्रोधापीनभ्रमद्भृकुटीमुखः;क्रोधासीनभ्रमद्धृकुटीमुखाः.}  
 अन्वयः-- इति सुराऽसुरसैन्ययोः युद्धे वृत्ते (तथा) रुधिरसरितां तटेषु मज्जद्दन्तिव्रजेषु (सत्सु) अलं क्रोधात् अरुणनयनः भीमभ्रमद्भृकुटीमुखः सुररिपुः युयुत्सया सपदि ककुभाम् ईशम् अम्यागमत् ।  
 सीo-- इतीति । इति पूर्वोक्तप्रकारेण सुरासुरसैन्ययोर्देवदैत्यसैन्ययोर्युद्धे संग्रामे वृत्ते भूते सति । तथा रुधिरसरितां शोणितनदीनां तटेषु मज्जन्तो निमग्नीभवन्तो दन्तिव्रजा गजसमूहा येषु तथाभूतेषु सत्सु । अलमतिशयेन क्रोधाद्धेतोररुणनयनो रक्तलोचनः । तथा भीमे भयानके भ्रमती विवर्तमाने भृकुटीमुखे भृकुट्योरग्रे यस्य तथोक्तः स सुररिपुस्तारको युयुत्सया योद्धुमिच्छया सपदि तत्क्षणमेव ककुभां दिशमीशानिन्द्रादीनष्टदिक्पालानभ्यागमत्संमुखमाजगाम । हरिणीवृत्तम्- \`रसयुगहयैर्न्सौ म्नौ स्लौ गो यदा हरिणी तदा' इति लक्षणात् ॥ 16.51 ॥  
 इति श्रीपर्वणीकरोपनामकश्रीलक्ष्मणभट्टात्मजसतीगर्भसम्भव-  
  श्रीसीतारामकविविरचितया संजीविनीसमाख्यया व्याख्यया  
   समेतः श्रीकालिदासकृतौ कुमारसम्भवे-महाकाव्ये  
   सुरासुरसैन्यसंग्रामवर्णनं नाम षोडशः सर्गः ॥







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

   ***सप्तदशः सर्गः***




 इदानीं तारकवधं चिकीर्षुस्तत्रभवान्कालिदासः सप्तदशतमं सर्गमारभते--  
 दृष्ट्वाभ्युपेतमथ (1)दैत्यपतिं पुरस्ता-  
 त्सङ्ग्रामकेलिकुतुकेन घन(2)प्रमोदम् ।  
 योद्धुं मदेन मिमिलुः ककुभामधीशा  
 बाणान्धकारितदिगम्बरगर्भमेत्य(3) ॥ 17.1 ॥  
 {1.तं च पतिम्.2.प्रसादम्.3.भक्तिम्.}  
 अन्वयः- अथ ककुभाम् अधीशाः संग्रामकेलिकुतुकेन घनप्रमोदं भाणाऽन्धकारितादिगम्बरगमंम् (तथा) अम्युपेतं दैत्यपतिं पुरस्तात् दृष्ट्वा योद्धुम् एत्य मदेन मिमिलुः ।  
 सीo-- दृष्ट्वेति । अथ तारकसंमुखगमनानन्तरम् । एते ककुभामधीशा इन्द्रादयोऽटौ दिक्पालाः । संग्रामः समरः स एव केलिः क्रीडा । न तु प्रयत्नसाध्यं कर्मेति भावः । तत्र यत्कुतुकं कौतूहलम् । तदनुभवहेतुक उत्साह इति यावत् । तेन घनः सान्द्रः बहल इति यावत् । यः प्रमोद आनन्दः स यस्य । तथा बाणैरन्धकारितः संजातान्धकारीकृतो दिशामम्बरस्य च गर्भः कुक्षिः । मध्य इति यावत् । येन । तथाभ्युपेतं संमुखमागतं दैत्यपतिं तारकं दृष्ट्वा विलोक्य योद्धुं संप्रहतुं मदेन गर्वेण । वीररसानुभावेनेति यावत् । मिमिलुः संयुयुजुः । सर्गेऽस्मिन्वसन्ततिलका वृत्तम्-- \`उक्ता वसन्ततिलका तभजा जगौ गः' इति लक्षणात् ॥ 17.1 ॥  
 देवद्विषां परिवृढो विकटं विहस्य  
 बाणावलीभि(4)रमरान्विकटान्ववर्ष ।  
 शैलानिव (5)प्रवरवारिधरलो गरिष्ठा-  
 नद्भिः पराभिरथ गाढमनारताभिः ॥ 17.2 ॥  
 {4.अभितः कुपितो ववर्ष.5.प्रबलवारिधरो गरिष्ठानम्भस्ततीभिः,प्रचुरवारिधरो गरिष्ठानम्भस्तनीभिः.}  
 अन्वयः-- अथ देवद्विषां परिवृढ विकटं विहस्य प्रवरवारिधरः गरिष्ठान् शैलान् पराभिः अनारता भिः अद्भिः इव विव्यहान् अमरान् बाणावलीभिः गाढं ववर्ष ।  
 सीo-- देवेति । अथानन्तरं देवद्विषामसुराणां परिवृढो नायकस्तारको विकटं यथा स्यत्तथा । \`वकटः सुन्दरे प्रोक्तो विशालविकरालयोः' । इति विश्वः । विहस्य हसित्वा । अट्टाट्टहासं कृत्वेत्यर्थः । अट्टाट्टहासोऽत्र रुडभिव्यञ्जकः. न तु सुरसैन्यविषयिणोऽवहेलनस्य । तत्र शाङ्करैरधिष्ठितत्वात् । विहस्येत्यत्र वेर्व्यथंत्वं नाशङ्कनीयम् । विकटत्वेऽपि विशेषाधानात् । प्रवरः प्रकर्षेण श्रेष्ठः । वर्षाकालिक इति यावत् । स चासौ वारिधरो मेघो गरिष्ठानतिशयगुरुञ्शैलान् । उद्दिश्येति शेषः । पराभिरूत्कृष्टाभिरनारताभिर्निरन्तरं पतन्तीभिरद्भिर्जलैरिव विकटान्करालानमरानिन्द्रादिदेवान् । उद्दिश्येति शेषः । बाणावलीभिः शरपंक्तिभिः कृत्वा ववर्ष वृष्टिमकार्षीत् ॥ 17.2 ॥  
 जम्भद्विषत्प्रभृतिदिक्पतिचापमुक्ता  
 बाणाः शिताः(1) (2)दनुजनायकबाणसङ्घान् ।  
 अह्नाय तार्क्ष्यनिवहा इव नागपूगा-  
 न्सद्यो विचिच्छिदुरलं कणशो रणान्ते ॥ 17.3 ॥  
 {1.शिताम्.2.असुरराजकबाण.}  
 अन्वयः- दनुजनायकबाणसङ्घान् जम्भद्विषत्प्रभृतिदिक्पतिचापमुक्ताः शिताः बाणाः नागपूगान् अह्नाय तार्क्ष्यनिवहा इव रणाऽन्ते सद्यः अलं कणशः विचिच्छिदुः ।  
 सीo-- जम्भद्विषदिति । दनुजानां दैत्यानां नायकस्य स्वामिनस्तारकस्य सम्बन्धिनो बाणसङ्घाञ्शरसमूहान्कर्मभूतान् । जम्भद्विषत्प्रभृतयो महेन्द्रादयो ये दिक्पतयो दिगधिपास्तैः कर्तृभिः । चापेभ्यो मुक्ता विसृष्टाः शितास्तीक्ष्णा बाणाः शराः । नागपूगान्सपंव्रजान् । \`नागः पन्नगमातङ्गक्रूरचारिषु तोयदे' । इति । \`पूगस्तुक्रमुके वृन्दे' । इति च विश्वः । अह्नाय शीघ्रम् । \`द्राग्झटित्यञ्जसाह्नाय' इत्यमरः । तार्क्ष्यनिवहा गरुडसमूहा इव । \`तार्क्ष्यं रसाञ्जने ताक्ष्यों गरुडे गरुडाग्रजे' । इति विश्वः । रणान्ते संग्राममध्ये सद्यः सपद्यलमतिशयेन कणशो विचिच्छिदुर्बिभिदुः । कणश इति \`बह्वल्पे-' ति शस् ॥ 17.3 ॥  
 (1)तान्प्रज्वलत्फलमुखैर्विषमैः(2) सुरारि-  
 नामाङ्कितैः पिहितदिग्गगनान्तरालैः ।  
 (3)आच्छादितस्तृणचयानिव (4)हव्यवाह-  
 श्चिच्छेद सोऽपि सुरसैन्यशराञ्शरौघैः ॥ 17.4 ॥  
 {1.ते,तैः.2.विशिखैः सुरारिम्,समरेऽसुरारिम्.3.प्राच्छादयंस्तृणचयैस्वि.4.हव्यवाहम्.}  
 अन्वयः- सः अपि प्रज्वलत्फलमुखैः विषमैः सुराऽरिनामाऽङ्कितैः पिहितदिग्गगनाऽन्तरालैः शरौघैः तान् सुरसैन्यशरान् आच्छादितः हव्यवाहः तृणचयान् इव चिच्छेद ।  
 सीo-- तानिति । सोऽपि तारकोऽपि प्रकर्षेण ज्वलन्ति दीप्यमानानि फलानां फलकानाम् । अयोनिर्मितपुरोभागानामिति यावत् । \`फलं हेतुकृते जातीफले फलकसस्ययोः' इति मेदिनी । मुखान्यप्राणि येषाम् । अथ ऐव विषमैर्दुःसहैः । तथा सुराऽरिनाम्ना तारक इति व्रगपाट्याङ्किवैपुंक्तैः । तथा पिहितमाच्छादितं दिशां गगनस्याम्बरस्य चान्तरालं मध्यं यैस्तयाभूतैः शरौघैर्बाणसङ्घैः कृत्वा तानद्विवीयान्सुरसैन्यस्य देवसैन्यस्य शरान् । आच्छादित उपर्यावृतो हव्यवाहोऽग्निस्तृणवयानिव धासराशीनिव । चिच्छेद ज्वालयति स्मेत्यर्थः । हव्यवाहस्य तृणवयमस्मीकरणे यावान्प्रयत्न उद्भवति तावानेव सुरशरभस्मसात्करणे । इत्यतोऽसुरबाणानां सामर्थ्यातिशयो ध्वन्यत इत्यलंकारेण वस्तुध्वनिः ॥ 17.4 ॥  
 दैत्येश्वरो ज्वलितरोषविशेषभीमः  
 सद्यो मुमोच युधि यान्विशिखान्सहेलः(5) ।  
 ते प्रापुरुद्भटभुजङ्गमभीमभावं  
 (6)गाढं बबन्धुरपि तां(7)स्त्रिदशेन्द्रमुख्यान् ॥ 17.5 ॥  
 {5.सहेलम्.6.वाढम्.7.त्रिदिवेन्द्र.}  
 अन्वयः-- ज्वलितरोषविशेषभीमः दैत्येश्वरः युधि सहेलः यान् विशिखान् मुमोच, ते सद्यः उद्भटभुजङ्गमभीमभावं प्रापुः । (अथ च) त्रिदशेन्द्रमुख्यान् तान् गाढं बबन्धुओः अपि ।  
 सीo-- दैत्येश्वर इति । ज्वलितः प्रदीप्तो यो रोषः क्रोधः । \`कोपक्रोधामर्षरोषप्रतिघाः' इत्यमरः । तस्य विशेष आधिक्यं तेन भीमो घोरो दैत्येश्वरस्तारकः । युधि युद्धविषये सहेलः किमेतद्युद्धमित्यनादरसहितः सन् । यान्विशखान्बाणान् । \`विशिखो लोमश शरे' इति विश्वः । मुमोच विससर्ज । तेशराः सद्यः सपद्युद्भटा विकटा ये भुजंगमाः सर्पाः, भीमा भयानकास्तदुभयभावं तदुभयत्वं प्रापुः । सत्यपि भुजंगमत्वे भीमत्वस्यैच्छिकत्वात्पृथग्व्यपदेशः । अथ च त्रिदशेन्द्रमुख्यानिन्द्रप्रभृतींस्तान्देवान्गाढं दृढं यथा तथा बबन्धुरपि । अपिरत्र प्राप्तिक्रियापेक्षया समुच्छयार्थः । \`अपिः संभावनाप्रश्नशङ्कागर्हासमुच्चये' । इति विश्वः । इन्द्रप्रभृतयो देवास्तारकोन्मुक्तनागपाशबद्धा बभूवुरित्यर्थः ॥ 17.5 ॥  
 ते नागपाशविशिखैरसुरेण बद्धाः  
 (1)श्वासानिलाकुलमुखा विमुखा (2)रणस्य ।  
 दिङ्नायका बलरिपुप्रमुखाः स्मरारि-  
 सूनोः समीपमगमन्विपदन्तहेतोः ॥ 17.6 ॥  
 {1.श्वासाकुल.2.रणान्तात्.}  
 अन्वयः- असुरेण नागपाशविशिखैः बद्धाः श्वासाऽनिलाकुलमुखाः (अत एव) रणस्य विमुखाः बलरिपुप्रमुखाः दिङ्नायकाः विपदन्तहेतोः स्मराऽरिसूनोः समीपम् अगमन् ।  
 सीo-- त इति । असृरेण तारकेण नागपाशविशिखैर्नागपाशरुपबाणैः कृत्वा बद्धाः । अत एव श्वासानिलैर्निःश्वासपवनैराकुलानि व्यप्तानि मुखानि येषाम् । अथ एव रणस्य विमुखाः पराङ्मुखाः । भीतस्य च रणवैमुख्यं नानुचितमिति भावः बलरिपुप्रमुखा इन्द्रप्रभृतदयो दिङ्नायका अष्टदिगधिपाः कर्तारः विपदोऽन्तो नाशः स एव हेतुः कारणं तस्मात्स्मरारिसनोः कुमारस्य समीपं संनिधिमगमन्प्रापुः ॥ 17.6 ॥  
 दृष्टिप्रपातवशतोऽपि पुरारिसूनो-  
 स्ते नागपाशघनबन्धविपत्तिदुःखात् ।  
 इन्द्रादयो मुमुचिरे स्वयमस्य देवाः  
 सेवां (1)व्यधुर्निकटमेत्य महाजिगीषोः ॥ 17.7 ॥  
 {1.व्यघुश्च पुनरेत्य.}  
 अन्वयः- ते इन्द्रादयः देवाः पुराऽरिसूनोः दृष्टिप्रपातवशतः अपि नागपाशघनबन्धविपत्तिदुःखात् मुमुचिरे (अथ) महाजिगीषोः स्वयं विकटम् एत्य सेवां व्यधुः ॥ 17.7 ॥  
 सीo-- दृष्टीति । त इन्द्रादयो देवाः पुरारिसूनोस्त्रिपुरशत्रुपुत्रस्य दृष्टिर्नेत्रम् । \`स्त्रियां दृष्टिः स्त्रियां बुद्धो लोचने दर्शनेऽपि च' इति विश्वः । तस्य प्रपातः पतनं तस्य वशतो वशेन प्रभुत्त्वेन । प्रभावेणेति यावत् । \`वशं मिथ्याप्रभुत्वयोः' इति विश्वः । नागपाशेन घनो दृढो बन्धो बन्धनमेव विपत्तिस्तेन यद्धुःखं ततस्तस्मान्मुमुचिरे मुक्ताः अथ च महाजिगीषोरस्य कुमारस्य स्वयमात्मना न तु परोक्षेण निकटं सांनिध्यमेत्यगत्य सेवां सेनवम् । स्तुतिमिति फलितोऽर्थः व्यधुश्चक्रुः ॥ 17.7 ॥  
 (2)उद्दीप्तकोपदहनोऽथ सुरेन्द्रशत्रु-  
 रह्नाय सारथिमवोचत चण्डबाहुः ।  
 बद्धा मया सुरपतिप्रमुखाः प्रसह्य  
 बालस्य धूर्जटिसुतस्य निरीक्षणेन ॥ 17.8 ॥  
 मुक्ता बभूवुरधुना तदिमान्विहाय  
 कर्तारम्यमुं (3)समरभूमिपशूपहारम् ।  
 तत्स्यन्दनं सपदि वाहय शंभुसूनुं  
 द्रष्टास्मि दर्पितभुजाबलमाहवाय ॥ 17.9 ॥  
 {2.उद्यत्प्रकोपदहनोऽथ सुरेन्द्रः शत्रुः,उद्दण्डकोपदहनोऽप्यसुरेनद्रसूनुः.3.अहम्.}  
 अथ युग्मेनाह--  
 अन्वयः- अथ उद्दीप्तकोपदहनः चण्डबाहुः सुरेन्द्रशत्रुः अह्नाय (भो सारथे !) मया प्रसह्य बद्धाः सुरपतिप्रमुखाः बालस्य धूर्जटिसुतस्य निरीक्षणेन मुक्ताः बभूवुः । तत् अधुना इमान् विहाय आहवाय दर्पितभुजाबलम् अमुं शम्मुसूनुं द्रष्टास्मि । (अथ च) समरभूमिं पशूपहारं कर्तास्मि तत् सपदि स्पन्दनं वाह्य इति सारथिम् अवोचत ॥ 17.8 - 17.9 ॥  
 सीo- उद्दीप्तेति । मुक्ता इति च । अथ नागापाशविमोचनानन्तरम् । उद्दीप्तः प्रदीप्तः कोप एव दहनोऽग्निर्यस्य । तथा चण्डौ प्रचण्डौ बाहू यस्य । एवंभूतः सुरेन्द्रशात्रुस्तारकोऽह्नाय झटिति \`भो सारथे' मया प्रसह्य बलाद्वद्धा नागपाशवशीकृताः सुरपतिप्रमुखा इन्द्रादयो देवा बालस्य शिशोः, न तु यूनः धूर्जटिसुतस्य शिवपुत्रस्य निरोक्षणेन दर्शनमात्रेण, न तु प्रत्यस्त्रादिप्रयत्नेन, मुक्ता बभूवुः । अनेन शिशुनात्मनिराक्षणेनैव स्वपक्षवर्तिनो देवा मोचिता अतो महाधन्योऽयमिति भावः । तत्तस्मान्मदोवशत्रूणां पक्षवृत्तित्वेन कृतनागपाशमोवनरुपापराओधादिमान्पुरोवर्तिन इन्द्रादिदेवान्विहाय पिरत्यज्य । आहवाय । मया सहाहवं कर्तुपित्यर्थः । दर्पितमभिमानमूलकं भुजाबलं बाहुबलं बाहुवीर्य यस्य न तु तत्वतः, तथाभूतममुं पुरोवर्तिनं शम्भुसूनुं द्रष्टास्मि द्क्ष्यामि । लुट उतमैकवचनम् । अथ च समरभमौ संग्रामभुवि ये पशवो गृध्रादयस्तेषामुपहारमुपदारुपं कर्तास्मि करिष्यामि । प्रगवलोकितमेनमत्र हत्वा संङ्ग्रामभूमिस्थेभ्यो विहङ्गेभ्योऽत्तुं विभज्य दास्यामीत्यर्थः । तत्तस्मादेवंकार्यत्वात्सपदि सद्य एव स्यन्दनं रथं वाहय प्रापय । अवश्यकर्तव्ये विलम्बानौचित्यादिति भावः । इति सार्धैकपद्योक्तं सारथिमवोचत जगाद । \`नियन्ता प्राजिता यन्ता सूतः क्षता च सारथिः' इत्यमरः ॥ 17.8 - 17.9 ॥  
 तत्स्यन्दनः सपदि सारथिसंप्रणुन्नः  
 (1)प्रक्षुब्धवारिधरधीरगभीरघोषः ।  
 (2)चण्डश्चचाल दलिताखिलशत्रुसैन्य-  
 मांसास्थिशोणित(3)विपङ्कविलुप्तचक्रः ॥ 17.10 ॥  

{1.प्रारब्ध.2.चण्डं.3.शोणितसुपङ्कविलुप्तवेगः,शोणितपङ्कविलुप्तचक्रः.}  
 अन्वयः-- प्रक्षुब्धवारिधरधीरगभीरषोषः (तथा) दलिताऽखिलशत्रुसैन्यमांसाऽस्थिशोणितविपङ्कविलुप्तचक्रः चण्डः तत्स्यन्दनः सपदि सारथिसंप्रणुन्नः चचाल ।  
 सीo-- तत्स्यन्दन इति । प्रक्षुब्धः कोपाविष्टः । अनेन प्रलयकालीन इति व्यज्यते प्रायस्तत्रैव तस्य क्रोधाविष्टत्वदर्शनात् । यो वारिधरो मेधस्तस्य घोष इव धीरो गभीरो धनश्च घोषो यस्य तथोक्तः । तथा दलितं चूर्णीकृतमखिलं समस्तं यच्छत्रसैन्यं तस्य मांसमस्थीनि शोणितविपङ्को रुधिरकर्दमश्चेत्येतैर्विलुप्तानि चक्राणि चरणानि यस्य । अथ एव चण्डः प्रचण्डस्तत्स्यन्दनस्तारकरथः सपदि स्वामिनो।ञनुशासनक्षण एव न तु मुहूर्तमात्रं स्थित्वेति भावः । सारथिना संप्रणुन्नश्चलितुं नोदितः सन् चचाल ॥ 17.10 ॥  
 दृष्ट्वा रथं प्रलयवातचलद्गिरीनद्र-  
 कल्पं दलद्वलविराव(1)विशेषरौद्रम् ।  
 अभ्यागतं सुररिपोः सुरराजसैन्यं  
 क्षोभं जगाम परमं भयवेपमानम् ॥ 17.11 ॥  
 {1.विराम.}  
 अन्वयः- प्रलयवातचलद्गिरीन्द्रकल्पं (तथा) दलाकालविरावविशेषरौद्रम् अभ्यागतं सुररिपोः रथं दृष्ट्वा भयवेपमानं सुरेराजसैन्यं परमं क्षोभं जगाम ।  
 सीo-- दृष्ट्वा । प्रलयवातेन युगान्तकालप्रभञ्जनेन चलतोड्डीयमानेन गिरीन्द्रकल्पं गिरीन्द्रेण हिमालयेनेषन्न्यूनम् । हिमालयौपम्यं धवलवसनवेष्टितत्वात् । \`ईषदसमाप्तौ कल्पप्' इति कल्पप्प्रत्ययः । तथा दलतामुपरि वेगपूर्वकवशाच्चूर्णीभवतं बलानां देवसैन्यानां यो विरावो हाहाहाहेति रुदितं तेन कृत्वा विशेषरौद्रमतिशयभयानकमात्मीयघोरारवरौद्रत्वाश्रयीभूत्वेऽप्यतिजवप्रपतनचूर्णीकृतसकलसुरसैन्यविहितमहाघोरविरावधारणाजनितरौद्रत्वधारणानुकूलव्यापाराश्रयीभूतमित्यर्थः । तथाभ्यागतं संमुखमागतं सुररिपोस्तारकस्य रथं दृष्ट्वा भयेन वेपमानं कम्पमानं सुरराजस्य महेन्द्रस्य सैन्यं सेनाजसमूहः कर्तृ । परममतुलं क्षोभं व्यथां जगाम प्राप । तदीयरथावलोकनादेव क्षोभप्राप्तिः किं पुनस्तदीयाकृतिविलोकनादिति भावः ॥ 17.11 ॥  
 प्रक्षुभ्यमाणमवलोक्य दिगीशसैन्यं  
 शंभोः सुतं (2)कलहकेलिकुतूहलोत्कम् ।  
 उद्दामदोःकलितकार्मुकदण्डचण्डः  
 प्रोवाच वाचमुपगम्य स कार्त्तिकेयम् ॥ 17.12 ॥  
 {2.शम्भुतान्तव शिशो.}  
 अन्वयः- स दिगीशसैन्यं प्रक्षुभ्यमाणम् अवलोक्य उद्दामदोःकलितकार्मुक दण्डचण्डः कलहकेलिकुतूहलोत्कं शम्भोः सुतं कार्त्तिकेयम् उपगम्य वाचं प्रोवाच ।  
 सीo-- प्रक्षुभ्यमाणमिति । स तारको दिगीशसैन्यं देवसैन्यं प्रकर्षेण क्षुभ्यमाणं क्षोभं प्राप्नुवत् । विभ्यदिति यावत् । क्षुभ्यतेर्दैवादिकत्वं तदाकृतिगणत्वाद्धोध्यम् । तथाभूतमवलोक्य दृष्ट्वोद्दामदोरुद्भटयोर्दोष्णोर्बाह्वोः कलितेन निहितेन कार्मुकरुपदण्डेन चण्डः सन् । कलहः संग्रामरुपो विग्रहः स एव केलिः, न तु प्रयत्नसाध्यं कर्म, तत्र यत्कुतूहलं तत्रोत्कम् । तदभिलाषुकमित्यर्थः । तथा शंभोः शिवस्य सुतं पुत्रम् । अनेन तारकवीररसस्यानुभाव उक्तः । कार्त्तिकेयं कुमारमुपगम्य समीपं गत्वा वाचं प्रोवाचावोचत् ॥ 17.12 ॥  
 इतः परम् \`रे' इत्यादिभिस्त्रिभिः श्लोकैर्वाचमेव प्रपञ्चयति -  
 रे (1)शंभुतापसशिशो ! बत मुञ्च मुञ्च  
 दोर्दर्पमत्र(2) विरम (3)त्रिदिवेन्द्रकार्यात् ।  
 (4)शस्त्रैः किमत्र भवतोऽनुचितै(5)रतीव  
 (6)बालत्वकोमलभुजातुलभारभूतैः ॥ 17.13 ॥  
 {1.शम्भुतान्तव शिशौ.2.दोहृद्यम्.3.त्रिदिवेश.4.शश्वत्.5.असारैः,चरित्रैः.6.बालत्वकोमलभुजाक्लमभारभूतैः,बालाब्जकोमलभुजाक्रमभीरुभूतैः.}  
 अन्वयः-- रे शम्भुतापसशिशो ! अत्र दोर्दर्प मुञ्च मुञ्च (अथ च) त्रिदिवेन्द्रकार्यात् विरम । अतीव बालत्वकोमलभुजाऽतुलभारभूतैः अत्र भवतः अनुचितैः शस्त्रैः किम् ?  
 सीo-- रे इति । रे इति नीचोक्तिसंबोधने । भोः शंभुतापसशिशो शंभुः शिवः स एव तापसस्तपस्त्री । अनेन महाकृपणत्वं व्यज्यते । तस्य शिशो ! कौमारवस्थानुभवरासक, अत्र मयि विषये । विधीयमानमिति शेषः । दोर्दर्प भुजदण्डगतवीर्यहेतुकमभिमानम् । \`दर्पोऽहंकारकस्तूर्योः' इति विश्वः । मुञ्च मुञ्च, सर्वथैव मुञ्चेत्यर्थः । अथ च त्रिदिवेन्द्रकार्यान्मदीयवधरुपमहेन्द्रविधेयाद्विरमम् । अनुद्युक्तो भवेत्यर्थः । \`व्याङ्परिभ्यो रमः' इति परस्मैपद । नन्वनेकसाधनकर्माश्रयीभूतत्वेन त्वदीयवधं चिकीर्षुरहं कथं विरमामीत्याशङ्क्य न हि तव साधनानि मयि विषये परिपक्वि माणि भवि ष्यन्तीत्याह-अतीव बालस्य भवतः सबन्धिनोः कोमलभुजबोर्बालत्वादतिशयपेलवबाह्वोरतुलं बहुभारभूतैः । दुर्वहैरित्यर्थः । अथ एवात्र मय्यनुचितै रयोग्यैः शस्त्रै कृपाणप्रभृतिभिः किम् अपि तु न किमपीति भावः ॥ 17.13 ॥  
 (4)एवं त्वमेव(5) तनयोऽसि गिरीशगौर्योः  
 किं यासि कालिविषयं विषमैः शरैर्मे ।  
 (6)सङ्ग्रामतोऽपसर जीव पितुर्जनन्या  
 (7)स्तूर्ण प्रविश्य वरमङ्कतलं विधेहि ॥ 17.14 ॥  
 {4.एकः.5.एकतनयः.6.तत्रासनः.7.पूर्णम्.}  
 अन्वयः- (रे शिशो !) एवं विषमैः मे शरैः कालिविषयं किं यासि ? (यतः) किरीशगौर्योः त्वम् एव तनयः असिं । (रे शिशो! संग्रामतः) अपसर, जीव । पितुः जनन्या अङ्कतलं तूर्ण प्रविश्य वरं विधेहि ।  
 सीo-- एवमिति । रे शिशो, एवं नाम मद्विषयको यो दोर्दर्पस्तस्याङ्गीकारे रसिकः । त्वमिति शेषः । \`एवं प्रकारोपमयोरङ्गीकारावधारणे' इति विश्वः । विषमैदुःसहैर्मे मम शरैर्बाणैः कृत्वा कालविषयं दण्डधरदेशं संयमिनीं पुरीमित्यर्थः । किं किमर्थं यासि प्राप्नोषि । \`नीवृज्जनपदो देशविषयौ तूपवर्तनम्' इत्यमरः । ननु कालिविषयप्राप्तौ कैव नः खलु वीराणां हानिरित्याशङ्क्याह-यतो गिरीशगौर्योः शिवपार्वत्योः । अत्र गिरीशस्याभ्यर्हितत्वाद्वह्वचोऽपि पूर्वनिपातः । त्वमेव तनयोऽसि पुत्रोऽसि । अथ कृच्छ्रलब्धैकपुत्रस्य वृद्धस्य तनयकर्मककालविषयप्राप्तिरतिदुःखावहा भवतीति भावः । एतेन मया सह भवता न कदापि योद्धव्यमिति व्यज्यते । तर्हि किं कर्तव्यं मयेत्यत्राह-संग्रामत इति । रे शिशो! संग्रामतः समरसकाशादपसर पलायस्व । मदर्गे मा तिष्ठेत्यर्थः । अथ एव जीव प्राणान्धरस्व । इथः पलायनमेव तव परमे जीवातुरिति भावः । ननु पलायनपूर्वकजीवनेन कः पुरुषार्धो भविष्यतीत्यत आह-पितुरिति । पितुर्जनकस्य । तथा जनन्या मातुश्च । अङ्कतलमुत्सङ्गतलं तूर्ण शीघ्रं प्रविश्योपविश्य वरं श्रेष्ठम् । कृतार्थमिति यावत् । विधेहि कुरु । पुत्रस्यायमेव परमो धर्मः, यन्मातापित्रोर्येन केनापि सद्व्यपारेण चित्तस्य परितोषकृत्याश्रयो भवति । कथं संग्रामतः पलायनं सद्व्यापारपदवाच्यमित्यस्याः शङ्कायाः पूर्वश्लोके तापसपदेन निवर्तितत्वात् ॥ 17.14 ॥  
 सम्यक्स्वयं किल विमृश्य गिरीशपुत्र !  
 जम्भद्विषोऽस्य जहिहि प्रतिपक्षमाशु ।  
 एष स्वयं पयसि मज्जति (1)दुर्विगाह्ये  
 पाषाणनौरिव निमञ्जयते पुरा त्वाम् ॥ 17.15 ॥  
 {1.दुर्विगाहे,दुर्हिगाढे.}  
 अन्वयः- हे गिरीशपुत्र ! (त्वम्) सम्यक् विमृश्य अस्य जभ्यद्विषः प्रतिपक्षं (माम्) स्वयं किल आशु जहिहि । (रे शिशो !) एषः पुरा दुर्बिगाह्ये पयसि पाषाणनौः इव स्वयं मज्जति, त्वां च विमज्जयते ।  
 सीo-- सम्यगिति । भो गिरीशपुत्र शिवपुत्र ! त्वं सम्यक्साधु यथा स्यात्तथा विमृश्य विचार्य । साधुविचारणमत्रोदर्कविचारणम् । तत्कृत्वास्य पुरोवर्तिनो जम्भद्विष इन्द्रस्य प्रतिपक्षं मां स्वयं किलात्मनैव, न तु परोक्षेण । प्रयोज्यकर्त्रेति यावत् । आशु सत्वरं जहिहि नाशय । साधु विचार्यैव मदीयहननकृत्याश्रयो भव । \`सहसा विदधीत न क्रियामविवेकः परमापदां पदम् । वृणते हि विमृस्यकारिणं गुणलुब्धाः स्वयमेव संपदः ।' न्यायादिति भावः । प्रस्तुतेर्विमृश्य करणेन कैव विपत्तिरित्याशङ्क्याह-- एष इति । रे शिशो, एष जम्भद्विट् पुरोऽग्रे दुःखेन कृच्छ्रेण विगाह्य उत्तार्य पयसि नीरे । मदीयनाराचवर्षणरुप इत्यर्थः । पाषाणनौरिव प्रस्तरतरिरिव स्वयं मज्जति मङ्क्ष्यति । त्वां च निमज्जयते । निमज्जयिष्यत इत्यर्थः । \`यावत्पुरे-' ति भविष्यदर्थे लट् । यथा पाषाणघटिता नौका पयः- पतिता मज्जति, आत्मोपर्यारुढांश्च निमज्जयति । स्वात्माश्रयीभूतं त्वामपि तत्र पातयिष्यतीति वाच्यार्थः । अथ आत्मजीवनाभिलाषुकत्वपक्ष एतदाश्रयीभूतत्वं विहाय वृद्धयोर्मातापुत्रोः समीपमेव गन्तव्यम् । तेनेहामुत्र च महान्ति श्रैयांसि भविष्यन्तीति व्यङ्ग्यार्थः । तेनात्रालङ्कारेण वस्तुध्वनिः ॥ 17.15 ॥  
 इत्थं निशम्य वचनं युधि तारकश्च  
 कम्प्राधरो विकचकोकनदारुणाक्षः ।  
 (1)क्षोभात्त्रिलोचनसुतो धनुरीक्षमाणः  
 प्रोवाच वाचमुचितां (2)परिमृश्च शक्तिम् ॥ 17.16 ॥  
 {1.कोपात्.2.परिमृज्य.}  
 अन्वयः- युधि तारकस्य इत्थं वचनं निशम्य क्षोभात् कम्प्राऽधरः विकचकोकनदाऽरुणाक्षः त्रिलोचनसुतः शक्तिं परिमृश्य धनुः ईक्षमाणः (सन्) उचितां वाचं प्रवोच ।  
 सीo-- इत्थमिति । युधि संग्रामे स्थितस्य तारकस्य संबन्धीत्थमेवंभूतं वचनं निशम्य श्रुत्वा क्षोभात्क्रोधाद्धोतोः कम्प्रः कम्पनशीलोऽधरोऽधरोष्ठो यस्य । क्रोधवशादधरविस्फुरणं लोकप्रसिद्धमेव । तथा विकचकोकनदवद्विलसद्रक्तोत्पलवदरुणे शोणिते अक्षिणी नेत्रे यस्य । क्रोधवशादरुणनेत्रत्वमपि प्रसिद्धमेव । एवंभूतस्त्रिलोचनसुतः कुमारः शक्तिमात्मीयवीर्यवैभवं परिमृश्य तुलयित्वा । मदीयवीर्यापेक्षया किमेतदीयवीर्यमित्यनादरपूर्वकमात्मीयशक्तेराधिक्यं परामृश्येत्यर्थः । धनुरीक्षमाणः पश्यन्सन् । अनेन त्वां क्षणादेव निहन्मि, सावधानो भव, मदीयैतद्धनुरग्रे कुतो यास्तसीति व्यज्यते । तेन वस्तुना वस्तुध्वनिः । उचितां योग्यां वाचं वचनं प्रोवाच प्रोचे ॥ 17.16 ॥  
 दैत्याधिराज भवता (1)यदवादि गर्वा-  
 त्तत्सर्वमप्युचितमेव तवैव किं तु ।  
 द्रष्टास्मि ते प्रवरबाहुबलं वरिष्ठं  
 शस्त्रं गृहाण कुरु कार्मुकमाततज्यम् ॥ 17.17 ॥  
 {1.यदवोचि.}  
 अन्वयः- हे दैत्याऽधिराज ! भवना गर्वात् यत् अवादि, तत् सर्वम् अपि तव उचितम् एव । किन्तु वरिष्ठं ते प्रवरबाहुबलं द्रष्टास्मि । (अतः) शस्त्रं गुहाण, कार्मुकम् आततज्यं कुरु ।  
 सीo-- दैत्त्येति । भो दैत्यानामधिराज तारकसंज्ञक महाराज ! भवता त्वया गर्वाद्धेतोर्यदवादि \`रे शंभुतापस-' (13) इत्यादिना युदुक्तं तत्सर्वमपि तवोचितमेव योग्यमेव । अभिमानिनो महाराजस्य तव बालत्वाद्वराकीभूतमदवज्ञा योग्यैव । ननु मदुक्त्यौचित्याज्ञानवतस्तत्र कथमर्य संग्रामकरणसमारम्भ इति चेत्तत्राह-किं त्विति । किंतु वरिष्ठमतिशयश्रेष्ठं ते त्वत्संबन्धिप्रवरौ प्रकृष्टश्रेष्ठौ यौ बाहू भुजौ तयोर्बलं वीर्यमेव द्रष्टास्मि द्रक्ष्यामि । त्वदीयपराजयं कृत्वा मदीयो विजयः स्यादित्यभिलाषे न मम तात्पर्यम्, किंतु लोकारोप्यमाणवीरताश्रयीभूतेन मया त्वदीयवीरतावलोकनमेव युद्धकरणे तात्पर्यम् । वस्तुतस्तु मयि वीरत्वासम्भवात्त्वया सह युद्धकरणानौचित्येऽपि तत्र प्रवृत्तिः केवलं बालत्वजनितबालिशत्वमेवोद्भावयति । अथोऽपि भवता क्षन्तव्यम् । \`जनक इव शिशुत्वेऽसुप्रियस्यैकसूनोरविनयमपि सेहे पाण्डवस्य स्मरारिः' इत्यादिन्यायादिति भावः । अतो युद्धकरणपक्षे शस्त्रं कृपाणादिकं गृहाणादत्स्व । कार्मुकं धनुराततज्यं विस्तृतमौर्वीकं कुरु । युद्धार्थं शस्त्रसंधानेन सज्जो भवेति वाच्यार्थः ॥ 17.17 ॥  
 इत्युक्तवन्तमवदत्त्रिपुरारिपुत्रं  
 दैत्यः क्रुधौष्ठमधरं किल निर्विभिद्य(1) ।  
 युद्धार्थमुद्भट(2)भुजाबलदर्पितोऽसि  
 बाणान्सहस्व मम (3)सादितशत्रुपृष्ठान् ॥ 17.18 ॥  

{1.निर्विभुज्य.2.भुजावलिदर्पितः.3.शातितशत्रुपृष्ठान्,शोणितरक्तपृष्ठान्.}  
 अन्वयः- इति उक्तवन्तं त्रिपुराऽरिपुत्रं दैत्यः क्रुधा अधरम् ओष्ठम् निर्विभिद्य (रे बाल !) सादितशत्रुपृष्ठान् मम बाणान् सहस्व । (यतः त्वम्) युद्धाऽर्थम् उद्भटभुजाबलदर्पितः असि (इति) अवदत् ।  
 सीo-- इतीति । इत्युक्तवन्तं निगदितवन्तं त्रिपुरारिपुत्रं कुमारं कर्म । दैत्यस्तारकः क्रुधा निमित्तेनाधरं नीचैरोष्ठम् । अधरोष्ठमित्यर्थः । निर्विभिद्य दन्तैश्चर्वयित्वा रे बाल, सादितं विभिन्नम् शत्रुपृष्ठं यैर्न तु मुखम् । मदीयबाणानां तदुद्देशेनाभिगच्छतां प्रहृतिसहनासमर्थतया पलायमानत्वात् । एवंभूतान्मम बाणान्सहस्व । अपि तु त्वया न सहिष्यन्ते इति ध्वन्यते । ननु बालत्वात्कथमहं सहे इत्याह--यतस्त्वं युद्धार्थ युद्धकरणायोद्भटे विपरीतलक्षणयानुद्भटे ये भुजे बाहू तयोर्बलं वार्य तेन दर्पितोऽसि संजातगर्वोऽसि । विपरीतलक्षणापन्नभुरजानुद्भटत्वमेव न सहिष्यन्त इति व्यङ्ग्येहेतुः । अतो मया सह कथंचिदपि त्वयान योद्धव्यमिति फलितोऽर्थः । \`द्वौ परौ द्वयोः । भुज बाहू' इत्यमरः ॥ 17.18 ॥  
 दुष्प्रेक्षणीयमरिभिर्धनुरातज्यं  
 सद्यो विधाय विषमान्विशिखान्न्यधत्त ।  
 स क्रोधभीमभुजगेन्द्रनिभं स्वचापं  
 (4)चण्डं प्रपञ्चयति जैत्रशरैः कुमारे ॥ 17.19 ॥  
 {4.चण्डं प्रपञ्चयति जैत्रशरे,चण्डयभं यशसि जैत्रशरं कुमारः,कुमारे.}  
 अन्वयः- स कुमारे क्रोधभीमभुजगेन्द्रनिमं चण्डं स्वचापं जैवशरैः प्रपञ्चयति (सति) अरिभिः दुष्प्रेक्षणीयं धनुः सद्यः आततज्यं विषमान् विशिखान् न्यधत्त ।  
 सीo-- दुरिति । स तारकः कुमारे क्रोधेन भीमो यो भुजगेन्द्रस्तेन निभं सदृशम् अत एव चण्डं प्रचण्डं स्वचापमात्मधनुर्जैत्रशरैर्जयसाधनबाणैः प्रपञ्चयति संदघति सति । अरिभिर्वैरिभिदुष्प्रेक्षणीयं दुरवलीकनीयं धनुः सद्यः सः सपद्याततज्यं विस्तृतप्रत्यञ्चं विधाय कृत्वा विपमानतितीक्ष्णान्विशिखान्बाणान्न्यधन निदधे । कुमारं सज्जमवलोक्य स्वयमपि तथाभूदिति भावः ॥ 17.19 ॥  
 कर्णान्तमेत्य दितिजेन विकृष्यमाणं  
 (1)कोदण्डमेतदभित (2)सुषुवे शरौघान् ।  
 व्योमाङ्गणे लिपिकरान्कि(3) रणप्ररोहैः  
 (4)सान्द्रैरशेषककुभां (5)पलितं करिष्णून् ॥ 17.20 ॥  

{1.कोदण्डदण्डम्.2.शुशुभे.3.स्वकरप्रहासान्.4.अग्नै.5.पतिवत्करिष्यत्.}  
 अन्वयः-- दितिजेन कर्णान्तम् एत्य विकृष्यमाणम् एतत् कोदण्डं सान्द्रैः किरणप्ररोहैः व्योमाङ्गणे लिपिकरान् (तथा) अशेषककुभा पलितं करिष्णून् शरौघान् अभितः सुषुवे ।  
 सीo-- कर्णान्तमिति । दितिजेन तारकेण कर्णान्तं श्रवणप्रान्तमेत्य प्रापय्य । अन्तर्भावितणिजर्थः । आकर्णान्तमित्यर्थः । विकृष्यमाणं विस्तार्यमाणमेतत्कोदण्डं धनुः सान्द्रैः सघनैः किरणप्रोहैर्मयूखाङ्कुरैः कुत्वा व्योमाङ्गण आकाशचत्वरे लिपिकरांल्लेपनकर्तृन् । तथा अशेषककुभां समस्तदिशां सम्बन्धि पलितंकरिष्णूञ्जराजनितशैक्ल्यं कर्तु शीलं येषाम् । \`अलंकृञ्-' इत्यादिना खिष्णुच् । एवंभूताञ्शरौघान्बाणंसंघानभितः सर्वतः सुषुवे प्रासूत । कुमारोद्देशेन तारकनिःक्षिप्तविशिखसमूहैर्व्योभदिशश्च व्याप्ता बभूवुरित्यर्थः । अनेन वाच्यार्थेन मदीयविशिखनिचयव्याप्यमानोऽयं बाल इतिकर्तव्यताहीनः सन्नन्तरेव निरुद्धश्वासतया प्रयत्नमन्तरैव मरिष्यति किं पुनरायोधनप्रयत्नेनेति व्यङ्क्यार्थस्य प्रतीयमानत्वाद् गम्योत्प्रेक्षोत्थापिततद्गुणालङ्कारेण वस्तुध्वनिः ॥ 17.20 ॥  
 बाणैः सुरारिधनुषः प्रसृतैरनन्तै-  
 र्निर्धोषभीषितभटो(1) लसदंशुजालैः ।  
 अन्धीकृताखिलसुरेश्वरसैन्य(2) ईश-  
 सूनुः कुतोऽपि विषयं न जगाम दृष्टेः ॥ 17.21 ॥  
 {1.भटैः.2.सैन्यकोऽसौ छन्नाकृतिः सः,सैन्यकैः स छन्नः कुतोपि.}  
 अन्वयः- सुराऽरिधनुषः प्रसृतैः अनन्तैः लसदंशुजालैः बाणैः अन्धीकृताऽखलसुरेश्वरसैन्ये निर्धोषभीषितभटः ईशसूनुः कुतः अपि दृष्टेः विषयं न जगाम ।  
 सीo-- बाणैरिति सुरारेस्तारकस्य धनुषः कार्मुकसकाशात्प्रसृतैः निःसृतैरिति फलितोऽर्थः । तथानन्तैरपारैः । असंख्यैरिति यावत् । लसद्दीप्यदंशुजालं किरणजालं येषाम् अनेन सोल्का बाणा निःक्षिप्ता इति व्यज्यते । तथाभूतैर्बाणैः कर्तृभिः । अन्धीकृतं सर्वत आच्छादितत्वात्प्रतिरिद्धविलोचनीकृतसकलजनम् । अशिलं सर्वं यत्सुरेश्वरसैन्यमिन्द्रसैन्यं तत्र मध्ये । \`यतश्च निर्धारणम्' इति सप्तमी । निर्धोषेण निर्ह्रादेन भीषिता भयं प्रापिता भटा योधास्तारकपक्षवर्तिनो येन एवंभूत ईशसूनुः कुमारः कुतोऽपि कुत्राऽपि । सप्तम्यर्थे तसिः दृष्टेर्विषयं गोचरं न जगाम । तारकपरिक्षिप्तशितशतशरगणैः सर्वत आच्छादितत्वात्कुत्रासौ कुमारो गत इति चिन्तयतां सैनिकानां दृगिन्द्रियग्रहणविषयतासम्बन्धावच्छिन्नकोटिगणनाबहिर्भूतोऽभूदिति भावः । \`विषयो गोचरे देशे' इति मेदिनो ॥ 17.21 ॥  
 देवेन मन्मथरिपोस्तनयेन गाढ-  
 माकर्णकृष्टमभितो धनुराततज्यम् ।  
 बाणानसूत निशितान्युधि(3) यान्सुजैत्रां(4)-  
 स्तैः सायका (5)बिभिदिरे सहसा सुरारेः ॥ 17.22 ॥  
 {3.विविधान्.4.विजैत्रैः,विजैत्रान्.5.विविदिरे.}  
 अन्वयः-- मन्मथरिपोः तनयेन देवेन गाढम् आकर्णकृष्टम् आततज्यं धनुः युधि अभितः सुजैत्रान् निशितान् यान् बाणान् असूत, तैः सुराऽरेः सायकाः सहसा विभिदिरे ।  
 सीo- देवेनेति । मन्मथरिपोः शिवस्य तनयेन पुत्ररुपेण देवेन कुमारेण गाढं दृढं यथा तथा कर्णकृष्टं कर्णं मर्यादीकृत्य कृष्टमाकृष्टम् । तथाततज्यं विस्तृतमौर्वीकं धनुः कर्तृ । युध्यायोधनेऽभितः सर्वतः जैत्राञ्जयनशीलान्निशितांस्तीक्ष्णान्बाणानसूत । कुमाराकृष्टाद्धनुषः सकाशान्निशिता ये बाणा निःसृता इत्यर्थः । तैर्बणैः कतृभिः । सुरारेस्तारकस्य सायका बाणाबिभिदिरे भिन्नाः । कर्मणि लुट् । अनेन वाच्येन यथा यामिनीनामन्धतमसमम्बरमणिकिरणसमूहेन दूरीक्रियते, तथा कुमारनिक्षिप्तप्रज्वलद्धोरायमाणसायकनिकरेण तारकनिक्षिप्तसायकजनितमन्धतमसंनिराकृतमित्युपमा व्यज्यते । अतोऽत्र वस्तुनालंकारध्वनिः ॥ 17.22 ॥  
 रेजे सुरारिशरदुर्दिनके निरस्ते  
 (1)सद्यस्तरां निखिलखेतचरखेद(2)हेतौ ।  
 देवः(3) प्रभाप्रभुरिव स्मरशत्रुसूनुः  
 प्रद्योतनः सुघनदुर्धरधामधामा(4) ॥ 17.23 ॥  
 {1.सद्यः स्वयम्.2.खिन्नदेहे.3.देवप्रभोः प्रभुः.4.धाम.}  
 अन्वयः- निशिलखेचरखेदहेतौ सुराऽरिशरदुर्दिनके सद्यस्तरां निरस्ते (सति) सुघनदुर्धरधामधामा प्रद्योतनः स्मरशत्रुसूनुः प्रभाप्रभुः देवः इव रेजे ।  
 सीo-- रेज इति । निखिलाः समस्ता ये खेचराः सूर्यादयस्तेषां खेदस्य शरीरसंबन्धजनितदहनहेतुकदुःखस्य हेतौ निदाने सुरारेस्तारकस्य शरास्तैर्यद्दुनकं मेघच्छन्नदिवसस्तस्मिन्सद्यस्तरामतिसत्वंरं निरस्ते दूरीकृते सति । सुतरां घनं सान्द्रं दुर्धरं दुर्द्धर्षणीयम् । दुःसहमिति यावत् । तथभूतं यद्धाम तेजस्तस्य धाम स्थानम् । अत एव प्रकर्षेण द्योतते शोभते । कर्तरि ल्युट् । अथवा नन्द्यादित्वाल्ल्युः । तथाभूतः स्मरशत्रुसूनुः कुमारः । प्रभायाः कान्त्याः प्रभुर्देवः सूर्य इव । रेजे बभौ । यथा मेघजनितदुर्दिनोन्मुक्तोऽम्बरमणिः शोभते, तथा तारकविकीर्णसायकजनितदुर्दिनोन्मुच्यमानोन्मुच्यमानोऽसौ कुमारो रराजेत्यर्थः ॥ 17.23 ॥  
 तत्राथ दु सहतरं समरे (1)तरस्वी  
 (2)धामाधिकं दधति धीरतरं कुमारे ।  
 मायामयं समरमाशु महासुरेन्द्रो  
 माया(3)प्रचारचतुरो रचयांचकार ॥ 17.24 ॥  
 {1.तरसा.2.धामाधिकं दधतिधीरतरे,धामादधादधिकधीरतरः.3.प्रपञ्च.}  
 अन्वयः- अय तत्र कुमारे धीरतर धाम अधिकं दुःसहतर दधति (सति) समरे तरस्वी भायप्रचारचतुरः महासुरेन्द्रः मायामयं समरम् आशु रचयाञ्चकार ।  
 सीo-- तत्रेति । अथानन्तरं तत्र कुमारे धीरतरं गम्भीरतातिशयशालि धाम तेजोऽधिकं दुःसहतरं दधति सति । \`अयं बालोऽपि मदपेक्षयाधिकतरधामवान् अथः शस्त्रयुद्धेन नैव धर्षणीय इति मनोविषयविचारकर्तृकता व्यज्यते । समरे युद्धे तरस्वी बलवान्महानसुराणामिन्द्रस्तारको मायामयं मायारुपं समरं युद्धमाशु सत्वरं रचयांचकार निर्ममे । शस्त्रेरधर्षणीयोऽयं मायाप्रधानैरस्त्रैः पराजयं प्राप्स्यतीति बुद्ध्या मायारचनापरो बभूवेत्यर्थः ।' यतो मायाप्रचारे मायानिर्माणे चतुरः कुशलः ॥ 17.24 ॥  
 अह्नाय कोपकलुषो विकटं विहस्य  
 (4)व्यर्थां समर्थ्य वरशस्त्रयुधं कुमारे ।  
 जिष्णु(5)र्जगद्विजयदुर्ललितः सहेलं  
 वायव्यमस्त्रमसुरो धनुषि न्यधत्त ॥ 17.25 ॥  
 {4.व्यर्थम्.5.जिष्णीः.}  
 अन्वयः- जिष्णुः जगद्विजयदुर्ललितः (तथा) कोपकलुषः असुरः विकटं विहस्य (वथा) कुमारे वरशस्त्रयुधं व्यर्था समर्थ्य सहेलं वायव्यम् अस्त्रम् अह्नाय धनुषि न्यधत्त ।  
 सीo-- अह्नायेति । जिष्णुर्जयनशीलः, अत एव जगतां विजयेन दुर्ललित उद्भटः । तथा कोपेन क्रोधेन निमित्तेन कलुषोऽनच्छः । आविल इति यावत् । \`कलुषोऽनच्छ आविलः' । इत्यमरः । असुरस्तारको विकटं करालं यथा स्यात्तथा विहस्य । इदानीं त्वां जेष्यामीति कुतो गमिष्यसीति विकटहासेन व्यज्यते । तथा कुमारे विषये वरैः श्रेष्ठैः शस्त्रैः कृत्वा युधं युद्धम् । \`समुदायः स्त्रियः संयत्समित्याजिसमिद्युधः' इत्यमरः । व्यर्थां फलराहित्येन निरर्थकां समर्थ्यं सिद्धान्तयित्वा । निश्चित्येति यावत् । सहेलं सानादरम् । अयं मायोचितो नास्ति व्यर्थमेवात्र मायायुद्धमित्यवहेलनासहितं यथा स्यात्तथा । वायव्यं वायुदेवताकमस्त्रमह्नाय झटिति धनुषि न्यधत्त निदधे ॥ 17.25 ॥  
 (1)संधानमात्रमपि यस्य युगान्तकाल-  
 (2)भूतभ्रमं पुरुषभीषणधोरघोषः ।  
 उद्धूतधूलिपटलैः(3) पिहिताम्बराशः  
 प्रच्छन्नचण्डकिरणो (4)व्यसरत्समीरः ॥ 17.26 ॥  

{1.संधानमात्रसममस्यः,सन्धानकालसममस्यः.2.भूतभ्रामः.3.पटलीपिहिताम्बरान्तः,पटलीपिहिताम्बराशः,पटलीपिहिताम्बराङ्गः.4.व्यहरत्.}  
 अन्वयः- यस्य सन्धानमात्रम् अपि युगाऽन्तकालभूतभ्रमं परुषभीषणघोरधोष- उद्धतधूलिपटलैः पिहिताऽम्बराशः (तथा) प्रच्छन्नचण्ड किरणःसमीरः व्यसरत् ।  
 सीo-- संधानमिति । यस्य वायव्यास्त्रस्य संधानमात्रमपि कोदण्डे प्रक्षेपणार्थमारोपणमात्रमपि युगान्तकाल इव भूतानां प्राणिनां भ्रमो भ्रान्तिरोगो येन तथाभूतम् । यस्य प्रक्षेपणेनेति शेषः । परुषः कठोरो भीषणो भयदायी घोरो महान् । परुषेण भयदत्वं दीर्घत्वेन भयदत्वं चेत्युभयविधस्य भयदायित्वस्य विवक्षणत्वान्न पौनरुवत्यम् । तथाविधो घोष आरवो यस्य । तथोद्धूतान्युपर्युत्पातितानि यानि धूलिपटलानि रजोमण्डलानि तैः कृत्वा पिहिता आच्छादिता अम्बरं व्योमदिशश्च येन । तथा प्रच्छन्नः पिहितश्चण्डकिरणो रविर्येन तथाभूतः । एवंभूतश्च समीरो वायुर्व्यसरत्प्रससार । प्रचचालेति यावत् ॥ 17.26 ॥  
 कुन्दोज्जवलानि सकलातपवारणानि  
 धूतानि तेन मरुता सुरसैनिकानाम् ।  
 उड्डीयमान(1)कलहंसकुलोपमानि  
 (2)मेघाभधूलिमलिने नभसि प्रसस्त्रुः ॥ 17.27 ॥  
 {1.वरहंस.2.संग्रामधूलिमलिने,मेवाभ्रवूलिमिलिते.}  
 अन्वयः- कुन्दोज्जवलेन तेन मरुता धूतानि उड्डीयमानकलहंसकुलोपमानि सुरसैनिकानां सकलातपवारणनि मेघाभधूलिमलिने नभसि प्रसस्त्रुः ।  
 सीo-- कुन्दोज्जवलानीति । कुन्दपुष्पवदुज्जवलानि विमलानि । श्वेतानीति फलितोऽर्थः । तथा तेन वायव्यास्त्रप्रभूतेन मरुता धूतानि कम्पितानि । उपर्युड्डीयितानीति यावत् । अथ एवोड्डीयमाना उत्पतन्तो ये कलहंसा राजहंसास्तेषां कुलेन समुदायेनोपमा सादृश्यं येषाम् । उत्पतत्कलहंससदृशानीत्यर्थः । सुरसैनिकानां देवरुपसेनालोकानां सकलातपवारणानि समस्तानि छत्राणि मेघाभा वर्षाकालीनपयोदसदृशमासो या धूलयः सेनोत्पातितरजांसि ताभिर्मलिने मेचके नभसि प्रसस्त्रुः । प्रभञ्जनवेगोड्डीयितानि विशदघर्मवारणान्युत्पतत्कलहंसकुलानीव रेजुरित्यर्थः ॥ 17.27 ॥  
 विध्वस्य तेन सुरसैन्यमहापताका  
 नीता (3)नभस्थलमलं नवमल्लिकाभाः ।  
 स्वर्गापगाजलमहौघसहस्त्रलीलां  
 व्यातेनिरे दिवि(4) सिताम्बरकैतवेन ॥ 17.28 ॥  
 {3.नभस्तलम्.4.दिविचरी चिरविभ्रपेण,दिवि चराचरबि भ्रमेण.}  
 अन्वयः- तेन अलं विध्वस्यनभः स्थलं नीताः (तथा) नवमल्लिकाभाः सुरसैन्यमहापताकाः सिताऽम्बरकैतवेन स्वर्गापगाजलमहौधसहस्त्रलीलां दिवि व्यातेनिरे ।  
 सीo-- विध्वस्येति । तेन प्रभञ्जनेन कर्त्रा विध्वस्य भञ्जयित्वा नभः- स्थलमाकशतलं नीताः प्रापिताः । तथा नवमल्लिकाभा नूतनविदलन्मल्लिकाकुसुमसदृशभासः सुरसैन्यस्य महान्त्यः पताकाः सिताम्बरकैतवेन श्वेतवस्त्रव्याजेन स्वर्गापगाया जलस्य महतामोघानां पूराणां सहस्त्रस्य लीलां शोभां व्यातेनिरे वितस्तरिरे । उत्पतन्त्या व्योमनि स्थिताः श्वेताः पताका अतिविदूरदोषेण अलघवोऽपि लघव इव प्रतीयमाना नभोगतगगनवाहिनीनिर्झरा इव रेजुरिति भावः । अत्र कैतवापह्नुतिनिदर्शनालंकारयोः संसृष्टिः ॥ 17.28 ॥  
 धूतानि तेन सुरसैन्यमहागजानां  
 सद्यः(1)शतानि विधुराणि (2)दलत्कुथानि ।  
 पेतुः क्षितौ कुपितवासववज्रलून-  
 पक्षस्य भूधरकुलस्य तुलां वहन्ति ॥ 17.29 ॥  
 {1.कुलानि.2.गलत्कुथानि.}  
 अन्वयः- तेन धूतानि विधुराणि दलत्कुथानि कुपितवासववज्रलूनपक्षस्य मूधरकुलस्य तुलां वहन्ति सुरसैन्यमहागजानां शतानि सद्यः क्षितौ पेतुः ।  
 सीo-- धूतानोति । तेन वायुना । धूतानि कम्पितानि । नभसि भ्रामितानीति यावत् । अत एव विधुराणि पीडितानि । तथा दलन्तः \`चरड् चरड्' इति मेदिनी । अत एव कुपितस्य वासवस्य वज्रेण पविना लूनपक्षस्य छिन्नपत्त्रस्य भूधरकुलस्य पर्वतसमूहस्य तुलां साम्यं वहन्ति दधति सुरसैन्यमहागजानां देवसैन्यबृहद्दन्तिनां शतानि शतसंख्याककुलानि क्षितौ भुवि पेतुः पतितवन्ति ॥ 17.29 ॥  
 (3)तास्ताः खरेण मरुता रथराजयोऽपि  
 दोधूयमाननिपतिष्णुतुरंगमाश्च(4) ।  
 (5)विस्त्रस्तसारथिकुलप्रवराः समन्ताद्  
 (6)व्यावृत्य पेतुरवनौ सुरवाहिनीनाम् ॥ 17.30 ॥  

{3.भ्रष्टाः.4.तुरङ्गमध्ये.5.वित्रस्तसारथिवरप्रकराः,विध्वस्तसारथिरथप्रवराः.6.व्यावृत्तिमापुः.}  
 अन्वयः- ताः ताः सुरवाहिनीनां रथराजयः अपि खरेण मरुता दोधूयमाननिपतिष्णुतुरङ्गमाः (तथा) विस्त्रस्तसारथिकुलप्रवराः समन्तात् व्यावृत्य अवनो पेतुः ।  
 सीo-- ता इति । तास्ताः सुरवाहिनीनां देवसेनानां रथराजयोऽपि स्यन्दनपंक्तयोऽपि खरेण तीक्ष्णेन मरुता वायुना दोधूयमानाः पुनःपुनरतिशयेन वा कम्प्यमाना अत एव निपतिष्णवः पतनशीलास्तुरङ्गमा अश्वा यासाम् । तथा विस्त्रस्ता अधः पतिताः सारथय एव कुलप्रवराः कुलश्रेष्ठाः कुलीना इति याव्त् । यासाम् । तथाभूताः सत्यो नभसि समन्ताद् व्यावृत्त्य परिभ्रम्यावनौ पेतुः ॥ 17.30 ॥  
 हित्वायुधानि सुरसैन्य(1)तुरंगवाहा  
 वातेन तेन (2)विधुराः सुरसैन्यमध्ये ।  
 (3)शस्त्राभिघातमनवाप्य निपेतुरुर्व्यां  
 स्वीयेषु वाहनवरेषु पतत्सु सत्सु ॥ 17.31 ॥  
 {1.तुरङ्गधारावेगेन तुरङ्गधारा दैत्येन.2.विधुता विधुरा रणान्ते.3.शस्त्राभिघातमथिताः परिपेतुः.}  
 अन्वयः-- तेन वातेन विधुराः सुरसैन्यतुरङ्गवाहाः सुरसैन्यमध्ये आयुधानि हित्वा स्वीयेषु वाहनवरेषु पतत्सु (सत्सु) शस्त्राऽभिघातम् अनवाप्य उर्व्यां निपेतुः ।  
 सीo-- हित्वेति । तेन वातेन विधुराः पीडिताः सुरसैन्यस्य तुरङ्गवाहा अस्ववाहाः । अश्वारोहा इति यावत् । सुरसैन्यमध्य आयुधानि भल्लादीनि हित्वा परित्यज्य स्वीयेष्वात्मीयेषु वाहनवरेषु श्रेष्ठवाहनेषु पतत्सु सत्सु शस्त्राभिघातं शस्त्रप्रहारमनवाप्यापि न प्राप्याप्युर्व्यां भूमौ निपेतुः ॥ 17.31 ॥  
 तेनाहतास्त्रिदशसैन्यपदातयोऽपि  
 (4)स्त्रस्तायुधाः सुविधुराः परुषं रसन्तः ।  
 (1)वात्साविवर्तदलवद्भ्रममेत्य दूरं  
 निष्पेतुरम्बरतलाद्वसुधातलेऽस्मिन्(2) ॥ 17.32 ॥  
 {4.वारणवरेषु.1.वात्या विधूतदलवद्भ्रमम्,वायोर्द्विवृन्तदलवृन्दमिव.2.अपि,ते.}  
 अन्वयः- तेन आहताः स्त्रस्तायुधाः सुविधुराः परुषं रसन्तऋः त्रिदशसैन्यपदात्तयः अपि वात्याविवर्तदलवत् भ्रमं दूरम् एत्य अम्बरतलात् अस्मिन् वसुधातले निष्पेतुः ।  
 सीo-- तेनेति । तेन प्रभञ्जनेनाहताः पीडिताः । अत एव स्त्रस्तान्यधः पतितान्यायुधानि शस्त्राणि येषाम् । अत एव सुतरां विधुरा दुःखिताः । करेभ्यः शस्त्रगलने वीराणामतिदुःखावहं भवतीति भावः । तथा परुषं कठोरं यथा स्यात्तथा रसन्तः क्राशन्तः । रुदन्तः इति यावत् । त्रिदशसैन्यपदातयोऽपि देवसैन्यपादचारिणो योधा अपि । पूर्वोक्तानां गजादीनामपेक्षया समुच्चयार्थकोऽपिशब्दः । \`अपि सम्भावनाप्रश्नशङ्कागर्हासमुच्चये' । इति विश्वः । वात्यया वातसमूहेन विवर्तं भ्रान्तं यद्दलं पत्त्रं तद्वद् दूरमतिशयेन भ्रमं भ्रान्तिमेत्य प्राप्याम्बरतलादाकाशमध्यादस्मिन्वसुधातले भूतले निष्पेतुः । वातसमूहविवर्तितानि वृक्षशुष्कपत्राणि यथाधः पतन्ति, तथा देवसैन्यपत्तयोऽपि वायव्यास्त्रजनितप्रभञ्जनवशादम्बरमभित उड्डीयमानाः कियन्तमपि कालं तत्र रथचक्रवत्परिभ्रम्य प्रतिक्षणभ्रमणजाः सन्तोऽघः पेतुरिति वाच्यार्थः । यथा पतितमपि दलं न चूर्णोभवति, तथाघः पतन्तोऽपि सैनिका न चूर्णीभूता इत्यभिहितयोपमया व्यज्यते । सति पतनेऽपि चूर्णत्वाभावे देवत्वादिति गूढो हेतुः । अतोऽलङ्कारेण वस्तुध्वनिः ॥ 17.32 ॥  
 इत्थं विलोक्य सुरसैन्यमथो (3)अशेषं  
 दैत्येश्वरेण विधुरीकृतमस्त्रयोगात् ।  
 स्वर्लोकनाथ(4)कमलाकुशलैकहेतु-  
 र्दिव्यं प्रभावमतनोदतनुः(5) स देवः ॥ 17.33 ॥  
 {3.अशेषमेव.4.कमलालकनैऽहेतुम्;कमलाकुशलैकहेतुम्.5.अतनुम्.}  
 अन्वयः- अथो अतनुः स देवः अशेषं सुरसैन्यं दैत्येश्वरेण इत्थम् अस्त्रयोगात् विधुरीकृतं विलोक्य स्वर्लोकनाथकमलाकुशलैकहेतुः (सन्) दिव्यं प्रभावम् अतनोत् ।  
 सीo-- इत्थमिति । अथो तारकप्रयोजितवायव्यास्त्रकृतसैन्यविप्लवानन्तरम् । अतनुर्महान् । महत्त्वं च विद्यया, विद्या चास्त्रशस्त्रनैपुण्यम् । स देवः षाण्मातुरः । अशेषं सकलं सुरसैन्यं देवसैन्यं कर्म, दैत्येश्वरेण तारकेणेत्थं पूर्वोक्तप्रकारेण अस्त्रयोगाद्वायव्यास्त्रप्रयोगान्निमित्ताद्विधुरीकृतं पीडितं विलोक्य दिव्यं लोकोत्तरं प्रभावं सामर्थ्यंमतनोत् । अनेन वायव्यप्रतिरोधकं पवननाशनास्त्रमक्षिपदिति व्यज्यते । यतः स्वर्लोकनाथस्येन्द्रस्य कमलाया लक्ष्म्याः कुशले श्रेयस्येक एव हेतुर्निदानम् ॥ 17.33 ॥  
 (1)तेनोज्झितं सकलमेव सुरेन्द्रसैन्यं  
 स्वास्थ्यं प्रपद्य पुनरेव (2)युधि प्रवृत्तम् ।  
 दृष्ट्वासृजद्दहनदैवतमस्त्रमिद्ध-  
 (3)मुद्दीप्तकोपदहनः सहसा सुरारिः ॥ 17.34 ॥  
 {1.उद्गतम्;अन्वितम्.2.युधे.3.उच्चैःप्रकोपदहनः.}  
 अन्वयः- तेन सकलम् एव उज्झितं सुरेन्द्रसैन्यं स्वास्थ्यं प्रपद्य पुनः युधि एव प्रवृत्तं दृष्ट्वा उद्दीप्तकोपदहनः सुराऽरिः सहसा इद्धं दहनदैवतम् अस्त्रम् असृजत् ।  
 सीo- तेनेति । तेन कुमारप्रभावेण सकलमेव, न तु त्यक्तभागम् । उज्झितं वायव्यास्त्रनिर्मुक्तं सुरेन्द्रसैन्यं इन्द्रसैन्यं कर्म, स्वास्थ्यमविक्लत्वं प्रपद्य प्राप्य पुनर्युध्येव, न त्वन्यकार्ये पलायनरुपे । एवंविधास्त्रप्रयोक्तासौ दुर्जेय इति बुद्ध्या पलायनप्रसक्तिशङ्कानिरासार्थमेवकारः । प्रवृत्तं व्यापाराश्रयीभूतं दृष्ट्वा । उद्दीप्तोऽनुभावसान्निध्यात्प्रदोप्तः कोप एव दहनोऽग्निर्यस्यैवंभूतः सुरारिस्तारकः सहसा झटिति, न तु विलम्बेन । इद्धं सिद्धम् न तु तत्कालसाधनीयम् । प्रदीप्तमिति वा । दहनदैवतमग्निदेवताकमस्त्रमसृजद् व्यसृजत् । \`सृज विसर्गे' इत्यस्मात्तौ दादिकाल्लङ् । वायव्यास्त्रपरिहारानन्तरं वह्न्यस्त्रमक्षिपदित्यर्थः ॥ 17.34 ॥  
 (1)वर्षातिकालजलदद्युतयो नभोऽन्ते  
 (2)गाढान्धकारितदिशो घनधूमसंघाः ।  
 सद्यः प्रसस्त्रुरसितोत्पलदामभासो  
 दृग्गोचरत्वमखिलं नश्(3) हि सन्नयन्तः ॥ 17.35 ॥  
 {1.तत्कालजातजलद.2.तत्र.3.द्युसदां हरन्तः.}  
 अन्वयः- वर्षाऽतिकालजलदद्युतयः असितोत्पलदामभासः गाढाऽन्धकारितदिशः घनधूमसह्घाः अखिलं दृग्गोचरत्वं नहि सन्नयन्तः सद्यः प्रसस्त्रुः ।  
 सीo- वर्षेति । वर्षास्वतिकाला मेचकतरा ये जलदा मेघास्तेषां द्युतिः कान्तिरेव कान्तिर्येषाम् । वर्षाकालीनमेघसदृशमेचकितभास इत्यर्थः । श्यामत्वे द्वितीयविशेषणेनोपमिमीते । अशितानां नीलानामुत्पलानां दाम्नः स्त्रजो भा इव भा रुग्येषामत एव गाढं नितरामन्धकारिता अन्धकारी कृता दिशो यैरेवंभूता घनधूमसंधा निविडधूमसमूहा अखिलं धटादिवस्तु दृग्गोचरत्वं दृष्टिविषयत्वं न हि नैव । \`हि पादपूरणे हेतौ विशेष्येऽप्यवधारणे' इति विश्वः । नयन्तः प्रापयन्तः सन्तः । धनधूमसंधव्याप्तयेव न हि किंचिदपि वस्तु लक्षणीयं बभूवेति भावः । सद्यः सपदि प्रसस्त्रुः । प्रज्वलिद्दहनप्राग्भावित्वेन धूमप्रसरणस्योचितत्वाद् धूमप्रसरणमुक्तम् । प्रपूर्वात् \`सृ गतौ' इत्यतो लिट् ॥ 17.35 ॥  
 दिक्चक्रवाल(4)गिलनैर्मलिनैस्तमोभि-  
 र्लिप्तं (5)नभःस्थलमलं घनवृन्दसान्द्रैः ।  
 धूमैर्विलोक्य (6)मुदिताः खलु राजहंसा  
 गन्तुं सरः सपदि मानसमीषुरुच्चैः ॥ 17.36 ॥  
 {4.मिलितैः.5.नभस्तलम्.6.पिहिताः.}  
 अन्वयः- दिक्चक्रवालगिलनैः (तथा) मलिनैः (अत एव) घनवृन्दसान्दैः धूमैः तमोभिः अलं लिप्तं नभःस्थलं विलोक्य मुदिताः राजहंसाः मानसं सरः गन्तुम् ईषुः खलु ।  
 सीo-- दिगिति । दिशां चक्रवालस्य मण्डलस्य गिलनैराच्छादकैः । \`गृ निगरणे' इत्यतः कर्तरि ल्युट् । \`अचि विभाषा' इति रेफस्य लत्वम् । मलिनैर्मेचकैः, अत एव घनवृन्दमिव मेघमण्डलमिव सान्द्रैः सघनैर्धूमैर्धूमरुपस्तमोभिर्लुप्तं व्याप्तं नभःस्थलं गन्तुमीषुरैच्छन् । दहनास्त्रप्रभूतधूमावलीव्याप्तनभोदर्शनजनितमेघागमभ्रान्तिमतां कलहंसानांमानससरोजिगमिषोचितैवेति भावः ॥ 17.36 ॥  
 जज्वाल वह्निरतुलः सुरसैनिकेषु  
 कल्पान्तकालदहनप्रतिमः समन्तात् ।  
 आशामुखानि (1)विमलान्यखिलानि कीला-  
 जालैरलं (2)कपिलयन्सकलं नभोऽपि ॥ 17.37 ॥  
 {1.अपिहन्निखिलानि.2.कपिशयन्.}  
 अन्वयः- कल्पाऽन्तकालदहनप्रतिमः अतुलः वह्निः कीलाजालैः अखिलानि विमलानि आशामुखानि (तथा) सकलं नभः अपि कपिलयन् सुरसंनिकेषु समन्तात् जज्वाल ।  
 सीo-- जज्वालेति । कल्पान्तकालस्य प्रलयकालस्य दहनोऽग्निस्तस्य प्रतिमेव प्रतिमा स्वरुपं यस्य । तथातुलो बहुलो वह्निः कीलाजालेर्ज्वालासमूहैः । \`वह्नेर्द्वयोर्ज्वालकीलावर्चिर्हेतिः । शखा स्त्रियाम्' इत्यमरः । अखिलानि समस्तानि विमलानि शुद्धान्याशामुखानि दिगग्राणि । तथा सकलं नभोऽपि व्योम च कपिलयन्पिशङ्गीकुर्वन्सुरसैनिकेषु मध्ये । \`यतश्च निर्धारणम्' इति सप्तमी । समन्तात्परितो जज्वाल दिदीपे ॥ 17.37 ॥  
 उज्जागरस्य दहनस्य निरर्गलस्य  
 ज्वालावलीभिरतुलाभिरनारताभिः ।  
 कीर्णं पयोदनिवहैरिव धूमसंघै-  
 र्व्योमाभ्यलक्ष्यत कुलैस्तडितामिवोच्चैः ॥ 17.38 ॥  
 अन्वयः-- उज्जागरस्य निरर्गलस्य दहनस्य अतुलाभिः अनारताभिः ज्वालावलीभिः (तथा) पयोदनिवहैः इव धूमसङ्घैः (व्याप्तम्) व्योम उच्चैः तडितां कुलैः कीर्णम् इव अभ्यलक्ष्यत ।  
 सीo-- उज्जागरस्येति । उज्जागरस्योद्दीप्तस्य । जागर्तेः \`ॠदोरप्' इति भावेऽप् । निरर्गलस्य निर्गतप्रतिबन्धस्य दहनस्य वह्नेरतुलाभिर्बहुलाभिः अनारताभिरक्षणिकाभिः ज्वालावलीभिः कीलपङ्क्तिभिः ।तथा पयोदनिवहैरिव मेघसमूहैरिव धूमसङ्घैः व्याप्तमिति शेषः । तथाभूतं व्योम नभः, कर्तृ । उच्चैर्महद्भिस्तडितां विद्युतां कुलैर्गणैः कीर्णं वृतमिवाभ्यलक्ष्यत दर्शनीयं बभूव । मेघमण्डलान्तरे चमत्कारकारिणीभिर्क्षणदाभिर्नभो यथा राजति, तथा मेघमण्डलसदृशधूमसङ्घमण्डलान्तर्गतक्षणदासदृशज्वालावलीभिरपि बभावित्यर्थः । भानिक्रियाकर्तोभयत्राप्येक एव, अतो ज्वालावलीषु क्षणदात्वेनोत्प्रेक्षितम् ॥ 17.38 ॥  
 (1)गाढाद्भयाद्वियति (2)विद्रुतखेचरेण  
 दीप्तेन(3) तेन दहनेन सुदुःसहेन ।  
 दन्दह्यमानमखिलं(4) सुरराजसैन्य-  
 मत्याकुलं शिवसुतस्य समीपमाप(5) ॥ 17.39 ॥  

{1.तद्भीतितः,तत्प्रान्ततः.2.चाद्भुतसंचरेण.3.धीर्घेण.4.अनिशम्.5.आगात्.}  
 अन्वयः-- गाढात् भयात् वियति विद्रुतखेचरेण दीप्तेन सुदुःसहेन तेन दहनेन दन्दह्यमानम् अत्याकुलम् अखिलं सुरराजसैन्यं शिवसुतस्य समीपम् आप ।  
 सीo- गाढादिति । गाढाद्भयाद्धेतोर्वियति नभसि विद्रुता विद्राविताः पलायिता इति यावत् । खेचरा रव्यादयो येन । रव्यादयो ग्रहा अपि यद्भयाद् दुद्रुवुरित्यर्थः । तथा दीप्तेन । तथा सुतरां दुःसहेन सोढुमशक्येन तेन दहनेन कर्त्रादन्दह्यमानं पुनरतिशयेन वा दह्यते भस्मीक्रियते तथाभूतम्, अत एवात्याकुलमतिपीडितमखिलं समस्तं सुरराजसैन्यं, कर्तृं शिवसुतस्य कुमारस्य समीपं सन्निधिमाप । अतो नः पाहीति निवेदयितुं जगामेति व्यज्यते । तेन वस्तुना वस्तुध्वनिः ॥ 17.39 ॥  
 इत्यग्निना घनतरेण (1)ततोऽभिभूतं  
 तद्देवसैन्यमखिलं विकलं विलोक्य ।  
 सस्मेरवक्त्रकमलोऽन्धकशत्रुसूनु-  
 र्बाणासनेन(2) समधत्त स वारुणास्त्रम॥ 17.40 ॥  
 {1.तदा.2.बाणासनेऽथ.}  
 अन्वयः- ततः सः अन्धकशत्रुसूनुः इति घनतरेण अग्निना अभिभूतम् अखिलं तत् देवसैन्यं विकलं विलोक्य सस्मेरवक्त्रकमलः बाणासनेन वारुणास्त्रं समधत्त ।  
 सीo-- इतीति । ततः सैन्यागमनानन्तरम् । सोऽन्धकशत्रुसूनुः कुमारः । इति पूर्वोक्तप्रकारेण घनतरेणातिसान्द्रेणाग्निनाभिभूतं पराभूतमखिलं समस्तं तद्देवसैन्यं विकलं विधुरं विलोक्य सस्मेरं समन्दहासं वक्त्रकमलं यस्य । किञ्चिद्विहस्येत्यर्थः । अनेनात्मोत्कर्षव्यञ्जक उपहासो व्यज्यते । बाणासनेन घनुषा वारुणास्त्रमग्न्यस्त्रप्रतिरोधकं वरुणदेवताकमस्त्रं समधत्त संदध इत्यर्थः ॥ 17.40 ॥  
 घोरान्धकारनिकरप्रतिमो युगान्त-  
 कालानलप्रबलधूमनिभो नभोन्ते ।  
 गर्जारवैर्वि(3)घटयन्नवनीधराणां  
 श्रृङ्गाणि मेघनिवहो घनमुज्जगाम ॥ 17.41 ॥  
 {3.विधमयन्.}  
 अन्वयः- घोराऽन्धकारनिकरप्रतिमः युगाऽन्तकालाऽनलप्रबलधूमनिभः गर्जारवैः अवनीधराणां श्रृङ्गाणि विघटयन् मेघनिवहः नभोऽन्ते घनम् उज्जगाम ।  
 सीo-- घोरेति । घोराणि भयनकानि यान्यन्धकाराणि तमांसि तेषां निकरस्य समूहस्य प्रतिमेव प्रतिमा स्वरुपं यस्य । गाढान्धकारसदृशकान्तिरित्यर्थः । तथा युगान्तकालस्य योऽनलोऽग्निस्तस्य प्रबलोऽधिको वो धूमस्तेन सदृशः । तथा गर्जारवैर्गर्जनाघोषैः कृत्वाऽवनीधराणां पर्वंतानां श्रृङ्गाणि सानूनि विघटयन् स्फोटयन्मेघनिवहः पयोधरसमुदायो नभोऽन्ते व्योममध्ये घनं सान्द्रम्, नतु विरलतया । उज्जगामोदियाय ॥ 17.41 ॥  
 विद्युल्लता वियति वारिदवृन्दमध्ये(1)  
 गम्भीरभीषणरवैः(2) कपिशीकृताशा ।  
 घोरा युगान्तचलितस्य (3)भयंकराऽथ  
 कालस्य लोलरसनेव चमच्चकार ॥ 17.42 ॥  
 {1.वृन्दवर्ग,वृन्दवर्गे.2.रवे.3.भयंकरस्य.}  
 अन्वयः- अथ वियति गम्भीरभीषणरवैः कपिशीकृताशा युगाऽन्तचलितस्य कालस्य भयङ्करा लोलरसना इव धोरा विद्युल्लता वारिदवृन्दमध्ये चमच्चकार ।  
 सीo-- विद्युदिति । अथ मेघोदयानन्तरं वियति नभसि गम्भीराः सान्द्रा अत एव भीषणा भयदा ये रवा धोषास्तैरुपलक्षिता । तथा कपिशीकृताः पिशङ्गिता आशा दिशो यया । तथा युगान्तचलितस्य प्रलयकाले लोकादनाय प्रस्थितस्य कालस्य यमस्य भयंकरा भयदा लोलरसना चपलजिह्वेव घोरा भीमा विद्युल्लता तडिद्रूपिणी हाटकलता वारिदवृन्दमध्ये जलदमण्डलान्तराले चमच्चकार । प्रतिक्षणव्यक्तीकृतात्मरोचिरासीदित्यर्थः । अनेन उपमालंकारेण तारकासुरसैनिकानामियमिव चमत्कुर्वन्ती वैवस्वतरसना नोऽभ्यवहरिष्यतीति बुद्धिरुत्पन्नेति ध्वन्यते । अतोऽलङ्कारेण वस्तुध्वनिः ॥ 17.42 ॥  
 कादम्बिनी विरुरुचे (4)विषकण्ठिकाभि-  
 रुत्तालकाल(5)रजनीजलदावलीभिः ।  
 व्योम्न्युच्चकै(6)रचिररुक्परिदीपिताशाऽ-  
 (7)दृष्टिच्छदा (8)विषमघोषविभीषणा च ॥ 17.43 ॥  
 {4.बिस.5.रजनीव रदावलीभिः.6.अचिररोचिररोचताग्रे.7.दृष्टिच्छलात्,दृष्टिच्छदा.8.विषमकोपविभीषणेव,विषमरोषविभीषणेव.}  
 अन्वयः-- अचिररुक्परिदीपिताशा (तथा) अदृष्टिच्छदा विषमघोषविभीषण च उच्चकैः व्योम्नि विषकण्ठिकाभिः उत्तालकालरजनींजलदावलीभिः कादम्बिनी विरुरुचे ।  
 सीo-- कादम्बिनीति । अचिररुग्भिर्विद्युद्भिः प्रयोज्यकर्त्रोभिः परिदीपिताः प्रकाशिता आशा यया प्रयोजकर्त्र्या । तथा दृष्टिच्छदा नेत्रावरणकर्त्री सा न भवतीति, किंतु नेत्रप्रकाशिका । \`पुंसु संज्ञायां घः' इति घः । \`छादेर्घ' इति ह्रस्वः । तथा विषमेण करालेन घोषेण विभीषणा भयदा ।उच्चकैर्महति व्योम्न्यन्तरिक्षे विषं जलम् । \`विषं तुङ्गवले तोये' इति विश्वः । कण्ठे मध्ये यासाम् । जलपूर्णमध्याभिरित्यर्थः । उत्तालो विकरालेऽपि स्यादुत्तालाः प्लवंगमे'। इति विश्वः । तथा कालाः कृष्णपक्षीयाः । \`कालश्यामलमेचकाः' इत्यमरः । एवंभूता या रजन्यो रात्रयः । \`रजनीथामिनी तमी' इत्यमरः । ता इव या जलदावल्यो मेघपंक्तयः । \`मयूरव्यंसकादयश्च' इति समासः । ताभिरुपलक्षिता कादम्बिनीमाला विरुरुचे बभौ । अत्र कादम्बिनोशब्दः केवलमालापरः । तदुक्तम्- \`विशिष्टवाचकानां पदानां सति हि पृथग्विशेषणसमवधाने विशेष्यमात्रपरता' इति ॥ 17.43 ॥  
 व्योम्नस्तलं पिदधतां ककुभां मुखानि  
 गर्जारवैर(1)विरतैस्तुदतां मनांसि ।  
 अम्भोभृतामतितरामनणीयसीभि-  
 र्धाराबलीभिरभितो ववृषे समूहैः ॥ 17.44 ॥  
 {1.अविततैः.}  
 अन्वयः- व्योम्नः तलं ककुभां मुखानि पिदघताम् अविरतैः गर्जारवैः मनांसि तुदताम् अम्भोबृतां समूहैः अनणीयसीभिः धारावलीभिः अभितः अतितरां ववृषे ।  
 सीo-- व्योम्न इति । व्योम्न आकाशस्य तलं स्वरुपम् । \`तलं स्वरुपाथरयोः खड्गमुष्टिचपेटयोः' इति विश्वः । तथा ककुभां दिशां मुखान्यग्राणि च पिदधतामाच्छदयताम् । \`पिघानाच्छादनानि च' इत्यमरः । तथा अविरतैर्निरन्तरभवद्भिर्गर्जारवैर्गर्जनाधोषैः कृत्वा मनांसि तुदतां व्यथयतामम्भोभृतां जलधराणां समूहैः कर्तृभिः । अनणीयसीभिरणीयस्योऽतिलध्व्यो न भवन्ति तथोक्ताभिः । महतीभिरित्यर्थः । धारावलीभिः संपातपंक्तभिः कृत्वाऽतितरां ववृषे वृष्टम् । भावे लिट् ॥ 17.44 ॥  
 {44-45 श्लोकयोर्मध्ये क्षेपकोऽयं दृश्यते--  
 \`(1)बह्वीयसाधिकतराः सहसा रसेन ध्वन्त्यस्तटे निजकुले(2)ऽप्यसुरप्ररुढे ।  
 मेधान्धकारपटलीपिहिते नभोन्ते नद्यः प्रचेलुपभितः प्रमदा इवाढ्याः(3)॥'  
 (1.वहीयसा.2.इव सुप्ररुढे.3.प्रमदाहवाय.)}  
 (1)घोरान्धकारपटलैः पिहिताम्बराणां  
 गम्भीरगर्जनरवैर्व्यथितासुराणाम् ।  
 वृष्ट्याऽनया जलमुचां वरुणास्त्रजानां  
 विश्वोदरंभरिरपि(2) प्रशशाम वह्निः ॥ 17.45 ॥  
 {1.\`आप्लावितो बहुभवोऽपिहिताम्बराणां गम्भीरगजंनिपतद्विधुरासुराणाम्,आप्लाविताहवभुवा पिहिताम्बराणां गम्भीरगर्जितपतद्विधुरासुराणाम्॥'.2.अथ.}  
 अन्वयः- घोराऽन्धकारपटलैः पिहिताऽम्बराणां गम्भीरगर्जनरवैः व्यथिताऽसुराणां वरुणाऽस्त्रजानां तथा जलमुचां वृष्ट्या विश्वोदरम्भरिः वह्निः अपि प्रशशाम ।  
 सीo-- घोरेति । घोराणि भयदानि यान्यन्धकारपटलान्यन्धतमसपटलानि तैः कृत्वा पिहिताम्बराणामावृतगगनानाम् । तथा गम्भीरगर्जनरवैः कृत्वा व्यथिताः पीडिता असुरा यैस्ते वरुणास्त्रजानां वरुणदैवतास्त्रोत्पन्नानां जलमुचां मेघानाम् । तथा द्वितीयया वृष्ट्या वर्षेण विश्वेन समस्तजगता कृत्वोदरं भरतीति तथोक्तोऽपि समस्तलोकव्याप्यमानीऽपिवह्निरग्निः प्रशशाम । कुमारकृतवारुणास्त्रप्रयोगेण आग्नेयास्त्रमप्यनशदिति भावः ॥ 17.45 ॥  
 दैत्योऽपि (3)रोषकलुषो निशितैः क्षुरप्रै-  
 राकर्णकृष्टधनुरुत्पतितैः स भीमैः ।  
 तद्भीतिविद्रुतसमस्तसुरेन्द्रसैन्यं(4)  
 गाढं जघान मकरध्वजशत्रुसूनुम् ॥ 17.46 ॥  
 {3.कोपकलुषः.4.सैन्यैः.}  
 अन्वयः- रोषकलुषः सः दैत्यः अपि निशितैः भीमैः आकर्णकृष्टधनुरुत्पतितैः क्षुरप्रैः तद्भीतिविद्रुतसमस्तसुरेन्द्रसैन्यं गाढं मकरध्वजशत्रुसूनुं जघान ।  
 सीo-- दैत्य इति । रोषेण क्रोधेन कलुष आविलः । \`कलुषं त्वाविले पापे' इति मेदिनी । सदैत्योऽपि निशितैः खरैः । अथ एव भीमैर्भयदैः । तथाकर्णमाश्रवणं कृष्टाद्धनुषः सकाशादुत्पतितैर्निःसृतैः क्षुरप्रैः शरविशेषैः कृत्वा । तेभ्यः क्षुरप्रेभ्यो भीत्या निमित्तेन विद्रुतं विद्रावितं समस्तं सुरेन्द्रसैन्यं पुरंदरबलं येन । \`सैन्यं क्लीबं बले सेनासमवेते तु वाच्यवत्' । इति मेदिनी । तथाभूतः सन् । गाढं दृढं यथा स्यात्तथा मकरध्वजस्य कामस्य शत्रोः शंभो सूनुं पुत्रं जघान । प्राणापहरणकरणाभिप्रायेण हिनस्ति स्मेत्यर्थः । \`पुनस्तत्रैवावलम्बितो वेतालः' इति न्यायेन मायया सुखेन जेय एवेति मन्यमानेन तारकेण बाणसमरं हित्वा मायासमरं कुर्वाणेन तत्र सत्यपि दुर्जेयताबुद्ध्या पुनर्बाणयुद्धमक्रियतेतद्यर्थः । अनेन वाच्यार्थेन \`अप्रतिहतप्रचारा मदीया मायाप्यनेन वीरेण प्रतिहता' इति शोकग्रस्तेन दैत्येन यथा पराजितेनापि विदुषा युक्त्या विवाद्यते तथा युध्यते, न तु वीररसानुगतत्वेनेति ध्वन्यते ॥ 17.46 ॥  
 देवोऽपि दैत्यविशिख(1)प्रकरं सचापं  
 बाणैश्चकर्त कणशो (2)रणकेलिकारी ।  
 योगीव योगविधि(3)शुष्कमना यमाद्यौः  
 सांसारिकं (4)विषयसङ्घममोघवीर्यम्(5) ॥ 17.47 ॥  
 {1.प्रवरम्.2.रणकेलिकारः.3.विनिषक्तमनाः.4.विषयवर्गम्.5.वीर्ये.}  
 अन्वयः- रणकेलिकारी देवः अपि बाणैः सचापं दैत्यविशिखप्रकरं योगविधिशुष्कमनाः योगी यभाद्यैः अमोघवीर्यं सांसारिकं विषयसङ्घम् इव कणशः चर्त ।  
 सीo-- देवोऽपीति । रण एव केलिः क्रीडा तां करोति । संग्रामरुपक्रीडाविधायीत्यर्थः । देवोऽपि कुमारोऽपि बाणैः शरैः सचापं सकोदण्डं दैत्यस्य तारकस्य विशिखानां शराणां प्रकरं समूहं योगविधिना योगाभ्यासविधानेन शुष्कमना नीरसमनाः । निःस्पृहचेताइति तात्पर्यार्थः । योगी यमाद्यैर्यमनियमप्रभृतिभिर्योगसाधनैः कृत्वामोघवीर्यं योगिनामपि मनः संभ्रान्तिकरणे सफलप्रभावं सांसारिकं संसारः प्रयोजनमस्येति तथोक्तम् । प्रयोजने ठक् । विषयसङ्घं यक्षुरादिकरणोपभोग्यसमाहारमिव कणशश्चकर्त विभेद । यथा योगाभ्यासनिरतो यमनियमपूर्वैश्चक्षुरादिकरणभोग्यं दर्शनीयादिकरणवस्तु कृन्तति, तथा कुमारोऽपि यमनियमवत्तीव्रैर्बाणैर्विषयसङ्घमिव सकललक्ष्यभेदनक्रियोचितत्वमपि शरनिकरमभनगिति भावः ॥ 17.47 ॥  
 भ्रूभह्गभीषणमुखोऽसुरचक्रवर्ती  
 संदीप्तकोपदहनोऽथ रथं विहाय  
 क्रीडत्करालकरवालकरोऽ(1)सुरेन्द्र-  
 स्तं प्रत्यधावदभितस्त्रिपुरारि(2) सूनुम् ॥ 17.48 ॥  
 {1.कधानश्चर्मभ्यधावत्.2.पुत्रम्.}  
 अन्वयः- अथ सन्दीप्तकोपदहनः भ्रूभङ्गभीषणामुखः असुरचक्रवर्ती असुरः रथं विहाय क्रीडत्करालकरवालकरः । (सन्) तं त्रिपुराऽरिसूनुम् अभित्तः अत्यधावत् ।  
 सीo-- भ्रूभङ्गेति । अथ शस्त्रास्त्रयुद्धानन्तरं सम्यगधिकं यथा तथा दीप्तः कोष एव दहनोग्निर्यस्य अत एव भ्रुवोर्भ्रुकुट्योर्भङ्गेन वक्रत्वेन भीषणं विलोकयितॄणां भयदं मुखं वदनं यस्य तथोक्तोऽसुराणां दैत्यानां चक्रवर्ती सम्राट् । सार्वभौम इत्यर्थः । \`राजा तु प्रणताशेषसामन्तः स्यादधीश्वरः । चक्रवर्ती सार्वभौमो वृपोऽन्यो मण्डलेश्वरः' इत्यमरः । असुरेन्द्रस्तारको रथं स्यन्दनं विहाय परित्यज्य क्रीडन्नूर्ध्वदिशि कम्पमानस्तथा करालो भीषणः करवालः खड्गः स करे पाणौ यस्य । धारितविकटकृपाणः सन्नित्यर्थः । तं त्रिपुरारिसूनुं शिवपुत्रमभितः संमुखं प्रत्यधावत् । कुर्ण्ठितसर्वशस्त्रास्त्रत्वात्करवालेन शिरोनालजिहीर्षया प्रतिदुद्रावेत्यर्थः । \`धावु गतौ' इत्यस्मात्कर्तरि लङ् ॥ 17.48 ॥  
 अभ्यापतन्तमसुराधिपमी(1)शपुत्रो  
 दुर्वारबाहुविभवं सुरसैनिकैस्तम्(2) ।  
 दृष्ट्वा युगान्तदहनप्रतिमां मुमोच  
 शक्तिं प्रमोदविकसद्वदनारविन्दः ॥ 17.49 ॥  
 {1.असुरेश्वरम्.2.तैः.}  
 अन्वयः- सुरसैनिकैः दुर्वारबाहुविभवं तम् असुराऽधिपम् अभ्यापतन्तं दृष्ट्वा ईशपुत्रः प्रमोदविकसद्वदनाऽरविन्दः युगाऽन्तदहनप्रतिमां शक्तिं मुमोच ।  
 सीo-- अभ्यापतन्तमिति । सुरसैनिकैर्देवसेनाजनैर्दुर्वारो दुःसह्यो बाहुविभवो भुजवीर्यं यस्य । सुरसैनिकैरजेयमित्यर्थ । तमसुराधिपं दैत्यराजमभ्यापतन्तं संमुखामागच्छन्तं दृष्ट्वा विलोक्येशपुत्रो महेशतनयः कुमारः प्रमोदेन तदीयवशंगतत्वजनितानन्देन विकसद्विदलद्वदनारविन्दं मुखकमलं यस्य । किंचिद्विहस्येत्यर्थः । युगान्तदहनस्य प्रलयकालीनानलस्य प्रतिमेव प्रतिमा प्रतियातना यस्याः । प्रज्वलद्दहनकीलाजालपरिवृतामित्यर्थः । शक्तिमायुधविशेषं मुमोच । \`शक्तिः प्रहरणान्तरे' इति विश्वः ॥ 17.49 ॥  
 उद्द्योतिताम्बरदिगन्तरमंशुजालैः  
 शक्तिः पपात हृदि तस्य महासुरस्य ।  
 हर्षाश्रुभिः सह (3)समस्तदिगीश्वराणां  
 शोकोष्ण(4)बाष्पसलिलैः सह दानवानाम् ॥ 17.50 ॥  
 {3.समग्र.4.शोकोत्थ.}  
 अन्वयः- (सा) शक्तिः समस्तदिगीश्वराणां हर्षाश्रुभिः सह दानवानां शोकोष्णबाष्पसलिलैः सह अंशुजालैः उद्योतिताऽम्बरदिगन्तरं तस्य महासुरस्य हृदि पपात ।  
 सीo-- उद्द्योतितेति । अत्र सेति शेषः । सा कुमारमुक्ता शक्तिः समस्ता दिगीश्वरा इन्द्रादयोऽष्टदिक्पालास्तेषां हर्षाश्रुभिरानन्दबाष्पैः सह । तेषामभिलषितत्वाद्युक्तमेव तदीयहृदयशक्तिपतनजनित आनन्दो यदासीत् । दानवानां तदीयपक्षपातिनां रक्षसां शोकेन भर्तृमरणजनितेनोष्णानि यानि बाष्पसलिलानि तैः सह । अंशुजालैः किरणसमूहैः कृत्वाद्द्योति प्रकाशितमम्बरस्य दिशां चान्तरं मध्यं यत्र यस्यां क्रियायां यथा भवति तथा । उज्ज्वालितसकलदिगम्बरमध्यं तस्य महासुरस्य तारकस्य हृदि हृदये पपात पतितवती ॥ 17.50 ॥  
 शक्तया (1)हृतासुमसुरेश्वरमापतन्तं  
 कल्पान्तवातहत(2)भिन्नमिवाद्रिश्रृङ्गम् ।  
 दृष्ट्वा (3)प्ररुढपुलकाञ्चितचारुदेहा  
 देवाः प्रमोदमगमं(4)स्त्रिदशेन्द्रमुख्याः ॥ 17.51 ॥  
 {1.हतासुम्,अथ तारम्.2.हति.3.प्ररुढपुलकाङ्कित,अवरुढपुलकाञ्चित.4.त्रिदिवेशमुख्याः.}  
 अन्वयः- शक्त्या हृताऽसुम् असुरेश्वरं कल्पाऽन्तवातहतभिन्नम् अद्रि श्रृङ्गम् इव आपतन्तं दृष्ट्वा प्ररुढपुलकाऽञ्चितचारुदेहाः त्रिदशेन्द्रमुख्याः देवाः प्रमोदम् अगमन् ।  
 सीo-- शक्त्येति । शक्त्या कर्त्र्या हृता अपगमिता असवः प्राणा यस्य । शक्तिप्रहारेण गतप्राणमित्यर्थः । एवंभूतमसुरेश्वरं तारकं कल्पान्तवातेन प्रलयकालीनप्रभञ्जनेन हतमास्फोटितमत एव विभिन्नं विदीर्णमद्रिश्रृङ्गमिव पर्वतसान्विवापतन्तं मूर्च्छन्तं दृष्ट्वा प्ररुढैः प्रोद्गतैः पुलकैः रोमभिरञ्चिता व्याप्ता अत एव चारवो मनोहरा देहा गात्राणि येषां प्रफुल्लितरोमाञ्चितविग्रहास्त्रिदशेन्द्रमुख्याः पुरंदरप्रभृतयो देवाः प्रमोदमानन्दमगमन् प्रापुः ॥ 17.51 ॥  
 यत्रापतत्स दनुजाधिपतिः परासुः  
 (5)सर्वतकालनिपतच्छिखरीन्द्(6)रतुल्यः ।  
 तत्रादधात्फणिपतिर्धरणीं फणाभि-  
 स्तद्भूरिभारविधुराभिरधो व्रजन्तीम् ॥ 17.52 ॥  
 {5.संवर्तवात.6.कल्पः.}  
 अन्वयः-- पराऽसुः संवर्तकालनिपतच्छिखरीन्द्रतुल्यः स दनुजाऽधिपतिःयत्र अपतत्, यत्र फणिपतिः अधः व्रजन्तीं धरणीं तद्भरिभारविधुराभिः फणाभिः अदधात् ।  
 सीo-- यत्रेति । परासुर्गतप्राणः मृत इति यावत् । अत एव संवर्तकालः प्रलयकालस्तत्र निपतता शखरीन्द्रेण पर्वतराजेन तुल्यः समानः स दनुजानां दैत्यानामधिपतिस्तारको यत्र भूमिदेशेऽपतन्मूच्छितस्तत्र भूमिदेशे फणिपतिः शेषोऽधोव्रजन्तीं नीचैर्गन्तुं प्रवर्तमानां धरणीं फणाभिस्तस्य तारकस्य भूरिभारेण विधुराभिर्भुग्नीभवन्तीभिरदधादधः पतनान्निवर्तयांचक्रे । अनेन तारकविग्रहस्यातिभारवत्त्वं ध्वनितम् ॥ 17.52 ॥  
 स्वर्गापगासलिलसीकरिणी समन्तात्  
 सौरभ्यलुब्धमधुपावलिसेव्यमाना ।  
 कल्पद्रुमप्रसववृष्टिरभून्नभस्तः  
 शंभोः सुतस्य शिरसि त्रिदशारिशत्रोः ॥ 17.53 ॥  
 अन्वयः-- त्रिदशाऽरिशत्रोः शम्भोः सुतश्य सिरसि नभस्तः स्वर्गापगासलिलसीकरिणी सौरभ्यलुब्धमधुपावलिसेव्यमाना कल्पद्रुमप्रसववृष्टिः समन्तात् अभूत् ।  
 सीo-- स्वर्गापगेति । त्रिदशानां देवानामरेस्तारकस्य शत्रोः शातयितुः हन्तुरिति यावत् । \`शंभोः सुतस्य कुमारस्य शिरसि शीर्षे ।' \`उत्तमाङ्गं शिरः शीर्षम्' । इत्यमरः । नभस्तः आकाशसकाशात् । पञ्चम्यास्तसिल् । स्वर्गापगाया गङ्गायाः सलिलस्य सीकराः सृताम्बुकणाः । \`सीकरोऽम्बुकणाः सृताः' इत्यमरः । ते विद्यन्ते यस्याम् । तथा सौरभ्बे सौगन्ध्ये लुब्धया मदुपानां भ्रमराणामावल्या पङ्क्त्या कर्त्र्या सेव्यमानासल्पद्रुमस्य कल्पवृक्षस्य प्रसवानां पुष्पाणाम् । \`प्रसवस्तु फले पुष्पे वृक्षाणां गर्भमोचने' । इति । विश्वः । वृष्टिरभूत् । तारकवधजनितानन्दार्णवमग्ना व्योमस्थिता विष्वादयो देवाः कुमारमस्तकोपरि कल्पद्रुमपुष्पाणि विचकरुरित्यर्थः ॥ 17.53 ॥  
 पुलकभरविभिन्नवार(1)बाणा  
 भुजविभवं बहु तारकस्य शत्रोः ।  
 (2)सकलसुरगणा महेन्द्रमुख्याः  
 प्रमदमुख(3)च्छविसंपदोऽभ्यनन्दन् ॥ 17.54 ॥  
 {1.चारुदेहा.2.ससुरपरगणा.3.द्युति.}  
 अन्वयः-- प्रमदमुखच्छधिसम्पदः पुलकभरविभिन्नवारबाणाः महेन्द्रमुख्याः सकलसुरगणाः बहु तारकस्य शत्रोः भुजविभवम् अभ्यनन्दन् ।  
 सीo-- पुलकेति । प्रमदा उत्कृष्टा या मुखच्छविर्वदनकान्तिः सैव संपद्वैभवं येषां ते तारकवधजनितमानन्दमेव महतीं संपद मन्यमानाः । अत एव पुलकभरेण रोमाञ्चभारेण विभिन्नानि स्फुटितानि वारबाणानि कवचानि येषाम् । \`कञ्चुको वारबाणोऽस्त्री' इत्यमरः । प्रथमविग्रहप्रमाणनिर्मितानां कवचानामिदानीमानन्दवशात्प्रफुल्लत्वाद्विग्रहेषु संकीर्णतया विदलनमुचितमेवेति भावः । एवंभूता महेन्द्रमुख्याः पुरंदरप्रभृतयः सकलसुरगाणाः समस्तवृन्दारकसंघा बहु महत्तारकस्य शत्रोः कुमारस्य भुजविभवं बाहुपराक्रममभ्यनन्दन् \`साधुस्ते विक्रमः' इति तुष्टुवुः । पुष्पिताग्रा वृत्तम् । 17.54 ॥  
 इति विषमशरारेः सूनुना जिष्णुनाजौ  
 त्रिभुवन(4)वरशल्ये (5)प्रोद्धृते दानवेन्द्रे ।  
 बलरिपुरथ(6) नाकस्याधिपत्यं प्रपद्य  
 व्यजयत सुरचूडारत्नघृष्टाग्रपादः ॥ 17.55 ॥  
 {4.खलशल्ये.5.प्रेरिते,पातिते.6.अपि.}  
 अन्वयः- जिष्णुना विषमशराऽरेः सूनुना त्रिभुवनवरशल्ये दानवेन्द्रे प्रोद्धृते वलरिपुः नाकस्य आधिपत्यं प्रपद्य सुरचूडारत्नघृष्टाऽग्रपादः (सन्) व्यजयत ।  
 सीo-- इतीति । जिष्णुना जयशीलेन विषमशरारेः पञ्चशरशत्रोर्हरस्य सूनुना कुमारेण त्रिभुवनस्य भुवनत्रयस्य वरे श्रेष्ठे शल्ये शत्रौ । \`शल्यश्च कथितः शत्रौ मदनद्रुमयोरपि' । इति विश्वः । दानवेन्द्रे तारके इत्येवंप्रकारेण प्रोद्धृत उत्खनिते । मारिते सतीत्यर्थः । अथ तारकवधानन्तरं बलरिपुः पुरंदरी नाकस्य स्वर्गस्याधिपत्वं राज्यं प्रपद्य प्राप्य सुराणां चूडारत्नैर्मुकुटमणिभिर्धृष्टावग्रपादौ पादाग्रे यस्य । षष्ठीसमासे राजदन्तादित्वादग्रस्य पूर्वनिपातः । तथाभूतः सन् । व्यजयत । सर्वोत्कर्षेण वर्वृत्त इत्यर्थः । स स्वर्गराज्यं प्राप्य निष्कण्टकतया भुनगिति भावः । व्यजयतेति \`विपराभ्यां जेः' इत्यात्मनेपदम् । मालिनी वृत्तम् । लक्षणं तूक्तप्रायम् ॥ 17.55 ॥  
 यं प्रासूत सुतं पुरा च जननी नाम्ना सुहीरेति सा  
 ख्यातो यस्य बुधेन्द्रमस्तकमणिः श्रीलक्ष्मणाख्यः पिता।  
 यद्भातृद्वितयं महद्विजयते विद्वत्तया मण्डितं  
 तेनासौ रचिता कुमारविवृतिः संजीविनी जीवदा ॥  
 संवत्सरेऽङ्काद्रिपुराण (1870) तुल्ये नभस्यमासे बहुले दले च ।  
 तिथावनङ्गस्य सजीववारे टीका कुमारस्य समापदेषा ॥  
 शुद्धं त्वशुद्धं च विवेचनीयं सर्वत्र विद्यार्णवपारगेण ।  
 मयोक्तमेतद्विदुषा परेण पक्षेऽपरस्मिन्ननुकम्पनीयः ॥  
 टीकासंयुतकाव्यपञ्चकमथ स्तोत्राणि दिक्संख्यका-  
 न्येकश्छन्दसि चैक एव गणिते साहित्यशास्त्रे त्रयः ।  
 प्राक्काव्यद्वयटिप्पणीद्वयमिति ग्रन्थावलीसंगता  
 सीतरामकवेः कृतिः कृतिगले वक्षत्रमालायताम् ॥

 इति श्रीपर्वणीकरोपनामकश्रीलक्ष्मणभट्टात्मजसतीगर्भसम्भव-  
    श्रीसीतारामकविविरचितया संजीविनीसमाख्यया व्याख्यया  
   समेतः श्रीकालिदासकृतौ कुमारसम्भवे महाकाव्ये  
    तारकासुरवधो नाम स्पतदशः सर्गः ॥







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



\]
