+++
TITLE = "तत्त्वोद्योतः प्रकरणविशेषः"
AUTHOR = "श्रीमदानन्दतीर्थभगवत्पादाचार्याः"
DOMAIN = "दर्शनानि"
SUB-DOMAIN = "द्वैतम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-3197"
url = "https://www.ebharatisampat.in/readbook3.php?bookid=NDMxMzIwNzg5OTk4NjAz&pageno=MjI0MjQyNjk5NTk="
title = "तत्त्वोद्योतः प्रकरणविशेषः"

+++
[[तत्त्वोद्योतः प्रकरणविशेषः	Source: [EB](https://www.ebharatisampat.in/readbook3.php?bookid=NDMxMzIwNzg5OTk4NjAz&pageno=MjI0MjQyNjk5NTk=)]]

\[



  ॥ श्रीः ॥  
 श्रीमदानन्दतीर्थभगवत्पादप्रणीतसर्वमूलग्रन्थाः  
 ----------------------------

  तत्त्वोद्योतः

॥ श्रीवद्धनुमद्भूममध्वान्तर्गतरामकृष्णवेदव्यासात्मकश्रीलक्ष्मिहयग्रीवाय नमः ॥

 सर्वत्राखिलसच्छक्तिः स्वतन्त्रोऽशेषदर्शनः ।  
 नित्यातादृशचिच्चेत्ययन्तेष्टो नो रापतिः ॥

 विमतो भिन्नो मुक्तत्वाद्यदित्थं तत्तथा यथा सम्प्रतिपन्नः। न च भेदे विकल्पो युज्यते। अनिर्वचनीयस्य सर्वत्राप्रसिद्धत्वादेव। शशविषाणं गोविषाणं वोच्यत इतिवत। (1)न चानिर्वचनीये किञ्चिन्मानम्। मिथ्याशब्दोऽनिर्वचनीयं वदतीत्यत्र च। अनुमानस्य चाप्रसिद्धविशेषणः पक्षः। न च धूमत्ववन्मिथ्यात्वमित्युभयसम्प्रतिपन्नं सामान्यमस्ति। न च (2)बाष्पारोवितधूमेन धूमवत्त्वं व्यभिचरति।

 न च भावाभावविलक्षणं क्वचिदागमो वक्ति ।

 (3)\`नासदासीन्नो सदासीत्तदानीं नासीद्रजो नो व्योमापरो यत्' इत्यत्र च।

 पारिशेष्येणानिर्वचनीयत्वाङ्गीकारे \`आनीदवातं स्वधया तदेकम्' इति तदानीं परिशिष्टत्वाद्ब्रह्मण एवानिर्वचनीयत्वं स्यात्(4)।


 \`मूर्तं सदिति सम्प्रोक्तममूर्तमसदुच्यते ।  
 मूर्तामूर्तेतरद्ब्रह्म न सत्तन्नासदुच्यते'(5) इति(6) पैङ्गिश्रुतिः ।

 \`यदन्यद्वायोषच्चान्तरिक्षाच्चैतत्सत्' इति (7)माध्यन्दिनश्रुतिः ।

 (8)\`अद्भुतत्वादनिप्वाच्य ब्रह्म चिच्चेत्यमेव च ।  
 अचिन्त्यं तत एवैतदतर्क्याज्ञेयमेव च ।  
 ऋ गताविति धातोस्तु पूर्ववगतवत्सदा ।  
 स्थितेर्ब्रह्मर्तमित्युक्तमनृतं परिणामतः ।  
 प्रकृतिप्राकृतं प्रोक्तमसत्तदशुभत्वतः ।  
 (9)असतां बुद्धिगम्यत्वादसत्यमिति(10) चोच्यते ।  
 नियंमेन बहिश्चित्तास्ते सन्तो ब्रह्मणि स्थिताः ।  
 विश्वं सत्यं वशे विष्णोर्नित्यमेव प्रवाहतः(11) ।  
 न क्वाप्नीदृशं विश्वं तत्तत्कालानुसारतः ।  
 असत्यमप्रतिष्ठं ये जगदाहुरनीश्वरम् ।  
 त आसुराः स्वयं नष्टा जगतः क्षयकारिणः' इत्यादि व्यासस्मृतौ ।

 \`असत्यमप्रतिष्टं ते जगदाहुरनीश्वरम् ।  
 अपरस्परसम्भूतं किमन्यत्कामहैतुकम्  
 एतां दृष्टिमवष्टभ्य नष्टात्मानोऽल्पबुद्धयाः ।  
 प्रभवन्त्युग्रकर्मामः क्षयाय जगतोऽहिताः' इत्यादि च गीतासु ।  
   
 \`विश्वं सत्यं मघवाना युवोपरिदापश्च न प्रमिनन्ति व्रतं वाम् ।  
 प्रघान्वस्य महतो महानि सत्यासत्यस्य करणानि वोचम्' ।  
 \`सत्यः सो अस्य महिमा गृणे शवो यज्ञेषु विप्रराज्ये' ।

 \`कविर्मनीषी परिभूः स्वयम्भूर्याथातथ्यतोऽर्थान्व्यदधाच्छाश्वतीभ्यः समाभ्यः' इत्यादि श्रुतिभ्यश्च(12)

 न चार्थापत्त्याऽनिर्वचनीयसिद्धिः। (13)असतः प्रतीतिं विनाऽसद्वैलक्षण्यज्ञानानुपपत्तेः। न च बाध्यं जगदित्यत्र किञ्चिन्मानम्। बाध्यत्वमपि हि तेषां मिथ्या। तस्य च मिथ्यात्वेऽबाध्यत्वमेव सत्यं स्यात् ।

 सद्विवक्षणत्वं च सज्जातिविलक्षणत्वं सन्मात्रविलक्षणत्वं वा। जात्यङ्गीकारे सद्बहुत्वम्। (14)सन्मात्रविलक्षणत्वं चेत्सद्धसाधनता । बर्ह्मवैलक्षण्याङ्गीकारात्। न च कयाऽपि युक्त्या मानेन वा भेदनिराकरणं भवति। अङ्गीक्रियमाणत्वात्। अनिर्वचनीयासिद्धेश्च। सद्विलक्षणत्वमसद्विलक्षणत्वं च (15)मिथ्येत्यविलक्षणत्वमेव सत्यं स्यात्।

 एवमेव हेत्वादिष्वपि विकल्पो निराकरणीयः ।  
 दृश्यत्वाद्यनुमानेष्वप्येत एव दोषाः ।

 आत्मनोऽपि दृश्यत्वादनैकान्तिकता च । न चात्मनो दृक्कर्मत्वं विना तज्ज्ञानत्वम्। तदज्ञाननिवृत्तिश्च (16)तेन भवति। न च तदाकारम् । अतद्विषयत्वादेव। तद्विषयत्वमेव हि तदाकारत्वम्। न हि ज्ञानज्ञेययोरेकाकारता। न ह्यज्ञानस्य घटाश्रयत्वं ब्रह्माश्रयत्वं वाऽस्ति। पुङ्गतमेव हि तमो ज्ञानेन निवर्तते। विषयाश्रयं चेदज्ञानं निवर्तते तर्ह्येकेन ज्ञातस्य घटस्यान्यैरज्ञातत्वं न स्यात्। अतद्विषयज्ञानेन तदज्ञाननिवृत्तौ घटज्ञानेनापि निवर्तेत। अविष्यत्वादेव तस्य ज्ञानत्वं न स्याद्धटवत् ।

 जडत्वं चाप्रमातृत्वमेव। न च प्रमातृत्वमात्मनस्तैरङ्गीक्रियते। अतस्तदप्यनैकान्तिकम्। मिथ्याप्रमातृत्वं चानिर्वचनीयनिरासादेव निरस्तम्। यदि जडत्वं नामाप्रकाशत्वं तदप्यात्मनः (17)स्वविषयप्रकाशत्वाभावात्परविषयप्रकाशत्वाभावाच्चानैकान्तिकमेव। स्वविषयत्वं हि कर्तृकर्मविरोधात्तैर्नाङ्गीक्रियते। मिथ्याभूतपरविषयत्वं(18) चानिर्वचनीयनिरासादेव निरस्तम्। विषयवर्जितः (19)प्रकाश एव न भवति घटवत्। (20)तत्प्रमाणाभावात्।

 देशतः कालतः परिच्छिन्नत्वं प्रकृतिकालादिष्वभावाद्भागासिद्धम्। वस्तुतः परिच्छिन्नत्वमात्मनोऽपि भेदाङ्गीकारादनैकान्तिकम्।

 प्रत्यक्षबाधितं च जगान्मिथ्यात्वम्। सदिति प्रतीयमानत्वात्। न च प्रत्यक्षसिद्धमन्येन केनापि बाध्यं दृष्टम्। (21)चन्द्रप्रादेशत्वादिविषयं(22) तु दूरस्थत्वादिदोषयुक्तत्वादपटुः न च जगत्प्रत्यक्षस्यापटुत्वे किञ्चिन्मानम्। न च जगतोऽज्ञानजन्यत्वे किञ्चिन्मानम् ।

 \`न च मायाविना माया दृश्यते विश्वमीश्वरः ।  
 सदा पश्यति तेनेदं न मायेत्यवधार्यताम् ॥  
 अपरोक्षदृशो मिथ्यादर्शनं न क्कचिद्भवेत् ।  
 सर्वापरोक्षविद्विष्णुर्विश्वदृक्तन्न तन्मृषा' इति (23)ब्रह्माण्डे ।

 (24)\`ईशोऽनीशो जगन्मिथ्या न पूज्यो गुरुरित्यपि।  
 एक आत्मा परब्रह्मभावो मुक्तिरिति ह्यपि ।  
 एवमादि विरुद्धानि नचनान्यथ युक्तयः ।  
 प्रमामैर्बहुभिर्ज्ञेया आभासा इति वैदिकैः ।  
 वेदवेदानुसारेषु विरोधेऽन्यार्थकल्पना ।  
 इतराणि विरुद्धानि प्रलम्भभ्रमजान्यपि' इति (25)व्यासस्मृतिः ।  
 \`नासतो दृष्टत्वात्' । \`नाभाव उपलब्धेः' ।

 \`वैधर्म्याच्च न स्वप्नादिवत्' इत्यादि भगवद्वचनेनापि (26) निरस्ताः ।  
 (27)न च (28)शून्यवादिसकाशाद्वैलक्षण्यं मायावादिनः। यावहारिकसत्त्वस्य तेनाप्यङ्गीक्रियमाणत्वात्।

 \`सत्यं तु द्विविधं प्रोक्तं सांवृतं पारमार्थिकम्।  
 सांवृतं (29)व्यावहार्यं स्यान्निवृत्तौ पारमार्थिकम्।  
 विचार्यमाणे नो सत्त्वं सत्त्वं चापि प्रतीयते ।  
 यस्य तत्सांवृतं ज्ञेयं व्यवहारपदं च यत्' इत्यादिना ।

 न च निर्विशेषब्रह्मवादिनः शून्यत्कश्चिद्विशेषस्तस्य ।

 \`निर्विशेषं स्वयं भातं निर्लेपमजरामरम् ।  
 शून्यं तत्त्वमविज्ञेयं मनोवाचामगोचरम् ।  
 जाड्यसंवृतिदुःखान्तपूर्वदोषविरोधि यत् ।  
 नित्यभावनया भातं तद्भावं योगिनं नयेत् ।  
 भावार्थप्रतियोगित्वं भावत्वं वा न तत्त्वतः ।  
 विश्वाकारं च संवृत्या यस्य (30)तत्पदमक्षयम्' (31)इत्यादि तद्वचः ।  
   
 \`अनृतजडविरोधिरूपमन्तत्रयमलबन्धनदुःखताविरुद्धम्'(32) इति च मायावादी ।  
    
 \`नास्य सत्त्वमसत्त्व वा न दोषो गुण एव वा ।  
 हेयोपादेयहितं तच्छून्यं पदमक्षयम्' इति च शून्यवादी ।  
   
 सत्त्वादयो धर्माः परमार्थतो मायावादिनाऽपि नाङ्गीक्रियन्ते। सर्वविशेषविनिर्मुक्तत्वाङ्गीकारात् ।

 \`अवच्यं सर्वशब्दैस्तल्लक्ष्यते चाखिलैः पदैः ।  
 अज्ञेयं ज्ञानलक्ष्यं च तच्छून्यं पदमक्षयम्' इति च शून्यवादी । न चाखण्डत्वेन कश्चिद्विशेषः ।  
   
 \`यदखण्डपदं लक्ष्यं सर्वैरपि विशेषणैः ।  
 सर्वैर्विशेशणैर्मुक्तं तच्छून्यं पदमक्षयम्' इति च शून्यवादी ।  
   
 (34)एवमेव मायावादिराद्धान्तः ।

 न च मायावादिनो भावत्वं नाम धर्मः न च शून्यवादिनः शून्यत्वं नाम धर्मः ।  
   
 (35)\`मय्यनन्तगुणेऽनन्ते गुणतोऽनन्तविग्रहे ।  
 यदासीत्तत एवाद्यः स्वयम्भूः समभूदजः' ।

 \`उत्तमः पुरुषस्त्वन्यः परमात्मेत्युदाहृतः ।  
 यो लोकत्रमाविश्व बिभर्त्यव्यय ईश्वरः' इति भगवद्राद्धान्तः ।  
    
 \`पराऽय शक्तिर्विवधैव श्रूयते स्वाभाविकी ज्ञानबलक्रिया च' (36)इत्यादि श्रुतिः ।  
 प्रकृष्टप्रकाशश्चन्द्रः इत्यादिषु (37)प्रकृष्च्वादिविशेषणानि सन्त्येवेदि न तत्साम्यम् । अनित्यदेशकालसम्बन्धित्वस्य सत्त्वान्न सोऽयं देवदत्त (38)इत्याद्युपमा च । (39)देवदत्तादिस्वरूपमात्रस्य सिद्दत्वान्न स्वरूपमात्रे प्रश्नः। (40)नक्षत्रादिव्यतिरेकमात्रस्यापि सिद्धत्वान्न व्यतिरेकमात्रे। अन्यथा प्रश्नस्यैवासम्भवात्। अतः कैर्विषेषणैर्विशिष्ट इति प्रश्ने प्रकृष्टप्रकाशतद्देशकालदिविशिष्ट(41)एव वाक्यार्थः। अङ्गीक्रियमाणत्वाद्विशिष्टादेरनिर्वचनीयाभावाच्च(42) सत्यत्वं च सिदधम् ।

 दृष्ट्स्य वस्तुनो बलबद्दृष्टिं विना नान्यद्वाधकमिति (43)दुर्घटत्वे सुघटत्वे वा नानिर्वचनीयसिद्धिःष। (44)सर्ववैलक्षण्याङ्गीकाराद्दुर्घटमपि ब्रह्म प्रमाणादङ्गीक्रियत एव ।

 जगतो भिन्नमभिन्नं वेत्यादिविकल्पस्तत्रापि युज्यते । भिन्नं चेद्भेदादिविशिष्टाच्छुद्धं भिन्नमभिन्नं वेत्याद्यनवस्था। अभिन्नं चेन्मिथ्यारूपेण जगता ब्रह्मापि मिथ्यैव स्यात्। भिन्नाभिन्नं चेद्दोषद्वयमपि। उभयविलक्षणं चेदनिर्वचनीयत्वं ब्रह्मणं एवापतितम्। यद्येवमपि नानिर्वचनीयत्वं ब्रह्मणस्तर्हि जगतोऽपि न स्यात्। विश्वं सत्यमित्यादि(45)वचनमात्राप्युक्तम् ।

 \`न सत्तन्नासदुच्यते'। \`असद्वा इदमग्र आसीत्'। \`नासदासीन्नो सदासीत्तदानीम्' इत्यादि ब्रह्मणोऽपि मिथ्यात्वे प्रमाणमस्ति।

 न हि दृष्टेर्बलवत्किञ्चित्प्रमाणम्। न हि युक्तिपराजितोऽपि क्षुधितो नान्नमत्ति। बलबद्दृष्ट्यबाधे। न चान्नत्वे दुर्घटे तस्यानन्नत्वं भवति। दृष्ट्यबाधितदृष्टस्य। (46)न चान्नानन्नवैलक्षण्यमनुभूयते। न च तथा व्यवहारः। न च तत्र किञ्चिन्मानम्।  
 अतो विशिष्टादिनिराकरणयुक्तीनामपि विशिष्टाद्यपेक्षत्वाज्जात्युत्तरमिति न युक्तिबाधाऽपि। अतो निखिलगुणगणाढ्यमेव ब्रह्म श्रुत्यभिप्रेतम् ।

 अनिर्वचनीयासिद्धेरेवानुमानस्याप्यसिद्धिः(47)। यदि जगन्मिथ्या स्यात्तदा दृश्यत्वाद्यनुमानस्यापि जगदन्तःपातित्वेन मिथ्यात्वादसिद्धिः- स्यात् ।

 वाचाऽऽरम्भणं (48)विविधप्रकारः। नामधेयं नित्यं धार्यं नाम मृत्तिकेत्यादि (49)वैदिकमेवेत्यातद् वचनं सत्यमिति (50)श्रुतेरर्थः। अनित्यत्वात् (51)षासाङ्केतिकं नामाप्रधानं नित्यत्वान्मृत्तिकादिनामैव प्रधानम्। प्रधानज्ञानादप्रधानं ज्ञातमिव भवति। एवं प्रधानस्य परमात्मनो ज्ञानादप्रधानं ज्ञातमिव भवति। प्रधान्यज्ञापनर्थमेव (52)सृष्ट्यादिकथनम्। यथा सोम्येत्याद्यपि सादृश्यकथनम्। (53)न चैकनखनिवृन्तनविकारः (54)सर्वं कार्ष्णायसम्। प्रधानपुरुष(55) ज्ञानाद् ग्रामो ज्ञात इति (56)व्यपदेशोऽस्ति ।

 (57)न हि सत्यज्ञानेन (58)मिथ्याज्ञानं भवति। मुक्तामुक्तयोर्भेदाभावे मुक्तस्य संसारः संसारिणो वा मुक्तत्वं स्यात्। यद्यज्ञानकृतो (59)भेदस्तर्हीश्वरस्याज्ञानाभावात्संसारिणैक्यं तेनानुभूयेत। ततश्च दुःखित्वं स्यात्।

 \`तान्यहं वेद सर्वाणि न त्वं वेत्थ परन्तप'।  
 \`सुखं दुःखं भवोऽभावो भयं चाभयमेव च ।  
 अहिंसा समता तुष्टिस्तपो दानं यशोऽयशः ।  
 भवन्ति भावा भूतानां मत्त एव पृथग्निधाः'।  
 \`यस्मात्क्षरमतीतोऽहमक्षरादपि चोत्तमः।  
 अतोऽस्मि लोके वेदे च प्रथितः पुरुषोत्तमः'।

 इत्यादिनेश्वरेणापि भेदस्यैवानुभूयमानत्वाच्च । तत (60)एवाभ्रान्तत्वान्न मुक्तस्यापि भेदनिवृत्तिः ।  
   
 न चोपाधिभेदमत्रेणेश्वरस्य दुःखाभावः(61)। हस्तपादाद्युपाधिभेदेऽपि भोक्तुरेकत्वानुभवात्(62)।

 \`उद्यातायुधदोर्दण्डाः पतितस्वशिरोक्षिभिः ।  
 पश्यन्तः पातयन्ति स्म कबन्धा अप्यरीन्युधि'  
 इति(63) भारतवचनान्न विश्लेषाद्विशेषः ।

 अतोऽनौपाधिकत्वादेव भेदस्य न मुक्तस्येश्वरैक्यम् ।  
   
 \`इदं ज्ञानमुपाश्रित्य मम साधर्म्यमागताः।  
 सर्गेऽपि नोपजायन्ते प्रलये न व्यथन्ति च'।

 \`यदा पश्यः पश्यते रुग्मवर्णं कर्तारमीशं पुरुशं ब्रह्मयोनिम्।  
 तदा विद्वान्पुण्यपापे विधूयं निरञ्जनः परमं साम्यमुपैति'  
    इत्यादि मुक्तभेदवचनेभ्यश्च ।

 एवं प्रत्यक्षानुमानागमविरुद्धत्वादभेदविषयवत्प्रतीयमानान्यपि वाक्यानि सादृष्याद्यर्थान्येव योज्यनीयानि।

 \`विरुद्धवत्प्रतीयन्त आगमा यत्र वै मिथः ।  
 तत्र दृष्टानुसारेण तेषामर्थौऽन्ववेक्ष्यते'(64) इति ब्राह्मवचनाच्च।


 भेदाद्यनुभवस्य भ्रान्तित्वाङ्गीकारे तदपलापयुक्तेर्नितरां भ्रन्तित्वाद्भेदाद्यनुभवस्याभ्रान्तित्वमेव भवति। परस्परविरुद्धयोरन्यतरनिषेधस्यान्यतरविधिनान्तरीयकत्वात्। एकजीववादपक्षे तन्निष्ठानां मृत्यनन्तरमपि विश्वस्यानिवृत्तत्वाद्भेदनिष्ठ एवैकजीव इत्या-पतति। तस्य च तत्रैवाग्रहान्न (65)कदाचिद्भदनिवृत्तिरित्यनिवृत्तिरेव भवति।

 (66)न चैकजीवाज्ञानपरिकल्पितास्समस्ता(67) इत्यत्र किञ्चिन्मानम्। अतो मुक्तेभ्योऽप्यन्य एव समस्तगुणपरिपूर्णो भगवान्विष्णुरिति सिद्धम् ॥

 \`ब्रह्मेशानदिभिर्देवैर्यत्प्राप्तुं नैव शक्यते।  
 तद्यत्स्वभावः कैवल्यं स भवान्केवलो हरे'(69) ॥

 \`परो मात्रया तन्वा वृधान न ते महित्वमन्वश्नुवन्ति'।

 सत्यचिच्चेत्यपतये मुक्तामुक्तोत्तमाय ते ।  
 नमो नारायणायार्यवृन्दवन्दितपद्दूय ॥

 (70)आनन्दतीर्थपुंसिंहो मायावादिदितेःसुतान्।  
 विदार्य युक्तिनखरैरप्रतीपो(71)ऽभिभासते ॥ 1 ॥

 (72)पलायध्वं पलायध्वं त्वरया मायिदानवाः ।  
 सर्वज्ञहरिरायाति (73)तर्कागमदरारिधृत् ॥ 2 ॥

 (74)द्रवत द्रवताशु मायिनः प्रविशध्वमतन्द्रिता गुहाः ।  
 कमलारमणाम्बराश्रयः समुदेत्यखिलज्ञभास्करः ॥ 3 ॥

 (75)नृहरिः(76) सकलज्ञनामकः समुपैति हि मायिदानवान्।  
 प्रपलायनमत्र तत्क्षमं त्वरया वो वसतिर्गुहासु च(77) ॥ 4 ॥

 जयत्यानन्दतीर्थेष्टदेवता नकरेसरी ।  
 विपाटिताज्ञानतमः कपाटात्युरुहुङ्कृतः ॥ 5 ॥

 जयत्यमितपौरुषः स्वजनतेष्टचिन्तामणिः।  
 अजेशमुखवन्दितो गुणगणार्णवः श्रीपतिः ॥ 6 ॥

 सर्वज्ञसन्मुनीद्रोच्चसन्मनः पङ्कजालयः ।  
 अजितो जयति श्रीशो रमाबाहुल्यताश्रयः ॥ 7 ॥

 ॥ इति श्रीमदानन्दतीर्थगवत्पादाचार्यविरचितस्तत्वोद्द्योतः(78) (79)समाप्तः ॥

 ॥ इति तत्वोद्द्योतः ॥

 ॥ श्रीकृष्णार्पणमस्तु ॥




F.N.

1. अनिर्वचनीयासिद्धेः। न हि तत्र प्रत्यक्षमस्ति। मिथ्याशब्दस्त्वभाववाच्येव । तद्न्यत्र प्रमामाभावात्। न चान्यत्प्रमाणम्। प्रतिज्ञाव्याहतेः।  
    -इत्यादि कर्मनिर्णये

2. बाष्प आरोपित धूमेन (पा.)

3. \`नासदासीत्' इत्यत्र (पा.)

4. क्वचित् \`स्यात्' इति न पठ्यते (पा.)

5. \`पारमार्थिकसत्यत्वं स्वातन्त्र्यमभिधीयते।  
 तद्विष्णोरेव नान्यस्य तदन्येषां सदाऽस्तिता' इति च ॥  
   -भा.ता.11/24/19

 असमर्थमसत्प्रोक्तं सत्समर्थं प्रकीर्तितम् ॥  
   -भा.ता.11/29/10

 स्वातन्त्र्यमेव सत्यत्वं विष्णोरन्यस्य सत्यता।  
 प्रवाहतः सदाऽस्तित्वं पुंप्रकृत्योः सदाऽस्तिताः।  
   -इति वैभवे ॥  
   -भा.ता.11/29/22

 तत्स्वातन्त्र्येण नैवास्ति यदुत्पत्तिविनाशवत्।  
 स्वातन्त्र्येणास्तिता तस्य यत्सत्ताज्ञानदं सदा - इति वैभवे ॥  
   भा.ता.11/29/22

 जगतो नास्तिता सैव या पराधीनता सदा ।  
 अभावस्तु कुतस्तस्य यद्विभातीह सर्वदा(प्रकाश्ये)।  
   भा.ता.11/29/22

 अविद्यमानता नाम जगतः परतन्त्रता ।  
 यथाऽशक्तस्तु पुत्रादिरसमन्नित्युच्यते जनैः(विवेक)॥  
   भा.ता. 11/29/23

 एकदा ज्ञातरूपेण यन्न तिष्टति सर्वदा ।  
 चञ्चलत्वात्सत्यमपि ह्यनृतं जगदुच्यते ॥  
   भा.ता.11/29/22  
   
 सर्वदैकप्रकारत्वात् सत्यं ब्रह्म सदोच्यते॥  
   भा.ता.11/29/22

 यत्र मिथ्याप्रपञ्चत्वं वाक्यैर्वेदान्तगोचरैः ।  
 दृश्यमानमिदं सर्वमनित्यमिति चोच्यते॥  
   -पाद्मे उ.ख.अ.255 श्लो.41

 सदिति व्यक्तमुद्दिष्टमसदव्यक्तमुच्यते ।  
   भा.ता.2/6/32

 असदव्यक्तनाम स्याद् व्यक्तं सदिति चोच्यते। ब्राह्मे ॥  
   भा.ता.3/27/49

 स्वाधीनं सदिति प्रोक्तं पराधीनमसत्स्मृतम् ॥

 अविद्यमानमेतस्माज्जगदाहुर्विपश्चितः ॥  
 अनाद्यनन्तकालेषु विद्यमानमपि स्फुटम् ।  
 अस्वातन्त्र्यात्तु नास्त्येवेत्येवं वाच्यं जगत्सदा ।  
   -इत्यादि॥ -भा.ता.11/9/7

 अल्पप्रयोजनं यत्तत् मृषेत्येव तदुच्यते ॥  
   -भा.ता.11/22/54

 \`वस्तु स्वतन्त्रमुद्दिष्टमस्वतन्त्रमवस्तु च' इति माहात्म्ये ॥  
   -भा.ता.11/26/3

 \`नानमानविरुद्धं हि स्वातन्त्रयं जगतः सदा ।  
 स्वतन्त्रो बगवान्विष्णुरेक एव न संशयः' इति च ॥  
   -भा.ता.11/29/33  
     
6. इति च पैङ्गिश्रुतिः (पा.)

7. इति च माध्यन्दिनश्रुतिः ।

8. \`अद्भुत्वादवाच्यं तदतर्क्यज्ञेयमेव च।  
 अनन्तगुणपूर्णत्वादित्यूदे पैङ्गिनां श्रुतिः ॥  
 अवाच्यमिति लोकोऽपि वक्त्याश्चर्यतमं भुवि ।  
 एवं शास्त्रावगम्यत्वे विभागेन समन्वयम्॥  
   -अनुव्याख्याने 1/1/153-154

9. असतां बुद्धिगत्वात्तदसत्यमिति चोच्यते ॥ (पा.)

10. \`फलवान्मोक्षहेतुत्वान्नित्यानन्दादपार्थकः।  
 जीवात्मनस्तु संसारः स्वप्नवच्चञ्चलत्वतः' इति तत्त्वविवेके ॥  
    -भा.ता. 11/28/13

 \`एकदा ज्ञातरूपेण यन्न तिष्ठति सर्वदा ।  
 चञ्चलत्वात्सत्यमपि ह्यनृतं जगदुच्यते' इति च ॥  
 सर्वदैकप्रकारत्वात्सत्यं ब्रह्म सदोच्यते' इति च ॥  
    -भा.ता 11/29/22

11. \`स्वाधीनं सदिति प्रोक्तं पराधीनमसत्स्मृतम् ।  
 अविद्यमानमेतस्माज्जगदाहुर्विपश्चितः ।  
 अनाद्यनन्तकालेषु विद्यमानमपि ध्रुवम् ।  
 अस्वातन्त्र्यात्तु नास्त्येवेत्येव वाच्यं जगत्सदा ।  
 सदा पृत्तेर्विद्यमानमिति ब्रूयाद्यदि क्वचित् ।  
 तथाऽपि नाशवद्धीदं प्रवाहाध्द्यस्य नित्यता ।  
 अतो निवर्त्यमित्याहुः प्रपञ्चो ह्यस्ति यद्यपि ।  
 विषअणोरिच्छावशत्वाच्च मायामात्रमिति स्फुटम् ।

 परमार्थं त्वेकमेव स्वातन्त्र्याद्विष्णुमव्ययम् ।  
 यदि कल्पयतीदं स स एव विनवर्तयेत् ।  
 विष्णुस्तस्मात्तद्वशत्वान्नास्तीति द्वैतमुच्यते ।  
 स्वातन्त्र्येण हरौ ज्ञाते पराधीनत्वनिश्चयात् ।  
 इत्याहुरुपदेष्टार आचार्यस्तत्त्ववेदिनः ॥  
    -भा.ता. 11/9/7

12. इत्यादिश्रुतिश्च । (पा.)

13. असद्विलक्षणज्ञप्तयै ज्ञातव्यमसदेव हि । -अनुव्याख्याने 1/1/27

14. सन्मात्रवैलक्षण्ये सिद्धसाधनता । (पा.)

15. मिथ्येत्यविलक्षमत्वं सत्यमेव स्यात् । (पा.)

16. तेन इति क्वचित् न पठ्यते । (पा.)

17. स्वविषत्वाभावात् परविषयत्वाभावाच्च । (पा.)

18. मिथ्यारूपं (पर) विषयत्वं- (पा.)

19. प्रकाशोऽपि (पा.)

20. तत्प्रमाणाभावाच्च (पा.)

21. चन्द्रप्रादेशत्वादिविषयत्वं तु (पा.)

22. दूरस्थवृक्षह्रस्वत्वादौ प्रत्यक्षापटपत्वस्यैव निश्चितत्वात् युक्त्या तत्रदीर्घत्वनिश्चयः। प्रत्यक्षस्य हि दूरे मन्दग्राहित्वं परिमाणादौ अन्यथात्वं च ततो बलवत्प्रत्यक्षेणैव निश्चितम्। न च जगत्प्रत्यक्षस्य मिथ्यात्वं केनापि प्रमाणेन निश्चितम्। विशेषतश्च ज्ञानानसुखदुःखात्मभेदादिविषयस्यानुभवस्य न मिथ्यात्वं दृष्टम्।  
 -इति विष्णुतत्त्वविनिर्णये

23. इति च ब्रह्माण्डे । (पा.)

24. भागवततन्त्रवचनत्वेन पठितानि ब्रह्मसूत्रभाष्ये । (2/1/18)

25. इति (च) व्यासस्मृतिः (पा.)

26. भगवद्वचनेन निरस्ताः (पा.)

27. न च शून्यत्वमिथ्यात्वयोः कश्चिद्विशेषः। तत्प्रमाणाभावात्। अतः सत्य एव भेदः। न च कदाचित्कस्यापि नासीदस्ति भविष्यतीति बुद्ध्यभावे व्यावहारिकसत्यमित्यत्रास्माकं विरोधः। तद्भावे च न शून्याद्विशेषः। \`सत्यमेनमनुविश्वे मदन्ति' इत्यादिश्रुतेश्च सत्यो भेदः।  
    -छान्दोग्योपनिषद्भाष्ये

 अनिर्वाच्यनिरासादेव च निरस्तोऽयं पक्षः। न च सर्वविशेषराहित्यवादिनां शून्यवादात्कश्चिद्विशेषः। न हि सर्वविशेषरहितमित्युक्ते तदस्तीति सिध्यति ।  
वाच्यतत्वलक्ष्यत्वास्तित्वादीनामपि विशेषत्वात्। अन्यथाऽस्ति ब्रह्मेत्यादीनां शब्दानामपि पर्यायत्वादयो दोषाः। वयावर्त्यविशेषश्च व्यावृत्तविशेषनिबन्धन एव। अन्यथा वैयर्थ्यमेव स्यात्। न च स्रवशब्दावाच्यस्य लक्ष्यत्वम्। न च सर्वप्रमाणागोचरमस्तीत्यत्र किञ्चिन्मानम्। नास्तित्वं तु सप्तमरसादिवददर्शनात्सिध्यति। स्वप्रकाशत्वं च नामानं सिध्यति। स्वयंप्रकाशत्वं च ततोऽतिरिक्तं चेद्विशेषाङ्गीकारः। न चेत्तदेव प्रमाणगोचरम्। तत्प्रमाणभावे परप्रकाशत्वमातच्रनिरासे स्वप्रकाशत्वे प्रमाणाभावादप्रकाशत्वमेव स्यात्। अर्थतः सिद्धिरित्यर्थापत्तितः सिद्धिस्तत्प्रमाणतः सिद्धिर्वा। उभयथाऽपि प्रमेयत्वमेव स्यात्। स्वप्रकाशशब्देन स्वमीतत्वानङ्गीकारात्वरमितत्वानङ्गीकाराच्चसिद्धिरेव। प्रकाश इत्युक्तेऽपि स्वमन्यं वा किञ्चित्प्रकाश्यं विना न दृष्ट एव भोजनादिवत्। कर्तृकर्मविरोधश्चानुभवविरुद्धः। ज्ञानं च ज्ञेयं ज्ञातारं च विना न दृष्टम्। अतः शून्यवादान्न कश्चिद्विशेषः। अतोऽनन्तदोषदुष्टत्वादुपरम्यते।  
    -गीतातात्पर्ये 5/14

 सुखदुःखादिविषयं ज्ञानमात्मस्वरूपमेवेति तस्य भ्रमत्वे छद्मना विनैव शून्यवादो भवति।    -इत्यादि च गीतातात्पर्ये 13/22

28. शून्यवादिनः सकाशात् (पा.)

29. व्यवहार्य (पा.)

30. तत्त्वमक्षयम् (पा.)

31. इत्यादि च तद्वचः (पा.)

32. अतिनिरकटमविक्रियं मुरारेः परमपदं प्रणयादिभिष्टवीमि(1.सङ्करकृतमुपारिशतकगताद्यश्लोकोऽयम्।
-श्रीराधवेन्द्रतीर्थाः)।

 -इत्यात्तरार्धेन सम्बन्धः ।  -टीका

33. इति हि शून्यवादी (पा.)

34. एवमेव हि (पा.)

35. भागवते (6/4/48)

36. इत्यादि च श्रुतिः। (पा.) 

37. प्रकृष्टप्रकाशत्वादि...(पा.)

38. इत्याद्युपमा। (पा.)

39. चन्द्रदेवदत्तादि...(पा.)

40. नक्षत्रादि व्यतिरेकस्यापि (पा.)

41. ...विशिष्ट इति विशिष्ट एव (पा.)

42. ...अनिर्वचनीयासम्भवाच्च (पा.)

43. दुर्घटत्वे वा सुघटत्वे वा (पा.)

44. सर्ववैलक्षण्याद्दुर्घटमपि...(पा.)

45. ...वचनं तत्राप्यक्तम् । (पा.)

46. न ह्यन्नादिकं भोग्यं दृष्ट्वा भोक्तुं सत्यत्वे प्रमाणान्तरमपेक्षते। किन्तु नेदमन्नमिति केनचिदुक्ते कथमिदमन्नत्वेन दृश्यमानमन्नं न भवतीति प्रमाणान्तरमपेक्षते। न च प्रत्यक्षदृष्टस्य ततो बलवत्प्रत्यक्षमागमं विनाऽनुमानादिनैव बाधो दृष्टः।  
   -इति विष्णुतत्त्वविनिर्णये

47. ....चाप्यसिद्धिः (पा.)

48. विकारः विविधप्रकारः(पा.)

49. वैदिकमेव बवेदित्येतत्.. (पा.)

50. श्रुत्यर्थः (पा.)

51. साङ्केतिकनाम् (पा.)

52. सृष्टिकथनम् (पा.)

53. न ह्येकनख...(पा.)

54. सर्वकार्ष्णायसम् (पा.)

55. प्रधानपुरुषज्ञानेन (पा.)

56. व्यवहारोऽस्ति (पा.)

57. न च....(पा.)

58. मिथ्याज्ञातं (पा.)

59. भेदः ईश्वर...(पा.)

60. एवाभ्रान्तित्वान्न (पा.)

61. दुःखाननुभवः। (पा.)

62. क्वचित् \`भोक्तु रित्यस्यानन्तरं अनौपधिकत्वादेव'  
 इति वाक्यं पठित्वा ततः \`उद्यतायुध---विशेषः' इति पठ्यते ।

63. कबन्धस्तत्र चोत्पेतुः पतितस्वशिरोक्षिभिः।  
 उद्यतायुधदोर्दण्डैराधावनतो भटान् मृधे ॥  
   -भागवते 8/10/40

64. ब्रह्मसूत्रभाष्येऽपि पठितमेतद्वचनम्। (2/1/18)

65. .....कजाचिन्निवर्तत इत्यनिवृत्तिरेव भवति । (पा.)

66. न तावदेकजीववादो युज्यते। एकाज्ञानपरिकल्पितत्वे च सर्वस्य सर्वमिदं परिकल्पितमिति जानतः पुनः शिष्यादिबोधनं न युज्यते। नहि स्वप्नोऽयमिति निश्चित्य स्वाप्नपुत्रदायार्थं यतते। स्वप्ने तु स्वप्नत्वाज्ञानादेव यतते। न च बहूनां दृश्यमानत्वादस्याज्ञानपरिकल्पितमिदमिति निश्चयो युज्यते। स्वप्ने तु प्रबोधानन्तरमेकस्यावशिष्टत्वात् निश्चयः। न चात्र तथाऽस्ति । तस्य तस्य तथेति प्रतिपत्तवयमित्यङ्गीकारे वस्तुनि विकल्पासम्भवादकल्पितमित्येव स्यात्। न च तथा प्रतिपत्तव्यमित्यत्र प्रमाणमस्ति। शिष्याज्ञानपरिकल्पितमित्यङ्गीकारे तस्यैवाचार्यभावे स्वयमेव कल्पितो भवतीति सम्यग् ग्रन्थाधिगमस्यानर्थहेतुत्वं स्यात्। न च कस्यचिन्मुक्तिः। ग्रान्थाधिगमे तस्यैव शिष्याज्ञानपरिकल्पितत्वप्रप्तेः । स चैकजीवो यदि भेदवादी भवति तस्य तत्रैव दार्ढ्यात् न कदाचिद् भेदनिवृत्तिरिति न कस्यापि मुक्तिः स्यात्। तेन यथा कल्पितं तथैव भवतीति तेन एकजीववादिनां नित्यनिरयकल्पने स एव स्यात्। न च एकजीवाज्ञानपरिकल्पितं समस्तमित्यत्र किञ्चिन्मानमस्ति।  -इति विष्णुतत्त्वविनिर्णये

67. ...सर्व इत्यत्र (पा.)

68. सर्वगुणपरिपूर्णो (पा.);\`गुणपरिपूर्णो ध्युते प्राचीनादि'

69. स्कान्दवचनत्वेनोद्धृतं भागवततात्वर्ये (6/15/36)

70. इतः परं भगवदाचार्यशिष्यप्रणीताः। श्लोकाः। एवमत्र कथां कथयन्ति। \`पुण्डरीवनाभिधानेन मायिना सह भगवत आचार्यस्य कथापरसक्तौ सभ्यसबापतिपराशअनिकेषु मिलिकेष्वाचार्यदर्शनमात्रेण भीतः प्रतिवादी तूष्णीं बभूव। तदाऽऽचार्येम तस्याकर्णयतः सतः मायामतनिकृन्तनोपन्यासोऽयं निर्मितः तछ्रवणेनात्यन्तत्रस्तहृदयोऽसौ पलायितवान्। तदाऽऽचार्यशिष्याः प्रतिवादिभयङ्करं भगवन्तमाचार्यं तदभीष्टदेवतां नरहरिं चोपश्लोकयाम्बभूवुः। ते च श्लोकाः अवच्छिन्नप्रवृत्तये शिष्यैरर्थितेन भगवता प्रकरणान्ते निवोशिताः इति । अत एव ते जाह्वनीजलानुगतयामुनोदकवत्प्रकरणान्तर्गता एव। अनेककर्तृकत्वान्न तेषामन्योन्यसङ्गतिः ।  -टीका

 पुनरपि सभ्यैरभिहितावसरात् पूर्वं तेषु त्रस्तेषु विद्रुतेषु वादावसानपद्यानां मध्वमहाजयमहामकुतूहलिभिः सद्भिः निगदितानामयमभिसन्धिः प्रपञ्च्यते,

 "द्रवत द्रवताशु मायिनः प्रविशध्वमतंद्रिता गुहाः ।  
 कमलारमणाम्बराश्रयः समुदेत्यखिलज्ञभास्करः ॥" इत्यास्तामित्यनेन ।  
    -सुमध्वविजयभावप्रकाशिकायाम् 12/47

71. .......ऽभिभासते (पा.)

72. वेदव्रातसुदर्शनः परिलसत्तर्काख्यङ्खध्वनि-  
 र्विभ्राजिष्णुपुरुणसंहतिगदः श्लोकौघशार्ङ्गान्वितः ।  
 सत्सूत्रेष्वितिहासनन्दकचणो मध्वाख्यनारायणः  
 प्राप्ते वो निजिघृक्षया द्रवत हे मायाविदेवद्विषः ॥  
   -सुमध्वविजयभावप्रकाशिकायाम् 12/43

73. तर्कागमदरारिभृत् (पा.)

74. आस्तामास्तमेष वो विश्वमोषो रे रे मायाबादिचोरा द्रवेत ।  
 द्रष्टा द्रष्टा निग्रहीता ध्रुवं वः प्राप्तः कालो द्राग्गुहान्तं प्रवेष्टुम् ॥  
   -समध्वविजयभावप्रकाशिकायाम् 12/47

75. विधावत विधावत त्वरितमत्रिवादासुरा  
 अदभ्रधिषणाभिधो नरहरिर्हिं जाज्वल्यते ।  
 स युक्तिनखरैः सरैर्मुखरमूर्खःदुखाङ्कुरै-  
 र्विदारयति दारुणप्रवचनप्रणादोऽप्रियान् ॥  
   -समुध्वविजयभावप्रकाशिकायाम् 12/51

76. नृहरिः सकल5नामकः समुपैति हि मायिदानवान् ।  
 प्रवलायनमत्र तत्क्षमं त्वरया वो वसतिर्गहासु च ॥  
 मायावादतमोव्यप्तमिति तत्त्वदृशा जगत् ।  
 भातं सर्वज्ञसूर्येम प्रीतये श्रीपतेः सदा ॥  
 इत्यतो मायिनं नैव प्राप्नुयाद्गुरुवीप्सया ।  
 तम एव ततो यस्मान्निश्चयादाप्यते ध्रुवम् ॥  
   -इति श्रीविष्णुतीर्थीये 1/241-243

77. एवं विष्णुतीर्थीयपाठोऽपि। अत एव न छन्दोभङ्गः शङ्कनीयः । (पा.)

78.  वादः (पा.)

79. विष्णुमङ्गलगेशान्ते हृतां कवलिकां निजाम् ।  
 श्रुत्वा रजतपीठस्थ एकवाटं ययौ गुरुः ॥  
 तत्रस्थं चोलजं दृष्ट्वा स्वशिष्यैस्तं रुरोध सः ।  
 त्वच्छास्त्रं साधयसि चेत् प्राश्निकानाह्वयेत्यसौ ॥  
 मध्वस्तेनोदितः प्रोचेऽत्राह्वयेच्छसि चेदिति ।  
 कृतकृत्योऽस्मि मे शास्त्रं व्याप्तमित्युदितेऽमुना ॥  
 प्रोचे मध्वो मम व्याप्तं त्रैलोक्ये शास्त्रमित्यमुम् ।  
 अन्तर्यामी हन्त वेद तवेदं शाठ्यभाषितम् ॥  
 इति ब्रुवाणं तं प्रोचे मध्वः स्मितमुखाम्बुदः ।  
 व्याप्तं त्वय्येव मच्छास्त्रं किमुतान्यत्र बालिश ॥  
 अन्तर्यामी नियम्यश्च त्वयैवाङ्गीकृताविति ।  
 मिलितेष्वथ सभ्येषु प्राश्निकेष्वभवत् कथा ॥  
 तत्र माध्व उपन्यासो ग्रन्थो वादाह्वयोऽभवत् ॥"  
   -इति सुमधअवविजयभावप्रकाशिकायाम् 12/46  
 वादादयः प्रकरणस्फलिङ्गास्तनवोऽप्यलम्।  
 विपक्षकक्षं क्षिण्वन्ति मारुतेन त्वयेरिताः॥  
   -इति च सुमध्वविजये 15/91

 वादः- वादाख्यं तत्त्वोद्योतः - विश्वपतितीर्थीयटीका  
 वादः तत्त्वोद्योतः ॥ (छलारीयटीका)

  ----------





 



![](include/loader.gif) **Please Wait....**

**End Of Book**

\]
