+++
TITLE = "प्रपञ्चमिथ्यात्वानुमानखण्डनम् - सर्वमूलग्रन्थः"
AUTHOR = "श्रीमदानन्दतीर्थभगवत्पादाचार्याः"
DOMAIN = "दर्शनानि"
SUB-DOMAIN = "द्वैतम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-3184"
url = "https://www.ebharatisampat.in/readbook3.php?bookid=ODQ2MTc4NTMwMjU2NTAz&pageno=MjI0MjQyNjk5NTk="
title = "प्रपञ्चमिथ्यात्वानुमानखण्डनम् - सर्वमूलग्रन्थः"

+++
[[प्रपञ्चमिथ्यात्वानुमानखण्डनम् - सर्वमूलग्रन्थः	Source: [EB](https://www.ebharatisampat.in/readbook3.php?bookid=ODQ2MTc4NTMwMjU2NTAz&pageno=MjI0MjQyNjk5NTk=)]]

\[



  ॥ श्रीः ॥  
 ॥ श्रीमदानन्दतीर्थभगवत्पादप्रणीतसर्वमूलग्रन्था ॥

  प्रपञ्चमिथ्यात्वानुमानखण्डनम्

॥ श्रीमद्धनुमद्भीममध्वान्तर्गतरामकृष्णवेदव्यासात्मकश्रीलक्ष्मिहयग्रीवाय नमः ॥

 \`विमितं मिथ्या दृश्यत्वाद्यदित्थं तत्तथा (1)यथा सम्प्रतिपन्नम्(2)।' इत्युक्ते जगतोऽभावादाश्रयासिद्धः(4) पक्षः।

 (5)अनिर्वचनीयासिद्धेरप्रसिद्धविशेषणः।  
 (6)सदसद्वैलक्षण्ये मिथ्यात्वे सिद्धसाधनता ।  
 (7)दृश्यत्वाभावादसिद्धो हेतुः। (8)अनिर्वचनीयासिद्धेरेव(9)।  
 अनिर्वचनीयासिद्धेरेव सपक्षाभावाद्विरुद्धः ।  
 आत्मनोऽपि दृश्यत्वादनैकान्तिकः ।  
 जगतोऽभावेऽनुमानस्याप्यभाव इति तर्कबाधितत्वेनानध्यवसितः।

 प्रत्यक्षादिविरुद्धत्वाद्विश्वं सत्यमित्यादिवाक्यविरुद्धत्वाच्च कालात्ययापदिष्टः।

 रजतं दृष्टमितिभ्रमामात्रत्वात्, विमतं (10)सत्यं दृश्यत्वात्, आत्मवदित्यपि प्रयोज्यत्वात् प्रकरणसमः ।

 विमतं सत्यं (11)प्रमामदृष्टत्वाद्यदित्थं तत्तथा यथात्मेति प्रयोगात् सप्रतिसाधनः ।

 शुक्तिरजतस्याप्यनिर्वचनीयत्वाभावात्साध्यविकलो दृष्टान्तः। उक्तप्रकारेण दृश्यत्वाभावात्साधनविकलश्च। प्रमाणविरुद्धत्वमुपाधिः ।

 साध्यधर्मविशिष्टः पक्षः ।  
 साध्यसमानधर्मविशिष्टः सपक्षः ।  
 साध्यविपरीतधर्मविशिष्टो विपक्षः ।  
 पक्षवचनं प्रतिज्ञा। लिङ्गं हेतुः। निदर्शनं दृष्टान्तः ॥

 यो दृश्यते सदानन्दनित्यव्यक्तचिदात्मता(12)  
 निर्दोषाखिलकल्याणगुणं वन्दे रमापतिम्(13) ॥

 ॥ इति श्रीमदानन्दातीर्थभगवत्पादाचार्यविरचितं प्रपञ्चमिथ्यात्वानुमानखण्डनं(14) समाप्तम् ॥

 ॥ इति परपञ्चमिथ्यात्वानुमानखण्डनम् ॥

 ॥ श्रीकृष्णार्पणमस्तु ॥



F.N.


1. यथा शुक्तिरजतम् (पा.)

2. सर्व एते दश्यत्वानुमाने द्रष्टव्याः। प्रत्यक्षागमादिभिर्जगतः सत्यत्वात् तत्पक्षे दृश्यत्वस्य च मिथ्यात्वात्। अनिर्वचनीयस्य प्रतिवादिनोऽसिद्धत्वात्। आत्मनोऽपि दृश्यत्वात्। शुक्तिरजतादेरनिर्वचनीयत्वाभावात्। अनिर्वचनीयदृश्यत्वाभावात्। मानसिद्धत्वादिति सप्रतिसाधनत्वाच्च। जगत्सत्यत्वग्राहिप्रत्यक्षस्य वर्तमानमात्रग्राहित्वे अनुमानगमप्रामाण्यग्राहिणोऽपि प्रत्यक्षत्वाविशोषादुत्तरक्षणे प्रामाण्यं न सेत्स्यतीति भेदादिवाक्यानामेव प्रामाण्यं स्यात्। तस्य साक्षिसिद्धत्वं चेज्जगत्सत्यत्वमपि साक्षिसिद्दम्। व्यभिचारश्चेदागमार्थानुमनिर्दोषत्वाध्यवसाये च समः। अत उत्तरदिवसेऽभेदवाक्यस्य भेदोऽर्थः स्यात्। निर्दोषानुमायाः सदोषत्वं, सदोषानुमाया निर्दोषत्वं इत्यव्यवस्था ।  -इति प्रमामलक्षणे

3. क्वचित् \`इत्युक्ते' इति नास्ति ।

4. आश्रयसाध्यव्यधिकरणासिद्धयो न दूषणं अतिप्रसंगाभावात्। अतिप्रसङ्गेन हि दोषत्वादोषत्वे कल्प्ये। व्याप्तिरेव हि प्रयोजिका। असत्यपि व्याप्तिरस्त्येव। असदाश्रयस्य साधकत्वं नेत्यपि व्याप्तिं विना कथं निवार्यते। असदाश्रयमित्यादिविशेषणत्वसम्भवे कथमव्याप्तिः। न चात्यन्ताभावोऽपि सर्वधर्मरहितः। प्रमेयत्वाद्यनुभवात्। परिशेषार्थापत्तिप्रामाण्याभ्युपगमाच्च। विमतं सकर्तृकमित्यत्र सर्वज्ञत्वस्य पक्षधर्मताबलेन सिद्ध्यङ्गीकारात् ।

5. अनिर्वचननीयस्यासिद्धेः ......(पा.)

6. असद्वैलक्षण्ये मिथ्यात्वस्य सिद्‌धसाधनता। (पा.)

7. दृश्यत्वस्याभावत् ....(पा.)

8. कोशेषु क्वचिन्नास्ति ।

9. न चानिर्वचनीये किञ्चिन्मानम्। मिथ्याशब्दोऽनिर्वचनीयं वदतीत्यत्र च। अनुमानस्य चाप्रसिद्धविशेषणः पक्षः। न च धूमत्ववन्मिथ्यात्वमित्युभयसम्प्रतिपन्नं सामान्यमस्ति। न च बाष्पारोपितधूमेन धूमवत्त्वं व्यभिचरति। न च भावाभावविलक्षणं क्वचिदागमो वक्ति।     -इति तत्त्वोद्द्योते

10. अथापि मिथ्या विमतं मतत्वतो विवादनिर्मुक्तवदित्यवादि तैः ।  
 अनेन सत्यं विमतं मतत्वतो यथा घटादीत्यनुमा न्यगद्यत ॥  
 हेतोरतिव्याप्तिरवादि तैर्यदा सकौतुरैस्तूर्णमसावविस्मयः ।  
 न शुक्तिरूप्यादि मतं यदन्यथामतं तदित्यादि वदन् जिगाय तान्॥  
 तत्त्वेऽप्यतत्त्वे विमतेऽनुमां वदन् तदप्रतिष्ठां प्रतिपादुकः स्वयम् ।

 विजित्य विश्वान् विदुषः सभास्वसौ जगाम नाम्नाऽप्यनुमानतीर्थताम् ॥  
    -इति सुमध्वविजये 5/5-7

11. प्रमाणसिद्धत्वात् आत्मवदिति प्रयोगात् (पा.)

12. .....नित्यव्यक्तदृशाऽऽत्मना ॥ (पा.)

13. सत्यसृष्टिस्थितिलयप्रकाशनियतिप्रदः ।  
 निखिलज्ञोऽज्ञजनतानियन्ता यो हरिं नुमः ॥  
   -इति अधिकश्लोकः क्वचित् मूलकोशे ।

14. मित्थ्यात्वानुमानदूषणम् (पा.)







![](include/loader.gif) **Please Wait....**

**End Of Book**

\]
