+++
title = "सदाचारस्मृतिः"
author = "श्रीमदानन्दतीर्थभगवत्पादाचार्याः"
domain = "दर्शनानि"
sub-domain = "द्वैतम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3186"
source_url = "https://www.ebharatisampat.in/readbook3.php?bookid=Mjk0NjUzODIwNDQ4NTAz&pageno=MjI0MjQyNjk5NTk="

+++
[[सदाचारस्मृतिः	Source: [EB](https://www.ebharatisampat.in/readbook3.php?bookid=Mjk0NjUzODIwNDQ4NTAz&pageno=MjI0MjQyNjk5NTk=)]]

\[



  ॥ श्रीः ॥

 श्रीमदानन्दतीर्थभगवत्पादप्रणीतसर्वमूलग्रन्थाः  
 ----------------------------

  सदाचारस्मृतिः  
॥ श्रीमद्धनुमद्भीममध्वान्तर्गतरामकृष्णवेदव्यासात्मकश्रीलक्ष्मिहयग्रीवाय नमः ॥

 (1)यस्मिन्सर्वाणि (2)कर्माणि संन्यस्याध्यात्मचेतसा ।  
 निराशीर्निर्ममो याति परं जयति सोऽच्युतः ॥ 1 ॥  
   
 (3)स्मृत्वा विष्णुं समुत्थाय कृतशौचो यथाविधि ।  
 धौतदन्तः समाचम्य स्नानं कुर्याद्विधानतः ॥ 2 ॥

 (4)उद्धृतेति मृदालिप्य (5)द्विषडष्टषडक्षरैः ।  
 त्रिर्निमज्याप्यसूक्तेन प्रोक्षयित्वा (6)पुनस्ततः ॥ 3 ॥

 मृदालिप्य निमज्य त्रिस्त्रिर्जपेदघमर्षणम्(7)  
 स्रष्टारं सर्वलोकानां स्मृत्वा नारायणं परम् ॥ 4 ॥

 यतश्वासो (8)निमग्नोऽप्सु प्रणवेनोत्थितस्ततः ।  
 (9)सिञ्चयेत्पुरुषसूक्तेन स्वदेहस्थं हरिं स्मरन् ॥ 5 ॥

 वसित्वा वास आचम्य प्रोक्ष्याचम्य च मन्त्रतः ।  
 गायत्र्या (10)चाञ्जलिं दत्वा ध्यात्वा सूर्यगतं हरिम् ॥ 6 ॥

 मन्त्रतः परिवृत्याथ समाचम्य सुरादिकान् ।  
 तर्पयित्वा निपीड्याथ वासो (11)विस्तृत्य(12) चाञ्जसा ॥ 7 ॥

 अर्कमण्डलगं विष्णुं ध्यात्वैव त्रिपदीं जपेत् ।  
 सहस्रपरमां देवीं शतमध्यां दशावराम् ॥ 8 ॥

 आसूर्यदर्शनात्तिष्ठेत्ततस्तूपविशेत्तु(13) वा ।  
 पूर्वां सन्ध्यां सनक्षत्रामुत्तरां(14) सदिवाकराम् ।  
 उत्तरामुपविश्यैव वाग्यतः सर्वदा जपेत्(15) ॥ 9 ॥

 (16)ध्येयः सदा सवितृमण्डलमध्यवर्ती नारायणः सरसिजासनसन्निविष्टः ।  
 केयूरवान्मकरकुण्डलवान्किरीटी हारी हिरण्मयवपुर्धृतशङ्खचक्रः(17) ॥ 10 ॥

 गायत्र्यास्त्रिगुणं विष्णुं ध्यायन्नष्टाक्षरं जपेत् ।  
 प्रणम्य देवान्विप्रांश्च गुरूंश्च हरिपार्षदान् ॥ 11 ॥

 एवं सर्वोत्तमं विष्णुं ध्यायन्नेवार्चयेद्धरिम् ।  
 (18)ध्यानप्रवचनाभ्यां च यथायोग्यमुपासनम् ॥ 12 ॥

 (19)धर्मेणेज्यासाधनानि साधयित्वा विधानतः ।  
 स्नात्वा सम्पूजयेद्विष्णुं वेदतन्त्रोक्तमार्गतः ।  
 वैश्वदेवं बलिं चैव (20)कुर्यान्नित्यं (21)तु तर्पणम् ॥ 13 ॥

 (22)इष्टं दत्तं हुतं जप्तं पूर्तं यच्चात्मनः प्रियम् ।  
 दारान्सुतान्प्रियान्प्राणान् (23)परस्मै सननिवेदयेन् ॥ 14 ॥

 (24)भुक्तशेषं भगवतो भृत्यातिथिपुरस्सरः ।  
 भिञ्जीत हृद्गतं विष्णुं स्मरंस्तद्गतमानसः ॥ 15 ॥

 (25)आचम्य मूलमन्त्रेण कोष्ठं स्वमभिमन्त्रयेत् ।  
 (26)वेदशास्त्रविनोदेन प्रीणयन्पुरुषोत्तमम् ॥ 16 ॥

 अहः शेषं नयेत्सन्ध्यामुपासीताथ पूर्ववत् ।  
 (27)यामात्परत एवाथ (28)स्वपेद्ध्यायञ्जनार्दनम् ।  
 (29)अन्तराले ततो बुद्ध्वा स्मरेत बहुशो हरिम्(30) ॥ 17 ॥

 (31)कायेन वाचा मनसेन्द्रियैर्वा बुद्ध्यात्मना (32)वा प्रकृतिस्वभावात् ।  
 (33)करोति यद्यत्सकलं परस्मै नारायणायेति (34)समर्पयेत्तत् ॥ 18 ॥

 (35)\`द्वाविमौ पुरुषौ लोके क्षरश्चाक्षर एव च ।  
 क्षरः सर्वाणि भूतानि कूटस्थोऽक्षर उच्यते ॥ 19 ॥

 (36)उत्तमः पुरुषस्त्वन्यः परमात्मेत्युदाहृतः ।  
 यो लोकत्रयमाविश्य बिभर्त्यव्यय ईश्वरः ॥ 20 ॥

 (37)यस्मात्क्षरमतीतोऽहमक्षरादपि चोत्तमः ।  
 अतोऽस्मि लोके वेदे च प्रथितः पुरुषोत्तमः(38) ॥ 21 ॥

 (39)यो मामेवमसम्मूढो जानाति पुरुषोत्तमम् ।  
 स सर्वविद्भजति मां सर्वभावेन भारत ॥ 22 ॥

 (40)इति गुह्यतमं शास्त्रमिदमुक्तं मयानघ ।  
 एतद्बुद्ध्वा बुद्धिमान्स्यात्कृतकृत्यश्च भारत' ॥ 23 ॥

 (41)\`रुद्रं समाश्रिता देवा रुद्रो ब्रह्माणमाश्रितः ।  
 ब्रह्मा मामाश्रितो नित्यं नाहं कञ्चिदुपाश्रितः' ॥ 24 ॥

 (42)\`ये मे मतमिदं नित्यमनुतिष्ठन्ति मानवाः ।  
 श्रद्धावन्तोऽनसूयन्तो मुच्यन्ते तेऽपि कर्मभिः ॥ 25 ॥

 (43)ये त्वेतदभ्यसूयन्तो नानुतिष्ठन्ति मे मतम् ।  
 सर्वज्ञानविमूढास्तान्विद्धि नष्टानचेतसः' ॥ 26 ॥

 (44)\`द्वौ भूतसर्गौ लोकेऽस्मिन्दैव आसुर एव च ।  
 (45)विष्णुभक्तिपरो दैवो विपरीतस्तथाऽऽसुरः' ॥ 27 ॥

 (46)\`स्मर्तव्यः सततं विष्णुर्विस्मर्तव्यो न जातुचित् ।  
 सर्वे विधिनिषेधाः स्युरेतयोरेव किङ्कराः' ॥ 28 ॥

 (47)\`धर्मो भवत्यधर्मोऽपि कृतो भक्तैस्तवाच्युत ।  
 पापं भवति धर्मोऽपि यो न भक्तैः कृतो हरेः'(48) ॥ 29 ॥

 (49)\`मन्मना भव मद्भक्तो मद्याजी मां नमस्कुरु ।  
 नित्यं भवेच्च मन्निष्ठो बुभूषुः पुरुशस्सदा'(50) ॥ 30 ॥

 एष (51)नित्यः सदाचारो गृहिणो वनिनस्तथा ।  
 (52)वैश्वदेवं बलिं दन्तधावनं चाप्यृते वटोः(53) ॥ 31 ॥

 एवमेव यतेः स्वीयवित्तेन तु विना सदा ।  
 मूलमन्त्रैः सदा स्नानं विष्णोरेव च तर्पणम् ॥ 32 ॥

 विशेषो (54)निष्क्रिययतेरजलाञ्जलिता तथा ।  
 तर्पणं तु हरेरेव (55)यतेरन्यत्र चोदितम् ॥ 33 ॥

 समिद्धोमो बटोश्चैव स्मृत्वा विष्णुं हुताशने ।  
 (56)सर्ववर्णाश्रमैर्विष्णुरेक एवेज्यते सदा ।  
 रमाब्रह्मादयस्तस्य (57)परिवारत(58) एव तु ॥ 34 ॥

 (59)\`कविं पुराणमनुशासितारमणोरणीयांसमनुस्मरेद्यः(60) ।  
 सर्वस्य धातारमचिन्त्यरूपमादित्यवर्णं तमसः परस्तात्' ॥ 35 ॥

 \`वेदाहमेतं पुरुषं महान्तं आदित्यवर्णं तमसस्तु पारे ।  
 सर्वाणि रूपाणि (61)विचिन्त्य धीरः नामानि (62)कृत्वाभिवदन्यदास्ते ॥ 36॥

 धाता पुरस्ताद्यमुदाजहार शक्रः प्रविद्वान्प्रदिशश्चतस्रः ।  
 तमेवं विद्वानमृत इह भवति नान्यः पन्था अयनाय विद्यते' ॥ 37 ॥

 आनन्दतीर्थमुनिना व्यासवाक्यसमुद्धृतिः ।  
 सदाचारस्य विषये कृता सङ्क्षेपतः शुभा ॥ 38 ॥

 अशेषकल्याणगुणनित्यानुभवसत्तनुः ।  
 अशेषदोषरहितः प्रीयतां पुरुषोत्तमः ॥ 39 ॥

 ॥ इति श्रीमदानन्दतीर्थभगवत्पादाचार्यविरचितः सदाचारस्मृतिः समाप्ता ॥

  ॥ इति सदाचारस्मृतिः ॥

  ॥ श्रीकृष्णार्पणमस्तु ॥

F.N.

1. मयि सर्वाणि कर्माणि संन्यस्याध्यात्मचेतसा ।  
 निराशीर्निर्ममो भूत्वा युध्यस्व विगतज्वरः ॥  
    -गीता 3/30

2. \`नदीसमुद्रगिरय आश्रमाश्च वनानि च ।  
 नगराणि च दिव्यानि शालग्रामादयस्तथा ।  
 तेषां समीपगाश्चैव देशा योजनमात्रतः ।  
 कर्मण्यास्तु समाख्यातास्तदन्ये कीकटाः स्मृताः ।  
 तदन्येऽपि तु ये देशाः कृष्णसारोषिताः खलैः ।  
 खलैरघ्युषिताश्चापि यदि सद्भिरधिष्ठिताः ।  
 कर्मण्या इति विज्ञेया विष्णुलिङ्गानि यत्र च' इति स्कान्दे ॥  
    -भा.ता.11/21/8

3. स्मृत्वा हरिम् (पा.)

4. उद्धृतासि वराहेण कृष्णेन शतबाहुना ।  
 मुत्तिके हन मे पापं यन्मया दुष्कृतं कृतम् ।  
 मृत्तिके ब्रह्मदत्ताऽसि काश्यपेनाभिमन्त्रिता ॥  
 मृत्तिके देहि मे पुष्टिं त्वयि सर्वं प्रतिष्ठितम् ॥  
 मृत्तिके प्रतिष्ठिते सर्वं तन्मे निर्णुद मुत्तिके ॥  
 त्वया हतेन पापेन गच्छामि परमां गतिम् ॥ महानारायणोपनिषत् 40,41

5. ॐ नमो भगवते वासुदेवाय- इति वासुदेवद्वादशाक्षसमन्त्रः  
 ॐ नमो नारायणाय -इति नारायणाष्टाक्षरमन्त्रः  
 ॐ विष्णवे नमः -इति विष्णुषडक्षरमन्त्रः

6. पुनस्तथा (पा.)

7. यथाश्वमेधः क्रतुराट् सर्वपापापनोदनः ।  
 तथाऽघमर्षणं सूक्तं सर्वपापापनोदनम् ॥ इति मनुस्मृतिः ॥

8. निमज्याप्सु (प्र.)

9. सिञ्चेत्पुरुषसूक्तेन इति क्वचित् ।  
   
10. मन्देहानां विनाशाय रक्षसां विक्षिपेज्जलम् ॥ -इति आशअवामेधिके ।

11. विस्तीर्य (पा.)

12. तर्पयित्वा तथाऽऽचम्य स्नानवस्त्रं प्रपीडयेत् ।  
 अतर्पयित्वा तान सर्वं स्नानवस्त्रं न पीडयेत् ॥  
 उदकस्याप्रदानात्तु स्नानशाटीं न पीडयेत् ॥  
    -शङ्खस्मृतिः

13. .....तूपविशेत वा (पा.)

14. आरभेतोत्तरां सनध्यामर्धमस्तमिते रवौ ।  
 मुहूर्तं द्विमहूर्तं वा ध्यायन् ब्रह्म जपेन् मनून् ॥  
    -योगदीपिकायाम्

15. सन्ध्यामुपासते ये वै नित्यमेव द्विजोत्तमाः ।  
 ते यान्ति नरशार्दूल ब्रह्मलोकं न संशयः ॥  
 सावित्रीमात्रसारोऽपि वरो विप्रः सुयन्त्रितः ।  
 नायन्त्रितश्चतुर्वेदी सर्वाशी सर्वक्रयी ॥  
    -भारते

16. विश्वामित्रस्तु सन्ध्यार्थे तदन्यत्र प्रजापतिः ।  
 मुनिर्देवस्तु सवितृनामा स्रष्टृत्वतो हरिः ॥  
 प्रेद्यदादित्यवर्णश्च सूर्यमण्डलमध्यगः ।  
 चक्रशङ्खधरोऽङ्कस्थदोर्द्वयो ध्येय एव च ॥  
    -तन्त्रसारसङ्ग्रहे 1/40,41

17. नरसिंहपुराणवचनत्वेन पठितम् ऐतरेयभाष्ये ।  
 ऊर्ध्वबाहुस्ततो भूत्वा सूर्यमीक्षेत्समाहितः  
 तन्मण्डलस्तं मां ध्यायेत् तेजोमूर्ति चतुर्भुजम् ॥  
  -इति युधिष्ठिरं प्रति श्रीकृष्णवचनम् । (भारते आश्वमेधिके)

18. कुर्यात्तु परविद्याया व्याख्यां शृण्वीत वाऽथ ताम् ।  
 अथवा वेदशिरसां भाष्याणां भारतादिनाम् ।  
 वैष्णवानां निर्णयत्वात् पूर्वोक्तानां विशेषतः ।  
 ब्रह्मचारी ह्यधीयात्तु दैवतोऽशक्यता यदि ।  
 श्रुण्वीत परविद्यां वा नान्यत् किञ्चित् समाचरेत्  
 ईक्ष्य सन्धिं हरिं चाद्यं गुरुं स्वगुरुमेव च ।  
 शिष्यो गुरुश्य भूमौ हि पादौ स्थाप्य समारभेत् ।  
 जान्वोरन्तस्थबाहुभ्यां सङ्गृह्य ग्रन्थमञ्जसा ।  
 स्थितं कवलिकादौ हि तथान्तेऽप्येवमेव हि ।  
 शृण्वीत क्षिप्रमेवाथ मध्याह्नेऽप्येवमेव हि ॥  
    -विष्णुतीर्थीये  
 अभिवन्द्य ततो दिक्पान् तथा सर्वाश्च देवताः ।  
 परिहृत्य ततो देवं नान्यां समभिवाद्येत् ।  
 ततस्त्रिगुणमष्ठार्णमन्यमन्त्रांश्च सञ्जपेत् ॥  
    -विष्णुतीर्थीये  
 श्रीमद्भारततात्पर्यनिर्णयाद्यं समभ्यसेत् ।  
 अनध्याये न तत्कुर्याद्वच्युत्पन्नो न्यायशिक्षणम् ॥  
    -योगदीपिकायाम् 1/9   
 सूत्रभाष्यदिकं श्रुत्वा मन्वीत सखिभिः सह ।  
 सटीकमप्यनध्याये गीताप्रकरणादिकम् ॥  
    -योगदीपिकायाम् 1/11  
 सर्वान् परित्यजेजर्थान् स्वाध्यायस्य विरोधिनः ।  
 यथा तथाऽध्यापयंस्तु सा ह्यस्य कृतकृत्यता ॥  
    -मनुस्मृतौ (4/17)  
 यथोक्तान्यपि कर्माणि परिहाय द्विजोत्तमः ।  
 आत्मज्ञाने शमे च स्याद्वेदाभ्यासे च यत्नवान् ॥  
    -मनुस्मृतौ (12/92)  
 सोपासना च द्विविधा शास्त्राभ्यासस्वरूपिणी ।  
 ध्यानरूपा परा चैव तदङ्गं धारणादिकम् ॥  
    -इत्यनुव्याख्याने 3/3/55

19. शरीरयात्रासिध्यर्थमन्नपानधनादिकान् ।  
 सम्पादयति यानेव पूजार्थं तान् प्रकल्पयेत् ॥  
    -योगदीपिकायाम्

20. कार्यं नित्यं (पा.)

21. तदर्पणं (पा.; प्र.)

22. श्रीमद्भागवतश्लोकोऽयम् 11/3/28

23. यत् परस्मै निवेदयेत् (पा.)

24. एवमभ्यर्च्य गोविन्दमश्नीतातिथिभिः सह ।  
 नैवाश्नीत न दद्याद्वा किञ्चिदप्यनिवेदितम् ॥  
    -योगदीपिकायाम्

25. आचम्य तेन युयुधे गुरुवृक्षशैलैः ।  
   -इति म.भा.ता.नि

26. भवेच्च पुनराचामस्ततः सर्वे हरिं परम् ।  
 स्मृत्वा विद्याविनोदेन कुर्युर्वै कालयापनम् ।  
 अथास्तमित आधित्ये चैवमेव विधीयते ॥  
    -वष्णुतीर्थीये

27. भवेच्च पुनराचामस्ततः सर्वे हरिं परम् ।  
 स्मृत्वा विद्याविनोदेन कुर्युर्वै कालयापनाम् ।  
 अप्यास्तमित आदित्ये चैकमेव विधीयते ।  
 अनुष्ठानं प्रायशो हि न विशेषो हि निष्क्रिये ।  
 आश्रमाणां त्रयाणां वाऽग्निकार्यादि पूर्ववत् ॥  
    -विष्णुतीर्थीये

28. स्वपेध्यात्वा जनार्दनम् (पा.)

29. अन्तराले तथोद्बुद्धः (पा.)

30. विद्ययैव ह्यर्धरात्रपर्यन्तं नैव च स्वपेत् ।  
 घटिकादशपर्यन्तमथ वा हरिमञ्जसा ।  
 स्मृत्वा निद्रां प्रकुर्वन्वै प्रबुद्धोऽन्तर्हितो मुहुः ।  
 स्तुवीतैव रमेशं स एनं मुक्तं करिष्यति ॥  
    -विष्णुतीर्थीये  
 देवं देवान् गुरुन्नत्वा सुप्रसन्नः सुभक्तिमान् ।  
 वेदानतं श्रुणुयास्ताकं वयस्यैर्मननं क्रियात् ।  
 प्रतिभातश्रुतिशिरा भाष्याणि श्रुणुयाद् व्रती ।  
 ब्रूयाद्भागवतं विद्वाननध्याये सनिर्णयम् ।  
 स एवं श्रवणं कुर्वनं च यथामति ।  
 कुर्यादाचार्यशुश्रूषां तदुक्तनियमे स्थितः ।  
 व्यक्तशास्त्रस्तु शिष्येभ्यः प्रव्रूयात् प्रीतये हरेः ।  
 प्राज्ञान् भागवत श्रेष्ठान् परिपृच्छेत् पुनः पुनः ॥  
    -योगदीपिकायाम्  
 अहिंसा सत्यमस्तेयं ब्रह्मचर्यापरिग्रही ।  
 शुचितपस्वी सन्तुष्टः स्वाध्यायाभ्यर्चनव्रती ॥  
 सच्छास्त्रं शृणुयात्पृष्ट्वा बहुवीर्यः पुनः पुनः ।  
 मन्वती सखिभिर्यावत्सर्वथा शास्त्रनिर्णयम् ॥  
 पद्माद्यं पवनायामैरुपसंहृतकिल्बिषः ।  
 हरिं ध्यायन्परं शास्त्रमवमर्शेत्पुनः पुनः ॥  
 प्रबूयादपि शिष्येभ्य इत्युपास्तिसमग्रता ।  
 सत्सूत्तमेषु भक्तः स्यात्स्निग्धः सत्स्वधमेषु च ॥  
 हरिभक्तेषु नो कुर्यादसूयाकोपमत्सरान् ।  
 श्रीमदानन्दतीर्थार्यपादरेणुनिषेविषु ॥  
 कुर्याद्भक्तिं मनोरम्याममी हि भवभेषजम् ।  
 किं पुनस्तत्त्वदेवेषु श्रीमध्वानादिसेविषु ॥  
 वाण्यां च वेदविद्यायां श्रीमध्वे का कथा पुनः ।  
    -योगदीपिकायाम्  
 एवं भवेन्नित्यकर्म न वृथा कालयापनम् ।  
 कुर्यात्तथाऽपि विष्णुं च सर्वदा संस्मरेत्तथा ॥  
    -विष्णुतीर्थीये ।

31. भागवतश्लोकोयाम् (11/2/36)

32. वाऽनुसृतस्वभावः (पा.)

33. करोमि (प्र.)

34. समर्पयामि (प्र.)

35. गीता (15/16)

36. गीता (15/17)

37. यस्मात् क्षरमतीतोऽसावक्षराच्चोत्तमो हरिः ।  
 अतो हि लोके वेदे च प्रथितः पुरुषोत्तमः ॥  
 यस्तमेवमसम्मूधो जानाति पुरुषोत्तमम् ।  
 स सर्वविद् भजति तं सर्वभावेन सर्वदा ॥  
 इति गुह्यतमं शास्त्रमिदं तेनोक्तमेव च ।  
 एतद् बुध्वा बुद्धिमान् स्यात् कृतकृत्यश्च नित्यदा ॥  
 रुद्रं ससाश्रिता देवा रुद्रो ब्रह्माणमाश्रितः ।  
 ब्रह्मा तमाश्रितो नित्यं न हरिः किञ्चिदाश्रितः ॥  
 ये तन्मतमिदं नित्यमनुतिष्ठन्ति सर्वदा ।  
 श्रद्धावन्तोऽनसूयन्यो मुच्यन्ते संसृतेर्भयात् ॥  
 ये त्वेतदभ्यसूयन्तो नानुतिष्ठन्ति तन्मतम् ।  
 सर्वज्ञानविमूढांस्तान् विद्यान्नष्टनचेतसः ॥  
 द्वावेव सर्ग्गौ लोकेऽस्मिन् दैव आसुर एव च ।  
 विष्णुबक्तिपरो दैवो विपरीतस्तथाऽऽसुरः ॥  
    -इति हृ.पाठः; योगदीपिकापाठोऽपि ।

38. गीता (15/18)

39. गीता (15/19)

40. गीता (15/20)

41. भारतवचनम् (आश्वमेधिके);  
 वचनञ्चैव कृष्णस्य ज्येष्ठं कुन्तीसुतं प्रति ।  
    -इति म.भा.ता.नि.2/117

42. गीता (3/31)

43. गीता (3/32)

44. गीता (13/6)

45. अग्निपुराणे (अ.383 श्लो.12)समग्रश्लोकः पठ्यते ।

46. भारतवचनत्वेन पठितं महाभारततात्पर्यनिर्णये । (2/73)  
 पद्मपुराणे वासुदेवसहस्रनामस्तोत्रे पार्वतीं प्रति शिववचनम् ।

47. धर्म्मो भवत्यधर्म्मोऽपि कृतो भक्तै रमेशितुः ।  
 पापं भवति धर्म्मोऽपि यो न भक्तैः कृतो हरेः ॥  
   -इति हृ.पाठः; योगदीपिकापाठोऽपि

48. पञ्चरात्रवचनम् (म.भा.ता.नि.1/106)

49. तन्मना भव तद्भक्तस्तद्याजी तन्नमस्क्रियः ।  
 नित्यं भवेच्च तन्निष्ठो बुभूषुः पुरषस्ततः ॥  
   -इति हृ.पाठः; योगदीपिकापाठोऽपि

50. गीता (9/34, 18/65)

51. नित्यसमाचारो (पा.)

52. देवर्षिपितृभूतानामतिथीनां च सर्वशः ।  
 वनस्थगूहिणोर्यज्ञः सर्वथा हि विधीयते ॥ -विष्णुतीर्थोये ।  
 वनिनां वैश्वदेवं तु वन्यैर्द्रव्यैर्विधीयते ।  
 गृहिणो वैश्वदेवं तु ग्राम्यैरन्नैर्विधीयते ॥ -विष्णुतीर्थीये ।

53. ऋते दिनद्वयं विष्णोर्धावनं च दतां भवेत् ।  
 यतीनां वनिनां चापि गृहिणामष्टमीं तथा ।  
 चतुर्दशीं पञ्चदशीं जन्मर्क्षाणि रविक्रमम् ।  
 भवेन्न शोधयेद्ब्रह्मचारी व्रतधरस्तथा ।  
 तिष्ठन् मुदादिना नैव शोधयेदास्यमञ्जसा ।  
 पूरयित्वा न चोत्तिष्ठेत् पुनराचमनं चरेत् ॥-विष्णुतीर्थीये  
   
 आर्षं च पैतृकं चापि यत्यन्येषां विधीयते ॥ -विषणुतीर्थिये ।  
 स्वाध्यायोऽप्यग्निकार्यं तु ब्रह्मचारिण एव हि । -विष्णुतीर्थीये ।

 मध्याह्ने निष्क्रियादन्ययत्यादीनां भवेत्सदा ।  
 उपस्थानं तु सर्वेषां विष्ण्वाद्यं देवतर्पणम् ।  
    -इति विष्णुतीर्थीये

 देवर्षिपितृभूतानामतिथीनां च सर्वशं ।  
 वनस्थगृहिणोर्यज्ञः सर्वथा हि विधीयते ॥  
    -विष्णुतीर्थीये

 धर्मार्थहिंसनाऽग्निश्च विशेषो ब्रह्मचारिणः ।  
 पैतृकं चापि यतितो दारास्तु गृहिणस्ततः ।  
 असर्गो ग्राम्यसन्त्यागः पश्वहिंसा गृहस्थतः ।  
 वनस्थस्य विशेषोऽयं सर्वेषामितरत् समम्' इति च ।  
    -गी.ता.18/40,41

54. निष्क्रिययतेरजलाञ्जलिना (प्र.)

55. यतेरन्यस्य (पा.; प्र.)

56. द्रव्ययज्ञादीनां मध्ये स्वोचितो यज्ञो विद्यादानादिषु स्वोचितं दानं स्वोचितं तपश्च सर्वैर्वर्णाश्रमिभिरन्यैश्च कार्यमेवेत्यर्थः । विष्णुनामस्वाध्यायोऽन्त्यानां सत्योपवासादितपश्च॥  
   -गीतातात्पये 18/5,6  
 \`स्वयज्ञादीन् परित्यज्य निरयं यात्यसंशयम्' इति पाद्मे । गीतातात्पर्य 18/7  
57. परिवारतयैव तु (पा.)

58. \`प्राधान्येन हरिर्ध्येयस्तत्सम्बन्धात्सुरादयः ।  
 ध्येया नान्यत्क्कचिध्द्यायेद्धरावनुपयोगि यत्' इति हरिसंहितायाम् ॥  
    -भा.ता.11/4/43  
 परिवारतया ग्राह्या अपि हेयाः प्रधानतः ॥  
    -अनुव्याख्याने 1/1/136  
59. गीता (8/9)

60. .....मनिस्मरेत्तम् (पा.)

61. विचित्य (पा.)

62. कृत्वाऽभिवदन्य आस्ते (पा.)




 




\]
