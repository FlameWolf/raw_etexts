+++
title = "तत्त्वसङ्ख्यानम् प्रकरणम्"
author = "श्रीमदानन्दतीर्थभगवत्पादाचार्याः"
domain = "दर्शनानि"
sub-domain = "द्वैतम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3192"
source_url = "https://www.ebharatisampat.in/readbook3.php?bookid=NDIwMTE4NTAwMDI0NjAz&pageno=MjI0MjQyNjk5NTk="

+++
[[तत्त्वसङ्ख्यानम् प्रकरणम्	Source: [EB](https://www.ebharatisampat.in/readbook3.php?bookid=NDIwMTE4NTAwMDI0NjAz&pageno=MjI0MjQyNjk5NTk=)]]

\[



  ॥ श्रीः ॥  
 श्रीमदानन्दतीर्थभगवत्पादप्रणीतसर्वमूग्रन्थाः  
 --------------------------

  तत्त्वसङ्ख्यानम्

॥ श्रीमद्धनुमद्भीममध्वान्तर्गतरामकृष्णवेदव्यासात्मकश्रीलक्ष्मीहयग्रीवाय नमः ॥

 (1)स्वतन्त्रमस्वतन्त्रं च द्विविधं तत्त्वमिष्यते ।  
 (2)स्वतन्त्रो भगवान्विष्णुर्भावाभावौ(3) द्विधेतरत् ॥ 1 ॥

 प्रक्प्रध्वंससदात्वेन (4)त्रिविधोऽभाव इष्यते।  
 चेतनाचेतनत्वेन भावोऽपि द्विविधो मतः ॥ 2 ॥

 दुःखस्पृष्टं तदस्पृष्टमिति द्वेधैव चेतनम् ।  
 नित्यादुःखा रमाऽन्ये तु (5)स्पृष्टदुःखास्समस्तशः ॥ 3 ॥

 स्पृष्टदुःखा विमुक्ताश्च दुःखसंस्था इति द्विधा।  
 दुःखसंस्था मुक्तियोग्या अयोग्या इति च द्विधा ॥ 4 ॥

 देवर्षिपितृपनरा इति मुक्तास्तु पञ्चधा।  
 एवं विमुक्तियोग्याश्च तमोगाः सृतिसंसिथिताः ॥ 5 ॥

 इति द्विधा (6)मुक्त्ययोग्या दैत्यरक्षःपिशाचकाः।  
 मर्त्याधमाश्चतुर्धैव(7) तमोयोग्याः प्रकीर्तिताः ॥ 6 ॥

 ते च प्राप्तान्धतमसः सृतिसंस्था इति द्विधा ।  
 (8)नित्यानित्यविभागेन (9)त्रिधैवाचेतनं मतम् ॥ 7 ॥

 नित्या वेदाः पुराणाद्याः कालः प्रकृतिरेव च ।  
 नित्यानित्यं त्रिधा प्रोक्तमनित्यं द्विविधं मतम् ॥ 8 ॥

 असंसृष्टं च संसृष्टमसंसृष्टं महानहम् ।  
 बुद्धिर्मनः रवानि दश मात्रा भूतानि पञ्च च ॥ 9 ॥

 संसृष्टमण्डं तद्गं च समस्तं (10)परिकीर्तितम् ।  
 सृष्टिः (11)स्थितिः संहृतिश्च नियमोऽज्ञानबोधने(12) ॥ 10 ॥  
   
 (13)बन्धो (14)मोक्षः सुखं दुःखमावृतिर्ज्योतिरेव च ॥  
 विष्णुनाऽस्य समस्तस्य समासव्यासयोगतः ॥ 11 ॥

 ॥(15)इति श्रीमदानन्दतीर्थभगवत्पादाचार्यविरचितं तत्त्वसङ्ख्यानं(16) समाप्तम्॥

 ॥ इति तत्त्वसंख्यानम् ॥

 ॥ श्रीकृष्णार्पणमस्तु ॥


F.N.  
1. रमाविरिञ्चशर्वादिशक्रादीतरसुक्रमम् ।  
 मुक्तौ चेदङ्गुणैः सर्वैर्यद्वशे नौमि तं हरिम् ॥  
 -इति क्वचित् कोशे (उ.) मङ्गलाचरणश्लेकः;  
 किन्तु, ग्रन्थादौ मङ्गलं नानुष्टितिमिति च टीकाकृत्पादाभिप्रायः ।

2. भावोऽभावो(पा.)

3. स्वप्ने हि जीवस्यास्वातन्त्र्यं प्रसिद्धम् ।  
 अतस्तत्र परमेश्वराधीनत्वं प्रसिद्धमेव ॥  
 \`स्वप्नो यतो न स्वतन्त्रस्तत्र तद्दर्शकः परः।  
 जीवादन्यस्तु विज्ञेयः स विष्णुरवधार्यताम्' इति वाराहे ॥  
    -भा.ता.4/28/40

 \`पारमार्थिकसत्यत्वं स्वातन्त्र्यमभिधीयते ।  
 तद्विष्णारेव नान्यस्य तदन्येषां सदाऽस्तिता' इति च ॥  
    -भा.ता.11/24/18  
 \`वस्तु स्वतन्त्रमुद्दिष्टमस्वतन्त्रमवस्तु च' इति माहात्म्ये ॥  
    -भा.ता.11/26/3

 \`एकलं केवलं चेति स्वतन्त्रमभिधीयते ।  
 स्वतन्त्रस्तु हरिः साक्षात्परिष्कृतहिरण्यवत्' इति प्रवृत्ते ॥  
    -भा.ता.11/28/20

 \`नानामानविरुद्धं हि स्वातन्त्र्यं जगतः सदा ।  
 स्वतन्त्रो भगवान्विष्णुरेक एव न संशयः' इति च ॥  
    -भा.ता.11/28/33  
 \`यदि स्वतन्त्रा नैवैते दुःखिनः स्युः कदाचन ।  
 अत आर्तिमतामार्तिदाता मुक्तिप्रदश्च सः ।  
 भगवान्परमो विष्णुः स्वतन्त्रः सर्वदैकराट्' इत्यादि महामीमांसायाम् ॥  
    -इति बृहदारण्यकोपनिषद्भाष्यम्

 \`अतो मिक्ता अमुक्ताश्च न स्वतन्त्राः कदाचन।  
 स्वतन्त्रस्तु स एवैको भगवान्पुरुषोत्तमः' इत्यादि ब्रह्मतर्के ।  
 जीवकर्तृत्वपक्षः श्रुतिप्रप्तो विस्तरान्निराक्रियते ।-  
 ॥ इतरव्यपदेशाद्धिताकरणादिदोषप्रसक्तिः ॥ -ब्रह्मसूत्रम् 2/1/12  
 -जीवकर्तृत्वपक्षे हिताकरणमहितकरणं च न स्यात् ॥  
    -ब्रह्मसूत्रभाष्ये 2/1/22  
 यदि नाम परो न भवेत्स हरिः कथमस्य वशो जगतेतदभूत् ।  
 यदि नाम न तस्य वशे सकलं कथमेव तु नित्यसुखं न भवेत् ॥  
    -द्वादशस्तोत्रे 3/5

4. पूर्वापरसदात्वेन त्रिविधोऽभाव इष्यते ।  
 भावाभावस्वरूपत्वान्नान्योन्याभावता पृथक् ।  
    -तत्त्वविवेके 2/3  
5. \`ब्रह्मणोऽप्यल्पदुःखं स्यात्तदप्यनभिमानतः ।  
 नास्त्यातम्सम्बन्धतया भोगाभावात्कथञ्चन' इति च । -बृहद्भाष्ये  
 \`ब्रह्मणोऽपि ह्यमुक्तस्य नाकामहतता परा ।  
 यतस्तस्यापि कामस्य क्षणव्यवहितिर्भवेत्' इति च ।  
 कामहतता कामेनोपद्रवः ।  
 \`जनिष्यतां जनानां तु स्वभावानां प्रसिद्धये ।  
 ज्ञानादिगुणपूर्णस्य ब्रह्मणोऽपि क्षणार्धगाः ।  
 भयादिका भवन्तीव कथं तस्मिन्स्थिरालयाः' इति च ॥ -भा.ता.6/9/23  
 \`भगवत्प्रतीये नित्यं ब्रह्मणो ये भयादयः ।  
 न वृथा तस्म भावः स्यात्कश्चित्तेऽपि क्षणार्धगाः ।  
    -बृहदारण्यकोपनिषद्भाष्ये

 अज्ञानं च चतुर्वारं द्विवारं भयमेव च ।  
 शोकोऽपि तावान्नान्यत्र कदाचिद्ब्रह्मणो भवेत् ।  
 तत्रापि भगवत्प्रीत्या उन्नत्यै वाऽस्य तद्भवेत्'इति ब्रह्मतर्के ॥  
    -भा.ता.6/9/23

 ऋजूनामेक एवास्ति परमोत्साहरवर्जनम् ।  
 स गुणाल्पत्वमात्रत्वान्नर्जुत्वेन विरुद्ध्यते। अनुव्याख्याने 3/3/101,102  
 सर्वे विमोहितधिरयस्तव माययेमे ब्रह्मादयस्तनुभृतो बहिरर्थभावाः ॥  
    -इति भागवते 11/7/17

 ब्रह्मा निरभिमानित्वाच्छरीर्यप्यशरीरवान्। नत्यानन्दोपयोग्यन्यकामस्योज्झितितः सदा। बहिर्थविनिर्मुक्तस्तथापि तनुधारणात् । अमूढो मूढ इतिवदुच्यते च सरस्वती । शक्तिविवेके ।  
 -भा.ता.11/7/17

6. अमुक्तियोग्या(पा.)  
   
7. मर्त्या इति चतुर्धैव(पा.)

8. नित्यानित्याविभागेनेत्यस्य नित्यानित्यत्वेन तद्विभागेन चेत्यर्थः। तथा च नित्यानित्यं नित्यमनित्यं चेत्यचेतनं त्रिविधमित्युक्तं भवति। -टीका

9. द्विधैवाचेतनम्(पा.)

10. सम्प्रकीर्तितम्(प्र.)  
   
11. स्थितिशब्देन नियमः क्वचिज्जीवनमुच्यते।  
 उत्थितत्वं क्वचिच्चैव क्वचिद्गतिविरोधिता॥ इति शब्दनिर्णये
-भा.ता.1839

12. सर्वथा जीवादन्यः परमेश्वरो अङ्गीकर्तव्यः।  
 जीवस्य स्वत एव ज्ञानायोगात्। -भा.ता.(11/22/10)

 बुद्धिर्ज्ञानमसंमोहः क्षमा सत्यं दमः शमः ।  
 सुखं दुःखं भवोऽभावो भयं चाभयमेव च ॥  
 अहिंसा समता तुष्टिस्तपो दानं यशोऽयशः ।  
 भवन्ति भावा भूतानां मत्त एव पृथग्विधाः ॥  
   इति भगवद्वचनम् । -गीता 10/4,5

13. उत्पत्तिस्थितिसंहारा नियतिर्ज्ञानमावृतिः ।  
 बन्धमोक्षौ च पुरुषाद्यस्मात् स हरिरेकराट्॥ इति स्कान्दे।  
     -ब्रह्मसूत्रभाष्ये

 अज्ञानां ज्ञानदो विष्णुर्ज्ञानिनां मोक्षदश्च सः ।  
 आनन्ददश्च मुक्तानां स एवैको जनार्दनः॥ इति च।  
     -विष्णुतत्त्वनिर्णये

 बन्धको भवपाशेन भवपाशाच्च मोचकः ।  
 कैवल्यदः परं ब्रह्म विष्णुरेव न संशयः॥ इति च ।  
     -विष्णुतत्त्वविनिर्णये

14. निःशेषदुःखमोकेन सुखैकानुभवस्तु यः ।  
 मोक्ष इत्युच्यते वेदैः ...............।  
     -इति बृहद्भाष्ये  
 विष्णोर्दासतया विष्णोः सामीप्यं मोक्ष उच्यते। ब्रह्माण्डे
-बृहद्भाष्ये

 मुक्तिर्हित्वाऽन्यथारूपं स्वरूपेण व्यवस्थितिः । -भागवते 2/10/6  
 न मोक्षसदृशं सुखम्। -इत्यनुव्याख्याने

15. इत्यादि तत्त्वसङ्ख्याने (पा.)

16. स्वजनोदधिसंवृद्दिपूर्णचन्द्रो गुणार्ण्णवः ।  
 अमन्दानन्दसान्द्रो नः सदाऽव्यादिन्दिरापतिः ॥ 1 ॥

 रमाचकोरीविधवे दुष्टसर्प्पोदवह्नये।  
 सत्पान्थजनगेहाय नमो नारायणाय ते ॥ 2 ॥

 चिदचिद्भेदमखिलं विधायाधाय भुञ्जते ।  
 अव्याकृतगृहस्थाय रमाप्रणयिने नमः ॥ 3 ॥

 अमन्दगुणसारोऽपि मन्दहासेन वीक्षितः ।  
 नित्यमिन्दिरयाऽऽनन्दसान्द्रो यो नौमि तं हरिम् ॥ 4 ॥

 वशी वशो न कस्यापि योऽजितो विजिताखिलः ।  
 सर्वकर्त्ता न क्रियते तं नमामि रमापतिम् ॥ 5 ॥

 अगुणाय गुणोद्रेकस्वरूपायादिकारिणे ।  
 विदारितारिसङ्घ्य वासुदेवाय ते नमः ॥ 6 ॥

 आदिदेवाय देवानां पतये सादितारये ।  
 अनाद्यज्ञानपाराय नमः पारावराश्रय ॥ 7 ॥

 अजाय जनयित्रेऽस्य विजिताखिलदानव ।  
 अजादिपूज्यपादाय नमस्ते गरुडद्ध्वज ॥ 8 ॥

 रमारमण एवैको रण़जिच्छरणं सताम् ।  
 कारणं कारणस्यापि तरुणादित्यसप्रभः ॥ 9 ॥

 इन्दिरामन्दसान्द्राग्यकटाक्षप्रेक्षितात्मने ।  
 अस्मदिष्टैककार्याय पूर्णाय हरये नमः ॥ 10 ॥

 एवंविधः परो विष्णुरव्याच्छ्रीपुरुषोत्तमः ।  
 तमहं सर्वदा वन्दे श्रीनिकेतं परं हरिम् ॥ 11 ॥

   -इति अधिकश्लोकाः मूलकोशे इति केचित्।(उ.प्रतौ)

  -------------


    




\]
