+++
title = "प्रमाणलक्षणम्"
author = "श्रीमदानन्दतीर्थभगवत्पादाचार्याः"
domain = "दर्शनानि"
sub-domain = "द्वैतम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3181"
source_url = "https://www.ebharatisampat.in/readbook3.php?bookid=MjgzNDQxNzQwNDYzNTAz&pageno=MjI0MjQyNjk5NTk="

+++
[[प्रमाणलक्षणम्	Source: [EB](https://www.ebharatisampat.in/readbook3.php?bookid=MjgzNDQxNzQwNDYzNTAz&pageno=MjI0MjQyNjk5NTk=)]]

\[

  ॥ श्रीः ॥  
 श्रीमदानन्दतीर्थभगवत्पादप्रणीतसर्वमूलग्रन्थाः

  प्रमाणलक्षणम्(1)

॥ श्रीमद्धनुमद्भिममध्वान्तर्गतरामकृष्णवेदव्यासात्मकश्रीलक्ष्मीहयग्रीवाय नमः ॥

 (2)अशेषगुरुमीशेशं नारायममनामयम्।  
 सम्प्रणम्य प्रवक्ष्यामि प्रमाणानां स्वलक्षणम् ॥

 (3)यथार्थं प्रमाणम्। तद्द्विविधम्। केवलमनुप्रमाणं च। यथार्थज्ञानं केवलम्। तत्साधनमनुप्रमाणम्।

 केवलं चतुर्विधम्। (4)ईशलक्ष्मीयोग्ययोगिभेदेन।

 पूर्वद्वयमनादिनित्यम्। स्वातन्त्र्यपारतन्त्र्याभ्यां तद्विशेषः। पूर्वं (5)स्वपरगताखिलविशेषविषयम्। द्वितीयमीशैऽन्येभ्योऽधिकम्। असार्वत्रिकम्। अन्यत्र सर्वविषयम्। स्पष्टत्वे भेदः ।

 योगिज्ञानमृजूनामनादिनित्यम्(6)। ईशे जीवेभ्योऽधिकम्। असार्वत्रिकम्। अन्यत्रालोचने सर्वविषयम्। क्रमेण वर्धमानम्। आमुक्तेः। ततोऽव्ययम्। ततो।ञर्वाक्क्रमेण ह्नसितम्(7)। सादि च तात्त्विकेभ्योऽन्यत्र। अयोगिज्ञानमुत्पत्तिविनाशवत्। अल्पम्(8)।

 अनुप्रमाणं त्रिविधम्। (9)प्रत्यक्षमनुमानमागम इति। (10)निर्दोषार्थेन्द्रियसन्निकर्षः(11) प्रत्यक्षम्। निर्दोषोपपत्तिरनुमानम्(12)। निर्दोषः शब्द आगमः। अर्थापत्त्युपमे अनुमाविशेषः। अभावोऽनुमा प्रत्यक्षं च। परामर्शापरामर्शविशेषात्। सम्भवपरिशेषावनुमा(13)। (14)आत्मान्योन्याश्रयचक्रकानवस्थाकल्पनागौरवश्रुतदृष्टहानादयो दूषणानुमा(15)। उपक्रमोपसंहारतदैकरूप्याभ्यासापूर्वताफलार्थवादाश्च(16) उपपत्तिविशेषाः। त एव सोपपत्तयो लिङ्गानि(17)। समाख्यावाक्यप्रकरणस्थानानि च (18)लिङ्गविशेषाः। व्याप्तिरुपपत्तिमूलम्। सा प्रतिज्ञाहेतुदृष्टान्तरूपा। हेतुगर्भा प्रतिज्ञा(19) केवलाऽपि। सिद्धौ प्रतिज्ञायां(20) हेतुमात्रं च। दृष्टान्तः सप्रतिज्ञो हेतुगर्भः।  
 उपपत्तिदोषौ विरोधासङ्गती। न्यूनाधिके(21) वाचनिके।

 संवादानुक्तियुता(22) निग्रहाः।

 (23)प्रत्यक्षं सप्तविधम्। साक्षिषडिन्द्रियभेदेन।

 मानसप्रत्यक्षजा स्मृतिः। (24)स्मृत्यनुवादयोर्नाप्रामाण्यम्। यथार्थत्वानुभवात्। अहानेश्च।

 विरोधो मानस्वावाक्याभ्याम्। स्ववाक्यविरोधोऽपसिद्धान्तजातिरूपेण(25)। जातिर्न मेये मानापेक्षोत्यादिका। मानापेक्षाऽस्तीति च तेनैव न्यायेन सिद्धत्वा। मानविरोधश्च। छलमसङ्गतम्। अन्यच्च। गृष्टिविवक्षया गामानयेत्युक्ते (26)पृथिवीविवक्षया गवानयनमशक्यमितिवत्।

 त्रिविधो विरोधः। प्रतिज्ञाहेतुदृष्टान्तभेदेन। प्रमाणविरुद्धार्थप्रतिज्ञा प्रतिज्ञाविरोधः। हेतुस्वरूपासिद्धिरव्याप्तिश्चेति(27) हेतुविरोधः। साध्यस्य साधनस्य वाऽननुगमो दृष्टान्तविरोधः। प्रतिज्ञायाः (28)समबलविरोध एव सप्रतिसाधनः। स एवोपाधिदोषोऽपि।

 सर्व एते (29)दृश्यत्वानुमाने(30) द्रष्टव्याः।

 प्रत्यक्षागमादिभिर्जगतः सत्यत्वात्। तत्पक्षे दृश्यत्वस्य च मिथ्यात्वात्। अनिर्वचनीयस्य प्रतिवादिनोऽसिद्धत्वात्। आत्मनो।ञपि दृश्यत्वात्। शुक्तिरजतादेरनिर्वचनीयत्वाभावात्। अनिर्वचनीयदृश्यत्वाभावात्। मानसिद्धत्वादिति सप्रतिसाधनत्वाच्च। जगत्सत्यत्वग्राहिप्रत्यक्षस्य वर्तमानमात्रग्राहित्वे अनुमानागमप्रामाण्यग्राहिणोऽपि प्रत्यक्षत्वाविशेषादुत्तरक्षणे प्रामाण्यं न सेत्स्यतीति भेदादिवाक्यानामेव प्रामाण्यं स्यात्। तस्य साक्षिसिद्धत्वं चेज्जगत्सत्यत्वमपि साक्षिसिद्धम्। व्यभिचारश्चेदागमार्थानुमा(31) निर्दोषत्वाध्यवसाये च समः। अत उत्तरदिवसेऽभेदवाक्यस्य भेदोऽर्थः स्यात्। निर्दोषानुमायाः सदोषत्वं, सदोषानुमाया(32) निर्दोषत्वं इत्यव्यवस्था। (33)आश्रयसाध्यव्यधिकरणासिद्धयो न दूषणं अतिप्रसंगाभावात्। अतिप्रसङ्गेन हि (34)दोषत्वादोषत्वे कल्प्ये। व्याप्तिरेव हि (35)प्रयोजिका। असत्यपि व्याप्तिरस्त्येव। असदाश्रयस्य (36)साधकत्वं नेत्यपि व्याप्तिं विना कथं निवार्यते। असदाश्रयमित्यादिविशेषणत्वसम्भवे कथमव्याप्तिः। न चात्यन्ताभावोऽपि सर्वधर्मरहितः। परमेयत्वाद्यनुभवात्। परिशेषार्थापत्तिप्रामाण्याभ्युपगमाच्च। विमतं सकर्तृकमित्र्यत्र सर्वज्ञत्वस्य पक्षधर्मताबलेन सिद्ध्यङ्गीकारात्।

 परिशेषोऽर्थापत्तिरनुमामित्यविशेषः। उपपत्तिमात्रत्वात्। उपपत्तेश्च व्याप्त्यपेक्षा सर्वथाङ्गीकार्येत्याग्रहमात्रेम भेदः। उपमानस्यापि व्याप्तिरूपत्वात्। न हि स्वसदृशेनासदृशं(37) क्वचिद्दृष्टं। योग्यानुपलब्धेश्च लिङ्गत्वम्, अविशेषात्। उक्तादोषेष्वेवाशेषानु(38) मानदोषाणामन्तर्भावः। साध्यविशेष्टोऽसिद्धः(39)। सिद्धसाधकोऽसङ्गतः।

 न प्रमासाधनं प्रमाणम्। ज्ञानव्यतिरिक्तायां प्रमायां प्रमाणाभावात्। न चाज्ञातपरिच्छित्तिरेव प्रमेत्यत्र (40)किञ्चिन्मानं। याथार्थ्यमेव प्रामाण्यमित्यङ्गीकारात्।

 (41)न चानुभूतिरेव प्रमाणम्। स्मृत्यादावव्याप्तेः। (42)वेदानुमानादिप्रामाण्यप्रसिद्धेश्च।

 \`स्मृतिः (43)प्रत्यक्षमैतिह्यमनुमानं(44) चतुष्टयम्।  
 प्रमाणमिति विज्ञेयं धर्माद्यर्थे बुभूषुभिः' इति श्रुतेश्च।  
 ऐतिह्यमागमभेदः(45)।

 न च सम्यगनुभवसाधनं प्रमाणम्। ईश्वरानादावव्याप्तेः(46)। अप्रामाण्ये प्रमाणाभावाच्च। प्रामाण्यज्ञाने च। तत्राप्यङ्गीकारेऽनवस्थितेः। (47)स्वप्रकाशात्माङ्गीकारे तत्राव्याप्तेः। स्मृतेश्च प्रामाण्यानङ्गीकारे(48) अनुभूतं मयेत्यत्र प्रमाणाभावात्(49)। लिङ्गत्वेन प्रामाण्ये कल्पनागौरवम्। दृष्टहानिश्च। स्मृतिप्रमाणद्वैविध्यमात्रकल्पने मिथ्याज्ञानादेर्निराकरणादनुभवविरोधः। तदनुभवाभाव इत्युक्ते अनुभवः स्मृतिश्च(50) नास्तीत्युक्ते किमुत्तरम्।

 (51)स्वसिद्धैः साधनं परसिद्धैर्दूषणम्। अतो न दूषणे अपसिद्धान्तादि(52)। इष्टापत्तिः सिद्धसाधनत्वादसंगतमेव ॥

 आनन्दतीर्थमुनिना (53)ब्रह्मतर्कोक्तिमार्गतः(54) ।  
 (55)मानलक्षणमित्युक्तं सङ्क्षेपाद्ब्रह्मसिद्धये ॥

 अशेषमानमेयैकसाक्षिणेऽक्षयमूर्तये।  
 अजेपुरुहूतेह्य नमो नारायणाय ते ॥

 ॥ इति श्रीमदानन्दतीर्थभगवत्पादाचार्यविरचितं प्रमाणलक्षणम् समाप्तम् ॥

 ॥ इति प्रमाणलक्षणम् ॥

 ॥ श्रीकृष्णार्पणमस्तु ॥

F.N.  
1. लक्षणं लक्ष्यमात्मा च स्वरूपमिति कथ्यते। इत्यभिधानमाभा.ता.3/11/10  
 \`येन यज्ज्ञायते वस्तु तत्तल्लक्षणमुच्यते।  
 तत्स्वरूपं पृथक् चेति द्विविधं कवयो विदुः' इति कापिलेये ॥-भा.ता.3/27/32

2. \`सर्वज्ञं गुरुम्' इति पाठे सार्वज्ञ्यं गुरुत्वोपपादकम् ॥ - प्रमाणलक्षणटीका

3. याथार्थ्यमेव मानत्वं तन्मुख्यं ज्ञानशब्दयोः ।  
 अर्थत्वमेव मानत्वं तन्मुख्यं ज्ञानशब्दयोः ।  
 अर्थत्वमर्थतैव स्यान्न क्रियार्थेषु सा मता ॥

 ज्ञानार्थे ज्ञेयता मुख्या शब्दार्थे तदनन्तरम् ॥-अनुव्याख्याने 2/1/22,23

4. बहुला चातिविशदा स्पष्टा चैव श्रियो मतिः।  
 महाशुद्धचितित्वेन ततोऽप्यतिमहाचितिः॥  
 अशेषोरुविशेषाणामतिस्पष्टतया दृशिः ।  
 नित्यमेकप्रकारा च नारायणमतिः परा ॥

 सूर्यभावदिखिलं भसयन्ती निरन्तरा ।  
 निर्लेपा वीतदोषा च नित्यमेवाविकारिणी ॥  
 विशेषांस्तद्गतास्त्यक्त्तवा प्रायस्तल्लक्षण श्रियः।  
 तथेव स्पष्टताभावात्तत्तन्त्रत्वात्तु केवलम् ॥  
 न तादृशी ब्रह्मणस्तु प्रायेणैवं श्रियो यथा ।  
 मुक्तानां तु तदन्येषां समुद्रतरलोपमा ॥  
 अग्निज्वालवदेव स्यात्सृतिगानां दृशो भवः ।  
 एवंविधेषु ज्ञानेषु तमसा मुष्टदृष्टयः ॥  
 खद्योतसदृशात्यल्पज्ञानत्वादन्यथादृशः ॥ -अनुव्याख्याने 4/2/17-23

 \`विनैवान्यप्रसादेन पूर्णसर्वगुणात्मकम्।  
 पश्यन्ननुभवत्येव स्वरूपं केशवः प्रभुः।  
 पश्यत्यव्यवधानेन सर्वं चान्यज्जडाजडम् ।  
 साक्षादेवापरोक्षात्स विष्णुरेव ततः स्मृतः ।  
 साक्षाच्छब्दः स्वतन्त्रत्वमपरोक्षस्त्वनावृतिम्। बहुच्छुति।
-बृहद्भाष्ये

5. \`यथा हरिः स्वमात्मानं वेद तद्वद्रमाऽपि न।  
 ब्रह्मा च कुत एवान्ये विदन्त्येव तथापि तु' इति माहाम्ये ॥  
    -भा.ता. 10/38/4

6. \`सर्वजीवनिकायेषु ब्रह्मवायू हरेर्विदौ।  
 न चान्यस्तादृशो वेत्ता यावद्धेत्ति हरिः स्वयम् ।  
 तावत्तावपि नो विष्णुं जानीतो लोकवन्दितौ' इति ब्रह्माण्डे ॥  
    -भा.ता.2/6/35  
 \`सर्वज्ञाश्च विरिञ्चाद्या न जानीयुर्हरिं परम्।  
 हेतवो जगतोऽप्यस्य यथाऽसौ वेद केशवः' इति तन्त्रसारे॥  
    -भा.ता.4/22/9

7. \`बाह्यान्तःकरणाज्जन्यं ज्ञानं नश्यति मुक्तिगे।  
 स्वरूपज्ञानतो भोगान्मुक्तौ भुङ्क्ते यथेष्टतः' इति मुक्तितत्त्वे ॥  
    -भा.ता 11/10/13

8. \`जीवो मुक्तोऽपि नो जीवान्परमात्मनमेव च ।  
 वेत्ति सर्वात्मना विष्णुर्वेत्त्येकः पुरुषोत्तमः ।  
 तस्य प्रसादतः किञ्चिद्ब्रह्माद्या अपि जानते ।  
 अन्यजीवानपेक्ष्यैको जानाति च चतुर्मुखः ।  
 सामस्त्येन तदन्ये तु लेशज्ञानाः क्रमात्स्मृताः' इति विनिर्णये ॥  
    -भा.ता. 11/11/6

9. \`प्रत्यक्षमनुमानं च वाक्यं चेति त्रिधा प्रमा।  
 उपमाद्यं प्रमाणं यदेतेष्वन्तर्गतं हि तत् ।  
 निर्देषेन्द्रियसंयोगः प्रत्यक्षमिति गीयते।  
 निर्दोषयुक्तिरनुमा तादृशोक्तिस्तथाऽऽगमः ।  
 मानं चैव विशेषेण निर्दोषज्ञानसाध्नम् ।  
 अर्थापत्तिश्चोपमा च सम्भवाद्यनुमैव तु ।  
 दुःखाद्यभावः प्रत्यक्षं बाह्यगश्चानुमा स्मृता ।  
 योग्यस्यानुपलब्ध्याख्या युक्तिरेव हि बाह्यगा ।  
 मनसः सम्प्रयोगो यो दुःखादिरहितात्मनः ।  
 अभावरूपं प्रत्यक्षं मनश्च द्विविधं मतम् ।  
 चेतनं च जडं चेति चक्षुराद्यं तथैव च।  
 चेतनं त्विन्द्रियं ह्यात्मस्वरूपान्नापरं स्मृतम् ।  
 मुक्तानां चेतनं त्वेव बद्धानामुभयं तथा ।  
   -बृहदारण्यकोपनिषद्भाष्ये

10. निर्दोषाक्षोद्भवं ह्यत्र प्रत्यक्षमिति गीयते ॥  
 प्राकृतं शुद्ध्चैतन्यमक्षं तु द्विविधं मतम् ।  
 शुद्धमीशरमामुक्तेष्वन्यत्र प्राकृतैर्युतम् ॥  
 निर्दोषमेव चैतन्यमन्यत्रोभयमिष्यते ।  
 सुखदुःखादिविषयं शुद्धं संसारगेष्वपि ॥  
 निर्दोषत्वातिनियमात्तद्बलिष्ठतमं मतम् ।  
 पञ्चेन्द्रियमनोभेदात्प्रकृतं षड्विधं स्मृतम् ॥  
   -अनुव्याख्याने 2/1/28-31

11. निर्दोषोऽर्थेंद्रियसन्निकर्षः । (पा.)

12. निर्दोषोपपत्तिरनुमा । (पा.)  
 अनुमेति द्वयं प्राहुर्यथाज्ञानं च लिङ्गजम्। इत्यभिधानम् ।  
   -भा.ता.3/12/3

 उपपत्तिस्वरूपत्वादनुमा सम्भवादिकम् ॥  
 प्रत्यक्षागममाहात्म्यादनुमानं प्रमाणताम् ।

 याति नैवान्यथा तस्य नियतत्वं क्वचिद् भवेत् ॥ इति ब्रह्मतर्के। वि.त.नि.  
 यथार्थज्ञानदजनका यथार्था युक्तयः स्मृताः ॥  
   -अनुव्याख्याने 2/1/23

13. .......स्नुमा (पा.)

14. आत्मान्योन्याश्रयता.....(पा.)

15. दूषणानुमाः। (पा.)

16. अर्थवादाः(पा.)

17. लिङ्गं स्वरूपमुद्दिष्टं लिङ्गं ज्ञापकमेव च। इति शब्दनिर्णये  
    -भा.ता.7/2/48

18. \`उपक्रमोपसंहारावभ्यासोऽपूर्वता फलम्।  
 अर्थवादोपपत्ती च लिङ्गं तात्पर्यनिर्णये' इति ॥  
   -इति ब्रह्मसूत्रभाष्ये 1/1/4  
   
 वाक्यं प्रकरणं स्थानं समाख्या च तथाविधाः ।  
 कुरुपाण्जववत्तेषामुपपत्तेः पृथग्वचः ॥  
   -अनुव्याख्याने 2/3/36

 उपक्रमादिलिङ्गानां बलीयो ह्युत्तरोत्तरम्।  
 श्रुत्यादौ पूर्वपूर्वं च ब्रह्मतर्कविनिर्णयात्।  
   -अनुव्याख्याने 3/4/194,195

 .......अभ्यासत्वे ह्येकप्रकारेण प्रयोगो दृष्टः।.....  
 एकप्रकारा बहुशो वागभ्यास इतीरितः ।  
 अर्थान्तरार्था द्विविधा प्रयुक्तेति हि निर्णयः ॥  
   -इति महेतरेयभाष्ये

 \`अभावे पृथगर्थानां व्याख्यामभ्यासमेव वा ।  
 कल्पयेन्नैव तद्भावे व्याख्याऽभ्यासश्च युज्यते' इति भारते ।

19. \`अनुमाया विरोधश्चेत्प्रत्यक्षेणागमेन वा।  
 सैवाप्रमाणतां गच्छेदागमद्विट् तथात्क्षजम्।  
 तस्मादागम एवैको मानानामुत्तमोत्तमः।  
 धर्मार्थकाममोक्षाणां साक्षादेव प्रदायकः'  
 इति वायुप्रोक्तवचन्नानुमानविरोधो वक्तुं युज्यते ।  
 अनिमा युक्तिरेवोक्ता व्याप्तिरेव तु सा स्मृता ।  
 प्रतिज्ञातार्थसिद्ध्यर्थं व्याप्तिरेव यदोदिता ॥  
 अवशिष्टं किमत्रास्ति लिङ्गं तत्र विजानतः ।  
 यदि लिङ्गमसिद्धं स्यात्कुत एवास्य मानता ॥  
 यदि स्मारकमात्रं स्यात्स्मर्तुर्नात्र प्रयोजनम्।  
 न पञ्चवयोवोक्तौ च विवादावसितिर्भवेत् ॥  
 दृष्टान्तादिषु चैवं स्यात्साधनं पुनरेव ति ।  
 लिङ्गोक्तावपि चैवं स्यादनुमावसितिर्ध्रुवा॥  
   -इत्यनुव्याख्याने 2/1/32-34

20. प्रतिज्ञायाः (पा.) 

21. न्यूनाधिक्ये(पा.)

22. संवादानुक्तियुतास्त एव (पा.)

23. सर्वेन्द्रियगतं ज्ञानं मनआयत्तमीरितम्।  
 पृष्ठे स्पृष्टेऽप्यनेनाहं स्पष्ट इत्येव वेत्त्यतः ।  
 मनस्यव्याकुलेऽन्यत्र नैव वेत्ति कथञ्चन ॥ छ ॥  
   -बृहदारण्यकोपनिषद्भाष्ये

24. प्रामाण्यं नानुवादस्य स्मृतेरपि विहीयते ॥  
 याथार्थ्यमेव प्रामाण्यशब्दार्थो यद्विवक्षितः ।

 अङ्गीकृतं चेत्प्रामाण्यं स्मृत्यादेः का विरुद्धता ॥  
 न चाफलत्वं वक्तव्यं सर्वस्मृत्यनुवादयोः।  
 फलवत्वं न चास्माभि) प्रामाण्यं हि विवक्षितम् ॥  
 तृणादिदर्शने किं च फलवत्वं निगद्यते ।  
 सुखदुखादिकं किञ्चित्स्मृतावपि हि दृश्यते ॥  
 न परिच्छेदकार्येव प्रामाणमिति च प्रमा।  
   -अनुव्याख्याने 2/1/24-28

25. स्ववाक्यविरोधोऽपसिद्धान्तजातिरूपः (पा.)  
   
26. पृथिवीविवक्ष्या न शक्यमितिवत् । (पा.)

27. हेतुस्वरूपासिद्धिरव्याप्तिरिति (पा.)

28. समविरोध एव (पा.)

29. विवादपदं मिथ्या दृश्यत्वात् यद्दृश्यं तन्मिथ्या, यथा शुक्तिरजतम्, तथा चेदं दृश्यम्, तस्मान्मिथ्या। इत्येदनुमानं प्रतिज्ञाविरोधदीनामुदाहरणं ज्ञातव्यम्। टीका

30. \`विमतं मिथ्या दृश्यत्वाद्यदित्थ तत्तथा यथा सम्प्रतिपन्नम्।' इत्युक्ते जगतोऽभावादाश्रयासिद्धः पक्षः। अनिर्वचनीयासिद्धेरप्रसिद्धविशेषणः। सदसद्वैलक्षण्ये मिथ्यात्वे सिद्धसाधनता। दृश्यत्वाभावादसिद्धो हेतुः। अनिर्वचनीयासिद्धेरेव। अनिर्वचनीयासिद्धेरेव सपक्षाभावाद्विरुद्धः। आत्मनो।ञपि दृश्यत्वादनैकान्तिकः। जगतोऽभावेऽनुमानस्याप्यभाव इति तर्कब्धितत्वेनानध्यवसितः। प्रत्यक्षादिविरुद्धत्वादिश्वं सत्यमित्यादिवाक्यविरुद्धत्वाच्च कालात्ययापदिष्टः। रजतं दृष्टमिति भ्रममात्रत्वात्, विमतं सत्यं दृश्यत्वात्, आत्मवदित्यपि प्रयोज्यत्वात् प्रकरणसमः। विमतं सत्यं प्रमाणदृष्टत्वाद्यदित्थं तत्तथा यथात्मेतिप्रयोगात्सत्प्रतिसाधनः। शुक्तिरजतस्याप्यनिर्वचनीयत्वाभावात्साध्यविकलो दृष्टान्तः। उक्तप्रतकारेण दृश्यत्वाभावात्साधनविकलश्च।  
    -इति प्रपञ्चमिथ्यात्वानुमानखण्डने।

31. .....अनुमादि.....(पा.)

32. सदोषायाः (पा.)

33. आश्रव्याश्रयासिद्धी साध्यासिद्धिश्च दूषणम् ॥  
 केषाञ्चिन्न च ते दोषा वयाप्तौ सत्यां कथञ्चन।  
   -अनुव्याख्याने 3/2/6,17

34. दोषत्वं कल्प्यं (पा.)

35. प्रयोजका(पा.)

36. साधनत्वं (पा.)

37. नासदृशत्वं (पा.)

38. अनुमादोषाणां(पा.)

39. सिद्धसाधको वा ।(पा.)

40. मानम्। (पा.)

41. अनुभूतिः प्रमाणं चेत्केन स्मृतिरपोद्यते ।  
 पूर्वानुभूते किं मानमित्युक्ते स्यात्किमुत्तरम् ॥  
 मानसं तद्धि विज्ञानं तच्च साक्षिप्रमाणकम् ।  
 अतीतानागतं यद्वद्योगिभिर्दृश्यतेऽञ्जसा ॥  
 एवं पूर्वानुभूतं च मनसैवावगम्यते ।  
 विज्ञातं मनसा पबर्वं मयैतत्कृतमित्यपि ॥  
 साक्षादनुभवात्सिद्धं कथमेव ह्यपोद्यते ।  
 एवंलक्षकं(के) मानत्रयं(त्रे) ब्रह्मावदिवस्तुषु ॥  
   अनुव्याख्याने 2/1/48-61

42. वेदानुमादिपरामाण्यप्रसिद्धेश्च (पा.)

43. प्रत्यक्षमैतिह्यमानश्चतुष्टयम् (प्र.)

44. \`प्रत्यक्षमनुमानं च वाक्यं चेति त्रिधा प्रमा ।  
 उपमाद्यं प्रमाणं यदेतेष्वन्तर्गतं हि तत् ।  
 निर्दोषेन्द्रियसंयोगः प्रत्यक्षमिति गीयते ।  
 निर्दोषयुक्तिरनुमा तादृशोक्तिस्तथाऽऽगमः ।  
 मानं चैव विशेषेण निर्दोषज्ञानसाधनम् ।  
 अर्थापत्तिश्चोपमा च सम्भवाद्यनुमैव तु ।  
 दुःखाद्यभावः प्रत्यक्षं बाह्यगश्चनानुमा स्मृता ।  
 योग्यस्यानुपलब्ध्याख्या युक्तिरेव हि बाह्यगा ।  
 मनसः सम्प्रयोगो यो दुःखादिरहितात्मनः ।  
 अभावरूपं प्रत्यक्षं मनश्च द्विविधं मतम् ।  
 चेतनं च जडं चेति चक्षुराद्यं तथैव च ।  
 चेतनं त्विन्द्रियं ह्यात्मस्वरूपान्नपरं स्मृतम् ।  
   -बृहदारण्यकोपनिषद्भाष्ये

45. आगमो ग्रन्थनिबद्धं वाक्यम्। सम्प्रदायस्तूपदेशपरम्परामात्रमिति भेदः।  
    -गीताभाष्यटीकायाम्

46. प्रामाण्ये (पा.)

47. स्वयं प्रकाशा....(पा.)

48. अङ्गीकारात् (पा.)

49. प्रमाणाभावाच्च (पा.)

50. नास्तीत्युक्तेः ।(पा.)

51. स्वन्यायैः साधनं कार्यं परन्यायैस्तु दूषणम्।  
 स्वन्यायैर्दूषणं च स्यात्साधितैः प्रतिवादिनः ॥ अनुव्याख्याने 3/2/37

52. अपसिद्धतादिः (पा.)

53. ब्रह्मतर्कोक्तमार्गताः । (पा.)

54. न जिगीषुकथायां च कारणं स्यात्पराजये ।  
 क्वचिद्विद्याधिकस्यापि स्खलनं सम्भवेद्यतः ।  
 तत्त्वनिर्णयवैलोम्यं विलम्बो वा मुहूर्ततः ।  
 विद्यादौर्बल्यहेतुः स्यादतस्तस्मिन्पराजयः' इति ब्रह्माण्डे ।  
    -इति बृहद्भाष्ये

 अदुष्टमिन्द्रियं तच्वक्षं तर्कोऽदुष्टस्तथाऽनुमा ।  
 आगमोऽदुष्टवाक्यं च स्वदृक् चानुभवः स्मृतः ॥  
 बलवत्प्रमाणतश्चेव ज्ञेया दोषा न चान्यथा ।  
 द्विविधं बलवत्त्वं च बहुत्वाच्च स्वभावतः ॥  
 तयोः स्वभावो बलवानुपतीव्यादिकश्च सः ।  
 याथार्थ्यमेव प्रामाण्यं तन्मुख्यं ज्ञानशब्दयोः ॥  
 ज्ञानं च द्विविधं बाह्यें तथाऽनुभवात्मकम् ।  
 बल्येवानुभवस्तत्र निर्दोषं त्वक्षजादिकम् ॥  
 अनुप्रमाणतां याति तथाऽक्षादित्रयं ततः ।  
 प्राबल्यमागमस्यैव जात्या तेषु त्रिषु स्मृतम् ।  
 उपजीव्यविरोधे च नम प्रामाण्यममुष्य च ॥  
 यामाहुरनुमां केचित् त्रियाद्यवयवात्मिकाम् ।  
 सा व्यर्था नोपपत्त्या हि विना साऽपि प्रमाणताम् ॥  
 यात्यतो युक्तिरेवैका प्रमाणमनुमात्मकम् ।  
 युक्तिः प्रतिज्ञारूपा च हेतुदृष्टान्तरूपिका ॥  
 तथोपनयरूपा च परा निगमनात्मिका ।  
 पृथक् पृथकं प्रमामत्वं याति युक्तितयैव तु ।  
 प्रतिज्ञा हेतुगर्भैव पृथक् प्रामाण्यमेष्यति ॥  
 सिद्धत्वेन प्रतिज्ञाया हेतुर्मानं पृथग् भवेत् ।  
 प्रतिज्ञावयवत्वात्तु स्वातन्त्र्येणैव मानताम् ॥  
 दृष्टान्तो यात्युपनयो व्याप्तिमाश्रित्य केवलम् ।  
 व्याप्तिस्तु केवला।ञपि स्यात् प्रमाणं नियमाश्रयात् ॥  
 तथा निगमनं चोपसंहारैकस्वरूपतः ।  
 प्रामाण्यं यात्यनुभवो ज्ञापयत्युपपत्तिताम् ॥  
 विरोधश्च तथाऽधिक्यं न्यूनताऽसङ्गतिस्तथा ।  
 उपपत्तिदोषा विज्ञेया विरोधश्च स्वतोऽन्यतः ॥  
 जनकस्यात्ययो जातिः स्वस्य वाऽन्यस्य वा भवेत् ।  
 जनकं प्रमाणमुद्दिष्टं स्वस्यार्थस्य प्रकाशनात् ॥  
 निग्रहा एत एव स्युः संवादानुक्तिसंयुताः ॥  
 अर्थतः प्राप्तिरेवार्थपत्तिरित्यभिधीयते ।  
 अर्थः प्राप्तिरेवार्थापत्तिरित्यभिधीयते ।  
 दृष्ट्वा सदृशमेवान्यं पूर्वदृष्टे तु वस्तुनि ॥  
 एतत्सदृशताज्ञानमुपमां प्रकीर्तितम् ।  
 अभावस्य परिज्ञानं द्विविधं समुदाहृतम् ॥  
 एकं तत्रानुभावतः योग्यस्यानुपलब्धितः ।  
 द्वितीयमपि विज्ञेयं सुखाद्ये च घटादिके ॥  
 एकं प्रत्यक्षरूपं स्यात् द्वितीयमनुमात्मकम् ।  
 क्वचिद् घटाद्यभावो।ञपि प्रत्यक्षेणावगम्यते ॥  
 झटित्येव परिज्ञानात् न लिङ्गोद्भवता मता ।  
 अर्थापत्तिश्चोवमा च ह्यनुमाभेद एव तु ।  
 आगमो द्विविधो ज्ञेयो नित्योऽनिनित्यस्तथैव च ॥  
 प्रत्यक्षं त्रिविधं ज्ञेयमैश्वरं यौगिकं तथा ।  
 अयौगिकं च स्वरूपाणि नित्यज्ञानात्मकानि च ।  
 विष्णोः श्रियः तथैवोक्तान्यन्येषां द्विविधानि तु ॥  
 स्वरूपाणि च भिन्नानि भिन्नानि त्रिविधानि च ।  
 देवासुराणि मध्यानीत्येतत् प्रत्यक्षमीरितम् ॥  
 विषयान् प्रति स्थितं ह्यक्षं प्रत्यक्षमिति कीर्तितम् ।  
 अक्षयं पुरुषस्याक्षं स्वरूपे मुख्यमेव तु ॥  
 उपचारस्तदन्यत्र सृष्टावुपचयो यतः ।  
 उपपत्तिस्वरूपत्वादनुमा सम्भवादिकम् ॥  
 प्रत्यक्षागममाहात्म्यादनुमात्रं प्रमाणताम् ।   
 याति नैवानयथा तस्य नियतत्वं क्वचिद् भवेत् ॥ इत्यादि ब्रह्मतर्के ।  
    -विष्णुतत्त्वविनिर्णये

55. श्रुतिर्न्नाम समुद्दिष्टं लिङ्गं तल्लक्षण स्मृतम् ।  
 पदानि निरपेक्षाणि वाक्यं प्रकरणं तथा ।  
 एकस्य प्रतिपत्त्यङ्गवचनं स्थानमुच्यते ।  
 अन्यत्र तत्समोक्तिस्तु समाख्या स्थानमेव च ।  
 अद्ध्यायादिप्रबन्धस्तु प्रभेदा आगमस्य च ॥  
   -इति श्रुत्यादिलक्षणश्लोकाः श्रीहृषीकेशतीर्थाये 5/73

 

\]
