+++
title = "उपाधिखण्डनम्"
author = "श्रीमदानन्दतीर्थभगवत्पादाचार्याः"
domain = "दर्शनानि"
sub-domain = "द्वैतम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3200"
source_url = "https://www.ebharatisampat.in/readbook3.php?bookid=MDA0MDU3NTc5NzgxNzAz&pageno=MjI0MjQyNjk5NTk="

+++
[[उपाधिखण्डनम्	Source: [EB](https://www.ebharatisampat.in/readbook3.php?bookid=MDA0MDU3NTc5NzgxNzAz&pageno=MjI0MjQyNjk5NTk=)]]

\[



  ॥ श्रीः ॥  
   
 श्रीमदानन्दतीर्थभगवत्पादप्रणीतसर्वमूलग्रन्थाः  
 ---------------------------  
   
  (1)उपाधिखण्डनम्

॥ श्रीमद्धनुमद्भीममध्वान्तर्गतरामकृषअणवेदव्यासात्मकश्रीलक्ष्मिहयग्रीवाय नमः ॥  
    
 नारायणोऽगण्यगुणनित्यैकनिलयाकृतिः ।  
 अशेषदोषरहितः प्रीयतां कमलालयः ॥ 1 ॥

 (2)अज्ञताऽखिलसंवेत्तुर्घटते न कुतश्चन ।  
 उपाधिभेदाद्धटत इति चेत्स स्वभावतः ॥ 2 ॥

 अज्ञानतो वा द्वैतस्य सत्यता स्वत एव चेत् ।  
 अनवस्थितिरज्ञानहैतौ वाऽन्योन्यसिद्धिता ॥ 3 ॥

 चक्रकापत्तिरथवा भेदश्चोपाधितः कुतः ।  
 (3)विद्यमानस्य भेदस्य ज्ञापको नैव कारकः ॥ 4 ॥

 उपाधिर्दृष्टपूर्वो हि खेऽपि देशान्तरस्य सः ।  
 ज्ञापको विद्यमानस्य मूढबुद्धिव्यपेक्षया ॥ 5 ॥

 न चेदुपाधिसम्बन्ध एकदेशेऽथ सर्वगः ।  
 एकदेशेऽनवस्था स्यात्सर्वगश्चेन भेदकः ॥ 6 ॥

 सुखदुःखादिभोगश्च स्वरूपैक्ये न भेदतः ।  
 दृश्यो ह्युपाधिभेदेऽपि (4)हस्तापादादिगो यथा ॥ 7 ॥

 नानादेहगभोगानुसन्धानं योगिनो यथा ।  
 न चेद्भोगानुसन्धानं तदिच्छा योगिनः कुतः ॥ 8 ॥

 अनुसन्धारनहितदेहबाहुल्यमन्यथा।  
 सिद्धमेव हि तत्पक्षे विशेषो योगिनः कुतः ॥ 9 ॥

 सिद्धौ हि कर्मभेदस्य स्यादुपाधिविभिन्नता ।  
 तत्सिद्धौ चैव तत्सिद्धिरित्यन्योन्यव्यपाश्रयः ॥ 10 ॥

 आत्मस्वभावभेदस्य विदोषत्वेन चाखिलः ।  
 प्रत्यक्षादिविरोधाच्च दुष्टः पक्षोऽयमाञ्जसा ॥ 11 ॥

 चेष्टालिङ्गेन सात्मत्वे परदेहस्य साधिते ।  
 अन्यत्वं स्वात्मनस्तस्मात्सर्वैरेवानुभूयते ॥ 12 ॥

 अज्ञता चाल्पशक्तित्वं दुःखित्वं स्वल्पकर्तृता ।  
 सर्वज्ञतादीशगुणविरुद्धा ह्यनुभूतिगाः ॥ 13 ॥

 सार्वज्ञादिगुणा विष्णोः श्रुतिषु प्रतिपादिताः ।  
 (5)सत्यः सो अस्य महिमेत्यादिवाक्यान्मृषा न च ॥ 14 ॥

 न च वेदोक्तमिथ्यात्वे मानं तन्मानताऽपि न ।  
 अतोऽज्ञासम्भवादेव नाधिकार्यैक्यवादिनाम् ॥ 15 ॥

 अतो नाज्ञातमिति च विषयो विषयान्तरे ।  
 अज्ञाभावात्फलं कस्य योगः शशनृशृङ्गयोः ॥ 16 ॥

 (6)दुर्घटत्वं भूषणं चेत्स्यादविद्यात्वमात्मनः ।  
 अन्धन्तमोऽप्यलङ्कारो नित्यदुःखं शिरोमणिः ॥ 17 ॥

 अतः (7)परो मात्रयेति पूर्वश्रुतिनिदर्शितः ।  
 अन्यमीशमिति श्रुत्या भिन्नजीवदृशं गतः ।  
 भिन्नत्वेनात्मसादृश्यदो (8)यदेति श्रुतेः सदा ॥ 18 ॥

 मायावादतमोव्याप्तमिति तत्त्वदृशा जगत् ।  
 भातं सर्वज्ञसूर्येण प्रीतये श्रीपतेः सदा ॥ 19 ॥

 नमोऽमन्दनिजानन्दसान्द्रसुन्दरमूर्तये।  
 इन्द्रिरापतये नित्यानन्दभोजनदायिने(9) ॥ 20 ॥

 ॥ इति श्रीमदानन्दतीर्थभगवत्पादाचार्यविरचितमुपाधिखण्डनम्(10) समाप्तम् ॥

  ॥ इति उपाधिखण्डनम् ॥

  ॥ श्रीकृष्णार्पणमस्तु ॥

F.N.  
1. तत्त्वप्रकाशिका इति चास्य नामन्तरम्। \`तत्त्वप्रकाशिकव्याख्यां करिष्यामो यथामति' ॥ इति टीकोक्तेः ।

2. निर्विशेषे स्वयम्भाते किमज्ञानावृतं भवेत् ॥  
 मिथ्याविशेषोऽप्यज्ञानसिद्धिमेव ह्यपेक्षते।  
 न चावरणमज्ञानमसत्ये तेन चेष्यते ॥  
 अप्रकाशस्वरूपत्वाज्जडेऽज्ञानं न मन्यते ।  
 अज्ञानाभावतः शास्त्रं सर्वं व्यर्थीभविष्यति ॥  
 अज्ञानस्य च मिथ्यात्वमज्ञानादिति कल्पने ।  
 अनवस्थितिस्तथा च स्यादन्योन्योश्रयताऽथवा ॥  
 स्वभावाज्ञानवादस्य निर्देषत्वान्न तद्भवेत् ।  
 अविद्यादुर्घटत्वं चेत्स्यादात्माऽपि हि तादृशः ॥  
 अतोऽधिकारिविषयफलयोगादिवर्जितम्।  
 अनन्तदोषदुष्टं च हेयं मायामतं शुभैः ॥  
   -अनुव्याख्याने 1/2/29-34

 इतश्च मिथ्योपाधिर्न युज्यते। अज्ञानसिद्धौ मिथ्योपाधिसिद्धिः। अज्ञानं विना मिथ्यात्वासिद्धेः। न च मिथ्योपाधिं विनाऽज्ञानसिद्धिः। मिथ्योपाधिभिन्नस्यैव अज्ञत्वात्। शुद्धस्यैवाज्ञत्वे मुक्तस्याप्यज्ञत्वप्रसक्तेः। स्वाभाविकत्वात् सत्यत्वात् सद्वितीयत्वप्रसक्तेश्च। स्वाभाविकस्य चानिवृत्त्यङ्गीकारादनिवृत्तिप्रसक्तेश्च। सत्यस्यानिवृत्तिरिति तत्पक्षः। अतश्चान्योन्याश्रयता। अज्ञानसिद्धौ मिथ्योपाधिसिद्धिर्मिथ्योपाधिसिद्धौ जीवसिद्धिः जिवसिद्धौ तदाश्रयाज्ञानसिद्धिरिति चक्रकं वा। न च शुद्धमेव भ्रान्त्या अज्ञमिति युक्तम्। अज्ञानसिद्धौ भ्रमसिद्धिः तत्सिद्धौ अज्ञानसिद्धिरित्यान्योन्याश्रयत्वात्।  
   -इति विष्णुतत्त्वविनिर्णये

3. उपाधिरप्यभिन्नस्य भेदं साधयितुं क्वचित् ।  
 न क्षमः सिद्धभेदस्य ज्ञापकः स्यादबुद्धिनाम् ।  
   -छान्दोग्योपनिषद्भाष्ये 2/21

4. न चोपाधिभेदमात्रेणेश्वरस्य दुःखाभावः। हस्तपादाद्युपाधिभेदेऽपि भोक्तुरेकत्वानुभावात्। \`उद्यतायुधदोण्डाः पतितस्वशिरोऽक्षिभिः। पश्यन्तः पातयन्ति स्म कबन्धा अप्यरीन्युधि' इति भारतवचनान्न विश्लेषाद्विशेषः। अतोऽनौपाधिकत्वादेव भेदस्य न मुक्तस्येश्वरैक्यम्।    -इति तत्त्वोद्द्येते

 उपाधिभेदाङ्गीकारे हस्तपादाद्युपाधिभेदे।ञपि तद्रतसुखदुःखादिभोक्तःर्यथा भेदो न प्रतीयते एवमेव शरीरादिभेदेऽपि भोक्तुर्भेदेन दृश्यते। सर्वदेहगतसुखदुःखादिकमेकेनैव भुज्यते। यथा च एकाङ्गुल्याद्यपगमेऽपि न मुक्तिः। एवमेकोपाध्यपगमेऽपि तस्यैवानन्तोपाधिसम्बद्धत्वान्न मुक्तिः स्यात्। उद्यतायुधदोण्डाः पतितस्वशिरोऽक्षिभिः। पश्यन्तः पातयन्ति स्म कबन्धा अप्यरीन् युधि। - इति भारतवचनात् न विश्लेषाद् विशेषः। किञ्च उपाधिरात्मन एकदेशं ग्रसति उत सर्वमात्मानम्। एकदेशाङ्गीकारे सावयवत्वम्। सावयवस्य चानित्यत्वं तैरङ्गीकृतम्। सर्वग्रासे च नोपाधिः भेदकः स्यात्। उपाधिकृतांशकल्पने तदुपाधिकृतत्वे आत्माश्रयत्वम्। उपाध्यन्तरकल्पनेऽनवस्था। न चेश्वरस्य सर्वगतत्वादौपाधिकभेदो ब्रह्मणा भवति। न हि देशतः कालतश्चापरिच्छिन्नयोगत्वादौपाधिक भेदो ब्रह्मणा भवति। न हि देशतः कालतश्चापरिच्छिन्नयोरौपाधिकभेदो दृष्टः। सर्वोपाधिगतत्वाच्चैकस्यैश्वरस्य भेदस्य मिथ्यात्वाच्च हस्तपादादिभेदेऽपि भोक्तुरेकत्ववत् सर्वसुखदुःखादिभोक्तृत्मीश्वरस्यैव स्यात्। देशतः कालतश्चापरिच्छिन्नयोरौपाधिकभेदाभावादेव दुःखिनोऽन्यत् शुद्धं ब्रह्म न सिद्ध्यति। अतः स्वाभाविकः संसार इत्यनिवृत्तिरेव स्यात्। किञ्च विशिष्टस्य शुद्धस्य वा संसारः। शुद्धस्य संसार इत्यक्ते स्वव्याहतिः। विशिष्टस्येत्युक्ते विशिष्टोऽन्यः स एव वा। स एव चेदुक्तो दोषः। अन्यश्चेत् नित्यो अनित्यो वा। अनित्यश्चेत् नाश एव न मोक्षः। नित्यत्वे च भेदस्य सत्यत्वं मोक्षेऽपि तस्य भावात्। स्वरूपमात्रस्याभेदः उपाधिभिन्न एवेत्यङ्गीकारे स्वरूपमेव उपाधिसम्बद्धमिति न तस्य शुद्धत्वम्। अशुद्धस्वभावस्य न कदाचित् शद्धत्वमिति तत्पक्षः। उपाधिमिथ्यात्वाङ्गीकारे च अन्योन्याश्रयत्वादयो दोषाः। उक्ताः। न चानादिकर्मभेदाद्भेदः। औपाधिकभेदसिद्धौ कर्मभेदसिद्धिः, तत्सिद्धौ च तत्सिद्धिरित्यन्योन्याश्रयत्वात्।  
    -इति विष्णुतत्त्वविनिर्णये

5. सत्यस्सो अस्य महिमा गृणे शवो यज्ञेषु विप्रराज्ये ॥ (श्रृतिः)

6. आत्माधिष्ठानस्य भ्रमस्यैवासिद्धेः तस्याधिष्ठानत्वमपि न युज्यते ।  
 दुर्घटत्वस्य च भूषणत्वे दुर्घटमपि आत्ममिथ्यात्वं स्यादेव ।  
   -इति विष्णुतत्त्वविनिर्णये

7. \`परो मात्रया तन्वा वृधान न ते महित्वमन्वश्नुवन्ति'। ऋग्वेद 7/99/1

8. यदा पश्यः पश्यते रुग्मवर्णं कर्तारमीशं पुरुषं ब्रह्मयोनिम् ।  
 तदा विद्वान् पुण्यपापे वधूय निरञ्जनः परमं साम्यमुपैति॥ आथर्वण उ.

9. नास्ति नारायणसमं न भूतं न भविष्यति ।  
 एतेन सत्यवाक्येन सर्वार्थान् साधयाम्यहम् ॥ इत्यधिकम् (पा.)

10. मायावाद(उपाधि)दूषणम् इति (पा.)






\]
