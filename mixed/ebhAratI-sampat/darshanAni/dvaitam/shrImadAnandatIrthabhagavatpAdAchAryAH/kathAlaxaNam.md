+++
title = "कथालक्षणम्"
author = "श्रीमदानन्दतीर्थभगवत्पादाचार्याः"
domain = "दर्शनानि"
sub-domain = "द्वैतम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3168"
source_url = "https://www.ebharatisampat.in/readbook3.php?bookid=Njk4Mjk5NTkwNjExNDAz&pageno=MjI0MjQyNjk5NTk="

+++
[[कथालक्षणम्	Source: [EB](https://www.ebharatisampat.in/readbook3.php?bookid=Njk4Mjk5NTkwNjExNDAz&pageno=MjI0MjQyNjk5NTk=)]]

\[

  ॥ श्रीः ॥  
 श्रीमदानन्दतीर्थभगवत्पादप्रणीतसर्वमूलग्रन्थाः  
 ----------------------------

  कथालक्षणम्  
॥ श्रीमद्धनुमद्भीममध्वान्तर्गतरामकृष्णवेदाव्यासात्मकश्रीलक्ष्मिहयग्रीवाय नमः ॥

 नृसिंहमखिलाज्ञानतिमिराशिशिरद्युतिम्।  
 सम्प्राणम्य प्रवक्ष्यामि कथालक्षणमञ्जसा ॥ 1 ॥

 वादो जल्पो वितण्डेति त्रिविधा विदुषां (1)कथा(2)।  
 तत्त्वनिर्णयमुद्दिश्य केवलं गुरुशिष्ययोः ॥ 2 ॥

 कथाऽन्येषामपि सतां वादो वा समितेः शुभा।  
 ख्यात्याद्यर्थं स्पर्धया वा सतां (3)जल्प इतीर्यते ॥ 3 ॥

 वितण्डा तु सतामन्यैस्तत्त्वमेषु निगूहितम्(4) ।  
 स्वयं वा प्राश्निकैर्वादे चिन्तयेत्तत्विनिर्णयम् ॥ 4 ॥

 रगद्वैषविहीनास्तु सर्वविद्याविशारदाः ।  
 (5)प्राश्निका इति (6)सम्प्रोक्ता विषमा एक एव वा ॥ 5 ॥

 अशेषसंशयच्छेत्ता निःसंशय उदारधीः ।  
 एकश्चेत्प्राश्निको ज्ञेयः सर्वदोषविवर्जितः ॥ 6 ॥

 एको वा बहवो वा स्युर्विष्णुभक्तिपरास्सदा।  
 (7)विष्णुभक्तिर्हि सर्वेषां सद्गुणानां स्वलक्षणम् ॥ 7 ॥

 (8)पृष्टेनागम एवादौ वक्तव्यः साध्यसिद्धये।  
 (9)नैषा तर्केणापनेया मतिरित्याह हि श्रुतिः ।  
 अन्यार्थ एवागमस्य वक्तव्यः प्रतिवादिना ॥ 8 ॥

 ऋग्यजुःसामाथर्वाश्च(10) भारतं पञ्चरात्रकम्।  
 मूलरामायणं चैव सम्प्रोच्यन्ते सदागमाः ॥ 9 ॥

 अनुकूला य एतेषां ते च प्रोक्तास्सदागमाः।  
 अन्ये दुरागमा नाम तैर्न साध्यं हि साध्यते ॥ 10 ॥

 स्वपक्ष आगमश्चैव वक्तव्यः प्रतिवादिना ।  
 तस्याप्यन्यार्थता साध्या वादिना स्वार्थसिद्धये ॥ 11 ॥

 अन्यार्थता निराकार्या स्वागमस्य विनिश्चयात् ।  
 (11)उपपत्त्यवकाशोऽत्र ह्यागमार्थविनिर्णये ॥ 12 ॥

 वाद्यागमार्थे निर्णीत आहमार्थः परस्य तु।  
 निर्णेयः (12)सहितैः पश्चात्ततो निश्शेषनिर्णयः ॥ 13 ॥

 प्रत्यक्षसिद्धेष्वर्थेषु प्रश्ने मामक्षजं वदेत् ।  
 ज्ञानं वा ज्ञानसिद्धेषु नानुमां प्रथमं वदेत् ॥ 14 ॥

 परतुष्टिकरं वाक्यं वदेतां यदि वादिनौ।  
 स एवात्रागमो ज्ञेयः परतुष्टिर्हि तत्फलम् ॥ 15 ॥

 एवं निर्णयपर्यन्तं वादे सुबहवोऽपि हि ।  
 घटेयुश्चिरकालं च जल्पे यावत्परो जितः ॥ 16 ॥

 तत्त्वनिर्णयवैलोम्यं वादे साक्षात्पराजयः।  
 संवादे श्लाघ्यतैव स्याद्गुरुत्वमितरस्य च ॥ 17 ॥

 तत्त्वनिर्मयवैलोम्ये निन्द्यो दण्ड्योऽथवा भवेत् ।  
 (13)विरोधासङ्गति न्यूनतूषअणींभावादिकैर्जितः ॥ 18 ॥

 भवेज्जल्पे (14)वितण्डायां न्यायो जल्पवदीरितः ।  
 संवादे दण्ड्यता न स्याद्वितण्डाजल्पयोरपि ॥ 19 ॥

 पराजितत्वमात्रं स्यान्निन्द्यो दण्ड्योऽपि वाऽन्याथा।  
 अनुवादादिराहित्यं नैव जल्पेऽपि दूषणम् ॥ 20 ॥

 विद्याहीनत्वलिङ्गेऽपि वादिनोः स्यात्पराजयः।  
 तदभावान्नैव षट्कादन्यो निग्रह इष्यते ॥ 21 ॥

 अन्तर्भावादिहान्येषां निग्रहाणामिति स्म ह ।  
 विद्यापरीक्षापूर्वैव वृत्तिर्जल्पवितण्डयोः ॥ 22 ॥

 (15)स्वलितत्वादिमात्रेण न तत्रापि पराजयः।  
 वादजल्पवितण्डानामिति शुद्धं स्वलक्षणम् ॥ 23 ॥

 आनन्दतीर्थमुनिना (16)ब्रह्मतर्कानुसारतः ।  
 कथालक्षणमित्युक्तं प्रीत्यर्थं शार्ङ्गधन्वनः ॥ 24 ॥

 सदोदितामितज्ञानपूरवारितहृत्तमाः ।  
 नरसिंहः प्रियतमः प्रीयतां पुरुषोत्तमः ॥ 25 ॥

 ॥ इति श्रीमदानन्दतीर्थभगवत्पादाचार्यविरचितं (17)कथालक्षणम् ॥

  ॥ इति कथालक्षणम् ॥

  ॥ श्रीकृष्णार्पणमस्तु ॥

F.N.

1. अनेकविद्वत्कर्तृको विचारगोचरो वाक्यप्रबन्धः कथा ।  
    -श्रीजयतीर्थीयटीका  
2. वादो जलेपो वितण्डेति कथास्तिस्रो विजानताम् ।  
 स्वार्थं परार्थमपि वा तत्त्वनिर्णयसाधनी ।  
 सतामेव कथा ज्ञेया वितण्डा त्वसतां सताम् ॥  
 अप्रकाश्य स्वसिदधान्तमसतां पक्षदूषणम् ।  
 उक्ते तैः प्रथमं माने वक्तव्ये तस्य दूषणम् ॥  
 विद्यापरीक्षापूर्वैव वितण्डा जल्प एव च ।  
 उच्चनीचत्वविर्णीतिर्यतो जयपराजयौ ॥  
 विनैव तत्वनिर्णीतिं न हि जल्पादिना क्वचित् ।  
 उच्चनीचत्वविज्ञानमिति विद्यापरीक्षमम् ।  
 वादेन चोच्चनीचत्वविज्ञामनं भवति स्फुटम् ।  
 इति वादस्य पूर्वत्त्वं तत्सिद्धौ व्यर्थताऽन्ययोः ॥  
 बहुविद्यात्वसिद्धौ ति नैव वादोऽपि कारणम् ।  
 साभासभापप्राश्नीकपूर्वस्तु स्पर्धिनामपि ॥  
 वाद एवोभयार्थः स्यान्निर्णीतिजयकारकः ।  
 तत्वाप्रकाश एवैको वितण्डाजल्पयोः फलम् ॥  
 विना वादेन विदायया यदि श्क्यं परीक्षणम् ।  
 स्याज्जल्पादिरपि क्वापि वाद एवान्यथा भवेत् ॥  
 जल्य इत्यपि नाम स्याद्वादस्यैतादृशस्य तु ।  
 प्रतिज्ञामात्रसाध्यत्वमपि स्याद्याज्ञवल्क्यवत् ॥  
 संवादे वादिनोः क्वापि विवादे हेतुरिष्यते ।  
 सभा सभापतिश्चैव प्राश्निकाश्चैव वैष्मवाः ॥  
 रागद्वेषविहीनाश्च स्युः सम्भाः सर्ववेदिनः ।  
 प्राश्निकाश्चैतदज्ञाने सभ्याश्चैषां च दूरगाः ॥  
   -अनुव्यख्याने 2/1/40-51

3. \`अन्यथाज्ञानहेतुर्या वाक् सा जल्पिः प्रकीर्तिता' इति तन्त्रमालायाम् ॥  
    -इति ब्रह्मसूत्रम् 3/4/49

4. अनाविष्कुर्वन्नन्वयात् । -इति ब्रह्मसूत्रम् 3/4/49

 ...तच्च बहूनां स्वीकरणार्थमाविष्कारेणेति न मन्तव्यम् । अन्वयाद्युक्तेः ।  
 आविष्कारेऽयोग्यानामपि स्वूकारप्राप्तिः । तच्च निषिद्धम् ...।  
    -इति तद्भाषये  
 स्वबावगुणसम्मूढा ज्ञानादिगुमवत्तम् ।  
 स्वातन्त्र्येणैव कर्तारं चात्मानं प्रतिजानते ।  
 तान्गुणान्कर्म तच्चैव विष्णविधीनं न ते विदुः ।  
 तेष्वयोग्येषु तत्वज्ञास्तत्त्वं नातिपरकाशयेत् ।  
 वदेद्विवादरूपेण नोपदेषात्मना क्वचित् ।  
 सभारूपेण वा ब्रूयात्पृष्टेऽव्यक्तिकृदेव वा ।  
 बुद्ध्वाऽप्यसौ यतो नित्यं स्वभावानुगचेष्टितः ।  
 स्वभावं यान्ति भूतानि निग्रहः किं करिष्यति'  
   इत्यादि प्रकाशसंहितायाम् ॥ -गीतातात्पर्ये 3/33

5. \`प्रश्नो बादे च जल्पादौ कर्तव्यः प्रतिवादिना ।  
 तदुक्तिमात्रे प्रमाण्यं यदि नास्यागमान्तरम् ।  
 अपेक्षितं यदा शङ्का दर्शनीयस्तजाऽऽगमः ।  
 उभाभ्यां साधनं चैव दूषणं वादजल्पयोः ॥  
 सद्भिरागम एवैकः प्रयोज्यो।ञभीष्टसाधकः ।  
 स्वसिद्धान्तानुसरेण ह्यसद्भिरनुमोच्यते ॥  
 प्रत्यक्षादमवैरूप्यमाश्रित्यान्यार्थतैव तु ।  
 आगमे दर्शनीयाऽत्र दोषो लिङ्गविलोमता ॥  
 लिङ्गानुकूल्यं स्वार्थस्य श्रुत्यादीनमनुग्रहः ।  
   -बृहदारण्यकोपनिषद्भाष्यम्  
 रागद्वेषविनिर्मुक्तास्सप्त पञ्च त्रयोऽपि वा ।  
 यत्रोविष्टास्सभ्यास्स्युस्सा यज्ञसदृशी सभा ॥  
   -इति कथालक्षणटीकायामुद्धृतं प्रमाणवचनम् ।

6. विज्ञेयाः (पा.)

7. लिङ्गं सुराणां हि परैव भक्तिर्विष्णौ तदन्येषु च तत्प्रतीपता ।  
    -म.भा.ता.नि. 11/236

8. न विनोपनिषद्भिः स ज्ञेयः केनापि कस्याचित् ।  
 अत औपनिषत्कं तं प्राहुर्विष्णुं सनातनम्' इति च ।  
    -इति बृहद्भाष्यम्  
 इतः पूर्वं- \`परीक्ष्य विद्यां समयोर्वितण्डा जलस्प एव च।'  
    -इति काठकश्रुतिः।

9. नैशा तर्केण मतिरापनेया प्रोक्ताऽन्येनैव सुज्ञानाय प्रेष्ठ। -इति काठकश्रुतिः ।

10. ऋद्यजुःसामाथर्वाः सपञ्चरात्रं च भारतम् ॥ (पा.)

11. आगमेनागमस्यैव विरोधे युक्तिरिष्यते ।  
 उपजीव्यविरोधे तु वेदस्यान्यार्थकल्पना॥  
   -अनुव्याख्याने 2/1/18

12. सहितः(पा.)

13. विरोधासंगीतिन्यूनतूष्णींभावाधिकैर्जितः। (पा.)

14. वितण्डाया(पा.)

15. \`पुनरुक्तिः शब्ददोषो न्यूनाधिक्यादिकं तथा ।  
 न जिगीषुकथायां च कारणं स्यात्पराजये ।  
 क्वचिद्विद्याधिकस्यापि स्खलनं सम्भवेद्यतः ।  
 तत्त्विनिर्णयवैलोम्यं विलम्बो वा मुहूर्ततः ।  
 विद्यादौर्बल्यहेतुः स्यादतस्तस्मिन्पराजयः' इति ब्रह्माण्डे।  
    -बृहद्भाष्ये

16. \`वादो जल्पो वितण्डेति त्रिविधा विदुषां कथा ।  
 केवलं तत्त्वविज्ञानमुद्दिश्य गुरुशिष्ययोः ।  
 अन्ययोर्वा बहूनां वा निर्दुष्टमनसां कथा ।  
 वाद इत्युच्यते सद्भिर्जयस्तत्रार्थिको भवेत् ।  
 विजये शिष्यताऽन्येषां पूजा च जयिनः सदा ।  
 पुश्च संशयो यत्स्यात्तेषां तस्यामि वारणम् ।  
 कर्तव्य जयिना नित्यमशक्तस्य स्वतोऽधिकात् ।  
 अन्योन्यनिर्णयश्चेत्स्यात्तदा सब्रह्मचारिणः ।  
 पृष्टेन प्रथमं मानं वक्तव्यं वादिना शुभम् ।  
 वेदाः सर्वे शुभं मानं सेतिहासपुराणकाः ।  
 सपञ्चरात्रमीमांसाः स्मृतयश्चाप्यनन्तरम् ।  
 तदन्यदशुभं प्रोक्तं नम प्रयोज्यं कथासु च ।  
 मिश्रमक्षानुमाने तु ग्राह्ये शब्दार्थनिर्णये ।  
 अदुष्टमिन्द्रियं त्वक्षमुपपत्तिस्तथाऽनुमा ।  
 अनुमैव त्वभावाख्यो ह्यर्थापत्त्युपमे तथा ।  
 उपपत्तिभेदा यत्तेऽपि वाक्यमेवागमः शुभम् ।  
 तत्त्वनिर्णयवैलोम्यं संवादो वा विरोधिते ।  
 पराजय इति प्रोक्तः समः सर्वकथासु च ।  
 तत्वनिर्णयवैलोम्ये दण्ड्यो वादकथास्वपि ।  
 गुरुणैव त्ववश्यानां राजा दण्डं प्रयोजयेत् ।  
 गुरुदण्डस्तु वाचा स्याद्राजदण्डोऽर्थदेहतः ।  
 गुरुदण्डो बलाच्च स्याद्दोषस्य गुरुलाघवात् ।  
 संवादे दण्ड्यता नास्ति जल्पादौ च कथञ्चन ।  
 तत्विविप्लवकर्तारं संसत्सु च पराजितम् ।  
 छित्वा जिह्वां च काकाङ्कं राजा राज्याद्विवासयेत् ।  
 अन्यसाम्यमभेदो वा नीचता वा कुतश्चन ।  
 विण्णोः श्रीपूर्वकाणां च व्यत्यासो गुमदोषतः ।  
 तद्बक्तेरन्यधर्मत्वं पञ्चैते तत्त्वविप्लवाः ।  
 तत्त्वविप्लावकं शूद्रं वैश्यं क्षत्रियमेव वा ।  
 हन्यादेवाविचारेम विप्रजिह्वा तथोद्धरेत् ।  
 स्वसिद्धान्ते प्रमाणं च परिसद्धान्तदूषणम् ।  
 वक्तव्यमुभयं वादे जल्पे चेति सतां मतम् ।  
 अवाक्यदूषणं तर्कादागमादेव साधनम् ।  
 वाक्यतात्पर्यविज्ञप्त्यै मानमन्यन्न चान्यथा ।  
 सतोरेव यदा स्पर्धा गुमतोऽर्थार्थमेव वा ।  
 तदा जल्पः समुद्दिष्टस्तत्र विद्या परीशक्षयेत् ।  
 विद्यापरीक्षीपूर्वा हि सत्कथा जल्प उच्यते ।  
 सर्वज्ञा वैष्णवाः पञ्च सप्त वोभयसंमताः ।  
 अधिका वा यथालब्धाः प्राश्निकास्तु परीक्षकाः ।  
 उभयोः प्रश्नकर्तृत्वात्प्राश्नका इति कीर्तिताः ।  
 तदभावे गुणोद्रेकं दर्शयेतां पृथग्जने ।  
 विद्यासाम्ये कथा कार्या ह्यन्यथैकपराजयः ।  
 विद्योनो दण्ड्य एव स्याद्यदि नोच्चस्य शिष्यताम् ।  
 व्रजेत्पश्चाद्यथा वाद एवं जल्पः प्रकीर्तितः ।  
 अर्थनिर्णयहेतुत्वाद्वादे प्रश्नो जयेऽपि तु ।  
 न जल्पे तु पुनः प्रश्नः सभ्यानुज्ञां विना भवेत् ।  
 स्पर्धा सतां वितण्डा स्यादसतां जल्प एव तु ।  
 एवं जल्पो वितण्डेति ह्युभयोः सहिता कथा ।  
 अप्रकाश्यः स्वपक्षो हि पाषण्डानां यतस्ततः ।  
 अग्रहेणैव पक्षस्य तर्कागमबलेन तु ।  
 दूषयेदेव पाषण्डांस्तत्त्वविप्लावकान्सदा ।  
 तत्पक्षाणां निषेध्यत्वात्तेषां पक्षग्रहो भवेत् ।  
 विष्णुभक्त्यन्यधर्माख्यस्तत्त्वविप्लव एव तु ।  
 बौद्धादीनां यतः सर्वे तत्त्वविप्लावकास्तथा ।  
 सर्वनास्तिकवादी वा स्वमनीषामतोऽपि वा ।  
 तस्यापि पक्षं संश्रित्य दूषयेद्वाक्ययुक्तितः ।  
 यस्य पक्षं संश्रित्य दीषयेद्वाक्ययुक्तितः ।  
 यस्य नैवागमो मानं तं ब्रूयादागमाश्रयः ।  
 धर्मार्थोऽथ वृथैवायं तव पस्य संग्रहः ।  
 धर्मार्थश्चेन्न धर्मो हि शक्यो द्रष्टुं विनाऽगमात् ।   
 यथाऽनुमीयते हिंसा पापहेतुस्तथैव हि ।  
 धर्महेतुत्वमुप्यस्य अनुमातुं सुशक्यते ।  
 वृथा पक्षं वृथा हन्याद्यदि कश्चित्किमुत्तरम् ।  
 इत्यशक्तौ सतां सर्वें संभूयापि निवारणम् ।  
 कुर्युरेवासतां सन्तस्तत्त्वविप्लाविनां जये ।  
 येषां विष्णोः समं किञ्चिदधिकं वा न तु क्वचित् ।  
 क्षरक्षराभ्या भिन्न च विष्णुं पश्यन्ति ये सदा ।  
 तारतम्यविदः सर्वजीवानां प्रकृतेरपि ।  
 बगवाद्धर्मिणो नित्यं ते सन्तः परिकीर्तिताः ।  
 पराजितैष्वसत्सूक्तं राजा दण्डं प्रपातयेत् ।  
 जितेषु सत्स्वसद्भिस्तु राजोदासीनतां व्रजेत् ।  
 यावदेषां विजेता स्यादथ दण्डं निपातयेत्' इत्यादि ब्रह्मतर्के ।  
    -बृहदारण्यकोपनिषद्भाष्ये

17. वादलक्षणम् (पा.)

\]
