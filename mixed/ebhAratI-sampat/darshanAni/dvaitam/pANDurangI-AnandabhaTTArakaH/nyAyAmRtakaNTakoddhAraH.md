+++
TITLE = "न्यायामृतकण्टकोद्धारः"
AUTHOR = "पाण्डुरङ्गी-आनन्दभट्टारकः"
DOMAIN = "दर्शनानि"
SUB-DOMAIN = "द्वैतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-3089"
url = "https://www.ebharatisampat.in/read_chapter.php?bookid=ODU1MTQ4MjkzMjM1Njky"
title = "न्यायामृतकण्टकोद्धारः"

+++
[[न्यायामृतकण्टकोद्धारः	Source: [EB](https://www.ebharatisampat.in/read_chapter.php?bookid=ODU1MTQ4MjkzMjM1Njky)]]

\[









 \<1-1-1\> 

**प्रथमः परिच्छेदः**

%1.मङ्गलश्लोकाः %

 पाण्डुरङ्गि आनन्दभट्टारकविरचितः  
 न्यायामृतकण्टकोद्धारः  
 नरसिंहं हयग्रीवं वेदव्यासं गुरुं तथा।  
 नत्वा न्यायामृतव्याख्यां करिष्ये धीविशुद्धये॥

अत्र ग्रन्थकृदभीष्टकर्मणो निर्विघ्नपरिसमाप्त्यद्यर्थं कृतं परदेवतास्तुतिनतिरूपं मङ्गलं शिष्यशिक्षार्थं ग्रन्थे निबघ्नाति- निखिलेति अत्र परिच्छेदचतुष्टयात्मके ग्रन्थे "अथातो ब्रह्मजिज्ञासे" त्याद्याध्याय चतुष्टयात्मकशास्त्रप्रतिपाद्यानामनन्तगुणपूर्णत्वनिर्दोषत्वसाधनविषयत्वफलदातृत्वानां प्रतिपाद्यतया तत्तद्विशेषण वत्वेन हरिः स्तूयते। तत्राऽद्याध्यायार्थः- निखिलेति। अत्र निकाय इति निपूर्वकात् \`चिञ् चयने' इत्यस्माद्धातोः "निवास- चिति- शरीरोपसमाधानेष्वादेश्च कः" इति सूत्रेण घञि धातोरादेश्च ककारादेशे प्रयोगसाधुत्वं द्रष्टव्यम्। एवं सति निवासार्थे पाय्यसान्नाय्येति सूत्रेण निकाय्य इति निपातनान्निकाय इत्यनुपपन्नमित्यपास्तं भवति। द्वितीयाध्यायार्थः- नित्येति। नित्येति विशेषणं मुक्तव्यावृत्त्यर्थम्। तृतीयाध्यायार्थः- शुभतमेति। मतेः शुभतमत्वं यथार्थत्वम्, स्वयोग्यतया पूर्वत्वं वा। चतुर्थाध्यायार्थः- शुद्धेति। सुखस्य शुद्धत्वं दुःखासम्भिन्नत्वं वाऽनन्तत्वं वा स्वयोग्यतया पूर्णत्वं वा। उपायत्वं च प्रदातृत्वम्। मत्युत्पादकमाह सकलेति। निगमशब्देन सदागमा गृह्यन्ते। आगमप्रतिपाद्यता लक्षणयेति शङ्कानिरासार्थमाह -सर्वेति। शब्दाः संस्कृतशब्दाः। निराकारत्वनिवृत्त्यर्थमाह- नवेति। ग्रन्थारम्भे वाग्व्यापारस्या पेक्षितत्वाद्वागभिमानित्वाच्च लक्ष्म्याः पार्थक्येन तद्वन्दने स्वातन्त्र्यप्रतीतिर्मा भूदिति भावेनाह-लक्ष्मीसहायम् इति। अत्र लक्ष्म्याः सहाय इति तत्पुरुषः।

 एवं स्वेष्टोत्कृष्टदेवतां प्रणम्योत्तरग्रन्थोपक्षेपाय प्रारिप्सितविघ्ननिवर्तकत्वेन हरिं स्तौति। विघ्नौघेति। शास्त्रकर्तारं मध्याचार्यं प्रणमति- अभ्रममिति। यद्यप्यत्र "अपे क्लेश-तमसोरि" ति अपपूर्वाद्धन्तेः क्लेश-तमसोः कर्मणोरुपपदयोर्डप्रत्ययविधानात् प्रकृते तदभावात् \`तापत्रयापहमि' त्ययुक्तम्। तथापि "अन्येष्वपि दृश्यते" इत्यपिग्रहणात् सर्वोपाधिव्यभिचारार्थाद्धात्वन्तरादनुपपादादुपपदान्तरयुक्तादपि डप्रत्यय इत्यर्थलाभेन डप्रत्ययोपपत्तिः। अत एवोक्तं काशिकायाम्- "अपिशब्दः सर्वोपाधिव्यभिचारार्थः" इति। तेन धात्वन्तरादपि डप्रत्ययो भवतीत्यर्थः। अत्र भ्रमेत्यज्ञानोपलक्षकम्। तेनाज्ञानभ्रमरहितमित्यर्थः। \`भ्रमरहितमि' त्यनेन प्रमादराहित्यम्, \`अजडमित्यनेन करणापाटवराहित्यम्,'विमलमित्यनेन विप्रलिप्साराहित्यम्। एवं चाज्ञान-भ्रम- विप्रिलिप्सा-करणापाटवानामभावोक्त्या परमाप्तत्वं प्रसिद्धतीर्थवैलक्षण्योक्त्याऽतुलत्वं चोक्तं भवति। सदेति प्रत्येकमन्वयः। "आनन्दतीर्थमित्यनेनानन्दप्रदं शास्त्रं यस्मादिति व्युत्पत्त्या शास्त्रकर्तृत्वमुक्तं भवति।

 टीकाकर्तारं स्तौति - चित्रैरिति। अत्र पदानां चित्रत्वमबोधकत्वादिराहित्यम्। वाक्यानां गम्भीरत्वं गहनार्थकत्वम्। मानानामखण्डितत्वं प्रतिपक्षादिविधुरत्वम्।  
 आश्रमगुरुं प्रणमति-समुत्सार्येति। विद्यागुरून् प्रणमति- ज्ञानेति। करिष्यमाणग्रन्थमूलं दर्शयन् ग्रन्थनाम निर्दिशति- श्रीमध्वेति। स्वग्रन्थस्य साफल्यमाह- विक्षिप्तेति। नच अनुक्तकथनादित्ययुक्तम्, पूर्वाचार्यप्रणीतप्राचीनग्रन्थेषु कथितस्यैव सर्वस्यात्र कथनात्। अन्यथा तत्र तेषामज्ञानप्रतिपादनमनेन कृतं स्यात्। तथाच प्रमाणविरोध इति वाच्यम्। ज्ञानिनामप्युक्तिवैमुख्यदर्शनात्, ज्ञातस्य सर्वस्योक्तिनियमाभावात्, अस्मदादिष्वपि ज्ञातसर्वानुक्तेरनुभवसिद्धत्वाच्चानुक्तकथनादिति यथाश्रुतमेव साध्वित्येके। तन्न मनोरमम्। अत्रोक्तसर्वार्थस्य मूलकोशे तत्र तत्र दर्शनात्, स्वोक्तार्थे मूलकोशसम्मत्यादेः कथितत्वाच्च। किञ्चात्राचार्या नुक्तोऽर्थः कथ्यमानः किमवश्यवक्तव्यः ? किं वाऽवश्यावक्तव्यः ? नान्त्यः। "आमथ्योद्ध्रियते न्यायामृतम्" इति स्वेनैव स्वग्रन्थस्यामृतत्वोक्त्याऽतिशयार्थप्रतिपादकत्वप्रतिपादनादवश्यावक्तव्यार्थवचने स्वोक्तिविरोधापत्तेः। नाद्यः। आचार्योक्तार्थस्य न्यूनत्वापत्त्या तस्याप्रेक्षावत्त्वापत्तेः। आलस्योपेक्षादिरहितस्याचार्यस्या वश्यवक्तव्यार्थनुक्तौ कारणाभावाच्च। तस्मादनुक्तत्वेन प्रतीयमानत्वमेवानुक्तशब्दार्थः।    
/1-1-1\>

\<1-1-2\>  %2.विप्रतिपत्तिविचारः %

 \`सत्याशेषविश्वस्ये' त्युक्तं विश्वसत्यत्वं समाधातुं प्रतिक्षिपति- नन्विति। नचात्रैवकारवैयर्थ्यम्। अत्र हि स्वपक्षसाधनं परपक्षदूषणं द्वयमपि कर्तव्यम्। तत्र मिथ्या न सत्यमित्यर्थलाभाय तस्योपात्तत्वात्। अथवा मिथ्येत्युक्ते यादृशतादृशमिथ्यात्वस्य मयाऽङ्गीकारात् सिद्धसाधनमित्याशङ्कानिरासायैवेत्युक्तम्। तेनायोग्यव्यवच्छेदवाचिनैवकारेण भवदङ्गीकृतसत्यत्वविरोधिमिथ्यात्वं साध्यत इति न सिद्धसाधनशङ्केत्युक्तं भवति। यद्वा एवकारे भिन्नक्रमः विश्वमित्यनेन सम्बद्धयते। स च कार्त्स्न्यमाह। जगदेव दुःखपङ्कमग्नमुद्दिधीर्षुरिति यथा। ते न कृत्स्नं जगन्मिथ्येत्यर्थः।

 विवादप्रयोजकीभूतसंशयजननीं विप्रतिपत्तिं दर्शयति- ब्रह्मप्रमान्येनेति। अस्यार्थः - ब्रह्मप्रमाया अन्येन सप्रकारेण वाऽबाध्यत्वे सति असद्विलक्षणत्वे सति ब्रह्मान्यत् पक्षः। सर्वस्मिन् प्रतिपन्नोपाधौ यस्त्रैकालिकनिषेधः तत्प्रतियोगि न वेति साध्यम्। अत्र सर्वं पक्ष इत्युक्ते ब्रह्मण्यंशे बाधः। तत्र परेण मिथ्यात्वानङ्गीकारात्। नचायमेतत्संयोगी एतत्त्वादित्यत्रेव बाधितांशमपहायाबाधितांशे  
अनुमितिर्भविष्यतीति नांशबाधो दोषायेति वाच्यम्। तत्र पक्षतावच्छेदकसामानाधिकरण्येन क्वचिदन्शे साध्यसिद्धेरुद्देश्यत्वेन तत्रानुमितावपि प्रकृते पक्षतावच्छेदकावच्छेदेन साध्यसिद्धेरुद्देश्यत्वेन तत्प्रतिबन्धादंशबाधस्य दोषत्वात्। अन्यथा सर्वान्तर्गतयत्किञ्चिद्व्यक्तौ साध्यस्य सिद्धत्वेन सिद्धसाधनापत्तेः। तथाचांशबाधवारणार्थं ब्रह्मान्यदिति।

 नन्वत्र सगुणब्रह्मान्यत्वं निर्गुणब्रह्मान्यत्वं वा विवक्षितम् ? नाद्यः। सगुणस्य मिथ्यात्वेन पक्षतया तद्व्यावर्तनानुपपत्तेः। निर्गुणस्यापि पक्षत्वादन्शे बाधापत्तेश्च। न द्वितीयः। परमते निर्गुणस्य ब्रह्मणोऽसिद्धतयऽऽश्रयासिद्ध्यापत्तेरिति चेन्न। सदित्यादिपदतात्पर्यविषयीभूतान्यत्वस्य ब्रह्मान्यपदेन विवक्षणात्। तादृशस्य चोभयसंमतत्वात्। ब्रह्मान्यदित्युक्ते शशविषाणादेरपि पक्षत्वं स्यात्। तस्य च परेण मिथ्यात्वानङ्गीकारदंशबाधः। नच ब्रह्मान्यपदस्य ब्रह्मप्रतियोगिकान्योन्याभावार्थतयाऽन्योन्याभावस्य च धर्मिस्वरूपतया शशविषाणादेरसत्त्वेन तद्धर्मिकान्योन्याभावस्यैवासत्त्वेन तस्य पक्षत्वानापत्त्या नांशबाधापत्तिरिति वाच्यम्। ब्रह्मान्‌यशब्देन ब्रह्मलक्षणविरुद्धलक्षणत्वस्य विवक्षणात्। ब्रह्मलक्षणविरुद्धासत्त्वादेस्तत्र सत्त्वात्। नच धर्म्यसत्त्वे कथं धर्मसत्त्वमिति वाच्यम्। धर्मिसत्ताविरोधिधर्मस्य धर्म्यसत्त्वेऽपि सत्त्वोपपत्तेः। प्रकृते चात्यन्ताभावप्रतियोगित्वरूपासत्त्वस्य धर्मिसत्ताविरोधित्वात्। किञ्च घटः पटो नेतिवदसत् घटो नेत्यबाधितप्रतीत्याऽसद्धर्मिकान्योन्याभावस्याप्यवश्यमङ्गीकार्यत्वात्। नैयायिकमतेऽभावस्य प्रतियोगिविरोधि त्वेऽपि अन्योन्याभावस्य तादात्म्यविरोधित्ववदन्यत्रान्योन्याभावस्य धर्मिस्वरूपत्वेऽपि असद्धर्मिकान्योन्या भावस्यासदात्मकत्वासम्भवे असत्त्वात्मकत्वस्य सम्भवेन दोषाभावात्। यथाचैतत्तथोपपादयिष्यति भङ्गान्ते। वस्तुतस्तु ब्रह्म अन्यद्यस्मादिति ब्रह्मान्यपदेन ब्रह्मनिष्ठान्योन्याभावप्रतियोगित्वोक्तेरसतोऽपि ब्रह्मनिष्ठान्योन्याभावप्रतियोगित्वेन ब्रह्मान्यत्वात् पक्षत्वापत्तिरेवेत्यवधेयम्। तथाच शशविषाणाद्यंशे बाधवारणायासद्विलक्षणत्वे सतीति।

 नन्वत्रासच्छब्देन त्रैकालिकनिषेधप्रतियोग्यक्तौ मायिमते प्रपञ्चस्यापि तादृशासत्त्वसम्भवेन तद्विलक्षणत्वा भावादाश्रयासिद्धिः। नापि निरुपाख्यत्वमसत्त्वम्। तद्धि प्रतीत्यविषयत्वं वा शब्दशक्त्यविषयत्वं वा निर्वक्तव्यम्। नोभयथाऽपि। तादृशासत्त्वस्य शशविषाणादावभावेन तस्यापि पक्षत्वापत्तौ उक्तदोषतादवस्थ्यादिति चेन्न। अर्थक्रियानर्हत्वस्यासच्छब्देनोक्तत्वात्। नच शुक्तिरजतस्यार्थाक्रियानर्हत्वेन तद्विलक्षणत्वाभावान्न पक्षत्वमिति न सिद्धसाधनावकाश इति वाच्यम्। तस्यापि ध्वंसादि रूपासद्व्यावृत्तार्थक्रियाकारित्वङ्गीकारेणादोषात् मायिमते क्वचित्साध्यसिद्धौ सिद्धसाधनमिति मतेन शुक्तिरजताद्यंशे सिद्धसाधनं माऽभूदित्यतोऽबाध्यत्वे सतीति। तेन पक्षतावच्छेदकावच्छेदेन साध्यसिद्धेरुद्देश्यत्वात् प्रकृते तदभावान्नांशतः सिद्धसाधनम्। अत एव पृथिवी इतरभिन्नेत्यत्र घटत्वावच्छेदेन जलादित्रयोदशप्रतियोगिकान्योन्याभावे सिद्धेऽपि पृथिवीत्वावच्छेदेन तदसिद्धेर्नांशतः सिद्धसाधनमिति न शङ्क्यम्। मायिमते प्रप़ञ्चस्य ब्रह्मप्रमाबाध्यत्वेनाश्रयासिद्धिर्मा भूदित्यतो ब्रह्मप्रमान्येनेति। तथाच तदन्येनाबाध्यत्वान्नाश्रायासिद्धिः। नच नञ्‌द्वयवैय्यर्थ्यं, ब्रह्मप्रमाबाध्यत्वे सतीत्येतावतैव सामञ्जस्यादिति वाच्यम्। तथासति परमते आश्रयासिद्ध्यापत्तेः। नच ब्रह्मप्रमेत्यत्र प्रमापदवैय्यर्थ्यं, ब्रह्मज्ञानान्येनेत्येतावता पूर्तेरिति वाच्यम्। सर्वज्ञानानां सत्ताविषयत्वेन ब्रह्मज्ञानत्वाद्बाधकज्ञानानां तदन्यत्वासिद्धेः।

 ननु ब्रह्मप्रमेत्यत्र ब्रह्मविषयकसप्रकारकयथार्थज्ञानत्वं वा विवक्षितं, निष्प्रकारकज्ञानत्वं वा ? नाद्यः। परेण सप्रकारकज्ञानमात्रस्यायर्थार्थत्वस्याङ्गीकारेण प्रमात्वासिद्धेः। नच प्रत्यक्षादीनां व्यावहारिकप्रमाणत्वेन तज्जन्यज्ञानानामपि व्यावहारिकं प्रमात्वमस्त्येवेति वाच्यम्। तथात्वे शुक्तिः सतीत्यादिज्ञानानामपि ब्रह्मप्रमात्वेन तद्बाध्यशुक्तिरजतादेः पक्षतापत्तावंशतः सिद्धसाधनस्य दुष्परिहरत्वापत्तेः। न द्वितीयः। तत्त्ववादिना निष्प्रकारकज्ञानानङ्गीकारेण तं प्रत्याश्रयासिद्धेः। नैयायिकैरपि ब्रह्मविषयकनिष्प्रकारकज्ञानानङ्गीकारेण तन्मतेऽप्याश्रयासिद्दिरिति चेन्न। ब्रह्मविषयकभ्रमभिन्नज्ञानस्य ब्रह्मप्रमेत्यनेन विवक्षणात्। वेदान्तजन्यचरमान्तः करणवृत्तेस्तादृशत्वेन दोषाभावात्। तस्माद् ब्रह्मविषयकभ्रमभिन्नज्ञानान्येनाबाध्यत्वे सति असद्विलक्षणत्वे सति ब्रह्मान्यत्वं पक्षतावच्छेदकमित्युक्तं भवति।

 शुद्धं ब्रह्म वृत्तिव्याप्यं नेति मतसाधारणपक्षलाभायाह- सप्रकारेण वेति। अस्मिंश्च पक्षे ब्रह्माकारैव वृत्तिः, नतु तद्विषयाऽपीत्युभयमतसाधारण्यमित्याहुः।  
 यत्तु ब्रह्मण्यारोपितस्य क्षणिकत्वादेरधिष्ठानब्रह्मप्रमामात्रनिवर्त्यत्वेन सिद्धसाधनम्। शुक्तिज्ञानादेरपि ब्रह्मज्ञानत्वात् तद्बाध्यरजतादौ च सिद्धसाधनम्। \`शुद्धं ब्रह्म वृत्तिव्याप्यं ने' ति मते वियदादेरपि ब्रह्मप्रमाबाध्यत्वाभावेन पक्षालाभश्चेत्यनुशयत्रयात् \`सप्रकारेण वे' त्युक्तमिति व्याख्यानम्, तत्र नाद्योऽनुशयः। तथाहि- \`सप्रकारेण अबाध्यत्वे सती' त्युक्तावप्यधिष्ठानीभूतब्रह्मप्रमाबाध्यत्वात् क्षणिकत्वादेः सप्रकारेणाबाध्यत्वेन पूर्वोक्तसिद्धसाधनावकाशस्तदवस्थ एव। नापि द्वितीयः ; ब्रह्मप्रमापदेन भ्रमभिन्नज्ञानस्य विवक्षितत्वेन मायिमते सप्रकारज्ञानमात्रस्य भ्रमत्वेन शुक्तिज्ञानस्यापि सप्रकारत्वेन भ्रमत्वाद् भ्रमभिन्नत्वाभावेन सिद्धसाधनानवकाशात्। नापि तृतीयः; यन्मते ब्रह्म वृत्तिव्याप्यम्, तन्मतेनैव विप्रतिपत्तेः प्रणीतत्वात्। अत एवानुमानबाधकथनावसरे मतभेदेन पक्षभेदं वक्ष्यति।

 ननु एवमपि विकल्पितप्रथमसत्यन्तविशेषणवैयर्थ्यम्, प्रयोजनाभावादिति चेत्, अत्राहुः - वादिमते शुक्तिरूप्यांशे सिद्धसाधनवारणाय तत्त्ववादिमते च शुक्तिरूप्यस्यासत्त्वेन - \`असद्विलक्षणत्वे सतीत्यनेनैव' सिद्धसाधानानोद्धारसम्भवे तार्किकमते च तस्य घटादितुल्यत्वेन सिद्धसाधनानवकाशेऽप्युद्देश्यसिद्ध्यर्थं प्रथम सत्यन्तं सप्रयोजनम्। नच उभयमत एकं विशेषणप्रयोजनं नास्तीति वाच्यम्। विशेषणस्य सर्वसिद्धप्रयोजनवत्त्वस्यैव तन्त्रत्वेनोभयमत एकविशेषणप्रयोजनस्यातन्त्रत्वात् इति, तन्न। तत्रैव ह्युद्देश्यसिद्ध्यर्थं विशेषणमुपादीयते यद्विशेषणानुपादानेऽन्यतरमत आश्रयासिद्धिर्वाऽप्रयोजकत्वं वा सिद्धसाधनत्वादिकं वा समापतति। यथा \`जन्यकृतिजन्यभिन्नजन्यानि, समवेतान, इत्यत्र न्यायमते जन्येतिविशेषणाभाव आश्रयासिद्धिर्भवतीति जन्येति विशेषणोपादनाम्, यथाच तन्मत एव \`तद्वति तत्प्रकारकं ज्ञानं प्रमा' इत्यत्र \`तद्वती' ति विशेषणाभावे सिद्धसाधनता भवतीति \`तद्वती' ति विशेषणम्, तद्वत् प्रकृत एतद्विशेषणाभावे आश्रयासिद्ध्यादेरभावात्तदर्थं तद्विशेषणं व्यर्थम्। नच - अत्रापि वादिमतेऽशतः सिद्धसाधनतोद्धारः प्रयोजनमित्युक्तमिति वाच्यम्; सिद्धसाधनतायाः प्रतिवादिनैवोद्भाव्यत्वेन वादिना स्वं प्रति स्वेनैव तदुद्भावनस्य कर्तुमशक्यत्वात्। अन्यथा वादिमते सम्पूर्णसाध्यस्य सिद्धत्वेन तन्मते सम्पूर्णसिद्धसाधनतापत्तेः। किञ्च अयम्, एतत्संयोगी, एतत्त्वादित्यत्रेव बाधितांशमपहाया बाधितांशेऽप्यनुमित्यापत्तौ \`ब्रह्मान्यद्' इति विशेषणवैयर्थ्यं स्यात् इति तत्सार्थक्याय पक्षतावच्छेदकावच्छेदेन साध्यसिद्धेरुद्देश्यताया अवश्यवक्तव्यत्वेनांशतः सिद्धसाधनत्वस्योद्भावयितुमशक्यत्वात्। नच- तत्त्ववादिना सत्यत्वे साध्यमाने मायिना स्वमतावलम्बनेन शुक्तिरजतादौ बाधः शङ्क्येत तद्वारणार्थं तद्विशेषणस्यावश्यकत्वमिति वाच्यम् ; तं प्रत्यसत्त्वसाधनेनापि बाधपरिहारसम्भवादिति। यच्च ग्रन्थस्य तत्त्वनिर्णिनीषुकथात्वेन गुरुशिष्यकथारूपे ग्रन्थे यदाऽनिर्वचनीयरजतादौ मिथ्यात्वं निश्चितवन्तं शिष्यं प्रति गुरणा \`ब्रह्मप्रमान्येन ' त्यादिपक्षविशेषणमदत्त्वा \`सद्विलक्षणं ब्रह्मान्यदि' त्येव पक्षं निर्दिश्य मिथ्यात्वं साध्यते, तदा तदन्शे शिष्योद्भावनीयसिद्धसाधनवारकत्वेन तस्यावैयर्थ्योपपत्तेरिति, तदप्यसत्; शिष्यो हि वादिमुखे स्थित्वा वा सिद्धसाधनतामुद्भावयति ? उत प्रतिवादिमुखे ? नाद्यः ; सिद्धसाधनस्य प्रतिवादिनैवोद्भाव्यत्वेन वादिमुखे स्थितेन शिष्येण तदुद्भावनस्य कर्तुमशक्यत्वात्। अन्यथा वादिमुखे स्थित्वा सम्पूर्णसिद्धसाधनस्याप्युद्भावयितुं शक्यत्वेन तदुद्धारायापि प्रयासः क्रियेत। न द्वितीयः; प्रतिवादिमुखे स्थितस्यानिर्वचनीयरजतादौ मिथ्यात्वनिश्चयस्यैवायोगात्। नच प्रमारूपस्य निश्चयस्यायोगेऽपि भ्रमरूपो निश्चयः स्यादिति वाच्यम्; तथा सति भ्रमस्यैव परिहर्तव्यत्वेन विशेषणदानेन भ्रमदृढीकरणस्यात्यन्तायुक्तत्वादिति यत्किञ्चिदेतत्।

 अत्र ब्रूमः - \`असद्विलक्षणत्वे सति ब्रह्मान्यदि' त्येव पक्षनिर्देशः। अन्यत्तु प्रतिकूलतर्कनिरासार्थम्। ब्रह्मान्यस्य सर्वस्य मिथ्यात्वे शुक्तिरजतादिवद् घटादिकमपि प्रातिभासिकत्वेन जलाहरणाद्यर्थक्रियाक्षमं न स्यादित्युक्ते, मिथ्यात्वाविशेषेऽपि \`ब्रह्मप्रमान्येन सप्रकारेण वाऽबाध्यत्वाद् घटादिकमर्थक्रियाकारि, शुक्तिरजतादिकं तद्बाध्यत्वान्नार्थक्रियाक्षममिति सर्वमवदातम्।

 नच \`असद्विलक्षणत्वे सति ब्रह्मान्यदि' त्येव पक्षनिर्देशेऽबाध्यत्वस्य पक्षनिवेशाभावेनाश्रयासिद्धेरभावात्। तन्निवृत्त्यर्थं \`ब्रह्मप्रमान्येन ' त्याद्यग्रिमग्रन्थविरोध इति वाच्यम्; यथाश्रुताभिप्रायेण तथोक्तत्वात्। यद्वा आश्रये पक्षे प्रतिकूलतर्कपराहत्या प्राप्तसाध्यस्याभावरूपासिद्धिर्नेति व्याख्यानात् न विरोध इति।

 साध्ये तु निषेधप्रतियोगीत्युक्ते घटादौ सिद्धसाधनता स्यात्। सर्वेषामन्योन्याभावरूपनिषेधप्रतियोगित्वात्, तदर्थमुक्तम्- त्रैकालिकेति॥ तथापि घटादीनां तन्त्वादिनिष्ठत्रैकालिकनिषेधप्रतियोगित्वेन पुनः सिद्धसाधनतेत्यतः प्रतिपन्नोपाधाविति। तावत्युक्ते भ्रान्तिप्रतिपन्नाधिकरणनिष्ठत्रैकालिकनिषेधप्रतियोगित्वेन पुनस्सिद्धसाधनतेत्यतः "सर्वस्मिन्नि" ति प्रतिपन्नोपाधिविशेषणं विवक्षणीयम्। घटादीनां च स्वोपादान रूपाधिकरणनिष्ठत्रैकालिकनिषेधप्रतियोगित्वाभावेन सर्वस्मिन्निषेधप्रतियोगित्वाभावात् न सिद्धसाधनम्।

 ननु - अन्यत्रासतः प्रतिपन्नोपाधावपि निषेधप्रतियोगित्वेऽत्यन्तासत्त्वापत्तिरित्यरुचेराह पारमार्थिकत्वा कारेणेति। यद्वा, ननु संयोगादौ साध्यस्य सिद्धत्वात् सिद्धसाधनं तदवस्थमेव। नच -तद्भेन्नस्य पक्षत्वात् नांशतः सिद्धसाधनमिति वाच्यम्। ब्रह्मान्यस्य सर्वस्य मिथ्यात्वविप्रतिपत्तौ एतादृशसाधनस्य प्रकृतानुपयुक्तत्वात्। नच पक्षतावच्छेदकावच्छेदेन साध्यसिद्धेरुद्देश्यत्वात् उद्देश्यसिद्ध्या नांशतः सिद्धसाधनमिति वाच्यम्। तथापि संयोगादेरिव प्रकृतेऽप्युक्तनिषेधप्रतियोगित्वेऽप्य मिथ्यात्वोपपत्त्याऽर्था न्तरानिस्तारान्। नच यदवच्छेदेन यत् प्रतीतम् तदवच्छेदेन त्रैकालिकेत्यादि विवक्षितमिति वाच्यम् ; तथापि समवायसम्बन्धेन प्रतीतस्य संयोगसम्बन्धेन तन्निष्ठत्नैकालिकनिषेधप्रतियोगित्वेनोक्तदोषतादवस्थ्यात्। नच यत्सम्बन्धपुरस्कारेण यत् प्रतीतम्, तत्सम्बन्धपुरस्कारेण तन्निष्ठेत्यादि विवक्षितमिति वाच्यम् ; तथापि व्यधिकरणधर्मवच्छेदकमादाय तन्निष्ठत्रैकालिकनिषेधप्रतियोगित्वसम्भवेनोक्तदोषतादवस्थ्यात्। नच - स्वनिष्ठासाधारणधर्मपुरस्कारेणेति विवक्षितमिति वाच्यम्; एवं हि यत् स्वनिष्ठासाधारणधर्मपुरस्कारेण यत्सम्बन्धपुरस्कारेण यदवच्छेदेन यत्र सर्वत्र विद्यमानम्, तत्र तेन रूपेण तत्सम्बन्धपुरस्कारेण तन्निष्ठत्रैकालिकनिषेधप्रतियोगित्वं मिथ्यात्वमित्युक्तं भवति। एवमप्यपारमार्थिकत्वाकारेण घटादेरप्युक्त निषेधप्रतियोगित्वाङ्गीकारेण सिद्धसाधनं तदवस्थमेवेत्यरुचेराह- पारमार्थिकत्वाकारेणेति॥ ननु -येन सम्बन्धेन यदवच्छेदेन यत्र यदस्ति, तत्र सर्वत्र तस्य पारमार्थिकत्वाकारेणैव सत्त्वात् तेन रूपेण त्रैकालिकनिषेधप्रतियोगित्वं प्रतिवादिमतेऽप्रसिद्धमिति चेत्, न। येन सम्बन्धेन यत्र यत् प्रतीतम् इत्यर्थस्य विवक्षितत्वात्। तस्य च शुक्तिरूप्यादौ प्रसिद्धत्वात्। नच सर्वत्र यद्येन सम्बन्धेन प्रतीतं तन्निष्ठत्रैकालिकानिषेदप्रतियोगित्वं तेन रूपेणाप्रासिद्धमिति वाच्यम्; एवमपि तत्त्ववादिनं प्रति प्रसिद्ध्युपपत्तेः। तेन शुक्तिरूप्यादेस्तथाभावाङ्गीकारात्।

 ननु तत्त्ववादिनं प्रत्यत्यन्ताभावप्रतियोगित्वमात्रं साध्यमस्तु, तेनासत एव तत्प्रतियोगित्वाङ्गीकारेण प्रपञ्चे तदनङ्गीकारात्। नच उद्देश्यसिद्ध्यर्थमेतानि विशेषणानीति वाच्यम्; एतादृशोद्देश्यत्वस्य सर्वत्र वक्तुं शक्यत्वेनातिप्रसङ्गात्, साध्ये उपरञ्जकविशेषणस्यासाम्प्रदायिकत्वाच्चेति चेत्,यथा तार्किकमतेऽत्यन्ताभाव प्रतियोगित्वं सत्त्वेऽप्युपपन्नम् तथा मन्मतेऽपि भविष्यतीत्यर्थान्तरनिरासकत्वेन तत्त्ववादिमते सार्थकत्वात्। यद्वा तार्किकस्यापि प्रतिवादित्वेन तन्मताभिप्रायेणैवैतादृशसाध्यकरणात् न कश्चिद् दोष इति सर्वं समञ्जसम्।

 ननु बाध्यत्वरूपमिथ्यात्वमादायैव विप्रतिपत्तिप्रदर्शनमयुक्तम्; अग्रे पञ्चविधमिथ्यात्वस्य निरुच्यमानत्वेन तेन रूपेणापि प्रदर्शनस्य न्यायप्राप्तत्वात्। नच बाध्यत्वरूपमिथ्यात्वमादाय विप्रतिपत्तिप्रदर्शनमग्रे पञ्चधा निरुच्यमानमिथ्यात्वकोटिकविप्रतिपत्तिप्रदर्शनोपलक्षकमिति वाच्यम्; सत्त्वासत्त्वाभ्यां निर्वक्तुमशक्यत्वज्ञानत्वेन ज्ञाननिवर्त्यत्वादीनां निरुच्यमानानां मिथ्यात्वानामप्रसिद्धत्वेन कोटिप्रसिद्ध्यभावाद् विप्रतिपत्ति प्रदर्शनस्यैवायोगेनोपलक्षणपरत्वासम्भवात्। नच ज्ञानत्वेन ज्ञाननिवर्त्यत्वस्याज्ञाने प्रसिद्धिरस्तीति वाच्यम् ; अज्ञानं हि ज्ञानप्रागभावरूपं वा भावरूपं वा ? नाद्यः ; ज्ञानस्य स्वप्रागभावनिवृत्तिरूपत्वेन निवर्तकत्वासम्भवात्। न द्वितीयः ; ज्ञानत्वस्य परोक्षज्ञानेऽपि विद्यमानत्वेना ज्ञाननिवर्तकतावच्छेद कत्वासम्भवात्, परोक्षज्ञानस्य त्वयाऽज्ञाननिवर्तकत्वानङ्गीकारात्। तस्मात्कथम् ? इति चेत्, मैवम् ; विप्रतिपत्तेरनावश्यकत्वेन मिथ्यात्वनिर्वचनान्तरमादाया विप्रतिपत्तेरप्रदर्शनात्। नचैवम् बाध्यत्वमादायापि विप्रतिपत्तिप्रदर्शनं न कर्तव्यमिति वाच्यम्; शिष्यबुद्धिव्युत्पादनार्थत्वात्। तस्य चैकप्रकारप्रदर्शनेनापि सम्भवात्। बाध्यत्वस्य सम्यक्कोटिप्रसिद्धिसत्त्वात् एतदेवोपादाय विप्रतिपत्तिप्रदर्शनमिति। प्रथमविशेषणफलमाह -अखण्डार्थनिष्ठेति॥ उक्तप्रकारमन्यत्रातिदिशति- एवमिति। ननु मूलकोशे क्वापि विप्रतिपत्त्यप्रदर्शनात् तद्विरोध इत्यत आह-इदमिति॥ तथाच तार्किकस्याप्यत्र प्रतिवादित्वात् तेनच विप्रतिपत्तेरावश्यकत्वाभ्युपगमात् तद्रीत्यैव विप्रतिपत्तिप्रदर्शनम्, नतु तस्यावश्यकत्वादिति भावः। तार्किकरीत्या चैतद्विप्रतिपत्तिप्रदर्शनात् तेनचान्योन्याभावस्य धर्मिस्वरूपत्वानभ्युपगमाद् ब्रह्मान्यपदेन नतुच्छव्यावृत्तिरिति असद्‌विलक्षणत्वे सतीत्यावश्यकमेव। रजतस्याप्यत्यन्तासत्त्वानभ्युपगमात् शुक्तिरजतस्याप्यसद्विलक्षणतया तेन तदव्यावृत्तेः \`बाध्यत्वे सती' त्येतदपि सार्थकमेवेत्यप्याहुः। विप्रतिपत्तिवाक्यं हि पक्षपरिग्रहार्थं वा ? साध्योपस्थित्यर्थं वा ? पक्षत्वप्रयोजकसंशयार्थं वा ? आद्यमनुवदति
-तत्पक्ष इति। अस्त्वेवम्, ततः को दोषः इत्यत आह। तस्य चेति। तस्य च सिद्धावित्यन्वयः। केन सिद्धिरित्यतो वादिवाक्येन मध्यस्थकल्पितविषयस्वीकारेण वेत्युक्तम्। वादिवाक्येन वादिप्रतिवादिवाक्येन। तस्य स्वरूपम् -मयेति। अत्र इतिशब्दः आवर्तनीयः। स तु आद्यर्थः। तथाच इत्यादिवादिवाक्येनेत्यर्थः। तथाच संस्कृतरूपेण भाषारूपेण वेति वाक्यविशेषणं युज्यते। एवमेव त्वयेत्यत्रापि योजनीयम्। वाद्यादिवाक्यस्य विप्रतिपत्तिवाक्यापेक्षया विशेषमाह-संस्कृतेत्यादि॥ अत्र लौकिकरीत्यनुसारिणा संस्कृतरूपेण भाषारूपेणेति सुलभत्वशीघ्रोपस्थित्यर्थम्। कुसृष्टिराहित्यार्थमाह- निग्रहानर्हेणेति॥ तदुपपादयति -कथाबाह्येनेति॥ विप्रतिपत्तिवाक्यस्याप्येवम्भावो भविष्यतीत्यत आह- उक्तकुसृष्टीति। ननु विप्रतिपत्तिवाक्यस्य प्रतिज्ञारूपत्वाद् विप्रतिपत्तिवाक्यस्यानावश्यकत्वे प्रतिज्ञाया अप्रयोगः प्राप्नोतीत्यत आह- प्रतिज्ञाव्यतिरिक्तस्येति। न द्वितीय इत्याह- च चेति। तृतीयमाशङ्ख्य निषेधति- नचेति। सन्दिग्धसाध्यधर्मतयैव पक्षत्वमित्यभिमानवतः शङ्केयमिति ध्येयम्। ननु निश्चितोऽप्याहार्यसंशयदर्शनात् तादृशः संशयो भविष्यतीत्यत आह- आहार्येति॥ अनुमित्यनन्तरमप्याहार्यसंशयसम्भवेन पक्षतापत्तावनुमितिः स्यादित्यतिप्रसङ्ग इत्यर्थः। विप्रतिपत्तिवाक्यस्य कोट्युपस्थापकतया संशयप्रयोजकत्वात् कोट्युपस्थितेस्साधारणधर्मादिनाऽपि सम्भवात् न विप्रतिपत्तिवाक्यस्यावश्यकतेत्याह- विप्रतिपत्तीति। संशयस्य पक्षत्वप्रयोजकत्वमभिप्रेत्येदमुक्तम्। वस्तुतस्तदपि नास्तीत्याह-संशयं विनाऽपीति।

 अत्र कश्चित्- यद्यप्येवं विप्रतिपत्तिवाक्यजन्यसंशयस्यानुमित्यङ्गत्वं नास्ति; तथापि व्युदसनीयतया विचाराङ्गत्वमस्त्येव। तादृशसंशयं प्रति विप्रतिपत्तेः क्वचित् निश्चयादिप्रतिबन्धादजनकत्वेऽपि स्वरूपयोग्यत्वात्, वाद्यादीनां निश्चयवत्त्वनियमाभावात् । "निश्चितौ हि वादं कुरुतः" इत्याभिमानिकनिश्चयाभिप्रायम्। परपक्षमालम्व्याप्यहङ्कारिणो विपरीतनिश्चयवतो जल्पादौ प्रवृत्तिदर्शनात्। तस्मात्समयबन्धादिवत् स्वकर्तव्यनिर्वाहाय मध्यस्थेन विप्रतिपत्तिः प्रदर्शनीयैव- इति, तन्न। विप्रतिपत्तिजन्यसंशयस्य व्युदसनीयतया तज्जनकवाक्यस्य यद्यावश्यकता तदाऽज्ञान-विपर्यययोरपि व्युदसनीयतया तज्जनकवाक्यस्यापि विप्रतिपत्तिवाक्यवद् विचाराङ्गत्वापत्तेः; अन्यथैतस्यापि विचाराङ्गता न स्यात्। यच्चोक्तम्- विप्रतिपत्तेर्व्युदसनीयसंशयं प्रति प्रतिबन्धादिनाऽजनकत्वेऽपि स्वरूपयोग्यत्वादङ्गत्वमिति, तन्न; तादृशसंशयं प्रति साधारणधर्मादीनामपि स्वरूपयोग्यतया तत्प्रतिपादकवाक्यस्यापि विचाराङ्गता स्यात्।

 यच्चोक्तं वाद्यादीनां निश्चयवत्त्वनियमो नास्ति; परपक्षपरिग्रहणेनापि विपरीतनिश्चयवतो जल्पादौ प्रवृत्तिदर्शनादिति, तदपि न। अत्र हि संशयविरोधिनिश्चयो विवक्षितः। स त्वन्वयनिश्चयो वा, व्यतिरेकनिश्चयो वा। तत्राभिमानिकप्रवृत्तिस्थले यद्यपि वाद्यादीनामन्वयनिश्चयो नास्ति; तथापि व्यतिरेकनिश्चयोऽस्त्येव। प्रवृत्तिस्त्वसद्दूषणासत्साधनावलम्बनेन कथाप्रवृत्तिवदुपपद्यते। एवं हि "निश्चतौ हि वादं कुरुतः" इति यथास्थिताभिप्रायम्। यच्चोक्तं समयबन्धादिवत् स्वकर्तव्यतया विप्रतिपत्तिवचनमवाश्यकमिति, तन्न। समयबन्धादेः कथोपयुक्तत्ववदस्य तदुपयोगादर्शनात् स्वकर्तव्यत्वाभावात्। समयबन्धाभावे कथाऽव्यवस्थावत् विप्रतिपत्त्यभावे कथाऽव्यवस्थाभावात् इति। तस्माद् विप्रतिपत्तिर्नावश्यकीति साधूक्तम्- विप्रतिपत्तिप्रदर्शनं तार्किकरीत्यैवेति।  

\<1-1-3\>  %3.मिथ्यात्वे परोक्तानुमानानि%

 विश्वमिथ्यात्वस्याप्रामाणिकत्वशङ्कापनोदाय प्रमाणमाह- प्रमाणे चेति। किं तदित्यतस्तदाह- विमतमिति। इदमनुमानं नोक्तविप्रतिपत्त्यनुसारि; तथात्वे हि विमतत्वस्य पक्षतावच्छेदकत्वोक्तेरग्रे मिथ्यात्वविकल्पोक्तेश्च विरुद्धत्वप्रसङ्गात्, विशिष्योक्तौ विकल्पासम्भवात्। किन्तु विमतं मिथ्या न वेति विप्रतिपत्तिमनुसृत्यैवेदम्। अत एव पूर्वोत्तरपक्षानुमानप्रतिज्ञे सङ्कलप्य विप्रतिपत्तिरूह्येति प्रागभिहितम्। नचैवमुक्तविप्रतिपत्तिप्रदर्शनानर्थक्यम्; विमतिस्वरूपलाभायैव तदुत्कीर्तनादिति ध्येयम्। अयं पट इति। अत्र पटमात्रस्य पक्षत्वे पटान्तरस्यैतत्तन्तुनिष्ठात्यन्ताभावप्रतियोगित्वेनांशतः सिद्धसाधनवारणाय- अयमिति। अयमित्येवोक्तौ इदंशब्दस्य पुरोवर्तिवाचकतया एतत्तन्तुग्रहणे तेषां स्वनिष्ठात्यन्ताभावप्रतियोगित्वेन सिद्धसाधनवारणाय-पट इति। साध्य एतत्तन्तुपदम् एतत्पटोपादनपरम्। तेनैतत्पटोपादाननिष्ठा त्यन्ताभावप्रतियोगित्वस्य साध्यत्वे स्वसमानाधिकरणात्यन्ताभावप्रतियोगित्वरूपमिथ्यात्वं सिद्धं भवति। अन्यत् सर्वं विप्रतिपत्तिस्थल एवोक्तमिति नेह तन्यते।

 ननु अत्र पक्षतावच्छेदकेन भवितव्यम्। नच विमतिरेव पक्षतावच्छेदिकेति वाच्यम्; ब्रह्मादीतरविशेष्यकत्वज्ञानात्तस्य अपि ब्रह्मादीतरविशेष्यकत्वज्ञानायावच्छेदकसापेक्षत्वादित्यत आह- यद्यपीति। तथाच विमतिरेवावच्छेदिकेति भावः। ननु विमतेः पक्षतावच्छेदकत्वं वदताऽपि तन्नियामकीभूत \`ब्रह्माप्रमान्येने' त्युक्तस्य विमतिविषयतावच्छेदकत्वं वक्तव्यमेव। तथाचावश्यकस्यावच्छेदकान्तरनिरपेक्षस्य तस्यैव पक्षतावच्छेदकत्वोपपत्तौ विमतेः पक्षतावच्छेदकत्वकथनमयुक्तमित्यत आह- लध्व्येति। अत्र लघुत्वं शब्दतो ज्ञातव्यम्। तत्रैव दृष्टान्तः- सावयवत्वेति। सावयवत्वस्य समवायिकारणादिगर्भत्वेन गुरुत्वात् कार्यत्वस्य तदगर्भत्वेन लघुत्वादिति भावः।

 नन्वेवम् गौरवेण तस्य पक्षतावच्छेदकत्वाभावे विमतिविषयतावच्छेदकत्वमपि न स्यात् ; अन्यथा पक्षतावच्छेदकत्वेनापि किमपराद्धम् ? इत्यरुचेराह- यद्वेति। तथाचास्मिन् पक्षे नोक्तं विमतिविषयतावच्छेदकम्, किन्तु पृथिवीत्वाद्यनेकान्येव विमतिविषयतावच्छेदकानि। नच तर्हि तेषामेव पक्षतावच्छेदकत्वस्त्विति वाच्यम् ; तेषामनेकत्वेनानुगतपक्षतावच्छेदकत्वायोगात्। समूहालम्बनसंशयविषयत्वरूपविमतेरेवानुगतत्वेन पक्षतावच्छेदकत्वौचित्यात्। नच एतादृशसंशयविषयत्वरूपविमतेरप्यतिप्रसक्तत्वे नावच्छेदकत्वमनुिचितमिति वाच्यम् ; सत्यत्व-मिथ्यात्वकोटिकसंशयविषयत्वस्यानतिप्रसक्तत्वात्। नच विशेषादर्शनवेलायां ब्रह्मण्यपि तादृशसंशयविषयत्वसम्भवादतिप्रसक्तिरिति वाच्यम्; अत्र वादि-प्रतिवादिभूतयोर्मायावादि- तत्त्ववादिनो स्सतोरेतादृशसंशयविषत्वस्य ब्रह्मण्ययोगात्। आहार्यसंशयस्य चातिप्रसक्तत्वादसम्भवात्।

 यत्तु ब्रह्मासत्प्रातिभासिकातिरिक्तसंशयविषयत्वमनतिप्रसक्तं विमतिविषयतावच्छेदकमिति, तत्तुच्छम्; तथा सति \`ब्रह्मप्रमान्येने' त्युक्तापेक्षयाप्यस्यैव गुरुत्वेन तस्यैव विमतिविषयतावच्छेदकत्वौचित्यात्। त्वदुक्तस्यैव विमतिविषयतावच्छेदकत्वे पृथिवीत्वादेस्तत्कथनविरोधश्च। वस्तुतस्तु अनेकेषां पृथिवीत्वादिनां विमतिविषयतावच्छेदकत्वे विमतेस्तावज्ज्ञानसाध्यत्वेन गौरवात्, \`ब्रह्मप्रमान्येने' त्याद्युक्तस्यैव विमतिविषयतावच्छेदकत्व एकज्ञानसाध्यत्वेन लाघवात् तस्यैवाच्छेदकत्वौचित्यात्। ब्रह्मेतरस्य सर्वस्यापि मिथ्यात्वे विप्रतिपत्तौ सत्याम्- पृथिवी सत्या, मिथ्या वेति पृथिवीत्वाद्यवच्छेदेन तदुपदर्शनस्यानौचित्याच्चेति पूर्वपक्ष एव साधीयानिति द्रष्टव्यम्।

 नचैवमपि विमतेरर्थतो गुरुत्वात् शब्दतो गुर्वपि तदेव पक्षतावच्छेदकस्त्विति वाच्यम्; तथा सति पक्षनिर्देशस्य तथैव कर्तव्यत्वापत्तेराश्रयासिद्ध्याद्यनेकदोषपरिहारस्यावश्यकत्वेन तदर्थं "विमतं" इति प्रयोगस्यावश्यकत्वेन विमतेरेव पक्षतावच्छेदकत्वमुक्तमिति ध्येयम्। अननुगतधर्म्याश्रयाऽननुगतविशेष्यकाऽनुगता समूहालम्बनरूपा विप्रतिपत्तिः विमतिः।

 यद्यपीति। तथाच पक्षतावच्छेदकावच्छिन्ने साध्यतावच्छेदकावच्छिन्नसाध्यज्ञानररूपानुमितिर्न स्यादिति भावः। यद्यपि समयबन्धाद्युत्तरमपि विमतिसम्भवः। तथापि व्याप्तिज्ञानव्यवहितत्वं द्रष्टव्यम्। तज्ज्ञानम् विमतिविषयत्वेन ज्ञानम्। अत्र प्रपञ्चशब्देन वियदादिसमुदायोऽभिधीयते ? वियदादिकमेव वा ? आद्येऽपि समुदायः समुदायिभ्यो भिन्नोऽभिन्नो वा ? नाद्य इत्याह - प्रपञ्चशब्देनेति। द्वितीय- तृतीयौ निराकरोति - वियदादीनामेवेति। घटादौ सन्दिग्धानैकान्त्यपरिहारार्थमाह- घटादिस्त्विति। पक्षादन्यत्रेति। प्रतिज्ञाविषयादन्यत्रेत्यर्थः। एतद् दार्ष्टान्तिकविशेषणम्। नचैवम् स्वार्थानुमानोच्छेदः; तत्र पक्षवचनरूपप्रतिज्ञाऽभावेन पक्षस्यैव प्रतिज्ञाविषयादन्यत्वेन सन्दिग्धानैकान्त्यादिति वाच्यम् ; पारर्थानुमान एव प्रतिज्ञाविषयादन्यत्र सन्दिग्धानैकान्त्यस्य दोषत्वेनोक्तत्वात्। दोषान्तरमाह- प्रतिज्ञां प्रतीति। घटादिसाधारणविप्रतिपत्तौ सत्यां \`वियदि' ति पक्षनिर्देशेऽर्थान्तरता स्यात्। अनाकाङ्क्षितार्थाभिधानं त्वर्थान्तरम्। साधारणविप्रतिपत्तौ सत्यां विशेषसाधनं ह्यनाकाङ्क्षितं भवति। नच - घटादीनामपक्षत्वेन न तत्साधारणपक्षनिर्देश इति वाच्यम्; स्वार्थपरार्थानुमानसाधारणस्य साधक- बाधकप्रमाणाभावरूपस्य पक्षत्वस्य घटादिसाधारणत्वेन तत्साधारणपक्षनिर्देशोपपत्तेः। नच प्रतिज्ञाविषत्वमेव पक्षत्वम्; स्वार्थानुमानोघ्छेदकत्वेन तस्यापक्षत्वात्, तथाचार्थान्तरतेति भावः।

 यत्तु, ननु निश्चितहेतुमति सर्वत्र साध्यसन्देहो न दोषः; अनुमानमात्रोच्छेदापत्तेः, किन्तु पक्षातिरिक्ते। घटादिस्तु न पक्षातिरिक्तः, इति न तत्र सन्दिग्धानैकान्त्यम्। नच प्रतिज्ञाविषयत्वरूपं पक्षत्वं घटे नास्ति, इति स पक्षातिरिक्त एवेति वाच्यम्; प्रतिज्ञाविषयत्वरूपं न पक्षत्वम्। स्वार्थआनुमाने शब्दप्रयोगरूपप्रतिज्ञाऽभावेन पक्षत्वाभावापत्तेः। किन्तु साधक-बाधकप्रमाणाभावरूपमेव पक्षत्वं स्वार्थ- परार्थानुमानसाधारणम्। तच्च घटोऽस्ति, इति न स पक्षातिरिक्तः इति न तत्र सन्दिग्धानैकन्त्यम्, इति वियदित्येव पक्षनिर्देशोऽस्तु इत्यरुचिराह-प्रतिज्ञां प्रत्यविषय इति। तन्न। \`घटादिस्तु पक्षतुल्यः' इत्यनेन पूर्वपक्षिणा सन्दिग्धानैकान्त्ये परिहृते पुनः "पक्षादन्यत्रे" त्यादिना सन्दिग्धानैकन्त्यदातुर्न हि "पक्षादन्यत्रे" ति यथाश्रुतमभिप्रेतम्। तथा सति पक्षतुल्यत्वोक्त्या परोक्तसन्दिग्धानैकान्त्यपरिहारस्य निराकरणाभावेन तदर्थप्रवृत्तस्य प्रकृतग्रन्थस्यात्यन्तासङ्गतत्वापत्तेः। तस्मात् "पक्षादन्यत्रे" त्येतत् प्रतिज्ञाविषयादन्यत्रेत्यवश्यं व्याकर्तव्यमेव। तथाच घाटादौ सन्दिग्धानैकान्त्यं दुष्परिहरम् इति कथमत्रारुच्युद्भावनमिति न जानीमः। यच्च -पक्षसमस्य पक्षत्वाश्रयत्वात् पक्षत्वमेव। तथाच तत्र सन्दिग्धानैकान्त्योद्‌भावनमयुक्तमित्यस्वरसोद्‌भावनमिति। तन्न; "पक्षदन्यत्रे " त्यस्य प्रतिज्ञाविषयादन्यत्रेति व्याख्यातत्वात्। घटस्य च तदन्यत्वेन सन्दिग्धानैकान्तिकत्वस्य, दुष्परिहरत्वात्, अन्यथा क्षितिमात्रस्य पक्षत्वेऽङ्कुरादौ सन्दिग्धानैकान्त्यं नोद्भाव्येत।

 ननु वियदित्येव पक्षनिर्देशोऽस्तु, नच सन्दिग्धानैकान्त्यम्; निश्चितसाध्याभाववति हेतुसन्देह एव सन्दिग्धानैकान्त्यात्। नच निश्चितसाध्याभाववति हेतुसन्देह इव निश्चितहेतुमपि साध्यसन्देहेऽपि सन्दिग्धानैकान्त्यमेव, उभयथापि साध्याभाववद्गामित्वसन्देहस्य दूषकताबीजस्य तुल्यत्वादिति वाच्यम्; तथा सति धूमानुमानेऽपि तथाविधसन्देहसम्भवेनानुमानमात्रोच्छेदप्रसङ्गात्। नच पक्षादन्यत्र तथाविधसन्देहो दोष इति वाच्यम्। "पक्षादन्यत्रे" ति कोऽर्थः ? न तावत्सन्दिग्धसाध्यवतोऽन्यत्रेति। तथा सति घटादेरपि सन्दिग्धासाध्यकत्वेन तदन्यत्वाभावात्। नापि प्रतिज्ञाविषयादन्यत्रेति। स्वार्थानुमानोच्छेदापत्तेः। तत्र पक्षवचनरूपप्रतिज्ञाया अभावात्। नापि सिषाधयिषाविरहसहकृतसिद्ध्यभाववतोऽन्यत्रेति। घटादौ तादृशपक्षतायाः सत्त्वेन तदन्यत्वाभावात्। नच एवं पक्षनिर्देशे घटादिसाधारणविप्रतिपत्त्यनानुगुण्यमिति वाच्यम्; विप्रतिप्तेः कथाङ्गत्वेनापि स्वीकारसम्भवादिति चेत्, अत्राहुः - व्यभिचारसंशयः प्रतिबन्धक इति तावदविवादम्। सोऽपि पक्षीयः स्वारसिकश्चेदप्रतिबन्धक इत्यप्यविवादम्। तथाच व्यभिचारसंशयस्य पक्षताघटकान्यव्यभिचारज्ञानत्वेनैव दोषत्वं वाच्यम्, नतु निश्चितसाध्याभाववति हेतुसंशयज्ञानत्वेन; गौरवात्। एवञ्च पक्षसमव्यभिचारसंशयस्य पक्षताघटकान्यत्वेन प्रतिबन्धकत्वं स्यादेवेति। तदयुक्तम्; पक्षताघटकान्यव्यभिचारज्ञानत्वेन व्यभिचारसंशयस्य प्रतिबन्धकत्वमित्येतत् किं संशयघटितपक्षत्वमादाय वोच्यते ? सिद्ध्यभावरूपपक्षत्वमादाय वा ? नाद्यः ; संशयस्य विशेषणत्वोपलक्षणत्वाभ्यां संशयघटितपक्षताया निराकृतत्वेन तद्‌घटितपक्षत्वमादाय व्यभिचारसंशयस्य प्रतिबन्धकत्वासम्भवात्। न द्वितीयः, पक्षीयव्यभिचार संशयस्यापि पक्षताघटकान्यव्यभिचारज्ञानत्वेन प्रतिबन्धकत्वापत्तावनुमानमात्रोच्छेदापत्तेरिति। वस्तुतस्तु- वियदिति पक्षनिर्देशे घटादौ सन्दिग्धानैकान्त्यं दुष्परिहरमेव। यदत्रोक्तम्- निश्चितहेतुमति साध्यसन्देहस्य दोषत्वेऽनुमानमात्रोच्छेदः स्यादिति, तत्तुच्छम्; पक्षादन्यत्रेति विशेषितत्वात्। नचोक्तविकल्पावकाशः; पक्षादन्यत्रेत्यस्य प्रतिज्ञाविषयादन्यत्रेति व्याख्यानात्। नच एवं स्वार्थानुमानोच्छेदः स्यादित्युक्तमिति वाच्यम्; प्रतिज्ञाविषयादन्यत्नेति विशेषितस्य परार्थानुमान एव दोषत्वात्। नचैतन्नियामकशून्यमिति वाच्यम्; साध्यवत्त्वप्रकारकसंशयधर्मिमात्रसाधारणपक्षतानिर्वचननिर्बन्धस्यैव नियामकत्वात्। अत एव गङ्गेशचरणैः- "सकर्तृकत्वसंशयधर्मिमात्रसाधारणमदृष्टाद्वारकमि" त्यादिना पक्षतावच्छेदकमुक्तम्। क्षितिमात्रस्य पक्षत्वेऽङ्कुरादौ सन्दिग्धानैकान्तिकता चोद्भाविता।

 ननु यथा विमतिर्लघुत्वादनुमाने पक्षतावच्छेदिका, तथा विमतावपि विमतिरेव धर्मितावच्छेदिकाऽस्त्वित्यत आह- विप्रतिपत्तौ त्विति। विमतावित्यर्थः। विमतौ हि विमत्यन्तरं धर्मितावच्छेदकम् ? स्वयमेव वा ? नाद्यः, अनवस्थितेः। न द्वितीय इत्याह- आत्माश्रयादिति। स्वस्य स्वावच्छेदकत्वे स्वज्ञानाधईनज्ञानत्वेनात्माश्रय इति भावः। वस्तुतस्तु-विमतौ विमतिरेवावच्छेदिका। नचोक्तविकल्पावकाशः; विमत्यन्तरस्यैवावच्छेदकत्वाङ्गीकारात्। नचानवस्थेति वाच्यम्; पूर्वपूर्वेषां विमतिविषयं ज्ञात्वोत्तरेषां विमतमिति प्रयोगोपपत्त्या पूर्वपूर्वेषां विमतेरेवोत्तरेषां विमताववच्छेदकत्वोपपत्तेः। एवं परम्परायाश्चानादित्वेन नानवस्थादोषः। अत एव मन्त्राधिकरणे- \`पूर्वपूर्वेषां मन्त्र इत्यभियुक्तप्रयोगं ज्ञात्वोत्तरेषां मन्त्र इति प्रयोगोपपत्तेर्नानवस्थेत्युक्तम्।

 यत्तु- "नन्वनुमाने पक्षतावच्छेदिका लध्वी विमतिरेव विप्रतिपत्तावपि धर्मितावच्छेदिकाऽस्तु। किं \`ब्रह्मप्रमान्येन त्युक्तकुसृष्टियुक्तधर्मितावच्छेदकाश्रयणेनेत्यत आह- विप्रतिपत्ताविति। समूहालम्बन संशयविषयत्वरूपविमतेर्विप्रतिपत्तौ धर्मितावच्छेदकत्वं नेत्यर्थः। अनुगतवच्छेदकमन्तरेणैवाननुगता नियतविषया विमतिर्विप्रतिपत्तौ धर्मितावच्छेदिकोच्यते ? आहोस्विद् अनुगतावच्छेदकेनानुगता नियतविषया सा तथोच्यते ? आद्येऽसम्भवः ; अनुगतच्छेदकमन्तरेण तस्या नियतविषयत्वासम्भवात्। द्वितीयेऽपि किमनुगतधर्मो \`ब्रह्मप्रमान्येनेत्याद्युक्तरूपं वा ? विमतिरेव वा ? नाद्यः; तदनादरात्। तदादरे वा स एव विप्रतिपत्तौ धर्मितावच्छेदकोऽस्तु। कृतं तद्‌ग्रहाधीनग्रहाया विमतेर्धर्मितावच्छेदकत्वकल्पनया। न द्वितीयः। आत्माश्रयादित्याह आत्माश्रयादितीति व्याख्यानम्, तदनादरणीयम्। विमतेरनुमानेऽपि पक्षतावच्छेदकत्वोक्ता वप्युक्तदोषसाम्यात्। तथाहि- अनुमाने ह्युनगतावच्छेदकमन्तरेणैवाननुगता नियतविषया विमतिः पक्षतावच्छेदिकोच्यते ? उतानुगतावच्छेदकेनानुगता नियतविषया सा तथोच्यते ? आद्येऽसम्भवः ; अनुगतावच्छेदकमन्तरेण तस्या नियतविषयत्वासम्भवात्। द्वितीयेऽपि किमनुगतधर्मो \`ब्रह्मप्रमान्येने' त्याद्युक्तरूपो वा ? विमतिरेव वा ? नाद्यः ; उक्तरीत्याऽनवस्थाद्यभावेन विमतेरेव विमत्यवच्छेदकत्वोपपत्तौ \`ब्रह्मप्रमान्येने' त्यस्य विमत्यच्छेदकत्वकल्पनायां गौरवात्। नच विमतेरर्थगुरुत्वाच्छब्दतो गुर्वपि \`ब्रह्मप्रमान्येने' त्युक्तमेवाच्छेदकमस्त्विति -वाच्यम्; आश्रयासिद्ध्यादिपरिहारार्थं \`विमतमि' ति पक्षनिर्देशवत् प्रकृतेऽपि विमतेरेवाभावे कस्येदं धर्मितावच्छेदकं स्यात् इति स्वरूपाश्रयासिद्धिपरिहार्थं विमतेरेव तद्धर्मितावच्छेदक त्वस्यावश्यकत्वात्। न द्वितीयः; आत्माश्रयात्। नचानुमाने लघुत्वाद् विमतेरेव पक्षतावच्छेदकत्वम्, न तूक्तस्येति-वाच्यम्; तर्हि तत एव विमतावपि धर्मितावच्छेदकत्वमस्तु; युक्तितौल्ये क्वचिदेव पक्षतावच्छेदत्वोररीकरणम्, क्वचित् नेत्यस्यान्याय्यत्वात्। किञ्च विप्रतिपत्ताविति विप्रतिपत्तिशब्दस्य विमतिरत्वाङ्गीकारेणोक्तरीत्या सम्यग्व्याख्यानसम्भवे विप्रतिपत्तिवाक्यपरत्वकल्पनया व्याख्यानस्यासङ्गतत्वात्। नच -अत्र सर्वत्र विप्रतिपत्तिशब्देन विमतिरेव गृह्यते। विमतौ विमतेरवच्छेदकत्वशङ्कायामुक्तरीत्या विप्रतिपत्ताविति ग्रन्थेन परिहार इति वाच्यम्; अनुमानेऽपि विमतेः पक्षतावच्छेदकत्वोक्ता वप्युक्तदूषणस्योद्भावयितुं सुकरत्वेनाप्यसङ्गतत्वादिति।

 यच्च- विमतेरेवानुमाने लघुत्वेन पक्षतावच्छेदकतयाऽऽश्रयणीयत्वम्; आवश्यकत्वात्। विप्रतिपत्तावपि सैव धर्मितावच्छेदिकाऽस्तु नतु \`ब्रह्मप्रमान्येने' त्यादिगुरुधर्मस्तदवच्छेदक इत्यत आह- विप्रतिपत्तौ त्विति। विमतिशब्देन विप्रतिपत्तिवाक्यग्रहणे आत्माश्रयः। तज्जन्यसंशयग्रहणे त्वन्योन्याश्रय इति व्याख्यानम्, तदप्यसत्। अनुमाने पक्षतावच्छेदकत्वेनोक्ताया विमतेर्विप्रतिपत्तावपि धर्मितावच्छेदकत्वमाशङ्क्य, विमतिशब्देन विप्रतिपत्तिवाक्यं वा तज्जन्यसंशयो वेति विकल्पस्यासङ्गतत्वात्। विप्रतिपत्तिशब्दस्य विप्रतिपत्तिवाक्यपरत्वस्य प्रक्रमासङ्गतत्वाच्च।

 ननु प्रागभावध्वंसोऽपि तन्तुवृत्तिरेवेत्यनादिपदं व्यर्थम्। तस्य तन्मात्रव्यावर्तकत्वादित्यत आह- तन्तुनाशेति। विमतं वेति। विमतत्वं चात्र स्वसमानाधिकरणात्यन्ताभावप्रतियोगित्वतदप्रतियोगित्वाभ्याम्, नतु सत्यत्व- मिथ्यात्वाभ्याम्। तथाचात्र नाव्याप्यवृत्तिव्यवच्छेदकविशेषणान्तरापेक्षेति द्रष्टव्यम्। अत्रेति। अव्याप्यवृत्तित्वानधिकरमे स्वसामानाधिकरणात्यन्ताभावप्रतियोगित्वं सिद्ध्यत् मिथ्यात्वमादायैव पर्यवस्यतीति भावः। विमतं नित्यद्रव्यान्यदिति। वैमत्यं चात्र मिथ्यात्व-सत्यत्वाभ्यामेव। तच्च नित्यद्रव्यसाधारणमिति तद्‌व्यावृत्त्यर्थं नित्यद्रव्यान्यदिति विशेषणम्। तुच्छव्यवृत्त्यर्थम्- विमतमिति। संयोगस्यापि व्याप्यवृत्तितैवात्राभिमता। यद्वक्ष्यति- "संयोग- तदभावयोरवच्छेदकभेदेन भिन्नाश्रितत्वस्यैवानु भवेन सत्त्वपक्षे सामानाधिकरण्यायोगात्-" इति। अतो न तदन्यदिति विशेषणम्। मिथ्यात्वसिद्धिस्त्विति। नच - रूपान्तरेण सम्बन्धान्तरेण सत्त्वेऽपि रूपान्तरेण सम्बन्धान्तरेण केवलान्वय्यत्यन्ताभावप्रतियोगित्वस्य सत्त्वेऽप्युपपत्त्यार्थान्तरमिति वाच्यम्; येन सम्बन्धेन येन रूपेण यत् प्रतीतम्, तत्सम्बन्ध तद्रूरूपावच्छिन्नाभावस्य विवक्षितत्वात्। नचैवमप्रसिद्धिरिति वाच्यम्; अवृत्तिगगनादौ प्रसिद्धत्वात्। नच एवमपि मिथ्यात्वासिद्धिः, अवृत्तित्वेनैवोपपत्तेरिति वाच्यम्; वृत्तिमत्त्वस्य पक्षतावच्छेदकत्वात्। \`नित्यद्रव्यान्यदि' त्यनेन तस्यैव विवक्षणादिति भावः। आत्मत्वावच्छिन्नेति। अत्र भेदमात्रस्य पक्षत्व आत्मप्रतियोगिकस्य पक्षत्वापत्तावंशे बाधः; तदर्थम्- \`आत्मधर्मिक इति। तावत्युक्ते देवदत्तात्मा शुद्धचैतन्यं नेत्यस्याप्यात्मधर्मिकत्वेन पक्षत्वापत्तौ पुनरंशे बाधः। तदर्थम्- आत्मत्वावच्छिन्नेति। तस्य च देवदत्तात्मत्वावच्छिन्नत्वात् न दोषः। नचैवम्- \`आत्मा शुक्तिरूप्यं ने' त्यास्याप्यात्मत्वावच्छिन्नधर्मिताकत्वेन पक्षत्वापत्यांऽशतः सिद्धसाधनमिति वाच्यम्; अर्थक्रियासमर्थप्रतियोगिक इति पक्षविशेषणात्। पक्षतावच्छेदकावच्छेदेन साध्यसिद्धिरुद्देश्येति मते तस्यादोषत्वाद्वा। अत्र हेतौ मात्रपदाभावे \`पटः घटशुद्धचैतन्ये ने' ति भेदस्यानात्मप्रतियोगिकत्वेन साध्याभावेनच व्यभिचारः स्यात्, तदर्थम्- मात्रेति।   
      

\<1-1-4\>  %4.मिथ्यात्वनिर्वचनम्%

 अपसिद्धान्तादित्युपलक्षणम्। आश्रयासिद्धेश्चेत्यपि द्रष्टव्यम्। अप्रसिद्धेरिति। निरुक्तिविरहस्य तन्निमित्तविरहस्य वा सदसद्विलक्षणत्वस्य वाऽनिर्वाच्यत्वस्योभयसिद्धभ्रान्तिविषयेऽद्याप्यसिद्धेरित्यर्थः। सतोऽपीति। तथाच सिद्धसाधनमिति भावः। निर्धर्मक इति। तथाचार्थान्तरमिति भावः। निर्धर्मकत्वरूपहेतोरिति। ननु भावपक्षे हेतु-साध्यरूपधर्मद्वयाङ्गीकारस्य निर्धर्मकत्वाङ्गीकारे व्याघातः सम्भवति। अभावपक्षे तु कथं व्याघातः ? इति चेत्, न; असिद्धेन साधनस्य बाधितसाधनस्य च भावाभावयोरिव व्याहतत्वात्।

 यद्वा- निर्धर्मकत्व- सत्त्वानधिकरणत्वयोरभावे सधर्मकत्व सत्त्वानधिकरणत्वरूपधर्मद्वयापत्त्या निर्धर्मकत्वाङ्गीकारे व्याघात इत्यर्थः। अन्यथेति। अभावरूपधर्मानङ्गीकार इत्यर्थः। शुक्तुरूप्यादेरिति। तथाच दृष्टान्ते साध्यवैकल्यमित्यर्थः। आवश्यकत्वात्सत्वाभाव एवेति। यत्किञ्चित्पुरुषीयतादृश प्रमाविषत्वाभावस्य सत्त्वेऽपि सम्भवात् स्व- परसाधारणसकलतादृशप्रमाविषयत्वाभावो वाच्यः। स च सत्त्वाभावादेव ज्ञेय इत्यावश्यकतेत्यर्थः। एतच्चोपलक्षणम्- लघुत्वादित्यापि द्रष्टव्यम्। लक्षणदोषस्तु सत्त्वप्रकारकज्ञानस्य प्रमात्वाभावेन तत्प्रत्ययविषयत्वस्य ब्रह्मण्यपि सम्भवादतिव्याप्तिः, अनुमाने चार्थान्तरमिति बोध्यम्। उक्तरीत्येति। व्यवसायद्वाराऽनुव्यसायं प्रति विषयत्वमित्याद्युक्तरीत्येत्यर्थः। नापि बाधकज्ञानविषयत्वमिति । नच पूर्वाभेद इति वाच्यम्; पूर्वं ह्यन्यथा विज्ञातस्य विद्यमानप्रकारादन्यप्रकारेण ज्ञातस्य सम्यग्ज्ञानं स्वासाधारणधर्मपुरस्कारेण वा आरोप्याभाववत्तया वा ज्ञानमिति सामान्यं विवक्षितम्। अत्र तु आरोप्याभाववत्तयैवेति भेदः। 

 यद्वा पूर्वं प्रमारूपमेव बाधकं ज्ञानं विवक्षितम्। अत्र तु भ्रम-प्रमासाधारणं ज्ञानमात्रमिति भेदः। अत एव पूर्वं \`सम्यगि'ति पदम्। अत्र तु \`ज्ञानमात्रमि'ति। यद्वा, पूर्वमधिष्ठानमात्रनिष्ठं तत्, इह त्वध्यस्तादिसाधारणमिति भेदः। \`बोध्यमाने' त्यभावस्य त्रैकालिकत्वसिद्ध्यर्थमुक्तम्, नतु लक्षणप्रवेशेनेति भावः। मन्मत इति। तथाच शुक्तिरूप्यस्य प्रातीतिकत्वेन त्रैकालिकनिषेधप्रतियोगित्वासम्भवात् तत्रातिव्याप्तिरिति भावः। ननु आरोपितसंयोगेऽव्याप्तिः; तस्याव्याप्यवृत्तित्वाश्रयस्वसमानाधिकरणात्यन्ताभावप्रतियोगित्वादित्या आह- आरोपितस्येति। तदत्यन्ताभावस्यानारोपितसंयोगात्यन्ताभावादन्यत्वेन व्याप्यवृत्तित्वात् न तत्राव्याप्तिरिति भावः। उक्तत्वादिति। आपणस्थरूप्यस्यैव त्रैकालिकनिषेधप्रतियोगित्वेन शुक्तिरूप्येऽव्याप्तिरित्यर्थः। तत्त्वमस्यादीति। \`नासीदि' ति नञः नासीत् नास्ति न भविष्यतीति सम्बन्धः।

 अज्ञानस्येति। अज्ञाननिवृत्तिर्बाध इत्युक्ते घटाद्यज्ञाननिवृत्तिरपि बाधः स्यात्। तस्या अपि ज्ञानेन जायमानत्वादित्यत उक्तम्- स्वकार्येणेति। किं वार्तमानिकस्वकार्यसहिताज्ञानस्य निवृत्तिर्वा बाधः ? उत प्रविलीनकार्यसहिताज्ञानस्य ? नाद्यः; विपर्ययोत्पत्त्यनन्तरकालं मनसो विषायान्तरसञ्चारे समयान्तरे च शुक्तिलोचनसम्प्रयोगाधीनाधिष्ठानज्ञानेनाज्ञानिवृत्तौ वार्तमानिककार्यध्वंसाभावेनाव्याप्तेः। न द्वितीयः। वर्तमानसहिताज्ञाननिवृत्तौ तदभावात् इत्याशङ्क्य कार्याकारेण परिणताज्ञाननिवृत्तिर्बाध इत्यनुगतं लक्षणमुभयत्राप्यस्तीत्याह
-वर्तमानेनेति। नच प्रविलीनस्य पुनः कथं निवृत्तिरिति वाच्यम्। न ह्येषां मते कार्यस्य सर्वथा नाशः। कार्याकारेण नष्टस्य कारणात्मना विद्यमानत्वात्, कार्यकारणयोरभेदात्। तथाच नष्टस्य पुनर्निवृत्तिः सम्भवतीति भावः। एकस्यैव रूपान्तरेण कारणत्वं रूपान्तरेण कार्यत्वं च क्वोपलब्धम् ?अत्राह- अनुमितिमिति।

 ननु ब्रह्मणः सत्तारहितत्वेन सद्रूपत्वाभावरूपमिथ्यात्वसत्त्वादतिव्याप्तिरित्यत आह- ब्रह्म चेति। 
  

\<1-1-5\>   %5.दृश्यत्वस्वरूपविचारः %

 एवं साध्यं निरूप्य हेतुं निरूपयति- दृश्यत्वं चेति। व्यतिरेकस्याग्रह इति। व्यतिरेकव्याप्त्यनिश्चय इत्यर्थः। सन्दिग्धेति। साध्याभाववति हेतुर्भविष्यतीति शङ्क्या सन्दिग्धानैकान्त्यमित्यर्थः। ब्रह्मणीति। तथाच व्यभिचार इति भावः। आकाशस्येति। शुद्धब्रह्मणि व्यतिरेकग्रहसम्भवः। नच व्यभिचारः; शुद्धस्य स्वरूपेणादृश्यत्वाद् हेत्वभावात्। नच तर्हि व्यतिरेकावच्छिन्ने व्यभिचार इति वाच्यम्। तदवच्छिन्नस्य दृश्यत्वेऽपि मिथ्यात्वरूपसाध्यस्यापि सत्त्वात् न तदवकाशः। एकस्यैव रूपान्तरेण वैरूप्ये दृष्टान्तमाह- आकाशस्येति। नच विशिष्टस्य दृश्यत्वे विशेष्यस्यापि दृश्यत्वात् शुद्धेऽपि न व्यतिरेकग्रहः सम्भवतीति वाच्यम्; अग्नीषोमयोर्देवतात्वेऽप्यग्नेरदेवतात्ववद् विशिष्टस्य दृश्यत्वेऽपि विशेष्यस्यादृश्यत्वात्।

 | स्वव्यवहार इति| अत्र नियतिपदादान आत्मनोऽपि स्वप्रकाशत्वाद्वितीयत्वादिविशिष्टात्मव्यवहारे विशेषणोपनायकप्रमाणापेक्षाया विद्यमानत्वेन तत्र दृश्यत्ववृत्तावनैकान्त्यं स्यात्, तदर्थम्- नियतिरित्युक्तम्| विशिष्टात्मव्यवहारे स्वातिरेकिसंविदपेक्षाया विद्यमानत्वेऽप्यविशिष्टव्यवहारे तदनपेक्षणेन नियमाभावात् न व्यभिचार इति भावः|  

\<1-1-6\>  %6. मिथ्यात्वे परोक्तश्रुतिः%

 ननु एवं \`वह्निरनुष्णः ' इत्यत्रापि प्रत्यक्षवाधो न स्यादित्यत आह- वह्निरनुष्ण इत्यत्रेति। किञ्च नभोनैल्य-चन्द्रप्रादेशत्वप्रत्यक्षस्यानुमानागमाभ्यां बाधस्य दृष्टत्वात् दुर्बलस्य प्रत्यक्षस्य नोक्तानुमानागम बाधकतेत्याह - दृश्यते चेति।  

\<1-1-7\>  %7. प्रथममिथ्यात्वभङ्गः %

 सिद्धान्तयति- उच्यत इति। मन्मत इति। असत्त्वरूपविशेष्याभावापन्नस्य विशिष्टभावस्य सिद्धत्वेन सिद्धसाधनमिति भावः। व्याहतेरिति। यदत्रोक्तम्- सत्त्वासत्त्वयोः परस्परप्रागभावादिरूपतया परस्परविरहरूपत्वासम्भवेनात्यन्ताभावरूपतयैव परस्परविरहरूपता वाच्या। तत्र च त्रिकालसर्वदेशीय निषेधप्रतियोगित्वादिरूपस्यासत्त्वस्य भावरूपतयाऽसत्त्वात्यन्ताभावः सत्त्वमिति वाच्यम्। तथा सति सिद्धान्तेऽत्यन्ताभावस्यासन्मात्रप्रतियोगिकत्वस्वीकारेणासत्त्वस्यात्यन्तासत्त्वापत्तिः। नच तार्किकादिमतेन तयोः परस्परविहरूपत्वाभिधानमिति वाच्यम्; स्वमते व्याहत्युक्तरेसङ्गतत्वापत्तेः। सिद्धान्तेऽप्यसत्त्वाभाव एव सत्त्वमिति स्वीकाराच्च। यद्वक्ष्यति यथा लाघवादावश्यकत्वादसत्त्वाभाव एव सत्त्वमित्यादीति तत्तुच्छम्। सिद्धान्तेऽत्यन्ताभावस्यासन्मात्रप्रतियोगिकत्वस्वीकारेण सत्त्वस्यासत्त्वात्यन्ताभावरूपत्वेऽसत्त्व- स्यात्यन्तासत्त्वं स्यादित्यापादयतः कोऽभिप्रायः ? क्वचिदत्यन्ताभावप्रतियोगिनः सर्वत्रात्यन्तासत्त्वं स्यादिति वा ? उत यत्रात्यन्ताभावस्तत्रैव वा ? नान्त्यः; इष्टापत्तेः। यत्र ह्यसत्त्वात्यन्ताभावः तदधिकरणसंसृष्टा सत्त्वस्यात्यन्तासत्त्वाङ्गीकारात्। नाद्यः। आपादकाभावात्। न हि क्वचिदत्यन्ताभावप्रतियोगित्वे सर्वत्रात्यन्तासत्त्वं सम्भवति। तथा सति अश्वनिष्ठनिषेधप्रतियोगिनो गोत्वस्य गव्यप्यत्यन्तासत्त्वापत्तेः। नचैवम् अत्यन्ताभावस्यासन्मात्रप्रतियोगिकत्वमिति सिद्धान्तो व्याकुप्यत इति वाच्यम्; न हि क्वचिदत्यन्ताभावप्रतियोगिनः सर्वत्रासत्त्वमिति सिद्धान्तेऽभ्युपगमः, येन विरोधः। किन्तु सत्संसृष्टासत्त्वस्यैव। अत एव शुक्तिसंसृष्टरजतत्वस्यात्यन्तासत्त्वेऽपि न तत्प्रधानीभूतरजतत्वस्यात्यन्तासत्त्वम्; तथाऽप्रतीतेः। यद्वा स्यादेतदसत्त्वस्यात्यन्तासत्त्वापादनं यद्यसत्त्वस्य तत्प्रतियोगित्वमभ्युपगच्छामः। नचैवम्, किन्त्वसत्त्वसंसर्गस्यैव। तथाच तत्संसर्गस्यात्यन्तासत्त्वेऽप्यसत्त्वस्य नात्यन्तासत्त्वापत्तिः। नचैवम् असत्त्वसंसर्गस्यात्यन्ताभावप्रतियोगित्वे असत्त्वस्यापि प्रतियोगिकोटौ निविष्टत्वेनात्यन्तासत्त्वं स्यादिति वाच्यम्। दण्डविशिष्टदेवदत्ताभावे दण्डस्य प्रतियोगितावच्छेदकत्वेनाप्रतियोगित्ववदसत्त्वस्य प्रतियोगितावच्छेदकत्वात् न प्रतियोगित्वमिति नात्यन्तासत्त्वापत्तिरिति। नचैवम् व्याहत्युद्भावनं न स्यात्। असत्त्वाभावस्यासत्त्वसंसर्गप्रतियोगिकत्वेन सत्त्वासत्त्वयोः परस्परविरहरूपत्वाभावादिति वाच्यम्; परस्परसंसर्गाभावव्याप्यतया \`सत्त्वसंसर्गाभावेऽसत्त्वसंसर्गापत्तिरसत्वसंसर्गाभावे सत्त्वसंसर्गापत्तिरि' ति व्याहत्युद्भावनस्य सम्भवात्। अत एव सिद्धान्ते \`घटो नास्ती' त्यत्र घटस्य प्रामाणिकत्वेनात्यन्ता भावप्रतियोगित्वासम्भवेऽपि घटसंसर्गस्य प्रतियोगित्वमास्थितम्। एवमेव मूलकोशोऽपि व्याख्यातव्य इति।

 | कथञ्चिदप्रसिद्धेति| अभावद्वयस्यैकस्मिन्नधिकरणे प्रसिद्ध्यभावेऽपि त्रिन्नश्रये प्रसिद्धत्वादित्याशयेन कथ़ञ्चिदित्युक्तमिति भावः| असत्त्वात्यन्ताभावांश इति| ननु पक्षतावच्छेदकावच्छेदेनोद्देश्यसिद्धौ हि सिद्धसाधनता| एवं च प्रकृत उभयाभावगोचरसमूहालम्बनानुमितेरुद्देश्यत्वेन नांशतः सिद्धसाधनम्| उद्देश्यायाः समूहालम्बनानुमितेरजातत्वात्| अनुमितिद्वयोद्देश्यत्वे च सिद्धसाधनमेव, नांशतः सिद्धसाधनम्| तथाचांशतः सिद्धसाधनोद्भावनमयुक्तम् इति, मैवम्; साध्यतावच्छेदकनानात्वेन साध्यतावच्छेदकावच्छिन्नस्यैकस्य साध्यस्य पक्षतावच्छेदकावच्छेदेन सिद्धौ सिद्धसाधनं स्यादेव| नच समूहालम्बनानुमितेरुद्देश्यत्वात् उद्देश्यासिद्धौ कथं सिद्धसाधनमिति वाच्यम्; प्रत्येकानुमितेरुद्देश्यत्वेन समूहालम्बनानुमितेरुद्देश्यत्वाभावात्| नच तथात्वे सम्पूर्णसिद्धसाधनस्यैव सम्भवेन कथमंशतः सिद्धसाधनाभिधानमिति वाच्यम्; साध्यद्वय एकसाध्यस्य सिद्धत्वभिप्रायेण तथाऽभिधानात्|

 अन्ये तु - समूहालम्बनानुमितेरुद्देश्यत्व एव तस्या असत्त्वात्यन्ताभावांशे पक्षतावच्छेदकावच्छेदेन सिद्धं यत् साध्यतावच्छेदकावच्छिन्नं साध्यम् तद्विषयसिद्धसूपत्वेन सिद्धसाधनत्वाभिधानमित्यदोष इत्याहुः। तन्न; समूहालम्बनानुमितेरसत्त्वात्यन्ताभावांशे पक्षतावच्छेदकावच्छेदेन सिद्धं यत् साध्यतावच्छेदकावच्छिन्नं साध्यम् तद्विषयसिद्धिरूपत्वेऽप्युद्देश्यायः समूहालम्बनरूपसाध्यसिद्धेरजातत्वेनांशतः सिद्धसाधनाभि धानासम्भवात्। अन्यथा पक्षतावच्छेदकनानात्वे समूहालम्बनरूपानुमितावुद्देश्यायामप्यंशतः सिद्धसाधनापत्तेः। तत्रापि समूहालम्बनरूपानुमितेः पक्षतावच्छेदकावच्छेदन सिद्धं यत् साध्यतावच्छेदकावच्छिन्नं साध्यम् तद्विषयसिद्धिरूपत्वात्। तस्माद् यत्किञ्चिदेतत्।

 ननु इतरभेदानुमानेऽप्यंशतः सिद्धसाधनं स्यात्, अत आह- पृथिवीतरेति॥ ननु इतरभेदानुमानेऽपि दृष्टान्ते साध्यवैकल्यं स्यादित्यत आह- पृथिवीत्वहेतुरिति॥ साध्यतावच्छेदकावच्छिन्नस्य त्रयोदशान्योन्या भावरूपस्य साध्यस्याप्रसिद्धत्वेन व्यतिरेकनिरूपणाभावात् कथं व्यतिरेकित्वम् ? अत आह- त्रयोदन्शेति॥

 यदि चाभेदे सत्यपीति। नच हेतुसत्त्वे साध्यासत्त्वापादनरूपत्वादप्रयोजकत्वस्याभेदे सत्यपि सामानाधिकरण्यादर्शनादित्यापादनमयुक्तमिति वाच्यम् न विद्यते प्रयोजकं यस्मिन्निति व्युत्पत्त्या हेतुसत्त्वे साध्यासत्त्वमित्येवंरूपस्येवोक्तरूपाप्रयोजकत्वस्यापि सम्भवात्। अत एवोक्तम्- "तस्मिन् सत्यभवतस्तेन विनापि भवतः" इति। ननु इतरभेदानुमानेऽपि समुदितत्रयोदशाभावस्याप्रसिद्धत्वादप्रसिद्धिरित्यत आह -पृथिवीति॥ यद्यप्यत्र परपक्षदूषणाय प्रवृत्तेन दूषणस्यैवोद्भाव्यत्वेन दूषणपरिहारप्रदर्शनमयुक्तम्; तथापि शिष्यवुद्धिशिक्षणाय तत्प्रदर्शनमिति भावः।

 अत्र कश्चित्- सत्त्वात्यन्ताभावासत्त्वात्यन्ताभावरूपधर्मद्वयं साध्यते। नच व्याघात इति वाच्यम्; स हि तदा स्यात्, यदि सत्त्वासत्त्वयोः परस्परविरहरूपत्वं स्यात्, नचैवम्; असत्त्वस्य क्वचिदप्युपाधौ सत्त्वेनाप्रतीयमानत्वस्य विवक्षितत्वात्। एवं च त्रिकालाबाध्यविलक्षणत्वे सति क्वचिदप्युपाधौ सत्त्वेनाप्रतीयमानविलक्षणत्वरूपं साध्यं पर्यवस्यति। एवं च न व्याघातः। नापि साध्यवैकल्यम्; बाध्यत्वरूपासत्त्वव्यतिरेकस्य साध्याप्रवेशात्। यच्च निर्धर्मकस्य ब्रह्मणः सत्त्वराहित्येऽपि सद्रूपत्ववत् प्रपञ्चस्य सद्रूपत्वेनामिथ्यात्वोपपत्त्याऽर्थान्तरमुक्तम्, तन्न। एकेनैव सर्वानुगतेन सत्प्रतीत्युपपत्तौ प्रातिस्विकसत्स्व भावताकल्पने मानाभावात्, अनुगतव्यवहाराभावप्रसङ्गाच्च। सत्प्रतियोगिकासत्प्रतियोगिकं वा साध्यम्। नच- असत्त्वव्यतिरेकस्यासद्भेदस्य च प्रपञ्चे सिद्धत्वेनांशतः सिद्धसाधनमिति- वाच्यम्; गुणादिकम्, गुण्यादिना भिन्नाभिन्नम्, समानाधिकृतत्वात्, इत्यत्रेवोद्देश्यप्रतीत्यसिद्धेर्न सिद्धसाधनम्। यथा तत्रात्यन्तभेदेऽत्यन्ताभादे च सामानाधिकरण्यादर्शनेन मिलितसिद्धिरुद्देश्या, तथा प्रकृतेऽपि सत्त्वाभाववति तुच्छे दृश्यत्वादर्शनेनेहापि सोद्देश्येति समम्। एवं सत्त्वात्यन्ताभाववत्त्वे सत्यसत्त्वात्यन्ताभाववत्त्वमिति पक्षोऽपि साधुः। नच विशिष्टस्य साध्यत्वेऽप्रिसद्धत्वम् ; उक्तरूपासत्त्वव्यतिरेकस्य शुक्तिरूप्यादौ सत्त्वेन प्रसिद्ध्युपपत्तेः। नच निर्धर्मकत्वाद् ब्रह्मणः सत्त्वासत्त्वारूपधर्मद्वयशून्यत्वेन तत्रातिव्याप्तिः; सद्रूपत्वेन ब्रह्मणस्तदभावानधिकरणत्वात्, निर्धर्मकत्वादेवाभावरूपधर्मानधिकरणत्वाच्च इत्याह, तन्न।

 यदुक्तं क्वचिदप्युपाधौ सत्त्वेनाप्रतीयमानत्वमसत्त्वं विवक्षितम्, इति परस्परविरहरूपतया न व्याघात इति, तन्न। एतादृशेऽसत्त्वेऽङ्गीकियमाण एतादृशस्य बौद्धेन प्रपञ्चेऽनङ्गीकारेण बौद्धेन सह विवादो न स्यात्।

 किञ्च यद्युक्तरूपमसत्त्वम्, तर्हि \`असच्चेत्, न प्रतीयेते' ति प्रयोज्य- प्रयोजकभावो न स्यात्; अभेदात्। अपि च ब्रह्मण्यङ्गीकृतसत्त्वविरोधिन एवासत्त्वस्य वक्तव्यत्वेनैतादृशासत्त्वस्यावक्तव्यत्वात्। \`क्वचिदप्युपाधावि' त्यत्रोपाधेः सत्त्वं विवक्षितम् ? न वा ? आद्ये ब्रह्मणोऽपि सद्रूपोपाधौ सत्त्वेनाप्रतीयमानत्वेनासत्त्वापातः, शुक्तिरूप्येऽतिव्याप्तिश्च। द्वितीये यत्किञ्चिदुपाधौ शशविषाणादेरपि शशविषाणमस्तीति वाक्याभासादिना "तद्धैक आहुरसदेवेदमग्र आसीदि" त्यादिश्रुत्या च सत्त्वेन प्रतीतिसद्भावाद् असम्भवः। किञ्च प्रतीत्युपाधिकेऽसत्त्वे वक्तव्ये प्रतीत्युपाधिकमेव सत्त्वेन प्रतीतिरेव सत्त्वमिति वक्तव्यत्वेन प्रपञ्चे सत्त्वाभावसाधने बाधश्च। तस्मात् त्रिकालाबाध्यत्वरूपसत्त्वव्यतिरेक एव वाध्यत्वमसत्त्वम् इति कथं न व्याघातः ? अस्तु वा तदभिमतमसत्त्वम्। तथापि तादृशासत्त्वस्य सत्त्वाभावव्याप्यतया गोत्वाश्वत्वयोरिव विरोधो भवेदेवेति वाचोविग्लापनमात्रमेतत्॥

 यच्च ब्रह्मणीव प्रपञ्चोऽर्थान्तरत्वपरिहारार्थमुक्तम् - \`एकेनैव सर्वत्र सत्प्रतीत्युपपत्तौ प्रातिस्विकसत्स्वभावकल्पने मानाभावः ' इति, तदपि मन्दम्; तथात्वेऽनित्यो घटः, अनित्यः पटः, प्रध्वस्तो घटः प्रध्वस्तः पट इत्यत्राप्येकेनैव प्रध्वंसादिना व्यवहारोपपत्तौ प्रातिस्विकप्रध्वंसकल्पने मानाभाव इति प्रत्येकप्रध्वंसादिसिद्धिर्न स्यात्। तत्र प्रतीत्यन्यथानुपपत्त्या तथा कल्पने प्रकृतेऽपि तथाऽस्तु। अनुगतव्यवहारोऽपि तद्वदेव समाधेयः। किञ्चैवंविधकल्पनाया मिथ्यात्वसिद्ध्युत्तरकालीनत्वेनान्योन्याश्रयः।

 यत्तु अंशे सिद्धसाधनपरिहारार्थमुक्तम्- \`गुणादिकं गुण्यादिना भिन्नाभिन्नमि' त्यत्रेव विशिष्टप्रतीतेरुश्यत्वात् नांशे सिद्धसाधनमिति, तन्न; तत्राभेदे सामानाधिकरण्याभावेन विशिष्टप्रततीतेरुद्देश्यत्वसम्भवात्। प्रकृते च सत्त्वाभाववति तुच्छे दृश्यत्वस्य विद्यमानत्वेन तदुद्देश्यत्वाभावात्। नच तुच्छे दृश्यत्वमेव नेति वाच्यम्; ज्ञानविषयत्वरूपदृश्यत्वस्य तुच्छेऽसत्त्वेऽसद्वैलक्षण्यज्ञानाद्यनुपपत्तेर्मूल एवोक्तत्वेनतुच्छे दृश्यत्वस्यावश्यकत्वात्। दृश्यत्वान्तरस्य हेतूकरणासम्भवस्याग्रेऽभिधास्यमानत्वात्। तस्मादंशतः सिद्धसाधनं दुर्वारम्। एतेन सदसत्प्रतियोगिकभेदद्वयं साध्यत इति परास्तम्; उक्तदूषणगणग्रस्तत्वात्। अत एव सत्त्वात्यन्ताभाववत्त्वे सत्यसत्त्वात्यन्ताभाववत्त्वसाधनमपि साध्वित्युक्तमसाधु;तत्पक्षेऽपि मूलोक्तदूषणापरिहारात्। नच शुक्तिरूप्यादौ साध्यप्रसिद्धेः कथमप्रसिद्धिरिति वाच्यम्; अबाध्यत्वाभावरूपबाध्यत्वस्यैवासत्त्वरूपतया तस्य च शुक्तिरूप्ये सत्त्वेन तदभावरूपसाध्यस्य प्रसिद्ध्यभावात्॥

 यच्च ब्रह्मण्यतिव्याप्तिपरिहारार्थमुक्तम्- सद्रूपत्वेन सत्त्वाभावाधिकरणत्वं नास्तीति, तदपि प्रपञ्चे समानम्; प्रप़ञ्चस्यापि सद्रूपत्वेन सत्त्वाभावानधिकरणत्वादिति। नच प्रपञ्चस्य सद्रूपत्वमसिद्धमेवेति वाच्यम्; तस्य प्रपञ्चमिथ्यात्वसिद्ध्युत्तरकालीनत्वेनान्येन्याश्रयात्।

 यच्च निर्धर्मकत्वादेवाभावारूपधर्माधिकरणत्वं नेत्युक्तम्, तदपि न; निर्धर्मकत्वरूपहेत्वभाव रूपधर्मानधिकरणत्वरूपसाध्यभावाभावाभ्यां व्याघातस्य मूल एवोक्तत्वेनास्य वल्गनमात्रत्वात्। तस्मात् सदसत्त्वानधिकरणत्वरूपमिथ्यात्वपक्षे यद् दुषणमुक्तं मूले तत् साधूक्तम्।
  

\<1-1-8\>  %8.द्वितीयमिथ्यात्वभङ्गः %

 | न द्वितीय इति| प्रतिपन्नोपाधौ त्रैकालिकनिषेधप्रतियोगित्वं मिथ्यात्वमिति पक्षो नेत्यर्थः| त्रैकालिकनिषेधस्येति॥ अत्र कश्चित्- त्रैकालिकनिषेधस्य ब्रह्मरूपत्वात् तात्विकत्वेऽपि नाद्वैतहानिकरत्वम्| नच तात्त्विकाभावप्रतियोगिनः प्रपञ्चस्य तात्त्विकत्वापत्तिरिति वाच्यम्; तात्त्विकाभावप्रतियोगिनि शुक्तुरूप्यादौ तात्त्विकत्वादर्शनात्| नच प्रपञ्चभ्रमार्थमधिष्ठानब्रह्मस्फुरणस्यावश्यकतया ब्रह्माभिन्नप्रपञ्च निषेधस्यापि प्रकाशे प्रप़ञ्चभ्रमासम्भवः| नच इदन्त्वादिना अधिष्ठान प्रकाशेऽपि प्रप़ञ्चनिषेधत्वादिना न प्रकाश इति वाच्यम्| तव मते प्रपञ्चनिषेधत्वादेरपि ब्रह्ममात्रत्वात्| अन्यथा निर्विशेषत्वभङ्गप्रसङ्गादिति वाच्यम्; मन्मते ब्रह्मस्फुरणस्य साक्षिरूपत्वेन साक्षिरूपप्रकाशस्य भ्रमविरोधित्वाभावेन सत्यपि ब्रह्मस्फुरणे प्रप़ञ्चभ्रमसम्भवात्| अविद्यादेरिव प्रपञ्चभ्रमस्यापि वेदान्तजन्यचरमान्तः करणवृत्तिमात्रनिवर्त्यत्वादित्याह, तन्न| प्रपञ्चप्रतियोगिकत्रैकालिकनिषेधस्य ब्रह्मरूपत्वे "नेह नाने "ति ब्रह्म-निषेधयोराधाराधेयभावप्रतीतिर्न स्यात्; आधाराधेयभावस्य भेदसापेक्षत्वात्| नच \`घटाभावे घटाभावः' इतिवदभेदेऽप्याधारधेयभावोपपत्तिरिति वाच्यम्; अभावस्य स्वरूपविशेषाभ्युपगमेन तत्र तथाभावेऽपि ब्रह्मणो निर्विशेषत्वाङ्गीकारेण तदनुपपत्तेः| किञ्च निषेधस्य प्रतियोगिघटितत्वेन सोपाधिकत्वाद् ब्रह्मणो निरुपाधिकत्वाद् विरुद्धधर्माधिकरणत्वेन निषेध-ब्रह्मणोरैक्यासम्भवः| नच प्रतियोगिनो निषेधोपलक्षणतया निषेधस्य ब्रह्मरूपत्वं भविष्यतीति वाच्यम्| एवं हि सार्वज्ञ-सर्वकर्तृत्वादीनामपि सोपाधिकत्वेऽप्युक्तन्यायेन ब्रह्मस्वरूपत्वापत्तौ "यः सर्वज्ञः" इत्यादिवाक्यानामपि सत्य-ज्ञानादिवाक्यवत् तत्त्वावेदकत्वापत्तेटः| अकण्डार्थत्वहानेश्च|

 यच्चोक्तम्- साक्षिरूपप्रकाशस्य भ्रमाविरोधित्वेन सत्यपि ब्रह्मस्फुरणे प्रपञ्चभ्रमः स्यात् इति, तदपि न; साक्षिणः स्वसमानविषयकाज्ञानभ्रमविरोधित्वाभावे ज्ञानत्वमेव न स्यात्। तद्विरोधिन एव ज्ञानत्वात्। साक्षिविषये सुख-दुःखादावज्ञानभ्रमापत्तेश्च। अन्यथाऽन्धकाराविरोधिप्रकाशान्तरस्यापि कल्पनापत्तेः। तस्मात् निषेधस्य न ब्रह्मरूपत्वम् इति तात्त्विकत्वेऽद्वैतहानिः सुस्थैव। व्यावहारिकत्व इति। अस्मिन् पक्षेऽर्थान्तरत्व- श्रुतेरतत्त्वावेदकत्व-प्रतियोगिपारमार्थिकत्वरूपाणि त्रीणि दूषणानि दत्तानि।

 अत्र कश्चित्-निषेधस्य बाध्यत्वेऽपि यत् प्रतियोगिपारमार्थिकसत्त्वोपपत्त्याऽर्थान्तरत्वमुक्तम्, तत् तदा स्यात्, यदि निषेधबाध्यत्वं प्रतियोगिपारमार्थिकसत्त्वाविरोधित्वे तन्‌त्रं स्यात्, नैवम्। स्वाप्नार्थस्य स्वाप्ननिषेधेन बाध्य बाधदर्शनात्। किन्तु निषेध्यापेक्षया न्यूनसत्ताकत्वम्। प्रकृते च तुल्यसत्ताकत्वात् कथं न विरोधः ?

 यच्च- निषेधस्य निषेधे प्रतियोगिनस्सत्त्वापत्तिरिति, तदपि न। तत्र हि निषेधनिषेधे प्रतियोगिसत्त्वमायाति, यत्र निषेधस्य निषेधबुद्ध्या प्रतियोगिसत्त्वं व्यवस्थाप्यते, न निषेधमात्रं निषिध्यते। यथा रजते \`नेदं रजमति' ति ज्ञानानन्तरम् \`इदं नारजतमि' ति ज्ञानेन रजतं व्यवस्थाप्यते। यत्र तु प्रतियोगिनिषेधयोरुभयोरपि निषेधः, तत्र न प्रतियोगिसत्त्वम्; यथा ध्वंससमये प्रागभावप्रतियोगिनोरुभयोर्निषेधे। तथाच प्रकृतेऽपि निषेधबाधकेन प्रतियोगिनः प्रपञ्चस्य तन्निषेधस्य च बाधनाद् न निषेधस्य बाध्यत्वेऽपि प्रपञ्चस्य तात्त्विकत्वम्; उभयोर्निषेध्यतावच्छेदकस्य दृश्यत्वादेस्तुल्यत्वात् इति। यच्च- अतत्त्वावेदकत्वमुक्तं श्रुतेः, तन्न। ब्रह्मभिन्नप्रपञ्चनिषेधादिकमतात्विकमतात्त्विकत्वेन बोधयन्त्याः श्रुतेरप्रामाण्यासम्भवात्- इत्याह, तन्न। यदुक्तम्- निषेधस्य बाध्यत्वं प्रतियोगिपारमार्थिकसत्त्वाविरोधित्वे न तन्त्रमिति,तन्न; लाघवेन निषेधबाध्यत्वस्यैव तत्र तन्त्रत्वात्। नच स्वाप्नार्थनिषेधेऽपि स्वाप्नार्थस्य सत्त्वापत्तिरिति वाच्यम्; यत्र स्वाप्नार्थो निषिध्यते, तत्र निषेधस्य बाध्यत्वासम्मतेः। स्वाप्नार्थानां जाग्रदर्थतुल्यसत्ताकत्वाभ्युपगमात्। नचैवम् शुक्तिरूप्यादेरपि सत्त्वपत्तिरिति वाच्यम्; तत्रापि निषेधबाध्यत्वासम्मतेः। अस्तु वाऽप्रातिभासिकप्रतियोगिकनिषेधबाध्यत्वं प्रतियोगिपारमार्थिकसत्त्वाविरोधित्वे तन्त्रम्। एवं सति न कोऽपि दोषः। स्वाप्नार्थनिषेधस्य प्रातिभासिकप्रतियोगिकत्वाभावात्।

 यच्चोक्तम्- प्रतियोग्यपेक्षया यूनसत्ताकत्वं तन्त्रमिति, तदपि न। प्रपञ्चसत्यत्ववादिनं प्रति तस्यापि सत्यत्वेनार्थान्तरस्य दुर्वारत्वात्। तस्मादर्थान्तरं दुर्वारम्।

 यच्च- श्रुतेरतत्त्वादेवकत्वपरिहारायातात्त्विकमतात्त्विकत्वेन बोधयन्त्याः श्रुतेर्नाप्रामाण्यमित्युक्तम्, तदपि मन्दम्। श्रुत्या निषेधमात्रस्यैव बोधनेनातात्त्विकत्वांश औदासीन्यात्। अन्यथा कर्मादिस्वरूपप्रतिपादकस्य सगुणत्वप्रतिपादकस्य च वेदस्यातत्त्ववेदकत्वापत्तेः, तत्रापि तात्त्विकत्वाद्यनुल्लेखात्। यदि कर्मादिकं सत्त्वेन प्रतिपादयतीति ब्रूषे, तर्हि निषेधमपि तथेति तुल्यम्। अध्याहारेण तथा प्रतिपादकत्वं च श्रुत्यर्थमनध्याहारेण कुर्वान्तो निराकरिष्यामः। तस्मात् निषेधस्य व्यावहारिकत्वेऽतत्त्वावेदकत्वेन श्रुतेरप्रामाण्यं दुर्वारम्।

 यच्च- निषेधस्य निषेधे प्रतियोगिनः सत्त्वापत्तिपरिहारार्थमुक्तम्,- प्रकृते उभयोरपि निषेधादिति, तदपि न। उभयनिषेधस्य व्याहतत्वेन कर्तुमशक्यत्वात्। नच ध्वंससमये प्रतियोगि-प्रागभावनिषेधवदुपपत्तिरिति वाच्यम्। एकविरोधिविशेषसमयेऽपरविरोधिविशेषद्वयनिषेधेऽपि समान्यत एकसमये प्रतियोग्यत्यन्ताभावनिषेधा दर्शनात्। नच निषेध्यतावच्छेदकस्य दृश्यत्वस्योभयत्र सत्त्वेनोभयनिषेधोपपत्तिरिति वाच्यम्। दृश्यत्वस्य ब्रह्मासतोरपि सत्त्वेन निषेध्यतानवच्छेदकत्वात्। नच ब्रह्मासतोर्दृश्यत्वमेव नेति वाच्यम्। दृश्यत्वभङ्गे तस्योपपादयिष्यमाणत्वात्। एवं च यथा \`घटात्यन्ताभावो नास्ती' त्यत्यन्ताभावनिषेधे घटात्यन्ता भावविरोधिसत्त्वबुद्धिः, एवं \`प्रप़ञ्चात्यन्ताभावो ने' त्यत्यन्ताभावनिषेधे प्रतियोगिसत्त्वापत्तिर्दुर्वारैव इति निषेधस्य व्यावहारिकत्वे मूलोक्तदूषणत्रयं सुस्थम्, इति न काऽप्यनुपपत्तिरिति।

 नाद्यः॥ श्रुत्यादिसिद्धोत्पत्त्यादिकस्येति॥ अत्र प्राचीनं विशेषणद्वयं \`वियदादेरि' त्यस्यैव। उत्तरद्वयं परमातानुसारेण वियदादेः शुक्तिरूप्यादेश्चेत्युभयोरपि। अत्र स्वरूपेण त्रैकालिकनिषेधे श्रुत्यादिसिद्धोत्पत्त्यादि कत्वमर्थक्रियाकारित्वमविद्योपादानकत्वं तत्त्वज्ञाननाश्यत्वं च न स्यात्; स्वरूपेण निषिद्धस्य शशश्रृङ्गादेस्तद दर्शनादित्यभिप्रेतम्। ननु प्रतिपन्नोपाधौ त्रैकालिकनिषेधे कथमत्यन्तासत्त्वम्? सार्वत्रिकत्रैकालिक निषेधप्रतियोगित्वस्य तत्त्वादित्यत आह- प्रतिपन्नोपाधाविति॥ तथाच स्वरूपेण निषेधपक्ष उत्पत्त्याद्ययोगाचार्यवचनविरोधात्यन्तासत्त्वमिति दूषणत्रयं दत्तम्।

 अत्र कश्चित्- स्वरूपेणैव त्रैकालिकनिषेधप्रतियोगित्वं मिथ्यात्वम्। "नेह नाने"ति श्रुत्या \`रूप्यं ने' ति प्रतीत्या च स्वरूपेणैव निषेधात्। नच - तत्र लौकिकपारमार्थिकमेव रजतं स्वरूपेण निषिद्ध्यत इति वाच्यम्। भ्रम-बाधयोर्वैयधिकरण्यापत्तेः, अप्रसक्तप्रतिषेधापत्तेश्च। नच तर्हि उत्पत्त्याद्यसम्भव इति वाच्यम्; न ह्यनिषिद्ध्यमानत्वमुत्पत्त्यादिमत्त्वे प्रयोजकम्। तथासत्याकाशादेरपि अनिषिद्ध्यमानत्वेन उत्पत्त्यादिप्रसङ्गात्, किन्तु वस्तुस्वभावविशेषः, स च कल्पितः प्रपञ्चेऽस्ति, इति न काऽप्यनुपपत्तिः। नच आचार्यवचनविरोधि इति वाच्यम्। आचार्यवचनस्य लौकिकपारमार्थिकरजततादात्म्येन प्रतीतं प्रातिभासिकमेव रजतं प्रतियोगीत्यर्थः। तच्च स्वरूपेण पारमार्थिकत्वेन वेत्यनास्थायां वाशब्दः। एतावदुक्तिश्च पुरोवर्तितादात्म्येनैव रजतं प्रतीयत इति मतनिरासार्थम्, लौकिकपारमार्थिकरजततादात्म्येनापि प्रतीयत इति प्रतिपादनार्थं च। एवं च नाचार्यवचनविरोधिः। नाप्यत्यन्तासत्त्वम्। मया स्वरूपेण त्रैकालिकनिषेधप्रतियोगित्वं यद्यप्यसत्प्रपञ्चसाधारणमङ्गीकृतं, तथापि क्वचिदुपाधौ सत्त्वेनाप्रतीय मानत्वमसत्त्वमित्यङ्गीकृतत्वेन प्रपञ्चे तदभावेनात्यन्तासत्त्वाभावादित्याह तन्न।

 यदुक्तम्- स्वरूपेण त्रैकालिकनिषेधेऽप्युत्पत्त्यादिसम्भव इति, तन्न। सर्वथा स्वरूपेण निषेधस्योत्पत्त्यादिविरुद्धत्वात्। उत्पत्तिमत्त्वे हि सस्वरूपताऽङ्गीकारणीया। अथ च स्वरूपेण निषेध इति कथं न व्याहतिः। नच अनिषिध्यमानत्वमुत्पत्तिमत्त्वे न तन्त्रमिति वाच्यम्। न वयमनिषिद्ध्यमानत्वमुत्पत्तिमत्त्वे तन्त्रमिति ब्रूमः, किन्तु स्वरूपेण निषेधस्य उत्पत्तिविरोधम्। नच काल्पनिकं स्वरूपमस्ति, पारमार्थिकमेव नास्तीति ब्रूम इति वाच्यम्; तथा निषेधे स्वरूपेण निषेध इति पक्षभङ्गप्रसङ्गात्। स्वरूपेण निषेधेऽपि चेद् उत्पत्त्यादिमत्त्वम्, तर्ह्यसतोऽप्युत्पत्त्यादिप्रसङ्गः। नच असतः कल्पितस्वरूपविशेषे नास्ति, अस्य तु सोऽस्तीति वाच्यम्। तथात्वे सर्वथा स्वरूपेण निषेध इति पक्षहानेः। सर्वथा स्वरूपनिषधेऽपि प्रपञ्चे स्वरूपकल्पनाङ्गीकारेऽसत्यपि तत्कल्पनाऽङ्गीकरणीया। अपरोक्षप्रतीत्यनुपपत्तिवत् परोक्षप्रतीत्यनुपपत्तेरपि वक्तुं शक्यत्वात्। एतेनैव - स्वरूपे विशेषः उत्पत्त्यादिमत्त्वे तन्त्रम्। स च कल्पितः प्रपञ्चेऽस्तीति निरस्तम्। कल्पितस्वरूपविशेषाङ्गीकारे तेन निषेधायोगादित्युक्तत्वात्। तस्मात् स्वरूपेण त्रैकालिकनिषेधे उत्पत्त्याद्ययोग इति साधूक्तम्।

 यच्चाचार्यवचनविरोधपरिहारार्थमाचार्यवचनाभिप्रायकल्पनम्, तदप्यसत्। अस्पष्टस्य ह्यभिप्रायो वर्णनीयः। स्पष्टं हि भवदाचार्या बहुषु स्थलेषु वदन्ति- \`आभासप्रसक्तचाऽनाभासो निषिध्यते' इति, \`लौकिकपारमार्थिकत्वरूपेण निषिध्यते' इति। \`प्रतीतं रजतं पारमार्थिकत्वेन निषिद्ध्यते' इति च। तथाचाभिप्रायवर्णनस्य, शिष्यवञ्चनामात्रत्वादुपेक्षणीयतैव युक्तेति।

 यच्च- अत्यन्तासत्त्वपरिहारार्थमुक्तम्- "क्वचिदप्युपाधौ सत्त्वेनाप्रतीयमानत्वमत्यन्तासत्त्वमिति" तदयुक्तम्। अत्रोपाधेः सत्त्वं विवक्षितम्, न वा ? नाद्यः। ब्रह्मणि शुक्तिरूप्य आरोपितदपारमार्थिकत्वे चातिव्याप्तेः। न द्वितीयः; असत्यव्याप्तेः। तस्यापि क्वचिदप्युपाधौ शब्दाभासादिना सत्त्वेन प्रतीयमानत्वात्। अत्र बहूनि दूषणानि मूल एवोक्तानीति दिक्। तस्मात् स्वरूपेण निषेध उत्पत्त्याद्यसम्भवादिति दूषणत्रयस्य मूलोक्तता साध्वीति।

 निरुपाख्यत्वं किं पदजन्यज्ञानाविषयत्वम् ? सर्वथाऽप्रतीयमानत्वं वा ? आद्य आह- निरुपाख्यपदेनेति। द्वितीय आह- असतोऽप्रतीताविति॥ निरुपाख्यत्वपक्षदूषणसमुच्चये चशब्दः। जगतीति॥ न हि बौद्धो जगतः सत्त्वेन प्रतीतिं नाङ्गीकरोति। तथात्वे प्रतीत्यपलापिनः कथाधिकाराभावप्रसङ्गात्। नच उपाधेः सत्त्वं विवक्षितम्, बौद्धेन सदधिष्ठानकभ्रमानङ्गीकारादिति वाच्यम्। तथात्वे ब्रह्मणोऽपि सद्रूपोपाधौ सत्त्वेनाप्रतीयमानत्वेनातिव्याप्तेः। त्वयेति॥ प्रयोज्यप्रयोजकभावस्य भेदघटितत्वादिति भावः। अन्यथेत्यस्यैव विवरणम्- अप्रतीत्यनुपाधिकेति॥ उक्तासत्त्वलक्षणस्याव्याप्तिमप्याह
-येनेति॥ ननु सत्त्वेन प्रतीयमानस्य शशश्रृङ्गस्य प्रातिभासिकत्वेनासतः सत्त्वेन प्रतीतिर्नास्तीत्यत आह- त्वन्मतेऽपि हीति॥ श्रुत्याऽप्यसतः सत्त्वेन प्रतीतिरस्तीत्याह-तद्धैक इति॥ अन्योन्याश्रयादिति ॥ असद्वैलक्षण्य स्यानिर्वाच्यलक्षणे प्रवेशादिति भावः॥ ननु प्रतिपन्नोपाधौ त्रैकालिकनिषेधप्रतियोगित्वरूप प्रकृतानिर्वाच्यलक्षणेऽसत्त्वप्रवेशाभावात् नान्योन्याश्रय इत्यत आह- लाघवेनेति॥ असम्भवमप्याह-अनिर्वाच्येति॥ अर्थक्रियासामर्थ्याभावेति॥ अत्र सामान्यतोऽर्थक्रियासामर्थ्याभावो वाऽभिप्रेतः ? तत्तदुचितार्थक्रियासामर्थ्यविशेषाभावो वा ? नाद्य इत्याह- शुक्तिरूप्यादाविति॥ नान्त्य इत्याह- शुद्धब्रह्मणीति॥ आद्येऽपि ब्रह्मण्यतिव्याप्तिर्द्रष्टव्या। अन्यथेति॥ यद्यत्यन्ताभावः स्वाधिकरणे प्रतियोगिस्वरूपसत्त्वाविरोधीत्यर्थः। नच अतन्तुषु पटस्वरूपाप्रतीत्या तत्र व्यावहारिकपटस्वरूपास्वीकारः तन्तुषु तु पटस्वरूपप्रतीत्या व्यावहारिकपटस्वीकार इति वाच्यम्। अतन्तुष्वारोपितपटेषु व्यावहारिकपटस्वरूपापादनात्। किञ्चात्यन्ताभावस्य स्वप्रतियोगिसमानदेशत्वस्य विरुद्धस्य यदि स्वीकारः, तर्हि प्रागभावसमानकालीनत्वस्यापि विरुद्धस्य स्वकीरप्रसङ्गः इत्याह- प्रागभावादिसमानकालीनत्वेनेति॥ असम्भवमाह-तुच्छ इति॥ उपसंहरति-तस्मादिति॥

 अत्यन्तासच्छब्दार्थे विचार्यमाणे तादृशमेवासत्त्वं लभ्यत इत्याह- तत्र तदानीमिति॥ जगदसतोर्वैलक्षण्यान्तरमाशङ्क्य निषेधति- नच मिथ्याभूतस्येति॥ स्वरूपेणैव निषेध इति पक्ष इति॥ इति वा वैषम्यं न वक्तुं शक्यमित्यन्वयः। । विरुद्धत्वादिति॥ त्रैकालिकनिषेधप्रतियोगित्वरूपासत्त्वेन तदभावसाधनं विरुद्धमित्यर्थः। नच अन्यदेवासत्त्वमिति वाच्यम्। इतोऽतिरिक्तस्यासत्त्वनिर्वचनस्य निराकृतत्वादिति भावः। किञ्चासति कस्यापि धर्मस्याभावात् त्रैकालिकनिषेधप्रतियोगित्वरूपधर्मासम्भव इति भावः ? अथवा धर्म्यसत्त्वे धर्मस्याप्यसत्त्वमित्याशयः ? आद्य आह- असतोऽसत्त्ववदित्यादि॥ अन्यथा हेतु- साध्ययोरभावे बाधासिद्ध्यापातादिति भावः। द्वितीय आह- प्रागभावादिदशायामिति॥ ननु घटादेः कालान्तरे सत्त्वात् प्रागभावप्रतियोगित्वरूपधर्माधिकरणत्वं भविष्यतीत्यत आह- कालान्तर इति॥ ननु केषाञ्चिद् धर्माणां धर्मिसत्त्वापेक्षत्वं केषाञ्चित् नेत्यत्र किं नियामकम् ? अत आह - शिष्टमिति॥

 उक्तदूषणं मकरन्दकारमतेऽप्यतिदिशति -एतेनेति॥ अत्राप्रसक्तिर्ज्ञानसामान्याभावो वाऽभिप्रेतः ? आरोपरूपज्ञानाभावो वा ? नाद्य इत्याह- असत इति॥तस्येति॥ असद्वैलक्षण्यादेरित्यर्थः। आद्य- द्वितीययोः प्रतियोगिज्ञानत्वेन तृतीय- चतुर्थयोरधिकरणत्वेनचासद्भानस्यापेक्षितत्वादिति भावः। द्वितीयेऽप्येतदेवोत्तरम्। असद्वैलक्षण्यज्ञानस्य श्रौतनिषेधस्यारोपमूलकत्वादिति भावः॥

 \`असद्वैलक्षण्यादिसिद्धिर्न स्यादि' त्यत्र समाधिं शङ्कते- नन्विति॥ प्रसक्तौ शब्दाभासादिन बुद्धिपूर्वकारोपेण वेति हेतुद्वयम्। तथाच प्रसक्तस्यैव निषेध इति शेषः। अथवा- प्रसक्तस्यैव प्रत्यक्षेण निषेध इत्यन्वयः। नच प्रतियोगिज्ञानाभावात् कथमप्रसक्तस्य प्रत्यक्षेण निषेधः ? इति वाच्यम्; शब्दाभासजन्यानुभवजन्यसंस्कारमूलकप्रतियोगिस्मृत्यादिसम्भवात्। तर्हि शब्देनाप्यप्रसक्तनिषेधः स्यादिति- चेत्, न । शब्दस्य परार्थत्वेन परप्रसक्तस्यैव निषेद्धव्यत्वेनाप्रसक्तनिषेधायोगादित्यर्थः॥ साम्यमेवोपपादयति- शशश्रृङ्गमिति॥ अनिर्वाच्यान्यस्येति॥ आभासान्यस्येत्यर्थः। तथाचानाभास व्यावहारिकशशश्रृङ्गाभावाद् अनाभासासत एव शशश्रृङ्गस्य निषेध इति भावः। यद्याभासप्रतीत्याऽनाभासनिषेधो न स्यात्, तदा दोषमाह- जगदादाविति॥ नैयायिकमतेन शङ्कते- ननु सदेति। प्रतिबन्द्या समाधत्ते- तर्हीति॥ ननु आत्मनः प्रतिपन्नोपाध्यभावात् कथं मिथ्यात्वापादनमित्यत आह-तस्यापीति॥ वैषम्यं शङ्कते-अथेति॥ वैषम्यं परिहरति- तर्हीति॥ अन्यथेति॥ यदि देश-कालयोरपि स्वदेश-कालवृत्तित्वं न स्यादित्यर्थः। प्रातिभासिकत्वमिति॥ शुक्तिरजततुल्यत्वादिति भावः। अत्यन्तासत्त्वदूषणमुपपाद्योपसंहरति - तस्मादिति॥ उक्तरूपमेवात्यन्तासत्त्वमित्यत्राचार्यसम्मतिमाह- तदुक्तमिति॥ \`तत् नासीत् नास्ति न भविष्यती' ति ज्ञानमेयता यदि बाध इत्यन्वयः।

 द्वितीये द्वितीयपक्षं निषेधति-नापीति॥ अत्र पारमार्थिकत्वमव्यावहारिकत्वं वा विवक्षितम् ? अबाध्यत्वं वा ? नाद्यः। तादृशपारमार्थिकत्वेन त्रैकालिकनिषेधस्य मयाऽप्यङ्गीकृतत्वेन सिद्धसाधनात्। न द्वितीय इत्याह- अबाध्यत्वरूपेति॥ अन्यथेति॥ यदि स्वरूपेणैव निषेध्यत्वेन प्रतीतस्य पारमार्थिकत्वेन निषेध उच्यत इत्यर्थः। नच शशश्रृङ्गादेः स्वरूपेण निषेधे बाधकाभावात् तत्र तथोच्यते, प्रकृते तु स्वरूपेण निषेधेऽर्थक्रियाकारित्वाद्यनुपपत्तिरूपबाधकसद्भावात् पारमार्थिकत्वेन निषेधप्रतियोगित्वमिति वाच्यम्। शशश्रृङ्गादावपि परोक्षप्रती विषयत्वाद्यनुपपत्तिरूपबादकस्य वक्तुं शक्यत्वात्। अन्यथा स्वरूपेण प्रतिषिद्धस्येव पारमार्थिकत्वेन प्रतिषिद्धस्य शुक्तिरूप्यादेरप्यर्थक्रियाकारित्वादर्शनेन प्रप़ञ्चस्य पारमार्थिकत्वेन प्रतिषेधे तदनुपपत्तिप्रसङ्गेनासत्त्वादिना प्रतिषेधकल्पनापत्तेः।

 किञ्च पारमार्थिकत्वाकारेण निषेध इत्यस्य पारमार्थिकत्वस्य त्रैकालिकनिषेध इति पर्यवसितोऽर्थः। तत्र पारमार्थिकत्वस्यापि किं स्वरूपेण वा निषेदो विवक्षितः ? पारमार्थिकत्वाकारेण वा ? नाद्य इत्याह- रूप्यवदिति। नान्त्य इत्याह- पारमार्थिकत्वस्येति॥ ब्रह्मण्यतिव्याप्तिमप्याह- सुखाद्यनुभवरूपस्येति॥ नच - निर्धर्मकत्वात् निषेधप्रतियोगित्वरूपधर्मोऽपि नास्तीति कथमतिव्याप्तिरिति वाच्यम्। निर्धर्मकत्वरूपहेतु-प्रतियोगित्वाभावरूपसाध्याभावाभावाभ्यां व्याघातस्योक्तत्वात्। नच अभावरूपधर्माभ्युपगमात् न दोष इति वाच्यम्, प्रतियोगित्वस्याभावविरहरूपत्वस्याभावात्मकत्वात्। प्रतिपन्नोपाधिशब्देनेति॥ बाध्यं यत् स्वम् तदधिष्ठानत्वविवक्षायामित्यर्थः। शेषेति॥ बाध्यत्वमात्रस्य मिथ्यात्वलक्षणत्वसम्भवादिति भावः। अर्थान्तरतामप्याह -ब्रह्मण इति॥ ननु ब्रह्मणि पारमार्थिकत्वमेवास्तीत्यत आह- न हीति॥ ननु पारमार्थिकत्वस्य ब्रह्मरूपत्वात् नाद्वैतहानिरित्यत आह- नचेति॥ तर्हि सत्यत्वाविशेषे ब्रह्म-जगतोः को विशेष इत्यत आह-एवं चेति॥          

उक्तमर्थं कारिकया सङ्गृह्णाति- तथाचेति॥  

\<1-1-9\>  %9.तृतीयामिथ्यात्वभङ्गः%

 तृतीयपक्षं निराकरोति - नापीति॥ अतीतेति॥ अत्र कश्चित्- ज्ञानत्वप्रयुक्तावस्थितिसामान्यविरहप्रतियोगित्वं हि ज्ञाननिवर्त्यत्वम्। अवस्थितिश्च द्वेधा- स्वरूपेण, कारणात्मना च; सत्कार्यवादाभ्युपगमात्। तथाच मुद्गरपातेन घटस्य स्वरूपेणावस्थितिविरहेऽपि कारणात्मनाऽवस्थितिविरहाभावाद् ब्रह्मज्ञानप्रयुक्त एव सः इति नातीतघटादावव्याप्तिः- इत्याह, तन्न। एतावता कारणात्मनाऽवस्थितिविशेषविरहस्य ज्ञानत्वप्रयोज्यत्वेऽपि कार्यात्मना अवस्थितिविशेषविरहस्य ज्ञानत्वप्रयोज्यत्वाभावे नावस्थितिसामान्यविरहस्य ज्ञानत्वप्रयोज्यत्वाभावेन घटादाव्याप्तितादवस्थ्यात्। किं चात्र विरहशब्देन न प्रागभावात्यन्ताभावौ विवक्षितौ। प्रागभावस्यानादित्वेन प्रतियोग्युत्पादकनाश्यत्वेनचात्यान्ताभावस्य चानादिनित्यत्वेन तयोः ज्ञानत्वप्रयोज्यत्वाभावात्। नापि ध्वंसः। तस्यावस्थितिसामान्यविरहत्वासम्भवात्। सम्भवे वा ज्ञानत्वप्रयोज्यावस्थितिध्वंसप्रतियोगित्वमित्युक्तं भवति। तथाच शुक्तिरूप्येऽव्याप्तिः। अज्ञानभ्रमादौ चातिव्याप्तिः। न हि शुक्तिरूप्यं तत्त्वज्ञानेन नष्टमिति कस्यचिदनुभवः। अस्ति चाज्ञानं भ्रमश्च तत्त्वज्ञानेन नष्ट इत्यनुभवः। किं च शुक्तिरूप्यस्य अवस्थित्यभावेन तद्विरहस्य ज्ञानत्वप्रयोज्यता न सम्भवति। नचापरोक्षप्रतीत्यन्यथाऽनुपपत्त्या शुक्तिरूप्यादेरवस्थिति सामान्यमङ्गीकरणीयमिति वाच्यम्। शशविषाणादेरपि परोक्षप्रतीतिविषयत्वान्यथानुपपत्तेर्वक्तुं शक्यत्वेन तत्रातिव्याप्तेः। किं च ज्ञानत्वस्य भ्रमादिसाधारणत्वेन निवृत्तिप्रयोजकता न सम्भवति। अन्यथा वस्तुत्वस्यापि तत्प्रयोजकतापत्तेः। तथाचासम्भवीदं लक्षणम्।

 ज्ञानत्वव्याप्यधर्मेणेति॥ नच स्मृतित्वस्य संस्कारनिवर्तकतावच्छेदकत्वमसिद्धम्। स्मृत्या संस्कारदार्ढ्यस्यैव जायमानत्वादिति वाच्यम्। स्मृतेः संस्कारनाशकत्वाभावे नाशकान्तराभावेन संस्कारनाशानापत्तेः। संस्कारदार्ढ्यस्य समानविषयकसंस्कारान्तरेणाप्युपपत्तेः। विपरीतोत्तरज्ञाननिवर्त्ये पूर्वविपरीतज्ञानेऽतिव्याप्तेश्च।  
 एतेन- वस्तुतस्तु साक्षात्कारत्वेन ज्ञाननिवर्त्यत्वं विवक्षितमिति-निरस्तम्; साक्षात्कारत्वस्य भ्रमादिसाधारणत्वेन निवर्तकतानवच्छेदकत्वात्। \`साक्षात्कारेण शुक्तिरूप्यं नष्टमि'त्यननुभवेना \`ज्ञानभ्रमौ नष्टावि' त्यनुभवेनाव्या प्त्यतिव्याप्त्यापत्तेश्च। भ्रमोत्तरेति॥ नच भ्रमपूर्वप्रमानिवर्त्येऽव्याप्तिरिति वाच्यम्।भ्रमसामानाधिकरणविपरीतप्रमानिवर्त्यत्वस्य विवक्षितत्वात्। लाघवेनेति॥ नच अज्ञानोपादानकत्वमेव विवक्षितमिति वाच्यम्; अज्ञान एवाव्याप्तेः। तस्याप्यज्ञानान्तरोपादानकत्वेऽनवस्था, स्वोपादानकत्वे त्वात्माश्रयः। उक्तमर्थं कारिकया सङ्गृह्णाति -तथाचेति॥    

\<1-1-10\> %10.चतुर्थमिथ्यात्वभङ्गः %

 चतुर्थपक्षं द्वितीयपक्षदूषणातिदेशेन दूषयति- एतेनेति॥ असत्यतिव्याप्तिश्च॥ नच स्वात्यन्ताभावाधिकरण एव सत्त्वेन प्रतीयमानत्वं विवक्षितमिति वाच्यम्। \`सशविषाणमस्ती'ति शब्दादिना "तद्धैक आहुरि"त्यादिना चासतोऽपि सत्त्वेन प्रतीतिसम्भवात्। नच "सदेव सोम्येदमग्र आसीदि" त्यस्यार्थस्याभाव एव नञा प्रतिपाद्यते, अतो नासतः सत्त्वेन प्रतीतिरिति वाच्यम्। मुख्यार्थपरत्वे बाधकाभावात्।  

\<1-1-11\> %11.पञ्चममिथ्यात्वभङ्गः %

 पञ्चमेऽपीति॥ अत्र कश्चित् -सत्त्वं प्रमाणसिद्धत्वम्। तथाच प्रमाणासिद्धभिन्नत्वं मिथ्यात्वम्। नच निर्धर्मकत्वेन ब्रह्मण्यसति चातिव्याप्तिरिति वाच्यम्; सत्त्वप्रकारकप्रतीतिविषयत्वे सतीति विशेषणस्य दत्तत्वात्। तयोश्च सत्त्वप्रकारकप्रतीतिविषयत्वाभावात् - इत्याह, तन्न। ब्रह्मण्यसति चातिव्याप्तेः। तयोरपि "तत् सत्यम्" "तद्धैक आहुरि" त्यादिना सत्त्वप्रकारकप्रतीतिविषयत्वात्। नच प्रतीतिपदं प्रमापरमिति वाच्यम्; व्याहतत्वेन साधयितुमशक्यत्वात्। शुक्तुरूप्यादावव्याप्तेश्चेत्यलमतिप्रसङ्गेन।

 एतेन- नृसिह्माश्रमेणोक्तं \`स्वानधिकरणानधिकरणात्यन्ताभावप्रतियोगित्वं मिथ्यात्वमि' ति तल्लक्षणम्। अस्यार्थः - स्वस्य मिथ्यात्वधर्मिणः शुक्तिरजतस्य यदनधिकरणं घटादि, तदधिकरणं न भवति यस्यात्यन्ताभावस्य, तत्प्रतियोगित्वमिति। शुक्तिरूप्यादेर्घटादिनिष्ठाभावादन्य एव \`नेदं रजतमि' ति प्रतीयमानोऽभावः। स च तदधिकरणं ब्रह्मेत्युक्तमिति नासम्भवः। प्रमाणं त्वत्र स्वसमानाधिकरणा त्यन्ताभावप्रतियोगि शुक्तिरजतम्, स्वानधिकरणमात्रावृत्त्यत्यन्ताभावप्रतियोगि, दृश्यत्वात्; संयोगवत्। स्वाधिकरणवृत्त्यत्यन्ताभावप्रतियोगित्वेनार्थान्तरत्ववारणाय पक्षविशेषणम्। एतत् साध्यं त्वत्यन्ताभावस्य रजताधिकरणकत्वेन, अवृत्तित्वेन वा सिद्ध्यति। तत्र च पक्षविशेषणमहिम्ना प्रथमस्य पक्षे बाधादवृत्त्यत्यन्ताभावप्रतियोगित्वमेव सिद्ध्यति, इत्युक्तमिथ्यात्वसिद्धिः। नच घटादौ व्यभिचारः; तस्य पक्षसमत्वादिति
-निरस्तम्; अत्राप्यत्यन्ताभावस्य पारमार्थिकत्वादिदूषणग्रासात्। नच अत्यन्ताभावस्य ब्रह्मरूपत्वात् पारमार्थिकत्वेन नाद्वैतहानिरिति वाच्यम्; सोपाधिक- निरुपाधिकयोरैक्यासम्भवस्योक्तत्वात्। किञ्च- \`अत्र रजतं ने' ति प्रतीत्या "नेह नाने"ति श्रुत्या च प्रतीयमानात्यन्ताभावस्य ब्रह्माधिकरणत्वेन प्रतीत्याऽऽधाराधेययोश्च भेदस्याऽवश्यकत्वेन तयोरभेदानुपपत्तिः। अपि चाभावद्वैविध्यकल्पने प्रमाणाभावात् शुक्तिरूप्यादावव्याप्तिः; तदत्यन्ताभावस्य पारमार्थिकत्वायोगात्। नच
-तत्रापि ब्रह्मैवाधिष्ठानम्; \`इदमि' ति शुक्तेरधिष्ठानत्वेन प्रतीतेः। एकेनैवाभावेन प्रतीति- व्यवहारोपपत्तेश्चानुमानमर्थान्तरताग्रस्तम्। अवृत्त्यत्यन्ताभावप्रतियोगित्वस्याऽकाशात्यन्ताभावादाविव सत्त्वेऽप्युपपत्तेः। नच अभावैकस्वभावोऽभावो विवक्षित इति वाच्यम्; ब्रह्मस्वरूपात्यन्ताभावस्याभावैकस्वभावत्वासिद्धेः। किञ्च ब्रह्मणि दृश्यत्वस्याग्र उपपादिष्यमाणत्वेन तत्र व्यभिचाराद् विपक्षे बाधकाभावेनाप्रयोजकत्वम्। नच अपरोक्षतया प्रतीयमानस्य रजतस्य तत्र सत्त्वे त्रैकालिकाभावप्रमानुपपत्तिरिति वाच्यम्। असत्त्वेनाप्युपपत्तेः। नचासत्त्वेऽपरोक्षप्रतीतिविषयत्वानुपपत्तिः। परोक्षप्रतीतिविषयत्ववदपरोक्षप्रतीतिविषयत्वस्याप्युपपत्तेः। नचेन्द्रियसंनिकर्षाभावे कथमपरोक्षप्रतीतिविषयत्वमिति वाच्यम्। प्रातिभासिकवद् दोषवशेनासन्निकृष्टस्यापि प्रत्यक्षविषयत्वोपपत्तेरिति दिक्।   
   

\<1-1-12\> %12. अथ सामान्यतो मिथ्यात्वभङ्गः%

 विशेषतो मिथ्यात्वं खण्डयित्वा समान्यतोऽपि खण्डयति- अस्तु वेति॥ ननु मिथ्यात्वस्य ब्रह्मस्वरूपत्वात् नाद्वैतहानिकारत्वमित्यत आह- न हीति॥ विरुद्धधर्माधिकरणयोरैक्यासम्भवादिति भावः। ननु निरुपाधिकं भ्रमकालनिश्चितं निरुक्तातिरिक्तमेव मिथ्यात्वं ब्रह्मस्वरूपं साध्यते अतो न दोषः इत्यत आह- तस्येति॥ एतादृशमिथ्यात्वरूपं ब्रह्मैव साध्यते चेत्, तस्य ब्रह्मरूपमिथ्यात्वस्य प्रपञ्चे मयाऽप्यङ्गीकारात् सिद्धसाधनं स्यादित्यर्थः। ब्रह्ममो व्यापकत्वेनान्तर्यामित्वेन सर्वत्राङ्गीकारादिति भावः। जगच्चेति॥ तथाच जगत्, सत्यम्, मिथ्याभूतमिथ्यात्वकत्वात्, आत्मवदित्यनुमानं फलितमित्यर्थः।

 अत्र कश्चित्-मिथ्यात्वमिथ्यात्वेऽपि प्रपञ्चसत्यत्वानुपपत्तिः। नच परस्परविरुद्धयोरेक मिथ्यात्वेऽपरसत्यत्वनियम इति वाच्यम्। यत्र मिथ्यात्वावच्छेदकस्य विरुद्धधर्मवृत्तिता नास्ति तद्विषयत्वादस्य नियमस्य, परस्परविरहरूपधर्मविषयत्वाद्वा; यथा परस्परविरहरूपयो रजतत्वतदभावयोः शुक्तौ। यथा वा परस्परविरहव्यापकयो रजतभिन्नत्व- रजतत्वयोस्तत्रैव। तत्र निषेध्यतावच्छेदकभेदनियमात्। यथाच न सत्यत्व-मित्यात्वयोः परस्परविरहरूपत्वम्, न वा परस्परविरहव्यापकत्वम् तथोपपादितमधस्तात्। यत्र तु निषेध्यतावच्छेदकमुभयवृत्ति, तत्रोभयोरपि विरुद्धयोर्धर्मयोर्निषेधः; यथा गजे गोत्वाश्वत्वयोरुभयोर्निषेधः। निषेध्यतावच्छेदकस्य गजत्वात्यन्ताभावव्याप्यत्वस्योभयत्र विद्यमानत्वात्। प्रकृते च निषेध्यतावच्छेदकं दृश्यत्वं सत्यत्व-मिथ्यात्वयोरुभयोरप्यस्ति इत्युभयनिषेधोपपत्तिः। अस्तु वा परस्परविरहरूपत्वम्। तथापि विषमसत्ताकयोः विरोध एव नास्ति। व्यावहारिकमिथ्यात्वेन व्यावहारिकसत्यत्वापहारेऽपि काल्पनिकसत्यत्वानपहारात्। तार्किकमतसिद्धसंयोग-तदत्यन्ताभाववत् सत्यत्व-मिथ्यात्वयोः समुच्चयाभ्युपगमाच्च। एकसाधकेनापरस्य बाध्यत्वं विषमसत्ताकत्वे प्रयोजकम्; यथा शुक्तिरूप्य-तदभावयोः। एकबाधकबाध्यत्वं हि समसत्ताकत्वे प्रयोजकम्; यथा शुक्तिरूप्य-शुक्तिभिन्नत्वयोः। अस्ति च प्रप़ञ्चतन्मिथ्यात्वयोरेकब्रह्मज्ञानबाध्यत्वम्। अतः समसत्ताकत्वात् मिथ्यात्वबाधकेन प्रप़ञ्चस्यापि बाधनात् नाद्वैतहानिः- इत्याह-

 तन्न। प्रकृतेऽपि तुच्छ-ब्रह्मणोरपि दृश्यत्वस्य विद्यमानत्वेन निषेध्यतानवच्छेदकत्वात्। किञ्च परस्परात्यन्ताभावरूपयोरेकमिथ्यात्वेऽपरसत्यत्वनियमः। गोत्वाश्वत्वयोश्च न परस्परात्यन्ताभावरूपत्वम्। तयोर्जातित्वेन भावरूपत्वात्। नच सत्यत्व-मिथ्यात्वयोरपि परस्परात्यन्ताबावरूपत्वमसिद्धमिति वाच्यम्; प्रतिपन्नोपाधौ त्रैकालिकनिषेधप्रतियोगित्वरूपमिथ्यात्वाभावस्यैव सत्यत्वात्। नच तुच्छस्यापि सत्यत्वापातः;तत्र मिथ्यात्वव्यतिरेकासिद्धेः। तथाचोक्तनियमान्नाप्रयोजकत्वमिति॥

 यच्चोक्तम्-परस्परविरहरूपत्वेऽपि विषमसत्ताकयोर्न वरोध इति, तन्न। सिद्धे प्रपञ्चमिथ्यात्वे विषमसत्ताकयोरविरोध इति कल्पना, तस्यां च सत्यां मिथ्यात्वसिद्धिः, इतीतरेतराश्रयप्रसङ्गात्। यदपि -संयोग-तदत्यन्ताभावयोरिव समुच्चयोऽभ्युपगम्यत इति, तदपि न। संयोग-तदत्यन्ताभावयोरवच्छेदकभेदेन भिन्नाश्रितत्वस्यैवानुभवेन समुच्चयासम्प्रतिपत्तेः, तद्वत् प्रकृते-वच्छेदकभेदाभावाच्च। नच अत्रापि स्वरूपेण सत्यत्वं पारमार्थिकत्वेन निषेधः, इति समुच्चयोपपत्तिरिति वाच्यम्। उक्तरीत्या सत्यत्व-मिथ्यात्वयोर्निर्धर्मके ब्रह्मण्यपि सम्भवेन ब्रह्मापि सत्यं मिथ्या च इत्यङ्गीकारः स्यात्। यदपि च- एकबाधकबाध्यत्वं समसत्ताकत्वे प्रयोजकमिति, तदपि न। प्रपञ्चवत् तन्मिथ्यात्वस्यापि ब्रह्मज्ञानबाध्यताङ्गीकारे \`मिथ्यात्वस्य तात्त्विकत्वाद् ब्रह्मस्वुरूपत्वेन नाद्वैतहानिः' इति स्वोक्तिविरोधापत्तेरिति दिक्।

 जगत् सत्यम्, मिथ्याभूतमिथ्यात्वकत्वदित्यत्रोपाधिमाशङ्क्य निषेधति- नचेति॥ उपाधेः स्वातन्त्र्येण दूषकत्वाभावात्, जगत्, सत्यम्, अनात्मत्वादिति सत्प्रतिपक्षोन्नायकतया दूषकत्वं वक्तव्यम्। तच्च न सम्भवति। प्रतिपक्षानुमानस्याप्रयोजकतापराहतत्वात्। नच अप्रयोजकत्वं पूर्वानुमानेऽप्यविशिष्टमिति वाच्यम्। तत्र विपक्षे व्याघातरूपबाधकवात् प्रकृते बाधकाभावात्। नच प्रपञ्चस्य मिथ्यात्वेन यः सत्यः, स अनात्मा नेति व्याप्त्या हेतुच्छित्तिरेव बाधिकेति वाच्यम्। अस्य मिथ्यात्वसिद्ध्यतरकालीनत्वेनान्योन्याश्रयात्। तस्मात् नायमुपाधिरित्याह
-सत्यत्वं विनेति॥ \`न ही' त्युक्तपरिहारमाशङ्क्य निषेधति- नचेति॥ तथाच न विरुद्धधर्माधिकरणत्वमिति भावः। द्वितीयाभावाधिकरणतयेति॥ जगत्, सत्यम्, मिथ्याभूतमिथ्यात्वादित्यत्र व्यभिचार शङ्कते- नच तथात्व इति॥ धर्मिणो मिथ्यात्व इति॥ तथाच धर्मिमिथ्यात्वम्, मिथ्या, धर्मिमिथ्यात्वादित्यनुमानं फलितम्। उक्तव्याप्तेश्च सत्यभूतधर्मिविषयकत्वादिति भावः। ननु तर्हि सामान्यनियमस्य का गतिरितित्यत आह- परस्परेति॥ तस्यापि सत्यभूतधर्मिविषयकत्वादिति भावः। ननु तर्हि सामान्यनियमस्य का गतिरितित्यत आह- परस्परेति॥ तस्यापि सत्यभूतधर्मिविषयकत्वादिति भावः। धर्म्यसत्त्वेऽप्यस्य नियमस्याङ्गीकारेण बाधकमाह-न हि वन्ध्येति॥ ननु परस्परविरुद्धयोरित्यनेन परस्परविरहरूपत्वस्य विवक्षितत्वात् नोक्तबाधकावसरः, इत्यतो बाधकान्तरमाह-न वा स्वप्न इति॥ हेतोरेवानागमनात् न व्यभिचार इत्याह- प्रतिपन्नोपाधाविति॥ तच्च सत्यमेव, इति न व्यभिचार इति शेषः। रूप्यमिथ्यात्वम्, मिथ्या, धर्मिमिथ्यात्वादित्यत्राप्रयोजकत्वमाह- नच प्रतियोगित्वमिति॥ तथाच धर्मिमिथ्यात्वेऽपि धर्मस्य सत्यत्वोपपत्तेरिति भावः। नन्वेवं धर्म्यसत्त्वे धर्मासत्त्वमिति व्याप्तेः का गतिरित्यत आह - धर्म्यसत्त्व इति॥ अन्यथेति॥ यदि धर्मिसत्त्वानुगुणं मिथ्यात्वं साध्यत इत्यर्थः। ननु प्रातिभासिकरूप्यसम्बन्धात् तन्मिथ्यात्वमपि प्रातिभासिकमित्यत आह- किञ्चेति॥ अत्र किमाधारस्य यादृशसत्यत्वम्, तादृशमाधेयस्येति नियमः ? अथवा यः सम्बन्धी यादृशसत्त्ववान्, तत्सम्बन्ध्यपरोपि तादृशसत्त्ववानिति नियमः ? उभयथाऽप्यतिप्रसङ्ग इत्याह- तर्हि सति ब्रह्मणीत्यादिना॥ भ्रान्ति-बाधेति॥ उभयोरप्यसदर्थविषकत्वादिति भावः। नच यत्र कल्मीके स्थाणुत्वभ्रमेण पुरुषत्वभ्रमो निवर्तते, तत्रोभयोरसदर्थविषयकत्वाविशेषेऽपि भ्रम-बाधकत्वव्यवस्थोपपत्तिवत् प्रकृतेऽप्युपपत्तिरिति वाच्यम्; अत्र भ्रान्तिबाधशब्दाभ्यामन्यथाज्ञानस्य, अन्यथा ज्ञातस्य सम्यग्ज्ञानस्य च विवक्षितत्वात्। नचैवम् तत्र बाधव्यवहारो न स्यादिति वाच्यम्; एकधर्मिकपूर्वज्ञानविषयीकृताकारादन्यविरुद्धप्रकारकोत्तरज्ञानत्वेनैव तत्र बाधव्यवहारोपपत्तेः।

 रूप्यमिथ्यात्वम्, मिथ्या, धर्मिमिथ्यात्वादित्यनुमाने साध्यस्य मिथ्यात्वमिथ्यात्वस्य धर्मिमिथ्यात्वहेतुमत्त्वेन मिथ्यात्वाभावे व्यभिचारापत्त्या तस्यापि मिथ्यात्वे धर्मिमिथ्यात्वहेतोः प्रातिभासिकविषयत्वेनाप्रामाण्यमित्याह -त्वदुक्तेनेति॥ अत्यन्तेति॥ व्यावहारिकविषयत्वे किञ्चिदप्रामाण्यम्, प्रातिभासिकविषयत्वे त्वत्यन्ताप्रामाण्यमित्यर्थः। किञ्च हेतूकृतं धर्मिमिथ्यात्वं मिथ्या वा ? सत्यं वा ? आद्ये घटरूपादौ मिथ्याभूतधर्मिमिथ्यात्वं वर्तते, मिथ्यात्वं च नास्ति, इति व्यभिचारः। द्वितीये पक्षीभूतधर्मिमिथ्यात्वस्य सत्यत्वमङ्गीकृत्य, तन्मिथ्यात्वे साध्यमाने विरोध इत्याह- हेतूकृतस्येति॥ किञ्च परस्परविरुद्धयोर्धर्मयोरेक मिथ्यात्वेऽपरसत्यत्वमिति नियमाद् रूप्यमिथ्यात्वमिथ्यात्वे रूप्यसत्यत्वं सत्यं स्यात्, इति तत्र व्यभिचारोद्भावनमसङ्गतम्। ननु- अस्य नियमस्य यत्र धर्मिसत्यत्वं तद्विषयकत्वमावश्यकम्। अन्यथा वन्ध्यासुतस्य श्यामत्वस्य मिथ्यात्वे गौरत्व-सत्यत्वापातात्। प्रकृते च धर्मिसत्यत्वभावाद् रूप्यमिथ्यात्वस्य मिथ्यात्वेऽपि सत्यत्वानापत्त्या जगत्, सत्यम्, मिथ्याभूतमिथ्यात्वकत्वादित्यनुमाने व्यभिचारः सुस्थ एवेत्यत आह- नच त्वन्मत इति॥ एवं चास्य नियमस्यासद्विलक्षणविषयत्वात् प्रकृते च त्वन्मतेऽसद्वैलक्षण्यस्य सत्त्वादेकमिथ्यात्वेन अपरसत्यत्वापादनं सुशकम्, इति नोक्तव्यभिचार इति भावः। ननु अस्य नियमस्यासद्विलक्षणविषयकत्वे स्वाप्नगजस्याप्यसद्विलक्षणत्वात् तस्य मिथ्यात्वे तदभावः सत्यः स्यादिति- चेत्, अत्र हि गजाभावस्य सत्यत्वमापाद्यमानं किं तद्‌ध्वंसस्य ? उत तदत्यन्ताभावस्य ? नाद्य इत्याह- स्वाप्नस्यापि कल्पितत्वेन तद्‌ध्वंसादेर्मिथ्यात्वेऽपीति॥ परस्परविरुद्धपोरित्यस्य परस्परात्यन्ताभावरूपयोरिति विवक्षितत्वेन गज-तद्धंसयोश्च परस्परात्यन्ताभावरूपत्वाभावात् न व्यभिचार इति भावः। न द्वितीयः; इष्टापत्तेः। ननु- स्वाप्नगजमिथ्यात्वमिथ्यात्वे स्वाप्नगजस्य सत्यत्वं स्यादित्यापाद्यत इत्यत आह- तन्मिथ्यात्वं स्वप्ने प्रतीतमप्यात्मवदबाधात् सत्यमेवेति॥ स्वाप्नगजमिथ्यात्वस्यात्मवद् बाधकाभावेन सत्यत्वाद् हेतोरनागमनात् न व्यभिचारचोदनमित्यर्थः। परमतावष्टम्भेनचैतदुक्तम्। स्वमते स्वाप्नस्य सत्यत्वादिति बोध्यम्। अन्यथेति॥यदि व्यावहारिकमेव मिथ्यात्वमङ्गीक्रियत इत्यर्थः। विधीति॥ अस्तित्वेनेत्यर्थः। विरुद्धयोरुभयोरेकाकारसत्यत्वं विरुद्धमिति भावः। उक्तमर्थं सङ्गृह्णाति-तथाचेति॥ स्वव्याघातादेरभावादिति। मिथ्यात्वस्य मिथ्यात्वे मिथ्यात्वाभाववत् सत्यत्वस्य सत्यत्वे सत्यत्वाभावाभावादित्यर्थः। आदिशब्देन व्याप्त्यादियुक्ताङ्गहीनत्वपरिग्रहः। लक्षणाभावाच्च न जात्युत्तरत्वमित्याह- किञ्चेति॥ न केवलमस्मत्प्रयुक्तदूषणस्य जात्युत्तरत्वाभावः, अपि तु भवत्प्रयुक्ततर्कस्यैव साधारणासाधारणसामर्थ्यवत्त्वेन जात्युत्तरत्वमित्याह- प्रत्युतेति॥ 

\<1-1-13\>  %13.अथ दृश्यत्वहेतुभङ्गः%

  अथ हेतुखण्डनमारभते - दृश्यत्वहेतूक्तिरपीति॥ मिथ्येति॥ मिथ्याभूतार्थविषयक इत्यर्थः। प्रत्ययत्वादिति॥ विशिष्टप्रत्ययत्वादित्यर्थः। तेनाऽलयविज्ञानादौ न व्यभिचारः। छर्मिमात्रमिति॥ उद्गिरणमात्रमित्यर्थः। छर्मिमात्रता च तेन प्रत्ययमात्रपक्षीकारे तद्विषयप्रपञ्चमात्रपक्षीकरणम्। प्रत्ययत्वस्य हेतूकरणे प्रत्ययविषयत्वस्य हेतूकरणमित्येवंरूपेति भावः। अस्त्वेवं दृश्यत्वादिहेतुक्तेर्बौद्धयुक्त्युद्गिरणत्वम्, तथापि तन्मत इव मन्मतेऽपि तस्योपपन्नत्वात् तदङ्गीकारो युक्त इत्यत आह - इयांस्तु भेद इति॥ तथाच बौद्धमतेऽप्रामाण्यस्योत्पत्तौ स्वतस्त्वादुत्पद्यमानं ज्ञानमप्रमाणमेव उत्पद्यत इति प्रत्ययत्वेनाप्रामाण्यसाधनं युक्तम्। त्वन्मते तूत्पत्तौ प्रामाण्यं स्वतः इत्युत्पद्यमानं ज्ञानं प्रमाणमेवोत्पद्यते। प्रामाण्यं चाबाधितार्थकत्वम्। एवं च तस्य मिथ्यात्वे साध्यमाने बाधितार्थकत्वमेव साधितं स्यात्। बाधितार्थकत्वमेव चाप्रामाण्यम् इति विरोधादयुक्तमिति भावः।

 पराभिप्रेतदृश्यत्वनिरुक्तिं खण्डयितुं पृच्छति- किं चेति॥ साधारणमिति। वृत्तिव्याप्यफलव्याप्यसाधारणं ज्ञानविषयत्वमित्यर्थः। कदाचित् कथञ्चिदिति। कदाचित् स्वसत्ताकाले। तेनातीतघटादौ न भागासिद्धिः। नित्यातीन्द्रियादौ भागासिद्धिवारणाय- कथञ्चिदिति॥ ज्ञातत्वाज्ञातत्वाभ्यामित्यर्थः। आत्मनोऽपीति। तथाचानैकान्त्यमिति भावः। अन्यथेति। ब्रह्मणो वृत्तिव्याप्यत्वानङ्गीकार इत्यर्थः। नन्वेवमपि वेदान्तानां न वैयर्थ्यम् ; तेषां कर्मादिपरत्वात् इत्यत आह- ब्रह्मपराणामिति। ननु श्रवणादिविधेरदृष्टार्थत्वात् न वैयर्थ्यमित्यत आह- ब्रह्मज्ञानार्थमिति। \`आत्मा वाऽरे द्रष्टव्यः श्रोतव्यः' इति श्रुतौ दर्शनानुवादेन श्रवणादेर्विहितत्वात् तस्य ब्रह्मज्ञानार्थत्वं गम्यत इति भावः। बाधकान्तरं चाह- ब्रह्म विचारयतोरिति। अन्ये तु- न श्रवणविधिर्ब्रह्मज्ञानार्थः। ब्रह्मणोऽदृश्यतया सन्निहितस्यापि दर्शनाशब्दस्य तदबोधकत्वात्। अन्यथा दर्शनापेक्षयाऽतिसन्निहितं श्रवणमेव भावनाफलत्वेन सम्बध्येत। एवं च सन्निहितफलालाभे व्यवहितस्यापि ग्राह्यतया स्वर्गाद्यर्थ एव श्रवणविधिः, अतो न वैयर्थ्यमित्यरुचेराह- ब्रह्म विचारयतोरिति - इत्याहुः।

 अत्रेदमालोचनीयम्। श्रुतफलपरित्यागेनाश्रुतफलकल्पने "पशुकामो यजेति" त्यत्रापि श्रुतपश्वादिरूपफलपरित्यागेनाश्रुतफलं स्वर्गादि कल्प्येत। यदि च तत्रादृश्यत्वरूपबाधकात् तथा कल्पनम्, तर्ह्यत्रापि गौणत्वादिकं बाधकमिति तुल्यम्। किञ्च नादृश्यत्वं तत्र बाधकम्। नहि "यत्तदद्रेश्यमि" त्यादि श्रुतावदृश्यत्वं सर्वथा दृगविषयत्वमभिप्रेतम्; किं तर्हि ? वचनवृत्त्या शब्दजन्यवृत्त्यविषयत्वमात्रमेव। अन्यथा सत्य- ज्ञानादिवाक्यानां लक्षणास्वीकारवैयरथ्यापत्तेः। अपि च ब्रह्मतत्त्वबोधका वेदान्ता इत्यङ्गीकुर्वाणेन मायिना न श्रवणादिविधिः स्वर्गार्थो न ब्रह्मज्ञानार्थ इति वक्तुं शक्यते। तथासत्यपसिद्धान्तापातादिति। यदुक्तम्- अतिसन्निहितं श्रवणमेव भावनाफलत्वेन सम्बध्येतेति, तदपि न। भावनाकरणत्वेन श्रुतश्रवणस्य तत्फलतया सम्बन्धापादनस्याप्रामाणिकत्वात्। मौनं मौढ्यं चेति। ब्रह्मविषयकबोधजनकवेदान्तरूपशब्दाप्रयोगो मौनम्। मौढ्यं च तत्त्वज्ञानराहित्यम्। अन्ये त्वत्र- आपाद्यमानं मौनं शब्दवक्तृत्वाभावो वा ? वेदान्तरूपशब्दवक्तृत्वाभावो वा ? ब्रह्मज्ञानोद्देश्यकशब्दवक्तृत्वाभावो वा ? नाद्यः। अज्ञेयत्वेऽपि ब्रह्मणस्तद्विचारे प्रवृत्तयोर्देहनिर्वाहादिहेतुभूतशब्दप्रयोगे विरोधाभावात्। न द्वितीयः; ब्रह्माबोधकस्यापि वेदान्तरूपशब्दस्य स्तुत- शस्त्राधिकरणन्यायेन तद्वक्तृत्वस्योपपत्तेः। न तृतीयः। इष्टापत्तेः। ब्रह्मणो ज्ञानाविषयत्वेन तज्ज्ञानोद्देशेन शब्दप्रयोगस्य मयाऽनङ्गीकारादिति चेत् उच्यते। उपक्रमादिलिङ्गकस्य ब्रह्मज्ञानेच्छापूर्वकोच्चारितत्वरूपवेदान्तनिष्ठब्रह्मविषयकतात्पर्यावधारणरूपस्य विचारस्यासिद्धेर्मौनशब्दार्थत्वेन विवक्षितत्वात्। ब्रह्मणोऽज्ञेयत्वे निरुक्तविचारस्यासम्भावितत्वादित्याहुः।

 अत्रेदमालोचनीयम्- परेण ब्रह्मणो ज्ञानविषयत्वानङ्गीकारेणापाद्यमानतया विवक्षितस्य ब्रह्मज्ञानेच्छापूर्वकोच्चरितत्वादिरूपविचारासिद्धिरूपमौनशब्दार्थस्य परं प्रतीष्टत्वेन तृतीयपक्षदूषणापरिहारात्। ब्रह्मापि ज्ञानविषय इति यदि, तदा तृतीयपक्षेणैवोपपत्तावुक्तकुसृष्टिकल्पनस्यायुक्तत्वात्। तस्माच्छङ्कासमाधाने अयुक्ते। ननु च वृत्तिकर्मत्वं विवक्षितम्। तथाच वृत्तिविषयत्वेऽपि वृत्तिकर्मत्वाभावात् न व्यभिचार इत्यत आह- किञ्चेति। कर्मणि षष्ठीति। "कर्तृ-कर्मणोः कृती" ति कर्मणि षष्ठी। यद्यप्यत्र प्रतिपदविधाना षष्ठी न समस्यत इति समासनिषेधः। तथापि कृद्योगलक्षणा षष्ठी समस्यत इति प्रतिप्रसवात् समासोपपत्तिः। दृश्यते त्विति। अत्र लटः कर्मणि विधानात् तदादेशोऽपि तङ् कर्मणि विहित इति भावः। तव्यादिश्चेति। तव्यादीनां \`कृत्याः ' \`प्राङ् णुलः '' इति कृत्यत्वात् कृत्यानां च "तयोरेव कृत्यक्तखलर्थाः" इति कर्मणि विधानादिति भावः। दृशोऽज्ञान इति। ननु अत्र दृक्‌शब्देन वृत्तेर्विवक्षितत्वेन वृत्तेर्ज्ञानाङ्गीकाराद् दृग्विषयत्वज्ञानं भविष्यति। नच दृक्‌शब्देनचैतन्यं विवक्षितमिति- वाच्यम्। वृत्तिव्याप्यत्वरूपहेतुपक्षे दूषणानुपपत्तेः। तथाच "दृशोऽज्ञाने" इत्यनेन कथमनैकान्तिकत्वोपपादनमिति चेत्। अयमत्राभिप्रायः, वृत्तिव्याप्यत्वमस्तु, मिथ्यात्वं माऽस्त्वित्य प्रयोजकत्वशङ्कायां मिथ्यात्वाभावे ज्ञानविषयत्वरूपं दृश्यत्वं न स्यात्। ज्ञान-ज्ञेययोः संयोग-समवायाभावेन सम्बन्धान्तरस्य च निर्वक्तुमशक्यत्वेन दृगध्यस्तत्वघटितसम्बन्धेन दृग्विषयत्वे वक्तव्ये दृगध्यस्तत्वज्ञानस्यावश्यकत्वेन दृगज्ञाने दृगध्यस्तत्वज्ञानासम्भवेन दृग्ज्ञानमेष्टव्यम्। एवं च विपक्षबाधकतर्कार्थ चैतन्यरूपदृग्ज्ञाने ज्ञानविषयत्वं ब्रह्मचैतन्येऽनैकान्तिकमिति। वस्ततस्तु- वृत्तिव्याप्यत्वं हि वृत्तिसम्बन्धित्वम्। तत्र हि वृत्तेः प्रपञ्चस्य च सम्बन्धो वक्तव्यः। स च साक्षाद्वा ? परम्परया वा ? तत्राऽध्ये साक्षात् सम्बन्धः किं संयोगो वा ? समवायो वा ? विषयविषयिभावो वा ? नाद्य-द्वितीयौ। अनङ्गीकारात्। न तृतीयः, असम्बन्धत्वात्। विषयत्वस्य दुर्निरूपत्वाच्च। तस्माद् वृत्त्यभिव्यक्ताधिष्ठानचिदध्यस्तत्व रूपपरम्परासम्बन्धमादायैव वृत्तिसम्बन्धित्वरूपं वृत्तिव्याप्यत्वं वक्तव्यम्। तथाच दृशोऽज्ञाने वृत्त्यभिव्यक्ताधिष्ठानचितोऽज्ञाने दृग्विषयत्वरूपदृश्यत्वज्ञानं न स्यात्। वृत्त्यभिव्यक्ताधिष्ठानचिदध्यस्तत्व रूपदृश्यत्वज्ञानं न स्यादित्यर्थः। घटकपदार्थाज्ञाने तद्घटितविशिष्टपदार्थज्ञानस्यासम्भवादित्यज्ञानासिद्धिरिति। अन्ये तु- दृशोऽज्ञान इति। विशेषणाज्ञाने विशिष्टाज्ञानादित्यर्थः।


 ननु मैव दृशं ज्ञासीत्, तथापि वृत्तिव्याप्यत्वहेतुस्तु सुज्ञान एव। नहि दृग्विषयत्वरूपं दृश्यत्वमात्रं हेतुत्वेनाभिप्रेतम् इत्यत उक्तम्- दृग्विषयत्वेति। अयमर्थः - नात्र प्रकृतहेतोरज्ञानमापाद्यते। किन्तु मिथ्यात्वे साध्ये वृत्तिव्याप्यत्वरूपं पारिभाषिकदृश्यत्वं हेतूकुर्वताऽपि प्रकृते प्रत्ययावगतदृग्विषयत्वरूपदृश्यत्वमपि दुरपह्नवम्। परन्तु तत् तेन न हेतुत्वेनाभिप्रेतम्। एवं च हेतुत्वेनानभिमतोऽपि दृग्विषयत्वरूप उपाधिर्यदि वृत्तिव्याप्यः तदा तदुपाधिविशेषणीभूतदृशोऽपि वृत्तिव्याप्यत्वमवर्जनीयमेव। यदि न वृत्तिव्याप्यः तदा तदुपाधेर्न मिथ्यात्वसिद्धिः, भागासिद्धिश्च स्यादित्याहुः।

 अत्रेदमालोचनीयम्- यदुक्तं दृग्विषयत्वरूपोपाधिर्वृत्तिव्याप्यो न वेति ? तत्राद्यमङ्गीकुर्मः। नचैवं विशेषणीभूतदृशोऽपि वृत्तिव्याप्यत्वमवर्जनीयमेवेत्युक्तमिति वाच्यम्। दृगज्ञानेऽपि विमतिविषयत्व रूपपक्षतावच्छेदकप्रकारेण दृग्विषयत्वरूपोपाधिज्ञानसम्भवात्। पक्षतावच्छेदकप्रकारकपक्षज्ञानस्यैवानु मित्यङ्गत्वात्। न हि पक्षीकृतपदार्थानां पक्षतावच्छेदकातिरिक्ततत्तदसाधारणधर्मप्रकारकज्ञानमनुमित्यङ्गम्। येन दृग्विषयत्वोपाधेर्वृत्तिव्याप्यत्वे विशेषणीभूतदृशोऽपि ज्ञानमवर्जननीयं स्यात्। यथा सति प्रकृते पक्षीकृतपदार्थानामानन्त्येन तत्तदसाधारणधर्मपुरस्कारेणानन्तपदार्थज्ञानस्य जन्मसहस्रेणापि दुःसम्पादत्वाद् अनुमानानवतार एव स्यात्। किञ्च एवमनुगतपक्षतावच्छेदकनिर्वचनायासोऽपि व्यर्थ एव स्यात्। नच दृग्विषयत्वस्य विमतिविषयत्वरूपपक्षतावच्छेदकप्रकारेण ज्ञाने विमत्यवच्छेदकब्रह्मान्यत्वज्ञानस्यावश्यकत्वेन ब्रह्मणोऽपि वृत्तिव्याप्यत्वमवर्जनीयमेवेत्युक्तमुपपन्नमिति वाच्यम्। पृथिवीत्वादीनामननुगतानामेव धर्माणां विमत्यवच्छेदकत्वाङ्गीकारेण गुरुभूतानेकपदार्थघटितत्वेन \`ब्रह्मप्रमान्येने' त्याद्युक्तस्यावच्छेदकत्वानभ्युपगमेन ब्रह्मणो वृत्तिव्याप्यत्वस्य दूरनिरस्तत्वात्। नचैवं पृथिवीत्वादीनामिव दृग्विषयत्वस्यापि ज्ञातव्यत्वेन दृग्ज्ञानमावश्यकमिति वाच्यम्। पृथिवीत्वादीनामनन्तत्वेन तेषां प्रातिस्विकरूपेण ज्ञानस्य जन्मसहस्रेणापि दुःसम्पादत्वेन विमतिविषयतावच्छेदकत्वेनैव तद्भानस्य स्वीकर्तव्यत्वेन दृग्विषयकत्वस्यापि तेन रूपेण ज्ञानसम्भवे दृग्ज्ञानस्यानावश्यकत्वात्। किञ्चैवं ब्रह्मणो वृत्तिव्याप्यत्वोपपादनस्योपरितनत्वेन फक्किकार्थत्वाभावेन तदर्थतया योजनस्यात्यन्तासङ्गतत्वादिति दिक्॥ केचित्तु- चितोऽज्ञाने चिद्विषयत्वरूपजडत्वज्ञानं न स्यात्। नच विमतं मिथ्या चडत्वदिति जडत्वं हेतूकुर्वता तज्ज्ञानाभावोऽङ्गीकर्तुं शक्यते। नच तज्ज्ञानं दृक्शब्दशब्दितचिद्ज्ञानं विना सम्भवति। तथाच दृग्रूपचिद्‌घटितजडत्वादिरूपहेतुज्ञानार्थमवश्यं दृशो वृत्तिव्याप्यत्वं परेणाङ्गीकार्यम्। तथाच वृत्तिव्याप्यत्वस्यैव हेतुत्वे मिथ्यात्वरहिते दृश्ये च हेतुसत्त्वेन व्यभिचार इत्यर्थ इत्याहुः॥

 अत्रेदमालोचनीयम्- प्रकृतदृश्यत्वरूपहेत्वज्ञानासिद्धिपरतायाः स्फुटप्रतिभासत्वेनाप्रकृतजडत्वहेत्वज्ञाना सिद्ध्यापादनस्यागतिकत्वात्। चिद्विषयत्वं जडत्वमिति परेणानङ्गीकाराच्च। अङ्गीकारे वा दृश्यत्वेन साङ्कर्यापत्तेरिति। सर्वप्रत्ययवेद्य इति॥ नच एतस्य वचनस्योपहितपरत्वेन शुद्धे सर्वप्रत्ययवेद्यत्वाभावात् न विरोध इति वाच्यम्। उपहितस्य च मिथ्यात्वेनात्रोक्तसर्वप्रत्ययवेद्यत्व-प्रपञ्चप्रविलयाधिष्ठानत्वयोरनुपपत्तेः। आत्मनि व्यभिचारपरिहारमाशङ्क्य निषेधति- नचेति॥ आरोपितधूमस्य विपक्षे ह्रदादावपि सत्त्वेन धूमस्यापि व्यभिचारित्वं स्यादित्यतिप्रसङ्गादिति भावः। अद्यापीति॥ मिथ्यात्वसिद्धेः प्रागित्यर्थः। तथाच व्यावहारिक-पारमार्थिकविभागसिद्धौ दृश्यत्वहेतोर्व्यभिचाराभावसिद्धिः। व्यभिचाराभावसिद्धौ च व्यावहारिक-पारमार्थिकविभागसिद्धिरित्यन्योन्याश्रय इति भावः॥ अतिप्रसङ्गमप्याह- किञ्चेति॥ उक्तबाधासिद्धि लक्षणफलमाह-तथाचेति॥ अनुभूतिः, स्वप्रकाशा, अनुभूतित्वात्; व्यतिरेकेण घटवदिति त्वदुक्तानुमानेऽपि बाधासिद्धी स्यातामिति भावः। अतिप्रसङ्गान्तरं चाह- एवं विपक्ष इति॥ तथाच तात्त्विकधर्मानधिकरणब्रह्मनिष्ठदृश्यत्वाभावस्य धर्मिसमसत्ताकत्वाभावाद् व्यभिचार इति भावः। यत्तु -धर्मिसमसत्ताकत्वं साधनस्य विशेषणम्, एवं च साध्याभाववत्यात्मनि दृश्यत्वादेः साधनस्याभावे विद्यमानेऽपि धर्मिसमसत्ताकत्वरूपविशेषणविशिष्टप्रतियोगिकरूपविशेषणविशिष्टसाधनाभावस्याभावोऽस्ति इति व्यभिचार एव स्यादित्यभिप्रायः इति, तन्न। विशिष्टसाधनरूपप्रतियोगिनोऽभावेऽपि तत्प्रतियोगिकत्वरूपविशेषणाभावे कारणाभावात्। अन्यथा प्रागभावदशायां घटाभावेन तत्प्रतियोगिकत्वरूपविशेषणाभावापत्तौ प्रागभावे घटप्रतियोगिकत्ववैशिष्ट्यं च स्यादिति यत्किञ्चिदेतत्। अस्त्वात्मनि दृश्यत्वम्। नच व्यभिचारः; धर्मिसमसत्त्वस्य हेतुविशेषणत्वात्। नचात्मनि धर्मिसमसत्त्वं दृश्यत्वमस्ति, येन व्यभिचारः स्यादिति शङ्कते-अथेति॥ विषयत्वादिरेवेति॥ तथाच दृक्पदानर्थक्यमिति भावः। आदिपदेन वस्तुत्वादिपरिग्रहः। ननु एकधर्मिगतत्वेन लघु-गुरुभूतधर्मद्वयोपस्थितौ लघुभूतधर्मस्यैवावच्छेदकत्वम्, नतु गुरुभूतस्येति नियमः; यथा धूमगतत्वेन धूमत्व-निलधूमत्वरूपधर्मद्वयोपस्थितेर्विद्यमानत्वेन लघुभूतधूमत्वस्यैव व्याप्यतावच्छेदकत्वम्, नतु गूरुभूतस्य नीलधूमत्वस्य। एवं प्रकृते यदि धर्मिसमसत्ताकदृश्यत्वरूपधर्मिगतत्वेन विषयत्वत्व- धर्मिसमसत्ताकदृग्विषयत्वत्वरूपधर्म द्वयस्योपस्थितिः स्यात्, तदा लाघव-गौरवचिन्ता। नचैवम्। तथाच वैयर्थ्यदानमनुचितमित्यपरितोषादाह- मम रीत्येति॥ उभयसाधारणदोषमाह- दृष्टान्तस्येति॥ मायिमते प्रातिभासिके विषयत्वं व्यावहारिकम्, इति न धर्मितुल्यसत्ताकत्वम्, मन्मते तु धर्म्यसत्तवादेव न तदिति भावः।

 ननु शुद्धे वा व्यभिचारः ? विशिष्टे वा ? नाद्यः; तत्र हेत्वभावात्। न हि द्वितीयः। तस्य पक्षनिक्षिप्तत्वात्, इति शङ्कते, - नन्विति॥ शुद्ध एव व्यभिचारः। नच तत्र दृश्यत्वं नेति वाच्यम्। तस्य दृश्यत्वाभावे तदसिद्ध्यादिप्रसङ्गादित्याह- स्वतस्सिद्धेरिति॥ स्वतस्सिद्धिरिति कोऽर्थः ? स्वेनैव सिद्धिरिति वा ? अन्येनासिद्धिरिति वा ? नाद्यः। कर्मत्व- करणत्वविरोधात्। करणव्यापारविषयत्वं कर्मत्वम्। नच करणस्यैव तद् युज्यते। न द्वितीयः; अन्यासिद्धिमात्रेण सिद्धत्वे तुच्छस्यापि सिद्धिप्रसङ्गादिति निराकरिष्यमाणत्वादित्यर्थः। ॥ वृत्त्या दृश्यत्वनिषेधधीरिति॥ इत्थम्भूतलक्षणे तृतीया। वृत्तिरूपा दृश्यत्वनिषेधधीरित्यर्थः। शुद्धं स्वप्रकाशमिति॥

 अत्र कश्चित् - वृत्तिकाले वृत्तिरूपेण धर्मेम शुद्धत्वासम्भवात् शुद्धस्य वृत्तिविषयत्वं न सम्भवति इत्यतः \` शुद्धं स्वप्रकाशमि' ति वाक्यस्य लक्षणया शुद्धत्वमस्वप्रकाशत्वव्यापकमित्यर्थः। तथाचाशुद्धत्वव्यावृत्त्या शुद्धे स्वप्रकाशता पर्यवस्यति यथा भेदनिषेधेनाभिन्नत्वम्। तथाच ब्रह्मणि न ज्ञेयत्वम् इति, तन्न। ज्ञेयत्वाभावेऽपि स्वप्रकाशता पर्यवस्यतीत्यस्याबोधविजृम्भितत्वात्। यतो व्यापकनिवृत्त्या व्याप्यनिवृत्तिपर्यवसानं नामानुमानमेव। तथाच तादृशानुमितिविषयत्वं दुर्वारम्। अन्यथा स्वप्रकाशत्वासिद्धेः। तदविषयत्वेऽपि तत्र तत्सिद्धौ तुच्छेऽपि तत्सिद्धिप्रसङ्गात्। एतेन- भेदनिषेधेनाभिन्नत्वमपि व्याख्यातम्। तथाच ज्ञानविषयत्वाभावे स्वप्रकाशत्वासिद्धिः सुस्थैवेति। लाघवेनेति॥ ननु स्फुरणमात्रस्य मिथ्यात्वप्रयोजकत्वे शुक्तिरूप्यादेः स्फुरणरूपत्वाभावात् तत्र मिथ्यात्वं न स्यात्। नच - स्फुरणविषयत्वस्य ब्रह्मण्यभावेन तन्मिथ्यात्वापादनासम्भवादिति चेत्, न। यथाकथञ्चित् स्फुरणविषयत्वस्य विवक्षितत्वात्। तथाच ब्रह्मणः स्फुरणरूपत्वेऽपि कल्पितभेदेन ज्ञातृ-ज्ञेयभावादिवत् स्फुरणविषयत्वस्याज्ञातृत्वाद्यवच्छेदेनोपपत्तेः। अथवा स्फुरणविषयत्वं विवक्षितम् शुक्तिरूप्यादेः स्फुरणविषयत्वेन मित्यात्वोपपत्तिरिति वाच्यम्; मिथ्यात्वप्रयोजकत्वेन विवक्षितम्। अस्ति चैतद् घटादाविव ब्रह्मण्यपि; \`घटः स्फरती' तिवत् \`चैतन्यं स्फुरती' ति प्रतीतेः। एवं च मिथ्यात्वापादनं युक्तमेवेत्याशयः। ननु तर्हि ब्रह्मसत्यत्वप्रापकश्रुतेः का गतिरिति ? अत आह - तत्सत्यत्वश्रुतिरिति॥

 ॥ शुद्धं न दृश्यत इति ॥ नच पर्यवसितार्थमादाय सार्थकत्वमिति वाच्यम्; पर्यवसानस्य ज्ञानातिरिक्तस्य वक्तुमशक्यत्वात्॥ विशिष्ट इति॥ नच शुद्धं न दृश्यम्, न मिथ्येत्यस्याप्यशुद्धत्वं दृश्यत्वमिथ्यात्वयोर्व्यापकमित्येतत्परत्वेन शुद्धे दृश्यत्वमिथ्तायत्वयोर्व्यतिरेकः पर्यवस्यतीति वाच्यम्। यतो व्यापकनिवृत्त्या व्याप्यनिवृत्तिपर्यवसानस्यानुमानत्वेन वृत्तिविषयत्वापरिपरिहारात् अन्यथा व्यतिरेकासिद्धेः। ॥ विशिष्टज्ञान इति॥ नच - विशेष्यतापन्नस्य विषयत्वेऽपि क्षत्यभावः। नच व्यभिचारः, तस्य मिथ्यात्वाभ्युपगमादिति वाच्यम्; विशेष्यताविशिष्टस्य मिथ्यात्वेऽपि तदधिकरणस्यामिथ्यात्वेन तत्र व्यभिचारानुद्धारात्। नच तत्र ज्ञानविषयत्वमेव नेति वाच्यम्; विशिष्टान्तर्गतत्वेन तत्र तस्यावश्यकत्वात्। शिपिविष्टायेति॥ शिपिविष्टत्वरूपविशेषणविशिष्टायेत्यर्थः॥ भागासिद्धेरिति॥ नच ज्ञानान्तरविषयत्वेन विशेषणे भागासिद्ध्यभाव इति वाच्यम्। ज्ञानान्तरे विशेषण- विशेष्यान्यतरत्वस्यावश्यकत्वेन केवलभागासिद्ध्यपरिहारात्। एतेनेत्यस्यैव- विवरणम्- अनुभवविरोधादिनेति॥ ननु "यत्तदद्रेश्यमि" ति श्रुतेः का गतिरिति ? अत आह- अत एवेति॥

 ॥ अन्यथेति॥ सर्वथा दृश्यत्वाभावपरत्व इत्यर्थः। स्वविषयान्तर्भाव इति॥ उपधायकचरमवृत्तेः स्वविषयकत्वे स्वप्रकाशत्वं स्यात्। स्वविषयकत्वस्यैव स्वप्रकाशत्वादिति भावः। अप्रमात्वस्येति॥ वृत्तेर्मिथ्यात्वेन स्वविषयत्वे मिथ्याभूतार्थविषयकत्वेनाप्रमात्वं स्यादित्यर्थः। किञ्च शुद्धस्य वृत्तिविषयत्वार्थं चरमवृत्तेः स्वविषयत्वेन प्रतिभास्यतयोपयोगश्चेत्, तर्हि कल्पतरुवचनविरोध इत्याशयेन तदुक्तिमेव दर्शयति- वृत्त्युपरागोऽत्रेति॥ अत्र शुद्धस्य वृत्तिविषयत्वे स्वरूपसन्नेवोपयुज्यत इत्यर्थः। बहिर्भाव इति॥ ननु वृत्तेः शाब्दवृत्तावनवभासमानाया एवोपधायकत्वम्। एवञ्च चरमवृत्त्युपहितस्य ज्ञानविषयत्वात् च व्यभिचारः। नच चरमवृत्तिरविषयत्वे कथं तदुपहितविषयत्वमिति वाच्यम्; भावानवबोधात्। अज्ञानोपहितचैतन्यस्य साक्षित्वेऽपि यथाऽज्ञानं साक्षिकोटौ न प्रविशति; जडत्वात्,किन्तु साक्ष्यकोटावेव, एवं वृत्त्युपहितस्य विषयत्वेऽपि न वृत्तिर्विषयकोटौ प्रविशति; स्वविषयत्वानुपपत्तेः। किन्तु स्वयमविषयोपि चैतन्यस्य विषयतां सम्पादयति इति न काऽप्यनुपपत्तिरिति चेत्, न। चरमवृत्तिरुपाध्यविषयत्वेऽप्युय हितविषयत्वोक्तिर्व्याहता। उपहितविषयत्व उपाधेरपि विषयत्वापरिहारात्। नच चरमवृत्तिरुपलक्षणत्वाद विषयत्वमिति वाच्यम्; उपलक्षितभान उपलक्षणस्यापि भाननियमेनाभास्यत्वायोगात्। चरमवृत्तेरुपलक्षणत्वे तटस्थाया एव वृत्तेर्व्यावर्तकत्वेन शुद्धस्यैव विषयत्वपर्यवसानेन व्यभिचारस्य दुरुद्धरत्वात्। नच शुद्धस्य विषयत्वे वृत्तिर्निमित्तमित्यभिप्राय इति वाच्यम्। तथा सति विषयत्वमन्यनिमित्तं विशेष्यभागमात्रेऽस्तीति भवतैव मिथ्यात्वानधिकरण उपाधिं प्रति विशेष्ये व्यभिचारस्योपपादितत्वात् सुस्थो व्यभिचारः। दृष्टान्तश्चायुक्तः, अननुकूलश्च। तत्राप्यज्ञानं चैतन्यनिष्ठसाक्षित्वे निमित्तम्। एवं च साक्षित्वेमौपाधिकं चैतन्यमात्रनिष्ठामित्युक्तं स्यादिति यत्किञ्चिदेतत्।

 अन्ये तु - यदि वृत्तिः स्वसन्निधिमात्रेण चैतन्यस्योपहिततां सम्पाद्य स्वयमुपाध्यविषयाऽपि सत्युपहितमिथ्याभूतार्थविषया भवति, तर्हि अज्ञानमपि स्वसन्निधिमात्रेण चैतन्यस्य स्वोपहिततां सम्पाद्यज्ञानाविषयकं सदज्ञेयविषयकं स्यात्, इति मिथ्याभूतार्थविषयकमेवाज्ञानं स्यात्, नतु शुद्धचिद् विषयकम्। तथाचापसिद्धान्त इति परोक्तदूषणपरिहारमाहुः। तदयुक्तम्। अस्मदुक्तरीत्या व्यभिचारेणैव परोक्तदूषणपरिहारसम्भवेन प्रतिबन्द्युत्तरस्यानन्यगतिकत्वात्। एतेन- शब्दाजन्यवृत्तिविषयत्वं सप्रकारकज्ञानविषयत्वं वा दृश्यत्वमिति निरस्तम्। आत्मनोऽपि - अनुभूतिः, स्वप्रकाशा, इत्याद्यनुमानजन्यवृत्तिविषयत्वस्य \`सत्यं ज्ञानमि' त्यादिशब्दजन्यसप्रकारकज्ञानविषयत्वस्य च सत्त्वेन व्यभिचारानुद्धारात्। नच तत्र शुद्धस्य न विषयत्वमिति वाच्यम्। तत्र शुद्धाविषयत्वे तस्य स्वप्रकाशत्वाद्यसिद्धिप्रसङ्गात्। नच पूर्वोक्तपर्यवसानेन तत्सिद्धिरिति वाच्यम्। पर्यवसानस्याप्यनुमिति रूपस्योक्तत्वादित्यलं प्रसङ्गेन।

 एतेनैव- स्वाभिन्नेतरविशेषणप्रयुक्तविशिष्टाविषयकवृत्तिव्याप्यत्वं दृश्यत्वम्। स्वाभिन्नेतरद् यद्विशेषणं पटत्वादि तद्विशिष्टं यत् पटादि तदविषयकं यद् \`घटोऽयमि' ति प्रत्यक्षम्, धर्मपदजन्या धर्म इति स्मृतिः, तद्विषयत्वाद् घटादौ न हेत्वसिद्धिः इत्यपि कस्यचित् फलपनं निरस्तम्। ब्रह्म तु विशिष्टरूपेणैव दृश्यमित्यत्र दूषणमाह- वेदान्तानामिति॥ वेदान्तानां स्वरूपमात्रविषयकधीजनकत्वाभावे विशिष्टपरत्वे च विशिष्टस्य वाच्यत्वसम्भवेन लक्षणास्वीकारवैयर्थ्यं स्यादित्यपि बोध्यम्। तरतीति॥ मिथ्याज्ञानस्य मोक्षसाधनत्वाभावात्। अन्यथा \`घटस्सन्नि' त्यादिज्ञानानामपि मोक्षहेतुत्वापत्तौ श्रवणादिविधिवैयर्थ्यापत्तेरिति भावः। ननु ब्रह्मज्ञानस्य ब्रह्माविषयकत्वेऽपि तज्ज्ञानस्याज्ञाननिवर्तकत्वमुपपद्यत एव। ज्ञानस्याज्ञाननिवर्तकत्वे तदन्याविषयकत्वस्यैव तन्त्रत्वात्‌। नचैवम् घटादिज्ञाने समानविषयकत्वं तन्त्रम्। ब्रह्मज्ञानेऽप्यन्याविषयकत्वम्, इति प्रयोजकद्वैविध्यकल्पने गौरवं स्यादिति वाच्यम्। घटादिज्ञानेऽप्यन्याविषयकत्वमेव तन्त्रमस्त्वित्याशङ्क्या निराकरोति नचेति॥ गौरवादिति॥ \`तदन्याविषयकत्वे ' त्यत्र नञ्‌द्वयस्य पतितत्वेन गौरवमिति भावः। क्लृप्तत्वाच्च समानविषयत्वमेव तन्त्रमित्याह- दिपेच्छादाविति॥ अन्याविषयत्वस्य व्यभिचारमप्याह-घटपदावितीति। किञ्च ब्रह्मज्ञानस्य ब्रह्माविषयकत्वे अन्याविषयकत्वे च निर्विषयकत्वापत्त्या ज्ञानत्वमेव न स्यादित्याह- ब्रह्मज्ञानस्येति॥

 ॥ तद्विषयम्॥ तदाकारत्वविषयमित्यर्थः। असाधारणस्यात्माकारस्य वा वृत्त्याकारत्वमुच्यते ? उत साधारणस्य वा ? नाद्य इत्याह- जडाद्याकारेति। न द्वितीय इत्याह - सत्तयेति। तथाच आत्माकारघटादिवृत्त्याऽपि आत्माज्ञाननिवृत्तिः स्यादिति भावः। अनिर्वचनीयेति॥ आदिपदेन ज्ञानत्वेन ज्ञाननिवर्त्यत्वपरिग्रहः। हेतोरेवागमनात् न व्यभिचार इत्यत्राह-असद्वैलक्षण्येति। व्यवहारोऽप्यादानादिरूपो वा विवक्षितः ? अभिलापरूपो वा ? आद्य आह- आदानादेरिति॥ तथाच भागासिद्धिः। द्वितीय आह- अभिलापरूपस्येति। तथाचानैकान्त्यमिति भावः। पक्षैकदेश इति। नच अविद्यावृत्तिप्रतिफलितफलविषयत्वस्य तत्र सत्त्वात् न भागासिद्ध्यादीति वाच्मय्; तत्रैवासिद्ध्यापत्तेः। ब्रह्मणीति॥नच ब्रह्मणि वृत्तिव्याप्यत्वं नास्तीति वाच्यम्। उक्तरीत्या साधितत्वात्।

 ॥ नित्यातीन्द्रियमिति॥ अनुभवेनचिद्विषयत्वं ब्रह्मणोऽङ्गीकर्तव्यम्। एवंविधानुभवेऽपि यदि ब्रह्मणश्चिद्विषयत्वं नाङ्गीक्रियते, तर्हि धर्मादावपि न स्यात्। तथाच व्यभिचारः। ब्रह्मणश्चिद्विषयत्वे हेत्वन्तरमाह- तद्व्यवहारेति॥ ब्रह्म, चिद्विषयः, चिज्जन्यव्यवहारविषयत्वात्, घटवदित्यर्थः। स्वस्य स्वविषयत्वे दृष्टान्तः - अभिधानस्याभिधेयत्ववदिति॥ ननु अभेदे कथं विषय-विषयीभाव इति ? अत आह- अन्यथेति॥ यद्यात्मनश्चिद्विषयत्वं नाङ्गीक्रियत इत्यर्थः। तया ब्रह्मवृत्त्या। ननु ब्रह्मणश्चिद्विषयत्वाभावेऽपि वृत्त्यैव तदज्ञाननिवृत्तौ बाधकाभावः, इत्यतो बाधकमस्तीत्याह -तदाकारेति॥ ननु आत्मनः स्फुरणरूपत्वात् तत्र वृत्त्याऽज्ञाननिवृत्तिः। घटादेस्तदभावात् न तया तदज्ञाननिवृत्तिः। नच ब्रह्मणः स्फुरणरूपत्वेनैवाज्ञाननिवृत्तिरस्तु, किं वृत्त्येति वाच्यम्। तस्य सर्वदा सत्त्वेनाज्ञानविरोधित्वाभावात् न तेन ब्रह्मज्ञाननिवृत्तिः, अतो वृत्त्यैव तन्निवृत्तिरित्यत आह- अज्ञानाविरोधीति॥ तथाच यदि ब्रह्मणि वृत्त्यैव तदज्ञाननिवृत्तिः, तदा घटादावपि वृत्त्यैवाज्ञाननिवृत्त्युपपत्तौ चैतन्यरूपज्ञानस्वीकारायोगः। किञ्च घटादिविषयकचैतन्यरूपज्ञानस्योररीकरणे व्यवहारो वा बलम् ? अनुभवो वा ? उत श्रुतिः ? विषयापरोक्ष्यं वा ? नाद्य इत्याह- अस्फुरणरूपेष्विति॥न द्वितीय इत्याह- घटादाविति॥

 अन्यथेति॥ चैतन्यरूपज्ञानानुभवाभावेऽपि तदङ्गीकार इत्यर्थः। इच्छाद्याकारान्तः करणवृत्तिप्रति फलितमिति॥ इच्छदिरूपा याऽन्तः करणोपादानिका वृत्तिः, तत्प्रतिफलितमित्यर्थः। तृतीयं निराकरोति - तमेव इति॥ चतुर्थं परिहरति - चैतन्याविषयस्येति॥ ननु ज्ञानत्वस्य विषयगतज्ञातत्वप्रयोजकत्वे तस्येच्छादिसाधारणत्वादिच्छादिरूपवृत्तिविषयस्यापि ज्ञातत्वं किं न स्यादिति। अत उक्तम्- इच्छादिवृत्त्यनिष्ठेनेति॥ इच्छाया ज्ञानत्वस्यैवाभावादिति भावः। एवमुत्तरत्रापि द्रष्टव्यम्। अन्यथेति॥ यदि वृत्तावपरोक्षत्वं न स्यादित्यर्थः। ननु वृत्तौ परोक्षत्वात्। चिद्रूपे च ज्ञानेऽपरोक्षत्वम्। ज्ञानत्वं चोभयसाधारणम्। तथाच परोक्षत्वेऽपि वृत्तेः परोक्षत्वापरोक्षत्वयोरेकज्ञानत्वव्याप्यत्वं स्यादिति- चेत्, नैवं परस्याङ्गीकारः। परेण हि चिद्रूपमेव ज्ञप्तिरूपं ज्ञानम्। वृत्तौ तु ज्ञायतेऽनेनेति व्युत्पत्त्या ज्ञानत्वमित्यङ्गीकारेणोभयत्रैकविधज्ञानत्वानङ्गीकारात्। एवं च चिद्रूपं ज्ञानमपरोक्षमेव। वृत्तिरूपं ज्ञानं परोक्षमेव, इति कथमेकज्ञानत्वव्याप्यत्वं परोक्षत्वापरोक्षत्वयोः स्यात् ? अत एवाह- एकेति॥ नच परोक्षत्वापरोक्षत्वयोरेकज्ञानत्वव्याप्यत्वमसिद्धमिति वाच्यम्। ज्ञानं द्विविधम्- परोक्षमपरोक्षं चेति महर्षिभिर्विभजनेनैकविधज्ञानत्वव्याप्यत्वस्य सकलजनसिद्धत्वादिति।

 ॥ नियतिपदेति॥ विशेष्यांशे कदापि स्वातिरिक्तसंविदनपेक्षणादिति भावः। ननु यावत्स्वव्यवहारे स्वातिरिक्तसंविदपेक्षानियतिर्दृश्यत्वम्। ब्रह्मणश्च स्वप्रकाशत्वादिव्यवहारे यद्यपि वेदान्तजनितवृत्त्यपेक्षा नियतिरस्ति, तथाप्य \`हमेतावन्तं कालं सुखं सुप्तोऽस्मी' त्यादिव्यवहारे तदनपेक्षणेन यावत्स्वगोचरव्यवहारे स्वातिरिक्तसंविदन्तरापेक्षानियत्यभावात्, घटादेः स्वव्यवहारमात्रे तदपेक्षानियमात्, इति न व्यभिचारासिद्धिः, इत्यत आह- आसंसारमिति॥

 इदमत्राकूतम्-\`स्वातिरिक्तसंविदि ' त्यत्र संविच्छब्देनचैतन्यरूपा वा संविद् विवक्षिता ? वृत्तिरूपा वा ? नाद्यः; अतीन्द्रियेष्वसिद्धितादवस्थ्यात्। न द्वितीयः; शुद्धस्यापि स्वव्यवहारे स्वातिरिक्त संविदपेक्षानियतिरस्त्येव। नच \` एतावन्तं कालमहं सुखं सुप्तोऽस्मी' त्यादिव्यवहारे तदपेक्षा नेति वाच्यम्; यदि हि वेदान्तजन्यवृत्तिं विनैव तद्व्यवहारः, तदा वेदान्तानामधिगतार्थबोधकत्वेनानधिगतार्थावगमकत्वरूपं प्रामाण्यं न स्यात्, अत एवाह- अनधिगतार्थबोधकेति॥ आसंसारमज्ञानावृतत्वेन शुद्धस्य वृत्तिं विना तद्व्यवहारायोगाच्च।

 किञ्च शुद्धव्यवहारः किं शुद्धस्य वा भवेत् ? जीवस्य वा ? नाद्यः; तस्य स्वविषयव्यवहारायोगात्। सर्वव्यवहारातीतत्वात्। कर्तृ-कर्मविरोधाच्च। नापरः; जीवस्य वृत्त्यनपेक्षया शुद्धव्यवहार इदानीमपि शुद्धव्यवहारापत्तेः। सुषुप्तावस्तीति चेत्; तदभावस्य मूल एवोक्तत्वात्। किञ्च वृत्तिः किमन्तः करणवृत्तिः ? अविद्यावृत्तिर्वा ? नाद्यः; सुखादिव्यवहारे तदपेक्षाभावाद् भागीसिद्धेरपरिहारात्। नान्त्यः; घटादिव्यवहारादौ तदसिद्धेः। नच वृत्तिसामान्यं संविच्छब्देन विवक्षितमिति वाच्यम्; सुखादिव्यवहारे तदसिद्धेरपिरहारात्। नच तत्राप्यविद्यावृत्त्यपेक्षाऽस्तीति वाच्यम्। तथाप्यविद्यावृत्तौ भागासिद्धेः। तत्रापि तदपेक्षाऽस्तीति चेत्, एतदविद्यावृत्त्यपेक्षा वा ? अविद्यावृत्त्यन्तरापेक्षा वा ? नाद्यः; आत्माश्रयात्। न द्वितीयः। तस्यामप्यविद्यावृत्तौ वृत्त्यन्तरापेक्षा, एवं तत्र तत्रापीत्यनवस्थापत्तिः। किञ्चात्र कीदृशः शुद्धव्यवहारो विवक्षितः
-स्वरूपमात्रव्यवहारे वा ? विशिष्टव्यवहारो वा ? नाद्यः; तदभावस्य मूल एवोक्तत्वात्। द्वितीयेऽपि स्वप्रकाश इत्यादिरूपो वा ? \`अहमि' त्येवंरूपो वा ? नाद्यः; स्वप्रकाश इत्यादिव्यवहारे वेदान्तजन्यवृत्त्य पेक्षानियमेनानैकान्तिकत्वापत्तेः। नापरः; \`अहमि' त्येवंरूपव्यवहारेऽप्यविद्याकाराहंवृत्त्यपेक्षानियमेनानैकान्ति कत्वस्य दुर्वारत्वादिति दिक्।

 ननु घटादिविषयकाज्ञानस्य वृत्त्यैव निवृत्तावपि व्यवहारार्थं वृत्त्यन्यसंविदपेक्षाऽऽवश्यकी। ब्रह्मणस्तु स्फुरणरूपत्वाद् व्यवहारार्थमपि न तदपेक्षेत्याशङ्क्य निषेधति- नच घटादावपीति॥ अनुभवाभावेऽपि तदङ्गीकारे ब्रह्मण्यपि व्यवहारार्थं तदङ्गीकारापत्तेः। अज्ञानविरोधिस्फुरणरूपत्वस्य घटादावपि सुवचत्वादित्युक्तत्वाच्चेति भावः। एतेनेति॥ स्वावच्छिन्न विषय-विषयिभावेन विषयव्यावर्त्या या संवित् तत्सापेक्षत्वमित्यर्थः। अस्ति च घटादिव्यवहारे स्वव्यावर्त्याया घटादिविषयिण्याः संविदस्तत्सापेक्षत्वम्। ब्रह्मणश्च वृत्तिं प्रत्यविषयत्वेन विषय-विषयिभावेन तत्संविदो ब्रह्मव्यावर्त्यत्वाभावात् न तद्‌व्यवहार उक्तसंवित्सापेक्षत्वम्। किन्तु तदाकारवृत्तेरेवापेक्षा, इति नासिद्धि- व्यभिचारावित्येतदेतेन निरस्तमित्यर्थः॥ निरस्तमित्यर्थः।

 ॥न षष्ठ इति॥ फलाव्याप्यत्वे सत्यपरोक्षव्यवहारयोग्यत्वरूपस्वप्रकाशत्वाभावरूपास्वप्रकाशत्वमिति षष्ठो नेत्यर्थः॥ पक्षैकदेशे दृष्टान्ते चाभावादिति॥ अत्र कश्चित्
-अनन्याधीनापरोक्षत्वं स्वप्रकाशत्वम्। तन्निरूपितभेदप्रतियोगित्वं हेतुः। तच्च नित्यपरोक्षेऽन्याधीनपरोक्षे च घटादावस्ति, इति नासिद्धिः। यद्वा- अवेद्यत्वे सत्यपरोक्षव्यवहारयोग्यत्वाभावरूपं दृश्यत्वं हेतुः। नच - अविद्यान्तः करणशुक्तिरूप्यादावपरोक्षव्यवहारयोग्यत्वसद्भावाद् भागासिद्धि-साधनवैकल्ये स्यातामिति वाच्यम्; अपरोक्षव्यवहारयोग्यत्वशब्देनाज्ञाननिवर्तकवृत्तिविषयत्वस्य विवक्षितत्वात्। अस्य चाविद्यादावभावात् - इत्याह - तन्न। अनन्याधीनापरोक्षत्वभेदः काल्पनिको वा ? अकाल्पनिको वा ? नाद्यः; \`शुद्धमनन्याधीनापरोक्षं ने' ति तार्किकादिकल्पनासम्भवेन कल्पिततादृशभेदवत्त्वस्य शुद्धेऽपि सम्भवेन व्यभिचारतादवस्थ्यात्। न द्वितीयः। पक्षेऽसिद्धेः। अकाल्पनिकभेदस्य परेण कुत्राप्यनङ्गीकारात्।

 यदप्युक्तम्- अज्ञाननिवर्तकवृत्तिविषयत्वमपरोक्षव्यवहारयोग्यत्वमिति, तन्न; धर्मादावपि तादृशवृत्तिविषयत्वेन भागासिद्धेः। नच परोक्षवृत्तिरज्ञाननिवर्तिकैव नेति वाच्यम्। परोक्षतोऽपि ज्ञाते \`न जानामी' ति व्यवहारापत्तेः, अन्यथाऽपरोक्षवृत्तेरप्यज्ञाननिवर्तकत्वं न स्यात्। \`अविद्यान्तः करणादिकं पूर्वं न ज्ञातमिदानीं ज्ञातमि' ति व्यवहाराच्च। तस्माद् यत्किञ्चिदेतत्॥ ननु अध्यस्तत्वाविशेषेण घटादेरिव रूप्यस्याप्यपरोक्षव्यवहारयोग्यत्वमस्तु। तथाच साधनवैकल्यं तदवस्थमेव, इत्यत आह- यद्यपीति॥

 ॥ सर्वव्यावहारिकोपादान इति॥ अत्र सर्वव्यवहारिकोपादनत्वं ब्रह्मज्ञानात् पूर्वमबाधितत्वं श्रुत्यादिसिद्धत्वं चेति हेतुत्रयमज्ञानस्य व्यावहारिकत्वसाधकम्। अन्तः करणादेस्तु व्यावहारिकत्वे ब्रह्मज्ञानात् प्रागबाधितत्वं श्रुत्यादिसिद्धत्वं चेति हेतुद्वयम्। तथाचैतैर्हेतुभिरज्ञानादेर्व्यावहारिकत्वस्य सिद्धत्वात् तद्‌गतापरोक्षत्वस्यापि व्यावहारिकत्वाद् भागासिद्धिः स्यादेवेत्यर्थः॥

 एतच्चाभ्युपेत्योक्तम्। वस्तुतस्तु अज्ञानान्तः करण-शुक्तिरूप्यादेः प्रातिभासिकत्वेऽपि तद्गतापरोक्षत्वं व्यावहारिकमेव। नच - प्रातिभासिकाज्ञानादिगतस्य कथं व्यावहारिकत्वम् ? तस्य धर्मत्वेनतुल्यसत्ताकत्वस्यावश्यकत्वादिति वाच्यम्। किमेवं वदतो यथा धर्मी तथा धर्मोऽपीति सामान्यव्याप्तिरभिप्रेता ? धर्मिणो व्यावहारिकत्वे धर्मस्यापि व्यावहारिकत्वम्, धर्मिणः पारमार्थिकत्वे धर्मस्यापि पारमार्थिकत्वम्, धर्मिणः प्रातिभासिकत्वे धर्मस्यापि प्रातिभासिकत्वमिति विशेषव्याप्तिर्वा ? नोभयमपि। तथा सति शुक्तिरूप्यादेः प्रातिभासिकत्वेन तद्गतस्य त्वदुक्तत्रैकालिकनिषेधप्रतियोगित्वस्यापि प्रातिभासिकत्वापत्तेः। तथा सति शुक्तिरूप्यादेः पारमार्थिकत्वं स्यात्। ब्रह्मणः पारमार्थिकत्वेन तद्गतसत्यत्वादेरपि तथात्वापत्तेः।

 प्रपञ्चस्य व्यावहारिकत्वेन तद्गतप्रतिषेधस्यापि तत्त्वापत्तौ बाध्यत्वाभावेन जगतः सत्यत्वापत्तेश्च। किञ्च साक्षात् साक्षिविषयत्वस्य व्यावहारिकत्वे तन्त्रत्वेन तस्य चाज्ञानान्तः करण-शुक्तिरूप्यादौ सत्त्वाद् व्यावहारिकत्वमावश्यकम्, इति भागासिद्धि- साधनवैकल्ये स्यातामित्याह- न हीति॥

 ननु स्वातिरिक्तसंविदनधीनसिद्धिकस्वरूपत्वं स्वप्रकाशत्वम्। तदभावश्चास्वप्रकाशत्वं हेतुः। पटादौ नित्यातीन्द्रिये शुक्तिरूप्यादौ च स्वातिरिक्तसंविदधीनसिद्धिकत्वेन तदनधीनसिद्धिकत्वरूपस्वप्रकाशत्वाभावात् न भागासिद्धि - साधनवैकल्ये। नाप्यात्मन्यनैकान्त्यम्; तस्य स्वतः सिद्धत्वेन संविदधीनसिद्धिकत्वाभावादित्यत आह- शिष्टमिति॥ आत्मनः स्वातिरिक्तसंविदनधीनसिद्धिकत्वे सिद्ध्यभावापत्तेः। नच स्वतः सिद्धिरिति वाच्यम्। तस्यासम्भवदुक्तिकत्वादित्यादि वक्ष्यत इत्यर्थः। पञ्चमप्रकारेति॥उपलक्षणमेतत्। पूर्वविकल्पितपक्षेष्वपि दूषणमेतदूह्यम्। नच अज्ञानकालवृत्तित्वं हेतुविशेषणम्, अतो न व्यभिचार इति वाच्यम्। पञ्चमप्रकाराविद्यानिवृत्तेर्ब्रह्मातिरिक्तवस्तुत्वेनाज्ञानकार्यत्वस्यावश्यम्भावेनाज्ञानकालवृत्तित्वस्यापि तत्र सत्त्वात्। प्रमाणाधीनेति॥ तथाच विरुद्धो हेतुरिति भावः। धीमात्रशरीरेति॥

 ननु अत्र शुक्तीन्द्रियसन्निकर्षादिदमाकारान्तः करणवृत्तिरुदेति॥ तस्यां च प्रतिफलितचैतन्येऽस्ति शुक्तित्वाविद्या। सा च दोषवशात् क्षुब्धा सती रजत-तद्भासाकाराभ्यां परिणमते। तत्र रजताभासाकारपरिणामो ह्यविद्यावृत्तिः। तथाच वस्तुजन्यत्वरूपवस्तुपरतन्त्रत्वस्य सत्त्वात् कथं साधनवैकल्यमिति- चेत्, अत्र वक्तव्यम्। अत्र वस्तुशब्देन विषयीभूतं वा वस्तु विवक्ष्यते ? जनकीभूतं वा ? नाद्यः। विषयीभूतस्य प्रातिभासिकतया नियतपूर्ववर्तित्वरूपजनकत्वाभावेन साधनवैकल्यस्य तादवस्थ्यात्। नापरः। तुच्छेऽपि शब्दादिरूपजनकीभूतवस्तुजन्यवृत्तिविषयत्वेन व्यभिचारापरिहारात्। आत्मन्यपि व्यभिचाराच्चेति। उक्तमर्थं सङ्गृह्णाति - एवञ्चेति॥

 ॥ इति दृश्यत्वहेतुभङ्गः॥      

\<1-1-14\>  %14.जडत्वहेतुभङ्गः%

 अथ जडत्वहेतुं खण्डयितुं विकल्पयति- जडत्वमिति॥ त्वन्मत इति॥ परेण कर्तृत्वादि धर्माणामहङ्कारनिष्ठानामात्मन्यध्यस्तत्वाङ्गीकारात्, यथा जपाकुसुमगतं लौहित्यं स्फटिके प्रतिभासते तद्वदिति भावः। शुद्ध इति॥ तथाच तत्र व्यभिचार इति भावः। व्यभिचारापरिहारादिति॥ पर्वतो वह्निमान् द्रव्यत्वादित्यत्रापि व्यभिचारपरिहारसम्भवादिति भावः। गौरोऽहमिति॥ तथाच भागासिद्धिरिति भावः। यदि चेति॥ साङ्ख्यानां करणव्युत्पत्त्या वुद्धिर्ज्ञानम्, वेदान्तिनां ज्ञायतेऽनेनेति व्युत्पत्त्या वृत्तिर्ज्ञानमित्यन्वयः। ननु आत्मनि कथं व्यभिचारः ? तस्य "सत्यं ज्ञानमि" ति श्रुत्या ज्ञानरूपत्वादित्यत आह- तथाहीति॥ स्ववृत्तीति॥ क्रियायाः स्वविषयत्वादर्शनेनात्मरूपज्ञानस्य स्वविषयत्वासम्भवादस्वीकार इत्यर्थः। घटादावपीति॥ घटादौ ज्ञप्तिकर्मत्वज्ञप्तिविषयत्वयोरेकत्वेन ब्रह्मणि ज्ञप्तिकर्मत्वमनभ्युपेत्य ज्ञप्तिविषयत्वाङ्गीकारो विरुद्ध इत्याशयः। कर्म- विषयत्वयोर्भेदमाशङ्क्य परिहरति - नहीत्यादि॥

 ॥ किन्त्विति॥ यद्यप्यत्र \`ज्ञातैकसती' त्यादिनोक्तदोषतादवस्थ्यम्; तथापि प्रतिबिम्बितचैतन्यस्य ज्ञप्तित्वे तस्याध्यासानधिष्ठानत्वेनाध्यासिकसम्बन्धस्यातन्त्रत्वापत्त्या तत्परिहारेण वृत्त्यभिव्यक्ताधिष्ठानचैतन्यमेव ज्ञप्तिरित्युक्तमिति मन्तव्यम्।

 यत्तु- पूर्वं स्वकर्मत्वाभावमङ्‌गीकृत्य व्यवहारजननयोग्यत्वरूपतदङ्गीकारे विरोध इत्यर्थः - इति, तन्न। कारकत्वरूपकर्मत्वाभावमङ्गीकृत्य व्यवहारजननयोग्यत्वरूपकर्मत्वाङ्गीकारेण विरोधाभावात्। कारकत्वरूपमेव यदि कर्मत्वं पुनरङ्गीक्रियेत, तदा हि विरोधावकाश इति। तां च प्रतीति॥ यद्यपि चैतन्यरूपज्ञप्तिं प्रति कारणत्वं न सम्भवति। तस्या नित्यत्वात्। नापि तज्जन्यावरणाभिभवातिशययोगित्वम्। तस्य वृत्तिसाध्यत्वात्। तथापि चैतन्यप्रतिफलनोपाधौ वृत्तौ तदुभयसत्त्वेन तत्प्रतिफलितचैतन्ये तदुपचारेण तथोक्तमिति भावः॥ ब्रह्मणोऽपीति॥ नच इष्टापत्तिरिति वाच्यम्। त्वया चरमवृत्तेरकर्मत्वाङ्गीकारेणापसिद्धान्तात्। नच कारकत्वरूपकर्मत्वाभावेऽङ्गीकृतय उक्तरूपकर्मत्वमङ्गीकृतमेव इति कथमपसिद्धान्तः ? इति वाच्यम्। तस्य निर्विशेषत्वेनावरणाभिभवरूपातिशयवत्त्वस्याङ्गीकर्तुमनुचितत्वेनाप सिद्धान्तस्य वज्रलेपत्वात्। मोक्षे पराभावादिति॥ आत्मातिरिक्तपराभावादित्यर्थः। पराभावेऽपि परविषयत्वं किं न स्यादिति ? अत आह- वह्निरासीदिति॥ अन्त्यपक्षं निराकरोति - निर्विषयत्व इति॥ एवं च ब्रह्म, न ज्ञानम्, निर्विषयत्वादिति फलितानुमानेऽतीतादिज्ञाने व्यभिचारं परिहरति - तद्धीति॥ सविषयकत्वादेरिति॥ अत्र कश्चित्। ज्ञानस्य सविषयत्वं हि विषयसम्बन्धः। स च न तात्त्विकः। किन्त्वाध्यासिकः। तात्त्विकसम्बन्धस्य निरूपयितुमशक्यत्वात्। अतो न तस्य स्वाभाविकत्वम्। न हि शुक्तौ रूप्यं स्वाभाविकम्। अत एव ज्ञानौपाधिकमेव सविषयत्वमिच्छादिषु इति तत्रापि न स्वाभाविकम् इत्याह। तन्न। सविषयत्वं हि विषयोल्लेखित्वम्,नतु विषयाध्यासाधिष्ठानत्वम्। तथात्वे चरमवृत्तेः सविषयत्वं न स्यात्। चरमवृत्तौ चैतन्यारोपाधिष्ठानत्वाभावात्। दृश्यत्वादीनामसिद्धिश्च स्यात्। अध्यासरूपसविषयत्वासिद्धेः। तस्माद् अध्यासातिरिक्तं स्वभावविशेषरूपं सविषयत्वमङ्गीकर्तव्यम्, इति कथं न सविषयत्वं स्वाभाविकम् ? एतेन- इच्छादिष्वपि स्वाभाविकमेव सविषयत्वम्, न ज्ञानोपाधिकम्। उपाध्यननुसन्धाने ज्ञानवदेव सविषयत्वस्य प्रतीतेः। किचैवं वस्तुतो निर्विषयत्वेऽपीच्छायाः सविषयकज्ञानजन्यत्वेन सविषयत्वे ज्ञानस्यापि वस्तुतो निर्विषयकत्वेऽपि सविषयकेच्छाञ्जन्यत्वेन सविषयत्वोपपत्तौ स्वाभाविकं तन्न स्यादिति।

 परमेति॥ तथाच मोक्षस्य पुरुषार्थत्वं न स्यादिति भावः। नच तदाऽऽनन्दस्य प्रकाशाभावेऽप्यानन्दस्य प्रकाशस्वरूपत्वाद् मोक्षस्य पुरुषार्थत्वमिति वाच्यम्; कामनया हि पुरुषार्थत्वम्। सा च सुखी स्यामिति, नतु सुखं स्यामिति। सुखित्वं च सुखानुभववत्त्वम्। तथाच मोक्षावस्थायामात्मरूपज्ञानस्य निर्विषयत्वे आनन्दाप्रकाशादपुरुषार्थत्वमिति। घटादेरपीति॥ औपाधिकार्थप्रकाशत्वस्य घटादावपि वक्तुं शक्यत्वादिति भावः। अर्थप्रकाशेति। स्वाभाविकार्थप्रकाशात्मकत्वं विनेत्यर्थः।

 ज्ञातृ- ज्ञेयनिरूप्यत्वस्वभावत्वाच्चेति। ननु किमिदं सज्ञेयत्वम्। ज्ञेयजन्यत्वं वा ? ज्ञेयव्याप्यत्वं वा ? नाद्यः; परोक्षज्ञाने ईश्वरज्ञाने चाभावात्, नाप्यपरः; व्याप्तिः कालिकी ? "दैशिकी वा ? नाद्यः। यदा ज्ञानम्, तदाऽर्थ इति कालिकव्याप्तौ पूर्ववद् व्यभिचारात्। न द्वितीयः ; असम्भवात्। नच - यदाऽपरोक्षज्ञानम्, तदाऽर्थ इति कालिकव्याप्तौ नास्ति व्यभिचार इति- वाच्यम्; ईश्वर- योगिज्ञाने व्यभिचारात्। यदैन्द्रियकं ज्ञानम्, तदाऽर्थ इति तु व्याप्तिः सर्वसम्मता। नचात्मरूपज्ञानमैन्द्रियकम्, इति कथं सज्ञेयत्वं स्वाभाविकम् ? एवं सज्ञातृत्वमपि - किं ज्ञातृजन्यत्वं वा ? ज्ञातृव्याप्यत्वं वा ? नाद्यः ; ईश्वरज्ञाने व्यभिचारात्। न द्वितीयः ; अप्रयोजकत्वादिति - चेत् न; अस्तु सज्ञेयत्वं ज्ञेयव्याप्यत्वम्, तद्धि यत्किञ्चित्स्वविषयव्याप्यत्वम्। व्याप्तिश्च कालिकी विवक्षिता। नचातीततुच्छादिज्ञानादौ व्यभिचारः; तत्राप्यतीतत्वासत्त्वरूपविषयसत्त्वसम्भवात्। नच यावद्विषयव्याप्तिर्विवक्षिता। किन्तु यत्किञ्चिद्विषयव्याप्तिः। तथाच विशेषण- विशेष्यकालान्यतरसत्त्वमात्रेण व्यभिचारवारणसम्भवात् सज्ञातृत्वं स्वज्ञातृव्याप्यत्वमेव। नचोभयत्राप्रयोजकत्वम्; निरुपाधिकसहचारभङ्गरूपतर्कस्य विद्यमानत्वात्। वस्तुतस्तु - सज्ञातृत्वं सज्ञेयत्वं च ज्ञातृ-ज्ञेयनिरूप्यत्वम्। तद्धि केनचिद् ज्ञेय-ज्ञातृविशिष्टतयाऽनुभूयमानत्वम्। तद्धि ज्ञानस्य स्वभाव एव। \`अस्यात्र ज्ञानमि'ति व्यवहारात्। तथाच ज्ञातृ-ज्ञेयनिरूप्यत्वस्य ज्ञानस्वभावत्वे मोक्षावस्थायां तदभावे ज्ञानत्वाभाव इति साधूक्तम्- ज्ञातृ-ज्ञेयविहीनं ज्ञानं न सिद्ध्यतीति। एतेन- \`अस्ति ब्रह्मे' त्यादौ साधुत्वार्थो लकार इति-प्रत्युक्तम्। सत्तायाः कर्तृनिरूप्यत्वसम्भवात्। यत्तु ज्ञानस्य सज्ञेयत्वं नाम ज्ञेयानुपरक्तबुद्ध्यविषयत्वम्, सज्ञातृत्वं च ज्ञात्रनुपरक्तबुद्ध्यविषयत्वम्- इति, तन्न। ज्ञानपदजन्यबोधस्य ज्ञात्रनुपरक्तबुद्ध्यविषयत्वज्ञेयानुपरक्तबुद्ध्यविषयत्वयोरभावेन सज्ञेयत्वा नापत्तेरिति।

 किञ्चात्मा ज्ञानं चेदिति॥ ननु तार्किकसिद्धेश्वरज्ञानवद् घटादिनिर्विकल्पकवच्च स्वभावत उभयवैलक्षण्येनाप्युपपत्तिः। तत्रापीश्वरज्ञानस्य प्रमात्वे गुणजन्यत्वस्य भ्रमत्वे दोषजन्यत्वस्य चापत्तेः। निष्प्रकारके च निर्विकल्पके तद्वति तत्प्रकारकत्वस्य तदभाववति तत्प्रकारकत्वस्य चानुपपत्तेः। जन्यसविकल्पकत्वेन भ्रम-प्रमान्यतरत्वनियमे चास्माकं क्षत्यभावात्। विलक्षणवृत्तिद्वयोपरागेण च स्वभावतो भ्रम-प्रमाविलक्षणस्याप्यात्मज्ञानस्य तदुभयरूपेण व्यवहारोपपत्तेरिति - चेत्, मैवम्। दृष्टान्तदार्ष्टान्तिक योर्महद्वैषम्यात्। तथाहि- तार्किकमते प्रामाण्यस्य परतस्त्वेन प्रमाया गुणजन्यत्वनियमात्, ईश्वरज्ञानस्य गुणाजन्यत्वेन प्रमात्वासम्भवेऽप्यावयोर्मते प्रामाण्यस्य स्वतस्त्वेनाऽत्मरूपज्ञानस्य गुणाजन्यत्वेऽपि प्रमात्वोपपत्तेः। निर्विकल्पकस्य च स्वरूपेणानङ्गीकारात्। किञ्च प्रमामात्रेऽनुगतकारणाभावेन प्रमात्वस्य न्यायमतेऽपि कार्यतानवच्छेदकत्वेन गुणजन्यत्वविरहेण प्रमात्वविरहस्य वक्तुमशक्यत्वात्। विशेष्यावृत्त्यप्रकारकत्व-भ्रमभिन्नज्ञानत्वादिरूपप्रमात्वस्येश्वर निर्विकल्पकज्ञानयोः सम्भवाच्च। अत एवोक्तमुदयनेन "प्रमाश्रयत्वेनेश्वरः प्रमाणमि" ति।

 यच्च जन्यसविकल्पकत्वेनेत्यादि, तन्न। तादृशनियमस्यास्माभिरनङ्गीकरणात्। तथाच मूलोक्तज्ञानत्वा भावापादनं साध्विति।

 ज्ञानत्वं वेति॥ ननु ज्ञानत्वमेवात्मत्वम्, तद्भिन्नत्वं हेतुः। नच - ज्ञानपदवाच्यभिन्नत्वविवक्षायामुपाधेरपि ज्ञानपदवाच्यत्वात् तत्रासिद्धिः, ज्ञानपदलक्ष्यभिन्नत्वविवक्षायान्तु घटादेरपि ज्ञानपलक्ष्यत्वात् तत्राप्यसिद्धिरिति वाच्यम्। ज्ञानपदजन्य प्रतीति विशेष्यभिन्नत्वस्य विवक्षायामुक्तदोषाभावात्। एव - मानन्दभिन्नत्वरूपमनात्मत्वमुपपाद्यमिति- चेत्, मैवं भाषिष्ठा। लक्षणया ज्ञानपदजन्यप्रतीतिविशेष्यत्वस्य घटादावपि सत्त्वेनासिद्ध्यपरिहारात्। \`वचनवृत्त्ये' ति विवक्षायामात्मन्यपि तादृशप्रकतीतिविशेष्यत्वाभावेन व्यभिचारापत्तेरित्येवमानन्दभिन्नत्वरूपमनात्मत्वमप्युक्तदोषदुष्टम्, इति यत्किञ्चिदिति॥ जन्मादिमतीति॥ नच आनन्दस्यानात्मत्वे जन्मादिमत्त्वं न हेतुः। आनन्दोपाधिमात्रस्यैवोत्पत्ति विनाशप्रतियोगित्वेनानन्दस्य जन्मादिमत्वाभावादसिद्धो हेतुरिति- वाच्यम्; उपाध्यनुसन्धानाभावेऽप्यानन्दस्यैवोत्पत्ति विनाशप्रतियोगित्वस्य सर्वानुभवसिद्धत्वादिति॥

 यच्च- धर्मिसमसत्ताकज्ञानभिन्नत्वं हेतुः, तेन ब्रह्मणि न व्यभिचारः इत्युक्तम्, तन्न। दृष्टान्ते साधनवैकल्यापत्तेरिति। ननु आनन्दे स्वरूपतस्तारतम्याभावेऽपि क्वचिद् अल्प आनन्दः, क्वचिद् बहुः, इति तारतम्यानुभवस्त्वभिव्यक्तिमात्रेण भविष्यतीत्यत आह- अखण्ड इति॥ ननु दुःखाभावतारतम्येनैव सुखतारतम्यव्यवहार इत्यत आह- विरोधिनो दुःखस्येति। अनानन्दत्वस्येति॥ पञ्चमप्रकाराविद्यानिवृत्तौ तुच्छे च व्यभिचारश्चेत्यपि बोध्यम्। नच - अज्ञानकालवृत्तित्वे सतीति विशेषणं देयमिति वाच्यम्। पञ्चमप्रकाराविद्यानिवृत्तेरज्ञानकार्यत्वेन तत्राज्ञानकालवृत्तित्वस्यावश्यकत्वात् साध्यावैशिष्ट्यादिति। नच - ज्ञानत्वेन ज्ञाननिवर्त्यत्वरूपसाध्यपक्षे न साध्यावैशिष्ट्यमिति -वाच्यम्। साध्यावैशिष्ट्यशब्देन सन्दिग्धासिद्धत्वस्योक्तत्वात्। इति जडत्वहेतुभङ्गः
     

\<1-1-15\> %15.परिच्छिन्नत्वहेतुभङ्गः %

 देशेति॥ वियदादे रूप्यादेश निषेध इत्यन्वयः। ननु देशस्य \`देशो नष्टः' इति कालस्याप्यतीतः कालः इत्यादिप्रतीत्या परिच्छिन्नत्वावगमात् कथमसिद्धिरिति ? अत आह- अवकाशरूपदेशस्येति॥ देशनाशप्रतीतेस्तदुपाधिविषयकत्वात्, कालनाशप्रतीतेश्चक्षणादिविषकत्वादवकाशरूपदेशखण्डकालविषयत्वादिति भावः। अपरिच्छिन्नत्वेनैवेति॥ देशतः कालतश्चेति शेषः। यस्तु कालावकाशसिद्धिं साक्षिणा नाङ्गीकरोति, तस्य कालावकाशसिद्धिरेव न स्यात्। केचित् \`इह विहङ्गमः पतती'ति चक्षुर्व्यापारानन्तरं प्रतिभासनादाकाशा देश्चाक्षुषतामास्थिषत, तदनुपपन्नम्; रूपरहितद्रव्यत्वेनचाक्षुषतासामग्रीवैकल्यात्। अन्यथाऽऽत्म-पवनयोरपि तत्प्रसङ्गात्, तथाप्यनुमानवेद्यमाकाशमस्त्विति चेत्, न; लिङ्गभावात्॥

 ननु- शब्दस्तावत्, प्रत्यक्षः, स च गुणः, सामान्यवत्त्वे सत्यस्मदादिबाह्येन्द्रियग्राह्यत्वात्; रूपवत्, गुणश्च द्रव्याश्रित इति सामान्यतो द्रव्यसिद्धौ -शब्दः, न स्पर्शवद्विशेषगुणः ; प्रत्यक्षत्वे सत्यकारणगुणपूर्वकत्वात्, सुखवत्। नाप्यात्मगुणः; बाह्येन्द्रियप्रत्यक्षत्वात्, रूपवत्, नापि दिक्कालमनसाम्; प्रत्यक्षत्वात्, विशेषगुणत्वाच्चेति प्रसक्तप्रतिषेधे सति परिशेषादतिरिक्तं द्रव्यं सिद्ध्यति। एवं च शब्दः, अष्टद्रव्यातिरिक्तद्रव्याश्रितः। तद्वृतौ बाधकोपपन्नत्वे सति गुणत्वात्, रूपवदित्यनुमानादेव आकाशासिद्धिसम्भवेन लिङ्गाभावोऽसिद्ध इति- चेत्, मैवम्। जातिबधिराणामाकाशप्रतिभासानुपपत्तिप्रसङ्गात्। ततश्चेहालोको नास्तीति प्रतीतिर्न स्यात्। परिशेषानुमानं त्वष्टद्रव्यातिरिक्तद्रव्याप्रसिद्धेरप्रसिद्धविशेषणम्। प्रसिद्धौ चानुमानवैयर्थ्यम्। अष्टद्रव्यातिरिक्तश्रित इत्येव साधने गुणादिवृत्तिसामान्यादपि व्यावृत्तत्वेन हेतोरसाधारण्यं स्यात्। अस्तु वा शब्दगुणकाकाशसिद्धिरनुमानात्, तथाप्यव्याकृताकाशसिद्धिः साक्षिणैव; तत्साधकलिङ्गाभावात्। जातिबाधिराणामप्यकाशप्रतीतेर्नागमोऽपि तत्र मानमिति॥

 ननु तथापि कालसिद्धिः कथम् ? साक्षिणेति चेत्, न; सुषुप्तौ हीन्द्रियाणामुपरतत्वात् न बाह्यप्रत्यक्षानुमानागमानां प्रवृत्तिरस्ति, तदाऽपि कालप्रतिभासः - \`एतावन्तं कालं सुखं सुप्तोऽस्मीत्युत्थितस्य परामर्शनात्। न ह्यननुभूतस्य परामर्शो युज्यते। अतः परिशेषात् साक्षिवेद्य एवेति गम्यते। अत्रायां प्रयोगः - कालः, बाह्यप्रत्यक्षाद्यतिरिक्तप्रमाणवेद्यः, असत्स्वपि तेषु प्रतीयमानत्वात्, यद् यस्मिन् असति प्रतीयते, तत् ततोऽतिरिक्तप्रमाणवेद्यम्; यथाऽसति चक्षुषि प्रतीयमानो गन्धस्तदतिरिक्तघ्राणवेद्य इति। ननु - साक्षिवेद्यत्वेऽपि साक्षीतरप्रमाणवेद्यत्वं किं न स्यात् ? इति - चेत् न तावत् प्रत्यक्षवेद्यः काल इत्युक्तम्। जातिबधिराणामपि प्रतिभासात् नागमवेद्योऽपि। अनुमानमपि कालमेव पक्षीकृत्य प्रवर्तेत ? अन्यद्वा ? नाद्यः; कालस्यासिद्धाया, सिद्धौ सिद्धसाधनत्वेन पक्षीकर्तृमशक्यत्वात्। न द्वितीयः; कालप्रतीतिमन्तरेण व्याप्तिस्मरण-पक्षधर्मताज्ञानयोरयोगात्। तथाहि- स्मृत्यनुभवरूपा हि व्याप्त्यादिप्रतीतयो न केवलमर्थमवगाहन्ते, अपितु कालकलितमेव। \`तदि' ति हि स्मृतिरुत्पद्यते। तत्ता च पूर्वकालसम्बन्धितैव। एवमनुभवोऽपि चक्षुरादिजन्यस्तावत् - \`एतदि' ति जायते। अनुमानादिजन्योऽप्य \`भूदि' ति वा, \`भविष्यती' ति वा जायते। ततत्त्वादिकं च न वर्तमानादिकालसम्बन्धित्वातिरिक्तं किञ्चित्। तथाच व्याप्त्यादिविषया अपि प्रतीययो न कालाविशेषितं स्वार्थं गोचरयितुं शक्नुवन्ति, इति कालसिद्धिः साक्षिणैवैष्टव्या। विस्तरस्तु सुधायां द्रष्टव्यः। आकाशवदिति॥ ब्रह्मणो नित्यत्वे ह्याकाशनित्यत्वस्य दृष्टान्तीकरणात् निर्णीतस्यैव दृष्टान्तीकरणाद् आकाशनित्यत्वं सिद्धमिति भावः। अग्रे प्रलये॥ तथाच प्रलयेऽपि कालावस्थित्युक्तेर्नित्यत्वं कालस्येति भावः। \`मुच्यते' \`भवती?'ति लट्‌प्रयोगेण मोक्षेऽविद्यायां विलीनायां कालसत्त्वावगमात् नित्यत्वमिति भावः। यत्रेति॥ अभूदिति॥ मोक्षकाले कालसत्त्वोक्तेर्नित्यत्वमिति भावः। सदा सर्वत्रेति॥ देशकार्यं त्ववकाशदातृत्वादिकम्, कालकार्यं तु व्यवहारादिकमिति द्रष्टव्यम्। ननु आकाशस्य नित्यत्वे - "आत्मन आकाशः सम्भूतः" इत्यनित्यत्वप्रतिपादकश्रुतिविरोधः स्यादित्यत आह- आकाश इति॥ "आकाशवदि" ति श्रुतेरव्याकृताकाशविषयत्वात् न विरोध इति भावः। ननु आकाशद्वैविध्ये मानाभावेन शुत्योः कथं विरोधपरिहार इति ? अत आह - उक्तं चाकाशद्वैतमन्यत्रेति॥ नचाकाशद्वित्वे मानाभावः; भूताकाशातिरिक्ताया देश- कालापरिच्छिन्नायास्तार्किकाभिमतदिश एवास्मन्मतेऽव्याकृताकाशत्वात्। प्राच्यादयो दिग्विशेषास्तु तद्भागाः। उक्तं हि टीकाकारैः - "अवकाशमात्रं हि दिगुच्यते, अवकाशभागा एव दिग्विशेषाः" इति। किञ्च प्रदेशरूप आकाशो नीरूपः साक्षिसिद्धश्च; अन्यथाऽवकाशे सन्देहेनान्धकारे हस्तचालनादिकं न स्यात्। नच मूर्तविशेषाभाव इव तदाश्रये देशे कश्चित् सन्दिग्धः। भूताकाशं तु \`भूतमप्यसितं दिव्यदृष्टिगोचरमेव चे' त्यादिश्रुत्या रूपि अप्रत्यक्षं च। किञ्च भूताकाशं "सर्वं पञ्चभिराविष्टम्", "भूतैरीश्वरबुद्धिजैः " "पञ्चभूतात्मके देहे" इत्यादिस्मृतिभिर्देहाकारेण विकारि। अवकाशस्तु कृटस्थनित्यत्वेन साक्षिसिद्धः। नच सर्वाधारभूतौ देश-कालौ किञ्चिद् द्रव्यात्मना विकुरुतः। कथं वाऽवकाशस्य प़ञ्चीकरणम् ? किञ्चावकाशः "अनादिर्वाऽयमाकाशः" इत्यादिश्रुतिभिरवकाशो पादान-प्रागभावयोर्वुद्ध्यनारोहादियुक्तिभिश्चानादिः। नहि पूर्वमवकाशो नासीत्, किन्तु सर्वत्र वा क्वचिद्वा घनीभाव एवासीदि' ति धीर्युक्ता; \`सर्वत्रे' त्यादिनैवावकाशनिर्देशात्। भूतं तु - "आत्मन आकाशस्सम्भूतः " इत्यादिप्रकरणानुगृहीतश्रुतिभिः, "तामसाच्च विकुर्वाणाद् भगवद्वीर्यचोदितात्। शब्दमात्रमभूत् तस्मात् नभः श्रोत्रं तु शब्दजमि" त्यादिस्मृतिभिन्न तामसाहङ्कारकार्यम्। किञ्च - "एतदण्डं विशेषाख्यक्रमाद्वृद्धैर्दशौत्तरैः। तोयादिभिः परिवृतमि" त्यादिस्मृतिभिरेकमविभु, अन्यस्तु विभुः - "आकाशवत् सर्वगतश्च नित्यः; "स यथाऽनन्तोऽयमाकाशः" इत्यादिश्रुतेः। अत्र देशो नास्तीति॥ \`इदानीं कालो नास्तीत्यादिवद् व्याहतम्; \`अत्रे' त्यनेनैव देशनिर्देशात्। एवं ब्रह्म वाऽन्यद्वा देशं विना कुत्रचिदस्तीत्येतद् व्याहतम्। अत एव "स एवाधस्तात् स एवोपरिष्टात् स पश्चात् स पुरस्तात् स दक्षिणतः स उत्तरतः" इत्यादिश्रुतिः, "व्याप्तं त्वयैकेन दिशश्च सर्वाः" इत्यादिस्मृतिश्च ब्रह्मणो विभुस्वदेशसम्बन्धेनैव विभुत्वमाहेत्यादियुक्तिश्च \`मृतिकाले जगत्येनं प्राणा भूतानि पञ्च च। भागशो भागशस्त्वेनमनुगच्छन्ति सर्वशः॥" इत्यादिस्मृतिभिर्भूताकाशं गत्यादि- योग्यभागवत्, अवकाशस्तु न गत्यादियोग्यभागवान्। नहि प्रदेशविशेष एतद्देशं त्यक्त्वा प्रदेशान्तरं गच्छति। किञ्च - "आकाशे नीलिमोदेति न प्रदेशे कथञ्चने" ति श्रुत्यैवाकाशद्वित्वं कण्ठोक्तम्। तस्मादाकाशद्वित्वं प्रामाणिकमेव, इति चन्द्रिकायामुक्तत्वाद् युक्तः श्रुत्योरविरोध इति भावः। व्याहत्याऽपि देश- कालयोर्नित्यत्वमङ्गीकर्तव्यमित्याह - अत्र देशो नास्तीति॥ ननु देश- कालयोः सर्वगतत्वे नित्यत्वे च स्वाश्रितत्वापत्त्याऽऽत्माश्रयः, इत्यत आह-देशः सर्वत्रास्तीति॥ यथा \`प्रमेयत्वे प्रमेयत्वमि' ति प्रतीत्या प्रमेयत्वे प्रमेयत्वमङ्गीक्रियते, तथा \`कालः सर्वदाऽस्ति' \`देशः सर्वत्रास्ती' ति प्रतीत्या तयोः स्वनिर्वाहकत्वादिति भावः। अज्ञानस्य देश-कालापरिच्छिन्नत्वमुपपादयति -अज्ञानस्य चेति॥ प्रतिषेधस्यापरिच्छिन्नत्वमुपपादयति प्रतिपन्नेति॥

 तथेति॥ एककालादिसत्त्वं नेत्यर्थः। तादृशेति॥ एककालादिमात्रसत्त्वभ्रमसम्भवेनेत्यर्थः। स्वकालादाविति॥ मिथ्यात्वस्य स्वकालादावप्यसत्त्वरूपत्वादित्यर्थः। एककालासतः कालान्तरासत्त्वमिव रूपान्तरेणासतो रूपान्तरेणासत्त्वसाधने विशेषाभावात् तदपि स्यादित्याह- रूपान्तरेणेति॥ रूप्यादेरिति॥ कालान्तरे सद्विलक्षणत्वरूपाभावादिति भावः।

 एतेनेति॥ रूपान्तरेणासत्त्वेन स्वरूपेणाप्यसत्त्वाद्यापत्त्येत्यर्थः। यथाकथञ्चिदसतः सर्वथा सत्त्वाङ्गीकारादिति भावः। आद्ययोरिति॥ असङ्गत्वात् सकलमूर्तासंयोगित्वरूपं परिच्छिन्नत्वम्, निर्गुणत्वाच्च महापरिमाणानधिकरणत्वरूपं देशपरिच्छिन्नत्वं ब्रह्मण्यस्तीत्यर्थः॥ अन्त्यस्येति॥ परिमाणस्य गुणत्वेन गुणानङ्गीकारादित्यर्थः। अन्योन्याभावादाविति॥ नित्यान्योन्या भावादावित्यर्थः। आत्मनीति॥ अखण्डार्थवाद इति शेषः। धर्मिसमसत्त्वस्येति॥ नच - घटादिप्रतियोगिकरूप्यधर्मिकभेदस्य प्रातिभासिकत्वेऽपि रूप्यप्रतियोगिकघटादिधर्मिकभेदस्य व्यावहारिकस्य घटादिप्रतियोगिकरूप्यधर्मिकभ्रमे धर्मिसमसत्ताकानिर्वचनीय भेदवत्त्वस्यरूप्येऽपि सत्त्वेन न साधनवैकल्यमिति - वाच्यम्; साक्षिवेद्ये रूप्यादौ विशेषदर्शनसत्त्वेनाज्ञान मूलकभ्रमासम्भवात्।

 अत्र कश्चित् - अत्यन्ताभावप्रतियोगित्वम् देशपरिच्छिन्नत्वम्, ध्वंसप्रतियोगित्वम् कालपरिच्छिन्नत्वम्, अन्योन्याभावप्रतियोगित्वम् वस्तुपरिच्छिन्नत्वम्। नच - आत्मनोऽपि जडनिष्ठात्यन्ताभावान्योन्या भावप्रतियोगित्वेनव्यभिचारः, ध्वंसप्रतियोगित्वस्य च कालाकाशादावभावेनासिद्धिरिति - वाच्यम्। अत्यन्ताभावेऽन्योन्याभावे च प्रतियोगिसमसत्त्वं च प्रतियोगिसमसत्त्वं विशेषणं देयम्। एवं च न ब्रह्मणस्तादृशाभावप्रतियोगित्वम्, इति न व्यभिचारः। आत्मप्रतियोगिकजडनिष्ठभेदस्य प्रतियोगिभूतब्रह्मसमसत्ताकत्वाभावात्। नाप्यसिद्धिः। "अतोऽन्यदार्तमि" ति श्रुत्या ब्रह्मातिरिक्तस्य सर्वस्य ध्वंसप्रतियोगित्वावगमात्- इत्याह। तन्न। अत्यन्ताभावप्रतियोगित्वं हि किञ्चिन्निष्ठात्यन्ताभावप्रतियोगित्वं सार्वत्रिकत्रैकालिक निषेधप्रतियोगित्वं वा ? नाद्यः :। किञ्चिन्निष्ठात्यन्ताभावप्रतियोगित्वस्यान्यत्र सत्त्वेनाप्युपपत्त्याऽ र्थान्तरत्वात्। न द्वितीयः। तस्य साध्यमानमिथ्यात्वानतिरेकेण साध्यावैशिष्ट्यात्। नच - अनिर्वचनीयत्वादिसाध्यान्तरस्य हेतुत्वात् न साध्यावैशिष्ट्यमिति - वाच्यम् ; तथाप्यसिद्ध्यनिस्तारात्। नच
-दृश्यत्वादिहेतुभिरेतादृशहेतुसिद्धिरिति -वाच्यम्; दृश्यत्वादीनां निरस्तत्वात्। किञ्चात्यन्ताभावप्रतियोगित्वमात्मनोऽप्यस्ति, इति तत्र व्यभिचारः। नच - प्रतियोगिसमसत्ताकात्यन्ताभावप्रतियोगित्वाभावात् नात्मनि व्यभिचार इति - वाच्यम्; प्रतियोगिभूतब्रह्मणोऽन्या सत्ता, अत्यन्ताभावस्य चान्या सत्ता, इत्यस्यार्थस्य प्रपञ्चमिथ्यात्वसिद्ध्युत्तरकालीनत्वेनान्योन्याश्रयात्। तार्किकमते व्यभिचारश्च। किञ्च शुक्तिरजतादौ प्रतियोगिसमसत्ताकात्यन्ताभावप्रतियोगित्वाभावेन साधनवैकल्यम्। नहि शुक्तिरजतात्यन्ताभावः प्रातिभासिकः। नच - प्रतियोगिनः प्रातिभासिकत्वात् तदभावः प्रातिभासिक इति - वाच्यम्; प्रतियोगि- तदभावयोरेकसत्ताकत्वनियमाभावात्, अन्यथा ब्रह्मप्रतियोगिकान्योन्याभावस्यापि पारमार्थिकत्वापत्तेः। नापि ध्वंसप्रतियोगित्वं कालपरिच्छिन्नत्वमिति द्वितीयः; कालाकाशादावसिद्धेः। नच - "अतोऽन्यदार्तति" मि श्रुत्या तत्सिद्धिरिति- वाच्यम्; तस्य ब्रह्मान्यस्यपा  
रतन्त्र्यपरत्वेनाप्युप पत्तेरुक्तार्थासाधकत्वात्, कालाकाशाद्यभावे व्याहतेर्मूल एवोक्तत्वाच्च, परोक्तत्रैकालिकनिषेधप्रतियोगित्वस्यापि पक्षान्तः पातित्वेन तस्य ध्वंसप्रतियोगित्वे यदैव निषेधाभावः, तदैव प्रतियोगिसत्यत्वापत्तेश्च। नाप्यन्योन्याभावप्रतियोगित्वं वस्तुपरिच्छिन्नत्वमिति तृतीयः; ब्रह्मणि व्यभिचारात्। नच प्रतियोगिसमसत्त्वेति विशेषणान्न व्यभिचार इति वाच्यम्। परमते व्यभिचारापरिहारात्। अस्याश्च व्ववस्थाया मिथ्यात्वसिद्ध्युत्तरकालीनत्वाच्च, शुक्तिरूप्यादौ साधनवैकल्याच्च। तस्मात् परिच्छिन्नत्वं निर्वक्तुमशक्यमिति स्थितम्॥

 उक्तदूषणमन्यत्राप्यतिदिशति- एतेनेति॥ स्वानुगतप्रतिभासे वस्तुनीति॥ स्वानुगतो यः प्रतिभासः, तद्रूपवस्तुनीत्यर्थः। कादाचित्कत्वमिति॥ ध्वंसप्रतियोगित्वमित्यर्थः। क्वाचित्कत्वमिति॥ अत्यन्ताभाव प्रतियोगित्वमित्यर्थः। निरस्तत्वादिति॥ भागासिद्ध्यादिनेति शेषः। नापीति॥ भ्रमदशायामनिषिध्यमानत्वेनासिद्धिवारणाय \`बाधकदशायामि' ति विशेषणम्। साध्येति॥ नच - मिथ्यात्वान्तरस्य साध्यत्वात् न साध्यावैशिष्ट्यमिति- वाच्यम्; तथापि सन्दिग्धासिद्ध्यनिस्तारादिति भावः। सुख-दुःखेति॥ "तत्प्रकाशस्य साक्षिरूपत्वेन तस्य यावत्स्वसत्त्वं प्रकाशमानत्वादिति भावः। अप्रयोजकत्वं विशदयति - युक्तो हीति॥ अननुगतं स्वानुगते कल्पितमिति व्याप्तौ व्यभिचारमाह - अननुगतानामिति॥ ननु चलनादावनुगतत्वमेव नास्तीत्यत आह- अस्ति हीति॥ अननुगतस्यानुगतेऽध्यास इति चेत्, तस्यनुगतस्याप्यननुगतेऽध्यासदर्शनात् सदर्थस्यैव पटादिष्वध्यासः स्यादित्याह - दृश्यते चेति॥ नच - एवं गौरवम्; अनेकेषामधिष्ठानत्वाभ्युपगमात्, इति- वाच्यम्; दर्शनानुरोधेन गौरवस्य प्रमाणिकत्वात्। नच - स्वसमानसत्ताकभेदप्रतियोगित्वं विभक्तत्वम्, नच व्यभिचारः; तुच्छ- ब्रह्मप्रतियोगिकभेदस्य स्वसमानसत्ताकत्वाभावादिति - वाच्यम्; मन्मते व्यभिचारस्यापरिहारात्, दृष्टान्तस्य साधनविकलत्वाच्च। सद्रूपे कल्पितमिति॥ अत्र कल्पितत्वं स्वाभाववति प्रतीयमानत्वम्, स्वरूपज्ञाननिवर्त्यत्वं वा। प्रत्येकं तदनुविद्धत्वेनेति॥ अत्र \`प्रत्येकमि' ति विशेषणं सदनुविद्धत्वेन प्रतीयमाने ब्रह्मणि व्यभिचारिहाराय। तदर्थश्च- अनेकेषां सदनुविद्धत्वेन प्रतीयमानत्वम्। सदर्थब्रह्मणश्चानेकत्वाभावात् न तत्र व्यभिचारः। यद् यदनुविद्धत्वेन प्रतीयते, तत् तत्र कल्पितमिति सामान्यव्याप्तेर्व्यभिचारमाह - खण्डो गौरिति॥ रूपादिहीनमिति॥ अत्र रूपादिहीनत्वम्, आसंसारमज्ञानावृतत्वम्, शब्दैकसमधिगम्यत्वं चेति चाक्षुषज्ञानाद्यविषयत्वे हेतुत्रमयुक्तम्॥

 अत्र कश्चित्- गोत्वाद्यनुविद्धतया प्रतीयमाने खण्डादौ न व्यभिचारः; सत्सामान्यातिरिक्तगोत्वादिसामान्यानभ्युपगमात्, गोत्वाद्यभ्युपगमेऽपि गोत्वादिव्यञ्जकतावच्छेदक सामान्यानभ्युपगमाद् व्यक्तिविशेषाणामेवाननुगतानां सास्नादिमत्त्वाद्युपाध्यनुगतानां वा तद्व्यञ्जकत्ववद् व्यक्तिविशेषविशिष्टत्वेन सत्सामान्यस्यैव तद्व्यवहारजनकत्वोपपत्तेः।

 यदपि- रूपादिहीनत्यादि, तदप्ययुक्तम्; \`सन् घट' इत्यादिचाक्षुषज्ञाने ब्रह्मस्फुरणे बाधकाभावात्। नच - रूपादिहिनतया चाक्षुषत्वाद्यनुपपत्तिरिति - वाच्यम्; प्रतिनियतेन्द्रियग्राह्येष्वेव रूपाद्यपेक्षानियमात्, ब्रह्मणश्च, मीमांसकमते कालस्य सर्वेन्द्रियग्राह्यत्ववत्, परमते सत्तायाः सर्वेन्द्रियग्राह्यत्ववच्च सर्वेन्द्रियग्राह्यत्वात् न रूपादिहीनत्वे चाक्षुषत्वाद्यनुपपत्तिः। नच - आसंसारमज्ञानावृतत्वात् कथं चाक्षुषादिज्ञानविषयत्वम् ? इति - वाच्यम्; सद्रूपब्रह्मणो मूलाज्ञानावृतत्वानङ्गीकारात्, घटाद्यवच्छिन्नाज्ञानावृतत्वाङ्गीकारात्। तथाच चाक्षुषादिज्ञानेनाज्ञाननिवृत्तौ सत्यां सद्रूपप्रकाशोपपत्तिः। नच
-शब्दैकगम्यताविरोधः, आनन्दरूपस्यैव तथात्वेन सद्रूपस्य तदभावात्। नचैवम्- आकाशस्य शब्दावच्छिन्नस्य प्रत्यक्षत्वापात इति वाच्यम्; तस्यायोग्यत्वेन तदभावोपपत्तेः।

 यद्वा - द्रव्यग्रहे चक्षुषो रूपाधेक्षा, न त्वन्यग्रहे, ब्रह्म तु न द्रव्यम्; "अस्थूलमनण्वह्रस्वमदीर्घमि " ति श्रुत्या चतुर्विधपरिमाणनिषेधेन द्रव्यत्वप्रतिषेधात्। अतो नानुपपत्तिः। अस्तु वा द्रव्यम्, तथाप्यध्यस्तद्रव्यत्ववति गुणादौ रूपानपेक्षचाक्षुषत्वदर्शनेन धर्म्यन्यूनसत्ताकद्रव्यत्ववत्येव चक्षू रूपमपेक्षते, ब्रह्मणि च द्रव्यत्वं धर्म्यपेक्षया न्यूनसत्ताकमेव, इति न तद्ग्रहे रूपाद्यपेक्षा- इत्याह। तन्न।

 यदुक्तम्- सत्सामान्येत्यादि, तदयुक्तम्; यथात्वेऽनुगतसत्तासामान्यमपि नाङ्गीक्रियेत। यदि चानुगतव्यवहारानुरोधेन तत्स्वीकारः, तर्हि प्रकृतेऽपि तुल्यम्। नच - प्रकृते व्यक्तिविशेषविशिष्टत्वेन सत्सामान्यस्यैव गोत्वादिव्यवहारजनकत्वमिति - वाच्यम्; तर्हि तत्रापि सत्ताव्यञ्जकव्यक्तिविशेषस्यैव तद्‌व्यवहारजनकत्वमस्तु। नच - गोत्वादिव्यञ्जक व्यक्तिविशेषस्य सास्नावत्त्वोपाध्यनुगतत्वेन व्यवहारजनकत्वेऽपि सत्ताव्यञ्जकव्यक्तिविशेषस्या ननुगतत्वेन तदजनकत्वमिति - वाच्यम्; अत्रापि तादृगुपाधेर्वक्तुं शक्यत्वात्। यदपि च \`सन् घटः' इत्यत्रेत्यादि, तदपि नः रूपादिहीनस्य चाक्षुषतानुपपत्तेः। नच - प्रतिनियतेन्द्रियग्राह्येष्वेव रूपाद्यपेक्षा, ब्रह्म तु सर्वेन्द्रियग्राह्यमिति - वाच्यम्; ब्रह्मणोऽव्यक्तत्वेनचक्षुरादिविदूरत्वस्य "न तत्र चक्षुर्गच्छति न वाग् गच्छति नो मनः " "यच्चक्षुषा न पश्यति" "यतो वाचो निवर्तन्ते" इत्यादिश्रुतिसिद्धत्वेन सर्वेन्द्रियग्राह्यत्वस्याप्रामाणिकत्वात्। नच - कालवदुपपत्तिरिति - वाच्यम्; कालस्य साक्षिवेद्यत्वेनोपनीतभानाभ्युपगमात्, ज्ञानानुपनीतग्रहण एव रूपाद्यपेक्षणात्। नच - सत्तावदुपपत्तिरिति - वाच्यम्; स्वरूपसत्तातिरिक्तसत्ताजात्या अनभ्युपगमेन दृष्टान्तानुपपत्तेः। स्वरूपयोग्यत्वेनैव सत्तायोग्यत्वात्॥ यच्च - सद्रूपब्रह्मण इत्यादि, तदपि न ; तथा सति सद्यो मोक्षापत्तेः। नच - मूलाज्ञानस्यानिवृत्तत्वात् न मोक्ष इति - वाच्यम्; तस्याव्रियमाणाभावेनाङ्गीकारवैयर्थ्यात्। नच - सद्रूपमेव तदाव्रियमाणमिति - वाच्यम्; तथा सति सद्रूपभानानुपपत्तेः। नाप्यानन्दरूपं ब्रह्मणोऽखण्डत्वे रूपद्वयाभावात्। तथाच सद्रूपस्यैव मूलाज्ञानाव्रियमाणत्वात् नचाक्षुषज्ञानविषयता। अत एव सद्रूपस्य चाक्षुषादिज्ञानविषयत्वेऽप्यानन्दरूपस्य तदविषयत्वात् नौपनिषदत्वविरोध इत्यपि न; सद्रूपानन्दयोर्भेदासिद्धेः, आनन्दवत् सत्त्वस्याप्य साधारणरूपत्वाच्च; अन्यथा स्वासाधारणरूपेण चाक्षुषादिज्ञानविषयत्वस्याप्यौपनिषदत्वे घटादेरपि तदापत्तेः। केनचिद्रूपेण तस्यापि प्रत्यक्षाद्यवेद्यत्वस्य वक्तुं शक्यत्वाच्च। नच - सत्त्वं नासाधारणस्वरूपमिति - वाच्यम्; "सत्यं ज्ञानमि" त्यनेनान्दवत् तस्यापि लक्षणत्वेन श्रुतत्वात्॥ यच्च- यद्वा द्रव्यग्रह इत्यादि, तदपि न ; "नित्यं विभुं सर्वगतम्" "स एवाधस्तात् " "सर्वव्यापी" "यावद् ब्रह्म विष्ठितम् " "पुरुषेणेदं व्याप्तम्" "आतृणादाकरीषात्" "यस्मात् परं नापरमस्ति किञ्चिद् यस्माद् नाणीयो न ज्यायोऽस्ति कश्चित्" "अन्तर्वहिश्च तत् सर्वं व्याप्य नारायणः स्थितः " "येन सर्वमिदं प्रोतं पृथिवी चान्तरिक्षं च " "यत् तत् सूक्ष्मं परमं वेदितव्यं नित्यम्" "अणोरणीयान् महतो महीयान्" "पृथिव्या ज्यायानन्तरिक्षाद् ज्यायान् " "महतो भूतस्य निश्वसितमेतद्यदृग्वेदः " "द्विव्येतं वायावेतं" "आकाशवत् सर्वगतश्च नित्यः " "अहमात्मा गुडाकेश सर्वभूताशयस्थितः " "व्याप्तं त्वयैकेन दिशश्च सर्वाः "व्याप्तो मेरोमसि पार्थ" इत्यादिश्रुति- स्मृतिभिः परिमाणस्यावगतत्वेन ब्रह्मणो द्रव्यत्वात्, "आनन्दं ब्रह्मणो विद्वानि" "त्यादिश्रुत्या गुणवत्त्वाच्च। नच - "सत्यं ज्ञानमि" ति गुणरूपत्वं श्रुतमिति -वाच्यम्; गुण-गुणिनोरभेदेन गुणरूपत्वाविरोधात्। नच - अभेदे कथं गुण-गुणिभाव इति- वाच्यम्; प्रमाणबलेन सम्भवात्॥ यदपि च - अस्तु वेत्यादि, तदपि न ; अस्या व्यावस्थाया मिथ्यात्वसिद्ध्युत्तरकालीनत्वादन्योन्याश्रयात्। यच्चोक्तम्- शब्दावच्छिन्नस्य गगनस्य न श्रोत्रत्वम्; अयोग्यत्वादिति, तन्न; आत्मनोऽयोग्यत्वस्यासम्प्रतिपत्तेः, सत्त्वादेश्च घटगतानित्यत्ववत् तद्गतस्यैव भानोपपत्तेः। तस्मात् सदनुविद्धतया भासमानत्वमसिद्धम्॥ इति परिच्छिन्नत्वहेतु भङ्गः

\<1-1-16\> %16.अंशित्वादिहेतुभङ्गः %

 अंशित्वादिहेतुष्विति॥ ननु- स्वमते कार्य- कारणयोरभेदेऽपि कथ़ञ्चिद् भेदस्यापि विद्यमानत्वात् तेनचाधाराधेयभावोपपत्तेरङ्गीकृतत्वात् कथं सिद्धसाधनम् ? इति  
- चेत्, अयमत्राशयः - एतत्तन्तुनिष्ठात्यन्ताभावप्रतियोगित्वं समवायेन ? संयोगेन वा ? साधारणं वा ? नाद्यः; कार्यकारणयोः समवायानङ्गीकारेण समवायेनैतत्तन्तुनिष्ठात्यन्ताभावप्रतियोगित्वस्यासिद्धत्वात्। न द्वितीयः; कार्य- कारणयोः संयोगानङ्गीकारेण सिद्धसाधनत्वात्। न तृतीयः; सम्बन्धद्वयपुरस्कारेणैवाधेयत्वेन तदभाव आधेयत्वाभावात्। \`प्रकारान्तरेणाधेयत्वाभावादि' त्यभिधानेन सिद्धसाधनत्वाभिधानादिति॥ यत्तु- कथञ्चिद् भेदो नाम यदि मिथ्या भेदः, तदाऽभेद एव सत्यः। अधिष्ठानज्ञानाबाध्यात्यन्ताभावप्रतियोगित्वं मिथ्यात्वम्; अधिष्ठानज्ञानबाध्यात्यन्ताभावप्रतियोगित्वस्य सत्यत्वेऽपि सम्भवात्। भेदात्यन्ताभावश्चाभेद इति कथं नाभेदः सत्यः स्यात् ? व्यवहारतोऽपि कार्य- कारणयोरभेदाच्चेति, तन्न; सिद्धसाधनता हि प्रतिवादिना देया, तथाच सिद्धसाधनतादातुः प्रतिवादिनो मते भेदस्य सत्यस्यैव विद्यमानत्वात् तमादायाश्रयाश्रयिभावसम्भवात् सिद्धसाधनोद्भावनस्याशक्यत्वात्। अनाश्रितत्वेनेति॥ नच - एतत्तन्तुमात्राश्रितत्वेनेति पक्षविशेषणात् नार्थान्तरमिति- वाच्यम्। पक्षतावच्छेदक- साध्ययोर्विरोधेनानुमित्यनुदयात्। तत एवेति॥ प्रत्यक्षबाधादेवेत्यर्थः। अपि चेति॥ अत्रत्यपरयुक्तिखण्डनं पूर्वमेव कृतमिति तत्रैवानुसन्धेयम्। ननु - अत्यन्ताभावो व्यावहारिकोऽङ्गीक्रियते। अतो नोक्तदोषः, इत्यत आह- अत्यन्ताभाव इति॥ निरस्तम्॥ बाध्यत्वलक्षण इति शेषः। ननु अत्यन्ताभावः प्रामाणिक एव, नचाद्वैतहानिः अभावद्वैताङ्गीकारादिति शङ्कते - नन्विति॥ अभावेऽभावत्वादेरिति॥ तथाच भावरूपमपि द्वितीयं सत्यमङ्गीकर्तव्यमिति भावः। ननु - अभावत्वादेस्तदाश्रयत्वादेश्चाश्रयस्वरूपत्वेन नातिरिक्ताभावसत्यत्वापत्तिः। अस्तु वा अभावत्वादिकमभावातिरिक्तम्। नचैवमभावस्वरूपस्य मिथ्यात्वापातः। ब्रह्मणि सत्तासामान्‌याभावेऽपि सद्रूपत्ववदभावत्वादेर्मिथ्यात्वेऽप्यभावस्य सत्यत्वसम्भवादिति - चेत्, न; अभावत्वादेर्विधिमुखवेद्यत्वेन निषेधमुखवेद्याभावरूपत्वासम्भवात्। सत्तासामान्यस्यैव मयाऽनङ्गीकारेण तदभावेऽपि त्रिकालाबाध्यत्वरूपसत्त्वस्य सत्त्वेन ब्रह्मणः सद्रूपत्वसम्भवेऽपि भावत्वादेर्मिथ्यात्वे भावस्य सत्यत्वासम्भवात्। धर्मिसत्त्वोपपादकस्य धर्मस्य मिथ्यात्वे हि धर्मिमोऽपि मिथ्यात्वं सम्भवति। यथाहि घटत्वादेर्मिथ्यात्वे घटस्यापि मिथ्यात्वमिति। अभावरूपेति॥ नच - अद्वितीयादिपदानां समासपदत्वात् समस्तपदानाञ्च वाक्यरूपत्वाद् वाक्ये च शक्तिग्रहानपेक्षत्वेन शक्यतावच्छेदकापेक्षाया एवाभावेन कथं वाच्यत्वापादनम् ? इति- वाच्यम्। ऐकपद्यमैकस्वर्यमेकविभक्तिकत्वञ्च समासप्रयोजनमित्युक्तत्वेन समासपदस्यापि पदत्वात्, पदे च शक्तिग्रहापेक्षत्वेन शक्यतावच्छेदकावश्यकत्वेन तस्य च प्रकृते भावरूपस्यासम्भवेऽप्यभावरूपस्यं सम्भवेन तदापादनसम्भवादिति भावः॥

 किञ्चाभावद्वैतमभ्युपगच्छतस्तवाभावसिद्धिः किं वेदान्तेनाभिप्रेता ? तदन्येन वा ? नाद्य इत्याह- अखण्डार्थेनेति॥ सकलस्यापि वेदान्तस्य ब्रह्मैकपरतायाः परेणाङ्गीकारेणेत्यर्थः। नापर इत्याह- अन्यस्य चेति॥ अभावरूपद्वैतोररीकरणयुक्तेर्द्वैताङ्गीकारेऽपि साम्यमाह -श्रौतेति॥ किञ्चाभावद्वैताङ्गीकारे यथाकथञ्चिदभावरूपत्वं वा प्रयोजकम् ? भावप्रतियोगित्वं वा ? आद्ये दोषमाह- भावस्यापीति॥ द्वितीयेऽपि दोषमाह - अभेदस्यापीति॥ नच -अभावप्रतियोगित्वेऽपि सत्यत्वासिद्धिः कुतः ? इति - वाच्यम्; अभावप्रतियोगित्वस्य भावत्वनियतत्वेनाभावस्य सत्यत्वङ्गीकारेऽभेदस्य भावत्वेन सत्यत्वासिद्धेः। नच - अभावप्रतियोगित्वस्य भावत्वसमनियतत्वेऽभावे व्यभिचार इति- वाच्यम्; अभावप्रतियोगिकाभावाभावादिति मतेनाभिधानादिति भावः। दूषणान्तरमाह- भेदस्यापीति॥ किञ्चाभावसत्यत्वाङ्गीकारे ध्वंसस्याप्यभावत्वेन सत्यत्वात् तस्य च प्रतियोगिना सह विरोधार्थं प्रतियोगिनोऽपि सत्यत्वमङ्गीकर्तव्यम्, समसत्ताकयोरेव प्रतियोगि-ध्वंसयोरेककालत्वविरोधात्। तथाच भावस्यापि सत्यत्वमापतिमित्याह- प्रध्वंसादेरिति॥ प्रतियोगिघटितत्वेनेति॥ प्रतियोगिनिरूप्यत्वेनेत्यर्थः। निरूपकासत्यत्वे निरूप्यसत्यत्वं नोपपद्यत इति हि परेणाङ्गीकृतम् ; अन्यथा मिथ्याभूतपरोपाधिघटितानां सार्वज्ञ्यादीनां मिथ्यात्वं न स्यात्, सार्वज्ञ्यादेर्मिथ्यात्वे हि परोपाधिकत्वमेव तन्त्रम्, इति त्वदभ्युपगमेनैव तव दुषणमिति भावः॥ अन्यासमवेतस्येति॥

 अत्र कश्चित् - विरुद्धत्वं हि प्रकृतसाध्याभावव्याप्यत्वम्। नचांशित्वमेतत्तन्तुनिष्ठात्यन्ता भावप्रतियोगित्वाभावव्याप्यम्; तं विनाऽप्यंशित्वसम्भवेनाप्रयोजकत्वात्। नच - एतदंशित्व एतत्तन्तुनिष्ठात्यन्ताभावाप्रतियोगित्वं प्रयोजकमिति- वाच्यम्; केवलान्वयिधर्मस्यापि ऐतदंशित्वापत्तेः। किन्तु एतत्तन्तुनिष्ठप्रागभावप्रतियोगित्वमेवैतदंशित्वे प्रयोजकम्। तच्चैतत्तन्तुनिष्ठात्यन्ताभावप्रतियोगित्वे विद्यमानेऽपि सम्भवति, इति कथं विरुद्धत्वम् ? इत्याह। तन्न। एवमत्राभिप्रेतम् - पट एतत्तन्तुनिष्ठाभावप्रतियोगी न स्यात् प्रागभावात्यन्ताभावयोरेकदेशस्थत्वविरोधात्। नच - संयोगात्यन्ताभावः प्रागभावसमानदेश इति - वाच्यम्, संयोगस्याव्याप्यवृत्तितानभ्युपगमात्, अत्यन्ताभाव-प्रागभावयोः समानदेशत्वे प्रागाभाव-प्रतियोगिनोरपि समानकालत्वं स्यात् ; विरोधाविशेषात्। तथाचैतत्तन्तुनिष्ठात्यन्ताभावप्रतियोगित्वैतत्तन्तुनिष्ठप्रागभावयोरेकत्र विरोधेनैतत्तन्तुनिष्ठप्रागभावप्रतियोगित्व रूपप्रयोजकनिवृत्तावेतत्तन्त्वारब्धत्वरूपमेतदंशित्वरूपं प्रयोज्यमपि निवर्तेत। तथाचान्यारब्धत्वाभाव एतदनारब्धत्वे चांशित्वे न स्यादिति प्रतिकूलतर्कसम्भवात् साध्याभावव्याप्यत्वसम्भवेन विरुद्धत्वं दुर्वारम्, - इति साधूक्तम् - \`विरुद्धश्चे'ति ॥ यद्वा- यो यदंशः, स तन्निष्ठात्यन्ताभावप्रतियोगी नेति सामान्यतः साध्याभावव्याप्यत्वसम्भवः। नच - अप्रयोजकत्वमिति - वाच्यम्; यदन्वयव्यतिरेकप्रयुक्तान्वय-व्यतिरेकौ यस्य स्तः, तस्य तत् प्रयोजकम् यथाहि वह्न्यन्वयव्यतिरेकप्रयुक्तान्वय- व्यतिरेकवति धूमे वह्निः प्रयोजकः, तथेहाप्येतत्तन्तुनिष्ठात्यन्ताभावप्रतियोगित्व एवैतदंशित्वम्। तदभावे तदभावः, इति तस्य तत्र प्रयोजकत्वात् न दोषः। वस्तुतस्तु - एतदंशित्वं हि एतत्तन्तुसमवेतत्वेन वा ? अन्यसमवेतत्वेन वा ? इति द्वेधा वक्तव्यम्। तत्र प्रत्यक्षाबाधादेतत्पटस्यान्यासमवेतत्वे सिद्धे, एतदंशित्वमेतत्समवेतत्वं विना न सिद्ध्यति, अत एवाह -अन्यासमवेतस्येति॥ तथाचैतत्पटस्यैतत्तन्तुनिष्ठात्यन्ताभावप्रतियोगित्वे साध्य एतदंशित्वं विरुद्धमिति॥

 कस्यचिदिति॥ नच - तत्समवायेन तन्निष्ठात्यन्ताभावप्रतियोगित्वमङ्गीकुर्वतः संयोगेनापि तन्निष्ठाभावप्रतियोगित्वमिष्टमेवेति कथं व्यभिचारः ? इति - वाच्यम्, मद्रीत्या व्यभिचारात्। नच - पक्षसमत्वात् न व्यभिचार इति - वाच्यम्। बीजाभावात्। नच - पक्षसमव्यभिचारस्य दोषत्वे पक्षीयव्यभिचारस्यापि दोषत्वापत्त्याऽनुमानमात्रोच्छेद एव बीजमिति- वाच्यम्; तावता पक्षतावच्छेदकाक्रान्ते मा भवतु दोषो व्यभिचारः, तदनाक्रान्ते तु स्यादेव दोषः॥ अस्तु वा पक्षीयव्यभिचारस्यापि दोषत्वम्। नचानुमानमात्रोच्छेदः; अनुकूलतर्कादिना तन्निरासेऽनुमानसम्भवात्। यत्तु - प्रतियोगिकाले तदत्यन्ताभावसंसर्गो विरुद्धः, इति व्यभिचारसम्भव इति,तन्न; समवायेन तन्निष्ठात्यन्ताभावमभ्युपगच्छतः प्रतियोगिकाले तदत्यन्ताभावसंसर्गोऽप्यविरुद्ध एवेति व्यभिचारोद्भावनायोगादिति॥ ननु समवायेन तदत्यन्ताभावः साध्यः, पटान्तरस्य च संयोगेनैतत्तन्तुनिष्ठत्वेनैतन्निष्ठात्यन्ताभावप्रतियोगित्वाभावेऽपि समवायेन तन्निष्ठात्यन्ताभावप्रतियोगित्वसत्त्वेन साध्याभावाभावात् न व्यभिचारः, इत्यत आह- समवायवृत्त्येति॥ संयोगेन विद्यमानस्य पटान्तरस्य समवायेन विषधो हि समवायरूपविशेषणमात्रनिषेधपरत्वेनापि पर्यवस्यति॥ तथाच कार्य- कारणयोरभेदाङ्गीकारे समवायस्याप्यनङ्गीकारेण तादृशनिषेधस्यामिथ्यात्वेनाप्युपपत्त्याऽर्थान्तरमिति भावः। इह तन्तुष्विति॥ नच - प्रत्यक्षभ्रमसाधारणस्य चन्द्रप्रादेशिकप्रत्यक्षत्ववदप्रामाण्यशङ्कास्कन्दितत्वात् न वाधकत्वमिति - वाच्यम्। सत्यः पटो भवत्येवेत्यर्थसत्तानिश्चयत्वेनाप्रामाण्यशङ्कानास्कन्दितत्वात्, निष्कम्पप्रवृत्तिजनकत्वाच्च, स्वत एव प्रामाण्यावधारणाच्च, बाधकाभावस्याग्रे वक्ष्यमाणत्वाच्च। चन्द्रप्रादेशत्वादिकं तु दूरस्थत्वादिदोषयुक्तत्वादप्रामाण्यशङ्कास्कन्दितम्। नचाज्ञानमेवेह दोषः। तस्य मिथ्यात्वसिद्ध्युत्तर कालीनत्वेनान्योन्याश्रयात्। तस्मात् सुस्थो बाधः। सत्प्रतिपक्षश्चेति॥ ननु अत्र दृष्टान्ताभावेनान्वयव्याप्तेरभावाद् व्यतिरेकव्याप्तिर्वाच्या, एतत्तन्तुनिष्ठात्यन्ताभावप्रतियोगित्वं यत्र, तत्रैतत्तन्त्वारब्धत्वाभाव इति। तत्रैतत्तन्तुनिष्ठप्रागभावाप्रतियोगित्वस्योपाधित्वम्। अस्ति च साध्यव्यापकता - यत्रैतत्तन्त्वारब्धत्वाभावः, तत्रैतत्तन्तुनिष्ठप्रागभावाप्रतियोगित्वं पटान्तरादौ। पक्षे सन्दिग्धं व्याप्यम्, उपाधिव्यतिरेकश्च निश्चितः। तथाच सन्दिग्धोपाधित्वेन हीनबलत्वात् सत्प्रतिपक्षत्वमिति - वाच्यम्। स्थापनानुमानेऽप्यस्योपाधेः सम्भवात्। यत्रैतत्तन्तुनिष्ठात्यन्ताभावप्रतियोगित्वम्, तत्रैतत्तन्तुनिष्ठप्रागभावाप्रतियोगित्वम्; पटान्तरे दृष्टत्वात्, यत्र पटत्वमंशित्वं वा, तत्र नोपाधिः; पक्षे व्यभिचारात्। इयांश्च भेदः - प्रतिपक्षे सन्दिग्ध उपाधिः, स्थापनायां तु निश्चित इति। तथाच तुल्यबलत्वात् सुस्थः प्रतिपक्षः॥ नच - स्थापनायां नोपाधेः साध्यव्यापकता; अनुकूलतर्काभावात्, इति- वाच्यम्। प्रतिपक्षेऽपि व्यतिरेकव्याप्तौ तुल्यत्वात्। निरुपाधिकसहचार एवानुकूलतर्क इति तु तुल्यम्। नच - संयोगादौ साध्याव्यापकतेति - वाच्यम्। संयोगस्याव्याप्यवृत्तित्वानभ्युपगमात्, पक्षधर्मावच्छिन्नसाध्यव्यापकत्वसम्भवाच्च। अत एव प्रतिपक्षानुमाने व्यतिरेकव्याप्तौ संयोगादौ व्यभिचारोऽप्यपास्तः। तस्मात् साधूक्ता सत्प्रतिपक्षता। संसर्गाभावप्रतियोगित्व व्याप्यत्वादिति॥ व्याप्यत्वादित्युक्ते प्रमेयत्वे व्यभिचारः, अतः - अभावप्रतियोगित्वेति। तावत्युक्तेऽप्यन्योन्याभावप्रतियोगित्वव्याप्यत्वसत्त्वेन तत्रैव व्यभिचारः, तदर्थं \`संसर्गे' ति विशेषणम्। केवलान्वयिनः संसर्गाभावाभावात् न व्यभिचारः। संसर्गाभावप्रतियोगित्वमात्रोक्तावसिद्धिः स्यात्, अतो \`व्याप्यत्वे' ति। नच - अत्र ध्वंसप्रतियोगित्वव्याप्यत्वमेव हेतुरस्तु, केवलान्वयिनि धर्मे न व्यभिचारः, नाप्यसिद्धिरिति - वाच्यम्। प्रागभावप्रतियोगिनि ध्वंसे ध्वंसप्रतियोगित्वाभावात् साधनवैकल्यं स्यात्। किञ्चासिद्धिरपि तदवस्था; एतत्तन्तुनिष्ठात्यन्ताभावप्रतियोगिनि घटत्वे ध्वंसप्रतियोगित्वाभावात्। अत एव न प्रागभावप्रतियोगित्वव्याप्यत्वं हेतुः। एतत्तन्त्विति॥ ननु नायमुपाधिः स्वव्यतिरेकेण साध्यव्यतिरेकसाधने सोपाधिकत्वादिति चेत्, न ; तस्यैवोपाधेः स्थापनायामपि प्रतिपादितत्वादिति दिक्॥

 ननु अस्योपाधेर्व्यतिरेकव्याप्त्यभावात् कथमुपाधित्वम् ? अत आह- अनुकूलतर्काभावे चेति॥ नच - व्यतिरेकशून्यस्यानुकूलतर्काभावे चोपाधित्वमदृष्टचरमिति - वाच्यम्। तेजोमात्रं पक्षीकृत्योष्णत्वे साध्येऽतेजस्त्वस्य तादृशस्योपाधित्वङ्गीकारात्। नच - उपाधिव्यतिरेकेण साध्यव्यतिरेके साधनीये संयोगादौ सन्दिग्धव्यभिचार इति- वाच्यम्। अनुकूलतर्केण व्यभिचारसंशयनिरासादिति। स च प्रागेव दर्शितः। विद्यासागरीयमनुमानं निराचष्टे - यत्त्विति॥ ज्ञानस्येति॥ तथाचात्राप्यसिद्धिरिति भावः। ननु ज्ञानव्यतिरेकणासत्त्वमुक्तमिथ्यात्वान्यतरत्वं विवक्षितम्। ज्ञानव्यतिरेकेणानुपलभ्यमानत्वं च चिदाभासे सत्येवोपलभ्यमानत्वमिति, अत उक्तदोषो नेति चेत् न। उक्तमिथ्यात्वानां प्रागेव दूषितत्वात्। चिदाभासे सत्येवोपलभ्यमानत्वं घटादावसिद्धम्; \`घटोऽयमि' त्याद्यनुभवे चिदाभासम्भवस्येक्तत्वात्। विरुद्ध इति॥ नच - अनात्मन आत्मत्वेन प्रमितत्वं विवक्षितम्, एवं सति कथं विरुद्धत्वम् ? इति वाच्यम्; दृष्टान्तस्य साधनवैकल्यापत्तेः। व्यर्थेति॥ \`धीकाले ' इत्यस्य वैयर्थ्यमित्यर्थः। ॥सवित्रादाविति॥ पक्षत्वानम्युपगमेनेदम्। तदभ्युपगमे त्वाह- आत्मनि चेति॥ उक्तदूषणातिदेशेन नवीनानुमानानि दूषयति- एतेनेति॥ आद्य इति॥ एतत्पटात्यन्ताभावः, एतत्तन्तुनिष्ठः, एतत्पटानाद्यभावत्वादित्यत्रेत्यर्थः॥ द्वितीय इति॥ अव्याप्यवृत्तित्वानधिकरणं विप्रतिपत्त्युक्तविशेषणत्रयोपेतम्, स्वसमानाधिकरणात्यन्ता भावप्रतियोगि, अनात्मत्वादित्यत्रेत्यर्थः। नच - तदप्रतियोगित्वं कल्पितम्, प्रतियोगित्वं पारमार्थिकमिति न बाध इति - वाच्यम्। अस्या व्यवस्थाया मिथ्यात्वसिद्ध्युत्तरकालीनत्वेनान्योन्याश्रयात्, उक्तदूषणदूषितत्वाच्च। तृतीय इति॥ विमतं नित्यद्रव्यान्यत्, केवलान्वय्यत्यन्ताभावप्रतियोगि, पदार्थत्वादित्यत्रेत्यर्थः॥ चतुर्थ इति॥ आत्मत्वावच्छिन्नधर्मिताको भेदः, न पारमार्थिकप्रतियोगिकः, अनात्ममात्रप्रतियोगिकत्वादित्यत्रेत्यर्थः॥  
   

\<1-1-17\> %17. दृश्यत्वादेः सोपाधिकत्वम्%

 स्वबाधकाभिमतेति॥ स्वस्यारोप्यस्य यद् बाधकत्वेनाभिमतम्, तदबाध्यो यो दोषः, तत्प्रयुक्तं भानं यस्य। तस्य भावस्तत्त्वम्, तस्येत्यर्थः। तदबाध्यस्येत्यत्र तच्छब्देन स्वबाधकाभिमतपरामर्शः। भवति चेदमुपाधिद्वयं शुक्तिरजतादौ; तत्र मिथ्यात्वसाध्यस्य सत्त्वात्। स्वम् रूप्यम्, तद्वाधकत्वेनाभिमतम् \`नेदं रजतमि'ति ज्ञानम्, तेनाबाध्यो यः सादृश्यादिदोषः, तत्प्रयुक्तभानत्वस्य, स्वबाधकाभिमतेन \`नेदं रजतमि'ति ज्ञानेबाध्यं \`नेदं रजतमि'ति ज्ञानमेव, तत् प्रति निषेध्यत्वेन विषयत्वस्य च सत्त्वात्। न भवति च साधनव्यापकम्; साधनवतिपक्षे स्वम्‌घटादिकम्, तद्वाधकत्वेनाभिमता ब्रह्मप्रमा, तदबाध्यदोषप्रयुक्तभानत्वस्य, तदबाध्यबाधकं प्रति निषेध्यत्वेन विषयत्वस्य चाभावात्, किन्तु तद्भानस्य तद्‌बाध्याविद्यारूपदोषप्रयुक्तत्वात्, तद्बाधकीभूतप्रमाया अपि ब्रह्मप्रमयैव बाध्यत्वेनाबाध्यबाधकाभावाच्च। नच दोषप्रयुक्तभानत्वं बाधकज्ञानं प्रति निषेध्यत्वेन विषयत्वं वोपाधिरस्तु, इतरद् व्यर्थमिति- वाच्यम्; परमतानुसारेण साधनव्यापकत्वार्थत्वात्, अविशेषितयोस्तयोः पक्षे सत्त्वेन साधनव्यापकत्वात्। नच - देहात्म्यैक्ये साध्याव्यापकत्वम्; अस्ति च तत्र मिथ्यात्वम्, नास्ति चोपाधिः; तस्य ब्रह्मज्ञानमात्रबाध्यत्वेन स्वबाधकाभिमताबाध्यदोषप्रयुक्तभानत्वाभावात्, सर्वस्य ब्रह्मज्ञानबाध्यत्वादिति- वाच्यम्। देहात्मैक्यभ्रमस्यैवाभावात्। \`मम देहः ' इति हि सर्वेषां प्रमैव, नतु \`देहोऽहमि'ति भ्रमः कस्यापि। गौरोऽहमित्यादि तु \`सिंहो देवदत्तः' इतिवदुपचारमात्रम्। उपचारे बीजं त्वेकदेशस्थत्वं स्फुटतरविवेकाभावश्चेत्यादि। अस्तु वा देहात्म्यैक्यभ्रमः, देहात्मविवेकेनैव स निवर्त्यते, इति तत्राप्युपाधिद्वयसत्त्वात्। नच - यद्व्यतिरेकस्य साध्यव्यतिरेक साधकत्वम्, स उपाधिः; इतरांशेनुकूलतर्काप्रसरात्। प्रकृते चोपाधिव्यतिरेकेण साध्यव्यतिरेकसाधने व्यर्थविशेषणत्वम्। यथा क्षित्यादीकम्, कर्तृजन्यं न, शरीराजन्यत्वादित्यत्र शरीरविशेषणवैयर्थ्यम्। नच - शरीरजन्यत्वं कर्तृजन्यत्वव्यापकम्, तस्मात् कथमुपाधित्वम् ? इति वाच्यम्; अत्र हि विशिष्टव्यतिरेको हेतुः। वियदादिकम्, न मिथ्या, स्वबाधकाभिमताबाध्यदोषप्रयुक्तभानरहितत्वात्, इति विशिष्टाभावेन वैयर्थ्यम्। किञ्चानुकूलतर्केण विशिष्टस्य साध्यव्यापकत्वे गृहीते व्यापकनिवृत्त्या व्याप्यनिवृत्तिसाधनं सुशकम्, अत एव शरीरजन्यत्वमुपाधिरित्यन्यत्रोक्तम्। एवं द्वितीयोपाधावपि समाधानं द्रष्टव्यम्। उक्तसमाधानपर्यालोचनप्रयासात् कल्पान्तरमाह- यद्वेति॥ ननु बाध्यत्व- विपरीतप्रमाविषयत्वयोरैक्यात् कथमुपाधित्वमिति ? अत आह- बाध इति॥ यथाच न पक्षमात्रव्यावर्तकविशेषणता, परमतानुसारेण च साधनाव्यापकत्वम्, तथा प्रकारान्तरमाह- यद्वेति॥ नच - ब्रह्मणीव ब्रह्मणि कल्पिते क्षणिकत्वादावपि मिथ्याभूते धर्मेऽव्यापकत्वमिति - वाच्यम्; अनात्मवृत्तित्वरूपपक्षधर्मावच्छिन्नसाध्यव्यापकत्वसम्भवात्, तादृशस्य च वायुप्रत्यक्षतासाधन उद्‌भूतरूपवत्त्वादेरुपाधित्वस्वीकारात्, आत्मनि चारोपितक्षणिकत्वा दावनात्मवृत्तित्वावच्छिन्नमिथ्यात्वाभावात् न साध्यव्यापकत्वम्। नच - व्यतिरेके व्यर्थविशेषणत्वात् नोपाधित्वमिति- वाच्यम्; उपाधिव्यतिरेकस्य विशिष्टाभावत्वेन वैयर्थ्याभावादित्युक्तत्वात्॥

 यद्वेति॥ नच पक्षैकदेशाद् व्यावृत्तस्योपाधित्वमदृष्टचरमिति- वाच्यम्; तादृशस्याप्यनणुत्वादेः क्षित्यादिकं सकर्तृकमित्यादावुपाधित्वदर्शनात्। नच - धर्मादौ वेदतात्पर्यविषयत्वमेव नेति - वाच्यम्; तथा सति धर्माद्यसिद्धेरन्यत्रोपपादितत्वेन तदसिद्धिप्रसङ्गात्। नच धर्मादौ तात्पर्यङ्गीकारे महातात्पर्यविरोधः; अवान्तरतात्पर्याङ्गीकारात्॥ दोषजन्यधीविषयत्वमिति॥ नच - दोषप्रयुक्तभानत्वेन साङ्कर्यमिति- वाच्यम्; कुरु पाण्डवन्यायेन सामान्य-विशेषभावात्। पूर्वं तु सर्वस्मिन् पक्षे दोषप्रयुक्तभानत्वाभावमुपपाद्य साधनाव्यापकत्वेनोपाधित्वमुक्तम्, इदानीं पक्षैकदेशे सुखादौ परसिद्धसाधनाव्यापकत्वेनोपाधित्वमुच्यते, इति वाऽसाङ्कर्यात्॥ नचेति॥ नच - दृष्टिसृष्टिपक्ष इष्टापत्तिरिति- वाच्यम्; जगतः प्रातिभासिकत्वे प्रतिकर्मव्यवस्थाऽयोगात्। अर्थक्रियाकारित्वं च न स्यात्। ततश्च दृष्टिसृष्टिपक्षस्यायुक्तत्वेन जगतः प्रातिभासिकत्वाभावाद् युक्तोऽयमुपाधिः। नच - देहात्मैक्ये साध्याव्यापकत्वमिति - वाच्यम्; तदसम्भवस्य प्रागेवोक्तत्वात्॥

॥ इति दृश्यत्वादेरुपाधिविवरणम्॥   

\<1-1-18\> %18.दृश्यत्वादेः आभाससाम्यम्%

 विमतमिति। नच - जगतो व्यावहारिकसत्त्वबाधे व्यवहारानुपपत्तिः, ब्रह्मणो मिथ्यात्वे शून्यवादा पत्तिः, इति प्रतिकूलतर्कपराहतत्वादितरसाम्यं कथं मिथ्यात्वानुमानस्य ? इति - वाच्यम्; मिथ्यात्वानुमानस्यापि यदि जगत् मिथ्या स्यात्, अर्थक्रियाकारि न स्यात्, ब्रह्मव्यतिरिक्तस्य सर्वस्यापि मिथ्यात्वे ब्रह्मणो निर्विशेषत्वापत्त्या शून्यवादापत्तिश्च स्यात्, इति तर्कपराहतत्वसाम्यात्। ननु च- प्रातिभासिकत्वं किं ब्रह्मज्ञानेतरबाध्यत्वम् ? प्रतिभासमात्रशरीरत्वं वा ? आद्ये देहात्मैक्ये व्यभिचारः, अप्रयोजकत्वं च। द्वितीये दृष्टिसृष्टिपक्षे सिद्धसाधनम्। एवं सोपाधिकस्य ब्रह्मणो मिथ्यात्वे साध्ये सिद्धसाधनम्, निरुपाधिकस्य मिथ्यात्वे साध्ये हेतोरसिद्धिः। नच - वृत्तिविषयत्वं विवक्षितमिति - वाच्यम्;अप्रयोजकत्वादिति - चेत्, न। उभयथाऽप्यदोषात्, देहात्मैक्यभ्रमाभावस्य प्रागुक्तत्वेन न तत्र व्यभिचारः। तदङ्गीकारे वा देहात्मैक्यविवेकबाध्यत्वात्। अप्रयोजकत्वं च मिथ्यात्वानुमानेऽप्यविशिष्टम्। नच प्रतिभासमात्रशरीरत्वपक्षे सिद्धसाधनम्, तस्य प्रतिकर्मव्यवस्थाद्यनुपपत्त्याऽनिष्टत्वेन सिद्धसाधनानवकाशात्। निरुपाधिकस्यैव मिथ्यात्वसाधनात् न सिद्धसाधनम्। नच हेत्वसिद्धिः; वृत्तिविषयत्वस्य निरुपाधिके व्यवस्थापितत्वेन व्यवहारविषयत्वसिद्ध्यविरोधात्। नाप्यप्रयोजकत्वम्। मूलानुमानेऽपि साम्यात्, अनुकूलतर्काणां च निरुसिष्यमाणत्वात् असदिति॥ ननु असत्त्वं क्वचिदप्युपाधौ सत्त्वेन प्रतीत्यर्हत्वम्। नच तद् ब्रह्मण्यस्ति, इत्यसिद्धिः। न द्वितीयः। बाध्यविलक्षणत्वं चाबाध्यत्वम्। नच तेन बाध्यत्वरूपमिथ्यात्वसाधनं सम्भवति; विरोधात्, दृष्टान्तस्य साधनवैकल्याच्चेति - चेत्, न ; असद्विलक्षणपदेन सत्त्वेन प्रतीतिविषयत्वस्य विवक्षितत्वात्। नचैवं पूर्वाभेदः; पूर्वं व्यवहारशब्देनाभिलापस्य विवक्षितत्वात्। अथवा असद्विलक्षणत्वमभावविलिलक्षणत्वं विवक्षितम्। नच -एवं ब्रह्मण्यसिद्धिः। ब्रह्मणोऽभावात्मकत्वादिति - वाच्यम्; तस्य "सत्यं ज्ञानमि" त्यादिश्रुत्या भावरूपत्वावगमात्। नच तुच्छे व्यभिचारः; तत्रापि बाध्यत्वरूपमिथ्यात्वसत्त्वादिति । नच विपक्षे बाधकाभावादप्रयोजकत्वमित्यत आह- विपक्षे चेति॥ इति आभाससाम्यम्॥  
   

\<1-1-19\> %19.सत्त्वनिरुक्तिः %

 स्वसमानाधिकरणेति॥ अत्र च स्वसमानकालीननिषेधाप्रतियोगित्वोक्तौ गोत्वादेरश्वनिष्ठात्यन्ता भावप्रतियोगित्वेनाव्याप्तिर्मा भूत्, इत्यतः - स्वसमानाधिकरणेति॥ तावन्मात्रोक्तौ घटादेरपि स्वसमानाधिकरणध्वंसप्रतियोगित्वेनाव्याप्तिः स्यात्, इत्यतः - स्वसमानकालीनेति॥ सिद्धसाधनादिति॥ सिद्धस्यमिथ्यात्वविरोधिनः सत्त्वस्य, साधनात् विषयीकारणात्, इति यावत्। तेन प्रत्यक्षे कथं सिद्धसाधनत्वं दोषः ? इति निरस्तम्। असतीति॥ प्रमाविषयत्वातिरिक्तमेव सत्त्वं वक्तव्यम्, अन्यथा प्रमाविषयत्वरूपं सत्त्वं कदा स्यादित्युक्ते प्रमाणप्रवृत्तौ सत्यामिति वक्तव्यम्। प्रमाणप्रवृत्तिश्च कदा स्यात्, सत्त्वे सति, इत्यन्योन्याश्रयः। ननु सत्त्वे सति प्रमाणप्रवृत्तिरित्येतत् कुत इत्यत उक्तम्- असति प्रमाणाप्रवृत्त्येति॥ असत्त्वस्येति॥ सत्त्वाभावस्यैवासत्त्वादिति भावः। प्रमाघटितत्वेन प्रत्यक्षाविषयत्वाच्चेत्यपि बोध्यम्॥ तवात्मनीति॥

 अत्र कश्चित्- नूनं विवाहसमये कन्यायाः पित्रा निजगोत्रं पृष्टस्य यदेव भवतां गोत्रं तदेव ममापीति वदतो वरस्य भ्राता भवान् ; यतो जामातृ-श्वशुरयोरेकगोत्रत्वे विवाहानुपपत्तिवद् जगद्ब्रह्मणोरेकसत्त्वे सत्त्वमेव न स्यात्। तथाहि- स्वप्रकाशाद्वितीयचैतन्यरूपत्वमेव ब्रह्मणः सत्त्वम्, तदेव चेद् जडस्यापि जगतः, तदा रजतत्वविरोधिशुक्तिसत्तया रजतस्येव जडत्वविरोधिस्वप्रकाशसत्तया जगतः स्वरूपतो मिथ्यात्वोपपत्तेः - इत्याह। तदेतदज्ञाताशयस्य वल्गनम्, स्वव्याहतं च। तथाहि - न वयं ब्रह्मसत्त्वमेव जगत्सत्त्वमिति ब्रूमः, येन श्वशुरं प्रति त्वद्‌गोत्रमेव मद्‌गोत्रमिति वक्तृवरभ्रातृत्वं स्यात्, किन्तु यादृशं ब्रह्मणः सत्त्वं निरूप्यते, तादृशमेवास्माभिः प्रपञ्चे निरुच्यत इति। न ह्येतावता ब्रह्मसत्त्वमेव जगत्सत्त्वं भवति। नहि त्वत्पुत्रसदृशो मत्पुत्र इत्युक्ते पुत्रैक्यम्, किन्तु गुणसाम्यमेव। एवं प्रकृते सत्त्वनिर्वचनप्रकारसाम्यमेवायाति। अत एवाह- \`यादृशं ब्रह्मणः सत्त्वं तादृशं स्याद् जगत्यपि'। किञ्चास्त्वेकत्वम्, न ह्येतावताऽपरासत्त्वं भवति, नह्येकगोत्रत्वेऽपराभावो वा परस्य गोत्राभावो वा परस्यापारमार्थिकगोत्रत्वं वा भवति, किन्तूभयोरपि वास्तवगोत्रत्वम्। यथोभयोर्ब्राह्मणयोरेकब्रह्मण्याश्रयत्वेऽन्यतरस्याब्राह्मणत्वं न भवति, तथा ब्रह्म- प्रप़ञ्चयोरेकसत्त्वेऽपरासत्त्वं कुतः ? अपि चोभयोरेकसत्त्वे ब्रह्मण एव सत्त्वम्, न प्रपञ्चस्येति कुतः ? विपरीतमेव किं न स्यात् ? नच - बहूनां सत्त्वे गौरवम्, एकसत्त्वे लाघवमिति- वाच्यम्; प्रामाणिकस्य गौरवस्य न्याय्यत्वात्, प्रमाणानां वक्ष्यमाणत्वात्। यच्चोक्तम् ब्रह्मणि स्वप्रकाशज्ञानानन्दात्मकत्वं सत्त्वमिति, तदतिस्थवीयः ; तथात्वे "सत्यं ज्ञानमनन्तं ब्रह्मे" त्यत्र ज्ञानानन्दादिपदैरेव ज्ञानत्वादेर्लब्धत्वात् सत्यपदवैयर्थ्यम्। सत्यपदेन हि सत्त्वं प्रतिपाद्यम्। सत्त्वं ज्ञानत्वं चेकमेवेति भवतैवोक्तम्। किञ्च सत्यमित्यनेनैव ज्ञानानन्दादिरूपमिति प्रतीतावान्दापदवैयर्थ्यम् ; सत्यमित्युक्ते तथा प्रतीतेरभावाच्च। तस्माद् ब्रह्मणि ज्ञानत्वाद्यतिरिक्तं सत्त्वं त्वया निर्वाच्यम्, तादृशमेव जगत्स्वरूपाविरोधि, इति न ब्रह्मसत्त्वेऽपि जगदसत्त्वमित्याशयः॥ ननु ब्रह्मणि सत्त्वानिर्वचनेऽपि प्रमाणवलात् तत् सत्यमित्यत आह॥ सत्त्वेति॥ जगत्यपि प्रमाणबलात् सत्त्वमास्थेयमित्याशयः। अपरिच्छिन्नत्वमिति॥ तथाचैतादृशसत्त्वस्य जगत्यभावात् न तस्य सत्त्वमिति भावः। एवं तर्हि परिच्छिन्नत्वं सत्त्वमित्यपि केनचिद् वक्तुं शक्यत्वेन ब्रह्मणि तादृशसत्वाभावात् तस्यापि सत्त्वं न स्यात्। नच शुक्ति-रूप्ययोरुभयोरपि पिरच्छिन्नत्वाविशेषेऽपि सत्त्वासत्त्वयोर्व्यवस्थितत्वेन तादृशसत्त्वस्य पारिभाषिकत्वात् तदभावो जगतीष्ट एवेति न जगतोऽप्यसत्त्वापत्तिरित्याह - शुक्ति-रूप्ययोरिति॥ नच -एवं सति ब्रह्मसाम्यप्रतिबन्धुररीकारो व्याकुप्येतेति- वाच्यम्; स हि तदा स्यात्, पद्यपरिच्छिन्नत्वस्य सत्त्वशब्दार्थता स्यात्, सैव न सम्भवति; अन्यथा सत्यानन्दादिपदानां पौनरुक्तयापत्तेः॥ तस्मात् सत्त्वशब्दार्थस्यान्यस्यैव वक्तव्यतया तस्य च जगति ममेष्टत्वाद् युक्तं प्रतिबन्दिग्रहणमिति भावः। देशकालेति॥ सर्वदेशकालसम्बन्धी यो निषेधः, तदप्रतियोगित्वमित्यर्थः। अत्र हि निषेधाप्रतियोगित्वं सत्त्वमित्युक्ते घटादावव्याप्तिः; तस्य प्रागभावरूपनिषेधप्रतियोगित्वात्, अत उक्तम्- सर्वदेशसम्बन्धीति॥ प्रागभावरूपनिषेधस्य चोपादानदेशमात्रसम्बन्धित्वेन सर्वदेशसम्बन्धित्वाभावात् नाव्याप्तिः। एवमपि प्रागभावदशायां घट एवाव्याप्तिः ; तदा तस्य सर्वदेशसम्बन्धिनिषेधप्रतियोगित्वात्। नच - उपादानदेशातिरिक्तदेशे घटप्रागभाव-प्रध्वंसाभावयोरभावात्, अत्यन्ताभावस्य च प्रामाणिकप्रतियोगिकस्य सिद्धान्तेऽनङ्गीकारात् न सर्वदेशसम्बन्धिनिषेधप्रतियोगित्वं तस्य, इति कथमव्याप्तिः ? इति वाच्यम्; तथापि देशान्तरे घटसंसर्गाभावस्य सद्भावात् तदभावप्रतियोगिकोटौ घटस्यापि प्रवेशेन घटप्रतियोगिकत्वस्य च घटसंसर्गाभाव-घटप्रागभावादौ सत्त्वेन सर्वदेशसम्बन्धितादृशनिषेधप्रतियोगित्वस्य घटे सत्त्वेनाव्याप्तेर्दुष्परिहरत्वात्। अतः \`सर्वकालसम्बन्धी 'त्युक्तम्। एवं च तादृशनिषेधस्य प्रागभावोत्तरकालेऽभावेन सर्वकालसम्बन्धित्वाभावात् नाव्याप्तिः। नच -एवं देशपदमनर्थकमिति - वाच्यम्; सर्वकालसम्बन्ध्यन्योन्याभावरूपनिषेधमा दाय घट एवाव्याप्तेः। नच - एवं सति घटप्रतियोगिकान्योन्याभावस्याकाशरूपत्वात् सर्वदेश- कालसम्बन्ध्याकाशरूपान्योन्याभावमादाय घटेऽव्याप्तिः स्यादेवेति - वाच्यम्; अभावैकस्वभावत्वेन निषेधस्य विशेषितत्वात्। नच - एवमभावैकस्वभावः सर्वकालसम्बन्धी यो नषेधः, तदप्रतियोगित्वमित्येवास्त्विति - वाच्यम्; अश्वनिष्ठसर्वकालसम्बन्धिनिषेधप्रतियोगित्वस्य गोत्वे सत्त्वेन तत्राव्याप्तिपरिहारार्थं तदुपादानात्। गोत्वसंसर्गनिषेधप्रतियोगित्वस्य निषेधप्रतियोगिकोटिप्रवेशेन सर्वकालसम्बन्धिनिषेधप्रतियोगित्वात् तत्राव्याप्तिनिरासाय तदुपादानमावश्यकमेव। नच - एवमपि व्यधिकरणधर्मावच्छिन्नाभावमादाय सम्बन्धान्तरवच्छिन्नाभावमादाय च घटे एवाव्याप्तिरिति वाच्यम्। समानाधिकरणधर्मावच्छिन्नत्व-स्ववृत्तिताघटकसम्बन्धावच्छिन्नत्वाभ्यामभावस्य विशेषितत्वात्। नच - एतादृशसत्त्वस्य प्कत्यक्षायोग्यत्वादग्रिमप्रत्यक्षवाधोपवर्णनमयुक्तमिति -वाच्यम् ; यथा प्रत्यक्षयोग्यत्वं तथाऽनुपदमेवोपपादयिष्यते। वस्तुतस्तु - सर्वदेशकालसम्बन्धनिषेधपदेनात्यन्ताभावस्योक्तत्वादत्यन्ता भावाप्रतियोगित्वमेव सत्त्वमभिमतमिति न कश्चित् क्षुद्रोपद्रवः। नच - संयोगेऽव्याप्तिः; तस्य सार्वदैशिक-त्रैकालिकनिषेधप्रतियोगित्वादिति - वाच्यम्; संयोगस्याव्याप्यवृत्तितानभ्युपगमात्। नच - आकाशादावव्याप्तिः; तदत्यन्ताभावस्य केवलान्वयित्वादिति- वाच्यम्। \`अत्रेदानीमाकाशः' इति प्रतीत्याऽऽकाशस्य देश-कालयोः सत्त्वेन तदत्यन्ताभावस्य केवलान्वयित्वानभ्युपगमात्। ननु- अक्षयोग्यं सत्त्वं पृष्टम्, नचैतदक्षयोग्यम्; सार्वदैशिकत्व- त्रैकालिकत्वयोरयोग्यत्वात्। नच - स्वदेश-कालवृत्तिनिषेधप्रतियोगित्वाभावे गृह्यमाणे कालत्रयमध्ये वर्तमानकालस्य, सर्वदेशमध्ये प्रकृतदेशस्यापि प्रवेशेन तत्र निषेधप्रतियोगित्वाभावस्य गृहीतत्वात् संवलितकालत्रयवर्तिसर्वदेशीयनिषेधप्रतियोगित्वरूपं मिथ्यात्वं नानुमानेन ग्रहीतुं शक्यत इति- वाच्यम्; स्वदेश- कालवृत्तिसकलनिषेधप्रतियोगित्वस्य चक्षुराद्ययोग्यत्वात्, तदभावस्य सुतरामयोग्यत्वात् स्वदेशकालवृत्तियत्किञ्चिन्निषेधप्रतियोगित्वस्य मिथ्यात्वाविरोधित्वात्॥ नच - स्वप्रतियोगिकात्यन्ताभावासामानाधिकरण्यं विवक्षितमिति- वाच्यम्; केवलान्वयिनि स्वप्रतियोगिकात्यन्ताभावाभावेन, घटादौ च सम्बन्धभेदेन स्वप्रतियोगिकात्यन्ताभावसमानाधिकरणतयाऽव्याप्तेः। स्वात्यन्ताभावयावदधिकरणावृत्तित्वं वा यत्किञ्चिदधिकरणावृत्तित्वं वेति विकल्पेन पूर्वोक्तदोषाच्च। तस्मात् प्रकारान्तरस्य निरूपयितुमशक्यत्वात् मिथ्यात्वाविरोधित्वाच्च स्वसमानाधिकरणयावदत्यन्ता भावप्रतियोगित्वाभावरू पमेव सत्त्वमुपेयम्। तच्च नचक्षुरादियोग्यमित्युक्तमिति चेत्, न । यदि प्रत्यक्षं वर्तमानमात्रग्राहितया त्रैकालिकबाधाभावग्रहणाक्षमम्, तर्हि रजतमिथ्यात्वमपि प्रत्यक्षं न स्यात् ; तस्यापि त्रिकालबाध्यरूपत्वेन कालत्रयघटितत्वात्। ननु च तत्र रजतत्वविरोधिशुक्तित्वे निश्चिते तेनच रजतत्वाभावे निश्चिते पश्चात् सहकारिवशात् प्रत्यक्षेण मिथ्यात्वनिश्चयः,केवलस्य वर्तमानमात्रग्राहित्वेऽपि सहकारिसमवहितस्यातीतादिग्राहित्वम्। प्रत्यभिज्ञादौ तथा दर्शनादिति- चेत्, न। तर्हि प्रकृतेऽपि प्रत्यक्षप्रामाण्यन्यथानुपपत्त्या मिथ्यात्वविरोधिन्येककालसत्त्वे निश्चिते, अथवा तेन त्रिकालासत्त्वाभावे निश्चिते तादृशसहकारिवशात् चक्षुरादिनैव त्रिकालाबाध्यत्वलक्षणसत्त्वनिश्चयोपपत्तेः। नच - मूलप्रत्यक्षप्रामाण्यमनिश्चितमिति - वाच्यम् ; अग्रे तस्योपपादयिष्यमाणत्वात्। अथवा -अस्तु स्वदेश-कालवृत्तिनिषेधाप्रतियोगित्वरूपसत्त्वग्राहकत्वं प्रत्यक्षस्य,तावताऽपि त्रिकालासत्त्वग्राहकानु मानागमबाधकत्व कथम् ? नच - एककालसत्त्वस्य व्यावहारिकत्वेन मिथ्यात्वाविरोधित्वमिति- वाच्यम्; व्यावहारिकमित्यस्य कोऽर्थः ? व्यवहारमात्रम्, वस्तुसत्त्वं नास्तीति वा ? अर्थक्रियाक्षमं वा ? नाद्यः; तादृशसत्त्वविषयस्य प्रामाण्यानुपपत्तेटः। न द्वितीयः; ततोऽतिरिक्तपारमार्थिकसत्त्वाभावेन सत्त्वेऽपि वा तस्यार्थक्रियाकारित्वव्याप्यत्वेन तस्य मिथ्यात्वविरोधित्वात्। नच - स्वदेश-कालवृत्तियत्किञ्चिन्निषेधाप्रतियोगित्वं मिथ्यात्वावरोधि, स्वदेश-कालवृत्तिसर्वनिषेधाप्रतियोगित्वं तु प्रत्यक्षायोग्यमिति - वाच्यम्; ज्ञानान्तरसहकारेण स्वदेशकालनिष्ठसकलनिषेधाप्रतियोगित्वस्य सुग्रहत्वात्। नच - ज्ञानरूपप्रत्यासत्त्या प्रत्यासत्त्यनङ्गीकारादयुक्तमिति - वाच्यम्; प्रत्यासत्तित्वाभावेऽपि नियामकत्वस्याङ्गीकृतत्वात्। अत एव ज्ञानावच्छेदकत्वेन सर्वं साक्षिगम्यमित्यङ्गीक्रियते; अन्यथा त्रिकाल-सर्वदेशीयनिषेध प्रतियोगित्वरूपमिथ्यात्वस्यापि प्रत्यक्षसिद्धत्वं न स्यात्; तस्याप्ययोग्यदेश-कालघटितत्वात्। अथवा- स्वप्रतियोगिकात्यन्ताभावासामानाधिकरण्यं सत्त्वम्, तस्य प्रत्यक्षेण गृहीतत्वात् कथं तत्सामानाधिकरण्यरूपं मिथ्यात्वमनुमानेन ग्राह्यम् ? नच - केवलान्वयिन्यव्याप्तिः; तस्य स्वप्रतियोगिकात्यन्ताभावाप्रसिद्धेरिति
-वाच्यम्। मन्मते प्रमेय्तवादिधर्माणामपि प्रत्येकं पर्यवसितत्वेन मया केवलान्वयिधर्मानङ्गीकारात्। नच - घटादावव्याप्तिः। तस्य सम्बन्धान्तरेण स्वप्रतियोगिकात्यन्ताभावसमानाधिकरणत्वादिति -वाच्यम्; मया विद्यमानपदार्थस्य सम्बन्धान्तरेणाभावानङ्गीकारात्, लाघवात् प्रतियोगित्वस्यैवाभावविरोधित्वात्, प्रतीतेश्च सम्बन्धाभावविषयत्वेनाप्युपपत्तेः, अङ्गीकारे वा स्ववृत्तिताघटकसम्बन्धावच्छिन्नत्वेनाभावस्य विशेषितत्वेन दोषाभावात्। नच - यत्र कुत्रचित् स्वप्रतियोगिकात्यन्ताभावासामानाधिकरण्यं वा ? यावदधिकरणेषु स्वप्रतियोगिकात्यन्ताभावासामानाधिकरण्यं वा ? आद्ये मिथ्यात्वाविरोधित्वम्, द्वितीये प्रत्यक्षायोग्यत्वमुक्तमिति - वाच्यम्; स्वप्रतियोगिकात्यन्ताभावसामानाधिकरण्यसामान्याभावस्य विवक्षितत्वात्। तस्य च ज्ञानान्तरसहकारेण प्रत्यक्षयोग्यत्वसम्भवात्। अन्यथोक्तसामानाधिकरण्यरूपं रजतमिथ्यात्वं प्रत्यक्षं न स्यादित्युक्तत्वात्। किञ्च यस्मिन् कस्मिंश्चित् स्वदेश-कालवृत्तिनिषेध एतद्देशैतत्कालवृत्तिनिषेधत्वं ज्ञात्वा तेन प्रत्यासत्तिभूतेनोपस्थितानां स्वदेश-कालवृत्तिसकलनिषेधानां प्रतियोगित्वस्याभावो घटे सुग्राह्यः। नच - समान्यलक्षणया प्रत्यासत्त्या सर्वनिषेधेषूपस्थितेष्वपि तत्प्रतियोगित्वाभावश्चक्षुरादिना ग्रहीतुं न शक्यते; योग्यप्रतियोगिकस्यैव संसर्गाभावस्य योग्यत्वात्, अशेषनिषेधानां प्रतियोगित्वं चातीन्द्रियसाधारणमिति नचक्षुरादियोग्यमिति- वाच्यम्; अतीन्द्रियसाधारणत्वेऽप्युपनीतस्य प्रतियोगित्वस्य योग्यत्वेन तदभावस्य चक्षुरादिना ग्रहीतुं शक्यत्वात्, अतीन्द्रियस्याप्युपनीतस्य परमाणोर्मानज्ञानविषयत्ववत्। ननु सामान्यं नेन्द्रियप्रत्यासत्तिः; मानाभावादिति चेत्, व्याप्तिग्रहान्यथानुपपत्त्या सामान्यप्रत्यासत्तेरावश्यकत्वात्; अन्यथा महानसीयधूमेन्द्रियसन्निकर्षे तत्रैव व्याप्तिग्रहे पर्वतीयधूमेन वह्न्यनुमानं न स्यात्। सामान्यप्रत्यासत्तिस्वीकारे हि धूमत्वासामान्यप्रत्यासत्त्याऽतीतानागतसकलधूमोपस्थितौ जातायां पर्वतीयधूमे व्याप्तेर्गृहीतत्वेन तदनुमानसम्भवात्। यदत्रोक्तं परेण पर्वतीयधूमेन्द्रियसन्निकर्षदशायां धूमत्वेन प्रकारेण गृहीत-स्मृतव्याप्तेस्तत्र वैशिष्ट्यग्रहसम्भवात् \`सुरभि चन्दनमि'तिवद् विशिष्टेन्द्रियसन्निकर्ष- विशेषणज्ञानतदुभयासंसर्गाग्रहरूपाया विशिष्टज्ञानसामग्र्याः पुर्णत्वात्। व्याप्तिस्मृतिप्रकारेण वा पक्षधर्मताज्ञानस्यानुमितिहेतुता। महानसीय एव धूमो धूमत्वेन व्याप्तिस्मृतिविषयः, धूमत्वेन पर्वतीयधूमज्ञानं चापि जातम्; यद्धर्मावच्छेदेन यद्धर्मज्ञानम्, तद्धर्मज्ञानं तदुपनयसामग्रीति नियमात्। तच्च सामान्यलक्षणां विनैव,तावतैवानुमितिसिद्धेरिति, तन्न। तथा सत्यवच्छेदकानुमितौ व्याप्तिग्रहो न स्यात्। नच -एतादृशं स्थलमेव नास्तीति - वाच्यम्; अयमालोकः धूमो वा ? उभयथाऽपि वह्निव्याप्यो भावः ? अभावो वा ? उभयथापि प्रमेयम्। यो वह्निव्याप्यवान् स वह्निमानि ' त्यादाववच्छेदकानुपस्थितावपि व्याप्तिग्रहदर्शनात्। नच - यो वह्निव्याप्यवानिति प्रत्येकवृत्तिव्याप्त्यवच्छिन्ना महाव्याप्तिर्भासत इति व्याप्यतावच्छेदकोपस्थितिरावश्यिकेति - वाच्यम्; सकलधूमादिनिष्ठप्रत्येकवृत्तिव्याप्त्यैवोपपत्तौ प्रत्येकवृत्तिव्याप्त्यतिरिक्तधूमालोकसाधारणमहाव्याप्तिकल्पने मानाभावात्। तथाचैतादृशस्थलेष्ववच्छेदकाज्ञानेन व्याप्तिग्रहासम्भवेन तदुपनयासम्भवाद् अनुमानानुदयप्रसङ्गात् सकलधूमोपस्थित्यर्थं सामान्यप्रत्यासत्तिरावश्यिका। किञ्चानागतया पाकज्ञानान्यथानुपपत्त्याऽपि सामान्यप्रत्यासत्तिरावश्यिकेति॥ तथाहि- पाकं कृत्या साधयामीति तावदिच्छा जायते, सा च सिद्धे न सम्भवति; असिद्धविषयत्वनियमादिच्छायाः, किन्त्वसिद्धे। सा च स्वसमानविषयकज्ञानजन्येत्यसिद्धपाकादिज्ञानमावश्यकम्, तच्च न सामान्यप्रत्यासत्तिं विना सम्भवति। नच - सिद्धगोचरपाकत्वादिप्रकारकज्ञानादेवाज्ञाते पाके भवतीच्छा, समानप्रकारकत्वमात्रस्य नियामकत्वादिति -वाच्यम्। रजतत्वेन रजतेऽनुभूयमाने घटादौ रजतत्वप्रकारकेच्छाप्रसङ्गात्। नच -प्रकाराश्रयत्वमपि नियामकम्; रजतभ्रमात् शुक्तावपीच्छानुदयप्रसङ्गात्। नच - रजतभ्रमात् शुक्ताविच्छा नास्त्येव, किन्त्वनिर्वचनीयरजत इत्यनिर्वचनीयख्यातौ वक्ष्यत इति - वाच्यम्; \`अनिर्वचनीयख्यातेरग्रे निराकारिष्यमाणत्वेन तत्रेच्छेत्यस्यासम्भवदुक्तिकत्वात्। तथाच समानप्रकारकत्वे सति समानविषयकत्वस्यावश्यकत्वेनानागततज्ज्ञानार्थं सामान्यप्रत्यासत्तिस्वीकार आवश्यक एव॥ यदपि चोक्तं - अनागतज्ञानस्यापेक्षितत्वे अनुमानादेव तद् भविष्यति। अनुमानं च, वर्तमानः पाकः पाक-पूर्वकालीनः पाकत्वादतीत पाकवत् इति। विमतः प्रदेशो धूमवान् प्रदेशत्वात् सम्प्रतिपन्नदेशवत् इत्यादि। शब्दादपि सकलधूमपाकादिगोचरज्ञानो पपत्तेश्चेति। तदपि न। अनुमानस्याभासत्वेन तेनानागतपाकादिज्ञानानुपपत्तेः। कथमनुमानस्याभासत्वमिति चेत् चरमपाके पाकत्वसत्त्वेऽपि पाकपूर्वकालीनत्वाभावेन व्यभिचारात्। नच साध्यसिद्ध्युपजीवकव्यभिचार- ज्ञानस्यादोषत्वमन्यथासिध्यसिद्धिव्याघातादिति वाच्यम्। तर्कितचरमपाकज्ञानमादाय तत्र व्यभिचारज्ञानसम्भवात्। तर्कितस्थले च सिद्ध्यसिद्धिव्याघाताभावात्। अत एव तर्कितानेककर्तृज्ञानमादाय कल्पनागौरवादिदानम्। अन्यथा अनेककर्तृसिद्धौ कल्पनागौरवं न बाधकम्, तदसिद्धौ च कल्पनागौरवेण सुतरां तन्निषेधस्य कर्तुमशक्यत्वमिति सिद्ध्यसिद्धिव्याघातस्य वक्तुं सुकरत्वेन कल्पनागौरवश्रुतहानादिकं किमपि  
नोद्भाव्यमेव। वस्तुतस्तु आभासलिङ्गजन्यत्वेनानुमितेर्भ्रमत्वात् नानागतपाकादिसिद्धिः। द्वितीयप्रयोगस्य च प्रदेशत्वेन धूमाभावस्यापि साधयितुं सुकरत्वेन प्रतिपक्षग्रस्तत्वात् न विप्रकृष्टादिधूमसिद्धिः। शब्दादपि न सकलधूमादिगोचरज्ञानसम्भवः। सकलधूमाद्युपस्थितिं विना तत्र शक्तग्रहासम्भवेन सकलधूमवाचिपदादपि तद्भानमशक्यमेव। यदपि चाभावज्ञानस्य प्रतियोगिज्ञानजन्यत्वात् प्रौढप्रकाशकातेजोविरहस्य तमसः प्रत्यक्षता स्यात्; सामान्यप्रत्यासत्तिं विना प्रतियोग्यनुपस्थितेः, इत्याशङ्क्य तमसः स्वमते भावत्वेन समाहितम्, तत्तुच्छम्; तमसो भावान्तरत्वेऽपि तद्‌व्यञ्जकत्वेन प्रौढप्रकाशकयावत्तेजोविरहस्यावश्यापेक्षित्वेन तस्य च यावत्तेजोरूपप्रतियोगिज्ञानं विना ज्ञातुमशक्यत्वात्, तस्य च सामान्यप्रत्यासत्तिं विनाऽसम्भवात्। नच - स्वरूपसत एव यावत्तेजोविरहस्य तद्‌व्यञ्जकत्वम्, नतु ज्ञातस्य, मानाभावादिति- वाच्यम्; ज्ञातस्यैव व्यञ्जकताया आवश्यकत्वात्, अन्यथा ध्वनेरज्ञातस्यैव वर्णव्यञ्जकतापत्तौ ध्वन्यश्रवणेऽपि देशान्तरे ध्वन्युत्पत्ताविह वर्णव्यक्त्यापत्तेः, अत एवालोकोऽपि ज्ञात एव व्यञ्जकः। नच - यावत्तेजोविरहज्ञानस्यापेक्षितत्वेऽपि प्रतियोगितावच्छेदकप्रकारक यत्किञ्चित्प्रतियोगिज्ञानादेव तत्सम्भवे सकलप्रतियोगिज्ञानजनकसामान्यप्रत्यासत्तिस्वीकारो न युक्त इति - वाच्यम्; यावत्तेजोविहरज्ञाने यावत्प्रतियोगिज्ञानस्याप्यावश्यकत्वात्। न हि प्रतियोगितावच्छेदकप्रकारकयत्किञ्चित्प्रतियोगिज्ञाने यावदभावज्ञानं सम्भवति। तस्माद् यावत्प्रतियोगिज्ञानार्थं सामान्यलक्षणाऽऽवश्यिका॥

 अपि च गोत्वाभावज्ञानं गोत्वत्वप्रकारकज्ञानजन्यम्, तच्च गवेतरावृत्तित्वे सति सकलगोवृत्तित्वरूपम्, तच्च सामान्यप्रत्यासत्तिमन्तरेण न शक्यमवगन्तुमिति सामान्यप्रत्यासत्त्यङ्गीकार आवश्यक एव। नच - यत्किञ्चिद्गोव्यक्तेरेव गोत्वत्वरूपत्वात् न तदङ्गीकार इति- वाच्यम्; गोत्वत्वस्य गोत्ववृत्तित्वाद् गोव्यक्तेश्च तद्वृत्तित्वाभावेन गोव्यक्तिरूपताया वक्तुमशक्यत्वात्॥

 अपि च व्यभिचारसंशयविषयत्वान्यथानुपपत्त्या सामान्यलक्षणाप्रत्यासत्तिरवश्यमङ्गीकर्तव्या;सामान्यप्रत्यासत्तिं विना धूमो वह्निव्यभिचारी न वेत्यनुभूयमानः संशयो न स्यात्। प्रसिद्धधूमे वह्निसम्बन्धावगमात्, अप्रसिद्धस्य ज्ञानाभावात्। नच - प्रसिद्धधूम एव तद्धूमत्वादिना व्याप्तिनिश्चयेऽपि धूमत्वेन तत्संशयोपपत्तिः, अत एव घटत्वेनेतरभेदनिश्चयेऽपि पृथिवीत्वादिना तत्र संशय- सिषाधयिषे भवत एव, निश्चितोऽप्यर्थे प्रामाण्यसंशयाहितदसंशयवद् \`धूमत्वं वह्निव्यभिचारिवृत्ति नवे' ति संशयादपि तादृशसंशयोपपत्तेश्चेति - वाच्यम्। धूमत्वेन संशयासम्भवात्, विशेषप्रकारकनिश्चयस्य सामान्यप्रकारकसंशयविरोधित्वात्। अन्यथा इदम्पर्वतीयत्वेन वह्निनिश्चये तत्रैव पर्वतीयत्वेन वह्निसंशयापत्तेः। घटत्वादिनेतरभेदनिश्चयेऽपि पृथिवीत्वादिना संशयादिकं तूपपन्नमेव, निश्चयप्रकारीभूतघटत्वस्य पृथिवीत्वाप्रवेशात्। इह तु धूमत्वस्य तत्तद्धूमत्वप्रविष्टत्वेन विषयत्वात्। \`धूमत्वं वह्निव्यभिचारिवृत्ति न वे' ति संशयाहितोपि संशयो न भवति, धूमत्वस्य वह्निसम्बन्धितावच्छेदकस्य ग्रहणे विरोधिनिश्चयसत्त्वात्, अन्यथा घटत्वप्रकारेण घटनिश्चयेऽपि \`घटत्वं घटवृत्ति न वे'त्यपि संशयापत्तेः। किञ्च शक्तिग्रहान्यथानुपपत्त्या च तत्स्वीकार आवश्यक एव। तथा हि - सामान्यप्रत्यासत्तिस्वीकारे गोत्वरूपसामान्यप्रत्यासत्या सकलगोव्यक्त्युपस्थितौ सत्यां तत्र गोपदशक्तिग्रहे देशान्तरे \`गामानये' त्युक्तेऽपूर्वव्यक्तिलाभोपपत्तिः। अन्यथैकस्यामेव शक्तेर्गृहीतत्वादपूर्वव्यक्तिलाभो न स्यात्। नच - शक्त्यनुभव-तत्स्मरण-वाक्यार्थज्ञानानां समानप्रकारकत्वेन जन्य-जनकभावात् न सकलगोव्यक्त्युपस्थितिरावश्यिकेति- वाच्यम्; तथा सति \`सास्नादिमन्तं पिण्डमानये' त्युक्ते गवानयनं न स्यात्; प्रकारीभूतगोत्वस्यानुपस्थितत्वात्। तथाच न समानप्रकारकत्वेन जन्य-जनकभावः। नच - सास्नादिमत्त्वमेव तत्र शक्यतावच्छेदकमिति- वाच्यम्; लाघवेन गोत्वस्यैव शक्यतावच्छेदकत्वस्वीकारात्॥

 यदपि चोक्तम्- सामान्यलक्षणाप्रत्यासत्तिस्वीकारे यत् प्रमेयम् तदभिधेयम् इत्यादिव्याप्तिपरिच्छेदे सार्वज्ञ्यापत्तिरिति, इष्टापत्तेः। नच - एवं सति परज्ञानविषये \`घटो न वे' ति संशयानुपपत्तिरिति - वाच्यम्; समानप्रकारकसमानविषयकनिश्चयस्यैव संशयविरोधित्वेन घटत्वप्रकारकघटविषयकनिश्चयस्य संशयविरोधित्वात् तदभावादेव तदुपपत्तेः। प्रमेयत्वप्रकारकनिश्चयस्य घटविषयकत्वेऽपि घटत्वप्रकारकत्वाभावात्। नच - भासमानवैशिष्ट्यप्रतियोगिन एव प्रकारत्वाद् घटत्वस्यापि \`प्रमेयमि' ति ज्ञाने भासमानवैशिष्ट्यप्रतियोगित्वात् प्रकारत्वमिति - वाच्यम्; उक्तप्रकारत्वस्यासम्भवित्वात्। किमत्र भासमानं यद्वैशिष्ट्यं तत्प्रतियोगित्वमित्यर्थः ? उत भासमानं यद्वैशिष्ट्यप्रतियोगित्वं तत्त्वमिति वा ? नाद्यः; गवि गोत्वमित्यत्रापि गोत्वस्य प्रकारतापत्तेः। नान्त्यः; \`प्रमेय ' मिति ज्ञानस्य सर्वप्रकारतापत्तेः। तस्मात् स्वरूपसम्बन्धविशेष एव प्रकारत्वम्। एवं च प्रमेयमिति ज्ञाने घटत्वस्य प्रकारत्वाभावाद् विरोधिनिश्चयाभावेन संशयाद्युपपत्तेर्न सार्वज्ञ्यापत्तिः। नच - स्वरूपसम्बन्धविशेषाभ्युपगमेऽनिर्वचनीयवादापत्तिरिति -वाच्यम्; विद्यमानस्वरूपस्यैव सम्बन्धत्वाभ्युपगमेन स्वरूपहान्यभावादनिर्वचनीयवादानापत्तेः। न हि स्वरूपसम्बन्धविशेषो नाम स्वरूपस्यानिर्वचनीयत्वम्; येनानिर्वचनीयवादापत्तिः स्यात्, इति यत्किञ्चिदेतत्।

 यदप्युदितम्- मानाभावाद् ज्ञानलक्षणप्रत्यासत्तिरपि -निरस्तेति, तत्तुच्छम्; \`सुरभिचन्दनमि' त्यादिविशिष्टप्रत्यक्षस्यैव प्रमाणत्वात्। ननु अत्र चन्दनत्वेन सुरभित्वानुमानोपपत्तेर्नेदं विशिष्टप्रत्यक्षम्; अन्यथा साध्यविशिष्टपक्षप्रत्यक्षोपपत्तेरनुमानमात्रोच्छेदप्रसङ्गादिति - चेत्, न; तथा सति \`घटो रूपवानि' त्यादावपि घटत्वेन रूपवत्त्वानुमानोपपत्तेर्विशिष्टप्रत्यक्षता न स्यात्। विशिष्टप्रत्यक्षानुभवस्योभयत्रापि तुल्यत्वात्। नच - एवं पर्वतो वह्निमानित्यादौ प्रत्यक्षमेव स्यादिति - वाच्यम्; अत्र हि वह्निप्रत्यक्षमापाद्यमानं किमलौकिकम् ? लौकिकं वा ? नाद्यः; अलौकिकप्रत्यक्षसामग्रयाः समाने विषये मानान्तरसामग्रीतो दुर्बलत्वात्। अन्यथा शब्दादिस्थलेऽपि पदादिस्मारितपदानां मनसैव संसर्गप्रत्यक्षसम्भवेन मानान्तरविलयापत्तेः। ननु यदि मानान्तरसामग्रीतोऽलौकिकप्रत्यक्षसामग्री दुर्बला, तर्हि वस्तुतः स्थाणौ शाखादौ करादिभ्रमात् संशयोत्तरप्रत्यक्षे पुरुषभ्रमो न स्यात्, तस्यालौकिकत्वात्, किन्त्वनुमितिरेव स्यात्। नच - भ्रमानुमितिसामग्र्यपेक्षयाऽलौकिकप्रत्यक्षसामग्री प्रबलेति तत्रालौकिकप्रत्यक्षमेव भवति, नानुमितिरिति -वाच्यम्। तथा सति धूलीपटले धूमभ्रमाद् वह्न्यनुमितिर्न स्यादिति चेत्, मैवम्; फलबलेन दोषगटितसामग्र्या बलवत्त्वकल्पनात्। पुरुषप्रत्यक्षस्थले चालौकिकसामग्रयां दोषानुप्रवेशेन प्रत्यक्षमेव भवति। धूमभ्रमाद् वह्न्यनुमितिस्थले चानुमितिसामग्र्यां दोषानुप्रवेशादनुमितिरेव, नतु प्रत्यक्षम्, इति न क्वाप्यनुपपत्तिः। न द्वितीयः; लौकिकविशेषणसन्निकर्षाभावेन लौकिकप्रत्यक्षासम्भवात्। नच - तस्य कारणत्वे मानाभाव इति - वाच्यम्; तदितरसकलतद्धेतुसत्त्वे पर्वते वह्न्यनुमितिसमये तद्विशिष्टप्रत्यक्षानुत्पादस्यैव तत्र मानत्वात्। नच - अत्र प्रत्यक्षमेवोत्पद्यत इति - वाच्यम्; \`वह्निमनुमिनोमी'त्यबाधितानुभवविरोधात्। किञ्चाभावसाध्यके केवलव्यतिरेकिणि साध्यप्रसिद्धेरनङ्गत्त्वात् तत्र क्लृप्ताया अनुमितिसामग्र्याः प्रत्यक्षसामग्रीतो दुर्बलत्वमावश्यकमिति नानुमानमात्रोच्छेदः। नच - अर्थापत्तिवादिभिरस्माभिस्तदनम्युपगमात् स्यादेवोक्तदोष इति- वाच्यम्; व्याप्तिप्रतीतिमपेक्ष्यार्थ प्रतीतिजनकत्वरूपानुमानत्वस्यार्थापत्तौ सत्त्वेन तस्या अनुमानताया आवश्यकत्वात्। अन्यथा धूमस्याप्यनुमानत्वं न स्यात्। तस्मात् सामान्यप्रत्यासत्तिस्वीकारे बाधकाभावात्, साधकसद्भावाच्च तया निषेधमात्रप्रतियोग्युपस्थितौ तदभावस्य सुग्रहत्वाद् बाध इत्युपपन्नम्। इदं च सामान्यप्रत्यासत्तिमादाय बाधवर्णनम्, तत्र च परोक्तयुक्तिखण्डनं च न्यायमतानुसारेण। अन्यथाऽस्मदीयसामान्यप्रत्यासत्त्यनभ्युपगमस्य परेणावगतत्वादनुक्तोपालम्भापत्तेः। नच - सामान्यप्रत्यासत्तिदूषणखण्डनाद् भवतामपि सामान्यलक्षणास्वीकारापत्तिरिति - वाच्यम्; मन्मतेऽनुगतसामान्यस्यैवाभावेन तत्प्रत्यासत्तित्वस्य दूरनिरस्तत्वात्।

 किञ्च ज्ञानप्रामाण्यं गृह्णन् साक्षी घटादिगतमबाध्यत्वं गृह्णात्येव। प्रामाण्यस्य विवयाबाधरूपत्वेन ततोऽतिरिक्तस्याभावात्। नच - साक्षी भ्रमसाधादरण इति- वाच्यम्; तर्हि तेन निश्चितस्यैक्यागमस्य प्रामाण्यमविश्वसनीयं स्यात्। ततश्चैक्यज्ञानप्रामाण्यस्याप्यनिश्चयः स्यात्। नच - अन्यप्रमाणेन तत्प्रामाण्यनिश्चय इति - वाच्यम्; प्रमाणान्तरप्रामाण्येऽप्यनिश्चयेनानाश्वासात्। साक्षी च स्वयम्प्रकाशः स्वप्रामाण्यं परप्रामाण्यं चावधारयतीत्यकामेनापि स्वीकरणीयम्; अन्यथा क्वापि प्रामाण्यसिद्धिर्न स्यादिति।

 ननु व्यवहारकालाबाध्यत्वमात्रेण प्रवृत्तावविसंवादोपपत्तेः तद्रूपप्रामाण्यस्य साक्षिणा ग्रहणेऽपि न विरोधः। नच -घटादिज्ञानस्य संवादिप्रवृत्तिजनकतावच्छेदकं प्रामाण्यं त्रिकालाबाध्यविषयकत्वमिति तद्ग्रहणे कथं न विरोधः ? इति - वाच्यम्; शुक्तिरूप्यादिज्ञानव्यावृत्तस्य व्यवहारकालाबाध्यविषयत्वस्यैव तदवच्छेदकत्वात्, तस्य च भाविकालविरोधित्वाभावात्। भाविकालबाधाभावश्च न साक्षिणा ग्रहीतुं शक्यते; तस्य विद्यमानमात्रग्राहकत्वादिति चेत्, मैवम्। व्यवहारकालाबाध्यत्वं ह्यबाध्यत्वेन व्यवहारमात्रमिति वा ? अर्थक्रियारूपव्यवहारनिर्वाहहेतुभूतमबाध्यत्वं वा ? नाद्यः; तथा सत्येतादृशस्यापि संवादिप्रवृत्त्युपयुक्तत्वाभावेन तद्ग्राहिणः साक्षिणः प्रामाण्यं न स्यात्। न द्वितीयः; इतोऽतिरिक्तत्रिकालाबाध्यत्वाभावेन साक्षिणाऽस्य ग्रहणे तद्वाधस्यापरिहारात्। नच - तस्य विद्यमानमात्रग्राहित्वमिति- वाच्यम्; अस्या व्यवस्थाया मिथ्यात्वसिद्ध्युत्तरकालीनत्वेनान्योन्याश्रयात्।

 अपि च कालान्तरस्थमपि यद् बाधकम् तदपि किं यत्कालावच्छेदेनानेन स्वार्थो गृहीतः, तत्कालावच्छेदेनैव ? उतान्यकालावच्छेदेन ? आद्ये कथमस्य प्रामाण्यम् ? अन्त्ये त्वनित्यत्वादिकमेव स्यात्। नच - अबाध्यत्वरूपप्रामाण्यस्य मया प्रपञ्चज्ञानेऽनङ्गीकारेण यत्कालावच्छेदेनानेन स्वार्थो गृहीतः तत्कालावच्छेदेन तन्निषेधोऽभ्युपगम्यत इति -वाच्यम्; अबाध्यत्वरूपं प्रामाण्यं प्रपञ्चज्ञाने साक्षिणा सुग्रहमित्युपपादितत्वेन त्वदङ्गीकारस्य निर्मूलत्वेन प्रातिभासिकवैलक्षण्येन घटादेः पारमार्थिकसत्त्वस्य साधयितुं शक्यत्वाच्च। नच -सप्रकारकज्ञानाबाध्यत्वादिरूपस्य प्रातिभासिकवैलक्षण्यस्य न पारमार्थिकसत्त्वसाधकत्वम्; देहात्मैक्ये ब्रह्मज्ञानाव्यवहितभ्रमविषये च व्यभिचारादिति - वाच्यम्; देहात्मैक्यादेः सप्रकारकज्ञानबाध्यत्वस्योक्तत्वेन व्यभिचाराभावात्।

 किञ्च \`घटः सन्' \`रूप्यं मिथ्ये'ति प्रतीत्योरविशेषे कथं घटसत्त्वं मिथ्या ? रूप्यमिथ्यात्वममिथ्येति विशेषः ? नच तदपि मिथ्यैव ; रूप्यतात्त्विकतापत्तेः। यदत्र वक्तव्यम्, तत् सामान्यतो मिथ्यात्वभङ्ग एवोक्तमिति तत्रैवावगन्तव्यम्। किञ्च पारमार्थिकसत्त्वस्य प्रत्यक्षागोचरत्वे कथं तन्निषेधः ? अप्रसक्तत्वात्। नच - अपरोक्षप्रसक्त्यभावेऽपि परोक्षप्रसक्तेः सम्भवाद् निषेधोपपत्तिः; "नान्तरिक्षे न दिवी" त्वादिवदप्रसक्तस्यापि निषेधसम्भवाच्चेति - वाच्यम्; पक्षीकृतातीन्द्रियप्रपञ्चविषये वेदस्य तदुपजीव्यानुमानस्य वाऽपेक्षितत्वात् तस्य चोपजीव्यत्वेन धर्मिग्राहकतया प्रबलेन वाधे निषेधप्रकस्याप्रामाण्यापत्तेः। अप्रसक्तप्रतिषेधोऽप्यनुपपन्नः; "नान्तरिक्षे" इत्याद्यप्रसक्तनषेधस्तु "हिरण्यं निधाय चेतव्यमि" ति विधिस्तुत्यर्थः। नच प्रकृते पारमार्थिकत्वनिषेधस्य विधिस्तुतिरूपं प्रयोजनमस्ति; वेदान्तानां लक्षणया ब्रह्मपरत्वाङ्गीकारेण स्तुत्यर्थत्वासम्भवात्। किञ्च प्रपञ्चतात्त्विकत्वागोचरत्वे कथं प्रत्यक्षस्यातत्त्वावेदकत्वम् ? नच - न प्रत्यक्षस्य तत्त्वावेदकत्वम्, तद्ध्यबाधितविषयकत्वम्, नच तदस्ति प्रत्यक्षे, किन्तु श्रौतज्ञान एवेति - वाच्यम्; अस्य मिथ्यात्वसिद्ध्युत्तरकालीनत्वेनेतरेतराश्रयत्वात्।

तस्मादध्यक्षयोग्यस्य सत्त्वस्येह निरुक्तितः।  
प्रत्यक्षबाधो मिथ्यात्वलिङ्गस्यात्रोपपद्यते॥  
लौकिकं चैव सामान्यजन्यं साक्ष्यात्मकं त्वपि।  
प्रत्यक्षं बाधते लिङ्गं मिथ्यात्वस्यानुमापकम्॥

केचित्त्विति॥ नच - जगतोऽपि क्षणिकत्वादिनारोपविषयत्वादनारोपितत्वमसम्भवीति- वाच्यम्; अत्र ह्यनारोपितत्वं नारोपाविषयत्वम्, अप्रसिद्धेः। किन्त्वनध्यस्तत्वम्, तच्च नासम्भवि, जगतोऽध्यस्तत्वस्याद्याप्यसिद्धेः। नचाध्यासघटितत्वादचाक्षुषत्वम्; सहकारिवशेनचाक्षुषत्वोपपत्तेः। नच
-अनध्यस्तत्वमेव सत्यत्वमिति -वाच्यम्; तुच्छेऽतिव्याप्तेः. अस्तित्वेति॥ नच - प्रमात्वस्य सत्त्वघटितत्वेनचक्षुराद्ययोग्यत्वेनचैतादृशसत्त्वनिर्वचनमयुक्तमिति
-वाच्यम्; प्रमात्वस्य तद्वति तत्प्रकारकत्वेनोक्तविधसत्त्वाघटितत्वात्; सहकारिवशेनचक्षुरादिविषयत्वोपपत्तेश्च। कालसम्बन्धित्वं वेति॥ नच
-शुक्तिरूप्येऽतिव्याप्तिः; तस्यापि प्रतिभासकालसम्बन्धित्वादिति- वाच्यम्; तथासति त्रिकालासम्बन्धित्वरूपमिथ्यात्वानुपपत्तेः। सत्त्वेन प्रतिभासमात्रं प्रातिभासिकत्वम्, न वस्तुसत्त्वमित्यङ्गीकारविरोधाच्च॥
  

\<1-1-20\> %20.प्रत्यक्षस्य ज्ञात्या उपक्रमादिन्यायैश्च प्राबल्यम्%

 ॥ चाक्षुषादिज्ञान इति॥ नच रूपादिहीनस्यापि ब्रह्मणः कालादिवच्चाक्षुषादिज्ञाने प्रतिभासोऽस्त्विति वाच्यम्। कालादेर्नियमतः साक्ष्युपनीतत्वेन तज्ज्ञानसम्भवेऽपि सद्रूपब्रह्मणस्तथात्वाभावेन नियमतश्चाक्षुषादिज्ञानविषयत्वानुपपत्तेरित्याद्युक्तत्वात्।

 ॥ नीलो घट इति॥ ननु सन्नित्यस्य घटसामानाधिकरण्यानुपपत्त्या अधिष्ठानब्रह्मानुवेधोऽङ्गीक्रियते। तथाहि। तद्धि किं सत्ताजातिनिबन्धनं वा स्वरूपसत्त्वनिबन्धनं वा कालत्रयाबाध्यत्वनिबन्धनं वा सामानाधिकरण्यं स्यात्। न तावदाद्यः। अभावादिसाधारणसत्प्रतीतौ जातिनिबन्धनत्वायोगात्। अभावादौ सत्ताजात्यनङ्गीकारात्। न द्वितीयः। स्वरूपसत्त्वस्याननुगतत्वात्। अनुगतप्रतीतेस्तन्निबन्धनत्वायोगात्। अननुगतेनाप्यनुगतप्रतीतौ जात्युच्छेदापत्तेः। एकेनैव सर्वानुगतेन सत्प्रतीत्युपपत्तौ बहूनां तद्धेतुत्वकल्पने मानाभावाच्च। नापि तृतीयः। तस्य चक्षुराद्यगोचरत्वात्। सदितं रजतमिति भ्रमे तदभावाच्च। तस्मादेकं सर्वाधिष्ठानमेव सदिति सर्वत्रानुभूयत इति युक्तमुत्पश्यामः। नीलादेस्तु घटादिसामानाधिकरण्ये नास्ति बाधकम्। किञ्च नीलादेरधिष्ठानत्वमसम्भवि। प्रागसत्त्वात्। नीलपीताद्यनेकाधिष्ठानकल्पने गौरवाच्च। अधिष्ठेयतुल्ययोगक्षेमत्वाच्च। अधिष्ठेयविषमसत्ताकमेव ह्यधिष्ठानं भवति। मिथ्या रूप्यमसन्नृशृङ्गमित्यादौ मिथ्यात्वासत्त्वयोरधिष्ठानत्वशङ्कैव न सम्भवति। शून्यवादापत्तेरिति चेन्मैवम्। स्वरूपसत्त्वनिबन्धनमेवास्तु सामानाधिकरण्यम्। सद्ब्रह्मेत्यादौ दृष्टत्वात्। नचाननुगतसत्त्वानामनुगतव्यवहारप्रयोजकत्वं कथमिति वाच्यम्। सत्तात्रैविध्यं वदता त्वया सद्ब्रह्म, सन् घटः, सद्रूप्यमिति अनुगतव्यवहारस्याननुगतैरेव सत्त्वैः समाधेयत्वात्। नचैवं जात्युच्छेद इति वाच्यम्। इष्टापत्तेः।

 अथवा त्रिकालाबाध्यत्वनिबन्धनमस्तु सामानाधिकरण्यम्। नच तस्य चक्षुराद्यगोचरत्वमुक्तमिति वाच्यम्। तद्योग्यत्वस्याधस्तादेवोपपादितत्वात्। नच सदिदं रजतमिति भ्रमे तदभाव इति वाच्यम्। न हि सत्सामानाधिकरण्यमात्रे त्रिकालाबाध्यत्वं प्रयोजकमिति विदाङ्कुर्मः। किन्तु प्रमिते सामानाधिकरण्ये। एवं च सदिदं रजतमिति सामानाधिकरण्यं भ्रान्तमिति नात्र तत्प्रयोजकमित्यवैहि। तथाच सन्नित्यस्य घट इत्यनेन सामानाधिकरण्ये बाधकाभावेऽपि यद्यधिष्ठानानुवेधः कल्प्यते तर्हि नीलो घट अनित्यो घट इत्यादावपि अधिष्ठानानुवेधः कल्पनीयः। नच नीलादेरधिष्ठानत्वं न सम्भवति, प्रागसत्त्वादिति वाच्यम्। घटादौ नैल्यारोपात् नीलरूपवतोऽप्यधिष्ठानत्वकल्पनसम्भवेन तदनुरोधेन प्रागवस्थानसम्भवात्। आत्मारोपेणात्मनोऽधिष्ठानत्वानापाताच्च। स्वीकृतश्चायम्। अन्यथाऽपसिद्धान्तात्। यच्च नीलपीताद्यनेकाधिष्ठानकल्पने गौरवमिति तदपि न। कल्प्यानेकत्वगौरववदधिष्ठानानेकत्वकल्पनागौरवस्यापि समाधेयत्वात्। कल्पनामात्रशरणस्य नीलपीतादिरूपमधिकरणमेकमित्यपि कल्पनसम्भवे गौरवाभावात्। यच्चाधिष्ठेयविषयसत्ताकत्वाभावान्नाधिष्ठानत्वं नीलादेरिति तन्न। लाघवेनाधिष्ठेयविलक्षणत्वस्यैव प्रयोजकत्वेन विषमसत्ताकत्वस्य तत्त्वे गौरवात्। यदपि मिथ्यात्वासत्त्वयोरधिष्ठानत्वशङ्कैव नोदेति शून्यवादापत्तेरिति। तदपि तुच्छम्। त्वयाऽपि आत्मानात्मनोरन्योन्य तादात्म्यारोपमन्योन्यधर्मारोपं च वदता मिथ्याभूतस्याधिष्ठानत्वाभ्युपगमात्। नृशृङ्गमस्तीति शब्दाभासजन्यज्ञाने सत्त्वारोपं प्रति नृशृङ्गस्याधिष्ठानत्वाच्च। सर्वशून्यत्वाङ्गीकार एव शून्यवादापत्तिः। तस्मान्नीलो घट इत्यादौ नील इत्याद्यधिष्ठानानुवेध इत्यापादनं साधु। ॥अन्यथेति॥ मिथ्यात्वसिद्धिदशायामेवं कल्पन इत्यर्थः। यदि सत्यं ज्ञानमित्यत्र ब्रह्मणि सत्तासम्बन्धेन न सत्त्वं किन्तु स्वरूपेणैवेति तर्हि घटादावपि तथे त्युक्तमिति समम्॥ कथमिति॥ न कथमपीत्यर्थः। तस्याप्रमाणत्वात् प्रमाणत्वेऽपि त्रिकालाबाध्य्तवग्रहाक्षमत्वात् प्रत्यक्षं न बाधकमिति भावः। तथैव विकल्पयति॥ किं प्रत्यक्षमिति॥ अक्षस्य त्विति॥ ननु चन्द्रतारकादिपरिमाणप्रत्यक्षेऽनुमानागमविरोधेन तस्याप्रामाण्यदर्शनात् तेनापि स्वप्रामाण्यसिद्ध्यर्थमितराविरोध स्वावश्यमपेक्षणीयत्वात् कथमन्योन्याश्रायपरिहारः। किञ्च प्रत्यक्षागमयोः परस्परविरोधेनाप्रामाण्यसन्देहे अनाप्ताप्रणीतत्वादिना भ्रमाजनकत्वव्याप्तेर्वेदे प्रामाण्यनिश्चये जाते तेन सम्भावितदोषस्य प्रत्यक्षस्य बाध इति क्वान्योन्याश्रयः। अन्यथाऽऽत्मनो देहभिन्नत्वमपि न सिद्ध्येत्। देहात्मैक्यप्रत्यक्षबुद्ध्याऽनु मानागमयोर्बाधादिति चेन्मैवम्। प्रत्यक्षं न स्वप्रामाण्यसिद्ध्यर्थमनुमानागमविरोधपरिहारमपेक्षते। चन्द्रतारकादिपरिमाणप्रत्यक्षमपि नानुमानागमविरोधेनाप्रमाणम्। तत्र हि यद्दूरस्थत्वादिदोषयुक्तं तत् परिमाणादावयथार्थमिति पूर्वमेव विपरीतनिश्चयसत्त्वेन पश्चाज्जायमानं प्रत्यक्षं पूर्वतनप्रबलप्रत्यक्षविरोधादप्रमाणं बाधितमेवोत्पद्यते, न पुनरनुमानागमविरोधेनाप्रामाण्यम्। नचैवमेव जगत्प्रत्यक्षमस्त्विति वाच्यम्। प्रकृते विपरीते निश्चायकाभावात्। मिथ्यात्वानुमानागमयोश्चाद्याप्यप्रामाण्यसन्देहकान्तारनिविष्टत्वात्। मिथ्यात्वे प्रबलप्रत्यक्षस्याभावाच्च। तथाच प्रत्यक्षं स्वप्रमाण्यसिद्ध्यर्थं प्रत्यक्षेतरविरोधपरिहारं नोपक्षते। तद्विरोधेनाप्रामाण्यादर्शनादिति युक्तमुक्तम्।

 यच्चोक्तमनाप्ताप्रणीतत्वादिना वेदे प्रामाण्यनिश्चय इति तन्न। क्रियाकारकफलभेदादिप्रतिपादकागमे व्यभिचारात्। नच तस्यापि प्रामाण्यं तत्त्वावेदनलक्षणमङ्गीक्रियते। व्यावहारिकपराः कर्मादिप्रतिपादका इति स्वोक्तिविरोधात्। अपि च वेदेऽपि तात्पर्यभ्रमरूपो दोषोऽस्ति। तथाच कथं प्रत्यक्षरूपे विरोधिनि जाग्रति तदभिप्रेतेऽर्थे प्रामाण्यनिश्चयः। तथाचागमेन प्रत्यक्षस्य बाध इति शिष्यव्यामोहनमात्रम्। यच्चोक्तं प्रत्यक्षेणानुमानागमबाधे देहाद्भिन्नत्वमात्मनो न सिद्ध्येत्। देहात्मैक्यप्रत्यक्षबुद्ध्या बाधादिति तन्न। आविपालगोपालं देहात्मभेदस्यैव प्रत्यक्षसिद्धत्वेन देहात्मैक्यभ्रमाभावात्। अन्यथेष्टसाधनताज्ञानानुमित्यभावेन बालस्य स्तनपानादौ प्रवृत्त्यभावेन जीवनमेव न सिद्ध्येत्। नच देहात्मभेदज्ञाने संसारानुपपत्तिरिति वाच्यम्। स्वतन्त्र्यज्ञानेनैव तदुपपत्तेरिति दिक्।

 ॥ प्रत्यक्षस्यानुमित्यादीति॥ प्राबल्यं च जात्यैवेत्यन्वयः। प्रत्यक्षस्यानुमानादितः प्राबल्ये हेतुस्तदगृहीतेति॥ अनुमानाद्यगृहीतरेखोपरेखादिविशेषग्राहत्विदित्यर्थः। ननु तदगृहीतग्राहकत्वं न प्राबल्ये प्रयोजकम्। अन्यथा प्रत्यक्षागृहीतधर्मादिग्राहकत्वेनानुमानस्यैव प्राबल्यापत्तेरिति चेन्न। समानविषययोः प्रत्यक्षानुमानयोरनु मानागृहीतरेखोपरेखादिग्राहकत्वेन प्रत्यक्षस्य प्राबल्यमनुमानादुच्यते। दृष्टं च तथा कन्यासौन्दर्या सौन्दर्यविषययोः प्रत्यक्षानुमानयोरनुमानापेक्षया विशेषग्राहकत्वेन प्रत्यक्षस्य प्राबल्यम्॥ अनुमानाद्यनिवर्तितेति॥ नन्वनुमानाद्यनिवर्तितदिङ्मोहादिनिवर्तकत्वमपि प्राबल्ये न तन्त्रम्। एतावता हि वैधर्म्यमात्रमुक्तम्। नच तावतेतरमानापेक्षया प्राबल्यं भवति। अन्यथा त्वाचप्रत्यक्षानिवर्तितवंशोरगभ्रमनिवर्तकत्वात् चक्षुषोऽपि त्वगपेक्षया प्राबल्यं स्यात्। तथासति चित्रनिम्नोन्नतादिज्ञानस्य चाक्षुषस्य तद्विरोधित्वाच ज्ञानाद्बाधो न स्यादिति चेन्मैवम्। अनुमानाद्यनिवर्तितदिङ्मोहादिनिवर्तकत्वं प्राबल्ये तन्त्रम्। लोके सम्यक् प्रतिपादकयोः पुरुषयोर्यद्वाक्यादज्ञान निवृत्तिर्भवति तद्वाक्यस्य प्राबल्यव्यवहारात्। अन्यथा तु तन्न स्यात्। यच्चोक्तमन्यथेत्यादि तत्रोभयोः समबलत्वेऽपि सोपाधिकभ्रमे उपाधिनिवृत्तिसहितस्यैव भ्रमनिवर्तकत्वम्। वंशोरगभ्रमस्थले च त्वाचप्रत्यक्षस्य तत्समवहितत्वाभावादनिर्वतकत्वम्। एतावता त्वचो दुर्बलत्वापादकं न भवति। तेनान्यत्र त्वचोऽपि चाक्षुषभ्रमनिवर्तकत्वं सम्भवति। प्रकृते च प्रत्यक्षस्योपाधिनिवृत्तिरूपसहकार्यनपेक्षत्वात् युक्तं प्राबल्यम्। तथाच प्रत्यक्षमनुमानादितः प्रबलं, तदनिवर्तितनिवर्तकत्वादिति हेतौ उपाधिनिवृत्त्यसहकृतत्वेन विशेषणान्न त्वगनिवर्तितभ्रमनिवर्तके चक्षुषि व्यभिचार इति दिक्।

 ॥ दृष्टं हीति॥ ननु तत्र त्वाचप्रत्यक्षस्योपजीव्यत्वेनैव प्राबल्यम्। धर्म्यादेश्चक्षुरादिना सिद्धावपि साध्यप्रतियोगिन आष्ण्यस्य त्वचं विनाऽसिद्धेरिति चेन्न। शब्दादिना तत्सिद्ध्युपपत्तेः। अनुमाने हि साध्यज्ञानं कारणम्। तस्य चाभावरूपस्य ज्ञानं प्रतियोगिज्ञानाधीनम्। प्रतियोगिज्ञानं च शब्दादिनाऽपि धर्मादिज्ञानद्भविष्यति। अनौष्ण्यस्य भारूपताया वक्ष्यमाणत्वाच्च। शैत्यानुमाने तथाप्यगतेश्च। तथाचोदाहृतस्थले जात्यैव प्रत्यक्षस्य प्राबल्यमिति।

 ॥ प्राबल्यमागमस्येति॥ नन्वेवमद्वैतस्यापि वेदार्थत्वादीदृशे आगमस्यैव प्राबल्यमिति चेन्न। अत्र हि स एव वैदिकार्थो विवक्षितः यद्भावाभावविषये प्रत्यक्षं न प्रवर्तते। प्रकृते चाद्वैताभावो द्वैतं मिथ्यात्वाभावः सत्त्वं च प्रत्यक्षसिद्धमिति नाद्वैतस्य वेदार्थत्वम्। स्वोक्तेऽर्थे उपोद्बलकमाह॥ अत एवोक्तमिति॥ उपक्रमाधिकरणन्यायेनेति॥ श्रुतेर्जाताधिकारः स्यात्। तृतीयाध्याये तृतीयपादे प्रथमाधिकरणे चिन्तितम्- ज्योतिष्टोमे श्रूयते। प्रजापतिरकामयतः प्रजाः सृजेयेति॥ स तपोऽतप्यत। तस्मात्तेपानात्रयो देवा असृज्यन्त। अग्निर्वायुरादित्यः। ते तपोऽतप्यन्त। तेभ्यस्तेपानेभ्यस्त्रयो वेदा असृज्यन्त। अग्नेर्ऋग्वेदो वायोर्यजुर्वेद आदित्यात्सामवेद इत्युपक्रम्योपसंहारे श्रूयते उच्चैर्ऋचा क्रियते। उपांशु यजुषा। उच्चैः साम्नेति॥ अत्र संशयः - किमुच्चैष्ट्वादयो ऋगादिजातीनां धर्माः किं वा वेदानाम् ? ऋगादिजातिमन्त्रधर्मत्वपक्षे ऋगादिमन्त्रैर्यत् क्रियते तदुच्चैरिति वचनव्यक्तिर्भवति। वेदधर्मत्वे ऋग्वेदादिभिर्यते क्रियते तदुच्चैरिति। किमत्र संशयबीजम् ? उपक्रमे वेदशब्दश्रवणमुपसंहारे ऋगादिशब्दश्रवणमेव। नच ऋगादिऋग्वेदादिशब्दानामेकार्थत्वेनाविरुद्धत्वात् कथं संशयकारणत्वमिति वाच्यम्। वेदशब्दो हि मन्त्रब्रह्मणसमुदायवाचकः। ऋगादिशब्दाः मन्त्रमात्रवाचकाः। नच वेदशब्दोऽपि एकस्य मन्त्रस्य ब्राह्मणवाक्यस्य वा वाचकः किं न स्यादिति वाच्यम्। एकस्मिन् मन्त्रे ब्राह्मणवाक्ये वा प्रयोगाभावात्। यद्येकस्य मन्त्रस्य ब्राह्मणवाक्यस्य वा वाचकः स्यात्तर्हि एकं मन्त्रं मन्त्रौ वा मन्त्रान् वा अधीत्य \`वेदानधीत्य वेदौ वा वेदं वाऽपि यथाक्रममि' त्येतच्छास्त्रार्थं कृतं मन्येत। तस्मात् समुदायवाचको वेदशब्दः मन्त्रमात्रवाचका ऋगादिशब्दाः। अतः सन्देहो युक्तः। नचोपक्रमोपसंहारयोर्भिन्नविषयत्वमेवास्त्विति तदेकविषयत्वसमर्थनार्थमिदमधिकरणं नारम्भणीयमिति वाच्यम्। एकवाक्यत्वस्यावश्यकत्वात्। तस्मादुपक्रमोपसंहारयोर्विप्रतिपत्तेरेकवाक्यत्वेऽवश्यं भाविनि किमुपसंहारस्थविध्युद्देशवशादुपक्रमार्थ वादगतवेदशब्दो वैदिकऋगादि मात्रपरो भवतु किं वोपक्रमगतार्थवादवशात् उपसंहारस्थं ऋगादिपदं ऋगादिप्रायवेदपरं भवत्विति संशयः।

 तत्र पूर्वपक्षसूत्रं - \`श्रुतिर्जाताधिकराः स्यात्'। अस्यार्थः उपक्रमगता ऋग्वेदादिशब्दाः ऋगादिजातमन्त्रपराः। कुतः ? श्रुतेः श्रवणादेव जातप्रतिपत्तिहेतुत्वात्। नच वेदप्रत्यायकः शब्दोऽस्ति। किञ्च जातिपरत्वे तस्या ऋचः यजुर्वेद उच्चैः प्रयोगो भविष्यति। अन्यथा एकस्या एवर्चः उभौ धर्मौ वैकल्पिकौ स्याताम्। तथाच पक्षे बाधः स्यात्। तस्माज्जातपरा इति। नचोपक्रमगतार्थविरोधः। तत्तात्पर्यालोचनयोच्चैष्ट्वादीनां वेदधर्मत्वप्रतीतेरिति वाच्यम्। अर्थवादस्य गुणत्वेन विध्युद्देशानुसारेण योजनीयत्वात्। नचार्थवादस्य विधिं प्रति गुणत्वमेव कथमिति वाच्यम्। विधिप्रतिपादितशाब्दभावनापेक्षितांशत्रयमध्यगतेतिकर्तव्यतासमर्पकत्वात्। प्राशस्त्यलक्षणया तथान्वयात्। नचार्थवादस्य मुख्यत्वादसञ्जातविरोधित्वेन प्राबल्यमिति वाच्यम्। मुख्यस्याप्यर्थवादस्यानुवादरूपत्वेन दुर्बलत्वात्। जघन्यस्यापि विध्युद्देशस्याप्राप्तविषयत्वेन प्रधानत्वात्। प्रधानानुसारेणाप्रधानस्य नेष्यत्वात्। यथैकादिदीक्षापक्षे मुख्याया अपि दीक्षणीयायाः प्रधानसोमयागाकालानुरोधेन पर्वरूपकालबाध इत्यङ्गमुख्यविरोधे च तादर्थ्यादित्यत्र वर्णितम्। सर्वं ह्यङ्गजातं प्रधानसाद्गण्याय क्रियते। तस्यैव साक्षाद्वैगुण्येऽङ्गस्य साद्गुण्यं कुत्रोपयोगीति प्रधान साद्गुण्याय दीक्षणीयायाः पर्वरूपकालबाधः। एवं प्रकृतेऽपि विध्युद्देशानु सारेणार्थवादगतवेदशब्दलक्षणया ऋग्जातपरा इति पूर्वपक्षः।

 अत्र सिद्धान्तसूत्रं - \`वेदो वा प्रायदर्शनादि' ति। वेदमधिकृत्य ऋगादिशब्दाः प्रवृत्ताः। कुतः ? प्रायदर्शनात्। वेदोपक्रमवाक्ये एषामृगादिशब्दानां दर्शनादित्यर्थः। अयमाशयः। प्रधानानुसारेणाप्रधानं योजनीयमित्युक्तं सत्यम्। तत्रैव प्रधानानुसारेणाप्रधानं योजनीयं यत्र प्रधानस्य लब्धात्मकता भवति। एकादिदीक्षापक्षेऽपि प्रधानस्य सोमयागकालस्य यदिष्ट्या पशुना सोमेन वा यजेत सोऽमावास्यायामिति लब्धात्मकत्वात्। यदिष्टयेत्यङ्गकालस्यापि प्राप्तत्वात् प्रधानकालेनाप्रधानकालबाधनं युक्तम्। प्रकृते च विध्युद्देशो मन्त्रविषयत्वेनालब्धात्मा कथमर्थवादं बाधेत। तथापि वेदशब्दः प्रक्रमगतो यथाश्रुतार्थपर एवावधार्यते। कुतः ? असञ्जातप्रतिपक्षत्वात्। तस्मिंश्च यथाश्रुतार्थेऽवधारिते उपसंहारगतं ऋगादिपदं स़ञ्जातप्रतिपक्षत्वात् यथाश्रुतार्थं सत्तदेकवाक्यतामप्रतिपद्यमानं तदनुगुणवेदपरतयैवात्मानं वाच्यम्। नान्यथा। येन बाधकं भवेत्। नच विध्युद्देशस्याप्राप्तिविषयत्वात् कथं लाक्षणिकत्वमिति वाच्यम्। उपक्रम एव वेदानां किञ्चिद्विधास्यत इत्यवगतम्। किन्तु तद्विधेयमित्येतावदनवगतमपेक्षितमतो विध्युद्देशगतोऽपि ऋगादिशब्दोऽवगतविषयत्वादनुवाद इति लक्षणां सहते। नचैवं सति विकल्पः। एकैव कदाचिदुपांशु पठनीया कदाचिदुच्चैरिति वाच्यम्। यजुर्वेदगतत्वऋग्वेदगतत्वपुरस्कारेणोभयोरुपपत्तेरिति। तस्मादुच्चैष्ट्वादयो वेदधर्मा एवेति वेदेन यत्क्रियते तदुच्चैरिति वचनव्यक्तिर्भवति। उक्तेऽर्थे भट्टसंमतिमाह॥ उक्तं हीति॥ नन्वेकवाक्यस्य परस्परसापेक्षपदत्वेनोभयोः साम्ये सत्युपक्रमस्थ वेदपदानुरोधेनोपसंहारस्थर्गादिपदानां मन्त्रमात्रवाचिनं कृत्स्नवेदपरत्वे निर्णीतेऽपि न प्रकृते तन्न्यायः सम्भवति। उभयोः साम्याभावात्। गृहीतप्रमाणभावश्रुत्यपेक्षया भ्रमविलक्षणत्वेनानिश्चितप्रत्यक्षस्य दुर्बलत्वात्। अन्यथेदं रजतमिति भ्रमोऽपि इयं शुक्तिरित्याप्तवाक्यापेक्षया प्रबलः स्यादिति। मैवम्। अत्र श्रुतिप्रत्यक्षयोरुपक्रमोपसंहारसाम्यं किं परस्परसापेक्षत्वरूपं नास्ति, उत निश्चितप्रामाण्यरूपं वा ? नाद्यः। श्रुतिप्रत्यक्षयोरुपजीव्योपजीवकभावेन परस्परसापेक्षत्वात्। न द्वितीयः। जगत्प्रत्यक्षस्य बाधकाभावेन दोषजन्यत्वाभावनिश्चयेन प्रामाण्यनिश्चयस्यापि समानत्वात्। यत्र परस्परसापेक्षत्वे सति निश्चितप्रामाण्यं तत्रैवोपक्रमाधिकरणन्यायावतारः। प्रकृते च तथात्वमस्तीति युक्तं न्यायोदाहरणम्। नच प्रत्यक्षे बाधशङ्क्या न प्रामाण्यनिश्चय इति वाच्यम्। सर्वशङ्कासमुद्धारस्याग्रे मुल एव करिष्यमाणत्वात्। रजतप्रत्यक्षे च दोषबाधकनिश्चयेनाप्रमाणण्य निश्चयेनैव तन्न्यायाविषयत्वम्।

 ॥लिङ्गात् श्रुतेरिवेति। यथा श्रुतेर्लिङ्गपेक्षया शीघ्रं स्वार्थप्रतीतिजनकत्वेन प्राबल्यं तथा प्रत्यक्षस्यानुमानाद्यपेक्षया शीघ्रगामित्वेन प्राबल्यमित्यर्थः। श्रुतिलिङ्गाधिकरणन्यायस्त्वित्थम् - तृतीयस्य सप्तमाधिकरणे चिन्तितम्। श्रुतिलिङ्गवाक्यप्रकरणस्थानसमाख्यानां समवाये पारदौर्बल्यमर्थविप्रकर्षादिति सूत्रम्। अत्र श्रुत्यादीनां प्रमाणानां समवाये एकविषये तन्निपाते विरोधे च सति पारदौर्बल्यं परदुर्बलत्वम्। अर्थविप्रकर्षात् परेषां पूर्वापेक्षया विलम्बेन पूर्वपूर्वप्रमाणपरिकल्पनयाऽर्थप्रतीतिजनकत्वादित्यर्थः। तत्रादौ श्रुतिलिङ्गविरोधश्चिन्त्यते। एवं श्रूयते - ऐन्द्र्या गार्हपत्यमुपतिष्ठत इति। अत्र सन्देहः। किमिन्द्रस्यैवोपस्थानं कर्तव्यमथवा विकल्पः उत समुच्चयोऽथ गार्हपत्यस्यैवेति। यदि लिङ्गं बलीयस्तदेन्द्रोपस्थानम्। अत तुल्यबलत्वं ततो विकल्पः। अत तुल्यत्वेऽप्यविरोधस्ततः समुच्चयः। श्रुतिबलीयस्त्वे तु गार्हपत्यस्यैवोपस्थानम्। तत्र ऐन्द्र्या गार्हपत्यमुपतिष्ठत इति ब्राह्मणवाक्यम्। तत्रैन्द्री इन्द्रप्रतिपादको मन्त्रः। स चेत्थमाम्नायतेकदाचन स्तरीरसि नेन्द्र सश्चसि दाशुष इति। अनयेन्द्रः प्रकाश्यते- भो इन्द्र ! कदाचन कदाचिदपि न स्तरीरसि घातको न भवसि। किन्तु दाशुषे आहुतिं दत्तवते यजमानाय सश्चसि प्रीयस इति। अत्रेन्द्रस्वरूपमात्रं प्रतीयते, नतु मन्त्रस्य सानत्वं न वेन्द्रस्य प्राधान्यम्। केवलमर्थप्रकाशनसामर्थ्यरूपाल्लिङ्गादनेन मन्त्रेणेन्द्र उपस्थेय इति साधनत्वं कल्प्यते। यद्ययं मन्त्र इन्द्रोपस्थाने साधनं न स्यात्तर्हीन्द्रप्रकाशको न स्यात्। तस्मादिन्द्रोपस्थाने साधनम्। सोऽयं लिङ्गविनियोगः। श्रुतिविनियोगस्तु यः शब्दस्य श्रवणादेव प्रतीयते स श्रौत इत्युच्यते। श्रवणं श्रुतिः। गार्हपत्यमिति ब्राह्मणवाक्यगतद्वितीयान्तपदश्रवणादेव गार्हपत्यस्य प्राधान्यं गम्यते। ऐन्द्र्येति तृतीयया ऐन्द्र्या करणत्वम्। तथाचैन्द्र्या गार्हपत्य उपस्थेय इति श्रौतो विनियोगः तत्रेन्द्रोपस्थानार्थत्वं लिङ्गादिति।

 ननु मन्त्रस्य गार्हपत्यार्थत्वं कथं श्रौतम् ? गार्हपत्यमिति द्वितीयया गार्हपत्यस्य शेषित्वमात्रं श्रुतम्। तच्चैन्द्र्येति पदसमभिव्याहारबलात् ऐन्द्रीविषयं भवति। यच्च श्रुत्या प्रतीतं गार्हपत्यप्राधान्यं तन्न लिङ्गेन विरुद्ध्यते। गार्हपत्यस्य काञ्चिदाग्नेयीं प्रति प्राधान्यसम्भवात्। ऐन्द्र्येति तृतीयया यन्मन्त्रस्य साधनत्वं प्रतीतं तदिन्द्रं प्रति भविष्यतीति न श्रुतिलिङ्गविरोधः। किञ्च यश्चैन्द्रीगार्हपत्ययोः साध्यसाधनभावः प्रतीयते स वाक्यं बलात्। तथाच वाक्यवगतेनैन्द्रीगार्हपत्ययोः साध्यसाधनभावेन लिङ्गं विरुद्ध्यते। यदुक्तं श्रुतिमात्रमविरुद्धमिति तत्सत्यम्। यथैव श्रुतिमात्रमविरुद्धं तथा वाक्यमप्यविरुद्धम्। कथम् ? यदि गार्हपत्यपदमिन्द्रं लक्षयेत्, यदि वा द्वितीया सप्तम्यर्थे ततो लिङ्गाविरोधेन गार्हपत्यपदमैन्द्र्योपतिष्ठत इत्यनेनाकवाक्यतां गच्छति। तथाच न वाक्यविरोधः। तर्हि केन विरोधः ? यस्तु द्वितीयान्तगार्हपत्यपदश्रवणादर्थः प्रतीयते गार्हपत्यप्राधान्यं स लिङ्गेन विरुद्ध्यते। नच श्रुतिरपि न विरुद्ध्यत इत्युक्तमिति वाच्यम्। केवलाया अविरोधेऽपि वाक्यसहिताया अस्ति विरोधः। नन्वेवं तर्हि श्रुतिवाक्यविरोधोऽयं कथं श्रुतिलिङ्गविरोध इत्युच्यते न वाक्यवरोध इति। उच्यते। प्राधान्यद्विनियोगो हि प्रमेयः। स च साध्यसाधनभावः। स च श्रुत्यैवोक्तः। प्रतियोगिविशेषसमर्पकं हि वाक्यम्। तथाच प्रधानीभूतसाध्यसाधनभावप्रतिपादकत्वात् श्रुतिः प्रधानम्। वाक्यं तु श्रुतिमनुगृण्हद् गुणभूतम्। प्रधानेनच विरोधो लक्ष्यते, न गुणेन।

 अयं चापरो विशेषः, येन श्रुतेरेवात्र लिङ्गेन विरोधो न वाक्यस्य। यस्य हि लिङ्गेन बलीयसा बाधस्तल्लिङ्गेन विरुद्ध्यते। न ह्यत्र लिङ्गे बलीयसि वाक्यं शक्यते बाधितुम्। तद्बाधे हि पृथक्कृते गार्हपत्यैन्द्रीपदे न कञ्चिदर्थं प्रतिपादयतः पदमात्रस्याप्रामाण्यात्। तत्र श्रुतेरप्यबादो वाक्यस्य च। यत्र तु पृथग्भूतस्याप्यर्थप्रतिपादकत्वं न विहन्यते यथा स्योनादिषु, तत्रैव वाक्यबाधः। ततश्चासम्भविनि वाक्यस्य बाधे श्रुतिरेव बाध्यत इति श्रुतिलिङ्गयोरेव विरोध इति युक्तो विचारः। तथाच लिङ्गेनेन्द्रार्थत्वं श्रुत्या गार्हपत्यार्थत्वं वेति संशयो युक्तः।

 किं बलीय इति। तदर्थं कि श्रुतिवल्लिङ्गाद्यपि स्वतः प्रमाणमुत श्रुतिकल्पनेनेति। तत्रैकः पूर्वः पक्षः - श्रुतिवल्लिङ्गस्यापि प्रमाणत्वाविशेषात् लिङ्गेनेन्द्रार्थत्वं श्रुत्या गार्हपत्यार्थत्वमिति व्रीहियववद्विकल्प इति। यद्वा इन्द्रगार्हपत्ययोः प्रधानत्वाविशेषादुपस्थानस्य च गुणत्वात् प्रतिप्रधानं गुणावृत्तिरिति न्यायेनोपस्थानावृत्त्या श्रुतिलिङ्गयोः समुच्चय इति द्वितीयः पूर्वपक्षः। अथवा श्रुतिर्विनियुञ्जाना वस्तुसमार्थ्यमनुसृत्य विनियुङ्क्ते। अन्यथा वह्निना सिञ्चेद्वारिणा दहेदित्यपि विनियुज्येत। अतो वस्तुसामर्थ्यानुसारेण श्रुतेर्विनियोजकत्वाद्वस्तुसामर्थ्यरूपं लिङ्गं श्रुतिविनियोगे उपजीव्यम्। अतः प्रबलत्वाल्लिङ्गेनेन्द्रोपस्थान एव विनियोगः। गार्हपत्यशब्दस्तु लक्षणया इन्द्रपर इति तृतीयः। सिद्धान्तस्तु -यद्यैन्द्रीमन्त्रस्य गार्हपत्यप्रतिपादनेऽत्यन्तमशक्तता स्यात्तदा श्रुतिविनियोगप्रतिबन्धः स्यात्। नचैवम्। ऐन्द्रीमन्त्रस्य गार्हपत्ये मुख्यशक्त्यभावेऽपि गुणवृत्त्या शक्तिरस्तीति गुणाद्वाभिधानं स्यादित्यत्रैव साधितम्। तथाच सामर्थ्याभावरूपप्रतिबन्धाभावात् निर्विघ्ना श्रुतिः शीघ्रं मन्त्रं विनियुङ्क्ते। लिङ्गं विलम्बते। यावदेव हि मन्त्रेण स्वाभिधेयं प्रतिपाद्यते तावदेव श्रुतिः मन्त्रं गार्हपत्यार्थतां नयेत्, लिङ्गस्य कथं विलम्ब इति चेन्न। मन्त्रपदान्यादौ स्वाभिधेयमर्थं प्रतिपादयन्ति। तत ऊर्ध्वं मन्त्रस्य सामर्थ्यं निरूप्यते। पश्चात् सामर्थ्यवशात् प्राधान्यवाचिनी श्रुतिः कल्प्यते। सा च श्रुतिर्मन्त्रेणेन्द्रमुपतिष्ठेतेति विनियुङ्क्ते। तथाच प्रत्यक्षश्रुतौ स्वाभिधेयप्रतिपादनविनियोगयोर्मध्यवनर्तिनौ सामर्थ्यनिरूपणश्रुतिकल्पनव्यापारौ न स्त इति प्राबल्यात्तया लिङ्गं बाध्यते। नच प्रत्यक्षश्रुतिर्विनियोगवेलायामलब्धात्मकत्वादप्राप्तलिङ्गं कथं बाधेतेति शङ्कनीयम्। भविष्यत्प्राप्तिप्रतिबन्धस्यैवात्र बाधकत्वात्। नच श्रुतिविनियोगानन्तरं लिङ्गविनियोगोऽस्त्विति वाच्यम्। मन्त्राकाङ्क्षनिबन्धनो हि विनियोगः। श्रुत्या विनियुक्तस्य मन्त्रस्य पुनर्विनियोगाकाङ्क्षानुदयात्। तथाच लिङ्गस्य प्रमाणत्वं मन्त्राकाङ्क्षानिमित्तम्। सा चाकाङ्क्षा श्रुत्या निराकृतेति श्रुत्या लिङ्गस्य विरोधः । विरोधे च बलीयस्त्वात् श्रुत्या लिङ्गबाधो, न समुच्चयो न वा विकल्पोन वा लिङ्गस्यैव प्राबल्यमिति।

 उक्तेऽर्थे भट्टवार्तिकसम्मतिमाह॥ उक्तं चेति॥ अत्र प्रत्यक्षस्य शीघ्रगामित्वेन प्राबल्यस्य श्रुतिप्राबल्ये दृष्टान्तत्वेनोपादानात् निर्णीतं हि दृष्टान्तत्वेनोपादीयत इति न्यायात् प्रत्यक्षस्य प्राबल्यं सुदृढतरमिति भावः॥ यदाहवनीय इति॥ यथा यदाहवनीये जुहोतीति शास्त्रस्य सामान्यमुखप्रवृत्तत्वात् पदे जुहोतीत्यनेन विशेषमुखप्रवृत्तेन बाधस्तथाऽद्वैतश्रुतेः सामान्यमुखप्रवृत्तत्वात् घटः सन्नित्यादिप्रत्यक्षेण विशेषमुखप्रवृत्तेन बाध इत्याह॥ प्रत्यक्षं हीति॥ यदाहवनीयन्यायस्त्वित्थम्- दशमाध्यायेऽष्टमपादेऽष्टमाधिकरणे चिन्तितम्। \`अविशेषेण यच्छास्त्रमन्याय्यत्वाद्विकल्पस्य तत्सन्दिग्धमाराद्गिशेषशिष्टं स्यात्। ' अनारभ्य श्रूयते- यदाहवनीये दुहोति तेन सोऽस्याभीष्टः प्रतीतो भवतीति। ज्योतिष्टोमे श्रूयते- पदे जुहोति। वर्त्मनि जुहोतीति। तथाऽन्यत्र श्रूयते- गार्हपत्ये पत्नीसंयाजान् जुहोतीति। तत्रानारभ्यवादे होमसामान्यमनूद्याहवनीयो विहितः प्रकरणनियमितैः पदादिवाक्यैस्तदनुबद्धा विशिष्टा होमा वहिताः। गार्हपत्यवाक्येन होमविशेषमनूद्य गार्हपत्यो विहितः। अत्र सन्देहः। सामान्यविहितस्याहवनीयस्य विशेषविहितैः पवदिभिर्विकल्पोऽथवाः बाध इति। यदि सामान्यविशेषयोस्तुल्यबलत्वं ततो विकल्पः। विशेषवचनबलीयस्त्वे तु बाधः। तत्र पूर्वपक्षः - पदादिर्होमेषु सामान्यशास्त्रेण प्राप्त आहवनीयो विशेषप्राप्तैः पदादिभिः सह विकल्पते। कुतः ? उभयोः प्रत्यक्षवचनयोः क्रत्वर्थत्वेन समबलत्वात्। नन्वैन्द्र्या गार्हपत्यमुपतिष्ठत इत्यत्र यथा श्रुत्या लिङ्गं बाध्यते, यथा वा प्रकृतेवद्विकृतिः कर्तव्येति चोदकप्राप्तानां कुशानां शरमयं बर्हिर्भवतीति प्रत्यक्षश्रुतैः शरैर्बाधस्तथा सामान्यस्य विशेषेण बाधः किं न स्यादिति चेन्न। वैषम्यात्। लिङ्गं मन्थरगामित्वात् शीघ्रगामिन्या श्रुत्या बाध्यते। चोदकोऽप्यनुमेयतया दुर्बलत्वात् प्रत्यक्षश्रुत्या बाध्यते। प्रकृते च चैवं दुर्बलत्वम्। सामान्यशास्त्रस्य प्रत्यक्षत्वेन विलम्बितत्वाभावात् । नाप्यनुमेयत्वम्। प्रत्यक्षत्वादेव। अतो दौर्बल्याभावात् समबलत्वादेकार्थास्तु विकल्पेरन्निति न्यायेन विकल्प इति।

 अत्र सिद्धान्तसूत्रम् - अविशेषेण यच्छास्त्रमिति। तदर्थस्त्वविशेषेण यच्छास्त्रं तस्याराद्बिशेषशिष्टं स्यात्। यद्विशेषेण शिष्यते तदस्य सामान्यशास्त्रस्य दूरं स्यादसम्बद्धमित्यर्थः। कुतः ? सन्दिग्धं हि तत्। कथमिव सन्दिग्धम् ? यदि सामान्यं विशेषलक्षणार्थं ततो विशेषेऽपि प्राप्तम्। अथ लक्षणार्थं ततो न प्राप्तमेवं सन्दिग्धम्। अथवा, सामान्यं विशेषेण विरुद्ध्यते, न विरुद्ध्यत इति सन्दिग्धम्। सन्दिग्धत्वात् सामान्यविधानं विशेषविधौ न स्यात्। विकल्पस्यान्याय्यत्वाच्च। कथमन्याय्यो विकल्पः ? यदि च वर्त्माद्यधिकरणता एषु होमेषु श्रूयते तर्हि सा पक्षे न भवतीति प्रमाणापेता कल्पना कर्तव्या। अथ नैतेषु वर्त्माद्यधिकरणता श्रूयते तथापि सा पक्षे न भवतीति प्रमाणापेता कल्पना विकल्पमाश्रयता कर्तव्या। वर्त्मादिग्रहणं च श्रूयमाणमविवक्षितं स्यादिति। अयमाशयः। होमसामान्यानुवादेनाहवनीयविधायकं शास्त्रं सामान्ये मुख्यत्वात् विशेषानुवादे लाक्षणिकतया दुर्बलम्। विशेषशास्त्रं तु व्यावृत्त्या विधायकत्वात् प्रबल्यम्। नच पदादिशास्त्रमपि होमसामान्यमेवानूद्य पदादिविधायकत्वेन समबलं स्यदिति वाच्यम्। प्रकरणनियमितत्वेन विशिष्टविदायकस्य सामान्यानुवादतायोगात्। तस्माद्विसेषशास्त्रस्य शीघगीमित्वात् सामान्यशास्त्रस्य विशेषे लाक्षणिकत्वेन विलम्बितत्वात् विशेषशास्त्रेण सामान्यशास्त्रं बाध्यत इतीदं सामान्यविशेषन्यायाधिकरणम्। नच सामान्यविशेषन्यायस्य निश्चितोभयप्रमाण विषयत्वात् प्रकृते च श्रुतेः प्रामाण्येऽपि घटादिसत्त्वग्राहिणः प्रत्यक्षस्य प्रामाण्याभावात् कथमेतन्न्यायविषयत्वम् ? अन्यथा अयं गौरश्व इत्यादेरपि गौरश्वो नेत्यादितः प्राबल्यं भवेदिति वाच्यम्। प्रत्यक्षप्रामाण्यस्य बाधकाभावेन साधयिष्यमाणत्वात्। तथाचोभयप्रामाण्यादेतन्न्यायविषय्तवं युक्तम्।

 निरवकाशत्वेन प्रत्यक्षस्य प्राबल्यमाह- किञ्च यथा यत्किञ्चिदिति॥ नवमस्त प्रथमे षष्ठाधिकरणे चिन्तितम्। \`देशबद्धमुपांशुत्वं तेषां स्यात्, श्रुतिनिर्देशात्तस्य च तत्र भावात्' इति सूत्रम्। ज्योतिष्टोमे श्रूयते - त्सरा वा एषा यज्ञस्य। तस्माद्यत्किञ्चित् प्राचीनमग्नीषोमीयात्तेनोपांशु चरन्तीति। अत्र संशयः। किमिदमुपांशुत्वं सोमयागस्य यः प्राग्भागस्तद्धर्मभूतं सत् परमापूर्वप्रयुक्तमुत अग्नीषोमीयात् पशोर्ये प्राचीनाः पदार्था दीक्षणीयादयस्तेषां धर्मभूतं सत् तदवान्तरापूर्वप्रयुक्तम् ? परमापूर्वप्रयुक्तत्वे किं फलमिति चेत् परमापूर्वप्रयुक्तत्वे प्राग्भागधर्मत्वे विकृतिषु तद्भागारम्भकेऽप्राकृतेऽपि पदार्थे उपांशुत्वमूहितव्यं भवति। यद्यवान्तरापूर्वप्रयुक्तत्वं ततश्च विकृतिष्वप्राकृते पदार्थे यूपावटास्तरणबर्हिर्धर्मवन्नोहितव्यमिति। तत्र पूर्वपक्ष सूत्रं - यज्ञस्य वा तत्संयोगात्। इदमुपांशुत्वं प्राग्भागधर्मभूतं सत् परमापूर्वप्रयुक्तम्। कुतः ? शकुनिग्राहकगातिन्यायेन यज्ञसम्बन्धावगमात्। तथाहि- यज्ञस्य सम्बन्धि यत्किञ्चिदग्नीषोमीयात् प्राचीनमारादुपकारकं प्रधानहविः संस्कारकं च तस्य सर्वस्योपांशुत्वं विधीयते। कथम् ? यज्ञो नाम परमापूर्वं, तस्य यज्ञसाध्यत्वात्। यदि यज्ञस्येति प्राचीनविशेषणं तर्हि त्सराशब्दस्य कुत्रान्वय इति चेदुच्यते येयमुपांशुत्वानुष्ठितिः एषा त्सरा छद्मगतिः। त्सर छद्मगताविति धातोः। यथा शकुनिं जिघृक्षतः प्रच्छन्ना गतिर्भवति शनैः पदन्यासो दृष्टिप्रणिधानम् अशब्दकरणं चेति तत्स्रवं शकुनिग्रहणाय नतु तद्देशार्थम्। तथैवानुष्ठातुरुपांशत्वानुष्ठानं छद्मगतिरूपं अनुष्ठानसाध्याय यज्ञशब्दनिर्दिष्टाय परमापूर्वाय। नच यज्ञस्येति त्सराविशेषणं किं न स्यादिति वाच्यम्। तथात्वे ह्यर्थवादः स्यात्। प्राचीनशब्दविशेषणत्वे विधिशेषत्वेन प्रवृत्तिविशेषकरत्वं स्यात्। प्राचीनशब्दो देशवाची। तद्धर्मत्वे प्राचीनशब्दो मुख्यार्थः स्यात्। पदार्थधर्मत्वे प्राचीनशब्दस्य लक्षणा स्यात्। लक्षणा हि जघन्या वृत्तिः। तस्मादुपांशुत्वं यज्ञस्य प्राग्भागरूपदेशधर्म इति पूर्वपक्षः।

 अत्र सिद्धान्तसूत्रम्- देशबद्धमुपांशुत्वमिति। अवान्तरापूर्वप्रयुक्तमुपांशुत्वं देशसम्बद्धं देशलक्षितानां पदार्थानां स्यात्। कुतः ? देशसम्बन्धेन श्रुतत्वात्। कथम् ? अग्नीषोमीयात् पशोर्यत्प्राचीनं यत्किञ्चिदिति मर्यादया देशलक्षिता ये पदार्थास्ते श्रूयमाणेन वाक्येनोपांशुत्वसम्बद्धाः प्रतीयन्ते। नच यज्ञस्य प्राचीनमित्यन्वयाद् यज्ञसम्बन्धोऽपि श्रूयत इति वाच्यम्। यज्ञसम्बन्धस्य वाक्येनाश्रूयमाणत्वात्। कुतः ? यज्ञस्य यत्प्राचीनमित्यनन्वयात्। न हि यज्ञस्य यत्प्राचीनमित्यन्वयः सम्भवति। तस्मादिति पदेन व्यवधानात्। तर्हि यज्ञस्य इत्यनान्वितमेव स्यादिति चेन्न। यज्ञस्य त्सरेत्यन्वयप्रतीतेः। यथा यज्ञं तनिष्यन्तौ अध्वर्युयजमानौ वाचं यच्छत इत्यत्र श्रुतस्य वाग्यमस्य न परमापूर्वप्रयुक्तत्वं किन्तु प्रणीताप्रणयनात् हविष्कृदाह्वानात् प्राग् ये पदार्थाःस प्रोक्षणादयः तदवान्तरापूर्वप्रयुक्तत्वं तत्रापि यज्ञस्य वाग्यमेन नान्वयः किन्तु यज्ञं तनिष्यन्ताविति विस्तारेणान्वयस्तथाऽत्रापि इति। ननु भवत्वङ्गापूर्वाणामुपांशुत्वं धर्मः नतु प्रधानद्रव्यसंस्कारकं यदपूर्वं तस्यापि। कतमन्तत् यत्प्राधानद्रव्यसंस्कारकं पूर्वस्मिन् देशेऽस्तीति चेदुच्यते -तस्य च तत्र भावात्। तस्य चैव़ञ्जातीयकस्यापूर्वस्य तस्मिन् देशे भावात्। अस्ति हि सोमपरिवहणीयं नाम सुक्तमिति । किञ्च देशदर्मत्वे यत्किञ्चिच्छब्दो न युज्यते। देशस्यैकत्वात्। यत्किञ्चिच्छब्दो हि अनेकापेक्षः। नच देशलक्षितपदार्थधर्मत्वे देशशब्दे लाक्षणिकः स्यादिति वाच्यम्। यत्किञ्चिच्छब्दान्वयानुपपत्त्या लक्षणाया आवश्यकत्वात्। तस्मादुपांशुत्वं न परमापूर्वप्रयुक्तं, किन्तु अग्नीषोमीयप्राग्देशलक्षित पदार्थधर्मभूतं तदवान्तरापूर्वप्रयुक्तम्। ननु दीक्षणीयादिष्वन्यो धर्मः श्रूयते- यावत्या वाचा कामयीत तावत्या दीक्षणीयायामनुब्रूयादिति। तत्कथमुपांशुत्वं तद्विरुद्धदीक्षणीयादिषु कर्तव्यमिति। उच्यते। यावत्या वाचा इत्यस्य दीक्षणीयासंयोगेन निरवकाशत्वात्। तस्माद्यज्ञस्येत्यस्य दीक्षणीयाव्यतिरिक्तेऽपि सावकाशत्वात् दीक्षणीयारूपप्रधानं हित्वा तदङ्गविषये उपांशुत्वं निविशते, दीक्षणीयांशे तु निरवकाशेन तेन बाध इति सावकाशनिरवकाशन्यायः। एवं प्रकृतेऽपि सन् घट इति प्रत्यक्षस्य निरवकाशत्वादर्थान्तरे सावकाश श्रुतिबाधकत्वम् उपपन्नम्।

 नच तात्पर्यलिङ्गैरुपक्रमादिभिः द्वैतनिषेधपरत्वेऽवधृते अद्वैतश्रुतेरपि निरवकाशत्वमिति वाच्यम्। तात्पर्यलिङ्गानां भेद एव निरूपयिष्यमाणत्वेन अद्वैतपरत्वे श्रुतेर्निरवकाशत्वाभावात्। नच प्रत्यक्षस्यापि व्यावहारिकसत्त्वनविषयत्वेन सावकाशत्वमिति वाच्यम्। व्यावहारिकसत्त्वविषयत्वे तस्य बाध्यत्वे बाधितार्थकत्वेनाप्रामाण्यापत्तेः। नचेष्टापत्तिः। आगमविरोधेन प्रत्यक्षाप्रामाण्ये बहुतरविरोधस्य वक्ष्यमाणत्वात्। प्रत्यक्षविरोधेन श्रुतेरेव व्यावहारिकद्वैतनिषेधपरत्वोपपत्तेश्च। नचापौरुषेयत्वेन निर्दोषत्वेन न व्यावहारिकविषयत्वमिति वाच्यम्। तादृश्या अपि द्वैतश्रुतेर्व्यावहारिकविषयत्वोरीकरणात्। प्रत्यक्षस्यापि बाधकाभावेन निर्दोषत्वस्य वक्ष्यमाणत्वाच्च। तस्मात् प्रत्यक्षस्य निरवकाशत्वात् तद्विरोधेन श्रुतेरर्थान्तरपरत्वरूपसङ्कोच एव न्याय्यः।

 ॥ पञ्चदशरात्र इति॥ द्वादशस्य द्वितीयेऽष्टमाधिकरणे चिन्तितं - विप्रतिषिद्धधर्माणां समवाये भूयसां स्यात् सधर्मत्वमिति सूत्रम्। पञ्चदशरात्रे अग्निष्टुत् प्रथममहः। तस्यैकाहरूपोऽग्निष्टुत् प्रकृतिः। तत्रोपसत्काले सुब्रह्मण्याह्वानार्थं आग्नेयी विहिता। तथाच तद्विकृतिरूपे प्रथमेऽहनि चोदकत आग्नेयी सुब्रह्मण्या प्राप्नोति। अनन्तराणि त्रीण्यहानि ज्योतिरादीनि ज्योतिर्गौरायुरिति। तेषामय्यैकाहिका ज्योतिरादयः प्रकृतिभूताः। तेष्ववप्यैन्द्री सुब्रह्मण्या। तथाच नामातिदेशेन तद्विकृतिभूतेषु ज्योतिरादिषु ऐन्द्री सुब्रह्मण्या। शिष्टान्येकादशाहानि द्वादशाहविकृतिभूतानि। ततस्तेष्वप्यैन्द्र्येव। इह चोदकप्राप्तैन्द्रीधर्मकारणामेकादशानामह्नां नामप्राप्ताग्नेयीधर्मकस्य चाग्निष्टुतो विरोधश्चिन्त्यते। ननु चोदकनामधेययोर्नामधेयस्य बलवत्त्वात् तुल्यबलत्वाभावे कथं विचार इति चेदुच्यते। अधिकबलवत्त्वमनङ्गीकृत्यायं विचारः। अथवा नाम्नामेव ज्योतिरादीनां चाग्निष्ठुतश्च विचारः। नन्वत्र विरोध एव नास्ति। उभयविधसुब्रह्मण्याऽह्वानोप पत्तेरिति चेन्न। उपसत्कालं सुब्रह्मण्यायास्तन्त्रत्वात्। एकसुब्रह्मण्याह्वानेन सर्वेषामुपकारसिद्धिः।

 तदेवमुपसत्कालं तन्त्रभूतायां सुब्रह्मण्यायां संशयः। किमाग्नेयी अथवैन्द्रीति। तत्र पूर्वपक्षः - आग्नेयी सुब्रह्मण्या कर्तव्या। आग्नेय्या मुख्यत्वेनानुपसञ्जातविरोधित्वात्। अस़ञ्जातविरोधिनः प्राबल्यस्योपक्रमाधिकरणे निर्णीतत्वात्। तस्मादाग्नेयी कर्तव्येति। अत्र सिद्धान्तसूत्रं - विप्रतिषिद्धधर्माणामिति। अस्यार्थः - एतस्मिन् पञ्चदशरात्रे विप्रतिषिद्धधर्माणामेतेषां अग्निष्टुतश्चैकादशानां चाह्नां ज्योतिरादीनां च समवाये एकादशानामह्नां सधर्मत्वं स्यात्। तदीयो धर्मः कर्तव्यः। को हेतुः ? भूयस्त्वमेव। बहुषु गुणसम्पन्नेषु महत्फलं भवति एकस्मिन्नल्पफलम्। एषो हि लोकदृष्टान्तः - बहुषु प्रदीपेषु तैलवर्तिकासम्पन्नेषु एकस्मिन् गृहे महान् प्रकाशोऽन्यथाऽल्पः। अयमभिप्रायः - बहूनामनुग्रहायैन्द्री विदेया। त्यजेदेकं कुलस्यार्थ इति न्यायेन बहुत्वस्यापि प्राबल्यकारणत्वादिति।

  नन्विदं सुब्रह्मण्योदाहरणम् अयुक्तम्। सुब्रह्मण्यायां प्रसङ्गतन्त्रयोरभावेन उभयोराह्वातव्यत्वात्। न तावत् प्रसङ्गः। यत्रान्यार्थेनान्यस्योपकारसिद्धिस्तत्र प्रसङ्गः। नचात्र प्रसङ्गः सम्भवति। अन्येनान्यस्योपकाराभावात्। नचाग्नेया सुब्रह्मण्यया इन्द्रः संस्कृतो भवति। नचैन्द्र्या अग्निः अत एव न तन्त्रता। यद्युभयार्थं कृतं उभयोपकारसम्पादकं तत्र तन्त्रता यथा प्रयाजादयः। आग्नेय्या अग्नीन्द्रोभयोपकारकत्वाभावात्। ऐन्द्र्या वोभयोपकारकत्वाभावात्। तस्मादिन्द्राग्नी भेदेनाह्वातव्यौ। तथाच कथमनेन दृष्टान्तेन प्रत्यक्षादिना श्रुतिबाधः। दृष्टान्ते एकविषयत्वाभावे विरोधाभावेन बाध्यबाधकभावाभावात्। तस्मादिदमनुदाहरणम्।

 अथोदाहरणान्तरम्। काम्यास्विष्टिषु श्रूयते- अग्नये दात्रे पुरोडाशमष्टाकपालं निर्वपेत्। इन्द्राय प्रदात्रे पुरोडाशमेकादशकपालं दधिमधुघृतमापो धानास्तत्संसृष्टं प्राजापत्यं पशुकाम इति । तानीमानि सप्त हवींषि- आग्नेयमैन्द्रं प्राजापत्यानि प़ञ्चेति। एतेषां सप्तयागानां प्रयोगैक्यादाज्यभागौ तन्त्रेणानुष्ठेयौ। तत्राग्नेयं प्राजापत्याश्च धाना आग्नेयविकारत्वादुभयथाप्यविरुद्धाः। यस्त्वैन्द्रः पुरोडाशः यच्च प्राजापत्यं दधि तयौरैन्द्राग्नसान्नाय्य विकारत्वादमावस्या धर्मापेक्षा। मधुघृतापां तूपांशुयाजविकारत्वात् पौर्णमासिकधर्मापेक्षा। मधूदकयोराज्यविकारत्वमष्टमे सिद्धम्। घृतस्य त्वसन्दिग्धमेव। तथाचैतेषु सप्तसु यागेषु सह प्रक्रान्तेषु पौर्णमासविकाराणां वार्त्रघ्नावाज्यभागमन्त्रौ प्राप्तौ। दर्शविकारयोर्द्वयोस्तु वृधन्वत्यौ। नचान्यतराभ्यां कृतावाज्यभागौ पुनर्मन्त्रार्थमनुवर्तनीयौ। गुणार्थं प्रधानावृत्तेर भावात्। मन्त्रयोराज्यभागं प्रति गुणत्वात्। च चोभयविकृतित्वादुभयविधाज्यभागानुष्ठानमिति वाच्यम्। अन्यतराभ्यामन्योप कारसिद्धेराज्यभागयोस्तन्त्रत्वात्। तदिह किममावास्यामन्त्राभ्यामाज्यभागौ कर्तव्यौ, ताभ्यामेव च प्रसङ्गकार्यस्य सिद्धत्वात् पौर्णमासिकौ मन्त्रौ निवर्तेते अथवा पौर्णमासिकमन्त्राभ्यामाज्यभागौ कर्तव्यौ, ताभ्यामेव च प्रसङ्गकार्यस्य सिद्धत्वात् पौर्णमासिकौ मन्त्रौ निवर्तेते अथवा पौर्णमासिकमन्त्राभ्यामाज्यभागौ कर्तव्यौ, ताभ्यामेव प्रसङ्गकार्यसिद्धत्वात् अमावास्यामन्त्रौ निवर्तेते इति सन्देहः।

 तत्र पूर्वपक्षः - ऐन्द्रयागः प्राजापत्ययागात् पूर्वं पठितः। दधिद्रव्यं च मधुघृतोदकद्रव्येभ्यः पूर्वं पठितम्। अतो मुख्यत्वादसञ्जातविरोधित्वादमावास्याधर्मानुग्रह इति। अत्र सिद्धान्त सूत्रम् - विप्रतिषिद्धधर्माणामिति। विप्रतिषिद्धधर्माणां ऐन्द्रदधिमधुघृतोदकानां समवाये अस्मिन् सत्रयागे सहप्रत्युक्ते भूयसां सधर्मत्वं स्यात्। भूयसामनुग्रहाय पौर्णमासिकमन्त्राभ्यामाज्यभागौ कर्तव्यौ। नच मुख्यत्वादैन्द्रदधियागधर्मः प्रथममवगत इति स एवानुष्ठेय इति वाच्यम्। यद्यपि प्रथममवगम्यते तथापि पश्चाद्भूयोऽनुग्रहमालोच्य स बाध्यते। तस्मादयं प्राप्तबाधः। तस्मात् पौर्णमासिकौ धर्मावनुग्रहीतव्यौ। एवं च प्रकृतेऽपि भेदादिप्रपञ्चसत्त्वादिविषयाणां प्रत्यक्षानुमानबहुविधागमानाम् अनुग्रहाय अद्वैतश्रुतेरर्थान्तरपरत्वरूपे बाधो युक्ततरः।

 ननु दृष्टान्ते बहुविषयया ऐन्द्रया अल्पविषयाया आग्नेय्या बाधः। प्रकृते च बहुभिरेकस्य बाधवैषम्यमिति चेदुच्यते। तत्रापि चतुर्दशाहस्सु ऐन्द्र्या ज्योतिर्गौरायुरिति त्रयाणामन्हां द्वादशादिकानामेकादशानाम् अन्हां नामादिदेशैः स्वस्वप्रकृतिवद्विकृतिः कर्तव्येति प्रातस्विकचोदकैश्च प्राप्ततया तत्रापि बहुभिरेव एकस्य बाध इति न दृष्टान्तवैषम्यम्। नचैवं बहुविषयेति मूले कथमिति वाच्यम्। बहभिः प्रमाणैः बहवो विषया यस्या इत्यर्थोपपत्तेः। नच देहात्म्येक्ये प्रत्यक्षानुमानशब्दाभासादिसत्वेऽपि देहात्मभेदबोधकस्यानन्यपरत्वेन प्राबल्यवत् अत्राप्यनन्यपरत्वेनाद्वैतश्रुतेः प्राबल्यात् प्रबलेनैकेन बहुबाधो भविष्यतीति वाच्यम्। प्रकृते प्रत्यक्षादीनामनाभासत्वस्य बाधकाभावेन मूल एवोक्तत्वात्। अद्वैतश्रुतेश्चानन्यपरत्वासिद्धेश्च तत्रैवोपपादितत्वात्। नचोपक्रमादिभिरद्वैतश्रुतेरनन्यपरत्वमिति वाच्यम्। उपक्रमाद्यभावस्याद्वैतश्रुतेरुपपादयिष्यमाणत्वात्। नचाविद्याविद्याभेदेन विद्वदविद्वत्पुरुषभेदेनच विरोधाभाव इति वाच्यम्। भेदादिप्रतिपादकानामागमानाम् अपौरुषेयतया निर्दोषत्वेनाविद्यात्वासिद्धेः। अन्यथा अद्वैतश्रुतेरप्यविद्यात्वापत्तेः। निवृतं सेवमानस्तु ब्रह्माभ्येति सनातनमिति मोक्षसाधनत्वेन कर्मणः श्रुतत्वात्। कर्मण्येवाधिकारस्त इति ज्ञानिनं प्रत्यपि कर्मणो विधानाच्च कर्मप्रतिपादकानामविद्गन्मात्राधिकारिकत्वायोगाच्च। तस्माद् बहुभिः प्रत्यक्षादिभिरद्वैतश्रुतेर्बाध इति युक्तम्। तथाच प्रत्यक्षस्य जात्योपक्रमादिन्यायैश्च प्राबल्यमिति सिद्धम्। इति प्रत्यक्षस्य जात्योपक्रमादिन्यायेश्च प्राबल्यम्।  

\<1-1-21\> %21.प्रत्यक्षस्य उपजीव्यत्वेन प्राबल्यम्%

 ॥प्राबल्यमिति॥ अनुमानागमादित इति शेषः॥ श्रुतेरिति॥ यथा श्रुतेः स्मृत्युपजीव्यत्वात् स्मृतितः प्राबल्यं तथेत्यर्थः॥ तच्चेति॥ उपजीव्यत्वमित्यर्थः। व्याप्त्यादेरनुमितिस्वरूपतत्प्रामाण्यादेश्च ग्राह्यत्वात् उपजीव्यत्वमनुमानं प्रति; ऐकरूप्यादेः शब्दस्वरूपतत्प्रामाण्यादेश्च ग्राह्यत्वादुपजीव्यत्वं शब्दं प्रतीति विवेकः। ग्राह्यत्वं च साक्षात्परम्परासाधारण्येनेति भावः। कारणस्य॥ प्रयोजकस्येत्यर्थः। हेतोः॥ प्रयोजकस्येत्यर्थः। प्रयोजकत्वं च जनकज्ञानविषयत्वं नतु जनकजनकत्वम्। ज्ञानमात्रे विषयस्य जनकत्वाभावादिति। ननु येन विना यस्योत्पत्तिर्न तत्तस्योपजीव्यम्। न हि प्रामाण्यग्रहं विना अनुमित्यनुत्पत्तिः। तथाच कथं प्रामाण्यग्राहकत्वेनोपजीवकत्वम्। इति चेन्न। येन विना यस्योत्पत्तिकार्ये न भवतस्तदुपजीव्यमिति विवक्षितत्वात्। प्रकृते प्रामाण्यग्रहं विना निष्कम्पप्रवृत्तिरूपकार्याभावादिति भावः। पक्षाद्यन्यतममात्रग्राहकत्वेनोपजीव्यत्वं यदा तदाऽनुमानोपयोगि सर्वग्राहकत्वादुपजीव्यत्वमिति किमु वक्तव्यमिति कौमुत्येनाह यदेति॥ अक्षमिति॥ परिच्छिन्नो घट इत्येवं रूपमित्यर्थः। ॥ शब्द इति॥ अग्निः शुचिव्रततम इत्यादिरूप इत्यर्थः। अनुमानमिति॥ मनः अणुत्वे सति नानासमवाय्यधिकरणं सुखाद्युपलब्धिकरणत्वाद् व्यतिरेकेण चक्षुरादिवदित्यर्थः। कथं नोपजीव्यमिति॥

 ननु यत्स्वरूपमुपजीव्यते तन्न बाध्यते। बाध्यते च तात्त्विकाकारः। स च नोपजीव्यते। कारणत्वे तस्याप्रवेशात्। तदुक्तं-

पूर्वसम्बन्धनियमो हेतुत्वे तुल्य एव नौ।  
हेतुतत्त्वबहिर्भूतसत्त्वासत्त्वकथा वृथा॥ इति।

तथाच कथमुपजीव्यविरोध इति चेदुच्यते। स्वरूपस्या-बाध्यत्वे स्वरूपस्यैव तात्विकत्वप्रसङ्गात्। अबाध्यत्वातिरिक्तस्य तात्विकत्वस्याभावात्। किञ्च तात्त्विकाकारस्य बाध्यत्वे स्वरूपस्यापि बाध एव। तात्त्विकाकारातिरिक्तस्वरूपाकाराभावात्। नच व्यावहारिकः तात्त्विकाकारव्यतिरिक्ताकारोऽस्तीति वाच्यम्। अस्य मिथ्यात्वसिद्ध्युत्तरकालीनत्वेनान्योन्याश्रयस्योक्तत्वात्। किञ्चोदाहृतेषु उपजीव्यविरुद्धेषु घटादिस्वरूपमेवोपजीव्यं, नतु अव्यापकत्वादीति तत्राप्युपजीव्याविरोधेनाप्रामाण्यं न स्यात्। तथाच घटादेर्व्यापकत्वादि तात्त्विकं स्यात्। किञ्चैवं दहनशैत्यानुमानस्यापि उष्णस्वरूपमेवोपजीव्यं, नतु तस्य तात्त्विकाकार इति तत्राप्युपजीव्याविरोधेनाप्रामाण्याभावे कालातीतकथैव लुप्येत। यच्चोक्तं सत्त्वस्य कारणत्वेऽप्रवेशादिति तन्न। पूर्ववृत्तित्वस्य कारणत्वे प्रवेशेन सत्त्वप्रवेशस्यावश्यकत्वात्।

 नन्वपेक्षितग्राहकत्वेन उपजीव्यतया बाधकत्वे इदं रजतमिति भ्रमस्यापि प्रतियोगिग्राहकतया नेदं रजतमिति ज्ञानं प्रत्युपजीव्यत्वात् तद्विरुद्धं नेदं रजतमिति बाधकज्ञानं कथमुत्पद्येत। नच निषेध्यार्पकतया प्रतियोगिज्ञानत्वेन तस्योपजीव्यत्वेऽपि तत्प्रामाण्यं नोपजीव्यम्। न हि प्रतियोगिप्रमात्वेनाभावज्ञानजनकता। गौरवात्। प्रतियोगिभ्रमादप्यभावज्ञानदर्शनाच्च। किन्तु प्रतियोगिज्ञानत्वेनैव लाघवात्। ततस्तद्विरुद्धं ज्ञानमुदियादेवेति वाच्यम्। प्रकृतेऽपि पक्षज्ञानत्वादिना कारणता नतु तत्प्रमात्वादिनाऽपीति तत्प्रामाण्यस्यानुपजीव्यत्वात् प्रत्यक्षबाध इति चेन्मैवम्। दृष्टान्तदार्ष्टान्तिकयोर्वैषम्यात्। तथा हि- दृष्टान्ते प्रतियोगिज्ञानाप्रामाण्येन बाधकज्ञानस्या प्रामाण्यादर्शनात् नेदं रजतमिति ज्ञानं प्रति प्रतियोगिज्ञानत्वेनैव कारणता। दार्ष्टान्तिके च पक्षज्ञानाप्रामाण्ये पक्षस्यासत्वापत्त्या पक्षसाध्यसम्सर्गस्य बाधनियमेन प्रमारूपानुमितौ पक्षप्रमात्वेन कारणत्वस्यावश्यकत्वात्।  
तत्प्रामाण्यस्याप्युपजीव्यतया तद्विरुद्धानुमितिः न स्यादेव। नच पक्षासत्त्वेऽपि पक्षसाध्यसम्सर्गस्य सत्त्वमस्त्विति वाच्यम्। सम्बन्धिनोऽसत्त्वे सम्बन्धस्यासत्त्वनियमात्। न हि पर्वतो नास्ति, पर्वते वन्हिरस्तीति सम्भवति। तथाच पक्षसत्त्वस्यापि अनुमेयार्थाबाधार्थं अपेक्षया नियमेन पक्षसत्त्वग्राहि प्रत्यक्षविरुद्धमनुमानं प्रत्यक्षस्योपजीव्यत्वेन प्रबलत्वादुपजीव्यबाधितमेव। अन्यथा आश्रयासिद्धेरदोषत्वापत्तेः। नच वन्ध्यासुतो न वक्ताऽसत्त्वादित्यादौ धर्म्यसत्त्वेऽप्यनुमेयाबाधवत् प्रकृते किं न स्यादि वाच्यम्। आश्रयासिद्धेर्दूषणत्ववादिभिरेवं वक्तुमशक्यत्वात्। नच तददूषणत्ववादिमते प्रकृतानुमानं स्यादि ति वाच्यम्। तन्मतेऽपि प्रमारूपानुमितौ पक्षप्रमैव कारणम्। तत्रासत्पक्षकप्रमानुमितौ असत्त्वप्रकारकपक्षप्रमा कारणम्। तदितरपक्षकप्रमानुमितौ सत्त्वप्रकारकप्रमा कारणम्। प्रकृते तदुभयाभावात् तन्मतेऽपि न प्रमानुमितिरित्यत्र तात्पर्यदित्यलं विस्तरेणेति।

 शब्दस्वरूपप्रामाण्यादिग्राहिश्रोत्रसाक्षिणोरुपजीव्यत्वेऽपि अतथाविधचक्षुरादेः घटादिसत्त्वग्राहिणो नोपजीव्यत्वप्राप्तिरित्याशङ्कानिरासाय चक्षुरादेः शब्दं प्रत्युपजीव्यत्वमुपपादयति- चक्षुरादेरिति॥ उपजीव्य जातीयत्वेन प्राबल्यं क्व दृष्टमित्यत आह- चेति॥ ननु चक्षुरादिग्राहित्वेनानुमानस्याप्युपजीव्यत्वेन प्रबलत्वात् प्रत्यक्षबाधकत्वं स्यादित्यत आह यद्यपीति॥ अज्ञातचक्षुरादेरपि प्रत्यक्षज्ञानोदयादिति भावः। अस्त्वेवमुपजीव्यत्वं ततः किमित्यत आह- अक्षाप्रामाण्येति॥ नचैतावता व्याप्त्यादिसमसत्ताकमनुमेयं सिद्धयत्वित्यापादितम्। तच्च नास्माकमनिष्टम्। अस्माभिर्ब्रह्मभिन्नं किञ्चिदत्यन्तबाध्यमस्तीत्यनङ्गीकारादिति वाच्यम्। अत्र ह्यनुमेयोऽर्थो मिथ्यात्वम्। तस्य बाध्यत्वे मिथ्याभूतबाध्यत्वेन जगत्सत्यं स्यात्। बाध्यमिथ्यात्वस्य तस्मादनुमयबाध्यत्वं परस्यनिष्टमेविति। प्रतिवाद्यङ्गीकृतत्वेन सिद्धसाधनाच्च। यदत्र परवल्गनं तत्समान्यतो मिथ्यात्वभङ्ग एव परिकृतम्।

 नन्वयमनुमेयादेर्व्याप्त्यादिसमसत्ताकत्वनियमो नास्ति। व्यभिचारिणाऽपि लिङ्गेन साध्यवति पक्षे अनुमितिप्रमादर्शनात्। ध्वनिधर्मह्रस्वदीर्घत्वादिविशिष्टत्वेन मिथ्याभूतैरपि नित्यैर्विभुभिर्वर्णैः सत्या शाब्दप्रमितिः क्रियत इति मीमींसकैरभ्युपगतत्वात्। प्रतिबिम्बेन वाऽसत्येन व्याप्त्यादिरहितेन बिम्बानुमितिदर्शनाच्च। गन्धप्रागभावावच्छिन्ने घटे तत्त्विकव्याप्त्यादिमता पृथिवीत्वेनातात्त्विकगन्धानुमितिदर्शनाच्च। तथाच व्याप्त्यादितात्त्विकत्वस्यानुमेयादितात्त्विकत्वं प्रति अन्वयव्यतिरेकाभ्यां व्यभिचारादनुमेयादेः व्याप्त्यादिसमानयोगक्षेमतानियमोऽसिद्ध एवेति चेन्मैवम्। एवं वदताऽनुमितिप्रामाण्यप्रयोजकत्वेन किञ्चित् स्वीकृतं न वा ? नेति पक्षे किञ्चिज्ज्ञानं प्रमारूपमुत्पद्यते किञ्चिदप्रमारूपमिति प्रामाण्याप्रामण्ये आकस्मिके स्यातामिति सर्वत्र तत्प्रसङ्गे प्रमाप्रमारूपज्ञानद्वयव्यवस्था न स्यात्। अथ दोषजन्यत्वं बाधितत्वमप्रामाण्यप्रयोजकम्। तदभावे प्रामाण्यमिति नोक्तातिप्रसङ्ग इत्याद्योऽस्त्विति चेत् तर्हि बाधकाभावसमानयोगक्षेमता अनुमेयार्थस्य स्वीकृतेति बाधाभावग्राहकाक्षाप्रामाण्ये बाधाकाभावसमावनयोगक्षेमता अनुमेयार्थस्य स्वीकृतेति बाधाभावग्राहकाक्षाप्रामाण्ये बाधाभावबाधनियमेनानुमेयार्थबाधप्रसङ्गः इत्यापादनान्न दोषः। नचैवं व्याप्त्यादिसमसत्ताकत्वमनुमेयार्थस्येति गतमिति वाच्यम्। व्याप्त्यादीत्यत्र अतद्गुणसंविज्ञानबहुव्रीहिणा बोध्यवत्पक्षबाधाभावयोर्ग्रहणात्। अक्षाप्रामाण्ये तयोरप्यक्षेणैव सिद्ध्या तद्बाधेनानुमेयार्थबाधनियमात्। न हि बोध्यवत्पक्षबाधे बाधाभावबाधे अनुमेयार्थाबाधो दृष्टः। वस्तुतस्तु अनुमेयार्थमात्राबाधे व्याप्त्याद्यबोधो न प्रयोजकः। किन्तु यादृच्छिकसन्वादातिरिक्तस्थले पक्षतावच्छेदकाविरोध्यनुमेयार्थबाधे। नचैवं सति व्यभिचारशङ्काऽस्ति। प्रकृतमिथ्यात्वानुमितिः यादृच्छिकसन्वादिव्यतिरिक्ता, प्रकृतमनुमेयं मिथ्यात्वं च पक्षतावच्छेदकाविरोधीति परेणाभ्युपगतत्वात्। तथाचात्र व्याप्त्यादिबाधे अनुमेयार्थबाधः स्यादेवेति।

 यदुक्तं मिथ्याभूतैरेव वर्णैः शाब्दप्रमा क्रियत इति तन्न। तत्र वर्णानां मिथ्यात्वाभावात्। नच ह्रस्वत्वादिविशिष्टत्वेन वर्णानां मिथ्यात्वमिति वाच्यम्। बाधकाभावेन ह्रस्वत्वादीनां वर्णधर्मत्वोपपत्तेः। तेन रूपेण मिथ्यात्वेऽपि न तेषां शब्दप्रमाहेतुत्वम्। शब्दज्ञानस्यैव अन्वयव्यतिरेकाभ्यां शाब्दप्रमाहेतुत्वात्। यदप्युक्तम् असत्येनैव प्रतिबिम्बेन बिम्बानुमानमिति तन्न। प्रतिबिम्बसत्यतायास्तत्र व्याप्तिसत्त्वस्य चोपपादयिष्यमाणत्वात्। बिम्बप्रतिबिम्बैक्यं वदता प्रतिबिम्बासत्यत्त्वस्यावक्तव्यत्वाच्च। एतेनैव शाब्दार्थाबाधे योग्यताद्यबाधस्य तन्त्रत्वात् अक्षाप्रामाण्ये तत्सिद्धयोग्यतादेश्च बाधनियमेन शाब्दर्थस्य बाधः स्यादित्यतिप्रसङ्गः समाहितो वेदितव्यः। न हि योग्यताबाधे शब्दार्थबाधः क्वचिद् घटः। न वा प्रत्यक्षाप्रामाण्ये तत्सिद्धयोग्यताद्यबाधः सम्भवति। नच प्रत्यक्षाप्रमाण्येऽपि वेदान्तवाक्ये अकण्डार्थरूपवाक्यार्था बाधरूपयोग्यताबाधो नास्त्येवेति वाच्यम्। अखण्डार्थत्वस्याग्रे निराकरिष्यमाणत्वेनाखण्डार्थ रूपवाक्यार्थाबाधरूपयोग्यताया बाधितत्वात्। नच वेदान्ततज्ज्ञानप्रामाण्यमिथ्यात्वेऽपि तात्त्विकाद्वैत सिद्धिर्युक्ता। शब्जतज्ज्ञानतात्विकत्वस्य विषयतात्त्विकत्वे प्रयोजकत्वाभावात्। इदं रजतमिति अनाप्तवाक्यस्य तज्जन्यभ्रमस्य च त्वन्मते तात्त्विकत्वेऽपि तद्विषयस्यातात्त्विकत्वादिति वाच्यम्। न हि शब्दतज्ज्ञानातात्त्विकत्वे विषयातात्त्विकत्वमापादितम्। किन्तु शब्ददज्ज्ञानप्रामाण्याबाधस्य विषयाबाधप्रयोजकत्वात्, प्रकृते तद्बाधे विषयबाधः स्यादिति। तथाचानाप्तवाक्यभ्रमयोः स्वरूपसत्यत्वेऽपि अबाधितार्थकत्वरूपाबाधाभावाद्युज्यते विषयबाध इति प्रकृते वेदान्त तज्ज्ञानप्रामाण्यस्य मिथ्यात्वे विषयमिथ्यात्वापादनं युक्तमिति।

 ॥ अन्यथेति॥ यदि प्रातिभासिकादिव्याप्त्यादिमता हेतुना अबाधितानुमेयासिद्धिस्तथा प्रातिभासिकयोग्यतादिमता शब्देन तात्त्विकार्थसिद्धिस्तदेत्यर्थः। उक्तनियमस्य कथञ्चित् व्यभिचारमाशङ्क्य निषेधति- बिम्बस्येति॥ मिथ्यात्वेऽपीति प्रौढिवादः। प्रतिबिम्बसत्यताया अन्यत्रोपपादितत्वात्। अत्र व्याप्त्युपपादनमपि वस्तुगतिमनुरुध्य। तदभावेऽपि बाधाभावेन अनुमेयार्थाबाधसिद्धेरित्यर्थः। नन्वेवं सत्यवृत्तिगगनादेरपि व्याप्यतापत्तिः। नच तत्र बिम्ब पूर्वकत्वमेवानुमीयते, बिम्बव्यतिरेकप्रयुक्तव्यतिरेकप्रतियोगित्वं रूपेणाप्रातिभासिक हेतुनेति वाच्यम्। प्रयुक्तत्वं हि न तज्जन्यत्वादिरूपम्। व्यतिरेकयोः परस्परं तदभावात्। किन्तु व्याप्यव्यापकभावः। तथाच बिम्बव्यतिरेकव्यापकव्यतिरेकप्रतियोगित्वं हेतुः स चाकाशादौ व्यभिचार्येव। तथाच प्रतिबिम्बेनैव बिम्बानुमानम्। अनुमेयस्य लिङ्गव्याप्त्यादिसमसत्ताकत्वनियमस्यापास्तत्वादिति चेन्मैवम्। अविनाभाव इत्यस्य यद्देशकालसम्बद्धस्य यस्य यद्देशकालस्बन्धेन येन विना अनुपपत्तिस्तत्तद्व्याप्यमिति विवक्षितार्थस्य गगनादावभावेन तद्व्याप्यत्वतापादनस्यायुक्ततात्। अत्रेदानीमाकाशमिति प्रतीत्या गगनादेरवृत्तित्वाभावाच्च। अनुमेयस्य लिङ्गव्याप्त्यादिना समसत्ताकत्वनियमस्योपपादिततेन उक्तानुमानासम्भवाच्चेति।

 शाब्दधीप्रामाण्यस्य शब्दार्थस्य च तुल्ययोगक्षेमत्वमुक्तं न सम्भवतीति शङ्कते॥ नन्विति॥ रूप्यादिज्ञानेष्विति॥ नच प्रामाण्यमिथ्यात्वं न विषयमिथ्यात्वप्रयोजकं, प्रमाप्रमाबहिर्भूतनिर्विकल्पके प्रामाण्यमिथ्यात्वेऽपि विषयसत्यत्वादिति वाच्यम्। मया नर्विकल्पकानभ्युपगमात्। अभ्युपगमे च भ्रमभिन्नज्ञानत्वा बाधितार्थकत्वादिरूपस्य प्रामाण्यस्याबाधात्। अर्थाबाधेति॥ नचाबाधितार्थकत्वरूपं यत्प्रामाण्यं तस्य प्रकृते बाधो नार्थबाधात्। अर्थस्य सर्वथाऽबाधितत्वात्। किन्तु तद्विषयत्वरूपसम्बन्धबाधात्। यथा दण्डबाधनिबन्धनदण्डिबाधेऽपि पुरुषोऽबाधित एवेति वाच्यम्। इदं हि तदा कल्पनीयं यदि ब्रह्मैव सत्यमन्यन्मिथ्येति निर्णीतम्। तदनिर्णये तु अन्योन्याश्रयादिना दुष्टैवेयं कल्पना। किञ्च तद्विषयत्वरूपसम्बन्धबाधे शब्दार्थयोः शब्दज्ञानयोर्वा सम्बन्धाभावेन तेन शब्दार्थसिद्धिर्न स्यात्। असम्बद्धेन सिद्धावतिप्रसङ्गात्। न हि घटमानयेति वाक्येन पटानयनसन्यर्गसिद्धिर्भवति।

 यत्प्रामाण्यमिति॥ नचैवं व्याप्तिधियोऽप्युपजीव्यत्वं न स्यात्। लिङ्गाभासादपि वह्निमति वह्निप्रमादर्शनादिति वाच्मय्। अत्रापि व्याप्त्यादीत्यत्रातद्गुणसंविज्ञानबहुव्रीहिणा बोध्यवत्पक्ष ज्ञानबाधाभावज्ञानप्रामाण्य स्यानुमितिप्रामाण्येनापेक्षणात्। पक्षज्ञानादीनामुपजीव्यत्वस्योक्तत्वात्। नहि व्याप्तिज्ञानाप्रामाण्ये अनुमितिप्रामाण्यवत् पक्षादिज्ञानाप्रामाण्ये अनुमितिप्रामाण्यं दृष्टं येन व्यभिचारेणोप जीव्यत्वं न स्यात्। एतादृशोपजीव्यत्वं रजतज्ञानस्य नास्तीति न बाधकत्वम्। यद्वा, यादृच्छिकसन्वादातिरिक्तस्थले पक्षतावच्छेदकाविरोध्यनुमेयार्थाबाधे व्याप्त्याद्यबाधस्य प्रयोजकत्वमिति न कश्चित् क्षुद्रोपद्रवः।

 नन्वत्र यत्प्रामाण्यस्वरूपसिद्ध्यर्थं यत्प्रामाण्यपेक्ष्यते तत्तस्योपजीव्यमित्युक्तमयुक्तम्। स्वरूपसिद्ध्यर्थमिति कोऽर्थः ? किं प्रामाण्याधारव्यत्त्युत्पत्यर्थमिति वा, तज्ज्ञप्त्यर्थमिति वा, प्रामाण्योत्पत्त्यर्थमिति वा, तज्ज्ञप्त्यर्थमिति वा ? नाद्यः। ज्ञानस्वरूपस्य व्याप्तिज्ञानमात्रजन्यत्वेन तत्प्रामाण्यानपेक्षणात्। न द्वितीयः। साक्षिणैव तज्ज्ञप्तिसम्भवात्। न तृतीयः। प्रामाण्यस्योत्पत्तौ स्वतस्त्वेन ज्ञानजनकमात्रजन्यतया प्रामाण्यानपेक्षणात्। नापि चतुर्थः। तज्ज्ञानस्य साक्षिणैव सम्भवात्। नचैतदस्वरसादेव अपवादनिरासार्थमित्युक्तमिति वाच्यम्। व्याप्तिज्ञानप्रामाण्यस्यापवादनिरासकत्वाभावात्। तज्ज्ञानप्रामाण्योऽपि गन्धप्रागभावावच्छिन्नो घटो गन्धवानित्यादावपवाददर्शनात्। नच यत्प्रामाण्यं यत्प्रामाण्यव्याप्यं तत्तस्योपजीव्यमिति विवक्षिते दोषाभाव इति वाच्यम्। अस्याप्युक्तस्थले व्यभिचारापरिहारात्। समानविषयकप्रमारूपानुमितिद्वयप्रामाण्ययोः परस्परव्याप्यत्वादेकानुमितिप्रामाण्यस्यापरत्रोपजीव्यतापत्तेश्च। नच तत्र प्रामाण्यमेकमिति न व्याप्यव्यापकभाव इति वाच्यम्। ज्ञानभेदेन तत्प्रामाण्यस्यापि भेदात्। नच यदप्रामाण्यं यदप्रामाण्याधीनमिति विवक्षितमिति वाच्यम्। एवं ह्यनुमितौ व्याप्तिज्ञानादेरुपजीव्यत्वं न स्यात्। गन्धप्रागभावावच्छिन्नो घटो गन्धवानित्यादावनुमित्यप्रामाण्येऽपि व्याप्तिज्ञानाप्रामाण्याभावेन तस्य तदप्रयोजकत्वात्। नच यदप्रामाण्येन यदप्रामाण्यमापादियुतुं शक्यते तत्तस्योपजीव्यमिति वाच्यम्। एवमपि व्याप्तिप्रमाजन्यानुमितौ व्याप्तिज्ञानस्योपजीव्यत्वं न स्यात्। व्याप्तिज्ञानस्याप्रमात्वाभावेन तेन तदापादनासम्भवात्। नच प्रसञ्जितेन यदप्रामाण्येनेति विवक्षितमिति वाच्यम्। अप्रमानुमितिं प्रति भ्रमरूपव्याप्तिज्ञानस्योपजीव्यत्वं न स्यात्। तत्राप्रामाण्यस्य सत्त्वेन प्रस़ञ्जितत्वाभावात्। तस्मान्नेदमुपजीव्यत्वलक्षणमिति चेदुच्यते। यत्प्रामाण्यमपवादनिरासार्थं यत्प्रामाण्यायत्तमित्येव विवक्षितम्। नचोक्तदोष इति वाच्यम्। यादृच्छिकसंवादातिरिक्तस्थले पक्षतावच्छेदकाविरोध्यनुमेयविषयकानुमितिप्रामाण्ये व्याप्तिज्ञानप्रामाण्यस्य प्रयोजकत्वेन व्याप्तिज्ञानप्रामाण्यस्य तादृशानुमेयप्रामाण्यापवादनिरासार्थत्वेन दोषाभावादिति।

 ॥ सर्वज्ञत्वनिर्दुःखत्वादिरूपब्रह्मबुद्धीति॥ क्षणिकत्वसर्वज्ञत्वादिरुपब्रह्मबुद्ध्यप्रामाण्ये ब्रह्मात्मैक्य बुद्ध्यप्रामाण्याभावेन व्यभिचारः। तदर्थं सर्वज्ञत्वं निर्दुःखत्वादिरूपेति। नचायं दृष्टान्तः परासम्मतः। परेण सर्वज्ञत्वादेः ब्रह्मस्वरूपत्वानभ्युपगमेन तद्रूपब्रह्मबुद्ध्यप्रामाण्येऽपि ब्रह्मात्मैक्यबुद्ध्यप्रामाण्याभावादिति वाच्यम्। निर्दुःखत्वानन्दत्वारेरिव सर्वज्ञत्वादेरपि ब्रह्मस्वरूपत्वस्यावश्यकत्वेन तद्विशिष्टबुद्ध्यप्रामाण्ये ऐक्यबुद्ध्यप्रामाण्यस्य परेणावश्यमङ्गीकार्यत्वात्। अन्यथाऽनन्दादेरपि तत्स्वरूपत्वं न स्यात्। युक्तविशेषात्। तस्मात् प्रसाध्याङ्गकोऽयं दृष्टान्त इति भावः। पक्षान्तरमाह॥ यद्वेति॥

 ननु यद्युपजीव्यत्वमात्रस्य व्यभिचारात् न बाधकत्वप्रयोजकत्वमिति परीक्षितत्वमावश्यकं तर्हि परीक्षितेनापरीक्षितं बाध्यत इत्यस्य क्वापि व्यभिचाराभावात् परीक्षैव बाधकत्वोपयोगिन्यस्तु,किमुपजीव्योपजीवकभावेनेति चेदुच्यते। यदि ह्यत्रात्यन्तिकपरीक्षाविशिष्टमुपजीव्यमित्यभिप्रेतं स्यात्तदोप जीव्योपजीवकभावाश्रयणमनर्थकं स्यात्। नचैवम्। किन्तु यावच्छक्तिपरीक्षासहकृतमेव। यावच्छक्तिपरीक्षामात्रस्य बाधदर्शनाद्विशिष्टोपादानम्। ननु यावच्छक्तिपरीक्षाविशिष्टोपजीव्यत्वस्येदं रूप्यमित्यत्र सत्त्वेऽपि बाधदर्शनात् न विशिष्टस्याप्युपजीव्यत्वस्य बाधकत्वोपयोगित्वम्। नच तत्र यावच्छक्तिपरीक्षैव नास्तीति वाच्यम्। शुक्लरूपादिदर्शनेनात्रापि यावच्छक्तिपरीक्षासम्भवे बाधकाभावात्। तस्मादात्यन्तिक परीक्षासहकृतमेवोपजीव्यं बाधकमिति वक्तव्यम्। तथाच सैव बाधकत्वोपयोगिन्यस्तु। किमधिकेनोपजीव्योपजीवकभावेनेति चेन्मैवम्। अस्त्वात्यन्तिकपरीक्षाया एव बाधकत्वोपयोगित्वम्। तथापि उपजीव्यत्वस्यापि बाधकतोपयोग आवपश्यक एव। उपजीव्यत्वेनापि बाधस्य संव्यवहारसिद्धत्वात्। तथाहि - वैयाकरणाः पठन्ति सन्निपातलक्षणो विधिरनिमित्तं तद्विघातस्येति। नच संव्यवहारसिद्धत्वेऽपि व्यभिचरितस्य केवलस्योपजीव्यत्वस्य कथं बाधकत्वोपयेग इति वाच्यम्। प्रतिषेध्यमात्रप्रसञ्जकातिरिक्तधर्म्याद्यर्पकोपजीव्येन केवलेनोपजीवकबाधे व्यभिचाराभावात्। इदं रूप्यमित्यस्य च तादृशोपजीव्यत्वस्यैवाभावात् न बाधकत्वमिति रहस्यम्।

 उक्तेऽर्थे आचार्यसम्मतिमाह- उक्तं हीति॥ यावच्छक्तीति॥ परीक्षायां सत्याम्। प्रमाणतया प्रतीतस्येति शेषः। बाधने उपजीवकेन कृत इति शेषः। दोषोऽस्मदभिमतनियमभङ्गः स्यात्। उपजीव्येऽशोधिते परीक्षया अप्रामाण्यादविविक्ते। उपजीवकेन बाधिते न दोषः। उपजीव्यत्वमस्त्वलमित्यनेन इदं रूप्यमिति ज्ञानस्योत्तरज्ञानं प्रति उपजीव्यत्वमभ्युपैति। उपजीव्यत्वमित्युपलक्षणम्। उपजीवकत्वं चेत्यपि द्रष्टव्यम्। पूर्वोत्तरज्ञानयोरिति शेषः। अलंशब्दस्त्ववधारणे। परीक्षितत्वविशिष्टस्यैव बाधकत्वमिति त्वयाऽपि स्वीकर्तव्यमित्याह- न हि परत्वमिति॥ प्रमानन्तरभ्रमस्येति॥ वृक्ष ऊर्ध्वाग्र इति प्रमायां जलोपाधिना अधोऽग्रत्व भ्रमस्येत्यर्थः। ननु शुक्तिरजतज्ञानादावपि परीक्षितत्वमस्तीति कथं निषेध्यार्पकस्य बाध्यत्वमित्यत आह- परोक्षितत्वं चेति॥ ननु बाधकत्वेनाभिमतस्य नेदं रजतमिति ज्ञानस्यापि परीक्षासहकृतत्वं नेति कथं तस्य बाधकत्वमित्यत आह- दृश्यते चेति॥ ननु जगत्प्रत्यक्षस्यापि परीक्षितत्वविशिष्टत्वाभावात् उपजीव्यत्वेऽपि निषेध्यार्पकबुद्धिवत् स्यादित्यत आह - जगत्सत्यत्वप्रत्यक्ष इति।  
   
 ननु परीक्षाऽपि प्रवृत्तिसंवादविसंवादाभावदोषाभावादिरूपा। तया च स्वसमानदेशकालीनविषयाबाध्यत्वं प्रामाण्यस्य व्यवस्थाप्यते। धूमेन स्वसमानदेशकालीनवह्निरिव। तथाच व्यवहारदशामात्राबाध्यत्वं देहात्मैक्यसाधारणं परीक्षितप्रमाणे व्यवस्थितमिति कथमत्यन्ताबाध्यताभावग्राहकानुमानागमयोः प्रवृत्तिर्न स्यादिति चेन्मैवम्। यदि च परीक्षा स्वकालावच्छेदेनाबाध्यत्वं व्यवस्थापयतीति नात्यन्ताबाध्यत्वव्यवस्थापिका तर्ह्यद्वैतज्ञानं स्वकालावच्छेदेनैव प्रपञ्चस्य बाध्यत्वं व्यवस्थापयतीति अत्यन्तबाध्यत्वं न स्यात्। उपक्रमादिज्ञानमपि स्वकालावच्छेदेनैव तात्पर्यं व्यवस्थापयतीति आत्यन्तिकमद्वैते तात्पर्यं न स्यात्। किञ्च त्वयाऽपि बौद्धागमाद्वेदस्य, आत्मक्षणिकत्वानुमानात् स्थायित्वप्रत्यक्षाभिज्ञानस्य च परीक्षितत्वेनैव प्राबल्यं वक्तव्यम्। अन्यथा परत्वेन तयोरेव प्राबल्यं स्यात्। तत्र च परीक्षा दोषाभावादिरूपा तात्कालिकमेवाबाध्यत्वं व्यवस्थापयतीति कथमत्यन्ताबाध्यत्वाभावग्राहकयोर्बह्वागमक्षणिकत्वानुमानयोः प्रवृत्तिर्न स्यादिति वास्तवं प्रह्मणः शून्यत्वं, व्यावहारिकं सत्यत्वम्, आत्मनश्च व्यावहारिकं स्थायित्वं, वास्तवं क्षणिकत्वमित्याद्यपि स्यात्। तत्र दोषाभावादिरूपया परीक्षया आत्यन्तिकाबाध्यत्वं व्यवस्थाप्यते बाधकाभावात्तर्हि जगत्प्रत्यक्षेऽपि बाधकाभावादेवात्यन्ताबाध्यत्वं परीक्षया व्यवस्थाप्यत इति तुल्यम्। एवं जीवेशग्राहिप्रत्यक्षागमावपि परीक्षायुक्तत्वात् आत्यन्तिकाबाध्यत्वग्राहकाविति जीवेशाभेदग्राहकस्य ताभ्यां बाध इति सर्वं जगत् तात्त्विकमेवेति सिद्धम्।

 ननु परीक्षायामनाश्वासान्न तया आत्यन्तिकाबाध्यत्वसिद्धिरित्यत आह- इत्थमेवेति॥ अपौरुषेयत्वेन तज्ज्ञान इति॥ अपौरुषेयत्वहेतुकप्रामाण्यज्ञान इत्यर्थः। तथाच तदीयपरीक्षायामपि विश्वासो न स्यादिति अतिप्रसङ्गादिति भावः। नन्विदमंसे परीक्षितत्वमप्यस्तीत्यत आह- यद्यपीति॥ तत्र बाध्यत्वमपि नास्तीति भावः। ननु जीवेशाभेदश्रुतिर्निषेध्यभेदधर्मिभूतब्रह्मजीवग्राहकश्रुतिसाक्षिप्रत्यक्षाभ्यां उपजीव्याभ्यां बाध्यत इत्युक्तमयुक्तम्। अत्रापि यदन्शे श्रुतिसाक्षिणोरुपजीव्यत्वं न तदन्शे बाधः। ब्रह्मजीवस्वरूपमात्रांशे चोपजीव्यत्वम्। नचास्ति तदन्शे बाधः। अस्ति च बाधः सार्वज्ञादन्शे। नच तदन्शेऽनुपजीव्यत्वमित्यत आह- शिष्टमिति॥ एवं च न केवलं धर्मिभूतब्रह्मजीवस्वरूपमात्रांतान्शे श्रुतिसाक्षिणावुपजीव्यौ, किन्तु सर्वज्ञत्वादिविशिष्टब्रह्मजीवस्वरूप एवोपजीव्याविति तद्बाधः स्यादेवेत्यादि वक्ष्यत इत्यर्थः। इति प्रत्यक्षस्योपजीव्यत्वेन प्राबल्यम्।   

   
\<1-1-22\> %22.प्रत्यक्षस्य अनुमानबाध्यत्वे बाधकम्%


 ॥ औदुम्बरीमिति॥ प्रमाणलक्षणस्मृतिपादे द्वितीयाधिकरणे चिन्तितं- वरोधे त्वनपेक्षं स्यादसति ह्यनुमानमिति सूत्रम्। अत्र श्रुतिविरुद्धस्मृतिरुदाणम्। औदुम्बरी सर्वा वेष्टयितव्येति स्मृतिः औदुम्बरीं स्पृष्ट्वोद्गायेदिति श्रुतिः। क्रीतराजके भोज्यान्न इति स्मृतिः। अग्नीषोमीये संस्थिते यजमानस्य गृहेऽशितव्यमिति श्रुतिः। अत्र स्मृतौ राजशब्देन सोमो ग्राह्यः। श्रुतौ च संस्थितशब्देन समाप्तिः। अत्राद्यस्मृतिश्रुत्योरौदुम्बरीशब्देन ज्योतिष्टोमे सदोनामकस्य मण्टपस्य मध्ये काचिदौदुम्बरी शाखा खन्यते। साऽत्र गृह्यते। सा च सर्वा वेष्टयितव्येति स्मृत्यर्थः। तां स्पृष्ट्वा उद्गाता उद्गानां कुर्यादिति श्रुत्यर्थः। किमिमे स्मृती धर्मे प्रमाणमुताप्रामाणमिति सन्देहः। किं तावत् प्राप्तम् ? एते स्मृती धर्मे प्रमाणम्। कुतः ? कर्तृसामान्यादेव। नच श्रुतिविरुद्धत्वादेतयोरप्रामाण्यमिति वाच्यम्। यदि श्रुतिविरोधेन स्मृत्यप्रामाण्यं स्यात्ततो अनेकशाखाखिलाश्रुतानधीतवेदवाक्यविरोधसम्भावनया
   
अष्टकादिस्मृतीनामप्रामाण्यं स्यात्। ततश्चातीताधिकरणार्थो बाधितः स्यात्। क्वचित् प्रामाण्यं क्वचिदप्रामाण्यमित्यर्धजरतीयं च स्यात्। नच प्रत्यक्षश्रुतिविरोधात् स्मार्तश्रुतिकल्पनानवकाश इति वाच्यम्। व्रीहियवश्रुतिवत् द्वयसम्भवात्। यत्र हि द्वयोरसम्भवस्तत्रैकविषयेण प्रत्यक्षेणेतरविषयानुमानं प्रमेयापहारद्वारा निराक्रियते। यथा प्रत्यक्षेण शैत्यानुमानम्। यत्र तु द्वयसम्भवस्तत्र शीघ्रं प्रवृत्तमप्येकमितरस्य विषयं नापहरतीति तद्विषयमनुमानं न बाधते। नच प्रकृतेऽपि द्वयं न सम्भवति। यगुगपदुपसंहर्तुमशक्यत्वादिति वाच्यम्। व्रीहियवबृहद्रथन्‌तरग्रहणाग्रहणादिविषयश्रुतिवद् युगपदुपसंहर्तुमशक्यत्वेऽपि श्रुतिद्वयसम्भवात्। तस्मात् प्रत्यक्षेणापि स्पर्शनविधिना सर्ववेष्टनविषयश्रुत्यनुमानं न शक्यं निराकर्तुम्। कथं तर्हि श्रुतिलिङ्गादिषु पूर्वपूर्वेणोत्तरोत्तरस्य बाधः ? तत्रापि श्रुतिद्वयसम्भवादिति चेदुच्यते। न हि तत्र प्रमेयापहारनिबन्धनो बाधः। किन्तु कल्पनामूलोच्छेदात्। श्रुतिकल्पनं हि तावत् यावत् मन्त्राम्नानमनवगतप्रयोजनं प्रकरणी चाकृतर्थः, यदा च प्रत्यक्षया श्रुत्या द्वयोरपि नौराकाङ्क्ष्यं तदाऽऽकाङ्क्षाधीना कल्पना तदपगमे गच्छति। प्रकृते तु प्रत्यक्षया श्रुत्या न स्मृतेर्मूलाकाङ्क्षा निवर्तते, येन मूलोच्छेदादनुमानविरोधः स्यात्। नच प्रमेयापहारद्वारा प्रत्यक्षेण शैत्यानुमानवत् प्रत्यक्षश्रुतिविरोधः किं न स्यादिति वाच्यम्। वैषम्यात्। दृष्टान्ते हि वह्नेरौष्ण्यशैत्ये न सम्भवतः। प्रकृते तु व्रीहियवादिवत् श्रुतिद्वयसम्भवात्। किञ्च श्रुतिस्मृतिप्रमेये न विरुद्धे। शक्तिर्हि प्रमेयम्। न हि स्पर्शनशक्त्या वेष्टनशक्तिः वेष्टनशक्त्या स्पर्शनशक्तिर्बाध्यते। व्रीहियवशक्तितवत्। तस्मात् विरोध एव नास्ति। विरोधे वा व्रीहियववत् विकल्प एवाश्रयणीय इति न कुत्राप्यप्रामाण्यमाशङ्कनीयम्। तस्मात् श्रुतिविरोधेऽपि स्मृतिद्वयं प्रमाणमित्युत्सूत्रः पूर्वपक्षः।

 अत्र सिद्धान्तसूत्रं - विरोधे त्विति। अस्यार्थः- तुशब्दः पूर्वपक्षव्यावृत्त्यर्थः। श्रुतिविरोधे स्मृतेः प्रामाण्यमनपेक्षम् अनादरणीयं स्यात्। हि यस्मात् असति श्रुतिविरोधे मूलश्रुत्यनुमानमुक्तं नतु सतीति। यदि स्मृतिः स्वातन्त्र्येण प्रमाणं स्यात् ततोऽविरोधवत् विरोधेऽपि प्रामाण्यं प्राप्नुयात्। नचैवं मूलश्रुतिद्वारकत्वात्‌ तत्प्रामाण्यस्य तद्विरोधे प्रामाण्यमेव कुतो भवेत् ? विरोधवदविरोधेऽपि अप्रामाण्यप्रसञ्जेन सर्वत्रोत्सर्गापवादन्यायः समुच्छिद्येत। अत एव नार्धवैशसम्। नच श्रुतिद्वयार्थसम्भवात् श्रुतिस्मृत्योर्विरोध एव नास्ति, व्रीहियवश्रुतिवदिति वाच्यम्। परस्परविरुद्धार्थाभिधायकत्वेन तद्विरोधस्यावश्यकत्वात्। तथाहि- वेष्टनस्मृतिर्हि सर्ववेष्टनं विदधाति श्रुतिस्तु स्पर्शनम्। नचैकदा वेष्टनस्पर्शने सम्भवतः। तेन वह्निशैत्यानुमानवत् स्मृतेः प्रत्यक्षश्रुत्या बाधो युक्तः। नच व्रीहियवश्रुतिवत् स्पर्शनश्रुतिः पाक्षिकत्वेन योजनीयेति वाच्यम्। भवेदेवं यदि तद्वत् श्रुतिद्वयं प्रत्यक्षं स्यात्। तत्र हि अनन्यगत्या विकल्प आश्रीयते, द्वयोः प्रत्यक्षत्वेनान्यतरेणान्यतरबाधायोगात्। विनिगमकाभावाच्च। नच प्रकृते विनिगमकाभावः। प्रत्यक्षानुमानयोरेव विनिगमकत्वात्। नच शक्तेरेव प्रमेयत्वात् तस्माश्चाबाधात् अविरोध इति वाच्यम्। शक्तेः प्रमेयत्वे आहवनीयस्य पदेन बाधो न स्यात्। उत्पन्नशिष्टस्य च उत्पत्तिशिष्टेन बाधो न स्यात्। नित्यस्य नैमित्तिकेन बाधो न स्यात्। द्वयोरपि शक्तिसम्भवात्। तस्माच्छक्तिमात्रं न प्रमेयम्। किन्तु अनुष्ठानमेव। तथाच सर्ववेष्टनापाक्षिकस्पर्शनयोर्विरोधात् तद्बोधकयोरन्यतरबाधस्यावश्यकत्वे प्रत्यक्षश्रुतिविरोधेन स्मृतेरेव बाधो न्याय्यः। नच विकल्पाश्रयणम्। तस्याष्टदोषदुष्टत्वेनाश्रयितुमयोग्यत्वात्। तुल्यबलत्वाभावाच्च। तथाच प्रत्यक्षश्रुत्या स्मृतिरूपानुमानस्य बाध इति सिद्धान्तसङ्क्षेपः।

 ॥ऐन्द्र्येति॥ इदमधिकरणं तु प्रत्यक्षस्य शीघ्रगामित्वेन प्राबल्यव्युत्पदाने विवृतमवगन्तव्यम्। शरमयमिति॥ दशमे चतुर्थपादस्य द्वितीयेऽधिकरणे चिन्तितम्। चोदनालिङ्गसंयोगे तद्विकारः प्रतीयेत प्रकृतिसन्निधानादिति सूत्रम्। इदमाम्नायते- सोमारौद्रं चरुं निर्वपेत्। कृष्णानां व्रीहीणामभिचरन्तीति। तत्रेदं श्रूयते- शरमयं बर्हिर्भवति। तत्र संशयः - कि दार्शपौर्णमासिकाः कुशाः न निवर्तन्ते उत निवर्तन्त इति। पूर्वपक्षस्तु- दार्शपौर्णमासिकाः कुशा न निवर्तन्त इति। कुतः ? प्रकृतिवद् विकृतिः कर्तव्येति चोदकप्रमाणेन प्राप्तत्वात्। नच शरमयं बर्हिर्भवतीति शरा अपि प्राप्नुवन्तीति वाच्यम्। तर्ह्युभयोः प्रमाणप्राप्तत्वात् समुच्चयोऽस्तु। नच शराणां प्रत्यक्षप्राप्तत्वेनचोदकानुमानप्राप्तकुशबाधकत्वमिति वाच्यम्। शरमयं बर्हिर्भवतीत्यत्र प्राचुर्यार्थत्वेन मयट्‌प्रत्ययोपपत्तेः विरोधाभावेन बाधकत्वासम्भवात् समुच्चयोपपत्तेरिति।

 अत्र सिद्धान्तसूत्रं - चोदनेति। अत्र शराः तद्विकारः कुशविकारः कुशबाधका इत्यर्थः। कुतः ? चोदनालिङ्गसंयोगात्। कथं चोदनालिङ्गसंयोगा इति चेत् प्रकृतिलिङ्गेन बर्हिः शब्देन योगात्। तेनच प्रकृतिसन्निधानादिति। अमभिप्रायः - शरमयं बर्हिर्भवतीति बर्हिः शब्दलक्षिते बर्हिःकार्ये विधायकस्य वचनस्य प्रत्यक्षत्वात् तैरेव कुशानां कृतकार्यत्वात् तत्प्रापकस्य कुशासाधारणस्यातिदेशवाक्यस्य कुशप्राप्तिविषये शरैर्बाध इति कुशव्यतिरिक्ताङ्गप्रापकस्यैव तस्यानुमानमिति प्रापकाभावात् कुशा निवर्तन्त इति। नच मयटः प्राचुर्यार्थत्वोपपत्तेर्विरोधाभावात् शरकुशयोः समुच्चय इति वाच्यम्। नित्यं वृद्धशरादिभ्य इति सूत्रेण शरशब्दात् विकारे मयटो विधानात्। नच शरणां कुशविकारत्वम्। तथाच शरैः कुशानां बाध एव।

 ॥सर्ववेष्टनश्रुत्यनुमानेनेति॥ विमता स्मृतिः सर्ववेष्टनश्रुतिमूलिका, स्मृतित्वात् अष्टकादिस्मृतिवदित्येवं रूपेणेत्यर्थः॥ इन्द्रशेषत्वश्रुत्यनुमानेनेति। विमतः \`कदाचन स्तरीरसी'ति मन्त्रः इन्द्रशेषत्वप्रतिपादकश्रुत्युपेतः तदर्थप्रकाशकत्वात् आग्नेयमन्त्रवदित्येवं रूपेणेत्यर्थः। कुशश्रुत्यनुमानेनेति॥ विमतो विकृतियाग कुशमयबर्हि बोधकश्रुत्युपेतः चोदनास्वरूपत्वात् आग्रयणयागवदित्येवं रूपेणेत्यर्थः। सर्वैव मीमांसा उन्मीलिता स्यादिति। ननु वैषम्यम्। तथाहि-किमिदमापाद्यते ? श्रुतित्रयग्राहिप्रत्यक्षमनुमानैर्बाध्येतेति वा ? प्रत्यक्षविषयीभूतं श्रुतित्रयमिति वा ? नाद्यः। विरोधाभावेन तद्बाध्यबाधकभावस्याशास्त्रार्थत्वात् अस्माभिरनभ्युपगमाच्च अनुक्तोपालम्भत्वेन निरनुयोज्यानुयोगापत्तेः। न द्वीतीयः। प्रत्यक्षविषयीभूतश्रुतित्रयस्य लिङ्गबाधकत्वपरेऽपि शास्त्रे प्रत्यक्षस्य लिङ्गबाध्यत्वे विरोधाभावात्। न हि शब्दप्रत्यक्षयोरैक्यमस्ति। शब्दस्य सर्वप्रमाणापेक्षया बलवत्त्वमवोचाम। तस्मान्मौढ्यमात्रमेतन्मीमांसविरोधोद्भावनमिति चेन्मैवम्। आद्यं तावदङ्गीकुर्मः। नच श्रुतित्रयग्राहिप्रत्यक्षस्यानुमानैर्विरोधाभावेन कथं तद्बाध्यत्वापादनमिति वाच्यम्। साक्षाद्विरोधाभावेऽपि सत्प्रतिपक्षस्थले विरुद्धसाध्यद्वयव्याप्ययोरिव विरोधिसामाग्रीत्वेन श्रुतित्रयग्राहिप्रत्यक्षस्य स्मृत्यादिरूपानुमानानां च स्वग्राह्यश्रुत्यर्थस्यानुमानग्राह्यश्रुत्यर्थस्य च विरोधित्वेन तद्द्‌वारा विरोधस्यावश्यकत्वात्। अन्यथा श्रुतेर्लिङ्गस्य च साक्षाद्विरोधाभावेन बाध्यबाधकभावो न स्यात्। न स्याच्च विरुद्धार्थप्रतिपादकयोर्वाक्ययोः साक्षाद्विरोधाभावेन बाध्यबाधकभावः। नचास्माभिरनभ्युपगमेन निरनुयोज्यानुयोग इति वाच्यम्। एवं ह्यनुकूलतर्कप्रतिपादनं क्वापि न स्यात्। शक्यते हि तत्रापि वक्तुं धूमाभावस्यास्माभिरनभ्युपगमेन निरनुयोज्यानुयोग इति। यदि च तत्र व्याप्यवन्ह्यभावस्वीकारेण धूमाभावरूपव्यापकापादनमिति तर्हि मिथ्यात्वानुमानेन प्रत्यक्षबाधस्याङ्गीकारेणाविशेषात् स्मृत्याद्यनुमानैः श्रुतित्रयग्राहिप्रत्यक्षस्य बाधः स्यादित्यापादनादिति न कश्चिद्विशेषः। अत एव द्वितीयः पक्षोऽपि समीचीनः। श्रुतित्रयस्य हि अनुमानबाधकत्वं प्रत्यक्षत्वादेव। तथाच प्रत्यक्षस्यापि बाधककोटौ प्रवेशस्यावश्यकत्वे प्रकृते प्रत्यक्षस्यानुमानबाध्यत्वे तत्रापि स्मृत्याद्यनुमानैः प्रत्यक्षश्रुतिबाधः स्यादित्यापादने न कोऽपि दोषः। नच सर्वप्रमाणापेक्षया शब्दस्य प्राबल्यमवोचामेति वाच्यम्। तथात्वे प्रस्तरादिवाक्यजातस्य प्रत्यक्षविरोधेन लाक्षणिकत्ववर्णनं न स्यादित्यलं मीमांसानभिज्ञोपद्रवेणेति।

 अग्न्यौष्ण्यप्रत्यक्षं चेति॥ नचार्थक्रियासंवादेन श्रुत्यनुग्रहेण च तत्र प्रत्यक्षयोः प्राबल्येनानुमानबाधकत्वमिति वाच्यम्। एवं हि जगत्प्रत्यक्षस्यापि परीक्षितत्वेन श्रुत्यनुगृहीतत्वेनच प्राबल्यादनुमानबाधकत्वं स्यात्। नच परीक्षया व्यापहारिकमेव प्रामाण्यं भवयवस्थाप्यत इति परमार्थतः सत्ताभावविषययोरनुमानागमयोः कथं बाध इति वाच्यम्। तर्ह्यौष्ण्यादिप्रत्यक्षयोरपि परीक्षादिना व्यावहारिकमेव प्रामाण्यं व्वस्थाप्यत इति परमार्थत औष्ण्याद्यभावग्राहकयोरनुमानयोः कथं बाध इति साधु समर्थितं बौद्धमतम्। व्यवहारिक्यपि व्यवस्था न स्यादिति। नचायोग्यशृङ्गाहकयोरनुमानयोः कथं बाध इति साधु समर्थितं बौद्धमतम्। व्यवहारिक्यपि व्यवस्था न स्यादिति॥ नचायोग्यशृङ्गादिसाधने प्रत्यक्षबाधस्यासम्भवेन तत्र व्याप्ति ग्राहक तर्केष्वाभासत्वस्य त्वयाऽपि वक्तव्यत्वेन व्यवस्थाया उभयसमाधेयत्वात्। न हि तर्काभाससध्रीचीनमनुमानं प्रमाणम्। येन प्रत्यक्षबाधकं स्यात्। प्रकृतं तु सत्तर्कसचिवं प्रबल्यं प्रत्यक्षस्य बाधकमेवेति वाच्यम्। अयोग्यशृङ्गादिसाधनं हि अयोग्यशृङ्गत्वपुरस्कारेण वा  
श्रृङ्गत्वपुरस्कारेण वा ? नाद्यः। तेन रूपेण व्याप्त्यभावेन तया साधनस्यासम्भवात्। न द्वितीयः। शृङ्गस्य स्थूलावयवविशेषस्य योग्यत्वनियमेन तत्र प्रत्यक्षबाधस्यैवासम्भवात्। किञ्च यथा योग्यशृङ्गसाधकमनुमानं तर्काभाससहकृतं प्रत्यक्षबाधनाक्षमं तथा प्रकृतमनुमानमपि तर्काभासयुक्तत्वात् प्रत्यक्षबाधनक्षमं न स्यात्। तथाच शशस्य शृङ्गसाधकानुमानतुल्ययोगक्षेमत्वात् प्रकृतमनुमानं न प्रत्यक्षबाधनक्षममिति स्थितम्। इति प्रत्यक्षस्यानुमानबाध्यत्वे बाधकम्।  

\<1-1-23\> %23.प्रत्यक्षस्य शद्बबाध्यत्वे बाधकम् %

 ॥ तस्माद्धूम एवेति॥ प्रमाणलक्षणे अर्थवादाधिकरणे शास्त्रदृष्टविरोधादिति पूर्वपक्षसूत्रम्। तस्माद्धूम एवाग्नेर्दिवा ददृशे नार्चिः तस्मादर्चिरेवाग्नेर्नक्तं ददृशे न धूम इत्यर्थवादः श्रूयते। अस्य वचनस्य स्वार्थे धर्मे वा प्रामाण्यमस्ति न वेति सन्देहः। पूर्वपक्षस्तु नास्य वचसः स्वार्थेऽपि प्रामाण्यमक्रियार्थत्वात्। धर्मे नास्तीति किमु वक्तव्यम्। किञ्च दृष्टविरोधात्। कथं दृष्टिविरोधः ? नक्तदिवं धूमार्चिषोरुभयोरप्येकैकत्र प्रत्यक्षतो दर्शनादिति। प्रत्यक्षविरुद्धस्याङ्गुल्यग्रे करिशतमिति वाक्यस्याप्रामाण्यं दृष्टमिति। अत्र सिद्धान्तसूत्रं -गुणवादस्विति। अयं वादो गुणात् उपचारत्। द्विवानक्तं चार्चिर्धूमयोरदर्शदिशब्दो गौण इति दृष्टविरोधः समाहितः। गौणतायां निमित्तमुक्तं - दूरभूयस्त्वादिति। नन्वेतावता कथं धर्मे प्रामाण्यमिति चेदित्थम्- स्तावकत्वात्। तथाहि- सूर्यो ज्योतिर्ज्योतिरग्निः स्वाहेति सायं जुहोति। अग्निर्ज्योतिर्ज्योतिः सूर्यः स्वाहेति प्रातरिति मिश्रलिङ्गकाग्निहोत्रमन्त्रविधेः शेषो धूम एवेत्यादिरर्थवादः दिवाऽग्निरादित्यमनुप्रविशति रात्रावादित्यास्तमित्येतमर्थमुपपादयन् विधेयमर्थं स्तुवन् नानर्थको भवितुमर्हति। नच धूम एवेत्यवधारणं दृष्टविरुद्धति वाच्यम्। दूरभूयस्त्वेन तस्य समाधेयत्वात्। यथा दूरस्थैर्हि दिवा धूम एव भूयान् दृश्यते तथा नार्चिः, यथा वा रात्रावर्चिर्भूयो दृश्यते न तथा धूम इति। तथाच \`न ददृशे' इत्यत्र दर्शनमात्रवाचके दृशिना दूरभूयस्त्वविशिष्टे दर्शने लक्षिते तदभावो नञा बोध्यत इति न दृष्टविरोध इति।

 ॥ अदितिर्द्यैरित्यादिमन्त्रस्य चेति॥ प्रमाणलक्षणे मन्त्राधिकरणे चिन्तितम् अदितिर्द्यौरदिति रन्तरिक्षमित्यादि। तथा एको रुद्रो न द्वितीयोऽवतस्थे, सहस्राणि सहस्रशो ये रुद्रा अधिभूम्यामिति च श्रूयते। अत्र सन्देहः - एते मन्त्रा विवक्षितार्था न वेति। अत्र पूर्वपक्षसूत्रम् - अर्थविप्रतिषेधादिति। एते मन्त्रा अविवक्षितार्थाः। कुतः ? एकस्यामदितिवेतायां परस्परविरुद्धद्युत्वान्तरिक्षत्वाद्यभिधायकत्वात्। विरुद्धार्थविधायकस्य च माता वन्ध्येत्यादेरप्रामाण्यं दृष्टमिति। तथाच प्रत्यक्षविरुद्धाभिधायकत्वात् मन्त्रा अविवक्षितार्था इति पूर्वपक्षः। अत्र सिद्धान्तसूत्रम्- गुणादतिप्रतिषेधः स्यादिति। अदितिर्द्यौरित्यादि मन्त्रा नाविवक्षितार्थाः।  
 तथाच प्रत्यक्षं यदि शब्दबाध्यं तर्हि प्रत्यक्षाविरोधाय तस्माद्धूम एवेत्यादेः यजमानः प्रस्तर इत्यादेश्च गौणार्थता नोच्येतेति भावः।

 ननु दृष्टान्तदार्ष्टान्तिकयोर्वैषम्यम्। दृष्टान्ते आदितिर्द्यौर्धूम एव इत्यादेः यजमानः प्रस्तर इत्यादेर्वाक्यशेषस्य प्रमाणान्तरसंवादार्थक्रियारूपपरीक्षापरीक्षितत्वेन प्रत्यक्षस्य प्राबल्यात् तद्विरोधे न मुख्यार्थत्वं युक्तम्। अद्वैतागमस्य परीक्षितप्रमाणविरोधाभावादिति वैषम्यात् कथं तद्विरोधेनामुख्यार्थत्वम्। नचात्रापि प्रत्यक्षस्य परीक्षा अस्त्येवेति वाच्यम्। परीक्षया हि व्यावहारिकप्रामाण्यमात्रं सिद्धम्। तच्च नाद्वैतागमेन बाध्यते। बाध्यते तु तात्विकं प्रामाण्यम्। तत्तु परीक्षया न सिद्धम्। अतो न विरोधः। धूम एवाग्नेरित्यादेस्तु मुख्यार्थत्वे प्रत्यक्षादेर्व्यावहारिकप्रामाण्यं व्याहन्येत। अतो विरोधात् तत्रामुख्यार्थत्वमिति चेन्मैवम्। दृष्टान्तेऽपि परीक्षया व्यावहारिकमेव प्रामाण्यं सिद्धम्। धूम एवेत्यादिना तात्विकमदृश्यत्व प्रस्तरत्वादिकमुच्यते। न हि धूम एवेत्यादौ व्यावहारिकपदमस्ति। येन तात्विकत्वं वक्तुमशक्यम् इत्यपि वक्तुमशक्यत्वेन वैषम्याभावात्। दार्ष्टान्तिके बाधाभावप्रमाणान्‌तरसंवादार्थक्रियारूपपरीक्षया तात्विकप्रामाणण्यस्यैव सिद्धत्वाच्च। अद्वैतागमस्यैव प्रातिभासिकाद्वितीयत्वपरत्वसम्भवेन तात्विकप्रमाणाविरोधाभावेन प्रत्यक्षादेस्तात्विक परत्वाविरोधाच्च। अन्यथा जगत्प्रत्यक्षस्य परीक्षया व्यावहारिकप्रमाण्यसिद्धिश्चेत् आत्मस्थायित्वप्रत्यक्षस्यापि प्रत्यक्षत्वाविशेषात् परीक्षया व्यावहारिकप्रामाण्यस्यैव सिद्धत्वेन तत्क्षणिकत्वग्राहकानुमानागमयोः बह्मशून्यत्वसाधकमानस्य च तात्विक प्रमाणविरोधाभावेन तात्विकपरत्वापत्तौ शून्यवादसिद्धिः स्यादिति जितं सौगतेन। तस्मात् यथा धूम एवेत्यादेः प्रत्यक्षविरोधेनामुख्यार्थत्वं तथा अद्वैतागमस्यापि प्रत्यक्षविरोधेनामुख्यार्थत्वमेव साधु मन्तव्यमिति।

 ननु च न प्रत्यक्षविरोधेन लक्षणा स्वीक्रियते। षड्विधतात्पर्यलिङ्गैः गतिसामान्येनच अखण्डे एव तात्पर्यस्यावधारि तत्वात् तदन्यथानुपपत्तेः जीवेशगतसर्वज्ञत्व किञ्चिज्ज्ञत्वादीनां वाक्यान्वयानुपपत्तेश्च तात्पर्य विषयीभूतखण्ड प्रतीति निर्वाहाय लक्षणा अङ्गीक्रियते। तात्पर्यविषयीभूतान्वयनिर्वाहाय लक्षणाङ्गीकारस्य सर्वत्र दर्शनादिति चेन्मैवम्। एतावता हि अखण्डतात्पर्यानुपपत्त्या लक्षणेत्युक्तं भवति। नच तद्युज्यते। अखण्डे तात्पर्यग्राहकप्रमाणाभावात्। नच उपक्रमादिभिस्तद्ग्रहः। उपक्रमादिनामन्यथा व्याख्यास्यमानत्वेन तैस्तदसिद्धेः। गतिसामान्यस्य च सर्वे वेदा युक्तयः सुप्रमाणा इत्यादि श्रुत्यनुरोधेन सर्ववेदेतिहासादीनामेकब्रह्मरूपार्थप्रतिपादनपरत्वेन अन्यत्र व्याख्यातत्वात् न तेनाप्यखण्डार्थतात्पर्यसिद्धिः। तथाच सर्वज्ञत्वकिञ्चिज्ज्ञत्वादीनामैक्यान्वयानुपपत्त्या लक्षणा स्वीक्रियते इति वाच्यम्। अन्वयानुपपत्तेश्च प्रत्यक्षविरोधे एव पर्यवसानादिति प्रत्यक्षविरोधेनैव लक्षणाङ्गीकार इति। अन्वयो हि एकपदार्थस्य अपरपदार्थेन वाच्यः। प्रकृते सर्वेषां पदानां ब्रह्मस्वरूपमात्रपरत्वेन अन्वयाभावेन अन्वयानुपपत्तेरभावात्। अस्तु वा लक्षणास्वीकारः को दोष इति चेत् अमुख्यार्थत्वमेवेति ब्रूमः। नच अमुख्यार्थत्वं किं प्रतीयमानस्यैक्यस्यात्यागात्। नान्त्यः। जहदजहल्लक्षणाश्रयणेन शक्यैकदेशपरित्यागेऽपि सोऽथं देवदत्त इत्यादिवपथे इव शक्यैकदेशस्यैक अन्वयाभ्युपगमदिति वाच्यम्। उभयथाप्यमुख्यार्थत्वं  
दुष्परिहरम्। तत्र आद्यं तावदमुख्यार्थत्वमस्तु। नच प्रतीतसामानाधिकरण्यात्यागात्। कथं तदिति वाच्यम्। सामानाधिकरण्येन विशेष्यैक्यमात्रं न प्रतीतम्। किन्तु विशिष्टैक्यम्। तस्य च त्याग एव त्वया क्रियते इति कथं नामुख्यार्थत्वम्। द्वितीयं वा अस्तु। नच एकदेशपरित्यागेऽपि अमुख्यार्थत्वनियमात्। अत एव लोहितोष्णीषा इत्यादौ विशेषणमात्रपरत्वेन अमुख्यार्थत्वम्। नचैतावता विशेषणमात्वपरत्वे शकदेशान्तरस् अपरित्यागात् कथं तदिति वाच्यम्। विशिष्टवाचकानां विशेषणविशेष्यान्यतरमात्रपरत्वे  
अमुख्यार्थत्वेऽपि विशेष्यमात्रपरत्वेन न तदिति वाच्यम्। बीजभावात्। विशिष्टस्य विशेषणान्यत्ववत् विशेषणान्यत्ववत् विशेष्यान्यत्वात्। न हि विशेष्यादिरूपमेव विशेष्टमित्यावयोर्मतम्। सोऽयं देवदत्त इत्यादावपि विशिष्टार्थपरत्वस्यैव अखण्डार्थवादे वाक्ष्यमाणत्वेन अमुख्यार्थत्वाभावात्।

 एतेनेति। अत्र अनन्यपरत्वं नाम प्रतीतार्थदर्थान्तरपरत्वाभावः, तदभावोऽन्यपरत्वम् इति, वक्ष्यमाणान्यशेषत्वानयशेषत्वाभ्यां नाभेदः। तत्र अनन्यपरत्वं च अद्वैतवाक्यस्य तात्पर्यलिङ्गोपेतत्वात्। तदभावात्तदभावः प्रस्तरवाक्य इति भावः। अनन्यपरत्वे मानान्तराविरोधस्यैव प्रयोजकत्वं नतु तात्पर्यलिङ्गस्य। प्रकृते च मानान्तरविरोधस्य सत्त्वादनन्यपरत्वमसिद्धमित्याह- सत्यपीति। नच प्रमाणविरोधाभावेऽपि सोऽरोदीत्, क्रय्या बहुक्षीरा इत्यादौ अन्यपरत्वं दृष्टमस्तीति तत्र न स प्रयोजक इति वाच्यम्। अत्र हि अन्यपरत्वं प्रतीतार्थपरित्यागेन अन्यपरत्वं विवक्षितम्। नच प्रमाणविरुद्धे तदस्ति। बहुक्षीरा इत्यादौ प्रतीतार्थस्य हेतुकृतत्वेन तत्त्यागाभावात्। तादृशस्यैव अन्यपरत्वस्य अमुख्यार्थत्वप्रयोजकत्वात्। अन्यथा स्वार्थात्यागेऽपि अन्यपरत्वमात्रेण अमुख्यार्थत्वे महावाक्यानामवान्तरवाक्यानां च प्राकरणिकार्थपरत्वेन अमुख्यार्थत्वं स्यात्। नच तथा केऽपि व्यवहरन्ति। स्वसमयमात्रस्य अतिप्रस़ञ्जकत्वादिति।

 ननु अनन्यशेषेऽपि अमुख्यार्थत्वं किं न स्यादित्यत आह- उक्तं हीति। तथांऽगीकारे अभियुक्तवचनविरोध इति भावः। प्रमाणाविरोधतदभावावेव मुख्यत्वामुख्यत्वप्रयोजकौ। नतु अनन्यशेषत्वान्यशेषत्वे। तयोः लोके वेदे च व्यभिचारदर्शनादित्याह- अनन्यशेषेऽपीति। सोमेन यजेतेत्यादाविति। प्रथमस्य चतुर्थे नामधेयचरणे षष्ठाधिकरणे चिन्तितम्- \`नामधेये गुणश्रुतेः स्याद्विधानमिति चेत्'। \`वाजपेयेन स्वाराज्यकामो यजेत' इति श्रूयते। अत्र वाजपेयशब्दः किं गुणविधिः उत कर्मनामधेयमिति चिन्ता। तदर्थमिदं विचार्यते- किं यजेत इति आरव्यातं गुणफलाभ्यां तन्त्रेण सम्बद्धुं क्षमते न वा इति। अत्र उद्भिदादिवाक्यान्यप्युदाहरणम्। पूर्वपक्षस्तु- वाजपेयशब्देन गुणो विधीयते। कथं ? अन्नवाची वाजपेयशब्दः। तच्च अन्नं सुराद्रव्यम्। तच्च अत्र गुणः। सुराग्रहाणामनुष्ठेयत्वात्। ननु गुणविधानं न सम्भवति। तथात्वे वाजपेयेन यागेनेति सामानाधिकरण्येन अन्वयो वाच्यः। तथाच प्रत्यक्षविरोधः स्यात्। नच वाजपेयद्रव्यवता यागेन इति सामानाधिकरण्येन अन्वयात् न प्रत्यक्षविरोध इति वाच्यम्। तथात्वे मत्वर्थलक्षणाप्रसङ्गात् इति चेन्न। सकृदुच्चरितस्य यजेत इत्याख्यातस्य वाजपेये गुणे, स्वराज्ये फले, तन्त्रेण सम्बन्धाङ्गीकारात्। तथाच एवं वचनव्यक्तिः - वाचपेयेन द्रव्येण स्वाराज्याय यजेत इति। एवं सति मत्वर्थलक्षणा नेति। ननु गुणसम्बन्धे सति वाजपेयगुणेन यागं कुर्यात् यजेः इति कर्मकारकत्वं सम्भवति। फलसम्बन्धे तु यागेन स्वाराज्यं सम्पादयेत् इति करणकारकत्वम्। कर्मत्वकरणत्वे च एकत्र विरुद्धे। ततः कथमुभयसम्बन्धः इति चेन्नायं दोषः। यजेः साधारणत्वेन द्विरूपत्वसम्भवात्। यजेत इत्यत्र प्रकृत्या याग उक्तः। प्रत्ययेन भावना उक्ता। तयोस्तु समभिव्याहारात् सम्बन्धमात्रं गम्यते। यदि यजेत इति यागस्य कर्मत्वमुच्येत तदा साध्यद्वयासमवायात् न फलं सम्बध्येत। गुण एव तु साधनतया सम्बध्येत। यदि वा यागस्य करणत्वमेवोच्येत ततोऽपि करणद्वयासमवायात् न गुणः सम्बध्येत। किन्तु फलमेवेति न स्यात् तन्त्रत्वम्। न त्वेतदन्यतरदपि अख्यातेनोच्यते। तद्वाचकशब्दाभावात्। किन्तु प्रकृतिप्रत्ययाभ्यां यागभावनयोरुक्तयोः समभिव्याहारात् सम्बन्धमात्रं सिध्यति। तच्च
कर्मत्वकरणत्वयोः साधारणम्। अतश्च उभयरूपसाधारणत्वात् यागस्य तद्विषयापि भावना यागकर्मिका यागरकरणिका चेति द्विरूपा भवति। तत्र यागकर्मिकांशेन गुणसम्बन्धं लभते तत्करणिकांशेन फलसम्बन्धं लभते, भावना तन्त्रेण, इति विनैव मत्वर्थलक्षणया गुणविधानं यागे उपपन्नं, वाजपेयेन यागं कुर्यात् यागेन स्वाराज्यम् इति पूर्वपक्षसङ्क्षेपः।    
   
 सिद्धान्तस्तु- श्रुत्या लक्षणया वा यत्परः शब्दः स एव शब्दान्तरार्थेन सम्बध्यते। तथाच यदि आख्यातेन सम्बन्धमात्रं धात्वर्थभावनयोरवगतं तर्हि नैकस्यापि फलगुणयोः तदन्वयः स्यात्। फलस्य साधनापेक्षत्वात् यागकरणिकयैव भवनया सम्बन्धः। गुणस्य साध्यापेक्षत्वात् यागकर्मिकयैव भावनया सम्बन्धः। अनिर्धारितोभयरूपा एकेनापि नान्वीयते अयोग्यत्वात्। तत्र अवश्यं विशेषपरता अभ्युपगन्तव्या। ननु कर्मकरणविभक्त्योरसत्योः कथं तत्परता शब्दस्य इति चेत्, तर्हि सम्बन्धसामान्यप्रतीतिरपि न स्यात्। तद्वाचकषष्ठ्यभावात्। नच समभिव्याहारात् लक्षणया वा सम्बन्धावगतिरिति वाच्यम्। तर्हि तत एव समभिव्याहारात् पदान्वयपर्यालोचनया सम्बन्धविशेषस्यैव सिद्धिः स्यात्। न हि विशेषपरत्वाभावे पदान्तरान्वयो घटते। तस्माद्विशेषपरता। तत्र कर्मपरत्वे गुणस्यैव सम्बन्धः न फलस्य। करणत्वे तु फलस्यैव न गुणस्य इति न तन्त्रेण उभयसम्बन्धः। उभयपरत्वे हि आवृत्तिः स्यात्। तथाच वाक्यभेदः। न खलु यस्मिन्नेव क्षणे यागं करणात्मनाऽववुध्यामहे तस्मिन्नेव कर्मात्मना अवबोद्धुमीष्मह इति स्वानुभवविरुद्धमेतत्। किञ्च यजेः तन्त्रेण उभयसम्बन्धे सति विरुद्धत्रिकद्वयापत्तिः। स्यात्। उपादेयत्वं गुणत्वं विधेयत्वं च इति एकं त्रिकम्। उद्देश्यत्वमनुवाद्यत्वं मुख्यत्वं चेत्यपरं त्रिकम्। तत्र उद्देश्यत्वादयस्त्रयः स्वाराज्यफलनिष्ठा धर्माः। उपादेयत्वादयस्त्रयः साधनभूतयजिनिष्ठा धर्माः। कथं ? फलमुद्दिश्य यजिरुपादीयते। फलमनूद्य यजिर्विधीयते। फलं प्रधानम्। यजिः उपसर्जनम्। फलस्य उद्देश्यत्वं नाम मानसापेक्षाविषयत्वाकारः। यजेरुपादेयत्वं नाम अनुष्ठीयमानत्वाकारः। तावुभौ मनश्शरीरोपाधिकौ धर्मौ। अनुवाद्यत्वविधेयत्वधर्मौ तु शब्दोपाधिकौ। ज्ञातस्य कथनमनुवादः। अज्ञातस्यानुष्ठेयत्वकथनं विधिः। फलयागयोः साध्यसाधनत्वे मुख्यत्वोपसर्जनत्वे। एवं च सति फलतत्साधनयोः स्वाराज्ययागयोः स्वभावपर्यालोचनायां यथा फलस्य उद्देश्यत्वादिकं यागस्य उपदेयत्वादिकं व्यवतिष्ठते तथा यागस्य वाजपेयद्रव्यस्य च साध्यसाधनभावपर्यालोचनायां यागस्योद्देश्यत्वादिकं त्रिकं, द्रव्यस्योपादेयत्वादिकं पर्वयस्यति। ततो यागस्य फलद्रव्याभ्यां उभाभ्यां युगपत् सम्बन्धे वाक्यं भिद्येत इति।

  ननु यथा खलु भावना कर्मत्वकरणत्वोद्देश्यत्वोपादेयत्वादिरूपभेदमन्तरेणैव आख्याताभिधेयेनैव आत्मना साध्यादिभिः सम्बध्यते इदमनेन इत्थं कुर्यात् इति तथा यागोऽपि करणत्वादिरूपमनादृत्य धात्वभिहितेनैव यागरूपेण गुणफलाभ्यां सम्बध्यत इति न वैरूप्यमिति चेन्न। अक्रियात्वात्। भावना हि अक्रियारूपा सर्वसाधारणरूपैवेति युक्तं पदवैरूप्येण अनेकसम्बन्धं लभत इति। यागस्तु क्रियारूपः कथमिव कारकरूपैर्गुणादिभिः सम्बध्यते ? नचासौ भावनाद्वारेणैव अरुणैकहायनीवत् गुणफलाभ्यां सम्बन्धं लभत इति युक्तम्। भावनासम्बन्धोऽपि नास्य स्वरूपेण सम्भवति। कारकं हि क्रियया सम्बन्ध्यते। न वस्तुस्वरूपम्। अतः अवश्यं कर्मात्मना करणात्मना वा धातुना यागः प्रतिपादनीयः। तत्र अन्यतररूपप्रतिपादने अन्यतरेणैव गुणेन फलेन वा सम्बन्धात् नोभयसम्बन्धसिद्धिः। उभयरूपप्रतिपादने च वाक्यभेदः। तस्मान्न तन्त्रसम्बन्धः। तेन गुणविधिपक्षे मत्वर्थलक्षणा आश्रयितव्या। ततो वरं वाजपेयं सुराद्रव्यमस्मिन् इति सुराग्रहविधानात् तत्प्रख्यतया नामधेयत्वम्। तर्हि सोमेन यजेत इत्यत्रापि उक्तरीत्या नामधेयत्वं स्यादिति चेन्न। नामधेयत्वे हि सोमेन यागेन इति सामानाधिकरण्येन अन्वयो वाच्यः। तथाच लतारूपार्थान्तरे निरूढस्य यगे शक्त्यन्तरकल्पनापत्तेः। तत्र तस्याप्रसिद्धार्थत्वात् । नचास्य गुणविधित्वमयुक्तम्। तदा हि सोमेन यागं कुर्यात्, यागेन स्वर्गमिति वैयधिकरप्येनान्वये विरुद्धत्रिकद्वयापत्तिः। सामानाधिकरण्येनान्वये च प्रत्यक्षबाधः इति वाच्यम्। सोमवता यागेन इति मत्वर्थलक्षणया सामानाधिकरण्येन अन्वयस्वीकारेण गुणविधित्वे बाधकाभावात्। अप्रसिद्धार्थान्तरकल्पनापेक्षया हि वरं लक्षणाश्रयणम्। अन्यथा प्रतितसामानाधिकरण्यभङ्गप्रसङ्गात्। वाजपेयेन इत्यत्र तु वाजपेयशब्दस्य न अर्थान्तरे रूढिरिति वैषम्यम्।

 नन्वस्तु सोमेन यजेत इत्यादिवत् अद्वैतवाक्ये लक्षणा। ततः को दोषः ? नच वाच्यममुख्यार्थत्वं तथा सति स्यादिति। भावानवबोधात्। मुख्यार्थत्वं हि तात्पर्यविषयीभूतार्थबोधकत्वम्। न शक्यार्थमात्रबोधकत्वम्। अमुख्यार्थत्वं वा अन्यार्थतात्पर्यकत्वं, न लाक्षणिकत्वम्। तथाच अद्वैतागमस्य लक्षणाश्रयणेऽपि तात्पर्यविषयीभूतार्थबोधकत्वात् मुख्यार्थत्वमुपपन्नम्। सोमेन यजेत इत्यत्र मत्वर्थलक्षणायामपि तात्पर्यविषयीभूतार्थबोधकत्वात् मुख्यत्वमेवेति चेन्मैवम्। वचनवृत्त्या तात्पर्यविषयीभूतार्थबोधकत्वं मुख्यत्वम्। लक्षणया तात्पर्यविषयीभूतार्थबोधकत्वं तु अमुख्यार्थत्वम्। गामानय, गङ्गायां घोषः प्रतिवसतीत्यादौ शक्यार्थपरत्वलाक्षणिकार्थपरत्वाभ्यां अभियुक्तानां मुख्यार्थत्वामुख्यार्थत्वव्यवहारात्। अन्यथा गामानय इत्यादिवत् गङ्गायां घोष इत्यादीनामपि मुख्यार्थत्वं स्यात्। नच तथा व्यवहारः। व्यवहारानुरोधेन हि मुख्यार्थत्वामुख्यार्थत्वयोः लक्षणे कल्प्ये। नतु स्वसमयानुसारेण। नच प्रस्तरादिवाक्यस्य अन्यशेषत्वादमुख्यार्थत्वम्। अद्वैतवाक्यार्थस्य अन्यशेषत्वाभावात् मुख्यार्थत्वमेवेति वाच्यम्। प्रतिपादितार्थस्य अन्यशेषत्वमात्रेणामुख्यार्थत्वे प्रयाजादिवाक्यानां दर्शपूर्णमासाभ्याम् इति विधि- वाक्यशेषत्वेन, महावाक्यानाञ्च प्राकरणिकार्थशेषार्थप्रतिपादकत्वेन अमुख्यार्थत्वापत्त्या तथा व्यवहारापत्तिः। गङ्गायां घोष इत्यादौ मुख्यार्थत्वव्यवहारश्च स्यात्। किञ्च अद्वैतगमप्रतिपादितार्थस्यापि मोक्षशेषतया येनाश्रुतं श्रुतं भवतीत्यर्थवादानुमितात्मा श्रोतव्य इति विधिशेषतया च आत्मस्वरूपप्रतिपादकस्य एकमेवेत्यादेः सुतरां मुख्यार्थत्वं न स्यात्। तस्मात् श्रुत्या तात्पर्यविषयार्थप्रतिपादकत्वमेव मुख्यार्थत्वमिति सोमेन यजेत इत्यादावपि अमुख्यार्थत्वमेव। लक्षणया तात्पर्यविषयार्थप्रतिपादकत्वात्। नच पदतात्पर्यवाक्यतात्पर्ययोः भेदात् पदस्यामुख्यत्वेऽपि वाक्यस्य मुख्यार्थत्वं भविष्यतीति वाच्यम्। पदवाक्ययोरभेदेन तदीयतात्पर्ययोरप्यभेदात्। न हि पदसमूहातिरिक्तं वाक्यमस्ति। नच विषं भुङ्क्ष्व इत्यादौ पदवाक्यतात्पर्ययोः भेदो दृष्ट इति वाच्यम्। पदानामेव अन्वितस्वार्थाभिधानद्वारा तदर्थपरत्वेन तात्पर्यभेदस्य असिद्धेः। तस्मात्‌ लाक्षणिकत्वेऽमुख्यार्थत्वं दुर्वारम्। नच एकदेशपरित्यागेऽपि एकदेशान्तरात्यागान्मुख्यार्थत्वमिति वाच्यम्। पदानां विशिष्टार्थवाचकत्वेन तत्त्यागे अमुख्यार्थत्वापरिहारादिति दिक्।

 ॥ जिज्ञासासूत्र इति॥ नच वाक्यार्थप्रतीत्यन्यथानुपपत्त्या पदलक्षणायामपि प्रतिपादितार्थस्य अनन्यशेषत्वात् मुख्यार्थत्वं स्यादिति वाच्यम्। अत्र हि विचारकर्तव्यता प्रतिपाद्यते। तस्याः मोक्षसाधनत्वेन अन्यशेषत्वात्। अनन्यशेषत्वस्य मुख्यत्वाप्रयोजकत्वस्य पूर्वमुक्तत्वाच्च। सर्वत्र यथाकथञ्चिदन्यशेषत्वस्य वक्तुं शक्यत्वेन मुख्यार्थत्वस्य सर्वत्राभावप्रसङ्गाच्च। अत एव बहुक्षीरा, सोऽरोदीदित्यादौ प्रमाणविरोधाभावेऽपि अन्यशेषत्वमात्रेण लक्षणा दृष्टा, अन्यशेषत्वमेव लक्षणायां प्रयोजकं न प्रमाणविरोध इत्यपास्तम्। तथासति प्रयाजादिवाक्येष्वपि लक्षणापत्त्या वाक्यैकवाक्यता न स्यात्। न स्याच्च अद्वैतवाक्यस्य लक्षणा। त्वन्मते तस्य अनन्यशेषार्थप्रतिपादकत्वात्। नच प्रमाणविरोधस्य लक्षणाप्रयोजकत्वे बहुक्षीरा इत्यादौ लक्षणानापत्तिः। तत्र प्रमाणविरोधाभावादिति वाच्यम्। तत्र वाक्यार्थस्यैव विधिवाक्यप्रतिपादितगोक्रयादिहेतुत्वे सम्भवति लक्षणाया अन्याय्यत्वात्। नच अर्थवादानां सर्वत्र प्राशस्त्यलक्षकत्वमिति वाच्यम्। अस्य अस्माकमसम्मतेः। यत्र प्रतीतार्थपरत्वे विधिवाक्यान्वयो न, तत्रैव लक्षणेत्यङ्गीकारे दोषाभावात्। सर्वं खल्विदमिति। ननु शान्त उपासीत इति शमविधिशेषत्वेन तस्य अमुख्यार्थत्वमिष्टमेवेति चेन्न। अद्वैतवाक्यस्यापि विधिशेषत्वस्य वक्तुं शक्यत्वादिति अधस्तादेव उक्तत्वात्। नन्वेवं विधौ लक्षणास्वीकारे शाबरवचनविरोधः स्यादित्यत आह- शबरवचनं त्विति। अर्थवादमुख्यत्वायेति क्वचित् पाठः। तत्राप्ययमेवार्थोऽवगन्तव्यः। ननु अश्वप्रतिग्रहेष्टौ प्रतिगृह्णीयादिति विधौ प्रतिग्राहयेदिति अर्थवादानुसारेण प्रयोजकव्यापारलक्षणाङ्गीकारात् अर्थवादमुख्यत्वाय न विधौ लक्षणेत्येवं कथं व्याख्यानमिति अर्थवादानुसारेण प्रयोजकव्यापारलक्षणाङ्गीकारात् अर्थवादमुख्यत्वाय न विधौ लक्षणेत्येवं कथं व्याख्यानमिति चेन्न। तन्त्रसारे \`मैत्रायणीयशाख्यायां दातुरुपक्रमतोऽप्यृते। कर्माङ्गत्ववशादेव दातुरिष्टिः प्रतीयते॥'इत्युपक्रमं विनैव दातुरिष्टिरित्युक्तत्वात् न अर्थवादानुसारेण विधौ लक्षणा। शास्त्रदीपिकायामपि \`लिङ्गादार्त्विजे स्यात् 'इति सूत्रानुसारात् भाष्यकारान्तरैः तत्रापि उपसंहारानुसारात् प्रतिग्रहीतुरेव इष्टिरित्युक्तमिति उक्तत्वात्। याज्ञिकैरपि तथैव स्वीकृतत्वात्। प्राभाकरैरपि पौण्डरीके श्रूयते इति कृत्वाचिन्तायां अन्यथा दातुरिष्टिरिति सिद्धान्तासिद्धेः इति वदद्भिः वस्तुतः प्रतिग्रहीतुरेवेष्टिरित्यङ्गीकारेण न अर्थवादानुसारेण विधौ लक्षणोति यत्किञ्चिदेतत्। तस्मादर्थवादमुख्यत्वाय न विधौ लक्षणा प्रमाणविरोधे तु स्यादेव इति। उक्तमर्थमाचार्यवचनसम्मत्या द्रढयति-तदुक्तमिति। इति प्रत्यक्षस्य शब्दबाध्यत्वे बाधकम्।  
     

\<1-1-24\> %24.अपच्छेदन्यायवैषम्यम्%

 ॥अपच्छेदन्यायेनेति॥ षष्ठे पञ्चमपादे एकोनविंशाधिकरणे चिन्तितम्- पौर्वापर्ये पूर्वदौर्बल्यं प्रकृतिवत्। अध्वर्युं प्रस्तोताऽन्वारभते। प्रस्तोतारमुद्गाता उद्गातारं प्रतिहर्ता इत्यादिश्रुत्या विहितस्य बहिष्पवमानं प्रसर्पतां प्रस्तोत्रादीनामध्वर्य्वाद्यन्वारम्भणस्य विच्छेदे प्रायश्चित्तविशेषाः श्रूयन्ते। यदि बहिष्यवमानं प्रसर्पतां प्रस्तोता अपच्छिन्द्यात् ब्रह्मणे वरं दद्यात्। यद्युद्गाता अपच्छिन्द्यात् अदक्षिणं यज्ञमिष्ट्वा तेन पुनर्यजेत तत्र तद्दद्यात् यत् पूर्वस्मिन् दास्यन् स्यात्। यदि प्रतिहर्ता अपच्छिन्द्यात् सर्ववेदसं दद्यात् इति। अथमर्थः - प्रातः सवने बहिण्पवमानेन स्तोष्यमाणा ऋत्विजः शालाया बहिः प्रसर्पन्ति। तदानीमेकस्य पृष्ठतोऽन्य इत्येवं पिपीलिकापङ्क्य्याकारेण गन्तव्यम्। तत्र पुरतो गन्तुः कच्छं गृहीत्वैव पृष्ठतोऽन्यो गच्छेत्। एवं सति यदि प्रमादात् उद्गाता गृहीतं कच्छं मुञ्चेत् तदा दक्षिणामदत्त्वा प्रक्रान्तो यज्ञः समापनीयः। तं समाप्य पुनरपि स यज्ञः प्रयोक्तव्यः। तस्मिन् प्रयोगे पूर्वं यत् दित्सितं द्रव्यं तद् दद्यात्। यदि प्रतिहर्ता मुञ्चेत् तदा तस्मिन्नेव प्रयोगे सर्वस्वं दद्यादिति। तत्र संशयः - किमुद्गातृप्रतिहर्त्रोः क्रमेण अपच्छेदे पूर्वनिमित्तमदक्षिणं प्रायश्चित्तं कर्तव्यम् उत उत्तरनिमित्तं सर्वस्वदक्षिणप्रायश्चितम् इति। पूर्वपक्षस्तु-पूर्वनिमित्तमेव कर्तव्यम्। तस्य उपक्रमाधिकरणन्यायेन श्रुतिलिङ्गाधिकरणन्यायेनच अनुपसञ्जातविरोधित्वेन शीघ्रोपस्थितत्वेनच प्रबलत्वात्। उत्तरस्य दुर्बलत्वादिति। सिद्धान्तस्तु- उत्तरनिमित्तमेव प्रायश्चित्तं कर्तव्यम्। तस्य पूर्वोपमर्देन उत्पन्नत्वेन प्रबलत्वात्। नच उपक्रमाधिकरणश्रुतिलिङ्गाधिकरणविरोध इति वाच्यम्। वैषम्यात्। उपक्रमाधिकरणे उपसंहारस्य प्रथमप्रवृत्तोपक्रमैकवाक्यतया आपाततस्तदाकाङ्क्षितार्थसमर्पणनियमेन तद्विरुद्धार्थविषयतया लब्धात्मतैव नास्तीति युक्तं पूर्वप्राबल्यम्। तथा श्रुतिलिङ्गादौ उत्तरस्य पूर्वसापेक्षत्वात् पूर्वेण विरोधे सति उत्तरस्य उत्पत्तिरेव नास्तीति तत्रापि पूर्वप्राबल्यं युक्तम्। किञ्च श्रुतिलिङ्गादौ शीघ्रमन्थरगामित्वाभ्यां प्राबल्यदौर्बल्येऽपि भवत इति भवत्युत्पत्तिप्रतिबन्धः। इह तु ज्ञानद्वयमन्योन्यनिरपेक्षवाक्यद्वयादुत्पद्यते। वाक्यद्वयस्य च निरपेक्षत्वात्, प्रत्यक्षत्वाच्चेति नास्ति उत्पत्तिप्रतिबन्धः। उत्पद्यमानं चोत्तरज्ञानं स्वविरुद्धस्य पूर्वज्ञानस्य बाधेनैवोत्पद्यते। ननु निरपेक्षत्वस्य समानत्वात् पूर्वमेव उत्तरस्य बाधकमस्तु इति चेन्न। पूर्वोत्पत्तिदशायामविद्यामानस्य उत्तरज्ञानस्य बाध्यत्वायोगात्। उत्तरकालेतु स्वयं बाधितं पूर्वं ज्ञानं कथमुत्तरस्य बाधकं भवेत्। नचान्यत् किञ्चित् बाधकं पश्यामः। तस्मात् पौर्वापर्ये पूर्वदौर्बल्यम्। ततश्च यथा नित्यद्वादशशतज्ञानं पूर्वमुत्पन्नं पाश्चात्येन नैमित्तिकेन सर्ववेदसदानादिज्ञानेनबाध्यते तथा नैमित्तिकमपि पूर्वनिविष्टमुत्तरेण बाध्यते। न हीति। ननु उपजीव्यत्वविशिष्टमपि पूर्वमुत्तरेण नेदं रजमिति ज्ञानेन बाध्यं दृष्टमिति चेन्न। तत्र उपजीव्यत्वाभावस्योक्तत्वात्। किञ्च नोपजीव्यत्वमात्रेण प्रत्यक्षस्य बाधकता उक्ता। किन्तु परीक्षायुक्तत्वेनेत्युक्तत्वात्। नच अपच्छेदनये पूर्वं परीक्षितं नोत्तरमित्यस्ति। जगत्प्रत्यक्षे तु परीक्षायुक्तत्वमस्ति। अतो वैषम्यात् नापच्छेदनयः। अपच्छेदनये पूर्वप्रामाण्यस्य अस्त्यवकाशः। जगत्प्रत्यक्षप्रामाण्यस्य तु स नेत्याह- किञ्चेति।

 अत एवेति। तत्रैव पञ्चमपादे अष्टादशाधिकरणे चिन्तितम्। तत्र विप्रतिषेधाद्विकल्पः। स्यात् इति सूत्रम्। अदक्षिणत्वं सर्वस्वदक्षिणत्वमिति यत् प्रायश्चित्तद्वयं निमित्तभेदेन यद्युद्गातेत्यादिना श्रुतं तन्निमित्तयोर्यौगपद्ये किं समुच्चीयते अत विकल्प्यते इति विचारः। पूर्वपक्षस्तु - समुच्चय एव युक्तः। निमित्तद्वये प्रायश्चित्तद्वयसमवायस्य न्याय्यत्वात्। न विकल्पः। तस्य अष्टदोषदुष्टत्वात्। नच अदक्षिणत्वसर्वस्वदक्षिणत्वयोर्विरोधात् न समुच्चय इति वाच्यम्। प्रयोगभेदेन व्यवस्थाश्रयणात्। प्रथमप्रयोगे दक्षिणा न दातव्या। उत्तरप्रयोगे सर्वस्वं दातव्यम्। नच प्रयोगभेदेन अनुष्ठीयमानत्वात् कथं समुच्चय इति वाच्यम्। प्रयोगभेदेऽपि कर्मण एकत्वात् समुच्चय इति। सिद्धान्तस्तु - यत्र हि प्रयोगे निमित्तं तस्यैव नैमित्तिकं प्रायश्चित्तमङ्गम्। न ह्युत्तरप्रयोगेऽपच्छेदो विद्यते। नचासति निमित्ते प्रायश्चित्तं युक्तम्। नच निमित्तरहितप्रयोगे क्रियमाणेन प्रायश्चित्तेन निमित्तवतः प्रयोगस्य साद्गुण्यं भवति। तस्मात् प्रथमप्रयोगे एव निमित्तद्वयवशात् प्रायश्चित्तद्वयं प्राप्तम्। तच्च अन्योन्यविरुद्धत्वाद्विकल्प्यते। नच विकल्पो न्याय्योऽष्टदोषदुष्टत्वादिति वाच्यम्। गत्यन्तराभावे व्रीहियववदगत्या तदाश्रयणादिति विकल्पोऽप्युक्तः। अत एव सर्वथा पूर्वशास्त्राप्रामाण्यं नास्ति। अन्यथा विकल्पोक्त्ययोगात्। यत्र किं पाक्षिकं प्रामाण्यं तत्रैव विकल्पाश्रयणादिति भावः।

 किञ्चेति। षष्ठे प़ञ्चमपादे विंशाधिकरणे चिन्तितम्- यद्युद्गाता जघन्यः स्यात् पुनर्यज्ञे सर्ववेदसं दद्यात् यथेतरस्मिन् इति सूत्रम्। पौर्वापर्ये जघन्यनिमित्तं प्रायश्चित्तमनुष्ठेयम्। तच्च ईदृशम्। प्रथमप्रयोगं दक्षिणारहितमनुष्ठाय द्वितीयप्रयोगे पूर्वं दित्सिता दातव्या इति। पूर्वं च गवां द्वादशाधिकं शतं दित्सितम्। तस्य द्वादशशतं दक्षिणा इति ज्योतिष्टोमदक्षिणारूपेण विहितत्वात्। प्रतिहर्त्रपच्छेदेनच सर्वस्वं दित्सितम्। एवं सति संशयः - किं पुनर्यज्ञे द्वादशशतं देयमुत सर्ववेदसमिति। तत्र द्वादशशतमेव देयमित्येकः पूर्वपक्षः। कुतः ? तत्र तद् दद्यात् यत् पूर्वस्मिन् दास्यन्स्यात् इति यदेव क्रतुस्वभावतो देयं तदेव प्रतीयते। तच्च द्वादशशतम्। तस्मात् पुनर्यज्ञे तदेव देयमिति। अथवा यत् पूर्वस्मिन्‌ दास्यन्स्यादिति सामान्याकारेणोक्तत्वात्‌ पूर्वकालत्वावच्छिन्नं दित्सितं देयं प्रतीयते। तथाच ज्योतिष्टोमरूपपूर्वप्रयोगे प्रथमं द्वादशशतं दास्यन्नासीत्। प्रतिहर्त्रा त्वपच्छिन्ने सर्ववेदसं दास्यन्नासीत्। अतः उभयोरपि पूर्वकालावच्छिन्नत्वात् पुनः प्रयोगे उभयमपि देयमित्यपि वक्तुं शक्यते। तस्माद्विकल्प इति पूर्व पक्षः। सिद्धान्तस्तु - भवति ज्योतिष्टोमरूपप्रथणप्रयोगे द्वादशशतं दास्यन्। ततश्च प्रतिहर्तुः प्रथममपच्छेदे सति तन्निमित्तकं सर्वस्वदानरूपं प्रायश्चित्तं प्रथमप्रयोगे प्राप्तम्। तेनच क्रतुस्वभावप्रयुक्तस्य द्वादशशतस्य बाधात् सर्वस्वं दित्सितम्। तस्मात् तदेव पुनः प्रयोगे स्यात्। नच तदपि अदाक्षिण्येन बाधितमिति वाच्यम्। बाधकस्य दक्षिणान्तरस्यानुक्तत्वात्। न ह्युद्गात्रपच्छेदेन पूर्वदक्षिणा बाध्यते। किं तर्हि पूर्वस्मिन् प्रयोगे दातव्या सती दक्षिणा तत उत्कृष्य उत्तरस्मिन् प्रयोगे निक्षिप्यते। अतः उत्तरकालीनोद्गात्रपच्छेदनिमित्तेऽपि पुनः पूर्वकालीनप्रतिहर्त्रपच्छेदप्रयुक्त सर्वस्वमेव दातव्यम्।  
   
 ननु स्यादेतन्न्यायवैषम्यं यदा पूर्वेण प्रतिहर्त्रपच्छेदनिमित्तेन सर्ववेदसदानेन परस्य उद्गात्रपच्छेदनिमित्तस्य अदाक्षिण्यस्य अत्यन्तं न बाधः, किन्तु पाक्षिकाप्रामाण्यादिकमेवेति तदा। यदा च प्रतिहर्त्रपच्छेदनिमित्तं सर्ववेदसदानं तु पूर्वमुद्गात्रपच्छेदनिमित्तमदक्षिणमत्यन्तं बाधते एव, न हि तत्र पाक्षिकमप्रामाण्यं वा, विकल्पो वा, प्रयोगान्तरनिक्षेपो वाऽस्ति, तदा परेणागमेन पूर्वस्य प्रत्यक्षस्यात्यन्तबाधेऽपच्छेदन्यायोदाहरणं युक्तमिति चेन्मैवम्। अस्य न हीत्यादिना मूले एव खण्डितत्वात्। अपि चेति। तथाच पश्चादुत्पन्नस्य रक्तत्वज्ञानस्य पूर्वोत्पन्नश्यामत्वज्ञानं बाधकं न भवति यथा तथाऽपच्छेदनयेऽपि पूर्वोत्पन्नज्ञानस्य पश्चादुत्पन्नस्य न बाधकम्। न हि पूर्वनिमित्तप्रायश्चित्तज्ञानजनकं पश्चात्तननिमित्तवेलायां तत्कर्तव्यतां बोधयति। येन विरोधेन बाध्यबाधकभावः स्यादिति भावः। सङ्गृह्णाति - तस्मादिति॥ यत्र पौर्वापर्यं,विरोधःष पूर्वाप्रामाण्यं च नियमान्नास्ति तत्वैवासावपच्छेदन्यो भवेद्यर्थः। अत यत्र पौर्वापर्यं तत्रापच्छेदनय इत्युक्ते प्रयाजादीनां प्रधानस्य पौर्वापर्यसत्त्वात् अपच्छेदनयः स्यात्। अतो विरोध इति। तावत्युक्ते यत्रोद्गातृप्रतिहर्त्र पच्छेदौ युगपत् तत्रापि स स्यादत उक्त पौर्वापर्यमिति। पौर्वापर्यं विरोधश्च यत्र तत्र स इत्युक्ते उपक्रमाधिकरणे अर्थवादविध्युद्देशयोस्तदुभयसत्त्वात्तदापत्तिर्मा भूदतो नियमात् पूर्वाप्रामाण्यं नास्तीति। नियमादिति च प्रकृतेऽसम्भववारणाय। कथञ्चित्पूर्वाप्रामाण्यस्य तत्र सत्त्वात्। नच नञ्‌द्वयेन पूर्वप्रामाण्ये सतीति विवक्षितमिति नासम्भव इति वाच्यम्। तथाप्युपक्रमाधिकरणे पूर्वप्रामाण्यस्य सत्त्वेनातिप्रसङ्गस्तत्र स्यात्। नच नियमादित्युक्तेऽपि अव्यावृत्तिः। तत्र नियमेनापि पूर्वप्रामाण्यस्य सत्त्वादिति वाच्यम्। नियमपदेन पूर्वप्रामाण्यस्य अर्थान्तरे सावकाशत्वे सतीत्यस्य विवक्षितत्वात्। उपक्रमाधिकरणे च पूर्वप्रामाण्यस्यार्थान्तरेऽवकाशाभावान्न तत्रापच्छेदनयप्रसङ्गः। नन्वेवं पूर्वप्रामाण्यस्यार्थान्तरे सावकाशत्वे सति यत्र विरोधः तत्रैव स इत्येवास्तु। युगपदपच्छेदस्थले पूर्वोत्तरभावाभावेन पूर्वविशेषणाभावादेव तद्व्यावृत्तेः सम्भवात्। नच पूर्वपदमेकार्थपरमिति वाच्यम्। तथासति उपक्रमाधिकरणेऽतिप्रसङ्गपरिहारानापत्तेः। तत्रैकप्रामाण्यस्यार्थान्तरे सावकाशत्वविरोधयोः सत्त्वादिति चेन्न। प्रकृते पूर्वप्रामाण्यस्यार्थान्तरे सावकाशत्वे सतीत्यस्यासम्भवशङ्कापरिहारार्थत्वेन एतद्विवरणार्थत्वेन तस्य वैयर्थ्याभावात्। वस्तुतस्तु उभयोर्यथाकथञ्चिन्मुख्यार्थे एव प्रामाण्यस्यावश्यकत्वे सतीत्यर्थः। तेन नोपक्रमाधिकरणेऽतिप्रसङ्गः। नापि पौर्वापर्यविशेषणवैयर्थ्यमिति द्रष्टव्यम्। यद्वा परस्परनिरपेक्षप्रामाण्यकत्वे सतीति तदर्थः। एवञ्च न कोऽपि दोषः, न वा विशेषणवैयर्थ्यमिति सर्वमवदातम्।

 नन्वेवं प्रत्यक्षप्रामाण्यस्याप्यर्थान्तरेऽवकाशवत्त्वात् अपच्छेदनयो भविष्यतीत्यत आह-नचैवमिति। नन्वप्राच्छेदनये पूर्वप्रमाण्यस्य युगपदपच्छेदादाववकाशो यथा तथा प्रत्यक्षप्रामाण्यस्यापि व्यावहारिकप्रामाण्येऽव काश इति कृत्वाऽपच्छेदनयो भविष्यतीति चेन्न। व्यावहारिकपारमार्थिकविभागस्य मिथ्यात्वसिद्ध्यधीनत्वादन्योन्याश्रयात्। किञ्च व्यावहारिकशब्देन यद्यबाध्यं विवक्षितं कथं तर्हि प्रत्यक्षस्य बाधः। यदि बाध्यं कथं तर्हि सावकाशम्। तत्त्वं हि अबाधितार्थान्तरवत्त्वम्। बाध्यप्रामाण्यत्वे च तदसम्भवादिति। एतेनेति॥ सगुणप्रपञ्चश्रुत्योः तात्विकार्थान्तरवत्त्वरूपसावकाशत्वाभावात् अपच्छेदन्यायासम्भवादिति भावः। तत्परत्वादिति। अद्वैतपरत्वादिति यावत्। असिद्धं हीति। ननु प्रत्यक्षादेः व्यावहारिकं प्रामाण्यं, श्रुतेस्तु, तात्विकमिति विरोधाभावे न तत्परत्वासिद्धिः स्यादिति चेन्न। अन्योन्याश्रयादेरुक्तत्वात्। विरोधाभावे बाधासिद्धेश्च। नच तात्विकांशे विरोधः। तदन्शे मानान्तरविरोधे तत्परत्वासिद्धेः। परं त्विति। नच मानान्ताराबाधितपरत्वं विवक्षितम्, प्रमानन्तरभ्रमे च मानान्तरबाधोऽस्तीति वाच्यम्। प्रकृतेऽपि मानान्तरबाधस्य सत्त्वात्। अन्यथा बौद्धोक्तक्षणिकत्वाद्यनुमानादेरपि मानान्तराबाधितपरत्वस्य वक्तुं शक्यत्वात् तेन श्रुत्यादिबाधापत्तेः। दृश्यते चेति। ननु \`न क्त्वा सेट्' इत्यस्य आपाततः परत्वेऽपि स्वभावसिद्धकित्त्वस्य अनेन अपाकरणं विना पुनस्तत्प्रतिप्रसवार्थं मृडमृदेत्यादेः अप्रवृत्तेः तदपेक्षया अर्थतः पूर्वत्वमेव। अपवादाभावे पुनः उत्सर्गस्यैवावस्थितत्वादिति चेन्मैवम्। यथाकथ़ञ्चित् पूर्वत्वस्य त्वदीयानुमानादेरपि वक्तुं शक्यत्वात्। प्रत्यक्षादिना हि भेदप्रतिपादनं न अभेदप्रसक्तिं विना इति त्वदभिमताभेदप्रतिपादकस्य वक्तुं शक्यत्वात्। प्रत्यक्षादिना हि भेदप्रतिपादनं न अभेदप्रसक्तिं विना इति त्वदभिमताभेदप्रतिपादकस्य पूर्वत्वसम्भवादिति। निर्दोषत्वं त्विति। ननु तात्पर्यविषये एव प्रामाण्यस्याभ्युपेयत्वात् निर्दोषत्वं न अर्थान्तरे सावकाशमिति चेन्न। तात्पर्यस्य अद्याप्यसिद्ध्या अन्योन्याश्रयादेरुक्तत्वादिति सर्वं हृद्यम्। ॥ इत्यपच्छेदन्यायवैषम्यम्॥  





\<1-1-25\> %25.मिथ्यात्वानुमितेः अग्निशैत्यानुमितिसाम्यम्%

 किञ्च मिथ्यात्वानुमानं वह्न्यनौष्ण्यसाधकानुमानतुल्यमित्याह- एवञ्चेति। एवञ्चेत्यस्यैव विवरणं -अक्षस्य लिङ्गबाध्यत्वे इति। व्यवस्थापकाभावे मिथ्यात्वानुमानं वह्न्यनौण्ण्यानुमानसमानयोगक्षेममिति भावः। नच मिथ्यात्ववादिनः प्रतिपन्नोपाधौ औष्ण्यनिषेधग्राह्यनुमानेन मिथ्यात्वानुमितेः साम्यमिष्टमेवेति वाच्यम्। अनौष्ण्यस्य उष्णत्वाभावरूपत्वानभ्युपगमात्। स्पर्शत्वव्याप्यजातिविशेषवत्त्वस्य तत्त्वात्। शैत्यानुमानसाम्यस्यानिष्टत्वाच्च। अतः व्यवस्थापकं वक्तव्यमेवेति भावः। व्यवस्थापकमाह- अत्रेति॥ एवञ्चेति। \`बाधनादुपजीव्येन न बिभेति मनागपि'इत्यपि पाठः। मनागपि ईषदपि। श्रुतिः अनुमानश्च पारमार्थिकमद्वैतं शरणं प्रविश्य पारमार्थिकं द्वैताभावं बोधयित्वेति यावत्, उपजीव्येन व्यवहारिकद्वितीयग्राहिप्रत्यक्षरूपेण विरोधात् न बिभेति। अप्रामाण्यं न प्राप्नोति इत्यर्थः। श्रुतिरित्युपलक्षणम्। अनुमानञ्चेत्यपि ग्राह्यम्। मित्यात्वश्रुत्यादेरिति। नच अपरोक्षप्रसक्त्यभावेऽपि परोक्षप्रसक्तिसम्भवात् निषोधोपपत्तिरिति वाच्यम्। परोक्षप्रसक्तिरपि श्रुत्याऽनुमानेन वा वाच्या। एवञ्च श्रुत्यनुमानसिद्धस्य पारमार्थिकसत्वस्याभावः न श्रुत्याऽनुमानेन वा बोधयितुं शक्यते। श्रुत्यनुमानविरोधादेव। नच तयोर्दुर्बलत्वमिति वाच्यम्। प्रत्यक्षसहकृतत्वेन प्राबल्यसम्भवात्। नन्वप्रसक्तस्यैव निषेधोऽस्तु। अभावप्रत्यक्षे हि संसर्गारोपत्वेन सा उपयुज्यते। अनुमानागमयोस्तु तस्याः क्व उपयोगः। नच अप्रसक्तौ निषेधवैयर्थ्यमिति वाच्यम्। अनर्थनिवृत्तिरूपस्य प्रयोजनस्य सद्भावदिति चेन्मैवम्। शब्दानुमानयोः परार्थत्वेन परप्रसक्तस्यैव निषेद्धव्यत्वात्। प्रत्यक्षस्य च कथञ्चिदप्रसक्तप्रतिषेधसम्भवादित्यबोधविजृम्भितमेतत्। नच प्रयोजनसद्भावेन प्रतिषेध इति वाच्यम्। द्वितीयनिषेधस्य अनर्थनिवृत्तिरूपं प्रयोजनमित्यस्याद्याप्यसिद्धेः।

 अक्षसिद्धस्येति। ननु तद्विषयाधिकरणस्यैव पारमार्थिकत्वव्यतिरेकबोधनान्न तस्य तात्त्विकत्वापत्तिरिति चेन्न। तत्सिद्धसत्त्वाभावबोधनं विना पारमार्थिकत्व व्यतिरेकस्य बोधयितुमशक्यत्वात्। तदभावाग्रहणे तस्यैव प्रतिपन्नोपाधावभावाप्रतियोगित्वेन पारमार्थिकत्वात्। उपजीव्येति। परीक्षितत्वमप्यत्र विशेषणं बोध्यम्। तेनोपजीव्येदंरजतमिति ज्ञानबाधितत्वेऽपि रजताभावस्य नातात्त्विकत्वमिति ध्येयम्। नच परीक्षया व्यावहारिकप्रामाण्यस्यैव सिद्धत्वेन परीक्षितोपजीव्यप्रत्यक्षं व्यावहारिकसत्त्वाभावग्राहिणं बाधते, न श्रुत्यनुमानादिकमिति वाच्यम्। अबाधितपरीक्षया बाध्यरूपव्यावहारिकप्रामाण्यसिद्धेः। किन्तु अबाधितप्रामाण्यमेव सिध्यति। अन्यथा प्रत्यभिज्ञारूपप्रत्यक्षस्य क्षणिकत्वानुमानं बाधकं स्यादित्युक्तत्वात्। अनौष्ण्यमपीति। नचेष्टापत्तिरद्वैतिनामिति वाच्यम्। मिथ्यात्वानुमानस्येव अनौण्ण्यानुमानस्यापि बाधकं स्यादित्यानुमानस्यापि बाधकत्वापत्त्या कालात्ययापदिष्टोच्छेदापत्तेरिति भावः। ननु अनौष्ण्यं तात्त्विकं स्यादिति कोऽर्थः ? यदि तत्त्वतः औष्ण्यं नास्तीत्यर्थः तदा अद्वैते पर्यवसानादिष्टापत्तिः। यदि व्यवहारतोऽपि नास्तीति तदा व्यावहारिकौष्ण्यग्राहकं बाधकमिति चेन्मैवम्। उष्णत्वविरोध्यनुष्णत्वं तात्त्विकं स्यादित्यापादनात्। नच अद्वैते पर्यवसानादिष्टापत्तिरिति वाच्यम्। अनौष्ण्‌यस्य स्पर्शत्वव्याप्यजातिविशेषत्वेन भावद्वैतपर्यवसानेन इष्टापत्त्यभावात्। यद्वा, उष्णत्वाभावः तात्त्विकः स्यादित्यापाद्यते। नच इष्टापत्तिः। सर्वाद्वैतमतेऽनिष्टत्वात्। अभावद्वैतस्य च पूर्वमेव निरस्तत्वात्। नच अभावः ब्रह्मस्वरूपम्। सोपाधिकनिरुपाधिकयोरैक्यासम्भवात्। अन्यथा परोपाधिकसार्वज्ञादीनां ब्रह्मस्वरूपत्वं स्यादित्युक्तत्वाच्च। यद्वा, व्यवहारतोऽपि उष्णत्वं न स्यादित्यापाद्यते। नच प्रत्यक्षविरोधः। यथा तात्त्विकमिथ्यात्वग्राहकानुमानविरोधात् जगत्सत्यत्वग्राहिप्रत्यक्षं व्यावहारिकसत्त्वपरं तथा व्यावहारिकानौष्ण्यग्राहकानुमानविरोधात् औष्ण्यग्राहिप्रत्यक्षं प्रातिभासिकपरं स्यादित्यत्रं पर्यवसानात्। अत एवाग्रे तथैव विभावयिष्यति।

 एतेन शैत्यानुमाने शैत्यमपि व्यावहारिकसत्यं स्यात्, तद्विरोधात् उष्णत्वग्राहिप्रत्यक्षं प्रातिभासिकपरं स्यादित्युपपादितम्। एतेनैव यजमानः प्रस्तरः इत्यादीना तात्विकयजमानपरत्वापादनमुपपादितम्। नच यजमानः प्रस्तरः इत्यादीनामन्यशेषतया स्वार्थपरत्वाभावेन परीक्षितप्रत्यक्षविरोधेन गौणार्थतया स्तावकत्वमिति कथं तात्विकयजमानपरत्वमिति वाच्यम्। अपूर्वतालक्षणतात्पर्यलिङ्गसद्भावे अन्यशेषत्वमात्रेण स्वार्थपरत्वाभावस्य वक्तुमशक्यत्वात्। अन्यथा प्रयाजादिवाक्यानामपि अन्यशेषत्वात् स्वार्थपरत्वं न स्यात्। नच परीक्षितप्रत्यक्षविरोधेन स्वार्थपरत्वाभाव इति वाच्यम्। परीक्षया हि त्वन्मते व्यावहारिकप्रामाण्यं भवति। तथाच तात्विक यजमानत्वग्राहिश्रुत्यादेः कथं तद्विरोधेन स्वार्थपरत्वाभावः। अन्यथा परीक्षितजगत्प्रत्यक्षविरोधेन अद्वैतागमादेरपि स्वार्थपरत्वं न स्यात्। अत एव \`तात्विकादित्यतां यूपस्य' इत्याद्युक्तं युक्ततरम्। कथमनौष्ण्यानुमितेरौष्ण्य प्रत्यक्षबाधकत्वम् ? जलाद्यनौष्ण्यसमवस्वभावानौष्ण्यविषयकत्वे तात्त्विकविषयकत्वस्यैवायोगात्। तद्विलक्षणानौष्ण्य विषयकत्वे च सा मिथ्यात्वानुमितिरेवेति तस्या बाधकत्वमिष्टमेवेति वैषम्यं शङ्कते - नन्विति। न्यायसाम्येन परिहरति विश्वमिथ्यात्वमपीति। घटादि तुल्यतयेति। अक्षसिद्धस्यापि रूप्यमित्यात्वस्य तात्विकत्वे घटादेरपि तात्त्विकत्वापत्तिरिति भावः। नचेदिति। रूप्यमिथ्यात्वेनासमस्वभावं चेत् तस्य प्रतियोगिप्रतिक्षेपकत्वाभावापत्त्या घटादेरमिथ्यात्वं स्यादिति भावः। द्वैतस्यैवेति। भिन्ने वस्तुनि मिथ्यापदस्य सङ्केतसम्भवात्। अश्वकर्णादिशब्दानां वृक्षादाविवेति भावः। तात्त्विकत्वेन विलक्षणमपीदं मिथ्यात्वं प्रतियोगिप्रतिक्षेपकत्वरूपरूप्यमिथ्यात्वस्वभावयुक्तमिति न द्वैतस्य नामान्तरतापत्तिरित्याशयेन शङ्कते- नन्विति। इदमपीति। नच नञ्शिरस्कशब्दवाच्यत्वादनौष्ण्‌यमभाव शब्दवाच्यवदभावरूपमेवेति वाच्यम्। भावस्यापि तादृशशब्दवाच्यत्वसम्भवात्। पापस्याधर्मशब्दवाच्यत्ववत्। अन्यथा अज्ञानस्य भावरूपत्वं न स्यात् इति। स्पर्शत्वव्याप्येति। अत्र जातिविशेषवदाश्रयत्वपर्यन्तोक्तिः औष्ण्याभावशैत्योभयसङ्ग्रहायैव। नचात्र वह्नावेव औण्ण्याभावो शैत्यं वा साध्यम्। न ह्युक्तो धर्मस्तथा, स्पर्शनिष्ठत्वादिति वाच्यम्। परम्परासम्बन्धेन तत्रापि साध्यसम्भवात् इत्याहुः। अनुमितिविषयेऽनौष्ण्ये तात्त्विकत्वप्रयोजकरूपाभावान्न तात्त्विकमित्यतो न साम्यमित्याशङ्कते -ननु प्रातिभासिकस्यैवेति। अग्न्यादिस्थस्येति। उष्णत्वाभावः अनौष्ण्यमित्यङ्गीकृत्य इदमुदितम्। वस्तुतः एवं बोद्धव्यम्। प्रातिभासिकौष्ण्यविरुद्धं व्यावहारिकम्। व्यावहारिकौष्ण्यविरुद्धन्तु तात्विकम्। तेन भावरूपमभावरूपमनौष्ण्यं सङ्गृहीतमिति न पूर्वविरोधः। एतेन शैत्यानुमानमपि सङ्गृहीतम्। तात्विकशैत्यस्य व्यावहारिकौष्ण्यवति सम्भवादिति भावः।

 मिथ्यात्वश्रुतेरिति। ननु वैषम्यम्। दार्ष्टान्तिके स्वस्वचमत्कारानुसारिणो ऽनुमानस्य सर्वसाधारण्याभावात् श्रुत्यनुवादकत्वाप्रयोजकत्वम्। दृष्टान्तीकृते च श्रुतिवाक्ये वह्नौ हिमनिवृत्तिकारणतायाः सर्वसाधारणप्रत्यक्षार्थापत्तिभ्यामवसेयत्वादनुवादकत्वमिति चेन्न। मीमांसिता हि श्रुतिरद्वैतबोधिका। मीमांसा च युक्त्यनुसन्धानम्। तथाच श्रुत्यर्थज्ञप्तिवेलायां मिथ्यात्वानुमितेरावश्यकत्वात् श्रुतेरनुवादकत्वं स्यादेव। अन्यथा दृष्टान्तेऽपि प्रत्यक्षेण यदा हिमनिवारकत्वनिश्चयो न जातः तदा अग्निर्हिमस्य भेषजमिति प्रवृत्तिसम्भवेन प्रत्यक्षस्यापि तदनुवादकत्वाप्रयोजकत्वसम्भवात्। तस्मात् सा प्रतिपादितार्थ प्रतिपादकत्वेनानुवादिका यथा तथाऽद्वैतश्रुतिरपीति भावः। औष्ण्यतदभावयोरिति। इदमुपलक्षणम्। मिथ्यात्वं तु सत्यत्वाभाव एवेति पूर्वपयादितम्। तथाच सत्यत्वनिराकरणं सत्त्वप्रसक्तिमन्तरा न भवति। प्रसक्तिश्च न यत्र कुत्रापि। किन्तु अभावाधिकरणे। अन्यथा प्रतिषेधवैयर्थ्यम्। तथाच सत्त्वप्रसक्तिः पक्षे प्रत्यक्षादिनेति उष्णत्वग्राहिप्रत्यक्षतुल्यं जगत्सत्त्वग्राहि प्रत्यक्षमित्यपि द्रष्टव्यम्। किञ्च प्रतियोगिग्राहित्वेनोपजीव्यत्वं न प्राबल्यप्रयोजकम्। शुक्तिरूप्यज्ञानदौ व्यभिचारात्। धर्म्यादि ग्राहित्वेनैवोपजीव्यत्वं न प्राबल्यप्रयोजकम्। शुक्तिरूप्यज्ञानदौ व्यभिचारात्। धर्म्यादि ग्राहित्वेनैवोपजीव्यत्वं तथा। तस्य क्वचिदप्यव्यभिचारात्। तच्च प्रत्यक्षादावस्तीत्याह- इह धर्म्यादीति। सुतरामिति। प्रतियोगिज्ञानं हि परम्परयोपयोगि। धर्मिणः पक्षत्वात् तज्ज्ञानं तु साक्षादेवोपयोगीति भावः। उष्णमात्रे शैत्यस्येति। शैत्यस्य उष्णानिरूप्यत्वात् औष्ण्यज्ञानस्य च प्रतियोगि ग्राहकत्वेनोपजीव्यत्वमिति भावः। उष्णविशेषे वेति। ब्रह्मणि मिथ्यात्वप्रतियोगिनः सत्त्वस्येव पक्षादन्यत्रैव उष्णविशेषे अनौष्ण्यप्रतियोग्यौण्ण्यग्रहसम्भवेन यथा मिथ्यात्वप्रतियोगिसत्त्वस्य पक्ष एव ग्राह्यत्वान्न बाधः , तथा प्रकृतेऽप्यापद्येतेति भावः। शैत्यस्येति। उपलक्षणं चैतत्। अनौष्ण्यस्यापि भावरूपत्वस्योक्तत्वादिति। उक्तमर्थं सङ्गृह्णाति-तस्मादिति। स्वविरोधात् प्रत्यक्षविरोधात्। । इति मिथ्यात्वानुमितेरग्निशैत्यानुमितिसाम्यम्।     
\</1-1-25\>

\<1-1-26\> %26. प्रत्यक्षस्य लिङ्गाद्यबाध्यत्वे बाधकोद्धारः %

 ननु तथापि जगत्प्रत्यक्षं नानुमानागमाबाध्यम्। भूयसां प्रत्यक्षाणामनुमानागमबाध्यानामुपलम्भात्। तथाहि इदं रूप्यमिति प्रत्यक्षं नेदं रूप्यं कालपृष्ठत्वात् इत्यनुमानेन, गौरोऽहमित्यादि आत्मा नीरूपः विभुत्वादाकाशवत् इत्यनुमानेन, उष्णं जलमित्यादि जलमनुष्णं शीतस्पर्शाधिकरणत्वात् व्यतिरेकेण वह्निवत् इत्यनुमानेन, अहमिहैवास्मि सदने जानान इत्यादि आत्मा विभुः सदा सर्वत्र कार्यजनकत्वात् इत्यनुमानेन, सेयं ज्वाला इत्यादि उत्तरज्वाला पूर्वस्या भिन्ना दीर्घह्नस्वत्वादिविरुद्धधर्माधिकरणत्वात् इत्यनुमानेन, अयं सर्प इत्यादि नायं सर्प इत्याद्याप्तवचोमात्रेणैव बाध्यं दृष्टमिति चोद्यं निराचष्टे - इदं रूप्यमित्यारभ्य ननु नीलं नभ इत्यन्तेन ग्रन्थेन। तत्र तावत् आद्ये आह- इदं रूप्यमिति। एवं प्रकृतप्रत्यक्षमपि ततोऽपि बलवत्प्रत्यक्षेणैव बाध्यं कथञ्चिद्भवेत्। नच तदस्ति। न त्वनुमानागमाभ्यामिति भावः। ननु परीक्षासहकृतप्रत्यक्षस्य बाधकत्वे सविशेषणे हीति न्यायेन परीक्षाया एव बाधकत्वमिति चेन्न। प्रत्यक्षबाधने केवलयुक्तेरप्रसारात् प्रत्यक्षसहकृतयुक्तेर्बाधकत्वे सविशेषणे हीति न्यायस्य वैपरीत्यापातात्। तथापि किं विनिगमकमिति चेत् वह्निशैत्यानुमाने प्रत्यक्षस्य बाधकतायाः क्लृप्तत्वात् प्रत्यक्षस्यैव बाधकत्वात्। युक्तेस्तूपसर्जनत्वमात्रमिति विदाङ्कुर्वन्तु।  

 ननु तत्रापि इदं रजमिति प्रत्यक्षे जाग्रति तस्य युक्त्या प्रतिबन्धाक्षमत्वेऽङ्गीकृते तद्विषयप्रत्यक्षोत्पत्तेरनवकाश इति चेन्न। विरोधप्रत्यक्षे जाग्रति युक्तेरप्यप्रवर्तनात्। नच विशेषदर्शनजन्यत्वेन युक्तेः प्रबलत्वात् प्रवृत्तिरिति वाच्यम्। प्रत्यक्षेऽपि संशयोत्तरप्रत्यक्ष इव विशेषदर्शनजन्यत्वस्य वक्तुं शक्यत्वेन प्रबलत्वेन प्रत्यक्षप्रवृत्तेरपि सम्भवात्। अन्यथा कालात्ययापदिष्टदोषता न स्यादित्युक्तत्वात्। किञ्च साक्षात्कारिभ्रमे साक्षात्कारिविशेषदर्शनमेव विरोधीति वक्तव्यम्। अन्यथा परोक्षप्रमाया अपि अपरोक्षभ्रमनिवर्तकत्वोपपत्तौ वेदान्तवाक्यानामपरोक्ष ज्ञानजनकत्वप्रदर्शनप्रयासो व्यर्थः स्यात्। साक्षात्कारहेतुश्रवणादेश्च वैयर्थ्यं स्यात्। नच नायं सर्पः इत्याप्तवाक्यादिना सविलासाज्ञाननिवृत्त्यभावेऽपि भ्रमगताप्रमाणत्वज्ञापनेन भ्रमप्रमाणत्वबुद्धेः तद्विषयसत्यताबुद्धेश्च निवर्तनात् तावता भ्रमनिवर्तकत्वव्यपदेश इति सविलासाविध्यानिवृत्त्यर्थं ब्रह्मसाक्षात्कारानुसरणामिति वाच्यम्। भ्रमगतप्रमाणत्वबुद्धेः तद्विषयसत्यताबुद्धेश्च प्रत्यक्षतया युक्त्या तन्निवर्तनासम्भवात्। नचाबाधिताविषयकत्वरूपं प्रामाण्यमबाध्यत्वरूपं सत्यत्वं च न प्रत्यक्षमिति वाच्यम्। तयोः साक्षिवेद्यत्वेन प्रत्यक्षत्वात्। इतरथा प्रामाण्यस्य स्वतस्त्वं न स्यात्। सत्यत्वस्य प्रत्यक्षाप्रत्यक्षत्वात्। नचाबाधितार्थकत्वरूपप्रामाण्यस्य साक्षिवेद्यत्वाभावेऽपि यथार्थत्व रूपप्रामाण्यस्य स्वतस्त्वमिति वाच्यम्। यथार्थत्वस्याबाधितार्थकत्वाभिन्नत्वात्। अबाध्यत्वरूपसत्यत्वाबाधितार्थ कत्वरूपप्रामाण्ययोः प्रत्यक्षविषयत्वस्योपपादितत्वाच्च।

 द्वितीयं प्रत्याह- गौरोहमिति॥ यद्यपि ज्ञाने न गौणी वृत्तिः। तस्याः शब्दधर्मत्वात्। तथापि ज्ञानं परम्परासम्बन्धविषयकम्। तज्जन्याभिलापः गौण इत्यर्थः। गौरोहमित्याद्यपि गौणं गौणव्यवहारमात्रम्। न तु ज्ञानमिति वा अर्थः। कर्दमलिप्ते वस्त्रे इति। नच कर्दमवस्त्रयोरिव शरीरात्मनोर्भेदानध्यवसायात् वैषम्यमिमिति वाच्यम्। शरीरत्मनोरपि मम शरीरमिति भेदप्रत्यक्षसत्त्वात्। शरीरात्मभेदप्रत्यक्षस्य पश्वादिसर्वसाधारण्यस्योप पादयिष्यमाणत्वाच्च।

 तृतीय प्रत्याह- उष्णं जलमिति॥ नन्वत्र लिङ्गादिप्रवृत्तिदर्शनात् तत् लिङ्गबाध्यमेवेत्यत आह - यद्वेति। येन हि यस्य भ्रमत्वनिश्चयः तत् तस्य बाधकम्। नच लिङ्गादिना भ्रमत्वनिश्चयः। पूर्वमेव निश्चितद्रव्यान्तरसमभिव्यावहाररूपदोषजन्यत्वसन्देहेन भ्रमत्वसन्देहात्।  
   
 चतुर्थं प्रत्याह- अहमिहैवेति। ननु आत्मनः आकाशवत् सर्वगतत्वेन इहैवेति व्यवच्छेदस्याप्रामाणिकत्वमिति चेन्न। तस्य परमात्मविषयत्वेन जीवविषयत्वाभावात्। त्वन्मते आकाशस्यापि परिच्छेदवत्त्वेन तद्दृष्टान्तेन व्यापकत्वासिद्धेश्च। नच जीवो नाणुः, युगपदेव पादशिरोऽवच्छेदेन सुखदुःखानुभवात्। न हि एकोऽणुरेकदा व्यवहितदेशद्वयावच्छिन्नो भवति। नच युगप्रत्‌प्रतीतिर्भ्रमः। उत्सर्गसिद्धप्रामाण्यपरित्यागे बीजाभावादिति वाच्यम्। अणोरपि जीवस्य प्रकाशगुणेन युगपदुभयावच्छेदसम्भवेन युगपत् सुखदुःखानुभवोपपत्तेः। अत एव गुणाद्वाऽलोकवत् इत्यत्र जीवस्य प्रकाशव्याप्तिरुक्ता। विस्तरेण च जीवाणुत्वं वक्ष्यामः।

 पञ्चमेऽप्यनुमानागमबाध्यत्वं निराह- ज्वालैक्यप्रत्यक्षमपीति। ननु निर्वापितारोपितातिरिक्तस्थले तावदयं विचारः। तत्र च दीर्घेयं न ह्रस्वा इति भेदप्रत्यक्षं वक्तुमशक्यम्। या एव ह्रस्वा सैव इदानीं दीर्घा इति ह्रस्वत्वदीर्घत्वाभ्यां पुरः स्थितयोरभेदस्य साक्षात्क्रियमाणत्वात्। तथाच ज्वालाप्रत्यभिज्ञापि युक्तिबाध्यैवेति चेन्न। दीर्घेयं न ह्रस्वेति प्रत्यक्षस्यानुभवसिद्धत्वेन यैव ह्रस्वेत्यस्य पूर्वेद्युर्ये शालयो भुक्ताः त एवाद्य भुज्यन्ते इत्यादिवत् व्यपदेशमात्रत्वात्। नच विपरीतं किं न स्यादिति वाच्यम्। सजातीयनिर्वापितरोपितस्थले तद्व्यपदेशस्य क्लृप्तत्वात्। दीर्घेयमित्यस्य परिमाणादिभेदादियुक्तिसाहित्येन परीक्षितत्वाच्च। परीक्षितमपरीक्षितस्य बाधकमिति सर्वसिद्धम्। तादृशप्रत्यक्षभावे तत्र भेदस्यैवासिद्धेः। अत एवाह-तादृशेति।

 षष्ठेऽपि केवलाप्तवचोमात्रबाध्यत्वं प्रत्याह- दूरस्थस्यायं सर्प इत्याद्यपीति। ननु नायं सर्प इति वाक्यजन्यं ज्ञानं वा बाधकम् ? उत तन्मूलं प्रत्यक्षं वा ? नाद्यः प्रत्यक्षस्य शब्दबाध्यत्वानङ्गीकारात्। न द्वितीयः, व्यधिकरणत्वेन तस्याबाधकत्वादिति चेन्न। आद्यं तावदङ्गीकुर्मः। नचापसिद्धान्तः। केवलस्य बाधकत्वाभावेऽपि प्रत्यक्षमूलत्वेन बाधकत्वाभ्युपगमात्। यथा केवलस्य भृत्यस्य प्रकरणस्य वा अमात्यलिङ्गबाधकत्वाभावेऽपि राजगौरवश्रुत्यनुसारित्वाभ्यां भृत्यादेरमात्यादिबाधकत्वम्। अत एवाह -राजगौरवादिव श्रुतिगौरवादिव वेति॥ अस्तु वा द्वितीयः। नचोक्तदोषः। बाधकत्वं हि नोत्पत्तिप्रतिबन्धः। नेदं रजतमित्यस्याबाधकत्वापत्तेः। किन्तु भ्रमत्वज्ञापनं तत्समानाधिकरणेनेव व्यधिकरणेनापि। अत एवेदानीन्तनज्ञानानां महत्प्रत्यक्षविरोधस्य बहुषु मूलकोशस्थलेषूक्तिरिति न कश्चिद्दोषः। दूर्बलेनापि प्रबलमूलेन स्वापेक्षया प्रबलस्य बाधो भवतीत्यत्र मीमांसम्मकसंमतिमाह- उक्तं हीति॥ दुर्बलस्य प्रमाणस्य बलवानाश्रयः बलवत्प्रमाणं मूलं सहकारि वा तदापि विपपीतत्वं दुर्बलेन प्रबलस्य बाधरूपं भवति। यथा शिष्टाकोपाधिकरणे इत्यर्थः।

 ननु एकत्र शिष्टाकोपाधिकरणे आचान्तेन कर्तव्यमिति स्मृत्या बलवद्विषयया वेदं कृत्वेत्यादि दुर्बलविषयश्रुतिबाधेऽपि अन्यत्र केवलयापि स्मृत्या श्रुतिबाधोऽस्तु। ततश्च प्रकृतेऽपि राजगौरवेण राजभृत्यस्यामात्यबाधकत्वेऽपि अयं सर्प इति प्रत्यक्षस्य शब्दमात्रेण बाधोऽस्तु इत्याशङ्कायामाह- न हीति। तथाच स्मृतिमात्रेण श्रुतिबाधस्य क्वाप्यदर्शनात् तद्दृष्टान्तेन प्रकृते बाधशङ्का नेत्याशयः। शिष्टाकोपाधिकरणं चेत्थम्- प्रमाणलक्षणे स्मृतिपादे चतुर्थाधिकरणे चिन्तितम्। शिष्टाकोपे विरुद्धमिति चेन्न शास्त्र प्रमाणत्वात् इति सूत्रम्। क्षुत आचामेत् इति विहितं पुरुषार्थमाचमनम्। यदा क्रतुमध्ये क्षुदादिकं प्राप्नोति तदा नैमित्तिकमाचमनं क्रत्वङ्गत्वेन स्मृत्या विधीयते। आचान्तेन कर्तव्यम्। एवं दक्षिणाचारेणोत्पादितानि क्रत्वर्थाङ्गस्मरणानि उदाहरणम्। किं प्रमाणमप्रमाणं वेति विचारः। तदर्थं च तानि प्रत्यक्षश्रुत्या विरुद्ध्यन्ते उत नेति। तदर्थमपि एभिः क्रतुमध्येऽनुष्ठीयमानैः कस्यचित् श्रुत्यर्थक्रमादेः बाधो भवति उत नेति। अथवा अभ्युपेत्यैव विरोधं प्रमाणमप्रमाणं वेति विचारः। तदर्थं च प्रमाणप्रमेयबलाबलविसंवादे किं ज्याय इति चिन्त्यते। ननु कथमत्र सन्देहः। विरोधं स्मृतेरप्रामाण्यस्य श्रुतेः प्रामाण्यस्य च निर्णीतत्वादिति चेदित्थम्। श्रौतत्वात् क्रमादयः पदार्थाः स्मार्ताचमनादिभ्यो बलीयांसो विज्ञायन्ते। प्रमेयस्वरूपालोचने पदार्थगुणत्वात् क्रमादेराचमनादयः पदार्था बलीयांसो गम्यन्त इति बलाबलद्वयविसंवादात् कतरेण निर्णय इति सन्देहः।

 पूर्वपक्षस्तु- स्मृतिरप्रमाणमिति कुतः ? क्रमकालपरिमाणप्रतिपादकश्रुतिविरुद्धत्वात्। तथाहि वेदं कृत्वा वेदिं करोतीति श्रुतौ पूर्वकालवाचिना क्त्वाप्रत्ययेन क्रमः प्रतीयते। वेदो नाम दर्भमयं सम्मार्जनसाधनम्। वेदिः आहवनीयगार्हपत्यमध्यवर्तिनी चतुरङ्गुलपरिखाता भूमिः। तथा यः कालः प्रधानेन अङ्गानामविप्रकर्षः प्रयोगे प्राशुभावश्च प्रयोगवचनावगतः यश्च पूर्वाह्नादिः, परिमाणं वा विस्मृतसमस्तपदार्थानुष्ठानसिध्यर्थं प्रयोगविधिनैवाकाङ्क्षितं पदार्थविधिप्रचयावगतं वा एतत्क्रमकालपरिमाणात्मकं मध्ये क्षुदादिनिमित्ताचमनादौ क्रियामाणे नैरन्तर्यादिबाधेन विरुध्यते। विरोधे च श्रुतिबलीयस्त्वात् स्मृत्यर्थस्य बाधः। नच क्रमादीनां श्रुत्यर्थत्वेऽपि पदार्थगुणत्वात् दौर्बल्यम्। आचमनादेः स्मृत्यर्थस्यापि पदार्थत्वात् बलीयस्त्वमिति वाच्यम्। प्रमाणपूर्वको हि प्रमेयावगमः। तेन पूर्वभाविप्रमाणस्थं बलाबलं पूर्वमेव गम्यते। तेन प्रमाणबलाबलेन आचमनादिभ्यः क्रमादीनां पूर्वमुपस्थितत्वात् बलीयस्त्वे निर्णीते निराकाङ्क्षत्वात् न पश्चादवगतं प्रमेयबलाबलमादर्तव्यम्। तस्मादाचमनादिस्मृतिरप्रमाणमिति।

 सिद्धान्तस्तु- आचमनादिस्मृतिः प्रमाणमेवेति। नच श्रुतिविरोधे कथं स्मृतेः प्रामाण्यमिति वाच्यम्। न हि स्मृतिश्रुत्योः स्वरूपेण विरोधः। किन्तु अर्थद्वारा। तत्र क्रमः श्रुत्यर्थः सर्वेषु पदार्थेषु प्राप्तेषु प्रयोगवेलायां तद्विशेषणतया। आश्रियते तेन पदार्थप्राप्त्यपेक्षत्वात् क्रमस्य अत्यन्तजघन्यप्रमाणकोऽपि पदार्थः पूर्वं प्राप्नोति। पश्चात् तदाश्रितः क्रमः पूर्वपदार्थप्रयोगाङ्गतया अवतरन्नपि न पदर्थैर्विरुध्यते। कालोऽप्येवमेव प्रयोगाङ्गत्वात् यावन्तः पदार्था अवधारितास्तेषां सर्वेषामेव पूर्वाह्नादिकालत्वं प्रधानसन्निकर्षः प्रयोगप्राशुभावः। परिमाणं तु न कस्यचित् शास्त्रस्यार्थः। प्रयोगविधिरपि न तदाक्षिपति। अन्यथाप्यविस्मरणसिद्धेः। अथापि शास्त्रार्थः तथापि प्रयोगौपयिकत्वात् प्रयोगस्य च प्रयोज्यपदार्थप्राप्त्यपेक्षत्वात् अविरोधित्वम्। तस्मान्न विरोधः। विरोधाभावाच्च न स्मृतिरप्रमाणम्। यद्यपि क्रमादीनामाचमनादिर्भिर्विरोधः स्यात्। तथापि सर्वपदार्थगुणत्वात् दौर्बल्यमेव। आचमनादयस्तु पदार्थत्वात् बलवन्तः। नच प्रमाणबलाबलस्य पूर्वभावित्वेन प्राबल्यम्। न हि प्रमाणयोः स्वरूपतोपि विरोधः। अपि तु प्रमेयविरोधनिमित्तकः। कथं ? प्रमेयगतं हि वरोधमालोच्य प्रमाणविरोधे बुद्धिर्भवति। एवं सति यदैव प्रमेययोर्विरोधोऽवगम्यते तदैव तयोर्बलाबलमपीति तत एव निर्णये कृते नैराकाङ्क्ष्यात् प्रमाणबलाबलमनादर्तव्यमिति न स्मृतेर्बाधः। एवं हि न्यायः। यद्धि स्वभावत एव अप्रमाणं तत् सर्वदैव अनादर्तव्यम्। यत्तु बलवद्विरोधापेक्षमप्रमाणं तत्तदभावापेक्षया प्रमाणमेवेति। तथाच अत्र बाधकाभावात् प्रमाणबलाबलस्याबाधकत्वात् आचमनादेर्बलीयस्त्वात् तदनुरोधेनैव श्रुत्युक्ताः क्रमादयो बाध्यन्त इति नाचमनादिस्मृतीनामप्रामाण्‌यमिति भाष्यकाराभिप्रायेण शिष्टाकोपाधिकरणन्यायः।

 वार्तिककारस्तु इदमधिकरणं निराचक्रे। नन्विदमधिकरणमयुक्तम्। पूर्वपक्षस्य अतिमन्दत्वात्। कुतः ? यदि यज्ञोपवीतादिकं स्मार्तमेव स्यात् तदा उक्तन्यायेन सन्देहः स्यात्। नचैवम्। प्रत्यक्षश्रुत्या यज्ञोपवीतादेर्विहितत्वात् तस्मादिद मनुदाहरणम्। तस्मादित्थमधिकरणम्। ब्रह्मचर्यमहिंसा चापरिग्रहः सत्यं च यत्नेन रक्षेदिति श्रुतौ अहिंसादिकं विहितम्। तत् अहिंसादिकं शाक्यशास्त्रेण विहितम्। शाक्यशास्त्राभासानां च पूर्वमप्रामाण्यमुक्तम्। तथाच शाक्यशास्त्रस्याप्रामाण्येपि अहिंसादिविषये प्रमाणमप्रमाणं वेति सन्देहः। पूर्वपक्षस्तु- शाक्यशास्त्रमहिंसादिरूपे धर्मे प्रमाणम्। शिष्टाकोपे विरुद्धमिति चेदिति सूत्रखण्डेन यत् तेष्वहिंसादिवचनं श्रुतिस्मृतिशिष्टं न कोपयति तत् प्रमाणमेवेति। राद्धान्तस्तु- न शास्त्रप्रमाणत्वादिति। अयमर्थः - शास्त्रेणैव प्रमितो धर्मः। नाशास्त्रेण। कुतः ? न खलु येन केनचित् प्रमितो धर्मः फलं साधयति। स्वाध्यायोऽध्येतव्यः, वेदो धर्ममूलम्, तद्विदां स्मृतिशीले, धर्मज्ञसमयः प्रमाणम्, वेदाश्च पुराणन्यायमीमांसा, धर्मशास्त्राङ्गमिश्रिताः वेदाः स्थानानि विद्यानां, धर्मस्य च चतुर्दश इत्येवमादिभिरेव धर्मप्रमितेर्नियमात् अन्यशास्त्रतः प्रमितस्य फलसाधनत्वाभावात् धर्मत्वाभावः। तथाच स्वरूपेण धर्मस्यापि गोक्षीरन्यायेन शाक्यसम्बन्धे सति न धर्ज्ञत्वं भवतीति न शाक्यशास्त्रं धर्मे प्रमाणमिति। अनेन हीदमुक्तं भवति। स्वतः प्रामाणिकस्याप्रमाणसम्बन्धे अप्रामाणिकत्वम्। स्वतः प्रबलस्य दुर्बलसम्बन्धे दुर्बलत्वम्। स्वतो दुर्बलस्य प्रबलसम्बन्धे प्रबलत्वमिति। एवमेव प्रकृते नायं सर्प इत्याप्तवाक्यस्य प्रत्यक्षमूलत्वेन प्रबलत्वात् युक्तं तेन प्रत्यक्षबाधनमित्याशयः।

 अत एवेति। ननु प्रतिवचनस्थले भ्रमप्रमादादिशङ्काक्रान्तत्वेन नायं सर्प इत्यादेर्दुर्बलतया न भ्रमनिवर्तकत्वम्। यत्र तु तादृशशङ्कानाक्रान्तत्वं तत्र भ्रमनिवर्तकतैव। यथा पित्रादिवचसि नेदृक् प्रतिवचनम्। किन्तु सिद्धवत्प्रवृत्त्यादिकमेवेति चेन्न। वेदेऽपि भ्रमप्रमादादिशङ्कासम्भवेन तस्यापि प्रत्यक्षबाधकत्वासम्भवात्। नचापौरुषेयत्वेन तच्छङ्कानिरासः। मिथ्यात्ववादिना अपौरुषेयत्वस्य कल्पितत्वेन तेन शङ्कानिरासासम्भवात्। किञ्चापौरुषेयत्वनिश्चयोऽपि अनुमानादिनैव। तत्रापि बौद्धाद्यागमव विरोधादिना प्रामाण्यनिश्चयासम्भवात्। अस्तु वा अपौरुषेयत्वनिश्चयः। तथापि तस्यार्थान्तरे प्रामाण्यसम्भवात् प्रतीतेऽर्थे तात्पर्यभ्रममूलकत्वसन्देहेन अद्वैतागमस्यापि त्वदभिमतेऽर्थे प्रामाण्यसंशयेन दुर्बलत्वात् न प्रत्यक्षबाधकत्वम्। यत्र लौकिके नायं सर्प इत्यादिवचसि शङ्कानाक्रान्तत्वं तत्रापि प्रत्यक्षमूलकत्वनिश्चयादेवेत्यवैहि। अत एव यत्र पित्रादिवचसि न तन्मूलकत्वनिश्चयः तत्रापि प्रतिवचनं भवत्येव। यत्र न प्रतिवचनं तत्र पिता दृष्टवैव वदतीति निश्चयात्। तस्मात् प्रत्यक्षमूलत्वेनैव नायं सर्प इत्यादेः शब्दबाध्यत्वं न स्वत इति स्थितम्।

 ननूक्तस्थले मा भवत्वनुमानादेर्बाधकत्वम्। तथापि पीतः शङ्खः इत्यादि तु अनुमैकबाध्यमिति तद्दृष्टान्तेन प्रकृतप्रत्यक्षस्यानुमानादिबाध्यत्वं स्यादेवेति शङ्कते- नन्विति। इदमपि सर्वं प्रत्यक्षं नानुमानादिबाध्यमिति वक्तुं भूमिकामारचयति- उच्यते द्विविधं ज्ञानमिति॥ तत्राद्यं यथेति॥ नन्वेषा युक्तिरेव कथम्। यद्यत् दूरस्थाल्पपरिमाणज्ञानं तत्तद्दूरदोषनिबन्धनमप्रमा। शैलाग्रस्थविटपपरिमाणज्ञानवत्। इदमपि तथा इति। तथाच युक्तिबाध्यतैवोक्ता इति चेन्मैवम्। अस्य साक्षिरूपत्वेन युक्तिरूपत्वाभावात्। साक्षी खलु उत्पन्नोत्पत्स्यमानवर्तमानसकलज्ञानेषु दूरस्थाल्पपरिमाणविषयेषु दूरदोषनिबन्धनमप्रामाण्यं निश्चाययतीति। न हि यो यो धूमवान् सोऽग्निमान् यथा महानस इति न प्रत्यक्षम्। तथाच पूर्वमेव साक्षिरूपस्य ज्ञानस्य सत्त्वेन प्रत्यक्षबाध्यतैव। नच प्रत्यक्षस्य वर्तमानमात्रग्राहकस्य कथं भाविज्ञानेऽप्रामाण्यनिश्चायकत्वमिति वाच्यम्। तस्य भविष्यद्ग्रहणसामर्थ्यस्य त्वयाऽप्यङ्गीकार्यत्वात्। अन्यथा प्रामाण्यस्य स्वतस्त्वं न स्यादिति। अस्तु वा युक्तिरेव। तथाप्यस्याः प्रत्यक्षमूलत्वेन नायं सर्प इत्येतत्समानयोगक्षेमत्वात्। नच प्रकृतेऽपि युक्तिः प्रत्यक्षमूलेति वाच्यम्। त्वन्मते प्रत्यक्षस्याप्रमाणत्वेन तन्मूलत्वेन प्राबल्योक्त्योगात्। त्वदुक्तयुक्तेश्चाप्रयोजकत्वेन व्याप्तिप्रत्यक्षमूलत्वाभावाच्च। द्वितीयं यथा सवितृशङ्खादाविति॥ननु पीतः शङ्ख इति ज्ञानस्य बाधकं प्रत्यक्षं किं अव्यवहितपूर्ववर्ति स्वीक्रियते ? उत दोषाभावदशायां यत् श्वैत्यप्रत्यक्षं तद्वा ? नाद्यः। दोषाभावदशायामव्यवहितपूर्ववर्तिनस्तस्याभावात्। न द्वितीयः। तदानीन्तनस्येदानीमसत्त्वेन बाधकत्वानुपपत्तेरिति चेन्मैवम्। इदानीं तत्प्रत्यक्षाभावेऽपि तज्जन्यस्मृत्या बाधोपपत्तेः। नचानुभवान् स्मृतिर्दुर्बलेति वाच्यम्। परीक्षितप्रत्यक्षमूलत्वेन प्रबलत्वात्। अस्तु वा दोषाभावदशायां जातस्य श्वैत्यप्रत्यक्षस्य बाधकता। नच तस्य तदानीमसतो न बाधकत्वमिति वाच्यम्। बाधकत्वं हि नोत्पत्तिप्रतिबन्धः। नेदं रजतमित्यस्य बाधकत्वानुपपत्तेः। किन्तु भमत्वज्ञानजनकत्वम्। तच्च तेन तदानीमसतापि प्रत्यक्षेण सुसम्भवमिति न काचिदनुपपत्तिरिति।

 नन्वेतावता कथं चन्द्रपादेशिकत्वादिप्रत्यक्षस्य नागमादिबाध्यत्वम्। तदबाध्यत्वे कथं चागमादेर्बाधकत्वव्यवहारोऽपीत्यत आह- एवञ्चेति। तदुत्पत्यनन्तरं  स्वार्थनिश्चायकत्वरूपबाधकगुणयोगात् प्रवर्तमानस्यागमादेः बाधकत्वमुपचर्यन्ते न तु वस्तुत इति भावः। ननु वस्तुत एव बाधकत्वं किं न स्यादित्यत आह - येन यस्येति। एवञ्च चन्द्रप्रादेशिकत्वादिप्रत्यक्षस्य प्राक्तनदोषजन्यत्वग्राहिप्रत्यक्षेणैव भ्रमत्वज्ञानमिति तस्यैव बाधकत्वं न त्वागमादेरिति भावः। अकलङ्कितमिति। अप्रामाण्यशङ्काकलङ्कारहितमित्यर्थः। तस्य स्वरूपमाह- स्वार्थपरिच्छेद इति। तदपि कुत इत्यत आह- निःशङ्केति। ननु दूरादिदोषाभावेऽपि अतिरिक्त एव दोषः किं न स्यात्। न हि दूरादय एव दोषाः सन्ति इत्यत आह- यदि चेति। एवञ्च क्लृप्तदोषाभावनिश्चयेन अक्लृप्तदोषाभावसाधनात् तत्कल्पनाऽसम्भव इति भावः। एवमपि परपक्षदूषणैकार्थेन दोषः कल्प्येत तदा स्वपक्ष एवोच्छिद्येतेत्याह - तर्हीति॥ ननु क्लृप्तदोषाभावनिश्चयोऽसिद्धः। आविद्यकतारूपदोषाभावस्यानिश्चयात् इत्याशङ्क्य निषेधति - नचेति॥ प्रमातृप्रमेयप्रमाणदोषेभ्यो हि ज्ञानस्य दुष्टता भवति। आविद्यकतारूपदोषः किं प्रमेयनिष्ठः उत प्रमाणनिष्ठः उत प्रमातृनिष्ठो वा ? नाद्यः इत्याह- मयाऽऽविद्यकत्वस्येति। अद्यापीति। मिथ्यात्वसिद्धेः प्रागित्यर्थः। न द्वितीय इत्याह- मानेति। श्रुतेरपौरुषेयत्वेऽपि आकाशादेरिव आविद्यकत्वस्य आवश्यकत्वादिति भावः। तृतीयस्तु, तथासति अद्वैतज्ञानेऽपि प्रमात्वं न स्यात् तत्प्रमातुराविद्यकत्वदोषदुष्टत्वादित्युपर्येव परिहर्तव्यः। दोषान्तरमाशङ्क्य निषेधति- नापीति। नन्वकलङ्कितं सर्वथा अबाध्यं किमित्यतो व्यवस्था अस्तीत्याह- इदं चेति। नीलं नभ इति प्रत्यक्षमपि नानुमाबाध्यम्। किन्तु चन्द्रप्रादेशिकत्वप्रत्यक्षतुल्यमित्याह -एव़ञ्चेति। चन्द्रप्रादेशिकत्वप्रत्यक्षं साक्षिरूपप्राग्दोषजन्यत्व ज्ञानप्रयुक्ताप्रामाण्यनिश्चयेन बाधितप्रायमप्रामाण्य शङ्काकलङ्कितमुत्पद्यत इति यथा नागमेन बाध्यते एवमेव नभोनैल्यप्रत्यक्षमपि साक्षिरूपप्राग्दोषजन्यत्वनिश्चयेनैव बाधितप्रायमप्रामाण्‌यशङ्काकलङ्कितमुत्पद्यते। न नीरूपत्वानुमितिबाध्यमित्यर्थः। ननु नभोनैल्यप्रत्यक्षस्य दूरादिदोषजन्यत्वनिश्चयः कुत इत्यत उक्तम्- आकाशे समीपे नीरूपत्वनिश्चयादिति। एव़ञ्च यत् समीपे नीरूपत्वेन निश्चितं तत्र रूपित्वेन ज्ञानं दोषजन्यमेवेत्यप्रमाणमिति साक्षिणा निश्चितत्वादिति। समीपे नीरूपत्वनिश्चयश्च वक्ष्यमाणप्रकारेण साक्षिणा चक्षुषा वेत्यवधेयम्। नच दूरे रूपित्वनिश्चयात् समीपे नीरूपित्वनिश्चयो दोषजन्य इति किं न स्यादिति वाच्यम्। यत्र हि दूरप्रदेशे रूपित्वनिश्चयः तत्रैव तत्रत्यस्याबाधितनीरूपत्वनिश्चयात् न वैपरीत्यावकाशः।

 केचित्त्विति। तथाच प्रत्यक्षस्यानुमानबाध्यत्वे नेदमुदाहरणमिति भावः। अन्ये त्विति। नच नीलं नभ इति प्रत्यक्षे जाग्रति कथं चक्षुषा साक्षिणा वा रूपाभावग्रहणमिति वाच्यम्। शुक्तिरजतस्थलेऽपि रजतप्रत्यक्षे जाग्रति कथं तदभावप्रत्यक्षम् ? तत्रापि युक्तिरेव बाधिकेति चेत्, रजतप्रत्यक्षे जाग्रति युक्तेरपि प्रवृत्तेरयोगात्। युक्तेः प्राबल्यस्याद्याप्यसिद्धेः। प्रकृते साक्षिप्रत्यक्षस्य याथार्थ्यनियमेन परीक्षितत्वेन प्राबल्याच्च। तस्मान्नभोनैल्यप्रत्यक्षं प्रत्यक्षेणैव बाध्यत इति भावः। नन्वाकाशस्य साक्ष्ययोग्यत्वात् कथं तत्र नीरूपत्वनिश्चयः साक्षिणा इत्यत आह- परमतेऽपीति। निमीलितनेत्रस्येति। तथाच परेणैव नीलं तम इति प्रतीतेः साक्षिरूपत्वाङ्गीकारेण रूपस्य साक्षियोग्यत्वात् तदभावनिश्चयः साक्षिणा उपपद्यत इति भावः। माऽस्तु रूपस्य साक्ष्ययोग्यत्वेन तत्संसर्गाभावनिश्चयः साक्षिणा। संसर्गाभावग्रहे प्रतियोगियोग्यत्वस्य तन्त्रत्वात्। चक्षुषा तु भविष्यतीत्याह- यद्वेति। ननु चक्षुषापि कथं रूपाभावनिश्चयः ? रूपित्वग्राहिप्रत्यक्षस्य जागरूकत्वादित्यत आह- दूरस्थलस्येति॥ तथाच रूपाभावप्रत्यक्षस्य संवादवत्त्वेन प्रबलत्वात् प्रबलस्य दुर्बलप्रतिबन्धाभावेन तस्मिन् सत्यप्युत्पत्तिसम्भवादिति भावः। लिङ्गाभावादिति। ननु नभो नीरूपम्। चक्षुरन्वयव्यतिरेकानुविधायिरूपाविशेषितप्रतीतिविषयत्वात् रूपवदिति लिङ्गसम्भवात्। नचाप्रयोजकत्वम्। नभो यदि सरूपं स्यात् चक्षुरन्वयव्यतिरेकानुविधायिप्रतीतौ रूपासम्बन्धितया विषयो न स्यादिति तर्कोपपत्तेः। नचेष्टापत्तिः। सविधे रूपासम्बन्धितया नभसः सिद्धेः सर्वजनसिद्धत्वादिति चेन्मैवम्। अनुमाने असिद्धेः। तर्के चेष्टापत्तेः। तथाहि चक्षुरन्वयव्यतिरेकानुविधायिनी प्रतीतिश्च नीलं नभ इत्येवंरूपा। तस्याः च रूपसम्बन्धितयैव विषयता आकाशस्य। नच सविधे रूपासम्बन्धितया प्रतीतिविषयत्वमस्तीति वाच्यम्। तस्यः साक्षिरूपत्वेनचक्षुरन्वयव्यतिरेकानुविधायित्वाभावात्। नच साक्षिरूपत्वेऽपि चक्षुरन्वयव्यतिरेकानुविधानमावश्यकम्। अन्यथा अन्धस्यापि तद्ग्रहणप्रसङ्ग इति वाच्यम्। सविधे निमीलितनेत्रस्याप्याकाशप्रतीतिसत्त्वेन सविधेऽपि तस्याः चक्षुरन्वयव्यतिरेकानुविधायित्वाभावात्। अन्धस्यापि तथा प्रतीतेरिष्टत्वाच्च। अन्यथा मूर्तावष्टब्धप्रदेशमपहाय तदनवष्टब्धप्रदेशान्तरे करप्रसारणादिचेष्टानुपपत्तेः। तथाच लिङ्गाभावादिति साधूक्तम्।

 एतैरेवेति॥ ननु शब्दगुणवत्त्वेनैवाकाशस्य सिद्धत्वेनाशब्दत्वे साध्ये धर्मिग्राहकानुमानबाध इति चेन्न। आकाशस्य साक्षिसिद्धत्वेनानुमानसिद्धत्वानङ्गीकारात्। किञ्च नीरूपत्वे साध्ये बाधश्चेत्याह- पञ्चीकरणेनेति। त्रिवृत्करणपक्षेऽपि आकाशो नीलिमोदेति इति श्रुतेः नभो नीलमेव। सविधे तदनुपलब्धिश्च भूतसंन्निकर्षादिति केषाञ्चिन्मतेन बाधसम्भवात् प़ञ्चीकरणेनेति तु मूलमतेनेति बोध्यम्। ननु पञ्चीकरणपक्षे प़ञ्चीकरणदशायां यस्मिन् भूते यो गुणः स पञ्चीकरणव्यवहारयोग्यो भवतीत्येतावन्मात्रभ्युपगमात् नाकाशे रूपारम्भ इति चेन्न। एवं तर्हि पृथिव्यादावपि गन्धादिमात्रोपलम्भप्रसङ्गः। न रसाद्युपलम्भः। प़ञ्चीकरणेन पूर्वगुणस्यैव व्यवहारयोग्यत्वात्। न हि पृथिव्यादौ गन्धादिमात्रमुपलभ्यते। नचैवमाकाशे रसस्याप्युपलब्धिप्रसङ्ग इति वाच्यम्। तस्यानुद्भूतत्वेनाप्युपपत्तेः। उद्भवानुद्भवयोश्च फलबलेन कल्पना। अतः पञ्चीकरणेन रूपाद्यारम्भ इत्येव वक्तव्यमिति युक्तम्। बाधाच्चेति। नीरूपत्वानुमितिमभ्युपेत्याप्याह -यद्वेति। ननु व्याप्तिप्रत्यक्षस्य सामान्यविषयकस्य कथं विशेषविषयकप्रत्यक्षबाधकत्वमिति चेन्न। सामान्यस्यापि विशेषालिङ्गितस्य विशेषे पर्यवसानात्। नचैवं यदाहवनीयादिबाध इति वाच्यम्। तत्र द्वयोरपि श्रौतत्वेन विशेषविषयस्य प्रबलत्वात्। प्रकृते च नीलं नभ इति प्रत्यक्षात् व्याप्तिप्रत्यक्षस्यैव यत्र महत्त्वादिकं तत्र नीरूपत्वमित्येवंरूपस्य परीक्षितत्वेन प्रबलत्वादिति वैषम्यात्। तन्मूलानुमित्येति। न  
चैवमनुमितेः प्रत्यक्षबाधकत्वे जितं परेणेति वाच्यम्। अस्याः प्रत्यक्षमूलत्वेन नायं सर्प इत्याप्तवाक्यतुल्यत्वात्। नन्वेवमौष्ण्यप्रत्यक्षस्य अनौष्ण्यानुमित्या वा तन्मूलभूतव्याप्तिप्रत्यक्षेण वा बाधापत्त्या कालात्ययापदिष्टोच्छेदः स्यादित्यत आह- अनौष्ण्यहेतोरिति। तथाच व्याप्तेरेवाभावात् न तत्प्रत्यक्षेण वा ? तन्मूलकानुमित्या वा औष्ण्यप्रत्यक्षबाधसम्भवः। किन्तु औष्ण्यप्रत्यक्षेण परीक्षितेनानौष्ण्यानुमितेरेव बाधः इति न कालात्ययापदिष्टोच्छेद इति भावः। ननु मिथ्यात्वहेतौ व्याप्तिसत्त्वात् तन्मूलकानुमित्या व्याप्तिप्रत्यक्षेणम वा बाधो जगत्प्रत्यक्षस्य स्यादेवेत्यत आह- मिथ्यात्वहेताविति। तथाच दृश्यत्वमिथ्यात्वसामानाधिकरण्यरूपायाः व्याप्तेः स्वार्थस्य दृश्यत्वमिथ्यात्वतदुभयसामानाधिकरण्यरूपसम्बन्धस्य च सत्त्वस्य विषयीकृतत्वेन मिथ्यात्वानुमितिप्रतिकूलाया नानुमितिमूलत्वमिति तया वा व्याप्तिप्रत्यक्षेण वा न प्रत्यक्षबाध इति भावः। मिथ्यात्वानुमितेः नीरूपत्वानुमितेश्च प्रकारान्तरेण वैषम्यमाह- अथवेति। उक्तमर्थं कारिकयोपसंहरति - तस्मादिति। स्वोक्तेऽर्थे आचार्यसम्मतिमाह- तदुक्तमिति। एवमनङ्गीकारे विवरणविरोध इत्याह- उक्तं च विवरणेऽपीति। नच तद्गृहीतप्रामाण्यागमतदुपजीव्यनुमानातिरिक्तविषयमिति वाच्यम्। प्रकृतेऽप्यागमप्रामाण्यनिश्चयाभावस्योक्तत्वात्। तस्मान्न कुत्रापि प्रत्यक्षमनुमानागमबाध्यमिति स्थितम्। इति प्रत्यक्षस्य लिङ्गाद्यबाध्यत्वे बाधकोद्धारः।    
\</1-1-26\>

\<1-1-27\> %अथ प्रत्यक्षस्य भाविबाधकशङ्का भङ्गः। %

 नापीति। ननु प्रकारान्तरेणाबाधितस्य चन्द्रप्रादेशिकत्वप्रत्यक्षस्य यथाऽऽगमेन बाधः, तथा प्रकारान्तरेणाबाधितस्य सन् घट इत्यादिप्रत्यक्षस्य मिथ्यात्वबोधकागमेन बाध इति निर्णयाद् भाविबाधकशङ्कामादाय दूषणाभिधानेऽनुक्तोपालम्भापत्तिः। वस्तुतस्तु बाधकशङ्कामादायापि प्रत्यक्षस्य बाधकतोद्धारः समीचीन एव। प्रत्यक्षशब्दयोर्बलाबलविचारात् प्राक् किमयं शब्द उपचरितार्थ आहोस्वित् प्रत्यक्षमप्रमाणमिति शङ्कायामुभयोरपि अबाधकत्वप्राप्तौ तात्पर्यलिङ्गैः श्रूयमाणार्थपरतया निश्चितस्यागमस्योपचरितार्थत्वशङ्काव्युदासेन लब्धावकाशत्व सम्भवादिति चेन्मैवम्। चन्द्रप्रादेशिकत्वादिप्रत्यक्षस्यागमबाध्यत्वाभावस्य प्रतिपादितत्वात्। सन् घट इत्यादिप्रत्यक्षस्य प्रबलस्यागमबाध्यत्वनिर्णयासम्भवस्योक्तत्वाच्च। भाविबाधकशङ्कामादायैव दूषणाभिधानस्य युक्तत्वान्नानुक्तो पालम्भापत्तिः। यच्च वस्तुतस्त्वित्यादि तदपि न। अद्वैतगमस्याद्वैते तात्पर्याभावस्य वक्ष्यमाणत्वेन तात्पर्यलिङ्गै श्रूयमाणार्थपरतया निश्चितत्वकथनस्य शिष्यधन्दनत्वादिति। उक्तरीत्येति। कालात्ययापदिष्टोच्छेदादि स्यादित्याद्युक्तरीत्येत्यर्थः। सर्वविशेषाभावे चेति। ननु विशेषाभावनिश्चयेऽपि विशेषाणामियत्तानवधारणदशायां संशयसम्भवात् प्रत्यक्षस्याप्रमाणतया शङ्क्यमानत्वेन शङ्काविरहोपपादनस्यासम्भवदुक्तिकत्वाच्चेति चेन्मैवम्। विशेषानवधारयितुर्देवानां प्रियस्येयत्तानवधारणेन संशयसम्भवेऽपि प्रमाणत्रित्वं जानतः शास्त्राभिनिविष्टचित्तस्य संशयासम्भवेन प्रत्यक्षप्रामाण्योपपत्तेः। यच्च प्रत्यक्षेत्यादि तन्न। एतादृशशङ्काया निर्बीज पिशाचीत्वेनाप्रतिबन्धकतया जगत्प्रत्यक्षस्य बाधकत्वेन शङ्क्यमानेऽपि सुलभत्वादित्याशयः। ननु स्वप्नदृष्टस्य शुक्तिरजतादेश्च भाविबाधेन जाग्रदादिज्ञानेन बाध्यत्वस्य दृष्टत्वात् तद्दृष्टान्तेन प्रकृतेऽपि बाधाशङ्काऽस्त्वित्यत आह- किञ्चेति। विपरीतप्रमात्वस्यैव बाधकत्वप्रयोजकत्वमभिप्रेत्येदमुक्तमिति भावः।

 नन्वारोप्यसत्ताधिकसत्ताविषयत्वेनापेक्षिकप्रमाणत्वेन जाग्रदादिज्ञानस्य स्वप्नादिबाधकत्वं भविष्यतीति चेन्न। त्वन्मते प्रपञ्चस्याप्यारोप्यत्वेन तज्ज्ञानस्यारोप्याधिकसत्ताकविषयत्वाभावात्। सत्त्वेन व्यवहारमात्रं व्यावहारिकसत्त्वं, न तु वस्तुनिष्ठं सत्त्वमिति मतेऽस्यायोगाच्च। एतेन व्यावहारिकसद्विषयत्वं बाधकत्वे प्रयोजकम्। प्रपञ्चस्यारोप्यत्वेऽपि सप्रकाराबाध्यत्वेन व्यावहारिकसत्त्वाभ्युपगमात् तज्ज्ञानस्य बाधकत्वे उक्तप्रयोजकस्य सत्त्वादिति निरस्तम्। आरोप्यत्वाविशेषे रूप्यसत्ता प्रातिभासिकी, जगत्सत्ता व्यावहारिकीत्यस्य वक्तुमशक्यत्वात्। अस्य कल्पनस्याद्यप्यसिद्धेश्च। किं चोभयपक्षेऽपि भ्रमोत्तरविशेषदर्शनजन्यं भ्रमरूपं ज्ञानं बाधकं न स्यात्। उक्तप्रयोजकद्वयस्य तत्राभावात्। नचोत्तरस्य बाधकत्वमेव नेति वाच्यम्। पूर्वज्ञाने स्वकार्याक्षमत्वरूप भ्रमत्वज्ञापकस्याबाधकत्वायोगात्। अपि च ब्रह्मज्ञानं ब्रह्मज्ञानस्य बाधकं न स्यात्। उक्तप्रयोजकद्वयाभावात्। अथैवमन्यूनसत्ताकविषयत्वेन जगज्ज्ञानस्य बाधकत्वम्। भ्रमज्ञानं च न्यूनसत्ताकविषयकमेवेत्यवेहीति चेन्न। अत्राप्यन्योन्याश्रयतादवस्थ्यात्। भ्रमज्ञानस्यापि स्वापेक्षया न्यूनसत्ताकविषयसत्वेन स्वबाधकत्वापात्ताच्च। अन्यथा ब्रह्मज्ञानं स्वबाधकं न स्यादिति। तस्मान्मानत्वेन निश्चित्वमेव बाधकत्वे तन्त्रम्। नच जगत्प्रत्यक्षे ते तदस्ति। प्रत्युताप्रामाण्यनिश्चय एवास्ति इति त्वया स्वीकारात्। तथाच कथं दृष्टान्तसिद्धिरिति त्वमेव साधूक्तं कथं दृष्टान्तसिद्धिरिति साधूक्तं कथं तद्दृष्टान्तेनान्यत्र तच्छङ्केति।

 प्रमाणत्वेन निश्चितत्वं बाधकत्वे प्रयोजकं, न त्वन्यदित्यत्र भट्टवार्तिकसम्मतिमाह- प्रतियोगिनीति। जाग्रज्ज्ञाने प्रतियोगिनि विरोधिनि दृष्टे सति प्रमाणत्वेन निश्चिते सति स्वप्नादिबुद्धिरस्माकं मृषा भवेत्। तव तु जाग्रज्ज्ञानप्रामाण्याभावात् जाग्रत्स्वप्नादिभेदः किङ्कृत इति कारिकार्थः।

 बाधकज्ञानं न ब्रह्मज्ञानातिरिक्तं त्वयाङ्गीकर्तुं शक्यते। अपसिद्धान्तात्। नापि ब्रह्मज्ञानं बाधकसत्वादित्याह -अपि चेति। विशेषविषयैव। अधिष्ठानगतासाधारणधर्मविषयैवेति यावत्। भ्रमकालीनेत्यपरोक्षबुद्धिविशेषणम् अपरोक्षबुद्धेर्भ्रमरूपत्वदर्शनाय। नन्वधिष्ठानतत्त्वज्ञानत्वेनैव भ्रमनिवर्तकत्वात् विश्वनिवर्तकब्रह्मज्ञानस्य तथात्वात् भ्रमाविषयविशेषविषयत्वस्याभावेऽपि निवर्तकत्वं स्यादिति चेन्न। अधिष्ठानत्वज्ञानं किम् अधिष्ठानस्वरूपज्ञानं वा विवक्षितम्, अथाधिष्ठानस्वरूपमात्रज्ञानम्, उताधिष्ठानगतसाधारणधर्मज्ञानं, तद्गतासाधारणधर्मज्ञानं वा, पराभिप्रेताधिष्ठाननिष्प्रकारकज्ञानं वा ? नाद्यः। भ्रमस्यापि अधिष्ठानस्वरूपज्ञानत्वेन स्वनिवर्तकतापत्तेः। अन्यथा ब्रह्मज्ञानस्यापि तन्न स्यात्। स्वरूपविषत्वाविशेषात्। न द्वितीयः। तद्धि अधिष्ठानेतराविषयकत्वे सति अधिष्ठान स्वरूपविषयत्वम्। एवं च शुक्तिरियमिति ज्ञानस्य नेदं रजतमिति ज्ञानस्य च निवर्तकत्वं न स्यात्। आद्यस्याधिष्ठानेतर शुक्तित्वविषयत्वस्य, द्वितीयस्य रजताभावविषयत्वस्य सत्त्वेन स्वरूपमात्रविषयत्वाभावात्। शब्देन तादृशज्ञानासिद्धेर्वक्ष्यमाणत्वाच्च। न तृतीयः। इदं प्रमेयमिति ज्ञानस्यापि निवर्तकत्वापत्तेः। नचतुर्थः। स असाधारणधर्मः किं भ्रमे भासते, न वा ? आद्ये तस्यापि निवर्तकतापत्तेः। द्वितीये घट्टकुटीप्रभातवृत्तान्तः। यतो भ्रमाविषयासाधारणधर्मविषयस्यैव ज्ञानस्य बाधकत्वाभ्युपगमः। ब्रह्मज्ञानस्यातादृशत्वात्। न पञ्चमः। नेदं रजतमिति ज्ञानस्य निवर्तकत्वानापत्तेः। तस्य निष्प्रकारकत्वाभावात्। एतेनाधिष्ठाननिश्चयत्वेन निवर्तकत्वम्। भ्रमश्च न तथेति न तस्य स्वनिवर्तकत्वम्। ब्रह्मज्ञानं च तथेति भवति तत् स्वनिवर्तकमिति निरस्तम्। उक्तविकल्पासहत्वात्। किं च निश्चयत्वं न तावज्जातिः। संशयधर्म्यंशे तदभावापत्तेः। जातेरव्याप्यवृत्तित्वाभावात्। नाप्युपाधिः। तदनिर्वचनात्। नच संशयभिन्नज्ञानत्वं तदिति वाच्यम्। संशयधर्म्यंशे निश्चयत्वानापत्तेः। अन्योन्याभावस्य व्याप्यवृत्तित्वात्। नच यज्ज्ञानं यद्भ्रमादिनिवृत्त्यनुकूलरूपविशेषविषयं तत् तन्निवर्तकम्। भ्रमश्च न तथेति वाच्यम्। भ्रमनिवर्तकता केन रूपेणेति प्रश्ने भ्रमनिवर्तकरूपविशेषविषयत्वेनेत्यस्यानुत्तरत्वात्। आत्माश्रयाच्च। तस्माद् भ्रमाविषयासाधारणधर्मविषयत्वेनैव बाधकत्वम्। ब्रह्मज्ञानं चातादृशमिति कथं तस्य बाधकत्वम् ? किं च नेदं निवर्तकतावच्छेदकमुक्तम्। किन्तु बाधकत्वव्यापकम्। नच नेदं व्यापकं, बाधकत्वस्याप्रयोजकत्वादिति वाच्यम्। एतदभावबाधकत्वव्यतिरेकयोर्निरूपाधिक सहचाररूपतर्कस्य विपक्षे बाधकत्वात्। तथाच ब्रह्मज्ञाने व्यापकाभावाद् व्याप्यस्य बाधकत्वस्यापि निवृत्तिः। नचैवं नेदं रजतमित्यादिज्ञानेऽपि भ्रमाविषयासाधारणधर्मविषयत्वाभावेन व्यापकाभावात् बाधकत्वाभावः स्यादिति वाच्यम्। तस्य नेदं रजतं किन्तु शुक्तिरित्येवंरूपत्वात्। रजताभावस्य भ्रमाविषयविशेषत्वाच्चेति अलमतिपल्लवेन।

 किञ्चेति। अत्रापि सप्रकारकत्वं निवर्तकत्वव्यापकम्। व्यापकनिवृत्तौ व्याप्यनिवृत्तिरावश्यकीति वेदान्त जन्यब्रह्मज्ञानस्य सप्रकारकत्वाभावात् निवर्तकत्वं न स्यादित्यत्र तात्पर्यम्। तेन सप्रकारत्वं न निवर्तकतावच्छेदकम्। प्रमेयमित्यादि ज्ञानस्यापि निवर्तकतापत्तेरित्यादिदूषणमलग्नकं वेदितव्यम्। अस्तु वा सप्रकारकत्वेन निवर्तकता। नचातिप्रसङ्गः।निवर्त्यभ्रमादिविषयीकृतासाधारणप्रकारविरुद्धप्रकारकनिश्चयत्वेन निवर्तकत्वात्। निश्चयत्वं च संशयभिन्नज्ञानत्वम्। संशयेऽपि धर्म्यंशे तद्भिन्नत्वसम्भवात्। अन्योन्याभावस्याव्याप्यवृत्तित्वाभ्युपगमात्। नच निवर्तकतायां सप्रकारत्वप्रवेशे गौरवम्। तदभावेऽपि व्यावृत्ताकारत्वेन निवर्तकत्वसम्भवात् इति वाच्यम्। सप्रकारकत्वाभावे व्यावृत्ताकारत्वस्यैवासम्भवात्। तथाहि व्यावृत्ताकारता द्वेधा भवति, विशेषणाद् उपलक्षणाद्वा। तत्राद्ये दण्डीत्यादौ सप्रकारकत्वेनैव व्यावृत्ताकारता दृष्टेति सप्रकारत्वप्रवेश आवश्यकः। द्वितीयेऽपि काकवद् देवदत्तगृहमित्यादौ धर्मान्तरोपलक्षणेन व्यावृत्ताकारता दृष्टेति उपलक्षणत्वपक्षे तत्प्रवेशस्यावश्यकत्वात्। स्वरूपमात्रोपलक्षणस्य च व्यर्थत्वात्। स्वरूपस्य नित्यसिद्धत्वात्। व्यावृत्त्यर्थं तदिति चेत्, विशेषासमर्पणे उपलक्ष्ये व्यावृत्त्यसिद्धेः। स्वरूपमात्रोपलक्षणत्वेनाभिमतेऽप्याकाशत्वादौ आकाशपदादिना तत्प्रकारकबुध्यनुभवाच्च। नचाकाशपदादिना निर्विकल्पकधीः सम्भवति। शब्दस्य निर्विकल्पकधीजनकत्वाभावस्योपपादयिष्यमाणत्वात्। तस्याप्युपलक्षणस्य विशेषणस्य वा व्यावृत्ताकारत्वप्रयोजकत्वे तयोः सप्रकारकधीजनकत्वस्यैव सर्वत्र दृष्टत्वात् सप्रकारकत्वस्य निवर्तकबुद्धौ अवश्यम्भावाद् युक्तमुक्तं सप्रकारिकैव धीर्निवर्तिकेति।

 किञ्च बाधिका धीः किं शब्दजन्या, उत शब्दान्यजन्या ? आद्येऽपि सप्रकारिका निष्प्रकारिका वा ? नाद्य इत्याह- किञ्च न तावदिति। वेदान्तानां प्रकारविशिष्टज्ञानजनकत्वे विशिष्टस्य मिथ्यात्वात् तत्त्वावेदकत्वलक्षणं प्रामाण्यं न स्यात्। बाध्यसमानयोगक्षेमत्वेन बाधकत्वं च न स्यात्। आरोप्यसत्ताधिकत्ताकविषयत्वस्यैव बाधकत्वे तन्त्रत्वादिति त्वयैवोक्तत्वादिति भावः। द्वितीयं प्रत्याह - नापीति। शब्दो हि शक्त्या लक्षणया वाऽर्थं बोधयेत्। तत्र शक्त्या बोधकत्वस्य शक्यतावच्छेदकप्रकारकत्वनियमात्। लक्षणया तत्त्वस्य लक्ष्यतावच्छेदकप्रकारकत्वनियमात्। एतदुभयविलक्षणबोधजनकत्वस्य शब्दे कुत्राप्यदृष्टत्वेन निष्प्रकारकबोधजनकत्वं शब्दस्य न सम्भवतीति वक्ष्यत इति भावः। न द्वितीय इत्याह- नच त्वन्मत इति। ब्रह्मण औपनिषदत्वेन शब्दात्थप्रमाणाविषयत्वात्। विषयत्वे वा सप्रकारकत्वनिष्प्रकाकत्वविकल्पासहत्वादिति भावः। नच शब्दस्य निष्प्रकारकबोधजनकत्वमग्रे उपपदयिष्यत इति वाच्यम्। तस्य तत्रैव निराकरिष्यमाणत्वात्। किं च बाधिकेति। तथाच भ्रमादिबाधेऽदृष्टकल्पनापत्त्या विश्वबाधिकाया ब्रह्मधियो बाधकत्वं न सम्भवतीति भावः। ननु नेयमदृष्टचरी कल्पना। स्वप्नजाग्रद्दशयोः भ्रमादिबाधस्य दृष्टत्वात्। तथाहि- स्वप्ने द्रष्टारं दुष्टकरणवन्तं कल्पयित्वा तस्य भ्रमं च कल्पयति। तत्र जाग्रज्ज्ञानेन सर्वेषां निवृत्तिदर्शनात्। तथा जाग्रद्दशायामपि मनुष्यप्रतिकृतौ चैतन्यं कल्पयित्वा तत्समीपवर्तिन्‌यनादर्श एवादर्शत्वं कल्पयित्वा स्वप्रतिबिम्बमयं पश्यतीति कल्पयति। तदा नायं चेतनो न वायमादर्श इति प्रमया सर्वनिवृत्तेर्दर्शनाच्चेति चेन्मैवं मंस्थाः। न हि यथा दृष्टान्ते द्रष्टा बाध्येत। किं च दृष्टान्ते न स्वरूपेण कल्पितः तथा प्रपञ्च द्रष्टा स्वरूपेण कल्पितसवन्मते। थेन तदृष्टान्तेनात्र द्रष्टा कल्पितद्रष्टृधीबाध्यत्वं द्रष्टुः। किन्तु कल्पकधीबाध्यत्वम्। प्रकृते च प्रपञ्चद्रष्टृजीवधीबाध्यत्वमेव द्रष्टुः स्वीक्रियते। न हि द्रष्टृधीबाध्यत्वं द्रष्टुर्दृष्टचरम्। तथाच कथं नादृष्टकल्पनेति। नच प्रकृते द्रष्टृकल्पकयोरभेद इति वाच्यम्। किं द्रष्टा स्वात्मानमेव द्रष्टृत्वेन कल्पयति, स्वातिरिक्तं वा ? नाद्यः। अदृष्टकल्पनापातात्। न ह्युदाहृतस्थले द्रष्ट्रैव द्रष्टा कल्पितः। न द्वितीयः। कल्पकदृष्ट्या कल्पितबाधे दृष्टेऽपि नाकल्पितकल्पकबाधो दृष्ट इत्यदृष्टकल्पनैवेति युक्तमुक्तं न भ्रमादिबाधो युक्त इति।

 ननु दृष्टान्ते बाधकधियो द्रष्ट्राद्यबाधकत्वे न बाधधीत्वं प्रयोजकम्। किन्तु द्रष्ट्रादि भ्रमाधिष्ठानतत्वसाक्षात्कारत्वाभावः। एवं च नेदं रजतं किन्तु शुक्तिरेवेति बाधकस्य द्रष्ट्रादिभ्रमाधिष्ठानतत्व साक्षात्कारत्वात् द्रष्ट्राद्यनिवर्तकत्वेऽपि ब्रह्मज्ञानस्य द्रष्ट्रादिभ्रमाधिष्ठानतत्वसाक्षात्कारत्वात् द्रष्ट्रादिबाधकत्वं भविष्यतीति चेन्मैवम्। बाधधीत्वेन द्रष्ट्रादिभ्रमाधिष्ठानतत्वसाक्षात्कारत्वाभावस्यापि साधनात्। नचाप्रयोजकत्वम्। यत्र बाधधीत्वं तत्र द्रष्ट्रादिभ्रमाधिष्ठानतत्वसाक्षात्कारत्वाभाव इति निरुपाधिकसहचारभङ्गरूपविपक्षबाधकं सम्भवेनाप्रयोजकत्वायोगात्। नचाब्रह्मधीत्वमुपाधिः। तस्य पक्षेतरत्वे नानुपाधित्वात्। सर्वेषामपि ज्ञानानां सद्रूपब्रह्मानुविद्धत्वेन ब्रह्मधीत्वव्यतिरेकासिद्धेश्च। किञ्च सर्वेषामपि भ्रमाणां साक्षात् परम्परया वा ब्रह्माधिष्ठानकत्वात् सद्रूप ब्रह्मणश्चैकत्वात् नेदं रजतमिति ज्ञान रजताभावयो रूभयोरपि ब्रह्मणि कल्पितत्वेन सद्रूपब्रह्मानुवेधस्यावश्यकत्वात् कथं द्रष्ट्रादिभ्रमाधिष्ठानतत्वसाक्षात्कारत्वाभावः ? न हि द्रष्ट्रादीनां सद्रूपादन्यदधिष्ठानम्। नच निष्प्रकारकाधिष्ठानसाक्षात्कारत्वं द्रष्ट्रादिबाधकत्वे तन्त्रम्। नेदं रजतमिति तु न तथेति न तेन द्रष्ट्रादिनिवृत्तिरिति वाच्यम्। तादृशज्ञानस्यालीकसमस्य क्वपि बाधत्वादर्शनेनादृष्टकल्पनापातात्। अन्यथा शून्यविषयकज्ञानत्वं द्रष्ट्रादिबाधकत्वे तन्त्रमिति ब्रह्मज्ञानस्य तादृशस्यापि बाधकत्वं न स्यादित्यलं मृतमारणेनेति। तस्मात् बाधत्वव्यापकाभावात् ब्रह्मज्ञान स्याबाधकत्वेन नाक्षजे तदादाय बाधशङ्का युक्तेत्यलम्।

 इदानीं बाध्यत्वव्यापकाभावात् प्रत्यक्षमबाध्यमेवेत्याह- किञ्च दोपजन्यमिति। अतो न बाधशङ्का युक्तेति भावः। ननु दोषजन्यज्ञानप्रतिफलितस्यैव साक्षिपदार्थत्वात् कथं साक्षिज्ञानस्य दोषाजन्यत्वमिति चेन्न। तथात्वे साक्षिज्ञानेऽपि बाधापत्तेः, यथा रजतज्ञाने। तदभावे च दोषाजन्यत्वनिश्चयात्। किञ्च तत्प्रतिफीलतस्य साक्षिपदार्थत्वे सुषुप्त्यवस्थायां दोषजन्यवृत्त्यभावेन तत्प्रतिबिम्बितसाक्ष्यभावेऽज्ञानभावाभावेन एतावन्तं कालं न किञ्चिदवेदिषमिति परामर्शानुपपत्तेः। नच तत्र केवलचैतन्यस्यैव साक्षित्वमिति वाच्यम्। सर्वत्र तथैव साक्षित्वोपपत्तौ तत्प्रतिबिम्बितत्वांशवैयर्थ्यात्। अन्यथा साक्षिणोऽप्रमात्वनियमेन तेनाद्वैतज्ञानप्रामाण्यासिद्ध्या अन्यस्य तत्प्रामाण्यग्राहकस्याभावेनाद्वैतमप्रामाणिकमेव स्यादिति साधु समर्थितमद्वैतमतम्। तस्मात् साक्षिणश्चैतन्यमात्ररूपत्वेन दोषजन्यत्वाभावात् न बाध्यत्वमिति स्थितम्।

 अद्वैतज्ञाने त्विति। नन्वद्वैततात्पर्यग्रहस्य प्रत्यक्षाद्यविरोधेन प्रमारूपत्वात् दोषाजन्यत्वात् न तज्जन्यमद्वैतज्ञानं बाध्यमिति चेन्न। अद्वैततात्पर्यग्राहकाभावादेव तद्ग्रहाभावेन प्रमात्वादेर्दूरोत्सारितत्वात्। तात्पर्यग्राहकसत्वे वा प्रत्यक्षादिविरोधेन तत्प्रमात्वासिद्धेश्च। तात्पर्यस्य ब्रह्मातिरिक्तस्य मिथ्यात्वेनच तद्ग्रहस्य प्रमात्वासिद्धेः। किञ्च तात्पर्यग्रहः किं श्रुत्या, लिङ्गादिना वा ? नाद्यः। अनवस्थापातात्। न द्वितीयः। वेदान्तातिरिक्तस्य तत्त्वावेदकत्वाभावात्। व्यावहारिकप्रमाणजन्यज्ञानस्य च दोषजन्यत्वनियमात्। अन्यथा प्रपञ्चज्ञानस्यापि व्यावहारिकप्रमाणजन्यत्वेन दोषजन्यत्वाभावेन प्रमात्वापत्त्या तेनापि पारमार्थिकसिद्द्यापत्तिरिति प्रतिकूलमेवाचरितं देवानां प्रियेण। नच तात्पर्यभ्रमस्य च विषयबाधप्रयोजकत्वम्। तात्पर्यभ्रमे विद्यमानेऽपि सैन्धवमानयेत्यादौ विषयबाधाभावादिति वाच्यम्। अभिप्रेतार्थविषयबाधस्य तत्रापि सत्त्वात्। सैन्धवोऽस्तीत्यादौ तात्पर्यभ्रमस्य विषयबाधप्रयोजकत्वदर्शनाच्च। क्वचिदबाधस्य यादृच्छिकवत् समाधेयत्वात्।

 किञ्च बाधकेति। ननु द्वैतश्रुतेरद्वैतश्रुतिसाम्यमेव नास्ति। तथाहि- अद्वैतश्रुतिः फलवती, द्वैतश्रुतिर्निष्फलेत्येकं वैषम्यम्। अद्वैतश्रुतिरपूर्वार्थत्वादननुवादिनी। द्वैतश्रुतिस्तु प्रत्यक्षादिसिद्धद्वैतानुवादि नीत्यपरम्। तथाच द्वैतश्रुतेः कथमद्वैतश्रुतिसाम्यमिति चेन्मैवम्। तत्र न तावदाद्यं वैषम्यम्। विद्याऽत्मनि भिदाबोधः, भेददृष्ट्याभिमानेनेति स्मृत्या द्वैतश्रुतेरपि सफलत्वात्। न द्वितीयम्। अद्वैतश्रुतेरपि मिथ्यात्वानुमितिसिद्धद्वितीयाभावानुवादकत्वात्। नचानुमित्यनवतारदशायां श्रुतिप्रवृत्तिसम्भवेन नानुवादवात्व मद्वैतश्रुतेरिति वाच्यम् प्रत्यक्षानवतारदशायां द्वैतश्रुतेरपि प्रवृत्तिसम्भवेन नानुवादकत्वमिति तुल्यम्। अनुवादकत्वाभावस्य द्वैतश्रुतेरग्रे विस्तरशो मूल एव प्रतिपादनाच्च। श्रुतिसिद्धसर्वस्य प्रत्यक्षागोचरत्वाच्च। श्रुतिप्रतिपादितैकदेशस्य प्रत्यक्षसिद्धत्वेनानुवादकत्वे अद्वैतश्रुतिप्रतिपाद्यजीवब्रह्मैक्यैकदेशजीवस्य प्रत्यक्षसिद्धत्वा दनुवादकत्वापत्तिरित्यलमतिपल्लवेनेति।

 किञ्च बाधकधीबोध्यमिति। ननु शुक्तिरित्येव बाधबुद्धिः। नेदं रजतमिति तु तस्याः फलम्। तथाच कथं भेदस्य बाधकधीबोध्यत्वमिति चेत्, शृणु। न हि नेदं रजतमिति ज्ञानमनुमितिरूपम्। येन तत् फलं स्यात्। किन्तु प्रत्यक्षेण रजतस्मृतिमतो \`नेदं रजतं, किन्तु शुक्तिः' इत्येकस्यैव ज्ञानस्योदयात्। अन्यथा भूतले घटो नास्तीत्यपि फलं स्यात्। ततश्च तत्पूर्वमपि किञ्चिज्ज्ञानं कारणत्वेन स्वीकर्तव्यं स्यात्। किञ्च त्वन्मते नेदं रजतमित्यस्यैव बाधकत्वं वक्तव्यम्। तस्याद्वैतश्रुत्यविरुद्धत्वेन प्रमात्वनिश्चयात्। न त शुक्तिरिति ज्ञानस्य। तस्याद्वैतश्रुतिविरुद्धत्वेनाप्रमात्वेन निश्चितत्वात्। किञ्च बाधस्यान्यथाज्ञानोल्लोठनपूर्वकसम्यग्ज्ञानरूपत्वेनैतादृशाकारत्वस्यावश्यकत्वात्। अपि च बाधस्य विशेषदर्शन जन्यत्वेनावधारणात्मकत्वात् अवधारणस्य चेतरव्यवच्छेदविषयत्वेन भेदविषयत्वमावश्यकम्। अन्यथा पूर्वज्ञाने जागरूके उत्तरज्ञानोत्पत्तिरेव न स्यात्। नच व्यावृत्ताकारत्वेनैव बाधकत्वसम्भवात् न भेदस्य बाधकधीबोध्यत्वमिति वाच्यम्। भेदविषयत्वाभावे व्यावृत्ताकारत्वस्यैवानुपपत्तेः। नच कारणविशेषजन्यत्वेनैव व्यावृत्ताकारत्वमिति वाच्यम्। अयं प्रमेयवानिति ज्ञानयोः शब्दानुमानजन्ययोर्व्यावृत्ताकारत्वाननुभवात्। तस्मात् भेदविषयत्वेनैव व्यावृत्ताकारताऽपि। नचासाधारणधर्मविषयत्वेन तदिति वाच्यम्। तस्यापि भेदविषयत्वं विनाऽयोगात्। ब्रह्मज्ञाने तदभावाच्च। तस्माद् ब्रह्मज्ञानस्य बाधकत्वासम्भवात् अन्यस्य चानङ्गीकारात् प्रत्यक्षे बाध्यत्वव्यापकनिवृत्त्या व्याप्यस्य बाध्यत्वस्यापि निवृत्त्या भाविबाधशङ्का न युक्तेत्युपसंहरति- तस्मादिति।

 किञ्च कथमियं शङ्का ? जगत्प्रत्यक्षमबाधितबाधकबाध्यं भविष्यति न वेति वा, बाधितबाधकबाध्यं न वेति वा ? नाद्य इत्याह- कथं चेति। अबाधितबाधकबाध्यत्वरूपकोटेरप्रसिद्धत्वेन तादृशसंशयायोगादित्यर्थः। नच रूप्यादिबाधे तादृशकोटिप्रसिद्धिरस्ति। तत्र शङ्काभावादिति वाच्यम्। अद्वैतप्रमाणविरोधाविशेषे जगत्प्रत्यक्षे तच्छङ्का, न रूप्यादिबाधे तच्छङ्केत्यर्धजरतीयायोगात्। नच रूप्यादिबाधस्याद्वैतश्रुतिविरोध एव नास्तीति वाच्यम्। इयं शुक्तिरित्यस्यैव त्वया बाधत्वाभ्युपगमात् तस्य च जगत्प्रत्यक्षतुल्यत्वात् अद्वैतश्रुतिविरुद्धत्वम्। न द्वितीय इत्याह- बाधितबाधेति। किञ्च यथा जगत्प्रत्यक्षस्य शङ्काकलङ्कितत्वेन तेन न स्वार्थनिश्चयः तथा भाविबाधेऽपि शङ्कापातेन तेनापि स्वार्थनिश्चयानुपपत्तिरित्याह - भाविबाधेऽपीति। ननु न मया सर्वत्र शङ्कोच्यते। येन स्वव्याघातः। किन्तु समबलप्रमाणान्तरे उपस्थिते एव। तथाच कथं स्वव्याघात इति चेन्न। एवं हि जगत्प्रत्यक्षेऽपि शङ्का न स्यात्। समबलप्रमाणान्तरोपस्थितेरभावात्। श्रुतेश्च समबलत्वस्य त्वयानभ्युपगमात्। अभ्युपगमे वा प्रत्यक्षरूपसमबल प्रमाणान्तरोपस्थितिसद्भावेन श्रुतावपि सा स्यात्। एवमपि शङ्कायां भाविबाधेऽपि शङ्कासम्भवात्। जगत्प्रत्यक्षरूप समबलप्रमाणान्तरोपस्थितिसत्त्वात्‌त्। नच तस्य समबलत्वमेव नेति वाच्यम्। उक्तरीत्या प्रत्यक्षस्यैव प्राबल्यम्। प्राबल्यानिश्चये शङ्कानवकाशाच्च।

 किं चैवं वदता सर्वत्र शङ्केत्येवाङ्गीकृतम्। यथाकथञ्चित्‌ समबलप्रमाणान्तरोपस्थितेः सर्वत्र सम्भवात्। एवं च भट्टवार्तिकविरोध इत्याह- तदुक्तमिति। धीमात्र एव शङ्का त्वयाङ्गीकर्तव्येत्युपपादयितुमाशङ्क्य निषेधति - नचेत्यादिना। मुक्तस्वरूपानन्देति। नच स्वरूपानन्दसाक्षात्कारस्याद्वैतश्रुत्यविरुद्धत्वात् न तत्र शङ्केति वाच्यम्। मुक्तस्वरूपानन्दस्य ब्रह्मभिन्नताया उपपादयिष्यमाणत्वेन तस्याद्वैतश्रुतिविरुद्धत्वात्। वेदान्तजन्येति। नच वेदान्तजन्यज्ञानमात्रस्यैवापेक्षितत्वात् न तत्प्रामाण्यनिश्चयापेक्षा। अपेक्षणे वा प्रमाणान्तरेण तन्निश्चयो, न साक्षिणेति वाच्यम्। वेदान्तजन्यज्ञानस्य प्रामाण्यनिश्चयाभावे तत्त्वज्ञानत्वाभावेन तदर्थं श्रवणादौ प्रवृत्तिर्न स्यात्। तस्य तत्त्वज्ञानत्वाभावे मोक्षासम्भवाच्च। प्रमाणान्तरेण प्रामाण्यनिश्चयस्यानवस्थाभयेन दूषितत्वात्। स्वव्याघाताच्चेति। अशङ्कात्वशङ्कात्वे एकत्र व्याहते इत्यर्थः। नापि शब्दान्यजन्येति। साक्षिप्रत्यक्षं च जन्यमेव नेत्याशयः। जन्यसाक्षात्कारे हि शङ्का क्वचिद् बाधदर्शनात्। तथाच शब्दाभासेऽपि तद्दर्शनेनाद्वेतसाक्षात्कारे शब्दजन्येऽपि सा स्यादेवेत्याशयेनाह
-दशमस्त्वमसीति। एवमपि यदि जन्यसाक्षात्कारे एव शङ्केत्याग्रहः तदाऽऽह - विश्वेति। जन्यसाक्षात्कारे सर्वत्र शङ्केत्येवं वदन्तं प्रत्यतिप्रसङ्गमाह-अद्वैतश्रुत्यनुमानादीति। तात्विकीं व्यावहारिकेण,व्यावहारिकीं प्रातिभासिकेन वेत्यन्वयः। नच तत्त्वतो द्वैतेति। अत्र वास्तवद्वैतश्रुतित्वमप्रयोजकम्। किन्तु व्यवहारदशायामद्वैतश्रुतित्वेन गृहीतत्वम्। अन्यथाऽसम्भवापत्तेरिति ध्येयम्। तथैव दूषयति- वह्नित्वेन ज्ञातादिति। भेदश्रुतित्वेनेति। नन्वद्वैतवाक्ये भेदश्रुतित्वं प्रातिभासिकम्। गुञ्जापुञ्जेऽपि वह्नित्वं प्रातिभासिकमिति न तेन द्वैतादिसिद्धिः। अद्वैतश्रुतित्वं द्वैतवाक्ये व्यावहारिकमिति तेनाद्वैतसिद्धिरिति चेन्न। उभयोरपि प्रतिभासमात्रस्य त्वन्मते बाधस्य चाविशेषे द्वैविध्यकल्पानायोगात्। मिथ्यात्वसिध्युत्तरकालीनत्वाच्च। नन्वद्वैतश्रुतितत्प्रामाण्यादेर्न बाधशङ्का युक्ता। अन्यस्य तत्त्वावेदकस्य बाधकस्याभावादित्यत आह- नचाद्वैतेति। ननु व्यावहारिक सत्त्वविरोधिना तत्त्वावेदकेन बाधेऽप्रातिभासिकत्वं न स्यात्। तथाच तद्ग्राहकप्रमाणविरोध इत्यत आह- अप्रातिभासिकत्वधीस्त्विति। तात्त्विकत्ववदप्रातिभासिकत्वमपि प्रातिभासिकमिति भावः।


 उक्तमेवार्थमधिकविवक्षयाऽऽह -किं चापरीक्षित इति । अत एवाह- प्रमाणेति। उक्तमर्थमाचार्यवचसा द्रढयति- तदुक्तमिति। ननु श्रुतेरपौरुषेयत्वेन निर्दीषत्वनिश्चयात् तत्र न शङ्केति शङ्कते- श्रुतिरिति। त्वन्मत इति। तथाचापौरुषेयत्वेन तत्प्रयुक्तदोषाभावनिश्चय इति अनुपपन्नमिति भावः। नन्वेवमपि श्रुतेः प्रमाकरणत्वाङ्गीकारेण  दोषाभावनिश्चयः स्यादित्यत आह- तस्या इति। तथाच प्रमाकरणत्वेऽपि नाभिप्रेतसिद्धिरिति भावः। ननूपक्रमोपसंहाराद्यैकरूप्यनिश्चयेन प्रमात्वसिद्धिरद्वैतज्ञानस्येत्यत आह- उपक्रमोपसंहारादीति। किं च प्रत्यक्षे दोषाभावनिश्चयान्न तत्र बाधशङ्केत्याह- किञ्चेति। ननु क्लृप्तदोषाभावे निर्णीतेऽपि अन्यः कल्प्यत इत्यत आह- अन्यस्येति। तात्पर्यभ्रमादिरूपदोषस्य तत्रापि सम्भवादिति भावः। ननु दोषाभावनिश्चयो न प्रमात्वप्रयोजकः। स्वप्ने दूरादिदोषाभावनिश्चयेऽपि प्रमात्वाभावादित्याशङ्कते -स्वाप्नपप्रत्यक्षेऽपीति। तर्ह्यद्वैतज्ञानेऽपि भ्रान्त्याद्यभावनिश्चयस्य प्रमात्वप्रयोजकत्वं न स्यात्। स्वाप्ने शून्यमेव तत्वमिति वेदे भ्रान्त्याद्यभावनिश्चयेऽपि प्रमाणत्वादर्शनादित्याह- स्वाप्न इति। तथाच नैतद्दृष्टान्तेन प्रत्यक्षे दोषाभावनिश्चयस्य प्रमात्वाप्रयोजकत्वं शङ्क्यमिति भावः। स्वाप्नजाग्रद्वेदयोर्वैषम्यानुभवो यदि तर्हि स्वाप्नजाग्रत्प्रत्यक्षयोरपि स तुल्य इत्याह- स्वाप्नवैषम्येति। प्रत्यक्षे बाधं शङ्कमानः प्रष्टव्यः। किं साक्षिणि शङ्का, उत बाधप्रत्यक्षे ? नाद्य इत्याह-किं च न तावदिति। न द्वितीय इत्याह- नापीति। उभयत्रापि न शङ्केत्यत्राचार्यसम्मतिमाह- उक्तं हीति। आद्यं वचनं द्वितीये, द्वितीयमाद्य इति बोध्यम्।

 ननु परीक्षया न शङ्काविरहसाधनं युक्तम्। स्वाप्नप्रत्यक्षे परीक्षायामप्यप्रामाण्यदर्शनादिति शङ्कते - नन्विति। तर्हि तवापि परीक्षयाऽद्वैतश्रुतौ प्रामाण्यनिश्चयो न स्यात्। स्वप्नदृष्टे शून्यमेव तत्त्वमिति वेदेऽपि फलपर्यन्तपरीक्षासत्त्वेऽपि प्रामाण्यनिश्चयादर्शनादित्याह- स्वाप्नस्येति। यदि स्वाप्नजाग्रत्परीक्षयोर्वैषम्यानुभवात् तथा निश्चयः तदत्रापि तुल्यमित्याह- स्वाप्नवैषम्येति। अन्यथेति। स्वाप्नजाग्रत्परीक्षयोर्वैषम्यानुभवानङ्गीकार इत्यर्थः। उक्तमर्थं सङ्गृह्णाति- एवं चेति। प्रपञ्चस्य स्वाप्नप्रपञ्चात् विशेषस्यासिद्धौ प्रोच्यमानायाम् अद्वैतश्रुतेरपि प्रपञ्चन्तः पातित्वेन स्वाप्नाद्विशेषानापत्त्या प्रत्यक्षतुल्यतया पारमार्थिकाद्वैतसिद्धिर्न स्यात्। सिद्धौ। विशेषस्येति शेषः। ततश्च बाधाबाधरूपविशेषसिद्धौ अक्षजबाधशङ्का कुतः स्यादित्यर्थः। ननु न बाधरूपविशेषमङ्गीकुर्मः। किन्तु प्रत्यक्षत्व शब्दत्वकृतम्। अतः शङ्का स्यादेवेत्यत आह- न हीति। शब्दत्वप्रत्यक्षत्वकृतमेव वैषम्यं चेत् स्वाप्नश्रुतावपि शब्दत्वसत्त्वात् तज्जन्ये शून्यमेव तत्त्वमिति ज्ञाने प्रामाण्यनिश्चयः स्यात्। तस्माद् बाधाबाधकृत एव विशेषो वाच्य इत्याह- बाधाबाधेति। विशेषः। तात्विकत्वातात्विकत्वलक्षणः। उपसंहरति- तस्मादिति। बाधशङ्का नेत्यत्रैव भट्टसंम्मतिमप्याह -इह जन्मनीति। उपलभ्यते। बाध इति शेषः। एवमप्यङ्गीकारयितुरशास्त्रित्वमेव स्यादित्याह-परीक्षितेति। आत्मस्थायित्वप्रत्यभिज्ञाप्रत्यक्षादावप्यनाश्वसे त्वदीयसिद्धान्ते काऽपि व्यवस्था न सिद्ध्येदिति भावः। ननु श्रुत्यनुमानाभ्यां व्यवस्था सेत्स्यतीत्यत आह- न हि श्रुत इति। तत्रापि दृष्टान्तमात्रेण शङ्काप्रसङ्गादिति भावः। किं चैवमिति। यदि दर्शनमात्रेण बाधकाभावेऽपि प्रत्यक्षे शङ्का स्यात्, तदा न हिंस्यादित्यस्याग्नीषोमीये व्यभिचारदर्शनेन सर्वत्रापि तच्छङ्कायामेतस्योत्सर्गत्वेन मानत्वं न स्यादित्यर्थः। उत्सर्गत्वेन मानत्वे सिद्धान्तसम्मतिमाह- उक्तं हीति। यत् यस्मिन् विषये उत्सर्गतः प्राप्तं सामान्यतः प्रवृत्तं तस्मिन् विषयेऽपवादविवर्जितं अन्यत्रापवादेन बाधकेन व्यभिचारि तत् अपवादरहिते मानमेव भविष्यतीत्यर्थः।  
   
 भाविबाधाभावोपपादनमुपसंहरति-तस्मादिति। निर्मूलशङ्कायाश्चेति। नचागमादिमूलशङ्काया एव करणान्न निर्मूलत्वमिति वाच्यम्। आगमादेः प्रत्यक्षबाधकत्वा भावस्योपपादितत्वेन तन्मूलशङ्काया असम्भवात्। प्रबलस्यान्यस्याभावात्। सुस्थमिति। तात्विकमिति शेषः। सर्वथा बाधाभावस्य तात्विकत्वेनैव व्याप्तत्वात्। अन्यथाऽद्वैतज्ञानस्यापि तन्न स्यादिति। मूलहान्यापत्तेरिति । इदं रूप्यमित्यस्याप्रामाण्यं विमतं मिथ्येत्यनुमाने रूप्यस्य दृष्टान्तीकरणादावश्यकम्। तच्च विना नेदं रजतमिति प्रत्यक्षप्रामाण्यमसम्भवि। अन्यथा मिथ्यात्वानुमितिरूपमूलहान्यापत्तिरित्यर्थः। ननु नेदं रजतमिति ज्ञानस्याद्वैतश्रुत्यनुगुणत्वेनाप्रामाण्य शङ्कानास्कन्दितत्वेन प्रामाण्यात् तद्विरोधेनेदं रजतमिति ज्ञानं भ्रम इति कथं मूलहानिः ? उत एव नेदं रजतमित्यस्य सन् घट इत्यनेन समानयोगक्षेमताऽपि न। अद्वैतश्रुत्यानुगण्यानानुगुण्याभ्यां विशेषोपपत्तेरिति चेन्मैवम्। नेदं रजतमिति ज्ञानस्य प्रामाण्ये भेदस्य तद्बोध्यत्वेन पारमार्थिकत्वापत्तेः। त्वया च शुक्तिरित्यस्यैव बाधकत्वाभ्युपगमेन तत्प्रामाण्याभ्युपगमेऽद्वैतश्रुतिविरोधस्यावश्यकत्वात्। पूर्वोत्तरव्याहतभाषित्वाच्च। किञ्च नेदं रजतमिति ज्ञानस्य कथमद्वैतश्रुत्यनुगुणत्वम् ? तेन रजताभावस्य द्वितीयस्यावगाहनात्। भावाद्वैतमेव मयाङ्गीक्रियत इति तु न। तस्य निरस्तत्वात्। अत एव सन् घट इत्यादिप्रत्यक्षसमानयोगक्षेमताऽपि । नचानन्दस्य ब्रह्मस्वरूपत्वेनाद्वैतश्रुत्यनुगुणत्वेन तदनुभवस्य प्रामाण्यमिति वाच्यम्। एवं हि सर्वेषां सर्वज्ञत्वादिगुणानां ब्रह्मस्वरूपत्वापत्त्या सगुणब्रह्मप्रतिपादकानां वेदान्तानां तत्वावेदकत्वलक्षणं प्रामाण्यं स्यात्। तथात्वे त्वपसिद्धान्तापातात्। यदि च सार्वज्ञादीनां सोपाधिकत्वान्न ब्रह्मस्वरुपत्वं तदा कथञ्चिदानन्दस्यापि सोपाधिकत्वस्य वक्तुं शक्यत्वात्। तत्रोपाधिः तटस्थ इति चेत् समं सर्वज्ञत्वादावपि इति। किं चाद्वैतश्रुत्यनुगुणत्वे कथं प्रामाण्यम् ? अद्वैतश्रुतेरेव प्रत्यक्षविरोधेन त्वदभिप्रेतेऽर्थे प्रामाण्याभावस्योपपादितत्वात्। किञ्च श्रुतिस्मृतिभ्यां श्रुत्यादितुल्यत्वेन प्रत्यक्षप्रामाण्यस्योक्तत्वाच्च तत्प्रामाण्यं स्वीकार्यमित्याह- किं चेति। नच तत्र प्रत्यक्षे व्यावहारिकं प्रामाण्यं श्रुतेरर्थ इति वाच्यम्। बाधकाभावेन सकृत् श्रुतस्यार्थद्वैविध्यकल्पनायोगात्। तस्माद् भाविबाधकाभावस्य निर्णीतत्वान्न प्रत्यक्षाप्रामाण्यमिति॥ इति प्रत्यक्षस्य भाविबाधकशङ्काभङ्गः॥   
     
\</1-1-27\>

\<1-1-28\> %28.अथ प्रत्यक्षस्य पारमार्थिकसत्त्वग्राहित्वविवरणम्%

 नन्वस्तु प्रत्यक्षस्य प्रामाण्यम्। तथापि तस्य कालत्रयाबाध्यत्वग्रहाक्षमत्वात् आत्यन्तिकाबाध्यत्वं न तद्विषय इति द्वितीयं पक्षमाशङ्क्य निषेधति- नापीति। आत्यन्तिकाबाध्यत्वं न प्रत्यक्षविषय इति वदन् प्रष्टव्यः, किमिदमात्यन्तिकाबाध्यत्वम् ? त्रिकाले सत्त्वम्, किं वा त्रिकाले यदसत्त्वं तदभावो वा ? नाद्य इत्याह- तद्धीति। द्वितीयं स्वीकृत्याह-किन्त्विति। ननु कदाचित् सत्त्वे गृहीते कथं कालत्रयासत्त्वाभावग्रहः ? न हि कदाचित् सत्त्वमेव कालत्रयासत्त्वाभावः। तथा सत्याकाशादेः कालत्रयासत्त्वाभावाधिकरणत्वं न स्यात्। कदाचिन्मात्रसत्त्वाभावादिति गृहीत एवेत्युक्तिरनुपपन्नेति चेन्न। भावानवबोधात्। कदाचित्सत्त्वे गृहीते कालत्रयासत्त्वाभावो गृहीत एवेत्युक्तेरयमर्थः - कालत्रयासत्त्वाभावग्रहस्य यत् कार्यं मिथ्यात्वानुमितिप्रतिबन्धरुपं तत् कदाचित्‌सत्त्वग्रहोऽपि शक्नोति कर्तुमिति। न हि मिथ्यात्वमपि यदा कदाचिदसत्त्वम्। किं नाम, त्रिकालेऽसत्त्वम्। तथाच यत्कालावच्छेदेन सत्त्वं गृहीतं तत्कालावच्छेदेन तदभावग्रहणमनुमानेन विरुद्धम् इति साधूक्तं गृहीत एवेति। अत एवाह-मिथ्यात्वाभावसिद्धिरिति। कदाचित्सत्त्वस्य मिथ्यात्वाभावव्याप्तत्वादिति भावः। तदेतत्स्ववचनस्याभिप्रायमाविष्करोति - स्वकाल इति। वर्त मानमात्रास्तित्वग्राहकः साक्षात्कारो मिथ्यात्वानुमितिं प्रतिबध्नन् अत्यबाध्यतां कालत्रयासत्त्वाभावं गृह्णाति। अनुमानविधयेति शेषः। तथाच प्रत्यक्षस्य साक्षात् कालत्रयासत्त्वाभावग्राहकत्वाभावेऽपि कदाचित् सत्त्वमात्रग्राहकत्वात् बाधकत्वोपपत्तिरिति भावः। ननु सत्त्व साक्षात्कारस्यविषयात्थबाध्यत्वसा धकत्वे रजतास्थित्वसाक्षात्कारस्यपि तथात्वं स्यादविशेषता नचावधृतप्रामाण्यस्य तथात्वम्। तस्य वेदेऽप्यभावेन तद्विषयस्याबाध्यत्वं न स्यात्। किन्तु तदन्यत् शब्दत्वादिकमेव तद्विषयाबाध्यत्वे प्रयोजकं वक्तव्यम्। प्रत्यक्षे च तदभावान्न तस्याबाध्यत्वसाधकत्वमपीत्यत आह-वेदेऽपीति। तथाच वेदे प्रयोजकान्तरासम्भवेन ज्ञानप्रामाण्यमेव स्वीकर्तव्यम्। तस्य चोक्तप्रत्यक्षे सत्त्वात्‌ तस्य विषयाबाध्यत्वसाधकत्वं युक्तम्। रजतास्तिसाक्षात्कारस्य च तथात्वाभावान्न तथात्वमिति भावः। प्रयोजकान्तराभावमेवोपपादयति- न तु शब्दत्वं वेत्यादिना। शब्दत्वस्य प्रामाण्यप्रयोजकत्वस्य "न हि प्रत्यक्ष शब्दत्वकृतं वैषम्यमीक्ष्यते" इत्यत्र शून्यमेव तत्वमिति शब्देऽपि तस्य सत्त्वेन तस्यापि प्रामाण्यापत्त्या दूषितत्वात् स्फुटतरदूषणेन परानभिप्रेतत्वाद्वा एतद्दूषणविषयत्वेऽपि उत्तरप्रकारत्रयमेव दूषयति- उक्तप्रकारत्रययुक्तेति। यद्वा अस्मत्प्रत्यक्षस्येवाद्वैतज्ञानस्यापि भाविबाधाभावग्रहाक्षमत्वेन तस्य प्रामाण्यप्रयोजकत्वस्य परानभिप्रेतत्वात् बहिरेव दूषयित्वा आद्यप्रकारत्रयमेव दूषयति- उक्तप्रकारेति।

 ननु तथापि न प्रत्यक्षज्ञानस्य विषयात्यबाध्यत्वसाधकत्वम्। तत्र प्रामाण्यग्राहकाभावेन प्रामाण्यानिश्चयादित्यतो यदेव तव श्रौतज्ञाने प्रामाण्यग्राहकं तदेव ममापीति भावेनाह- तत्रेति। ननु ज्ञानग्राहिणा ज्ञानमेव गृह्येत। कुतस्तत्प्रामाण्यमपीत्यत आह- प्रामाण्यस्येति। तथा सामर्थ्यादिति भावः। नन्वेवं रूप्यज्ञानग्राहिणापि साक्षिणा तत्प्रामाण्यमपि गृह्यतामविशेषादित्यत आह- नचेति। तथाच स्वयं प्रामाण्यग्रहणे समर्थोऽपि बाधदोषनिश्चयेन प्रतिबद्धत्वादसमर्थस्तत्प्रामाण्यग्रहणे साक्षी। स्वयं गतिसमर्थोऽपि गजो गोक्षुरकादिना प्रतिबद्धोऽसमर्थो गताविव। अप्रतिबद्धस्यैव च प्रामाण्यग्राहकत्वाङ्गीकारात्। प्रकृते च प्रतिबन्धाभावात् अद्वैतज्ञान इव प्रत्यक्षे प्रामाण्यं गृह्णातीति भावः. उक्तमर्थमाचार्यवचसा द्रढयति-तदुक्तमिति। ते मते यदि प्रामाण्ये स्वतस्त्वं तर्हि विश्वसत्ता कथं न स्यात् ? बाधकाभावेन साक्षिणा तद्ग्रहणात् स्यादेव। ननु तावत्कालपर्यन्तं प्रामाण्यं ममापीष्टमेवेत्यत आह- प्रामाण्यस्य चेति। प्रामाण्यस्य कालतो मर्यादा किञ्चित् काले प्रामाण्यं, पश्चात् प्रामाण्यं नेति व्याहतम्। यत् प्रमाणं तत् प्रमाणमेव सर्वदा। यदप्रमाणं तत् सर्वदाऽप्रमाणमेवेति व्याप्तेरिति भावः। नन्वेवं ब्रह्मसत्त्वविषयकश्रौतज्ञान इव घटादिसत्त्वविषयकप्रत्यक्षज्ञानेऽपि प्रामाण्यं साक्षिसिद्धं चेत् ब्रह्मघटयोः सत्त्वाविशेषः स्यादित्यत आह-इयांस्तु भेद इति। अविशेषः किं देशकालानवच्छिन्नत्वेन, उताबाध्यत्वेन ? नाद्य इत्याह-तत्सत्यमिति। एवं च श्रुतेस्तथा सामर्थ्यात् तद्गृहीता सत्ता देशाद्यनवच्छिन्ना। प्रत्यक्षस्यातीतकालादिग्रहणे सामर्थ्याभावात् तद्गृहीता वर्तमानमात्रकालावच्छिन्नेति विशेषादिति भावः। द्वितीयस्वीकारमुखेने प्रत्यक्षस्य वर्तमान सत्त्वग्राहित्वेऽपि उक्तमिथ्यात्व प्रतिबन्धकत्वमिति प्रमेयमुपसंहरति- यद्देशेति। ननु कालान्तरादिबाधकसम्भवात् कथमत्यबाध्यत्वसिद्धिरपीत्यत आह- कालान्तरादिस्थमिति। आद्य इति। तत्प्रामाण्यस्य पूर्वमेव साधितत्वादिति भावः।

 एतावता ग्रन्थकलापेन प्रत्यक्षस्य वर्तमानमात्रसत्त्वग्राहकत्वं स्वीकृत्य तावताऽपि मिथ्यात्वानुमितिप्रतिबन्धः सम्भवतीत्युक्तम्। इदानीं कालत्रयाबाध्यत्वमपि साक्षिणा स्वविषयस्य सुखादेः साक्षात्, घटादेश्च प्रामाण्यग्रहणद्वारा गृह्यते। प्रामाण्यस्य विषयाबाध्यत्वघटितत्वात्। ततश्च कालत्रयाबाध्यत्वग्रहाक्षमत्वं नेत्याह - किञ्चेति। किञ्च बाह्यप्रत्यक्षस्यापि न वर्तमानमात्रग्राहकत्वनियमः। केवलस्य तथात्वेऽपि सहकारिसमवहितस्य प्रत्यभिज्ञाव्याप्ति प्रत्यक्षादाविवातीतादिग्राहकत्व सम्भवात्। तथाच बाह्यप्रत्यक्षादिनाऽप्यत्यबाध्यत्वं सिध्यतीत्येवं हृदि निधायाऽह - त्यक्तव्यं चेति। अन्यथेति। प्रत्यक्षस्य वर्तमानमात्रग्राहकत्वाङ्गीकार इत्यर्थः। इदमपि विस्तरेण तत्रैवोक्तं द्रष्टव्यम्। प्रकारान्तरेण घटादेः तात्विकत्वं साधयितुमाह-किं चेति। नच मम ब्रह्मज्ञानबाध्यत्वेनैव प्रातिभासिकवैधर्म्यं सिध्यतीति वाच्यम्। ब्रह्मण्यारोपितक्षणिकत्वादौ ब्रह्मज्ञानबाध्यत्वेऽपि प्रातिभासिकवैधर्म्याभावात्। नाप्यर्थक्रियाकारित्वेन प्रातिभासिकवैधर्म्यसिद्धिरिति वाच्यम्। तेनैव तात्विकत्वस्य सिद्धत्वात्। नच दृष्टान्ताभावः। ब्रह्मण एव दृष्टान्तत्वोपपत्तेः। नच तत्रार्थक्रियाकारित्वं नेति वाच्यम्। मन्मते तस्य स्वतः, त्वन्मते परतस्तदुपपत्तेः। नच प्रत्यक्षविशेषेण मम प्रातिभासिकवैधर्म्यसिद्धिरिति वाच्यम्। प्रत्यक्षे विशेषः किं जातिरूप उपाधिरूपे वा। नाद्यः। तस्यासिद्धेः। तेनैव तात्विकत्वस्यापि सिद्ध्यापत्तेश्च। न द्वितीयः। तस्यानिर्वचनात्। नच व्यावहारिक प्रामाण्यमेवोपाधिरिति वाच्यम्। व्यावहारिकपदेन बाध्यत्वविवक्षायां शुक्तिरूप्यप्रत्यक्षेऽपि तस्य सत्त्वेन तेनापि तद्विषयस्य व्यावहारिकत्वापत्तेः। अथाबाध्यत्वं विवक्षितं तर्हि तेनैव तात्विकत्वापत्तेः। अथ प्रत्यक्षं सहकारिवशात् प्रातिभासिकवैधर्ग्यं गृह्णातीति यदि, तर्हि तदेव तादृशमत्यबाध्यत्वं गृह्णीयादिति दिक्। ननु प्रत्यक्षसिद्धं सत्त्वं न तात्विकं, प्रत्यक्षसिद्धत्वादेवेत्यत आह- किं चेति। ननु रूप्यमिथ्यात्वमपि तात्विकमेव। तस्य कालान्तराबाध्यत्वादित्यत आह- रूप्यमिथ्यात्वस्येति। यथा चैतत् तथोक्तमधस्तात्। पारमार्थिकसत्त्वस्य प्रत्यक्षाविषयत्वे बाधकमाह- किं चेति। नचाप्रसक्तस्यैव वा परोक्षप्रसक्तस्यैव वा प्रतिषेधोऽस्त्विति वाच्यम्। परार्थेन शब्देन पराप्रसक्तनिषेधे वैयर्थ्थपत्तेरित्युक्तत्वात्। परोक्षप्रसक्तेश्च प्रागेव दूषितत्वाच्च। प्रत्यक्षस्य पारमार्थिकसत्त्वाविषयत्वे बाधकान्तरमाह - किञ्चेति। तत्रैवानुभवविरोधमाह- अनुभूयते चेति। तस्मात् प्रत्यक्षं पारमार्थिकसत्त्वग्राहीति तद्बाधिता दृश्यत्वादय इत्युपसंहरति तस्मादिति। इति प्रत्यक्षस्य पारमार्थिकसत्त्वग्राहित्वम्। 

\</1-1-28\>

\<1-1-29\> %29.अथ विश्वमिथ्यात्वस्यानुमानबाधः %

 प्रत्यक्षबाधमुक्त्वाऽनुमानबाधमाह- अनुमानेति। ननु बाधकत्वे ह्यधिकबलत्वं प्रयोजकम्। प्रकृते च तदभावात् कथं बाधकत्वमिति चेत् न। अनुमानानां निरवकाशत्वेन प्राबल्यात्। निरवकाशत्वं च व्याप्तिपक्षधर्मत्वोपेतत्वेन वा अबाधितप्रत्यक्षादिमूलकत्वेन वा प्रतिकूलतर्करहितत्वेन वोपपन्नम्। मिथ्यात्वानुमानं च नैतादृशम्। निरवकाशत्वप्रयोजकस्याभावात्। न तावत् व्याप्तिपक्षधर्मतोपेतत्वेन निरवकाशत्वम्। व्यभिचारादिना तदभावस्योपपादितत्वात्। नाप्यबाधितप्रत्यक्षादिमूलकत्वेन। जगति मिथ्यात्वस्य प्रत्यक्षाद्यसिद्धत्वात्। नापि प्रतिकूलतर्कराहित्येन। तस्याग्रे वक्ष्यमाणत्वादिति। तस्मान्न तुल्यबलत्वम्। उभयसाधारणं पक्षं निर्दिशति - ब्रह्मप्रमान्येनेति। अत्र पक्षव्याख्यानं विप्रतिपत्तिपक्षव्याख्यानेनैव कृतमिति नेह तन्यते। वैकल्पिकविशेषणत्रयप्रयोजनं साध्यद्वयकरणप्रयोजनमपि स्वयमेव वक्ष्यति। हेतौ तु असत्त्वानधिकरणत्वादित्युक्ते शुक्तिरूप्ये व्यभिचारः। तन्निवृत्तये प्रातिभासिकत्वेति। नच स्वमते शुक्तिररूप्यस्यासत्त्वेन तदनधिकरणत्वाभावेन हेतोरेवागमनान्न व्यभिचार इति वाच्यम्। कदाचिदपि केनापि सत्त्वेनाप्रतीतत्वरूपस्यासत्त्वस्य विवक्षणात्। तादृशासत्त्वानधिकरणत्वस्य शुक्तिरूप्यादावपि भावात्। नच तादृशमसत्त्वमसिद्धमेव। न हि यदसत् तत् सत्त्वेन प्रत्येतव्यमिति नियमोऽस्ति। येन तादृशासत्त्वाप्रसिद्धिः स्यात्। यद्वा पररीत्या व्यभिचारपरिहारार्थमेतत्। पररीत्यैव हेतूकरणान्न स्वमते वैयर्थ्यम्। ननु तथापि कथमनेन व्यभिचारपरिहारः ? सत्त्ववादि मते प्रातिभासिकत्वस्य रवपुष्पतुल्यत्वेन तदभावस्य शुक्तिरूप्येऽपि भावादिति चेन्नैवम्। सत्त्वेन प्रतीतत्वमात्रस्वरूपस्य प्रातिभासिकपदेन विवक्षितस्यास्मन्मतेऽपि सत्त्वेन तदनधिकरणत्वस्य रूप्येऽभावात् भवति व्यभिचारपरिहार इति। तेषां सत्त्वेन प्रतीतत्वमात्रमित्यस्य मात्रपदमहिम्ना सत्त्वाभावेऽपि सत्त्वेन प्रतीतत्वे पर्यवसानात्। तदर्थगतं मायिकं सत्त्वं नेति मते पक्षेऽसिद्धिः। सत्त्वाभावेऽपि सत्त्वेन प्रतीतत्वरूपप्रातिभासिकत्वसत्त्वेन तदनधिकरणत्वाभावात्। अस्तीति मते शुक्तिरूप्ये प्रातिभासिकत्वाभावेन पुनरपि व्यभिचार एवेति दूषणं विदांङ्कुर्वन्तु। वस्तुतस्तु प्रातिभासिकत्वं नाम ब्रह्मज्ञानेतरज्ञानबाध्यत्वं विवक्षितम्। तस्योभयमतेऽपि रूप्ये सत्त्वेन तदनधिकरणत्वाभावान्न व्यभिचारः। नाप्युभयमतेऽसिद्धिः। नचैवमग्रिमग्रन्थविरोधः। तस्याप्यत्रैव तात्पर्यादिति। यद्वा, स्वबाधकाभिमताबाध्यदोषजन्यज्ञानविषयत्वादिकं प्रातिभासिकत्वमिति न कश्चित् क्षुद्रोपद्रवः।  

 ननु देहात्मैक्ये व्यभिचारः। तस्योक्तप्रातिभासिकत्वानधिकरणत्वे सत्यसत्त्वानधिकरणत्वादिति चेन्न। देहात्मैक्यभ्रमाभावस्योपपादयिष्यमाणत्वेनास्मदुक्तासत्त्वानधिकरणत्वप्रतीकेनैव वारणात्। गौरोऽहमिति सामानाधिकरण्यप्रतीतेश्च मम देह इति देहात्मभेदस्यैव सर्वप्राणभृत्प्रत्यक्षत्वेन सिंहो देवदत्त इत्यादिवद् व्यपदेशमात्रत्वात्। अस्तु वा देहात्मैक्यभ्रमः। तथापि न तत्र व्यभिचारः। तस्य मम देह इति वा, नाहं गौर इति वा परीक्षितप्रत्यक्षेण ब्रह्मज्ञानातिरिक्तेनैव बाध्यतया ब्रह्मज्ञानेतरज्ञानबाध्यत्व रूपप्रातिभासिकत्वसत्त्वात्। तदनधिकरणत्वाभावात्। अत एव पक्षीयवैकल्पिक विशेषणवत्त्वेन देहात्मैक्यस्यापि पक्षत्वात् तत्र च साध्यस्य बाधात् पक्षत्वाभावेनाश्रयासिद्धिरित्यप्यपास्तम्। ब्रह्मज्ञानेतरदेहात्म भेदज्ञानबाध्यतयोक्तवैकल्पिकविशेषणाभावात् पक्षत्वस्यैवाभावेन नाश्रयासिद्धिः। ननु तथाप्यात्मन्यारोपित क्षणिकत्वे व्यभिचारः। तस्याधिष्ठानब्रह्मज्ञानबाध्यत्वेन भवदुक्तप्राति भासिकत्वानधिकरणत्वात्। साध्याभावाच्चेति चेन्न। अत्र हि ब्रह्मप्रतिपदिकार्थेतरज्ञानबाध्यत्वं प्रातिभासिकत्वम्। एवं च क्षणिकत्वं न ब्रह्मेति ज्ञानमात्रबाध्यम्। किन्तु ब्रह्माक्षणिकं, स्थायीति ज्ञानेन। तथाच ब्रह्मप्रातिपदिकेतराक्षणिकत्वादिज्ञानबाध्यत्वाद् उक्तप्रातिभासिकत्वानधिकरणत्वाभावान्न व्यभिचार इति। ब्रह्म वृत्तिव्याप्यं नेति मते त्वात्मनि क्षणिकत्वारोप एव न सम्भवति। अत एव तस्य पक्षीयवैकल्पिकविशेषणवत्त्वात् पक्षत्वापत्त्यांऽशे बाध इति परास्तम्। पक्षविशेषणस्यापि ब्रह्मज्ञानेतरज्ञानबाध्यभिन्नत्वपरत्वेन ब्रह्मण्यारोपितक्षणिकत्वादेरपि व्यावर्तनात् तस्या पक्षत्वेन नांशबाध इति। प्रातिभासिकत्वानधिकरणत्वादित्युक्तेऽसति व्यभिचारः। तदर्थमसत्त्वानधिकरणत्वेति। तस्माद् विशेषणद्वयं सार्थकम्। इदं चोभयसिद्धं हेतुमङ्गीकृत्य व्याख्यानम्। यदा तु परमात्रसिद्धेन हेतुना साधनमति पक्षः तदा न कोऽपि दोष इति ध्येयम्।

 नन्वेतेष्वनुमानेषु नित्यत्वमुपाधिः। पक्षातिरिक्ततुच्छप्रातिभासिकयोर्नित्यत्वाभावेन साध्यव्यतिरेकदर्शनात्। साध्याभावाविनाभावी यदत्यय इति हि तल्लक्षणमिति चेन्न। उक्तहेतुं प्रति प्रकृतसाध्यस्यैव प्रयोजकत्वेनानुकूलतर्कसम्भवेन प्रकृतहेतोः प्रकृतसाध्यव्याप्यतया साध्यव्याप्यहेत्वव्यापकत्वेनोपाधेः साध्यव्यापकत्वाभावेनाप्रयोजकतया तदभावस्यापि साध्याभावाव्याप्यत्वात्। किञ्चेदं नित्यत्वम् ? ध्वंसाप्रतियोगित्वं, तदनुपलक्षितसत्तायोगित्वं वा ? नाद्यः। तुच्छप्रातिभासिकयोर्ध्वंसाप्रतियोगित्वेन तद्व्यतिरेकाभावेन तत्रोपाध्यभावेन साध्याभावदर्शनोक्त्ययोगात्। न द्वितीयः। सत्ता हि जातिर्वा, अबाध्यत्वं वा ? नाद्यः। आत्मनि सत्ताजात्यभावेन साध्यव्यापकत्वाभावात्। कल्पितसत्ताऽस्तीति चेत् कल्पितं नित्यत्वमङ्गीकृतं स्यात्। तस्य पक्षेऽपि सत्त्वेन साधनव्यापकत्वेनानुपाधित्वात्। नद्वितीयः। तादृशनित्यत्वस्य परमार्थता निर्धर्मके ब्रह्मण्यप्यभावेन साध्यव्यापकत्वग्रहस्थलाभावात्।   मन्मते ब्रह्मणि तत्सद्भावेऽपि तस्य परमार्थसत्त्वप्रयोजकतया तद्‌व्यापकत्वात्। त्वन्मते तुच्छस्याबाध्यत्वेन तत्र नित्यत्वव्यतिरेकाभावेन तदभावस्य साध्याभावव्याप्यत्वदर्शनोक्त्ययोगाच्च। तस्मान्नित्यत्वं नोपाधिः। एतेनात्मत्वज्ञानत्वानन्दत्वाद्युपाधयो निरस्ताः। अनुकूलतर्कभावेन साध्यव्याप्यहेत्वव्यापकत्वेनच तेषां साध्यव्यापकत्वात्। प्रकृतहेतोः साध्यव्याप्यताग्राहकश्चानुकूलतर्को वक्ष्यत इत्यनवद्यम्।  
   
 ननु तथापि हेतोः प्रातिभासिकत्वविशेषणस्यासिद्धिवारकत्वात् व्यर्थविशेषणता। नच मूलोक्तरीत्या तस्य व्याप्तिग्रहोपयोगित्वेनोपयोग इति वाच्यम्। तदभावेऽपि वस्तुगात्या निर्धर्मके शुद्धे ब्रह्मणि अनधिकरणत्वबाधाभावरूपहेतुसाध्ययोर्व्याप्तिग्रहसम्भवादिति चेन्न। शुद्धब्रह्मणो निर्धर्मकत्वे हेतुसाध्ययोस्तत्राभावेन व्याप्तिग्रहासम्भवात्। हेतुसाध्ययोस्तत्र सत्त्वे वा कथं निरधिकरणत्वम् ? व्याहतत्वात्। नचातिरिक्तधर्माभावेपि स्वरूपभूतधर्माधिकरणत्वमस्तीति वाच्यम्। एवमधिकरणत्वसामान्ये विद्यमाने तत्सामान्याभावासम्भवेन हेतोरभावेन व्याप्तिग्रहासम्भवात्। हेतुसाध्ययोरभावरूपत्वेन प्रतियोगिसापेक्षत्वेन निरुपाधिकब्रह्मरूपत्वासम्भवाच्च। सम्भवे वा सार्वज्ञादीनामपि ब्रह्मरूपत्वसम्भवेन तत्प्रतिपादकसगुणवाक्यानां तत्त्वावेदकत्वं स्यात्। तस्मात् प्रातिभासिकत्व विशेषणाभावेव्याप्तिग्रहासम्भवात् तद्विशेषणस्य व्याप्तिग्रहोपयुक्तत्वेन सार्थकत्वमिति व्यर्थत्वप्रयुक्तव्याप्यत्वासिद्धिर्नेति युक्तमुत्पश्यामः। नच परमार्थसत्त्वे बाधो न स्यादिति प्रतिकूलतर्कपराहतमनुमानमिति वाच्यम्। बाधाभावस्योप पादितत्वेनेण्टापत्तेः। नच व्यावहारिकत्वोपपत्त्या हेतोरप्रयोजकत्वमिति वाच्यम्।      मूलोक्तरीत्या ब्रह्मणि विशिष्टहेतुं प्रति परमार्थसत्त्वस्यैव प्रयोजकत्वेन प्रपञ्चे प्रयोजकान्तरकल्पने कल्पनागौरवात्। ननु न प्रातिभासिकासतोरेका व्यावृत्तिः। प्रतियोगिभेदेन व्यावृत्तिभेदात्। नाप्युभयी परस्परव्याप्ता। परस्परव्यभिचारात्। तथाच नैकप्रयोजकप्रयोज्यत्वम्। किन्तु प्रातिभासिकव्यावृत्तिप्रयोजकं ब्रह्मविश्वासत्साधारणमेव वक्तव्यम्। असत्यपि प्रातिभासिकत्वाभावात्। एवमसद्‌व्यावृत्तावपि प्रयोजकं ब्रह्मविश्वप्रातिभासिकसाधारणमेव वक्तव्यम्। प्रातिभासिकेऽप्यसत्त्वाभावात्। तथाच प्रयोजकद्वयसमावेशादेव ब्रह्मण्युभय व्यावृत्त्युपपत्तौ नीलघटत्ववत् नातिरिक्तप्रयोजककल्पनायामस्ति किञ्चिन्मानम्। तथाच कथं नाप्रयोजकत्वमिति चेन्मैवम्। व्यावृत्तेरेकत्वेनैकप्रयोजकप्रयोज्यत्वस्यावश्यकत्वात्। अनृतादिव्यावृत्तीनां ब्रह्मात्मकत्वपक्षे प्रतियोगिभेदेऽपि व्यावृत्त्यभेदात्। तद्भेदे तासां सत्यत्वेऽद्वैतहानेः। अभावद्वैतस्य च पूर्वमेव निरस्तत्वात् मिथ्यात्वेऽनृताद्यात्मकत्वापत्तेस्तद्भेदपक्षो दुष्ट एव। नच प्रत्येकप्रयोजकप्रयोज्यत्वेनैवोपपत्तौ नैकप्रयोजकप्रयोज्यतेति वाच्यम्। व्यावृत्तेरेकत्वेन प्रत्येकप्रयोजकप्रयोज्यत्वस्या सम्भवात्। अस्तु वा व्यावृत्तिरुभयी। तथापि विशिष्टस्य हेतूकरणादेकप्रयोजकप्रयोज्यत्वमावश्यकम्। नीलघटत्वादौ तु प्रत्येकप्रयोजकस्य वक्तुं शक्यत्वात्, प्रकृते चासद्‌व्यावृत्तिं प्रति ब्रह्मविश्वप्रातिभासिकसाधारणस्यैकस्याभावात्। नच प्रतीयमानत्वमपरोक्षतः प्रतीयमानत्वं, सत्त्वेन प्रतीयमानत्वं वा तत्प्रयोजकं प्रकृतेऽपि शक्यं वक्तुमिति वाच्यम्। असत्यतिव्याप्तेः। नाप्यर्थक्रियाकारित्वम्। प्रातिभासिकशुद्धब्रह्मणोस्तदभावात्। नापि वस्तुत्वम्। निर्धर्मके ब्रह्मणि रूप्ये चाभावात्। कल्पितस्यासत्यपि सत्त्वात्। नापि सत्स्वरूपत्वम्। प्रतिभासिकस्यैव स्वरूपेण निषेध इति पक्षे तत्राव्याप्तेः। एवमेव प्रातिभासिकव्यावृत्तिं प्रत्यपि नैकं प्रयोजकम्। तस्मात् प्रत्येकप्रयोजकासम्भवात् एकं परमार्थसत्त्वमेव प्रयोजकं स्वीकर्तव्यमिति नाप्रयोजकत्वम्। अन्यथा सत्त्वनाधिकरणत्वे सत्यसत्त्वानधिकरणत्वे सति सदसत्त्वानधिकरणत्वरूपानिर्वचनीयत्वसाध्यके प्रतीयमानत्वे सति बाध्यत्वादिति हेतावपि प्रत्येकप्रयोजकादेव हेतोरुपपत्त्याऽप्रयोजकत्वं स्यात्। भेदाभेदसाधके समानाधिकरणत्वादित्यादावपि प्रत्येकप्रयोजकेन साध्योपपत्त्याऽप्रयोजकत्वं स्यादित्यलं विस्तरेण। तस्मादप्रयोजकत्वादिदोषाभावादनुमानं निरवद्यमाद्यम्।

 अनिषेध्यत्वेनेति। अत्र विषयत्वादिति करणे रूप्ये व्यभिचारः। ततः प्रमां प्रतीति। तथाऽप्यनिवृत्तिः। तस्याप्यनुव्यवसायरूपप्रमाविषयत्वात्। अतः साक्षादिति। तथाऽप्यनिवृत्तिः। तस्यापि निषेध्यत्वेन साक्षाद् बाधरूप प्रमाविषयत्वात्। अतो निषेध्यत्वेनेति। नन्वत्र प्रमात्वं किं तद्वति तत्प्रकारत्वं वा, तत्वावेदकत्वं वा ? नाद्यः। दृष्टान्तस्य साधनवैकल्यात्। दृष्टान्तीभूतं हि शुद्धं ब्रह्मैव वक्तव्यम्। न हि तस्य सप्रकारकज्ञानविषयत्वम्। नच धर्मवत एव दृष्टान्तत्वम्। तस्य पक्षनिक्षिप्तत्वेन दृष्टान्तत्वासम्भवात्। नापरः। तस्याबाधितार्थकत्वेन तदसिद्ध्या हेतोः सन्दिग्धासिद्धत्वात्। तत्सिद्धौ वा साध्यसिद्ध्या सिद्धसाधनत्वादिति चेन्मैवम्। अस्त्वाद्यः पक्षः। नच साधनवैकल्यम्। वेदान्ततात्पर्यविषयो ब्रह्म स्वज्ञानाबाध्यप्रकारकज्ञानविशेष्यम्। अधिष्ठानत्वादित्यादिना तत्सिद्धेः। वक्ष्यति चैतत् सगुणवादे। द्वितीयो वाऽस्तु। नचासिद्धिः। प्रत्यक्षादीनां तत्वावेदकत्वस्य प्राक् साधितत्वात्। नच सिद्धसाधनम्। प्रत्यक्षादिकमबाधितार्थकमिति सिद्धावपि विमतमबाध्यमिति उद्धेश्यप्रतीतेरसिद्धत्वेन सिद्धसाधनत्वासम्भवात्। सिषाधयिषया वा तत्सम्भवात्। अनिषेध्यत्वेनेश्वरं प्रतीति। अत्राप्यपरोक्षत्वादित्युक्ते रूप्ये व्यभिचारः। तदर्थमीश्वरं प्रतीति। तथाऽप्यनिवृत्तिः। तस्यापि निषेध्यत्वेनेश्वरं प्रत्यपरोक्षत्वात्। अतोऽनिषेध्यत्वेनेति। तथाऽप्यनिवृत्तिः। तस्यायं भ्रमवानितीश्वरापरोक्षे अनिषेध्यत्वेनापि विषयत्वात्। अतः साक्षादिति। नचापरोक्षत्वस्य लिङ्गाद्यजन्यज्ञानविषयत्वरूपतया ईश्वर प्रत्यनिषेध्यत्वेन साक्षाज्ज्ञातत्वादित्येवास्तु। शेषस्य व्यभिचारावारकतया वैयर्थ्यमिति वाच्यम्। अत्रापरोक्षत्वस्य ज्ञानत्ववत् जातिरूपतयाऽखण्डतया वा ज्ञातत्वाद्यघटितत्वेन वैयर्थ्याभावात्। नच भवन्मते जातेरस्वीकारात् वाद्यसिद्धौ हेतुरिति वाच्यम्। सर्वानुगतस्यैकस्य धर्मस्य तार्किकाभिमतस्यास्वीकारेऽपि साजात्यनिर्वाहकस्याननुगतस्यैव धर्मस्य स्वीकारात्। अथ सत्यत्वसिद्धिं विनाऽनिषेध्यत्वेनेत्यस्यासिद्ध्या स्वरूपासिद्धिरिति चेत्, न। जगत्पालनार्थं प्रवृत्त्यन्यथानुपपत्त्याऽनिषेध्यत्वेनेत्यस्य सिद्धेः। न हि निषेध्यत्वेन जानंस्तत्पालनार्थं प्रवर्तते। नचैन्द्रजालिकवदुपपत्तिः। तस्यानिषेध्यत्वेनापरोक्षज्ञानाभावेऽपि तेन रूपेण परोक्षज्ञानस्य सत्त्वात्। नचेश्वरस्य परोक्षज्ञानं श्रुत्यादिविरुद्धं स्वीकर्तुमपि शक्यम्। अथ निषेध्यत्वेन पश्यंस्तत्पालनार्थं प्रवर्तते, को दोष इति चेत्, न अदृष्टकल्पनाप्रसङ्गात्। न हि स्वयं निषेध्यत्वेन पश्यन् परोक्षतोऽप्यनिषेध्यत्वेनाजानंस्तत्पालनादौ प्रवर्तत इति दृष्टचरम्। ईश्वरस्य भ्रान्तत्वापत्तिरूपप्रतिकूतर्कसत्त्वेन नाप्रयोजकता। नचेष्टापत्तिः। निरनिष्टो निरवद्य इत्यादिश्रुतिविरोधात्। अस्या निर्गुणविषयताया मिथ्यात्वसिद्ध्युत्तरकालीनत्वात्। सप्रकारकाबाध्येति। सप्रकारकं यज्ज्ञानं तदबाध्यार्थक्रियाकारित्वं, तस्मादित्यर्थः। अयं च हेतुः पररीत्यैव। स्वमते प्रातिभासिकार्थक्रियाकारित्वाभावेन तद्व्यावर्तकसप्रकारकाबाध्येति विशेषणवैयर्थ्यापत्तेः।

 अथापि स्यात्। परमते प्रियासङ्गमादिविशेषिताप्रमाणीभूतज्ञानस्य सप्रकाराबाध्यार्थक्रियाकारित्वदर्शनेन तद्विषये व्यभिचार इति चेन्न। तत्र ज्ञानस्यैवार्थक्रियाकारित्वेन तद्विषयस्यातथात्वात्। नच विषयानवच्छिन्नज्ञानमात्रस्यातिप्रसञ्जकतया तदवच्छिन्नस्य जनकत्वे विशेषणीभूतस्य विषयस्यापि जनकत्वमिति वाच्यम्। विषयातिरिक्तस्य ज्ञाने हेतुविशेषजन्यस्य वा, स्वाभाविकस्य वा विशेषस्यासतः साधकत्वभङ्गे साधयिष्यमाणत्वात्। तादृग्विशेषानङ्गीकारे त्वन्मते ब्रह्मापरोक्षवृत्त्येव परोक्षवृत्त्याऽपि संसारनिवृत्त्यापत्तेः। ज्ञाने विषयान्यस्य विशेषस्य भावात्। विषयरूपस्य विशेषस्योभयत्रापि तुल्यत्वात्। तस्मात् विषयानपेक्षितज्ञानविशेषाङ्‌गीकारे कथमतिप्रसङ्गः ? यद्वा, विषयस्योपलक्षणत्वान्नार्थक्रियाकारित्वम्। नच ज्ञानस्वरूपाणामननुगतत्वात् ज्ञानत्वस्यातिप्रसक्तत्वात् अनुगतोपलक्ष्यतावच्छेदकस्याभावान्नोपलक्षणत्वमिति वाच्यम्। हेतुविशेषप्रयोज्यस्य स्वाभाविकस्य वोपलक्ष्यतावच्छेदकस्य सम्भवात्। उपलक्ष्यतावच्छेदकाभावेऽपि त्वया द्वितीयाभावस्य ब्रह्मोपलक्षकत्वस्वीकाराच्च। सर्वैश्च घटप्रागभावो घटजनकः, घटः स्वध्वंसजनक इत्यत्र प्रागभावप्रध्वंसौ प्रति घटस्योपलक्षणत्वाङ्गीकाराच्च। विस्तरिष्यते चैतत् असतः साधकत्वभङ्गेः। नच विषयबाधे ज्ञानस्यापि बाध इति। अज्ञानबाधेऽपि साक्षिणोऽबाधात्। तथाच परेणापि प्रियासङ्गमादिज्ञानस्यैव सुखजनकत्वस्वीकारात् तद्विषये न परमतेनापि व्यभिचारः। नचानादित्वमुपाधिः। उक्तहेतु प्रति ब्रह्मणि परमार्थत्वस्यैव प्रयोजकतया हेतोः साध्यव्याप्यतया तदव्यापकत्वेनोपाधेः साध्याव्यापकत्वात्। यदि च परमार्थसत्त्वापेक्षया प्रातितिकसत्त्वं लघ्विति तर्हि प्रातीतिकसत्त्वेऽपि जगतोऽर्थक्रियाकारित्वोपपत्त्या तद्वैलक्षण्याङ्गीकारवैयर्थ्यापत्तिः। रूप्यादेरपि सप्रकाराबाध्यार्थ क्रियाकारित्वापत्तेश्च। नच व्यावहारिकसत्त्वमेवोक्तहेतुं प्रति जगति प्रयोजकमिति वाच्यम्। ब्रह्मणि चान्यस्यैव प्रयोजकतायां प्रयोजकद्वैविध्यकल्पनागौरवात्। शुद्धस्यैवाज्ञानसाधकत्वाङ्गीकारात् न दृष्टान्तीकृते शुद्धे ब्रह्मणि साधनवैकल्यं शङ्क्यम्। अन्यथाऽन्योन्याश्रयादित्यलं पल्लवेन।

 आरोपितेति। आरोपितं मिथ्यात्वं यस्य तत्कत्वादित्यर्थः। रूप्ये व्यभिचारवारणायारोपितेति। नन्वारोपितत्वं प्रातिभासिकत्वं चेत् प्रपञ्चेऽसिद्धिः। तस्य सत्यत्वसिद्ध्युत्तरकालीनत्वात्। व्यावहारिकत्वं चेत् शुक्तिरूप्ये व्यभिचार इति चेन्न। आरोपितशब्देन बाध्यत्वस्य विवक्षितत्वात्। रूप्यमिथ्यात्वस्य च ब्रह्मज्ञानाबाध्यत्वस्य सामान्यतो मिथ्यात्व भङ्गे साधितत्वात्। नचासति व्यभिचारः। तत्रात्यन्ताभावप्रतियोगित्वरूपमिथ्यात्वस्य सत्त्वात्। बाधाभावाच्च। उपपादितं चैतत् पूर्वमेवेत्यलम्। नचैवमप्यसिद्धिः। प्रपञ्चमिथ्यात्वस्य सत्यत्वादिति वाच्यम्। तस्य ब्रह्मातिरिक्तत्वेऽद्वैतहानेः । नापि तत्स्वरूपत्वम्। सोपाधिकत्वादिति। कल्पकेति। नचासिद्धिः, शुद्धस्यैवाविद्यावशेन कल्पकत्वोपपत्तेरिति शङ्क्यम्। अविद्याया अपि कल्पितत्वेन तत्सिद्धौ कल्पकत्वसिद्धिरित्यन्योन्याश्रयात्। नच कल्पकत्वं कल्पनाश्रयत्वं, कल्पनाविषयत्वं, तद्भासकत्वं वा। तदविद्यां विनैव भविष्यतीति वाच्यम्। तथात्वे तेषां निरुपाधिकत्वेन स्वाभाविकत्वापत्तेः। नच विशिष्टस्यैव कल्पकत्वम्। नचानवस्था। अविद्याध्यासावसानत्वादिति वाच्यम्। कल्पकाभावेनाविद्याध्यासासम्भवे विशिष्टाभावेन कल्पकासम्भवात्। तथाच यावद्विशेषाभावे कल्पकरहितत्वसिद्धिरिति नासिद्धिः। नचासति व्यभिचारः। तस्य मूल एव परिहृतत्वादिति सर्वं निरवद्यम्।

 वैकल्पिकाद्यविशेषणप्रयोजनमाह- प्रातिभासिकस्येति। इदं च विशेषणत्रयं मतभेदेन, न सर्वसाधारणमित्याह तत्रापीति - सर्वसाधारणपक्षलाभाय सर्वसाधारणवैकल्पिकविशेषणत्रयमाह। यद्वैतदिति। शुक्तिरजतस्य चस्वबाधकाभिमताबाध्यदोषजन्यज्ञानविषयत्वात् स्वबाधकाभिमताबाध्यबाधविषयत्वाच्च आद्यविशेषणद्वयेन शुक्तिरजतव्यावृत्तिः। समानाधिकरणेति। समानाधिकरणो यः कर्मप्रागभावः तत्समानकालीनं यज्ज्ञानं तेनाबाध्यत्वे सतीत्यर्थः। चरमसाक्षात्कारस्यान्यकर्मप्रागभावसमानकालीनत्वात् तादृशज्ञानबाध्यत्वेनाश्रयासिद्धिः स्याद्। अतः समानाधिकरणविशेषणम्। चरमसाक्षात्कारानन्तरं कर्मान्तरानुदयात् चरमसाक्षात्कारस्य समानाधिकरण कर्मप्रागभावसमानकालीनत्वाभावान्नासिद्धिः।

 नन्वाद्ये साध्ये सिद्धसाधनम्। व्यावहारिकसत्त्वस्य पराभ्युपगमादित्यत आह- व्यावहारिकसत्त्वमिति। तथाच न सिद्धसाधनमिति भावः। ननु सत्त्वेन धीमात्ररूपत्वं स्वाभावे सति सत्त्वेन धीविषयत्वम्। तत् कथं सत्त्वम् ? सत्त्वाभावस्य सत्त्वरूपत्वे व्याघातादित्यत आह- अनिर्वाच्यलक्षण इति। नन्वेवं स्वमते व्यर्थविशेषणस्यापि हेतुत्वं स्यात्। तत्रापि परं प्रति व्यभिचारोद्धारस्य स्वप्रयोजनत्वसम्भवात्। नचेष्टापत्तिः। असाम्प्रदायिकत्वादित्यत आह- जन्यकृत्यजन्यानीति। नन्वेतावता पक्षे उपरञ्जकविशेषणमस्तु। न तु साध्ये। अदर्शनादिति चेन्न। साध्यविशिष्टपक्षप्रतीतिरुद्देश्या। सा चोभयथाऽपि सम्भवति। पक्षे उपरञ्जकविशेषणेन वा, साध्ये उपरञ्जकविशेषणेन वा। तथाच पक्ष एवोपरञ्जकविशेषणमिति नियमोऽप्रयोजकः। दृष्टां च विमतं भिन्नाभिन्नमित्यत्र साध्येऽप्युपरञ्जकंविशेषणम्। तत्राप्रयोजकत्वपरिहारार्थं तदिति यदि तर्हि प्रकृतेऽपि पूर्वोक्तप्रयोजनसम्भवादिति द्रष्टव्यम्। अन्यथेति। साध्यविशेषणस्योक्तप्रयोजनानङ्गीकार इत्यर्थः। प्रतिभासमात्र शरीरत्वरूपस्येति। अत्र प्रतिभासमात्रशरीरत्वं नाम ब्रह्मज्ञानेतरज्ञानबाध्यत्वादिकम्। न तु यथाश्रुतम्। प्रतिभासस्य सत्त्वेन तद्रूपत्वे रजतस्य ज्ञानरूपत्वेन बाह्ममतापत्तेः। ज्ञानस्य परमार्थत्वेन तद्रूपस्य पारमार्थिकत्वापत्तावपसिद्धान्तापत्तेश्चेति द्रष्टव्यम्।

 ननु द्वितीयानुमानेऽनभ्यासदशायामित्यस्य पक्षविशेषणत्वेन हेतुविशेषणत्वाभावात्, तृतीयचतुर्थयोश्च विशिष्टयोरेव कार्यकारणभावेन कारणाभावेन कार्याभावानुमाने विशेषणानां व्याप्तिग्रहोपयुक्तत्वेन सार्थकत्वम्। प्रकृते च नैवमित्यरुचेराह - किं चेति। तथाच प्रकृतेऽपि व्याप्तिग्रहोपयुक्तत्वेन सार्थकत्वमिति भावः। इदं च सम्यग् हेतुव्याख्यानावसर एव व्याख्यातम्। नचेत्यारभ्य ब्रह्मत्वाभावाच्चेत्यन्तो ग्रन्थः हेतोरप्रयोजकत्वपरिहारार्थः। तत्तात्पर्यं सर्वमेव कथितं द्रष्टव्यम्। अन्यथेति। अकस्मात् क्लृप्तप्रयोजकत्याग इत्यर्थः। अनुमानादेश्चेति। तस्य तत्वावेदकत्वं परस्यापि सिद्धमिति भावः। सा च श्रुत्यादीति। निरनिष्टो निरवद्य इत्यादीत्यर्थः। चतुर्थ इति। तथाच परमतरीत्या सप्रकाराबाध्येत्यस्य व्यभिचारवारकत्वात् तद्रीत्यैवायं हेतुरिति द्रष्टव्यम्। ननु सप्रकाराबाध्यार्थक्रियाकारित्वं स्वाप्नप्रियासङ्गमादौ व्यभिचारीत्यत आह- व्यभिचारस्त्विति। स्वाप्नप्रियासङ्गमज्ञानस्यैवार्थक्रियाकारित्वं, न त्वर्थस्येति तत्र हेतोरेवाभावात्, ज्ञाने च साध्याभावाभावान्नोभयत्र व्यभिचार इति निरसिष्यत इत्यर्थः। शुद्धब्रह्मणो दृष्टान्तीकरणे तस्यार्थक्रियाकारित्वानङ्गीकारात् साधनविकलतेत्यत आह- सत्यस्येति। विशिष्टस्य तथाऽङ्गीकारेऽन्योन्याश्रयादिति भावः। ननु सति सपक्षे तत्राप्रवेशी हेतुरसाधारणः। ततः सपक्षे ब्रह्मण्यस्य हेतोरवृत्तित्वेनासाधारण्यमित्यत आह- असाधारण्यस्येति। अनुकूलतर्काभावदशायामित्यर्थः। अनुकूलतर्क दशायां तु साध्यवति हेतुव्यतिरेकासम्भवात्। प्रकृते चानुकूलतर्कसद्भावादित्याह- विपक्ष इति। अत्र सर्वत्र कण्टकोद्धारः पुरैव कृतो द्रष्टव्यः ज्ञानत्वेन ज्ञाननिवर्त्यत्वरूपमिथ्यात्वस्यारोपितस्यासति सत्त्वेन व्यभिचार इत्यत आह- अत्र चेति। नचैवं तादृशमिथ्यात्वस्यालीकत्वेन कथं प्रपञ्चे तदारोप इति शङ्क्यम्। आरोपे आरोप्यज्ञानमात्रं प्रयोजकं, न तु वास्तवमित्याशयात्। चिन्मात्रस्येति। त्वन्मत इति शेषः। मन्मते तु कल्प्याभावादेवेति भावः। तदेवं षडपि हेतवः साधवः।

 किञ्चेति। अत्र सत्त्वं तात्विकं विवक्षितम्। तेन न व्यावहारिकसत्त्वाङ्गीकारेण सिद्धसाधनम्। हेतौ च सत्त्वं सार्वदेशिकसार्वकालिकनिषेधप्रतियोगित्वं विवक्षितमिति नास्मदभिमताप्रातिभासिके व्यभिचार इति। पररीत्या व्यभिचारमाशङ्क्य निषेधति-नचेति। तथाच रूप्यं नासद्विलक्षणं, सद्विलक्षणत्वादित्यनेन हेत्वभावस्य साधनान्न व्यभिचारः। नचात्राप्रयोजकत्वं, हेतूच्छित्तेरित्याह- तस्यासद्विलक्षणत्व इति। नच शुक्तिरूप्यस्यासत्त्वेऽपरोक्षप्रतीतिर्न स्यादिति वाच्यम्। असतोऽप्यपरोक्षप्रतीतौ बाधकाभावात्। नचादर्शनमेव बाधकम्। तत् किं प्रातिभासिकस्य तद् दृष्टम् ? इहैव तत् कल्प्यत इति चेत् सममितरत्रापि। किं चासद्विलक्षणत्वे सद्विलक्षणत्वानापत्त्या साध्यसत्त्वादेव न व्यभिचारः। अथ गजादौ गोवैलक्षण्येऽपि अश्ववैलक्षण्यवद् असद्वैलक्षण्येऽपि सद्वैलक्षण्योपपत्तिरिति चेन्न। गोत्वाश्वत्वयोः परस्परविरहरूपत्वाभावात्। सत्त्वासत्त्वयोश्च परस्परविरहरूपताया मिथ्यात्वनिरुक्तिभङ्गे समर्थितत्वादिति वैषम्यम्। तथाऽपि किं तत्वमितिचेद् असदेव रजतं प्रत्यभादित्यनुभवात् असत्त्वमेवेति न व्यभिचार इति निरवद्यम्।
  
     
 विमतमिति। नन्वत्राज्ञानशब्देन ज्ञानाभावो वा, अनिर्वचनीयरूपमज्ञानं वा विवक्षितम् ? नाद्यः। सिद्धसाधनात्। न हि ज्ञानाभावकार्यं जगदित्यङ्गीक्रियते। न द्वितीयः। वादिनोऽप्रसिद्धविशेषणत्वादिति चेन्न। असत्प्रतियोगिकाभावाङ्गीकर्तुर्वादिनः पराभ्युपगममात्रेण प्रसिद्धिसम्भवात्। नच द्वितीयसाध्ये आत्मनि व्यभिचारः। अस्ति च तत्र हेतुः। नास्ति च साध्यम्। तस्य चैतन्यं क्षणिकमिति चैतन्याज्ञानकार्यधीविषयत्वादिति वाच्यम्। अनधिष्ठानतयेत्यस्य साध्यविशेषणत्वात्। तत्रात्मनोऽधिष्ठानतया विषयत्वेनविशेषणाभावायत्त विशिष्टाभावसत्त्वात्। ननु तथापि अनात्माधिष्ठानकात्मभ्रमविषये व्यभिचारः स्यादिति चेद्, अनध्यस्ततयेत्यपि विशेषणीयम्। नन्वत्र सर्वत्र चैतन्यशब्देन विशिष्टचैतन्यविवक्षायां सिद्धसाधनम्। शुद्ध चैतन्यविवक्षायामप्रसिद्धिरिति चेन्न। दत्तोत्तरत्वात्। चैतन्यशब्देनवेदान्त तात्पर्यविषयस्य विवक्षितत्वाद्वा। नन्वत्र हेतौ तस्मिन्नपरोक्ष इत्यत्रापरोक्षत्वं साधारणकारेण वाऽसाधारणाकारेण वा ? नाद्यः। शुक्तिरूप्ये व्यभिचारात्। साधारणेनेदन्त्वादिना शुक्तौ भासमानायामनिषेध्यत्वेन भासमानस्य शुक्तिरूप्यस्य तदज्ञानकार्यत्वात्। न द्वितीयः। पक्षेऽसिद्धेः। न हीदानीं ब्रह्मासाधारणाकारेण भासते। तथात्वेऽधिष्ठानत्वमेव न स्यात्। भासते च वेदान्तजन्यवृत्तावसाधारणाकारेण। नच जगत्तदा भासते। तथाच नायं हेतुः साधुरिति चेन्न। द्वितीयस्यैव विवक्षितत्वात्। नचैवमसिद्धिः। ब्रह्मणोऽसाधारणाकारो हि सत्स्फुरणादिरूपम्। इदानीमपि घटः स्फुरति, घटः सन्, घटः प्रकाशत इति तस्य स्फुरणात्। नचाद्वितीयानन्दादिरूप एवासाधारणाकारस्तस्येति वाच्यम्। तस्यापि स्फुरणमात्रत्वे तत्प्रकाशे प्रकाशनियमात्। स्फुरणविशेषत्वे ब्रह्मणः सविशेषत्वापत्त्याऽखण्डत्वहानेः।

 किञ्च वेदान्तजन्यवृत्तौ ब्रह्म व्यावृत्ताकारेण भासत इति कोऽर्थः ? वृत्तावेव प्रमाणाहिताकारविशेष इति वा, ब्रह्मैवासाधारणाकारेण भासत इति वा ? नाद्यः। ज्ञाने विषयविशेषातिरिक्त विशेषानङ्गीकारेणापसिद्धान्तात्। न द्वितीयः। वेदान्तानामखण्डार्थत्वविरोधात्। असाधारणाकारेणेत्यस्य व्यावृत्तिव्यावृत्तान्यतरविशिष्टत्वानतिरेकात्। तथाच ब्रह्मणः स्वरूपमेव ब्रह्मणोऽसाधारणाकार इति वक्तव्यम्। एवं च कथमसिद्धिः ? तस्योदानीमपि प्रकाशमानत्वात्। नन्विदानीं चैतन्यप्रकाशाभावादेव हेतोरसिद्धिरित्यत आह- चैतन्यं चेति। नच चैतन्यशब्देन वेदान्ततात्पर्यविषयस्य विवक्षितत्वात् तस्य चेदानीमभानादसिद्धिरिति वाच्यम्। सुखादिसाक्षिण एव शुद्धस्य परेण वेदान्ततात्पर्यविषयत्वाङ्गीकारात् अन्यस्याशुद्धस्य जडत्वेन साक्षित्वानुपपत्तेरिति। ननु शङ्खत्वाज्ञानकार्ये पीतत्वादौ व्यभिचार इत्यत आह- शङ्खत्वादाविति। नचाप्रयोजकत्वमित्याह -अत्रापीति। उक्तन्यायमन्यत्राप्यतिदिशति- एवमिति। विमतमिति। अत्र साध्ये आत्मशब्देन वेदान्ततात्पर्यविषयो विवक्षितः। तेन विशिष्टात्मन्यध्यस्तत्वाभावेन सिद्धसाधनत्वशङ्का निरस्ता। हेतौ तत्त्वपदं रूप्ये व्यभिचारवारणाय। तस्यापि शुक्तिसामान्याकारसाक्षात्कारवत्प्रवृत्तिविषयत्वात् इति वाच्यम्। नच तत्वशब्देनानारोपिताकारविवक्षायां स एव दोषः।  
तस्यापीदन्त्वाकारसाक्षात्कारवत्प्रवृत्तिविषयत्वात् इति वाच्यम्। अनारोपितासाधारणाकारस्य विवक्षितत्वात्। तत्राप्यसाधारणपदेनासङ्कीर्णस्वरूपं विवक्ष्यते। तेन ब्रह्मणो निराकारत्वेनोक्तविषयत्वस्य न सिद्धिः। ब्रह्मणोऽसङ्कीर्णस्वरूपस्य परेणाप्यङ्गीकृतत्वात्। ननु प्रतिबिम्बे व्यभिचारः। स हि मुखैक्यसाक्षात्कारवत्प्रवृत्तिविषयो भवति, मुखे चाध्यस्त इति चेन्न। मुखैक्यसाक्षात्काराभावेन हेतोरेवागमनान्न व्यभिचारः। मम मुखमित्यस्य च लाञ्छिते मम मुद्रेतिवद् गौणत्वात्। यदि च तत्र भेदप्रत्ययात् तथा, प्रकृतेऽपि ह्रस्वत्वदीर्घत्वादिविरुद्धधर्मप्रत्यक्षे तस्याऽवश्यकत्वात्। बिम्बप्रतिबिम्बयोः सादृश्यज्ञानस्य च सर्वसिद्धत्वाच्च। अत एव प्रतिबिम्बे बालानां बालान्तरभ्रमः। अस्त्वैक्यसाक्षात्कारः। तथापि तस्य तत्वसाक्षात्कारत्वाभावादेव न व्यभिचारः। बिम्बप्रतिबिम्बयोर्भेदस्य समर्थयिष्यमाणत्वात्। तस्य तत्वसाक्षात्कारत्वे न तत्राध्यास इति साध्याभावादेव न व्यभिचार इत्यनवद्यम्।

 अथैवं तद्व्यतिरेकेणोपलभ्यमानत्वमुपाधिरिति। तस्यात्मनि साध्यव्यापकत्वात्। नच साधनधर्मावच्छिन्नसाध्यव्यापकत्वमिति वाच्यम्। तत्रापि जीवन्मुक्तोपास्तिरूपप्रवृत्तिविषयत्वसत्त्वेन साधनावच्छिन्न साध्यस्यापि सत्त्वात्। जीवन्मुक्तो नोपास्ते फलाभावादिति तन्न। मोक्षे आनन्दातिशयरूपफलसम्भवात् । तस्य च समर्थयिष्यमाणत्वात्। अनुकूलतर्कसत्त्वेन हेतोः साध्यव्याप्यत्वेन साध्यव्याप्यहेत्वव्यापकत्वेन उपाधेः साध्याव्यापकत्वाच्च। पक्षे उपाधेः सत्त्वेन साधनव्यापकत्वाच्च। नच विश्वं ब्रह्मणा सहैवोपलभ्यते, सन् घट इत्यादि प्रतीतेरिति वाच्यम्। अत्र घटगतसत्त्वस्यैव भानेन ब्रह्मरूपसत्तायाश्चाक्षुषाज्ञानविषयत्वाभावादित्युक्तत्वात्। एवमग्रेऽप्युपाधिनिराकरणं बोध्यम्।

 ननु शङ्कारोपितपीतत्वे व्यभिचार इत्यत आह- शङ्ख इति। विमतमिति। नन्वत्र हेतौ सामान्यव्याप्तिरेव ग्राह्या। विशेषव्याप्तौ दृष्टान्ताभावात्। यद् यं प्रत्यपरोक्षं न तत् तन्मायाकल्पितमिति। एवं चैन्द्रजालिकं प्रत्यपरोक्षे तन्मायाकल्पिते व्यभिचारः। तथा दैहात्मैक्यभ्रमे च। नच देहात्मैक्यस्याऽविद्यकत्वान्न मायाकल्पितत्वमिति साध्यसत्त्वान्न व्यभिचार इति वाच्यम्। मायाविद्ययोरभेदादिति चेन्मैवम्। अत्र ह्यपरोक्षत्वमनिषेध्यत्वेन विवक्षितम्। ऐन्द्रजालिकं प्रत्यैन्द्रजालिकं गजाद्यनिषेध्यत्वेन नापरोक्षमिति न तत्र व्यभिचारः। ईश्वरस्यानिषेध्यत्वेन जगद्दर्शनाभावे तत्पालनार्थं प्रवृत्त्यनुपपत्तेर्नासिद्धिः। नचैन्द्रजालिकप्रवृत्तिवदुपपत्तिः। तस्य लोकव़ञ्चनेन स्वप्रयोजनवद् ईश्वरस्य जगद्वञ्चनेन प्रयोजनाभावात्। तद्वदनाप्तत्वापत्त्या तदुक्तपुराणादौ आश्वासायोगाच्च। \`अनाद्यनन्तम्' \`न त्वेवागं जातु नासम्' इत्यादितद्वचनेनापि जगत् सत्यत्वेनैव पश्यति सिद्धेश्च। नापि देहात्मैक्यभ्रमे व्यभिचारः। तदभावस्योपपादयिष्यमाणत्वात्। तत्सत्त्वेऽपि तस्याऽविद्यकत्वेनेश्वरमायाकल्पितत्वाभावात्। मायाविद्ययोरभेदेऽपि केनापि रूपेण शक्तिभेदेन वा भेदस्यावश्यकत्वात्। अन्यथा घटादिवद् देहात्मैक्यभ्रमस्य सर्वसाधारणत्वापातात्। मन्मते भ्रमस्य सत्यत्वेन तद्विषयस्यासत्त्वेनच मायाकल्पितत्वाभावसत्त्वाच्च। त्वां प्रति तूपपादनान्नोक्तदोष इति हृद्यम्।

 विमतमिति। जीवाज्ञानपरिकल्पितमिति मतेऽस्याभिधानान्न मतान्तरे सिद्धसाधनं शङ्क्यम्। तस्येति। नच प्रत्यक्षप्रत्यभिज्ञानस्य सुषुप्तिकालस्थायित्वासाधकत्वादसिद्धिः। किन्तु तत्कालपर्यन्तस्थायित्वसाधकत्वम्। अतो न क्षणिकत्वापत्तिरपीति वाच्यम्। एवं ह्यात्मस्थायित्वप्रत्यभिज्ञानस्यापि सुप्तिकालस्थायित्व साधकत्वाभावप्रसङ्गात्। तथाचाऽत्मनोऽनित्यत्वापत्त्या क्षणिकत्वानुमानेनात्मनोऽपि क्षणिकत्वापत्तेः। प्रत्यभिज्ञया तावत्कालस्थायित्वस्येव सुषुप्तिकालस्थायित्वसिद्धिसम्भवे सङ्कोचे कारणाभावात्। बाधकाभावेऽपि सुषुप्तिकालस्थायित्वासिद्धौ तथा तावत्कालस्थायित्वस्याप्यसिद्धेश्च क्षणिकत्वं दुर्वारमिति। अदृष्टादेरिति। नचादृष्टादेः कारणात्मनाऽवस्थितत्वेन पुनरुद्बोधापत्तिरिति शङ्क्यम्। अदृष्टादेः कारणं हि अन्तः करणमहङ्कारो वाऽविद्या वा। तदवस्थानाङ्गीकारे तस्यैव जीवाकल्पितत्वं स्यात्। नचादृष्टस्य कारणमात्मैवेति युक्तम्। आत्ममात्रस्य पुनरुद्बोधकत्वासम्भवात्। तदङ्गीकारे वा मोक्षेऽप्युद्बोधापत्तेरिति दिक्।

 सामान्येनेति। पूर्वं यावद् विमतिविषयीभूतं तावत् पक्षीकृत्य सत्यत्वं साधितवान्। इदानीं यं कञ्चन पदार्थं पक्षीकृत्य साध्यमानं सत्यत्वं ब्रह्मान्यस्मिन् यस्मिन्कस्मिंश्चित् विमते पदार्थे पर्यवस्यतीति सामान्येनेत्युक्तम्। अग्रे तु पदार्थविशेषं पक्षीकृत्य साध्यमानं साध्यं विशेष एव पर्यवस्यतीति विशिष्येत्युक्तमिति द्रष्टव्यम्। मिथ्यात्वमिति। नन्वत्र सदसद्विलक्षणत्वं मिथ्यात्वं न पक्षः। तस्य वादिनं प्रत्यसिद्धत्वेनाश्रयासिद्धेः। सिद्धसाधनाच्च। सदसद्विलक्षणत्वस्यात्मान्यसर्वमध्यपतितासत्यवृत्तेरिति चेन्न। सद्विलक्षणत्वस्य मिथ्यात्वपदेन विवक्षितत्वात्। तच्च वादिनः सिद्धमिति नाश्रयासिद्धिः। न वा सिद्धसाधनम्। यद्वा, प्रतिपन्नोपाधौ त्रैकालिकनिषेधप्रतियोगित्वं तदिति न कोऽपि दोषः। हेतावपि मिथ्यापदेनैतद्द्वयमेव विव्रक्षितम्। अत उक्तमिथ्यात्वस्य सदसद्विलक्षणरूपमिथ्यामात्र वृत्तित्वाभावादसिद्धिरिति परास्तम्। नच सन्दिग्धानैकान्तिकता, निश्चितसाध्याभाववत्यात्मभेदे हेतुसन्देहादिति वाच्यम्। आत्मभेदो हि आत्मनिष्ठो वाऽऽत्मप्रतियोगिको वा ? नाद्यः। तत्र हेत्वभावस्यैव निर्णीतत्वात्। न द्वितीयः। तत्र त्वन्मते हेतोर्निर्णयान्न सन्दिग्धानैकान्तिकता। नापि मन्मते। मम तत्र हेत्वभावस्यैव निर्णयात्। नच मिथ्यात्वन्यूनवृत्तित्वमुपाधिः। शुक्तिरूप्यत्वे साध्यव्यापकत्वात्, पक्षे च साधनव्यापकत्वादिति सङ्क्यम्। तद्धि क्वचिन्मिथ्यात्वाधिकरणवृत्तित्वम्। एवं चात्मत्व एव साध्याव्यापकता। तस्यात्मान्यसर्ववृत्तित्वाभावेन साध्यवत्त्वात्। मिथ्यात्वाधिकरणावृत्तित्वेनोपाधिशून्यत्वाच्च। च चात्मत्वस्य विशिष्टात्मवृत्तितया तत्र साध्योपाध्योः सत्वात् नोपाधेः साध्याव्यापकतेति युक्तम्। आत्मत्वशब्देन परमार्थत्वस्य विवक्षितत्वात्। विशिष्टात्मनि तदभावात्। मिथ्यात्वन्यूनवृत्तित्वं नाम मिथ्यात्वाव्यापकत्वमित्यपि न। अनुकूलतर्केण हेतोः साध्यव्याप्यत्वे साध्यव्याप्यहेत्वव्यापकत्वेनोपाधेः साध्यव्यापकत्वात्। अनुकूलतर्काणां वक्ष्यमाणत्वात्। अन्यथा पर्वतेतरत्वादेरप्युपाधित्वं स्यादित्यलम्।

 अत्मेति। नच विशिष्टात्मनः परमार्थसदन्यत्वात् सिद्धसाधनम्। आत्मशब्देन वेदान्ततात्पर्यविषयस्य विवक्षणात्। अत एव व्यावहारिकभेदमादायापि न सिद्धसाधनम्। वेदान्ततात्पर्यविषये परमार्थसतप्रतियोगिकव्यावहारिकभेदस्य परेणाप्यनङ्गीकारात्। कल्पितप्रातिभासिकभेदेन सिद्धसाधने मूल एवाति प्रसङ्गस्योक्तत्वात्। नचानानन्दत्वमुपाधिः। तस्य वैषयिकानन्दे पररीत्यैव साध्याव्यापकत्वात्। वैषयिकानन्दो ब्रह्मस्वरूपातिरिक्तो नास्त्येव। किन्तुतत्स्वरूपस्यैव विषय सम्बन्धेनाभिव्यक्तिरिति न युक्तम्। जडत्वभङ्गे ब्रह्मस्वरूपातिरिक्तस्यैव तस्य समर्थनात्। अतः करणवृत्तिरूपानन्दाभावे च तद्वृत्तिरूपं ज्ञानमपि न स्यात्। किं चाप्रयोजकश्चोपाधिः। नच परमार्थसदन्यत्वेऽनानन्दत्वं प्रयोजकम्। किन्तर्ह्यसत्त्वम्। अन्यथा, सत्यं ज्ञानमित्यादिवाक्ये आनन्दपदेनैवानृतव्यावृत्तिसिद्धौ सत्यपदवैयर्थ्यापत्तेः। तस्मात् नानान्दत्वमुपाधिः आत्मा यावत्स्वस्वरूपेति। अत्राऽत्मशब्देन तदेव विवक्षितम्। तेन विशिष्टात्मनि उक्तसाध्यसत्त्वात् सिद्धसाधनतेति निरस्तम्। नच प़ञ्चमप्रकाराविद्यानिवृत्तिमादाय सिद्धसाधनशङ्का। तस्या अपि यावदात्मस्वरूपमनुवर्तमानत्वाभावात्। तत् कस्य हेतोः ? अविद्यावस्थायामभावादेव अविद्यानिवृत्तेरात्मवत् सर्वदा सत्त्वे तदर्थकश्रवणादिविधिवैयर्थ्यम्। अभाव द्वैतस्य पूर्वमेव निरस्तत्वाच्च। तन्मतानुसारेणभावत्वविशेषण प्रक्षेपेणाप्यनुमानं दर्शयति- यावत्स्वरूपमनुवर्तमान भावरूपेति। ननु यावत्स्वस्वरूपेत्यत्र स्वपदस्य यत्किञ्चित्स्वरूपपरत्वं वा, आत्मस्वरूपपरत्वं वा विवक्षितम् ? तनाबाध्यो चोडनात्मा तत्समानकालीनेति। अत्रानात्मसमान कालीनेत्युक्तेऽनेकजीववादिमते
  अन्यथा सिद्धसाधनमेवेति चेन्न। स्वपदस्य समभिव्याहृतपरत्वेन व्याप्तिग्रहदशायां दृष्टान्तस्वरूपं, साध्यप्रमितिदशायां चात्मस्वरूपमेव प्राप्यते। एवं च नाप्रसिद्धिः। नवा सिद्धसाधनम्। यथा, क्षित्यादिकं स्वोपादानगोचरापरोक्षज्ञानादिमज्जन्यमित्यत्र, तद्वत्। ननु च शब्दाद् यदा बोधस्तदैवं वक्तव्यम्। न ह्यत्र शाब्दो बोधः। किन्त्वनुमानजन्यः। अनुमाने च शब्दस्वभावोऽनुपयुक्तः। अत एव स्वज्ञानाबाध्येत्यत्रापि स्वपदेऽयं दोषस्तुल्य इति चेन्न। भ्रान्तोऽसि। न हि वयमनुमाने शब्दस्वभाव उपयुज्यत इति ब्रूमः। किन्तु वाक्यरूपात् परार्थानुमानात् परस्य तथोपस्थितिरिति। तत्र च साध्याप्रसिद्धिर्न दूषणम्। व्याप्तिग्रहदशायां स्वशब्देन परबुद्धिस्थदृष्टान्तस्यैवोपस्थित्या व्याप्तिग्रहसम्भवे विषयसिद्धेरनपेक्षणात्। अन्यथा तवापि प्रमाणज्ञानं स्वप्रागभावव्यतिरिक्तेति त्वदीयानुमाने उक्तदूषणसम्भवे उत्तराभावप्रसङ्गात्। अत एव स्वज्ञानाबाध्येत्यत्रापि नायं दोष इत्यालोचनीयम्।

 विमतेति। परममोक्ष रूपेत्यर्थः। तेन जीवन्मुक्तिरूपबन्धनिवृत्तावृक्तसाध्यसत्त्वात् सिद्धसाधनमिति परास्तम्। साध्यस्य चायमर्थः। स्वस्या बन्धनिवृत्तेर्यः प्रतियोगी बन्धोऽज्ञानादिरूपस्तस्य यो विषयः शुद्धचिन्मात्रं तद्विषयकं यज्ज्ञानं सिद्धसाधनता। यत्किञ्चिदात्मबन्धनिवृत्तेर्यत्किञ्चिदनात्मसमानकालीनत्वात्। एकजीववादिमते त्वर्थान्तरता। आत्माज्ञानाबाध्येत्येव क्रियमाणे परमते दृष्टान्ते साध्यविकलता स्यादिति स्वप्रतियोगिविषयविषयकेत्याद्युक्तम्। अनात्मेति विशेषणाभावे सिद्धार्थतैव, तादृशज्ञानाबाध्यात्म समानकालीनत्वादिति सर्वं सार्थकम्। ननु हेतौ बन्धपदेनाज्ञानादिरूपो बन्धो विवक्षितोऽथ निगडादिरूपो वा, साधारणो वा ? नाद्यः। दृष्टान्तस्य साधनवैकल्यात्। द्वितीये स्वरूपासिद्धेः। न तृतीयः। साधारणस्य बन्धपदार्थस्यानिर्वचनात् इति चेन्न। प्रभुप्रसादसाध्यनिवृत्तिप्रतियोगित्वस्य, बन्ध इत्यभियुक्तव्यवहारविषयत्वस्य वा साधारणस्य बन्धत्वनिर्वचनसम्भवेनोक्तदोषाभावात्। नचाद्यं बन्धत्वं संसाररूप बन्धस्यासिद्धम्। यस्य प्रसादादित्यादिश्रुतिसिद्धत्वात्। नापि द्वितीयेऽन्योन्याश्रयः प्रयोगविषयत्वे ज्ञाते च प्रयोगः, प्रयोगे च तद्विषयत्वमिति। पूर्वपूर्वाभियुक्तप्रयोगविषयत्वज्ञानेनोत्तरोत्तरप्रयोगोपपत्तेः। अत एव द्वितीयाध्याये वेदब्रह्मणलक्षणमेवमेव कृतम्। नच साध्ये स्वपदाननुगमो दोषः। तस्याव्यवहितानुमानोक्तरीत्या परिहारसम्भवात्। नच हेतौ बन्धपदं व्यर्थमिति व्याप्यत्वासिद्धिः। घटनिवृत्तौ व्यभिचारवारणार्थत्वात्। घटनिवृत्तिप्रतियोगिनो घटस्य सविषयत्वाभावेनविषयत्वघटित साध्याभावात्। अज्ञाननिगडादिरूपबन्धस्य ज्ञानादिवत् सविषयत्वानुभावन्नासिद्धिसाध्यवैकल्ये। उक्तहेतोरुक्तसाध्येन निरुपाधिकसहचारदर्शनात्, श्रुत्यनुगृहीतत्वाच्च नाप्रयोजकत्वमपि। कस्याश्चिन्निवृत्तेरनात्मसमानकालीनत्वदर्शनात् निवृत्तिमात्रस्य तथात्वं यदि साध्येत तर्हि संसारकालीनाया दुःखनिवृत्तेः समानाधिकरणदुःखप्रागभावकालीनत्वदर्शनमपि दुःखनिवृत्तिमात्रस्य तथात्वं साधयेदित्यतिप्रसङ्गोऽपि न। वैषम्यात्। दुःखप्रागभावसमानकालीनत्वसाधनस्य मुक्तेरपुमर्थत्वप्रसङ्गरूपप्रतिकूलतर्कपराहतिवत् प्रकृतानुमानस्य तदभावात्। प्रत्युतानात्मसामानकालीनत्वाभावे कालाकाशाद्यभावे व्याहतिप्रसङ्गरूपविपक्षबाधकस्यैव सम्भवोच्चेत्यलं मृतमारणेनेति।

 अत्राऽदिपदेन विमत आनन्दो, ज्ञानं वा स्वज्ञानाबाध्यानात्मवान् तादृशभावरूपानात्मवान् वा ज्ञानत्वादानन्दत्वात् लौकिकानन्दादिवदित्यादीनि गृहीतानि। आत्मधीरिति। अत्र वेदान्ततात्पर्यविषयात्मधीः पक्षः। तेन विशिष्टात्मधियः पक्षत्वे तस्यां साध्यसत्त्वात् सिद्धार्था प्रतिज्ञेति निरस्तम्। स्वविषयमात्रविषयकधीबाध्या नेति साध्यार्थः। तेनेदं रजतमिति ज्ञाने न व्यभिचारः। तस्य स्वविषयविषयकनेदं रजतमिति ज्ञानेन रजताभावविषयकेण बाध्यत्वेन स्वविषयमात्रविषयकज्ञानबाध्यत्वाभावात्। अत एवान्धोऽयं रूपज्ञानवानिति अन्धस्य रूपविषयतया कल्पितं यज्ज्ञानं तस्य रूपं नान्धगम्यमिति स्वविषयविषयकप्रत्ययबाध्यत्वदर्शनेन व्यभिचार इत्यपास्तम्। विवक्षितसाध्यस्य तत्रापि सत्त्वात्। न ह्यान्धो रूपज्ञानवानिति ज्ञानविषयमात्रविषयकं रूपं नान्धगम्यमिति ज्ञानम्। नञर्थस्याधिकस्य भानादिति। नच पक्षे धीपदेनचैतन्यरूपधीविवक्षायां सिद्धार्थता। धीपदेन वेदान्तजन्य वृत्तेर्विवक्षितत्वात्। नचात्र स्वविरोध्यविषयत्वमुपाधिः। पक्षीभूताया धियः आत्ममात्रविषयत्वेन स्वविषयविरोध्यविषयत्वेन साधनव्यापकत्वेनानुपाधित्वात्। अप्रयोजकत्वेन साध्याव्यापकत्वाच्चेति। आत्माधिष्ठानकभ्रम हेतुरिति। अत्र हेतौ हेतुत्वादिति दण्डादौ व्यभिचारि। अप्रसिद्धप्रतियोगिकाभावानङ्गीकर्तृमते दण्डादिकार्यभ्रमाभावेन तदधिष्ठानज्ञानबाध्यत्वस्याप्रसिद्धत्वेन तदभावस्य तत्रासम्भवात्। अतो भ्रमेति। भ्रमहेतुत्वं च दण्डादौ नास्ति। भ्रमहेतुता हि दोषत्वेन वा, इन्द्रियसम्प्रयोगत्वेन वा ? नोभयथापि। दण्डादेर्दोषत्व सम्प्रयोगत्वयोरसम्भवात्। नाप्यधिष्ठानत्वेन। तस्य भ्रमाहेतुत्वात्। अतीताद्यधिष्ठानकभ्रमस्यापि दर्शनात्। ननु तथापि यत्र दूरादिदोषादुपलादौ चाकचिक्यकल्पना, तेनच चाकचिक्यदोषेण शुक्ताविव रजतकल्पना, तत्र चाकचिक्ये व्यभिचारः। तत्र स्वकार्यभ्रमाधिष्ठानज्ञानेनचाकचक्यरूप्ययोरुभयोरपि बाधेन साध्याभावात्, भ्रमहेतुत्वाच्चेति चेन्न। अत्र हि चाकचक्यं न दोषः। किन्तु ऩञ्ज्ञानम्। तस्यैव भ्रमान्वयव्यतिरेकात्। चाकचक्यज्ञानं तु नाधिष्ठानज्ञानबाध्यम्। तस्याधिष्ठानवत् बाधानन्तरमप्येतावन्तं कालं भ्रम आसीदिति सत्त्वानुसन्धानात्। तथाच यो दोषश्चाकचक्यज्ञानं न तदधिष्ठानज्ञानबाध्यं, यद्बाध्यं चाकचक्यं तन्न दोष इति कथं तत्र व्यभिचारः ? नचैवं सादृश्यमत्रापि दोषो न स्यात्। इष्टापत्तेः। तज्ज्ञानस्यैव दोषत्वात्। यद्वा, चाकचक्यज्ञानस्य पक्षसमत्वान्त व्यभिचारः। नन्वेवं सादृश्यस्य कथं दोषत्वव्यवहार इति चेन्न। दोषभूतज्ञानविषयत्वादिति वा उपाधिः शङ्क्यः। अपरोक्षसाक्षात्कारानन्तरमपि शरीरेन्द्रियानु वृत्तिदर्शनेनोपाधिद्वयस्य पक्षे निर्णीतत्वेन साधनव्यापकत्वात्। अन्यथा जीवन्मुक्तस्य भिक्षाटनादौ प्रवृत्तिर्न स्यात्। व्यावृत्ताकाराधिष्ठानज्ञानासम्भवस्य पूर्वमेवोपपादितत्वाच्च। वक्ष्यमाणानुकूलतर्केण हेतोः साध्यव्याप्यत्वे निर्णीते साध्यव्याप्यहेत्वव्यापकत्वेनोपाधेः साध्याव्यापकत्वादित्यस्य पृष्ठलग्नत्वाच्च। नन्वज्ञाने व्यभिचार इत्यत आह- शुक्त्यज्ञानमपीति। तथाच पक्षे पक्षतुल्ये वा न व्यभिचार इत्याशयः।

 ब्रह्मान्यदनादीति । नन्वत्र ब्रह्मशब्देन ब्रह्मशब्दवाच्यं विशिष्टं वा विवक्षितं, तत्पदलक्ष्यं शुद्धं निर्गुणं वा ? नाद्यः। विशिष्टान्यस्य शुद्धस्य पक्षत्वापत्तौ सिद्धसाधनात्। द्वितीये तादृशस्य तवासिद्ध्या पक्षासिद्धिरिति चेन्न। वेदान्ततात्पर्यविषयान्यस्य विवक्षणात्। घटादौ स्वरूपासिद्धिवारणाय पक्षेऽनादीति विशेषणम्। तेन घटादिव्यतिरिक्तं ब्रह्मान्यदनादि पक्ष इत्युक्तं भवति। अनादित्वादिति। नन्वत्रानादित्वं किं विवक्षितम् ? न तावत् प्रागभावाप्रतियोगित्वम्। तस्यासत्यपि सत्त्वेनानैकान्त्यात्। नापि प्रागभावानवच्छिन्नसत्तायोगित्वं विवक्षितम्। असति च न सत्तायोग इति वाच्यम्। सत्ता किं जातिर्वा, अबाध्यत्वं वा ? आद्ये तस्या ब्रह्मण्यावाभ्यामनङ्गीकारेण साधनवैकल्यात्। पक्षेऽप्यभावेन स्वरूपासिद्धेश्च। द्वितीये तादृशसत्तायोगस्य पक्षे प्रतिवादिनो ममासिद्धेरिति चेन्न। प्रागभावाप्रतियोगिवस्तुत्वस्य विवक्षितत्वात्। एवं चासतो वस्तुत्वाभावादेव न व्यभिचारः। पक्षेऽप्येतादृशमेवानादित्वं विवक्षितमिति नासतः पक्षत्वम्। तेन न बाधस्वरूपासिद्धी इति मन्तव्यम्। ब्रह्मवदिति। विवक्षितेति शेषः। तेन न साध्यसाधनवैकल्ये। नच ध्वंसाप्रतियोगित्वमुपाधिरिति वाच्यम्। घटादेरुक्तरीत्या परमार्थसत्त्वस्य प्रत्यक्षादिसिद्ध्या तत्रोपाधेः साध्याव्यापकत्वात्। असतो ध्वंसाप्रतियोगित्वसत्त्वेऽपि परमार्थसत्त्वादृष्ट्या तस्य तत्राप्रयोजकत्वेनानुपाधित्वाच्च। उक्तरीत्या हेतोः साध्यव्याप्यत्वेन तदव्यापकतया साध्याव्यापकत्वाच्च। अप्रयोजकत्वं परिहरति- दोषजन्यज्ञानादिति। ब्रह्मेति। अत्रापि ब्रह्मापदार्थः पूर्ववत्। तेन शबलब्रह्माऽदाय न सिद्धसाधनतेति बोध्यम्। नन्वत्र कथं व्याप्तिः ? यदा ब्रह्म तदा काल इति वा, यत्र ब्रह्म तत्र काल इति वा ? नोभावपि। सिद्धसाधनात्। न हि देशकालयोर्देशकालासम्बन्धः। परममुक्तौ तु न देशो न काल इति चेन्न। ब्रह्म कालाद्यविनाभूतमिति साधनात्। कालाद्यविनाभावो हि कालादिव्यतिरेकेण सद्रूपत्वशून्यत्वम्। नचैतम् ब्रह्मणः परमते सिद्धम्। परेण कालाद्यसत्त्वेऽपि परममुक्तौ ब्रह्मणः सद्रूपत्वाङ्गीकारात्।

 ब्रह्मान्यद् वेदैकगम्यमिति। नचात्र पारमार्थिकत्वेन श्रुतितात्पर्यविषयत्वमुपाधिः। ब्रह्मणि तस्याभावेन साध्या व्यापकत्वात्। उपक्रमाधिकं हि तात्पर्यसाधकम्। नच तस्य परमार्थिकत्वेन तात्पर्यसाधकत्वम्। तथात्वे कर्मकाण्डे उपक्रमाधिना पारमार्थिकत्वेन तात्पर्यं सिध्येत्। ब्रह्मविषयकोपक्रमादिकं तथा तात्पर्यकमित्यस्याप्रयोजकत्वात्। अधर्मादिविषयकमुपक्रमादिकं तथा साधकमित्यस्यापि सुवचत्वात्। ब्रह्मणो निर्धर्मकत्वेन पारमार्थिकत्वाभावस्य पूर्वमेवोपपादित्वाच्च। जगत्यपि तथा सत्त्वेन साधनत्यापकत्वाच्च।

 साक्षिवेद्यमिति। अत्र हेतौ प्रति विषयत्वादित्युक्ते शुक्तिरूप्ये व्यभिचारः। तदर्थं दोषाजन्यज्ञानं प्रतीति। एवमपि निषेध्यत्वेन तादृशज्ञानविषयत्वात् उक्तदोषतादवस्थ्यम्। अत उक्तम् अनिषेध्यत्वेनेति। एवमपि व्यवसायद्वाराऽनुव्यवसायविषयत्वाद् दोषतादवस्थ्यम्। अतः साक्षादिति। नन्वेवमपि शुक्तिरूप्यादिषु व्यभिचारः। तेषां दोषजन्यवृत्तिविषयत्वेऽपि तदजन्यसाक्षिविषयत्वादिति चेन्न। त्वयाप्यविद्यावृत्ति प्रतिबिम्बितसाक्षिविषयत्वस्यैवाङ्गीकृतत्वेन प्रतिबिम्बितस्य विशिष्टस्य दोषजन्यत्वनियमात् शुक्तिरूप्यादिषूक्तहेतोरगमनान्न व्यभिचारः। दोषाजन्यज्ञानं प्रत्यनिषेध्यत्वेन साक्षाद्विषयस्यापि मिथ्यात्वे तादृशवेदान्तजन्यज्ञानविषयस्य ब्रह्मणः सत्यत्वे को विश्वासः ? न हि परमार्थसत्त्वे उक्तहेत्वतिरिक्तं प्रयोजकम्। नच दोषजन्यज्ञानविषयत्वाभावस्तत्र प्रयोजक इति वाच्यम्। ब्रह्मणोऽपि क्षणिकमित्यादिदोषजन्यज्ञानविषयत्वेन सत्यत्वाभावापत्तेः। असतोऽपि चैतादृश ज्ञानविषयत्वाभावेन सत्यत्वापत्तेश्च। तस्माद् उक्तहेतोरेव सत्यत्वप्रयोजकतया तदभावार्थं त्वयापि शुक्तिरजतादेरुक्तहेत्व भावोऽङ्गीकरणीय इति कथं व्यभिचारः ? नचैवमसिद्धिः। सुखादेरपि दोषजन्याविद्यावृत्ति प्रतिबिम्बितसाक्षिविषयत्वादिति वाच्यम्। सुषुप्तौ दोषाभावेनाविद्यावृत्त्यभावेऽपि सुखादिस्फुरणेन तस्य केवल साक्षिवेद्यत्वात्। अविद्यातद्वृत्यादेरपि तत्प्रतिबिम्बितसाक्षिविषयत्वेऽनवस्थापत्तेश्च। तस्मन्नासिद्धिः। नचात्मन्युक्त साधनाभावात् साधनविकलतेति वाच्यम्। तस्य दृश्यत्वभङ्गे वृत्तिव्याप्य्तवस्य साधितत्वात्। नचात्मनो देहैक्य भ्रमविषयत्वात् साधनाविकलता। तद्विषयत्वेऽपि वेदान्तजन्यतादृश ज्ञानमादायोक्तसाधनसम्भवात्। देहात्मैक्य भ्रमासम्भवस्योक्तत्वाच्च। नचास्तोऽपि दोषजन्य शाब्दज्ञानविषयत्वेन तत्र व्यभिचारः शङ्क्यः। तत्रानिषेध्यत्वेन तादृशज्ञानविषयत्वाभावात्। अनिषेध्यत्वेन तादृशज्ञानस्य दोषजन्यत्वनियमादिति दिक्।

 विमतमिति। नच दृष्टिसृष्टिपक्षेऽसिद्धिः। दृष्टिसृष्टिपक्षस्य क्षणिकवादतुल्यत्वेनायुक्तत्वात्। तस्याग्रे दूषयिष्यमाणत्वाच्च। नचानादित्वमुपाधिः। तस्य पारमार्थिकत्वाप्रयोजकत्वेन अनुपाधित्वात्। प्रयोजकस्यैवोपाधित्वात्। अन्योन्याभावातिरिक्तेति। अन्योन्याभावातिरिक्तः एतद्धटसामानाधिकरणः एतद्धट प्रतियोगिको योऽभावस्तत्वं पक्षः। अत्राभावत्वमात्रस्य पक्षत्वे पटाभावत्वस्यापि पक्षत्वापत्तौ बाधः। तदर्थं घटेति। एवमपि घटान्तराभावत्वस्य पक्षत्वे स एव दोषः। तदर्थमेतदिति। एवमपि तन्तुवृत्त्यैतद्धटात्यन्ताभावस्य पक्षत्वापत्तौ स एव दोषः। तदर्थं घटसमानाधिकरणेति। एवमपि हेतौ चाभाववृत्तित्वादित्युक्ते मृत्पिण्डान्तरनिष्ठैतद्धटात्यन्याभावत्वस्य पक्षत्वे स एव दोषः। तदर्थमेतदिति। एवमप्येतद्धटान्योन्याभावत्वस्य पक्षत्वे स एव दोषः। तदर्थमन्योन्येति। साध्येसमानकालीनावृत्तीत्युक्तेऽप्रसिद्धिः। सर्वस्यापि यत्किञ्चित्समान कालीनवृत्तित्वात्। घटसमानकालीनावृत्तीत्युक्तो यत्किञ्चिद्धटसमानकालीनवृत्तित्वेन बाधः। तदर्थमेतदिति प्रमेयत्वे व्यभिचारः। तदर्थमभावमात्रवृत्तित्वादिति। तावत्त्युक्ते गगनात्यन्ताभावत्वे व्यभिचारः। तदर्थं घटप्रतियोगिकेति। एवमपि घटान्तरप्रागभावत्वे स एव दोषः। तदर्थमेतदिति। एवमपि तन्तुनिष्ठैतद्धटात्यन्ताभावत्वे व्यभिचारः। तदर्थं घटसमानाधिकरणेति। एवमपि मृत्पिण्डान्तर निष्ठैतद्धटात्यन्ताभावत्वे स एव दोषः। तदर्थमेतदिति। एतद्धटान्योन्या भावत्वे व्यभिचारः। तदर्थमन्योन्याभावातिरिक्तेति। हेतावभावपदत्योगे एतद्धटसमवायत्वे व्यभिचारः। तदर्थमभावेति। समवायानङ्गीकर्तृमते स्वरूपसम्बन्धविशेषे व्यभिचार इति सर्वं सुस्थम्।

 अत्र हेतौ पक्षे च प्रतियोगिवृत्तिताप्रयोजकसम्बन्धान्यानवच्छिन्नेत्यभावविशेषणम्। तेन संयोगेन घटवत्यपि भूतले समवायसम्बन्धेन घटात्यन्ताभावसत्त्वात् घटात्यन्ताभावत्वे साध्याभावेन बाधः। तत्रैव साध्याभाववति हेतोर्वृत्तेर्व्यभिचार इति च निरस्तम्। समवायसम्बन्धावच्छिन्नाभावस्य भूतले घटवृत्तिताप्रयोजकसम्बन्धातिरिक्तसम्बन्धावच्छिन्नत्वात्। नच साधनावच्छिन्नसाध्यव्यापकमेतद्घटप्रतियोगिक जन्यजनकान्यतरमात्रवृत्तित्वमुपाधिरिति वाच्यम्। जन्यजनकमात्रवृत्तिविशेषणस्योपाधित्वप्रयोजकस्य पक्षमात्रव्यावर्तकतया पक्षेतरत्वात्। अन्यथा पर्वतावयववृत्त्यन्यत्वादेरप्युपाधित्वं स्यात्। अप्रयोजकत्वाच्च। वक्ष्यमाणानुकूलर्केण हेतोः साध्यव्यापकतयोपाधेस्तदव्यापकतया साध्याव्यापकत्वाच्चेत्यलं पल्लवेन। ननु व्यधिकरणधर्मावच्छिन्नाभावभादाय बाध इत्यत आह-व्यधिकरणेति। अत्रादिपदेन सूचितम्- एतद्धटप्रागभावः एतद्धटसमानकालीनान्योन्याभावातिरिक्ततदभाव समानाधिकरणो न। एतद्धटप्रागभावत्वात्। व्यतिरेकेण पटप्रागभाववत् इत्याद्यनुमानम्। नचात्राप्रसिद्धिः। निरधिकरणे प्रसिद्धेः। नचासाधारण्यम्। तस्य दशाविशेषे दोषत्वात्। अनुकूलतर्कस्य वक्ष्यमाणत्वाच्च न कश्चिद् दोषलेशः। अथवा अंशित्वानुमानसत्प्रतिपक्षानुमान इव सामान्यतः साध्यप्रसिद्धिर्द्रष्टव्येति।

 नन्वनेनानुमानेन कीदृशसत्त्वं सिद्धमित्यत आह अनेनेति। अत्र चेति। उक्तचतुर्विंशत्यनुमानेष्वित्यर्थः। तत्र सर्वत्र ब्रह्मत्वादय उपादयः। आभाससाम्यं च प्राक् दर्शितमेव द्रष्टव्यम्। अव्यवहितानुमाने च एतद्धटप्रतियोगिक प्रागभावप्रध्वंसान्यतरमात्रवृत्तित्वमुपाधिः। एतद्धटप्रतोयोगिकप्रागभावत्वम् एतद्धटसमानाधिकरणावृत्ति अन्योन्याभावातिरिक्तैतद्घटप्रतियोगिकाभावमात्रवृत्तित्वात् एतद्घटात्यन्ताभावत्व वदित्याभाससाम्यं च। नचैतद्घटध्वंसत्वे व्यभिचारः। तस्य पक्षतुल्यत्वात् इत्यादिकं न शङ्क्यमिति भावः। उक्तमर्थं सङ्गृह्णाति
-तथाचेति। आदिपदेनोक्तचतुर्विंशतिहेतवो गृह्यन्ते।  
   
 एतेनाधुनिकैर्विश्वमिथ्यात्वे विशेषतोऽनुमानान्युक्तानि अपहस्तितानि। तथाहि- तत्र तावद् ब्रह्मज्ञानेतराबाध्य ब्रह्मान्यासत्त्वानधिकारणत्वं पक्षः। पारमार्थिकसत्त्वाधिकरणावृत्तिब्रह्मावृत्तित्वात् शुक्तिरूप्यवत् इति न साधु। परीक्षितप्रत्यक्षानुमानाभ्यां घटादौ पारमार्थिकसत्त्वसिध्या तत्रोक्तधर्मस्यापि सिध्या बाधः। अत एवासप्रत्प्रतिभासिकान्यतरमात्र वृत्तित्वमुपाधिश्च। उक्तो धर्मः पारमार्थिकसत्त्वाधिकरणवृत्तिः असदवृत्तित्वे सति प्रातिभासिकावृत्तिधर्मत्वात् ब्रह्मत्ववत् इति सत्प्रतिपक्षश्च। अप्रयोजकत्वं च। उक्तो धर्मः व्यावहारिकसत्त्वाधिकरणावृत्तिः, अर्थक्रियाधिकरणावृत्तिर्वा ब्रह्मावृत्तित्वात् शुक्तिरूप्यत्ववदित्याभाससाम्यं चेत्यलम्। अत एव विमतं मिथ्या ब्रह्मन्यत्वात् शुक्तिरूप्यववदित्यतितुच्छम्। मिथ्यात्वस्य पूर्वमेव दूषितत्वात्। बाधोपाधिसत्प्रतिपक्षाप्रयोजकत्वानिस्ताराच्च। विमतं नार्थक्रियाकारि। ब्रह्मन्यत्वात्। शुक्तिरूप्यवदित्याभाससाम्यं च। परमार्थसत्त्वं स्वसमानाधिकरणान्योन्याभावप्रतियोग्यवृत्ति सदितरावृत्तित्वात् ब्रह्मत्ववदित्यप्यसाधु। बाधाप्रयोजकत्वानिस्तारात्। किं च हेतौ सत्त्वं किं विवक्षितम् ? पारमार्थिकसत्त्वं वा साधारणं वा ? नाद्यः साध्याविशेषात् । द्वितीये च घटत्वादौ व्यभिचारः। तस्यापि तदितरस्मिन्नवृत्तेः। स्वसमानाधिकरणान्योन्याभाव प्रतियोगिनि घटान्तरे वृत्तेश्च। परमार्थसत्त्वम् उक्तसाध्यव्यतिरेकवत् तत्तत्वब्रह्मत्वेतरधर्मत्वात् घटत्ववत् इति सत्प्रतिपक्षाच्च। तद्घटत्वादौ व्यभिचारवारणाय तत्तत्वेतरेति। ब्रह्मत्वे तद्वारणाय ब्रह्मत्वेतरेति। ब्रह्ममात्रवृत्तित्वं चोपाधिः। साधनावच्छिन्नसाध्यव्यापकस्य तथात्वेन तद्घटत्वादौ स साध्यव्यापकता। परमार्थसत्त्वं न ब्रह्ममात्रवृत्ति ब्रह्मत्वेतरधर्मत्वात् ज्ञेयत्ववदित्यादिना पक्षावृत्तित्वासिद्धेः न साधनव्यापकतापि। तत्सन्देहेऽपि सन्दिग्धोपाधित्वाच्च। अनेनैव वा सत्प्रतिपक्षः। प्रकृतसाध्याभावानवगाहनेऽपि पर्यवसितसाध्याभावावगाहनात्। नचैवमतिप्रसङ्गः। अनुकूलतर्कभावाभावाभ्यां विशेषात्। व्यावहारिकत्वं वा प्रतिभासिकत्वं वा असत्त्वं वा उक्तसाध्यवत्। व्यावहारिकेतरावृत्तित्वात् तद्घटत्ववत्। घटत्वादिकं च पक्षतुल्यम्। प्रातिभासिकेतरावृत्तित्वात् रूप्यवत्। असदितरावृत्तित्वात् शशविषाणत्ववदित्याद्याभाससाम्यं चेति। ब्रह्मत्वमेकत्वं वा सत्त्वव्यापकम्। सत्त्वसमानाधिकरणत्वात्। असद्वैलक्षण्यवत् इत्यपि मन्दम्। प्रत्यक्षादिबाधाद्यनिस्तारात्। अत्रापि हेतौ साध्ये च सत्त्वपदं पारमार्थिकादिसाधारणम्। पारमार्थिकत्वमात्रपरं वा ? आद्ये घटत्वादौ व्यभिचारात्। तस्यापि सत्त्वसमानाधिकरणत्वात् सत्त्वाव्यापकत्वाच्च। सकलसद्वृत्तित्वमुपाधिश्च। द्वितीये तत्रैव सन्दिग्धानैकान्तिकता। निश्चितसाध्याभाववति विवक्षितहेतुसन्देहात्। ब्रह्मेतरवृत्तित्वमुपाधिश्च। ब्रह्मत्वं सत्त्वाव्यापकम्। तन्मात्रवृत्तित्वात् व्यतिरेकणाभिधेयत्ववदिति सत्प्रतिपक्षश्च। व्यावहारिकत्वादि उक्तसाध्यवत् उक्तहेतोरुक्तदृष्टान्तवदित्याभाससाम्यं चेत्यलम्।

 व्याप्यवृत्तिर्घटादिः पक्षः जन्याभावातिरिक्तसमानाधिकरणाभावमात्रप्रतियोगी। अभावप्रतियोगित्वात् अभिधेयत्ववत्। अभिधेयत्वं हि परमते केवलान्वयित्वात् अन्योन्याभावमात्रप्रतियोगि। स च समानाधिकरण एव। अस्मन्मते तु मिथ्यैवेति नोभयथापि साध्यवैकल्यमित्यपि तुच्छम्। अत्र साध्ये मात्रपदं कार्त्स्न्यार्थंकं वा अवधारणार्थकं वा ? नाद्यः। घटादेः स्वसमानाधिकरणयावदभावप्रतियोगित्वस्य बाधितत्वात्। न हि घटः स्वसमानाधिकरणपटाभावप्रतियोगी। दृष्टान्ते साध्यवैकल्यं च। द्वितीयेऽपि बाध एव। व्यधिकरणस्यापि घटाभावस्य घटादेः प्रतियोगित्वात्। मात्रपदत्यागे सिद्धसाधनात्। अभावपदस्यात्यन्ताभावपरत्वे च जन्याभावातिरिक्तेति विशेषणवैयर्थ्यम्। दृष्टान्ते साध्यवैकल्यं च। ब्रह्मणि हेतुव्यावृत्त्याऽनैकान्त्याच्च। तत्रान्योन्याभावप्रतियोगित्वानङ्गीकारे ब्रह्मणो जडाद्यात्मकत्वापत्त्या बहुव्याकुलि स्यात्। प्रत्यक्षबाधाच्च। अप्रयोजकत्वाच्च। घटादिः उक्तसाध्यव्यतिरेकवान् तदधिकरणव्याप्यवृत्तित्वात्। व्यतिरेकेणासद्वदिति प्रतिरोधाच्च। घटादिः स्वसमानाधिकरणप्रागभावप्रतियोगि न। अभावप्रतियोगित्वात् अभिधेयत्ववत् इत्याभाससाम्यं च। अत्यन्ताभावः प्रतियोग्यवच्छिन्नवृत्तिः। नित्याभावत्वात् अन्योन्याभाववत् इत्यपि न। अत्र हि प्रतियोग्यवच्छिन्नवृत्तित्वं प्रतियोगिविशिष्टवृत्तित्वं वा प्रतियोग्यधिकरणवृत्तित्वं वा ? नाद्यः। ध्वंसेऽनैकान्त्यात्। ध्वंसस्यानित्यत्वे अज्ञाननिवृत्तेरपि ध्वंसे मुक्तस्य संसारापातात्। अनादीति विशेषणेऽत्यन्ताभावस्यापि मिथ्यात्वेनानादिनित्यत्वाभावादसिद्धेः। मिथ्यात्वेऽपि तस्याविद्यादेरिवानादित्वे षडस्माकमनादय इति सिद्धान्तहानेः। अत्यन्ताभावस्य प्रतियोगिविशिष्टवृत्तित्वे साध्ये बाधाच्च। अत्यन्ताभाव उक्तसाध्यवान् संसर्गाभावत्वात् प्रागभाववत् इति सत्प्रतिपक्षाच्च। साधनावच्छिन्नसाध्यव्यापकस्यान्योन्या भावत्वस्योपाधित्वाच्च। प्रागभावो वा ध्वंसो वा प्रतियोग्यवच्छिन्नवृत्तिः। अभावत्वादन्योन्याभाववत् इत्याभाससाम्यं च। न द्वितीयः। संयोगवदव्याप्यवृत्तित्वेनोपपत्त्या अर्थान्तरात्। नच व्याप्यवृत्तिप्रतियोगिकत्वमत्यन्ताभावे विशेषणम्। अतो नोक्तदोष इति वाच्यम्। बाधाद्यनिस्तारादित्यलम्। अत्यन्ताभावत्वं प्रतियोग्यशेषाधिकरणवृत्तिमात्र वृत्ति। प्रतियोग्यवच्छिन्नवृत्तिमात्रवृत्ति वा नित्याभावमात्रवृत्तित्वात् अन्योन्याभावत्ववत् इत्यपि दुष्टम्। साध्ये मात्रपदस्य कार्त्स्न्यार्थत्वेऽवधारणार्थत्वे वा बाधात्। अत्राभावत्वं नोक्तसाध्यवत् संसर्गाभाववृत्तित्वात् प्रागभावत्ववदिति प्रतिषेधाच्च। साधनधर्मावच्छिन्नसाध्यव्यापकान्योन्याभाववृत्तित्वस्योपाधित्वाच्च। प्रागभावत्वं ध्वंसत्वं वा उक्तसाध्यवत् अभाववृत्तित्वादन्योन्याभावत्ववदित्याभाससाम्यं च। हेतुदूषणं च पूर्ववत्। घटात्यन्ताभावत्वं प्रतियोगिजनकाभावसमानाधिकरणवृत्ति, एतत्कपालसमानकालीनैतद्घटप्रतियोगिका भाववृत्तित्वात्, प्रमेयत्ववत्। अत्र कपालनाशजन्यघटप्रतियोगिकध्वंसत्वे व्यभिचारनिरासायैतत्कपालसमान कालीनेति विशेषणमित्यप्यपटु। अव्याप्यवृत्तित्वेनोपपत्त्यार्थान्तरत्वात्। व्याप्यवृत्तिप्रतियोगिकेति पक्षविशेषणे बाधानिस्तारात्। अत्यन्ताभावत्वमुक्तसाध्यवन्न, अत्यन्ताभावमात्रवृत्तित्वाद्, व्यतिरेकेण ध्वंसत्ववदिति प्रतिरोधाच्च। नच साधारण्यम्। तस्यापि सत्प्रतिपक्षतयैव दोषतया सत्प्रतिपक्षे सत्प्रतिपक्षान्तरासम्भवात्। साधनावच्छिन्नसाध्यव्यापकप्रध्वंसान्योन्याभावान्यतरवृत्तित्वस्योपाधित्वाच्च। प्रागभावत्वं प्रध्वंसत्वं वा प्रतियोगिसमानाकालीनवृत्ति, अभावत्वादत्यन्ताभाववदित्याभासतुल्यत्वात्।

 अत एव एतत्कपालं एतद्घटात्यन्ताभावाधिकरणमाधारत्वात् पटादिवदित्यप्यसाधु। बाधात्। एतत्कपालं नोक्तसाध्यवत्, एतदारम्भकत्वात्, व्यतिरेकेण पटवदिति प्रतिपक्षाच्च। एतत्कपालं एतद्घटानारम्भकम्, आधारत्वात् पटादिवदित्याभाससाम्यं च। ब्रह्मत्वं न परमार्थसन्निष्ठान्योन्याभावप्रतियोगितावच्छेदकं, ब्रह्मवृत्तित्वादसद्वैलक्षण्यवदित्यतिदुष्टम्। परमार्थसच्छब्देन ब्रह्मोक्तौ सिद्धसाधनम्। अबाध्योक्तौ च त्वन्मते सतोऽप्यबाध्यत्वेन तन्निष्ठान्योन्याभावप्रतियोगितावच्छेदकत्वाद् बाधः। किं चान्योन्याभावस्यातात्विकत्वे सिद्धसाधनम्। तात्विकत्वे त्वपसिद्धान्तः। अब्रह्मवृत्तित्वमुपाधिश्च। ब्रह्मत्वं नोक्तसाध्यवत्, व्यतिरेकिधर्मत्वात्, घटवदिति प्रतिपक्षश्च। घटत्वं न व्यावहारिकनिष्ठान्योन्याभावप्रतियोगितावच्छेदकं, व्यावहारिकवृत्तित्वात्, प्रमेयत्ववदित्याभासतुल्यता च।

 परमार्थसत्प्रतियोगिको भेदो न परमार्थसन्निष्ठः। परमार्थसत्प्रतियोगिकत्वात्। परमार्थसत्त्वावच्छिन्न प्रतियोगिकाभाववत्। एतदप्यसाधु। पक्षे साध्ये च परमार्थशब्देन ब्रह्मोक्तौ सिद्धसाधनम्। अबाध्योक्तौ त्वन्मते सतोऽपि अबाध्यत्वेन अबाध्यप्रतियोगिकस्य भेदस्याबाध्यनिष्ठत्वेन बाधात्। अबाध्यत्वावच्छिन्नप्रतियोगिकभेद पक्षीकारे तस्याबाध्यनिष्ठत्वाभावस्य मयाप्यङ्गीकृतत्वात् सिद्धार्थतैव स्यात्। असत्प्रतिभासिकान्यत मात्रनिष्ठत्वमुपाधिश्च। व्यावहारिकसत्प्रतियोगिको भेदो न व्यावहारिकनिष्ठः। व्यावहारिकसत्प्रतियोगिकत्वात् व्यावहारिकसत्त्वावच्छिन्नप्रतियोगिकाभाववत् इत्याभाससाम्यं च। पक्षः साध्यविकलः भेदत्वात् व्यावहारिकप्रति योगिकभेदवदिति प्रतिरोधश्च। भेदत्ववच्छिन्नं सद्विलक्षणप्रतियोग्यधिकरणान्यतरवत् अभावत्वात् शुक्तुरूप्य प्रतियोगिकाभाववत् इत्यपि न। परमार्थसत्प्रतियोगिकस्य परमार्थसन्निष्ठस्य भेदस्यानुभूयमानत्वेन भेदत्वावच्छिन्ने एवंविधसाध्यस्य बाधात्। अत एव भेदत्वाभावस्योपाधित्वाच्च। भेदत्वावच्छिन्नं व्यवहारिक प्रतियोग्यधिकरणान्यतरवत् अभावत्वात् रूप्यप्रतियोगिकाभाववदित्याभाससाम्यं च। परमार्थसत्प्रतियोगिकत्वसमानाधिकरणं भेदत्वं परमार्थनिष्ठवृत्ति भेदवृत्तित्वात् शुक्तिरूप्यप्रतियोगिकभेदत्ववदिति सत्प्रतिपक्षश्चेति। परमार्थसन्निष्ठो भेदः न परमार्थसत्प्रतियोगिकः परमार्थसदधिकरणत्वात् शुक्तिरूप्यप्रतियोगिक भेदवदित्यप्यसाधु। ब्रह्माधिकरणकब्रह्मात्यन्ताभावे व्यभिचारात्। तन्निरासाय भेदत्वे सतीति विशेषणे चाप्रयोजकत्वम्। अत्यन्ताभाववदेवाधिकरणत्वप्रतियोगित्व योरुभयोरप्युपपत्तेः। तुच्छप्रतिभासिकप्रतियोगिकान्य परमार्थसन्निष्ठो भेदः परमार्थसत्प्रतियोगिकः तुच्छप्रातिभासिकान्यभेदत्वात् शुक्तिरूप्यनिष्ठपरमार्थप्रतियोगिक भेदवदिति प्रतिपक्षश्च। व्यावहारिकनिष्ठो भेदः। न व्यावहारिकसत्प्रतियोगिकः व्यवहारिकसदधिकरणत्वात् शुक्तिरूप्यप्रतियोगिकभेदवदित्याभास साम्यं च।

 मिथ्यात्वं ब्रह्मतुच्छोभयातिरिक्तत्व व्यापकम्। सकलमिथ्यावृत्तित्वात्, मिथ्यात्वसमानाधिकरणात्यन्ताभावा प्रतियोगित्वाद्वा। दृश्यत्ववदित्यप्यचारु। असत्त्वे सन्दिग्धानैकान्तिकत्वात्। तत्र साध्याभावस्य निश्चितत्वात्। मदङ्गीकारत्वदङ्गीकाराभ्यां हेतुसन्देहात्। ब्रह्मतुच्छोभयातिरिक्त घटादौ मिथ्यात्वाभावस्य प्रत्यक्षसिद्धत्वाद् बाधश्च। मिथ्यात्वं नोक्तसाध्यवत् मिथ्यामात्रवृत्तित्वात् प्रतिभासिकत्ववदिति सत्प्रतिपक्षश्च। ब्रह्मवृत्तित्वमुपाधिश्च। नच व्यावहारिकप्रातिभासिकान्यतरत्वे साध्यव्यापकत्वम्। व्यावहारिकशब्देनाबाध्यविवक्षायां तत्र साध्याभावात्। बाध्यविवक्षायां चास्मन्मते तत्र साध्याभावात्। साध्यव्यापकतासन्देहेऽपि सन्दिग्धसाध्यव्यापकतानिस्तारात्। दृश्यत्वस्य ब्रह्मणि समर्थितत्वेन द्वितीयहेतोः साधनवैकल्यं च। मिथ्यात्वं तुच्छातिरिक्तत्वाव्यापकं, सकलमिथ्यावृत्तित्वात् ज्ञेयत्ववत्, प्रातिभासिकत्वं वा ब्रह्मतुच्छोभयातिरिक्तत्वव्यापकं, सकलप्रतिभासिकवृत्तित्वात् अभिधेयत्ववदित्याभाससाम्यं चेत्यलम्।

 दृश्यत्वं न परमार्थसद्वृत्ति, अभिधेयमात्रवृत्तित्वात् रूप्यत्ववत् इत्यप्यसञ्जसम्। दृश्यत्वस्य ब्रह्मणि साधितत्वेन बाधात्। दृश्यत्वं परमार्थसद्वृत्ति प्रमेयवृत्तित्वात् ब्रह्मत्ववदित्यादिना सत्प्रतिपक्षश्च। नचासिद्धिः। प्रत्यक्षादिप्रामाण्यस्य समर्थितत्वात्। असत्प्रातिभासिकान्यतरमात्रवृत्तित्वं चोपाधिः। ब्रह्मत्वज्ञानत्वानन्दत्वानि न परमार्थ सद्वृत्तीनि अभिधेयमात्रवृत्तित्वात् रूप्यत्ववदित्याद्याभासतुल्यता च।

 दृश्यत्वं परमार्थसद्भिन्नत्वव्याप्यम्। दृश्येतरावृत्तिधर्मत्वात्। प्रतिभासिकत्ववत् इत्यप्यपटु। ब्रह्मत्वेऽनैकान्त्यात्। दृश्यत्वं न साध्यवत् सकलदृश्यवृत्तित्वात् प्रमेयत्ववदिति प्रतिपक्षश्च। अब्रह्मवृत्तित्वमुपाधिश्च। दृश्यत्वस्य ब्रह्मणि साधितत्वादेव साधनाव्यापकत्वं च। तत्सन्देहेऽपि सन्दिग्धोपाध्यनिस्तारात्। दृश्यत्वं व्यावहारिकसद्भिन्नत्वव्याप्यं, दृश्येतरावृत्तित्वात् प्रातिभासिकत्व वदित्याभाससाम्यं च।

 उभयसिद्धमसद्विलक्षणं मिथ्यात्वासमानाधिकरणधर्मानधिकरणम्, आधारत्वात् शुक्तिरूप्यवदित्यपि मन्दम्। ब्रह्मणि असद्विलक्षणे पक्षे मिथ्यात्वासमानाधिकरण ब्रह्मत्वरूप धर्माधिकरणत्वात् बाधः। तद्व्यावृत्त्यर्थं सद्विलक्षणमिति पक्षविशेषणे चाश्रयसिद्धिः। उभयसिद्धमसिद्विलक्षणं मिथ्यात्वासमानाधिकरणधर्माधिकरणम्, असद्भिन्नाधारत्वात् ब्रह्मवदिति प्रतिपक्षश्च। यदि प्रातिभासिके व्यभिचारशङ्का तदा तद्भिन्नत्वेनापि विशेषणीयम्। प्रातिभासिकत्वं चोपाधिः। विमतं प्रातिभासिकत्वासमानाधिकरणधर्मनधिकरणम् आधारत्वात् रूप्यत्ववदित्यभास साम्यं च। त्वन्मतरीत्याऽसति व्यभिचारश्चेत्यलम्। प्रतियोग्यवच्छिन्नो देशः अत्यन्ताभावाश्रयः। आधारत्वात् कालवदित्यप्ययुक्तम्। यत्किञ्चिदत्यन्तभावाश्रयत्वेन सिद्धसाधनात्। यत्प्रतियोग्यवच्छिन्नस्तदत्यन्ताभावाश्रयः इति साधने च बाधात्। विमतं नात्यन्ताभावाश्रयः संयोगसमवायान्यतरसम्बन्धेन तदाश्रयत्वात् व्यतिरेकेण पटवदिति प्रतिपक्षश्च। कालवदेव वा अव्याप्यवृत्तित्वेन वोपपत्त्यार्थान्तरं च। पक्षधर्मावच्छिन्नसाध्यव्यापकस्य प्रतियोग्यनाधारत्वस्योपाधित्वाच्च। प्रतियोग्यवच्छिन्नो देशो न प्रतियोग्युपादानं, देशत्वात् पटवदित्याभासतुल्यत्वंच।

 अथ मतम्। आत्मत्वावच्छिन्नं परमार्थसत्त्वाधिकरणप्रतियोगिकभेदत्वावच्छिन्नरहितम्। परमार्थसत्त्वात्। परमार्थसत्त्वावच्छिन्नवत्। परमार्थसति परमार्थसद्भेदाङ्गीकारवादिमतेऽपि स भेदो न परमार्थसत्त्वावच्छिन्ननिष्ठः। किन्तु घटत्वाद्यवच्छिन्ननिष्ठ एवेति न साध्यवैकल्यमिति। तन्न। बाधानिस्तारात्। विमतम् उक्तसाध्यरहितं पदार्थत्वात् शुक्तिरूप्यवदिति प्रतिरोधाच्च। दृष्टान्तस्य साध्यवैकल्याच्च। परमार्थसत्त्वावच्छिश्नस्य परमार्थसत्त्वावच्छिन्नप्रतियोगिकभेदत्वावच्छिन्नत्वरहितत्वेऽपि परमार्थसत्त्वाधिकरण प्रतियोगिक भेदत्वावच्छिन्नत्वात्। परमार्थसत्त्वावच्छिन्नप्रतियोगिकभेदत्वावच्छिन्नरहितत्वासधने च सिद्धसाधनात्। परमार्थसत्त्वावच्छिन्नत्वमुपाधिश्च। नच साधनव्यापकता, पक्षेऽप्युपाधि सत्त्वादिति वाच्यम्। तत्सत्त्वस्य सन्दिग्धत्वात्। तावता सन्दिग्धोपत्वोपपत्तेश्च। घटत्वावच्छिन्नं व्यावहारिकसत्त्वाधिकरण प्रतियोगिकभेदत्वावच्छिन्नरहितम् व्यावहारिकसत्त्वात् व्यावहारिकसत्त्वावच्छिन्नवत्। एवं शुक्तिरूप्यत्वावच्छिन्नं प्रातिभासिकसत्त्वाधिकरणप्रतियोगिक भेदत्वावच्छिन्नरहितम् प्रातिभासिकसत्त्वात् प्रातिभासिक सत्त्वावच्छिन्नवदित्याभाससाम्यं वा। अथापि स्यात्। शुक्तिरूपं मिथ्यात्वेन प्रपञ्चान्न भिद्यते व्यवहारविषयत्वात् ब्रह्मवत् । साध्यमत्र त्रेधा। स्वस्यामिथ्यात्वेन उभयोर्मिथ्यात्वेन, उभयोरमिथ्यात्वेन वा। तत्रान्तिमपक्षस्यासम्भवात् पक्षे साध्यसिद्धिपर्यवसानं मध्यमपक्षेण। दृष्टान्ते तु प्रथमपक्षेणेति विवेक इति। तदपि मन्दम्। बाधस्य पृष्ठलग्नत्वात्। विमतं साध्यहीनम्। प्रातिभासिकत्वात् व्यतिरेकेण ब्रह्मवदिति प्रतिरोधश्च। ब्रह्मव्यावहारिकान्यतरत्वमुपाधिश्च। शुक्तिरूप्यं प्रातिभासिकत्वेन प्रपञ्चान्न भिद्यते व्यवहारविषयत्वाद् ब्रह्मवदित्याभाससाम्यं च।

 विमतं मिथ्या, मोक्षहेतुज्ञानाविषयत्वे सत्यसदन्यत्वात् शुक्तिरूप्यवदित्यपि तुच्छम्। मिथ्यात्वस्य प्रागेव सम्यग् दूषितत्वात्। ब्रह्मणो वृत्तिव्याप्यत्वं नेति मते ब्रह्मण्यनैकान्तिकत्वाच्च। जगतोऽपि ब्रह्मकार्यत्वेन ब्रह्मनिष्ठकारणत्व प्रतियोगित्वेन मोक्षहेतुज्ञानविषयत्वेन विशेषणासिद्धेश्च। उक्तहेतुनैव प्रातिभासिकत्वसाधनसम्भवेनाऽभाससाम्यं च। प्रतिपक्षादिकं च मूलोक्तमेव ज्ञातव्यमित्यलं पिष्टपेषणेन।  
   
 अत एव एतत्पटात्यन्ताभाव एतत्तन्तुनिष्ठः, एतत्पटानाद्यभावत्वात् एतत्पटान्योन्याभाववदित्यापि न। अंशित्वहेतुदूषणगणग्रस्तत्वादेव। अन्यसम्बन्धावच्छिन्नस्य व्यधिकरणधर्मावच्छिन्नस्य वा तन्तुविष्ठत्वेन सिद्धसाधनाच्च। तदनवच्छिन्नेति विशेषणे वा अत्यन्ताभावत्वावच्छिन्नस्य पक्षीकरणे वा बाधाद्यनिस्तारात्। साधनावच्छिन्नसाध्यव्यापकस्य एतत्प्रतियोगिकान्योन्यप्रागभावान्यतरत्वस्य वाऽन्योन्याभावप्रागभावान्यतरत्वस्य वोपाधित्वाच्च। एतद्घटप्रागभाव एतन्निष्ठो न, प्रागभावत्वात् पटप्रागभाववदित्याभाससाम्यं चेत्यलम्।

 अव्याप्यवृत्तित्वानधिकरणत्वे सत्युक्तपक्षतावच्छेदकवत् स्वसमानाधिकरणात्यन्ताभावप्रतियोगि, अनात्मत्वात्, संयोगवत् इत्यपि न। विश्वात्यन्ताभावे व्यभिचारात्। नच तस्याधिकरणस्वरूपत्वात् हेतोरेवागमनान्न व्यभिचार इत् वाच्यम्। सत्प्रतियोगिकत्वेन निरुपाधिकात्मस्वरूपत्वानुपपत्तेः। नचातिरिक्तत्वेऽपि पक्षतुल्यत्वान्न व्यभिचार इति वाच्यम्। तथा सति विश्वस्य सत्यत्वं स्यात्। यत्र यदत्यन्ताभावो मिथ्या तत्र तत्प्रतियोगिनः सत्यत्वनियमात्। आत्मनि स्थायित्वात्यन्ताभावस्य मिथ्यात्वे स्थायित्वसत्यत्ववत्। उपपाधितं चैतत् सामान्यतो मित्यात्वभङ्गे। अव्याप्यवृत्तित्वानधिकरणत्वरूपविशेषणमपि प्रागेव दूषितम्। नचाव्याप्यवृत्तित्वानधिकरणशब्देन एकदेशावच्छेदेनाविद्यामानत्वं विवक्षितमिति चोद्यम्। अवृत्तित्वेनार्थान्तरात्। तदर्थं वृत्तिमत्त्वे इत्यपि विशेषणे स्वसमानाधिकरणात्यन्ताभावाप्रतियोगित्वमेवोक्तं स्यादिति मूलोक्त बाध एव सुस्थः स्यात्। भिन्नशब्दप्रयोगमात्रेणार्थभेदेऽतिप्रसङ्गात्। संयोगे आवयोर्मते साध्यवैकल्यं च। रूप्यस्यैव दृष्टान्तत्वे तत्र मन्मते साध्यासंमतेः। आपणस्थरूप्यमेव निषिध्यत इति मते परमतेऽपि साध्यवैकल्यम्। प्रातिभासिकत्वमुपाधिश्च। नच दृष्टिसृषिटपक्षे साधनव्यापकता। तस्य प्रतिकर्मव्यवस्थाप्रत्यभिज्ञादिविरोधेनाप्रामाणिकत्वात्। अर्थक्रियाकारित्वाभावस्योपाधित्वेऽदोषाच्च। साध्यस्य बाधितत्वेन पक्षेतरत्वस्यापि तथात्वसम्भवात्। अनात्मत्वहेतुश्च पूर्वमेव दूषितः। उक्तविधः पक्षो नोक्तसाध्यवान् असत्प्रतिभासिकभिन्नत्वात् ब्रह्मवदिति सत्प्रतिपक्षश्च। असत्यपि व्यभिचारश्च। उक्तविद्यः पक्षः, स्वसमानकालीनप्रागभावप्रतियोगि अनात्मत्वाद् व्यतिरेकेण ब्रह्मवदित्याभास साम्यं चेत्यलम्। अत एव नवीनतृतीयानुमानपि परास्तम्। उक्तदोषगणग्रासात्। असत्त्वापत्तिश्च। म चोत्पत्ति निवृत्त्यन्यतरप्रतियोगित्वेन तद्वैलक्षण्यमिति वाच्यम्। स्वरूपेण त्रैकालिकनिषेधे तयोरप्ययोगादिति।

 अत एव च नवीनचतुर्थानुमानमप्यपास्तम्। असत्प्रातिभासिकाप्रतियोगिकात्मत्वावच्छिन्नधर्मिताको भेदः परमार्थसत्प्रतियोगिकः। असत्प्रातिभासिकाप्रतियोगिकभेदत्वात् आत्मप्रतियोगिकशुक्तिरूप्यनिष्ठभेदवदिति सत्प्रतिपक्षश्च। असत्प्रातिभिसिकान्यतरप्रतियोगिकत्वमुपाधिश्च। आभाससाम्यस्य मूल एवोक्तत्वादिति दिक्।

 एवमेव मिथ्यात्वसाधकत्वेनावभासमानानामाभासानां दूषणं स्वयमेव द्रष्टव्यमिति विस्तरभयादुपरम्यते।

सम्यञ्चो बहवोऽस्माकं सत्यत्वे हेतवो मताः।  
मित्यात्वे कोऽपि हेतुस्तु सम्यङ्‌ नास्तीति निश्चितम्॥

इत्यनुमानबाधवर्णनम्॥     
\</1-1-29\>

\<1-1-30\>  %30.अथ विश्वामिथ्यात्वस्यागमादिबाधः॥%

क्रमप्राप्तमागमबाधमाह- किञ्चेति। विश्वं सत्यमिति मन्त्रस्य तावदयमर्थः-  
विश्वं सत्यं मघवाना युवोरिदापश्चन प्रमिनन्ति व्रतं वाम्।  
अच्छेद्रा ब्रह्मणस्पती हविर्नोन्नं युजेव वाजिना जिगातम्॥

इति हि द्वितीयाष्टकस्थो हि मन्त्रः। हे इन्द्राब्रह्मणस्पती मघवाना मघवानौ मघवन्तौ। मघमिति धननाम। मखवन्ताविति वा। युवोः युवयोः सम्बन्धि विश्वं सर्वं जगत्। यद्वा अर्थवशात् विभक्तिविपरिणामः। युवाभ्यां सृष्टं जगत्। सत्यमित्। इच्छब्दोऽवधारणे। सत्यमेव यथार्थमेव, न तु ज्ञानबाध्यमित्यर्थः। अत्रोपपत्तिमाह- आपश्चन। चनशब्दो निपातसमुदायोऽप्यर्थः। आपो वै सर्वा देवता इति श्रुतेः देवता अपि वाम्। युवयोर्व्रतं सत्यजगत्सर्जनादिरूपं प्रमिनन्ति यथार्थतो जानन्ति। तथाच देवैर्यथार्थतो ज्ञातत्वात् ब्रह्मवत् सत्यमित्युक्तं भवति। यद्वा, विश्वं समग्रं सत्यं कर्म युवयोरित् युवामुद्दिश्यैवानुष्ठेयमिति। द्वितीयपादार्थः पूर्ववत्। अस्मिन् पक्षे जगत्सत्यत्वाभावे कर्मणां सत्यत्वं नोपपद्यत इति तत्सत्यत्वोक्त्या जगत्सत्यत्वमपि सिध्यति। अथवा युवयोरेव विश्वं सर्वं स्तोत्रं सत्यं यथार्थम्। यद् यद् गुणजातं श्रुत्या प्रतिपाद्यते तत् सर्वं युवयोर्विद्यमानमेव, न त्वारोपितमित्यर्थः। एतादृशौ युवां नोऽस्माकं हविर्दध्यादिकम् अन्नं चरुपुरोडाशादिकं च अच्छा अभिलक्ष्य वाजिना वेगवन्तौ अश्वाविव युजा युक्तौ जिगातम् आगच्छतम्। अयं गतिकर्मा जुहोत्यादिकः। अन्नं घासं प्रति अश्वाविवेति वा। नचात्र सत्यं सत्यत्वेन प्रतीयमानमित्यर्थ इति वाच्यम्। \`तत् सत्यं स आत्मा ' इत्यत्रापि तथात्वापत्तेः।

यच्चिकेतेति। शाक्मना शाको अरुणः सुपर्ण आयो महः शूरः सनादनीलः।  
यच्चिकेत सत्यमित् तन्न मोघं वसु स्पार्हमुत जेतोत दाता॥

इति मन्त्रस्यायमर्थः। शक्मैव शाक्म। तेन शाक्मना बलेन शाकः शक्तः। स्वशक्त्यैव सर्वं कर्तुं शक्त इत्यर्थः। न हीन्द्रस्य सहायान्तरापेक्षास्तीन्द्रत्वादेव। अरुणः अरुणवर्णः सुवर्णः सुष्ठु परमानन्दरूपः। आ इत्युपसर्गश्रुतेः आगच्छतीत्यध्याहारः। यद्वा आसमन्ताद् यो महान् शूरः विक्रान्तः सनात् पुराणः अनीलः अनीडः। उपलक्षणमेतत्। पोषकादिविहीनः। एवं भूतो य इन्द्रः स यच्चिकेत यच्चकार तत् सत्यमित्। तत् सत्यमेव। न तु बाध्यमित्यर्थः। कथम्भूतः ? स्पार्हं स्पृहणीयं वसु धनं जेतापि शत्रुभ्यः, दातापि स्वभक्तेभ्यः। उतशब्दोऽप्यर्थः। जेता दातेति तृन्। तेन नलोकेति षष्ठीनिषेधः।

 याथातथ्यत इति। कविर्मनीषी परिभूः स्वयं - भूयार्थातथ्यतोऽर्थान् व्यदधाच्छाश्वतीभ्यः समाभ्यः। इति श्रुतेरयमर्थः। कविः सर्वज्ञः। मनीषी मनसामीशिता इन्द्रियप्रेरकः। पिरभवति सर्वानिति परिभूः। स्वयम्भूः स्वतन्त्रो भगवान्। अर्थान् महदादीन् शाश्वतीभ्यः समाभ्योऽनन्तानन्तकालेषु याथातथ्यतो यथार्थानेव व्यदधात् अकरोदिति।

 स्मृतौ, येऽसत्यमप्रतिष्ठं जगदाहुस्त आसुरा इत्यग्रिमेण सम्बन्धः। अप्रतिष्ठं ज्ञानबाध्यम्। असत्यं सद्विलक्षणम्।

 नाभाव इति। जगदभावो न असन्न। उपलब्धेः सदिति प्रतीयमानत्वात्। ननु सदिति प्रतीयमानमपि स्वप्नवद् असत्यं किं न स्याद् इत्यत्रोक्तं वैधर्म्याच्चेति। सदिति प्रतीयमानत्वेऽपि जगत् स्वप्नवद् असन्न। बाधाभावरूप स्वप्नवैधर्म्यादिति सूत्रद्वयार्थः। नच स्तुतिपरत्वात् मन्त्रद्वयस्य न जगत्सत्यत्वे मानत्वमिति वाच्यम्। एवं सर्वत्र मन्त्रेषु स्तुतिपरतायाः वक्तुं शक्यत्वेन वस्तुपरत्वाभावे अर्थप्रकाशनसामर्थ्यरूपलिङ्गेन मन्त्राणां विनियोगो जैमिनिना चोच्यते। मन्त्राणामिन्द्रादि परत्वाभावेनार्थप्रकाशनरूपसामर्थ्याभावात्। तथा श्रुत्या लिङ्गबाधेऽपि नोच्यते। लिङ्गप्राप्तार्थकस्य तदर्थशास्त्रस्यानुवादकताऽपि नोच्येत। नचार्थपरत्वाभावेऽपि तत्प्रतीतिमात्रेणार्थप्रकाशन रूपलिङ्गसद्भाव इति वाच्यम्। तात्पर्यभ्रमेण शक्तिभ्रमेण वाऽन्यार्थप्रतीतिसम्भवात्। किञ्चैवं स्तुति परत्वं सत्यं ज्ञानमनन्तमित्यादावपि वक्तुं शक्यम्। यतः सत्यत्वादिधर्मोपेतम् अतः उत्कृष्टं ब्रह्म ज्ञेयमिति। एवं च ब्रह्मणः सत्यत्वं न सिध्येत्। तत्र तात्पर्यलिङ्गमस्तीति चेत् प्रकृतेऽपि तस्याग्रे वक्ष्यमाणत्वात्। अपि च स्तुतिपरत्वेति कुतः सत्यत्वाद्यसिद्धिः ? स्तुतेरसद्गुणकीर्तनरूपत्वादिति चेन्न। नाविद्यमानमिति श्रुतिविरोधात्। अविद्यामानस्तुत्याऽनर्थोक्तेश्च। नन्वेवमुभयत्र तात्पर्ये वाक्यभेद इति चेन्न। सत्यज्ञानादिवाक्ये सत्यत्वासद्व्यावृत्त्योरिवोभयत्र तात्पर्योपपत्तेः। तत्र सत्यत्वे शब्दतोऽन्यत्रार्थत इति न वाक्यभेद इति यदि तर्हि प्रकृतेऽपि जगत्सत्यत्वे शब्दस्य स्वतस्तात्पर्यम्, अर्थात् स्तुतावित्यस्तु। तस्मात् स्तुतिपरत्वान्न सत्यत्वादौ तात्पर्यमित्ययुक्तम्।

 अत्रादिपदेन क्रमेण \`विश्वं सत्यं कृणुहि विष्टमस्तु।' \`असत्यमाहुर्जगदेतदज्ञाः।' \`असत्यमप्रतिष्ठं ते जगदाहुरनीश्वरम्। अपरस्पर सम्भूतम्'। \`नासतो दृष्टत्वात्।' इति श्रुतिस्मृतिसूत्राणि ग्राह्याणि। तत्र तावत् श्रुतेरनुवादकत्वेनाप्रामाण्यात् दुर्बलत्वात् प्रमाणीभूतमिथ्यात्वानुमानादेर्न बाधकत्वम्। अधिकबलस्यैव तथात्वादित्याशङ्क्य निषेधति- नचायमिति। ततश्चाप्रामाण्यादिकं दूर इति भावः। त्वन्मत इति। तथाचेदं रजतमित्यत्र यथा शुक्तिनिष्ठत्वेनेदन्त्वं धर्मितावच्छेदकत्वेन भासते तथा सन् घट इत्यत्रापि घटादिधर्मितावच्छेदकत्वेन ब्रह्मनिष्ठमेव सत्त्वं भासते न तु घटनिष्ठत्वेनेति घटादिनिष्ठसत्त्वस्य प्रत्यक्षाप्राप्ततया घटनिष्ठसत्त्वबोधकश्रुतेर्नानुवादकत्वमिति भावः। मन्मतेऽनुवादकत्वेऽपि त्वां प्रति सत्परिहारमात्रेण प्रमाणत्वसम्भवात्। अन्यथा परार्थानुमानप्रयोगे प्रतिवादिना वादिसिद्धतया सिद्धसाधनतोच्येत।

 ननु इतरसत्त्वबाधपुरः सरत्वात् ब्रह्मस्फुरणाभ्युपगमस्य तत्रैव सत्यादिपदवृत्तिस्वीकारेण तदतिरिक्तविश्वसत्त्वस्य शाब्दबोधाविषयत्वात् तदादायानुवादकत्वापरिहार इति चेन्न। एवं हि वदतेदमुक्तं भवति। ब्रह्मसत्त्वमेव घटादौ स्फुरतीत्यङ्गीक्रियते। इतरस्य घटादिनिष्ठसत्त्वस्य बाधात्। एवं च ब्रह्मसत्त्व एव सत्त्वपदशक्तिर्गृहीतेति यत्र यत्र सत्पदं श्रूयते तत्र सर्वत्र ब्रह्मसत्त्वस्यैव बुद्धिः। नेतरस्य। तत्र शक्तेरगृहीतत्वात्। एवं च विश्वं सत्यमित्यादावपि प्रत्यक्षे यत् सत्त्वं भातं तदेव स्फुरतीत्यनुवादकत्वमिति। तदेतद् वल्गनमात्रम्। एवं हि तत्सत्यमित्यादेरप्यनुवादकत्वं दृढीकृतं स्यात्। प्रत्यक्षप्राप्तब्रह्मसत्त्वबोधनादेव ब्रह्मसत्त्वे वेदान्तानां तात्पर्यं च न स्यात्। अपूर्वत्वाभावात्। किञ्च व्यवहारानुमेयः सङ्केतः। न तु स्वसमयमात्रेण। अर्तप्रत्ययेऽपि प्रसङ्गात्। न हि लोके सत्यादिपदैः ब्रह्मसत्त्वमैव व्यवह्‌रियते। एवं च व्यवहारेण येन सत्यपदस्याबाध्यत्वमात्रे शक्तिर्गृहीता तस्य विश्वं सत्यमित्यत्र सत्पदेन विश्ववृत्त्यबाध्यत्वस्योपस्थितौ क्वानुवादकत्वमिति। अस्तु वा घटादिसत्त्वस्यैव प्रत्यक्षेण प्राप्तिः। तेनच कथञ्चित् विश्वं सत्यमित्यत्रानुवादकत्वशङ्कायामपि उत्तरवाक्यद्वये नैवमित्याह- यच्चिकेतेत्यादीति। मानान्तराप्राप्तसत्येति स्रष्टृत्वविशेषणम्। न तु जगतः। नन्वेवं सृष्टेः सत्त्वे कथं जगतः सत्त्वमिति चेत् जगत्सत्त्वं विना सृष्टिसत्यत्वानुपपत्तेः। अथवाऽस्तु जगतो विशेषणम्। तथाप्यदोषः। जगति महादादौ प्रत्यक्षेण सत्त्वं न प्राप्तम्। प्रकरणानुरोधेन उत्तरवाक्येऽपि अर्थानित्यस्य महादादीनिति व्याख्यानाच्च। पृथिवी इतरभिन्नेत्यत्रैकदेशे घटादौ प्रत्यक्षेणेतरभेदसिद्धावपि पृथिवीमात्रे तदसिध्या यथा न सिद्धसाधनता, यथा वा न हिंस्यात् सर्वा भूतानीत्यत्र ब्राह्मणादौ, ब्राह्मणो न हन्तव्य इत्यादि वाक्यान्तरेण विधेयाहिंस्यत्वसिद्धावपि भूतमात्रे तदसिध्या नानुवादकता तथा प्रत्यक्षेणापि घटादावेकदेशे सत्त्वसिद्धावपि विश्वत्वावच्छेदेन तदसिध्या विश्वमित्यत्रापि नानुवादकतेत्यर्थः। ननु वैषम्यम्। दृष्टान्ते हि पृथिवीत्वं भूतत्वञ्चेत्यनुगत धर्मोऽस्तीति तदवच्छेदेन विधेयस्याप्राप्तत्वेन तत्राननुवादकत्वं युक्तम्। इह तु विश्वत्वं नैकाधर्मोऽस्ति। किन्तु विश्वशब्दः सर्वनाम। तेन तेन रूपेण घटादीनामुपस्थापकः। तेषु च प्रत्येकं सत्त्वं गृहीतमेवेति कथं नानुवादकत्वमिति चेन्न। सर्वनाम्नोऽपि बुद्धिस्थत्वावच्छिन्नवाचकत्वात् बुद्धिस्थत्वावच्छेदे तदसिध्याऽत्रापि नानुवादकता। अन्यथा विश्वादिशब्दानां नानार्थकत्वं स्यात्। एकदा सर्वपदार्थोपस्थापकत्वं च न स्यात्। विश्वशब्दे सङ्केतग्रहश्च न स्यात्। विश्वशब्दात् समूहालम्बनं च न स्यात्। केनचिद्धर्मेणैकीकृतसर्वपदार्थानुभवविरोधश्च स्यात्। तस्मात् केनचिद्धर्मेणैकीकृतबुद्धिस्थसर्ववाचको विश्वशब्द इत्यकामेनापि स्वीकर्तव्यम्। तथाच कथमनुवादकत्वमिति। अस्तु वा प्राति स्विकरूपेणोपस्थापकत्वम्। तथापि घटाद्यंशेऽनुवादकत्वेऽपि प्रत्यक्षायोग्यांशे तदप्राप्त्या नानुवादकत्वमिति।

 ननु तथापि ज्ञानज्ञापकत्वस्यैवानुवादकत्वप्रयोजकत्वात् कथं नानुवादकत्वमित्यत आह- अनुवादकत्वं हीति। तस्माद्धर्मिभेदान्नानुवादकत्वमित्येतावतोक्तम्। इदानीं प्रमातृभेदाच्च नेत्याह- एकशाखास्थेति। तथाच शाखान्तराधिकरणे यथाऽनेकशाखास्थान्येकार्थानि वाक्यानि पुरुषभेदेन नानुवादकानि तथा येन पुरुषेण विप्रतिपत्त्यादिना भेदो न निर्णीतः तं प्रति वाक्यस्यापरिच्छिन्नार्थपरिच्छेदकत्वेन सार्थकत्वमित्यर्थः। शाखान्तराधिकरणं त्वित्थम्। द्वितीयाध्याये चतुर्थपादे द्वितीयाधिकरणे चिन्तितम्। नामरूपधर्मविशेष पुनरुक्तिनिन्दाऽशक्तिसमाप्तिवचनप्रायश्चित्तान्यार्थदर्शनाच्छाखान्तरे कर्मभेदः स्यादिति सूत्रम्। काठककाण्व माध्यन्दिनतैत्तिरीयशाखादिषु दर्शपूर्णमासाग्निहोत्रादिकं कर्म समाम्नातम्। तत्रव सन्देहः। काठककाण्व माध्यन्दिनतैत्तिरीयशाखादिषु दर्शपूर्णमासाग्निहोत्रादिकं कर्म समाम्नातम्। तत्र सन्देहः। प्रतिशाखं कर्म भिद्यते न वेति। पूर्वपक्षस्तु - प्रतिशाखं कर्म भिद्यते। कर्मभेदकानां प्रमाणानामत्र बहुलमुपलम्भादिति। तथाहि पूर्वं इडो यजतीत्यादावविशेषपुनः श्रुतिलक्षणाभ्यासात् कर्मभेद उक्तः। सोऽविशेषपुनः श्रुतिलक्षणाभ्यासोऽत्राप्यस्तीति तेन कर्मभेदसिद्धिः। तथा कुण्डपायिनामयने मासमग्निहोत्रं जुहोतीत्यत्र दूरत्वलक्षणात् प्रकरणान्तराद् भेद उक्तः। तच्च दूरत्वलक्षणं प्रकरणान्तरमिहाप्यस्ति। तेनापि कर्मभेदसिद्धिः। तथा सा वैश्वदेव्यामिक्षा वाजिभ्यो वाजिनमित्यत्र उत्पत्तिशिष्ट गुणावरुद्धे अत्पन्नशिष्टगुणानन्वयात् गुणात् कर्मभेद उक्तः। तथेहापि क्वचिदैन्द्राग्नमेकादशकपालं निर्वपेदिति श्रुतम्। क्वचिद् द्वादशकपालमिति। तत्रावश्यमन्यतरेण कर्मोत्पादयितव्यमिति येनचोत्पादितं तद्गतो गुण उत्पत्तिशिष्ट इति इतरस्तत्र निवेशमलभमान कर्मान्तरं कल्पयति। तथा काठककाण्वादिनामभेदाच्च तत्सिद्धिः। कारीरीवाक्यान्यधीयानाः केचित् शाखिनो भूमौ भोजनमाचरन्ति। शाखान्तराध्यायिनो नाचरन्ति इति धर्मभेदाच्च। एकस्यां शाखायामधीता इषे त्वेत्यादयो मन्त्राः पलाशशाखाच्छेदादयः क्रियाश्च शाखान्तरेऽधीयन्त इति पुनरुक्तेश्च। एवमशक्त्यादयो भेदहेतव उदाहर्तव्याः। न ह्यल्पायुषा मनष्येण सर्वशाखाध्ययनपूर्वकं कर्मानुष्ठानं कर्तुं शक्यम्। तस्मात् शाखाभेदेन कर्मभेद इति। सिद्धान्तस्तु- रूपाद्यभेदादेकं प्रतिशाखं कर्मेति। तथाहि- आग्नेयाष्टाकपालादियागरूपं यदेकस्यां शाखायां प्रतीयते तदेवान्यत्रापि उपलभ्यते। तथा दर्शपूर्णमासाभ्यां यजेतेति यागरूपपुरुषव्यापारश्चैकविधः। दर्शपूर्णमासाविति कर्मनामाप्येकम्। स्वर्गकाम इति फलसम्बन्धोऽप्येकः। तथाचाभेदेन प्रत्यभिज्ञानात् अभिन्नं कर्म। नचाविशेषपुनः श्रुतिलक्षणाभ्यासप्रकारणान्तरगुणादिभिर्भेद उक्त इति वाच्यम्। अविशेषपुनः श्रुत्या हि कर्म विधेयमित्येव सिध्यति। विधिवशात्तु भेदः। विहितस्य विधानायोगात्। एवं दूरत्वेऽपि विपरिवृत्त्यभावात् कर्मविधानम्। विधानाच्च भेदः। एवमत्रापि अभ्यसादिवशात् कर्म विधेयमित्येव सिध्यति। न तु विधानाद् भेदसिद्धिः। नचैवं तर्हि पूर्वं कथं तैः प्रमाणैर्भेदसिद्धिरिति वाच्यम्। तत्रैव हि तैः प्रमाणैः भेदः सिध्यति यत्र विहितस्य विधानं न सम्भवति। प्रकृते च विहितस्यापि पुरुषान्तरं प्रति विधिसम्भवात्। यथा खल्वेकस्यामेव शाख्यायां विद्यमानमग्निहोत्रादिवाक्यम्। एकस्य पुरुषस्य विहितमेवापरस्यापि विधत्ते, न कर्मान्तरम्, एवमत्राप्यध्येतृभेदात् तान् प्रति सर्वाण्येव वाक्यानि एकमेव कर्म विदधति, न कर्मान्तरम्। एवं गुणादपि कर्मभेदः। एकादशद्वादशकपालयोरपि अधिकारिबेदेनोत्पत्तिशिष्टत्वेन बलाबलाभावात्। नामभेदस्तु नास्त्येव। काठककालापादिकं तु ज्योतिरादिवत् न कर्मनामधेयम्। ज्योतिपा यजेतेतिवत् काठकेन यजेतेति यजिसामानाधिकरण्येनाश्रवणात्। किं तर्हि ? काठकमधीयत इति प्रयोगात् ग्रन्थनामैव तदिति ज्ञातव्यम्। भूभूजनादिरध्ययनधर्मो, न कर्मधर्मः। नचाल्पायुषा मनुष्येण सर्वशाखाध्ययनपूर्वकं कर्मानुष्ठानं कर्तुमशक्यमिति वाच्यम्। अल्पायुषापि स्वशाखाध्ययनेन शाखान्तरस्थोपसंहारन्यायेन कर्मानुष्ठानं शक्यते। एवमन्यदपि भेदकं परिहरणीयम्। तथाच कर्मभेदकानां नामादीनामन्यथासिद्धत्वात् रूपप्रत्यभिज्ञानाच्च शाखाभेदेऽपि न कर्म भिद्यत इति।

 नन्वेवमधिकारिभेदेनानुवादकत्वपरिहारे कुत्राप्यनुवादकत्वं न स्यात् इति चेत्, सर्वाविवादस्थल एव तस्य सम्भवात्। नच तदनिश्चयः। न ह्यनुवादकत्वं निरवधिकम्। येन हि स्फीतालोकमध्यवर्तिघटो निर्णीतः, तं प्रति तत्र घटसत्त्वप्रतिपादकवाक्यस्यानुवादक्तवसम्भवात्। अत एव शाखान्तराधिकरणेऽनेकशाखाध्यायिनं प्रति तदभ्युपगम्य एकशाखामात्राध्यायिनं प्रति अननुवादकत्वमुक्तम्। तावतापि सार्थकत्वसम्भवात्। नच शाखान्तराधिकरणे नानुवादकत्वम्। अनुवादकत्वस्य परोवादपूर्वकत्वात् इति शङ्क्यम्। प्रतिपत्रपेक्षया तत्सम्भवात्। येन हि पुंसा स्वशाखाऽधीता, पुनश्च शाखान्तरमधीतम्, तस्य स्वशाखायाः पुरोवादत्वेन शाखान्तराणामनुवादकत्वम् इति सम्भवात्।

 एत एवेति। ननु भाष्यस्य नायमर्थः - देहव्यतिरिक्तात्मप्रत्यक्षमस्ति, अस्तीत्येवोपलब्धव्य इत्यादिश्रुतेश्च वादिविप्रतिपत्तिनिरासेन सार्थकत्वमननुवादकत्वं चेति। किं तर्हि ? वादिविप्रतिपत्तिदर्शनेन देहव्यतिरिक्तात्मनः प्रत्यक्षतैव नास्ति। अन्यथा प्रत्यक्षप्रामाण्यवादिनश्चार्वाकादेस्तत्र विप्रतिपत्तिर्न स्यादिति चेन्न। तथा भाष्यार्थ वर्णने प्रत्यक्षविरोधात् देहव्यतिरिक्तात्मप्रत्यक्षस्य प्राणभृन्मात्रसिद्धत्वात्। मम देह इति हि सर्वेषां प्रत्ययःष न तु देहोऽहमिति कस्यापि। अन्यथा देहभेदानुनुसन्धाने यत् स्तनपानं तद् इष्टसाधनं, यथा पूर्वदेहभुक्तस्तनपानमिति व्याप्त्ययोगेनेष्टसाधनत्वानुमित्यभावापत्त्या प्रवृत्त्यनुपपत्तौ जीवनमेव न स्यात्। तस्मात् देहभेदस्यैव सर्वेषां प्रत्यक्षत्वेन उक्तरीत्यैव भाष्यं व्याख्येयम्। प्रत्यक्षैकप्रमाणवादिनश्चार्वाकस्य च स्वसमयाग्रहमात्रेण प्रत्यक्षे प्रामाण्यशङ्कायां तत्र विप्रतिपत्त्युपपत्तेः। न हि चार्वाकोऽपि सर्वं प्रत्यक्षं यथार्थमेवेति मन्यते। अपि पुनः शुक्ताविदं रजतमिति भ्रमोऽपि ।

 धर्म भेदादपि नानुवादकत्वमित्याह। प्रणयतीति-सप्तमस्य तृतीये चिन्तितम्। सौमिकं हि प्रणयनमवाच्यं हीतरदिति सूत्रम्। चातुर्मास्ये चत्वारि पर्वाणि वैश्वदेववरुणप्रधाससाकमेधशुनासीरीयाख्यानि। तत्र मध्यमयोः पर्वणोः श्रूयते द्वयोः प्रणयन्तीति द्वाभ्यामेतीति। अत्र सन्देहः किमिदं प्रणयनं प्राकृतमुत सौमिकम् उतापूर्वमिति। अत्र प्रणयनमात्रश्रवणात् तस्य चातिदेशतः प्राप्तेस्तस्यैवेयं पुनः श्रुतिः परिसङ्ख्यार्था गुणार्थार्थवादार्था वेत्येकः पूर्वपक्षो न युज्यते परिसङ्ख्यायास्त्रिदोषत्वात्, गुणस्य चाश्रुतेः। अर्थवादस्य च विध्यभावे आनर्थक्यात्। किन्तु आनर्थक्य परिजिहीर्षया सामान्यवचनोऽपि प्रणयनशब्दः सधर्मिकं सौमिकं प्रणयनं लक्षणया प्रतिपादयतीति द्वितीयः पूर्वः पक्षः। तथाचोत्तरवेदिनिषेधोऽवकल्पते \`न वैश्वदेव उत्तरवेदिमुपपन्ति' \`न शुनासीरीय' इति। नचायमुपात्रवपन्तीत्यस्य प्रतिषेध इति वाच्यम्। तस्यावान्तरप्रकरणेन वरुणप्रघासविषयत्वात्। प्रथमोत्तमयोरप्राप्तेतः प्रतिषेधानर्थक्यात्। अस्मिन् पक्षे प्रथमोत्तमयोरिदं सौमिकं प्रणयनमुत्तरवेदिं विना न सम्भवतीत्युत्तरवेदिप्राप्तौ सत्यां निषेधोऽवकल्पते, नान्यथा। यदि चेदं सौमिकं प्रणयनं मध्यपर्वणोः स्यात् ततस्तद्वशेनैव मध्यमोत्तमयोरुत्तरवेदिसिद्धे उपात्र वपतीत्ययं प्रथमोत्तम विषय एव स्यात्। तथाच तयोरेव प्रतिषेध इति व्याघातः। तस्मात् प्रथमोत्तमयोः सौमिकं प्रणयनं उत्तरवेदिकं विधीयत इति। सिद्धान्तस्तु- प्रणयन्तीति प्रणयनशब्दो न सौमिकं प्रणयनं प्रतिपादयति। प्रणयनशब्दस्य सौमिकप्रणयनवाचकत्वाभावात्। लक्षणया तत्परत्वस्यागतिकगतित्वात्। प्राकृतप्रणयनानुवादे नानर्थक्यम्। तस्मात् प्रणयन्तीत्येतत् अप्रकृतमसौमिकमपूर्वमेव प्रणयनं वदत्वाहवनीयतः। नचात्रं प्रणयनमात्रं श्रूयते नाहवनीयत इति विशेष इति वाच्यम्। शाखान्तरे आहवनीयाच्चग्निं प्रणयत इति वचनात् तत्प्रतीतेः। तथाचैतद्वचनैकार्थेन द्वयोः प्रणयन्तीत्यनेन प्राकृतप्रणयनोत्तरकाले आहवनीयात् अग्न्यन्तरस्य प्रणयनं विधीयते। तचार्थवादवशात् मध्यमयोः पर्वणोर्भवति। उत्तरवेदिप्रतिषेधस्तूपात्रवपन्तीत्यस्य सामान्यविषयस्य पयुदासार्थः। सामान्यविषयत्वं चास्य भाष्य एव समर्थितम्। तस्मादपूर्वमेव प्रणयनं विधीयत इति स्थितम्। एवं च यथात्रानर्थक्यपरिहारायापूर्व प्रणयनप्रापका तथा श्रुत्यानर्थक्यपरिहाराय प्रत्यक्षाद्यप्राप्तत्रिकालाबाध्यत्वरूपसत्त्वप्रापकत्वात् नानुवादकतेति। नच त्रैकालिकसत्त्वनिषेधकश्रुतिविरोधेन विश्वसत्यत्वश्रुतेः त्रैकालिकसत्त्वपरत्वं न सम्भवतीति वाच्यम्। विश्वसत्यत्व श्रुतिविरोधेनाद्वैतश्रुतेरेव त्रैकालिकसत्त्वनिषेधपरतत्वाभावात्। विनिगमकाभावात्। ननु चाद्वैतश्रुतेस्तत्परत्वे तात्पर्यानुप पत्तिगतिसामान्ययोरेव विनिगमकत्वम्। तथाहि- अद्वैतश्रुतिर्हि षड्विधतात्पर्यलिङ्गपेता। तत्र त्रिविधं तात्पर्यलिङ्गं प्रामाण्यशरीरघटकमर्थनिष्ठम्- अज्ञाततत्वमबाधितत्वं प्रयोजनवत्त्वं चेति। त्रिविधं तु शब्दनिष्ठमतिप्रसङ्गनिरासकम्। उपक्रमोपसंहारयोरैकरूप्यमभ्यासोऽर्थवादश्चेति। तत्र शब्दनिष्ठलिङ्गत्रये न विवादः। सर्वासामुपनिषदामेवं प्रवृत्तत्वात्। मानान्तरासिद्धतया मोक्षहेतुज्ञानविषयतया वाऽज्ञातत्वं सप्रयोजनवत्त्वं च निर्विवादमेव। अबाधितत्वमात्रं सन्दिग्धम्। तदप्यनुपपत्तिगतिसामानाभ्यां निर्णीयते। नचाद्वैतं व्यावहारिकमिति वाच्यम्। सर्वप्रपञ्चनिषेधंरूपत्वात्। तथाच श्रुतेर्व्यावहारिकप्रामाण्यासम्भवात् तत्र तात्विकमेव तदिति चेन्मैवं वोचः। अद्वैतश्रुतेः षड्विधतात्पर्याभावात्। यच्च प्रामाण्यशरीरघटकमर्थनिष्ठं त्रयमुक्तं तत्र न तावदबाधितत्वम्। परीक्षितप्रत्यक्षापूर्वार्थकभेदश्रुत्योरेव बाधकत्वात्। नचानुपपत्तिगतिसामान्याभ्यां तन्निश्चयः। अद्वैते तात्पर्यस्यैवा भावात्। एकविधब्रह्मप्रतिपादकत्वेन गतिसमान्यसम्भवाच्च। ऐक्यज्ञानस्य च मोक्षसाधनज्ञानविषयत्वमसिद्धम्। प्रत्युतैकात्म्यं नाम यदितं केचिद् ब्रूयुरनैपुणा इति प्रमाणेनानर्थसाधनमेव। तस्मादबाधितत्वं प्रयोजनवत्त्वं न नास्त्येव। अज्ञातत्वमात्रमवशिष्टम्। तावन्मात्रेण प्रामाण्ये बौद्धोक्तानां क्षणिकत्वशून्‌यकारणत्वप्रतिपादकानामपि प्रामाण्यं स्यात्। शब्दनिष्ठमपि त्रयमसिद्धम्। अद्वैते उपक्रमाद्यभावात्। यथा चैतत् तथा तत्त्वमसीति श्रुतिव्याख्यानावसरे वक्ष्यते। भेदश्रुतावेव षड्विधतात्पर्यस्य वक्ष्यमाणत्वाच्च। किञ्चाद्वैतश्रुतिर्यदि मिथ्यात्वविशिष्टपरा तदाऽखण्डार्थत्वभङ्गः। यदि च लक्षणया स्वरूपमात्रपरा तदा न भेदबाधिकेत्यास्तां विस्तरः। तस्मादपूर्वत्रिकालाबाध्यसत्त्वप्रापकता सत्त्वश्रुतेर्युक्तेति।

 ननु विश्वसत्यत्वश्रुतिरन्यथा व्याख्यातुं शक्यते। चतुर्धा हि सामानाधिकरण्यं सम्भवति। अध्यासे - इदं रजतमित्यादौ। बाधायां- स्थाणुः पुमानित्यादौ। विशेषणविशेष्यभावेन -नीलमुत्पलमित्यादौ। अभेदेन - तत्त्वमसीत्यादौ। एवं चाध्यासे बाधायां वा विश्वं सत्यमिति सामानाधिकरण्योपपत्तेः। नानेन विश्वसत्यत्वसिद्धिरिति चेन्मैवम्। तर्हि तत्त्वमसीत्यत्रापि तथा वक्तुं शक्यत्वात् जीवात्मैक्यासिद्धिः स्यात्। तत्र बाधकाभावान्मैवमिति यदि तर्हि प्रकृतेऽपि तथाऽस्तु। तत्रैक्यवाक्यमेव बाधकमिति यदि तर्हि ऐक्यवाक्येऽपि भेदवाक्यं बाधकमिति तुल्यम्। अन्यत् साम्यं पुरैवोपपादितमित्यलम्। अन्यथेति। प्रत्यक्षश्रुत्योर्भिन्नविषयत्वानङ्गीकारे इत्यर्थः। ननु च साक्षिण उपहितानन्दविषयत्वेन श्रुतेश्च निरुपाधिकानन्दविषयत्वेन भिन्नविषयत्वात् कथमनुवादकत्वमिति चेन्न। प्रकृतेऽपि भिन्नविषयत्वस्योक्तत्वात्। साक्षिण उपहितविषयत्वेन उपहितस्य मिथ्यात्वे तद्विषयकस्य साक्षिणोऽप्रमात्वे दोषजन्यत्वेन साक्षिणोऽनित्यत्वापातात्। तथाच तेनाज्ञानादिसिद्धिर्न स्यात् इत्युक्तत्वात्। श्रुताविव प्रत्यक्षेऽप्युपाध्यनुल्लेखाच्च। न ह्युपहितं सुखीत्यनुभवः। तर्ह्यनुवादकत्वं कुत्रेत्यत्र आह- अनुवादकत्वं त्विति। समानविषयत्वमङ्गीकृत्याप्यनुवादकत्वं परिहरति- निगमनवदिति। पिपासितस्यैवेति। ननु पिपासितस्य शब्दलिङ्गानन्तरं जलप्रत्यक्षमपेक्षितम्। न तु प्रत्यक्षानन्तरं शब्दलिङ्गे। अशेषविशेषग्राहिप्रत्यक्षप्राप्ते दार्ढ्यार्थमन्यानपेक्षणादिति चेन्न। प्रकृतेऽपि श्रुत्यनन्तरं प्रत्यक्षसम्भवात्। न ह्यं नियमः प्रत्यक्षानन्तरमेव श्रुतिप्रवृत्तिरिति। भेदप्रत्यक्षस्य भेदश्रुत्युपजीव्यत्वाभावात्। भावे वा अनाश्वासनिरासकत्वेन श्रुत्यादेर्दार्ढ्य हेतुत्वसम्भवाच्च। पिपासितस्यापि दूरात्प्रत्यक्ष ज्ञाते जलेऽनाश्वासनिरासकत्वेन शब्दलिङ्गसापेक्षत्वात्। अत एव पिपासितास्तत्र जलमस्ति न वेति प्रत्यक्षतो ज्ञात्वा पृच्छन्ति, लोकानां कुम्भमादाय गमनादिनानुपयन्ति च।

 भावरूपेति। ननु तम आसीदित्यस्य सृष्टिपूर्वकालसम्बन्धबोधकत्वेन अज्ञानग्राहकप्रत्यक्षमनपेक्ष्य भिन्नविषयत्वेनैव प्रामाण्यसम्भवादिति चेन्न। त्वन्मते कालस्य जन्यत्वेन सृष्टेः पूर्वं कालासम्भवेन तत्सम्बन्धबोधकत्वासम्भवात्। अज्ञानाद्यंशेऽनुवादकत्वापरिहाराच्च। प्रकृतेऽपि प्रत्यक्षश्रुत्योः वर्तमानकालावच्छिन्न तदनवच्छिन्नविषयत्वेनान्दश्रुतेरिवोपहितानुपहितविषयत्वेन भिन्नविषयत्वान्नानुवादकता। तर्ह्यनुवादकत्वं कुत्रेत्यत आह- अनुवादकत्वं त्विति। उक्तार्थे आचार्यवचनं प्रमाणयति- तदुक्तमिति। प्रकारन्तरेणानुवादकत्वं परिहरति - किञ्चेति। नवमस्य चतुर्थापादे तृतीये चिन्तितम्। तत्प्रतिषिध्य प्रकृतिर्नियुज्यते सा चतुस्त्रिंशद् वाच्यत्वात् इति सूत्रम्। अश्वमेधे त्रयः पशवः सवनीयाः श्रुताः। अश्वस्तुपरगोमृगस्ते प्राजापत्या इति। ते त्रयोऽप्यग्नीषोमीय पशोर्विकृतिभूताः। तत्राग्नीषोमीयपशौ अध्रिगुप्रैष एवमाम्नातं -षड्विंशतिरस्य वङ्क्रयस्ता अनुष्ठ्योच्यावयतादिति। अस्यार्थः - वङ्क्रयो वक्राणि पार्श्वास्थीनि। तान्यस्य पशोः षड्विशतिसङ्ख्याकानि। कथम् ? एकैकस्मिन् त्रयोदशानामवस्थित्वात्। ता वङ्क्रीरनुष्ठ्यानुष्ठायानुक्रमेण गणयित्वेति यावत्, उच्यावयतात् उद्धरतादिति। सोऽयं मन्त्र आश्वमेधीयेषु त्रिषु पशुषु प्राप्तः। तत्राश्वस्य चतुस्त्रिंशद् वङ्क्रयः। तथाच वैशेषिको मन्त्रः - चतुस्त्रिंशद् वाजिनो देवबन्धोर्वङ्क्रीरश्वस्य स्वधितिः समेतीति। अस्याप्ययमर्थः। वाजिनो गन्धर्ववाहकस्य देवबन्धोर्वदेवानां प्रियस्य अश्वस्य वङ्क्रीः स्वधितिच्छेदन हेतुः शस्त्रं समेतीति। एवं चाश्वमेधे चोदकप्राप्तस्य वैशेषिकेणापवादेन नित्यनिवृत्तौ प्राप्तायामिदमाम्नायते \`नचतुस्त्रिंशदिति ब्रूयात् षड्विंशतिरित्येव ब्रूयादि'ति। तत्र संशयः किमश्वस्य पठितमेव वैशेषिकं चतुस्त्रिंशादिति वचनं कर्तव्यमिति प्राकृतस्य सर्वथा निवृत्तिः उततदपि- कर्तव्यमित्यनिवृत्तिरिति। अनिवृत्तिपक्षेऽपि किं तुपरगोमृगयोरश्वस्य च समस्य षड्विंशतिरेषां वङ्क्रय इति उत तूपरगोमृगयोः सामासिकं वचनं कृत्वा अश्वस्य षड्विंशतिरस्य वङ्क्रय इत्येवमयथाप्राप्तमध्रिगुवचनं कर्तव्यमिति। पूर्वपक्षस्तु - नचतुस्त्रिंशदिति ब्रूयात् षड्विंशतिरित्येव ब्रूयादित्यनेन वाक्येन पठितायामेवर्चिचतुस्त्रिंशदिति पदं निषिध्य षड्विंशदिति ब्रूयात् षड्विंशतिरित्येव ब्रूयादित्यनेन वाक्येन पठितायामेवर्चिचतुस्त्रिंशदिति पदं निषिध्य षड्विंशति पदं विधीयते। यथा यज्ञा यज्ञा वो अग्नये गिरा गिरा च दक्षस इत्यत्र न गिरागिरेति प्रब्रूयाद्, ऐरं कृत्वोद्गेयमित्यनेन गिरापदनिषेधेन उरापदं विधीयते। एवं च सैव षड्विंशतिपदयुक्ता पठितव्येति प्राकृतस्य सर्वथैव निवृत्तिरिति। सिद्धान्तस्तु - नचतुस्त्रिंशदिति ब्रूयात्, षड्विंशतिरित्येव ब्रूयादित्येकं वाक्यम्। अत्रोभयं विधातुमशक्यम्। वाक्यभेदापत्तेः। तस्मादेकोऽत्र विधिः इतरोऽनुवाद इति। तत्र यदि गिरापदवत् षड्विंशतिर्विधीयते ततश्चतुस्त्रिंशत्प्रतिषेधो गिरापदप्रतिषेधवदनूद्येत। नचात्र षड्विंशतिपदं विधातुं शक्यम्। एककारेण विधिप्रत्ययबाधात्। तथाहि- षड्विंशति मन्त्रस्तावत् चोदकप्राप्तत्वान्न वधियः। तस्य चतुस्त्रिंशन्मन्त्रेणापवादप्रसक्तौ नचतुस्त्रिंशदित्यपवादकं मन्त्रं प्रतिषिध्य चोदकप्राप्तस्यानयोदितत्वेन यथापूर्वमवस्थानमनूद्यत इत्येवमर्थं सूचयितुमेवकारः प्रयुक्तः। गिरापददृष्टान्तस्तु विषमः। अप्राप्तत्वाद् गिरापदं तत्र विधीयते। तेनच विहितेन पाठप्राप्ते गिरापदे बाधिते स बाधो न गिरागिरेति पदेनानुद्यत इति महद् वैषम्यम्। तेनचतुस्त्रिंशत् प्रतिषेधोऽत्र विधीयते। नच पदमात्रस्य प्रतिषेधात् सैव षड्विंशतिपदयुक्ता पठनीयेति वाच्यम्। यदि पदमात्रं प्रतिषिध्येत, न षड्विंशतिपदमनुवदितुं शक्यते। प्राप्त्यभावात्। न हि पठितायां ऋचि चतुस्त्रिंशत्‌पदे प्रतिषिद्धे षड्विंशतिपदस्य प्राप्तौ प्रमाणमस्ति। नचानेन षड्विंशतिपदविधानं सम्भवतीत्युक्तम्। तस्मात् समस्ताया ऋचः प्रतिषेधः। तथा सति षड्विंशतिरित्येव ब्रूयादिति चोदकप्राप्तत्वात् अनुवादः। नच पदमात्रग्रहणेन कथं समस्तनिषेध इति वाच्यम्। चतुस्त्रिंशत्‌पदस्याद्यत्वात् तद्ग्रहणेन ऋक्‌प्रतिषेधसम्भवात्। गिरापदं चानाद्यत्वात् तद्ग्रहणमशक्यमिति वैषम्यम्। तथाचैवं वाक्यार्थः। नचतुस्त्रिंशदिति पठितं ब्रूयात्, किन्तु यथाप्राप्त मध्रिगुवचनमेवेति। तस्मात् समस्यवचनम्। पक्षे च वैशेषिकं ऋग्वचनम् एवं च यथा षड्विंशतिरित्येव ब्रूयादिति वचनमनुवादकमपि प्रतिप्रसवार्थं तथा जगत्सत्यत्ववचनस्यापि प्रतिप्रसवार्थत्वात् अनुवादकत्वेऽप्यक्षरिति भावः। नचैवं सति मिथ्यात्वश्रुतेः प्रत्यक्षबाधकत्वाभ्युपगमे तस्या बलवत्त्वात् तद्विरोधात् सत्यत्वश्रुतेरुतत्परत्वमेवेति प्रतिप्रसवार्थत्वं वक्तुमशक्यमेवेति वाच्यम्। मिथ्यात्वश्रुतेः प्रत्यक्षात् प्राबल्येऽपि सत्यत्वश्रुतेः प्राबल्याभावात्। नचोपक्रमादिना तन्निर्णयः। उपक्रमादेः अन्यथैवोपपत्तेः। ननु तथापि तुल्यबलत्वेन प्रतिरोधकत्वं न तु बाधकत्वमिति चेत् न। प्रत्यक्षप्राबल्य प्रस्तावोक्तन्यायैः सत्यत्वश्रुतेरपि प्राबल्यस्य समर्थयिष्यमाणत्वात्। ननु विधिरूपस्य कथं प्रतिप्रसवार्थत्वम्, अदृष्टत्वादित्यत आह- दृश्यत इति। क्त्वाप्रत्ययस्य लशक्वतद्धित इति प्राप्तस्य कित्त्वस्य न क्त्वा सेडित्यनेनापोदितस्य प्रतिप्रसवार्थो मृडमृदेत्यादिविधिर्दृश्यत इति निषेधरूपत्वं प्रतिप्रसवार्थत्वे न प्रयोजकमिति भावः। उक्तमर्थं संगृह्य दर्शयति-तस्मादिति। धर्म्मिभेदात् धर्मितावच्छेदकभेदात्। प्रत्यक्षे घट्तवादिकं सत्वधर्मितावच्छेदकम्। श्रुतौ तु विश्वत्वमिति। प्रमातृभेदात् अधिकारिभेदादिति यावत्। धर्मभेदात् त्रिकालाबाध्यत्व वर्तमानकालीनरूपधर्मविषयत्वादिधर्मभेदादित्यर्थः। आदिशब्देन दार्ढ्यर्थत्वम्। द्विप्रणयनादीत्यत्रादिपदेन निगमनादिकं गृह्यते। यथैक्रमेणैव दृष्टान्ता योजनीयाः।

 प्रकारान्तरेण भिन्नविषयत्वमुपपादयन् अनुवादकत्वं परिहरति किञ्चेति। प्रमाणं चेत् तात्विकं चेदिति शेषः। अन्यथा भिन्नविषयत्वेन बाध्यबाधकभावा सम्भवात्। तस्मादबाध्यत्वाय मिथ्यात्वानुमानादेर्नेतिपक्ष एव तव शरणम्। तदाश्रयणे च भिन्नविषयकत्वान्नानुवादकत्वं श्रुतेरित्यर्थः। तदेव दर्शयति श्रुतेरिति। एकविषयत्वमेव किं न स्यादित्यतो नहीति। ननु प्रत्यक्षाप्रामाण्येऽपि तत्सिद्धबोधकत्वेनानुवादकत्वम्। नहि प्रमितप्रमापकत्वमनुवादकत्वम्। किन्तु पश्चाद्वादकत्वमात्रण्। पश्चात्वं च प्रमाणावधिकमप्रमाणावधिकमिति न कश्चिद्विशेष इति चेन्न। श्रुतेरपौरुषेयत्वेनाधुनिक प्रत्यक्षपश्चाद्वादकत्वानुपपत्तेः। श्रुतेरपौरुषेयत्वेन प्रमाणतया प्रत्यक्षस्य जन्यत्वेनाप्रमाणतया तयोरेकविषयत्वानुपपत्तेर्मूल एवोक्तत्वाच्च। नचाप्रामाण्यसिद्धमेव श्रुतिरनुवदति बौद्धमतप्राप्तासत्कारणत्ववदिति वाच्यम्। तत्र निषेधवदत्र प्रयोजनाभावात्। विधिरूपत्व प्रत्ययाच्च। अत एवाह श्रुतेरिति। नन्वनुवादकत्वपरिहारार्थं न तात्त्विक विषयता कल्प्या। सत्त्वंशस्य प्रत्यक्षसिद्धत्वेपि क्रियासमभिव्याहारादिसिद्धस्य वाक्यार्थस्यापूर्वत्वेन तद्विषयत यैवाननुवादकत्वोपपत्तेरिति चेत् न तात्विकविषयत्वेनाप्यननुवादकत्वसम्भवात्। नच तात्विकविषयत्वेनानुवादकत्वं वक्तुमशक्यम्, अद्वैत श्रुतिविरुद्धत्वादिति वाच्यम्। तस्या एवैतद्विरोधेनातात्विकविषयत्वसम्भवात्। नच तस्याबलत्वम्। तस्याद्याप्यसिद्धेः। अपौरुषेयत्वेन प्रामाण्यार्थं तात्विकविषयताया आवश्यकत्वाच्च। नच व्यावहारिकत्वेन प्रामाण्यं निर्वहतीत्युक्तम्। नच तात्विकविषयत्वेब्रह्मविषयत्वं तन्त्रमिति वाच्यम्। अबाधितत्वादेरेव तत्र प्रयोजकत्वात्। अन्यथाऽसद्विषयत्वादेरपि प्रयोजकत्वं वक्तुं शक्यं स्यात्। ननु प्रत्यक्षं प्रमाणमपि प्रमाणत्वेनानिश्चितत्वान्नाद्वैतश्रुतिबाधकं, प्रमाणत्वादेव श्रुतेरनुवादत्वापादकं चेत्यस्वरसादाह किञ्च यथेति। प्रमाणत्वानिश्चयपक्ष एव परस्याभिप्रेत इति दर्शयितुं निश्चयपक्षमुपयैव दूषयति प्रत्यक्षमिति। न श्रुत्यनुवादकत्वापादकमिति। स्वस्याप्रमाण्य शङ्कालङ्कितत्वेन स्वप्रतिपादितार्थस्याप्रतिपादितप्रायत्वेन सन्दिग्धत्वात् तन्निश्चयार्थं प्रवृत्तश्रुत्यनुवादकत्वापादकं न भवतीत्यर्थः। नच प्रत्यक्षं यदि स्वप्रामाण्यनिर्णयाय श्रुतिसंवादमपेक्षते तर्हि श्रुतिसंवादविरहिणि कुत्रापि निःशङ्कप्रवृत्तिर्नस्यादिति वाच्यम्। न वयं सर्वत्र प्रत्यक्षे प्रामाण्यशङ्केति ब्रूमः। यत्र वादि विप्रतिपत्त्यादिनाऽप्रामाण्यशङ्का तत्र श्रुतिसंवादमपेक्षते। यत्र प्रमाणान्तरेण वा स्वत एव वा शङ्कविरहः तत्र श्रुतिसंवादापेक्षाविरहे निःशङ्कप्रवृत्तिसम्भवात्। नचैवमग्निर्हिमस्य भेषजमित्याद्यप्यनुवादकं न स्यादिति जगत्यनुवादकत्वकथोच्छेदः स्यादिति वाच्यम्। यत्र प्रत्यक्षे यस्याश्वासः तं प्रति तदर्थकवाक्यस्यानुवादकत्वोपपत्तेः। अग्न्यौष्ण्यप्रत्यक्षेऽनाश्वासे तु अग्निर्हिमस्य भेषजमित्याद्यप्यननु वादकमेव। अत एवाह- अग्न्यौष्ण्य प्रत्यक्षस्येति। अन्यथेति। यद्यप्रामाण्यशङ्का निरासकत्वेनानुवादकत्वं नोच्येत तदेत्यर्थः। ननु ब्रह्मसत्वं केनापि न प्राप्तमिति कथमनुवादकतेत्यत आह ब्रह्मसत्वस्येति। ननु न सत्यं ज्ञानमित्यादेरनुवादकता। अत्र हि ब्रह्मत्व सामानाधिकरण्येन सत्त्वं बोध्यते। नच तत् प्रत्यक्षप्राप्तम्। ब्रह्मत्वस्य प्रत्यक्षावेद्यत्वात्। नाप्यनुमानगम्यम् तस्य मूर्खामूर्ख साधारणत्वाभावादित्यादिना पहिहृतत्वात्। नापि प्रवाहानादिविज्ञानवादादिमतेन। तस्यापौरुषेयश्रुत्यवधिक पूरवत्वाभावादिति चेन्न। सत्यमित्यादेः ब्रह्मत्व सामानाधिकरण्येन सत्वबोधकत्वे विशिष्टार्थत्वेनाखण्डार्थत्वहानेः श्रुतेरप्रामाण्यप्रसङ्गाच्च, लक्षणया सत्वस्वरूपमात्र परत्वे वक्तव्ये प्रत्यक्षेऽपि सत्वस्वरूप भावात् कथमननुवादकत्वम् ? भ्रमाधिष्ठानत्वादिना लिङ्गेनापि सत्वसिद्धिः। व्याप्त्यविदुषोऽव्युत्पन्नस्य तदसिद्धावपि व्युत्पन्नं प्रति तस्यानुवादकत्वापरिहारात्। विज्ञानवादादिना वा सत्वसिद्धिः। नच तस्यापौरुषेय श्रुत्यवधिकपूर्वत्वमसम्भवतीति वाच्यम्। श्रुत्यवधिकपूर्वत्वासम्भवेऽपि तज्जन्यप्रतिपत्त्यवधिकपूर्वत्वसम्भवात्। त्वन्मते श्रुत्यनादित्वस्य बद्धकालीनत्वमात्र एव पर्यवसानाच्च। अन्यथा प्रत्यक्षास्यापि श्रुत्यवधिकपूर्वत्वासम्भवेन विश्वसत्तवश्रुतेरप्यनुवादकत्वं न स्यात्। भवदुक्तसर्वप्रकारस्य विश्वसत्त्वश्रुतौ वक्तुं शक्यत्वात्। ननु लिङ्गस्मृत्यादि सिद्धत्वेन कथमनुवादकत्वम् ? लिङ्गादीनां श्रुत्यादितो दुर्बलत्वात्। न हि दुर्बल सिद्धेन प्रबलस्यानुवादकतेत्यत आह- उक्ताहीति। यथा मन्त्रधिकरणे लिङ्गसिद्धार्थप्रतिपादकत्वेन तदर्थशास्त्रस्यानुवादकता तद्विदिहापि लिङ्गसिद्धार्थप्रतिपादकत्वेनानुवादकता स्यादेवेत्यर्थः।

 प्रमाणलक्षणे द्वितीयपादे चतुर्थाधिकरणे चिन्तितम्- तदर्थशास्त्रात्। अत्र उरुप्रथस्वेत्यादयो मन्त्रा उदाहरणम्। अस्यायमर्थः। भो पुरोडाश त्वम् उक्त विपुलता यथा भवति तथा प्रसरेति। एवमादीनां मन्त्राणामाद्याधिकरणे आनर्थक्यमाशङ्क्य स्वाध्यायवधिवशेनार्थवत्तया भवितव्यमित्येतदपर्यवसितं कथितम्। तत्पर्य वासानायेदानीमर्थविशेषश्चिन्यते। मन्त्रास्तावत् क्रमप्रकरणाभ्यां क्रत्वङ्गभावं भणन्त इत्यविवादम्। तत् क्रत्वङ्गत्वं किं दृष्टेनैवार्थप्रकाशनेनोपकारेण भवति किं वा उच्चारणमात्रेणादृष्टेनेति। पूर्वपक्षस्तु - मन्त्रा उच्चारणमात्रेणोपकुर्वन्ति। तत्र हेतुः तदर्शशास्त्रादिति। यदि मन्त्रा अर्थप्रकाशनेनोपकुर्युः तर्हि अर्थाभिधानसामर्थेन लिङ्गेनैव पुरोडाशप्रथनमन्त्रे प्राप्ते तदर्थाभिधायि उरुप्रथस्वेति पुरोडाशं प्रथयतीति शास्त्रमनर्थकं स्यात्। किञ्च मन्त्राणां दृष्टार्थत्वे वैयर्थ्यमेव स्यात्। नच प्रयोगवेलायामर्थस्मरणार्थं मन्त्राणामावश्यकत्वात् कथमानर्थक्यमिति वाच्यम्। उपायान्तरेणाप्यर्थस्मरणं सम्भवात्। नच मन्त्रेणापि तद् भवतीति तदाम्नानमिति वाच्यम्। तथापि यदा प्रकारान्तरेण स्मरणं सम्भवि तदा मन्त्राणामनुपयोगात् नित्यवदाम्नानमनर्थकम्। नच मन्त्रैरर्थप्रत्ययाददृष्टं कल्प्यत इति सार्थक्यं मन्त्राणामिति वाच्यम्। तर्हि कियद् दूरं गत्वा तत् कल्पनीयमेवेति उच्चारणादेव तत्कल्पनं युक्तियुक्तम्। तद्धिपुरुषव्यापारगोचरः। प्रत्यायनं तु तस्मिन्ननुष्ठेति स्वयमेव भवतीति स्वव्यापारगोचरे पुरुषो नियुज्यते। तत्र फलाकाङ्क्षा तेनचावश्यं भाविनी अदृष्टकल्पना। सा चात्रैव युक्ता। न तु तस्य प्रत्यायनार्थत्वं प्रत्यायनं चादृष्टार्थमिति युक्तम्। तस्माददृष्टार्था मन्त्राः। एवं सति तदर्थशास्त्रादिकमुपपद्यते। इतरथा परिसङ्ख्याद्याश्रयणे क्लेशः स्यादिति।

 सिद्धान्तस्तु - अविशिष्टस्तु वाक्यार्थ इति। लौकिकवाक्यैः सह वैदिको वाक्यार्थोऽविशिष्टः। यथा लौकिकवाक्यानां विवक्षितोऽर्थः, एवं वेदेऽपीत्यर्थः। अयमाशयः। मन्त्रोच्चारणं क्रियाङ्गत्वेन कथम्भवाकाङ्क्षापूरणसमर्थमपि दृष्टाक्षर ग्रहणार्थतया अक्षराणि च द्रव्यदेवताप्रकाशनयोग्यतया पदार्थज्ञानमपि वाक्यार्थज्ञानार्थतया समुल्लङ्घ्य प्रकरणादिना वाक्यार्थज्ञाने क्रियारूपे समवेतार्थावभासिनीतिकर्तव्यतात्वेन गृह्यमाणसमाम्नानार्थवत्त्वोपपत्तौ दृष्टद्वारेणैव सर्वार्थलाभे उच्चरणस्यादृष्टार्थत्वे किं मानम् ? दृष्टद्वारालाभे ह्यदृष्टकल्पना। अत एवावघातादौ दृष्टमेव द्वारं कल्प्यते। यत्र हि सर्वथा दृष्टद्वारं न लभ्यते मन्त्रेणैव स्मरणमापाद्यमिति नियमः तत्रास्त्वदृष्टं, न नो हानिः किञ्च कर्म प्रकरणेषु मन्त्राणामुच्चारणं न विधीयते, न वाक्षिप्यते मन्त्रविधिभिरनपेक्षितत्वेन तैरनाक्षेपात्। पुंव्यापारस्य मन्त्रगतत्वाभावेन मन्त्राङ्गत्वनिर्वाहकतया तेनाप्यनाक्षेपाच्च। मन्त्रोच्चारणकर्तव्यतायामेव प्रमाणं नेति न तस्य तद्वारत्वं, किन्तु अनुष्ठापककर्मविधिभिरपेक्षिततया मन्त्रगतत्वेनच मन्त्राङ्गत्वनिर्वाहकतया चाभिधान विध्याक्षेपसम्भवाच्चाभिधानस्य द्वारत्वं युक्तम्। तादर्थ्येन तु पश्चादुच्चारणस्यापि कर्तव्यतासिद्धिः। तस्मादर्थाभिधानमेव द्वारम्। नियमस्य त्वदृष्टमिति। नच तदर्थशास्त्रानर्थक्यम्। तस्यार्थवादो वेत्यादिनार्थवादार्थत्वेन सार्थक्याभिधानादिति। एवं च मन्त्राधिकरणे लिङ्गप्राप्तार्थबोधकत्वेनानुवादकत्वस्य सिद्धत्वात् तन्न्यायेन सत्वश्रुतेरप्यनुवादकत्वं स्यादिति। किञ्चेति। नचाप्रामाण्येऽनुवादकत्वमेव प्रयोजकम् लाघवात् न निरपेक्षानुवादित्वमिति वाच्यम्। अनुवादकत्वमात्रस्यैवाप्रामाण्यप्रयोजकत्वे अद्वैतश्रुतेरप्यनुवादकत्वेनाऽप्रामाण्यं स्यात्। तस्या अपि पदार्थांशेऽनुवादेऽपि प्रामाण्यदर्शनादिति वाच्यम्। एवं तर्हि सापेक्षानुवादित्वमेवाप्रामाण्यप्रयोजकम्। निरपेक्षानुवादित्वस्य प्रमाणसम्प्लवस्थल इवाप्रामाण्यानापादकत्वात्। अन्यथा त्वन्मते नवकृत्वोऽभ्यासस्याप्रामाण्यापत्तेः। नचानधिगतार्थगन्तृत्वस्य प्रमाणलक्षणत्वात् अधिगतार्थगन्तृत्वेऽप्रामाण्यम् इति शङ्क्यम्। ब्रह्मसत्त्वबोधकश्रुतेरप्यप्रामाण्यं स्यात्। तस्य अपि लिङ्गादिबोधित सत्वबोधकत्वात्। नच सत्त्वश्रुतिरपि सोपेक्षानुवादिन्येव। न हि सत्त्वप्रत्यक्षं विना तन्मूलकशक्त्यादिग्रहमूलकशब्दप्रवृत्तिसम्भव इति वाच्यम्। एवं ह्यद्वैतश्रुतेरप्यनुवादकत्वापरिहारात्। तत्रापि प्रत्यक्षं विना तन्मूलकशक्तिग्रहमूलशब्दप्रवृत्तेरभावात्। यदि च तत्राद्वैतमात्रसिद्धावपि ब्रह्माद्वैतमसिद्धं तर्हि प्रकृतेऽपि सत्त्वमात्रसिद्धावपि विश्वसत्त्वमसिद्धमेवेति समम्। तत्राद्वैतं न पदार्थोऽपितु वाक्यार्थ इति चेत् एकमेवाद्वितीयमित्यादौ पदार्थत्वात्। प्रकृतेऽपि सत्वस्य वाक्यार्थताया वक्तुमशक्यत्वात् इति। अत एव वाचस्पतिवचनमन्यथा न व्याख्येयमिति भावः।

 विद्वद्‌वाक्य इवेति। द्वितीयाध्याये द्वितीयपादे तृतीयाधिकरणे चिन्तितम्। प्रकरणं तु पौर्णमास्यां रूपावचनादिति सूत्रम्। यदाग्नेयोऽष्टाकपालोऽमावास्यायां पौर्णमास्यां चाच्युतो भवति। तावब्रूतामग्नीषोमावाज्य स्यैव तावुपांशु पौर्णमास्यां यजन्निति। ताभ्यामेतमग्नीषोमीयमेकादशकपालं पौर्णमासे प्रायच्छत् ऐन्द्रं दध्यमावास्यायाम् ऐन्द्रं पयोऽमावास्यायामिति कालसंयुक्तानि वचनानि श्रूयन्ते। तथा समिधो यजति तनूनपातं यजति आज्य भागौ यजतीत्यकालसंयुक्तानि। तेषां सन्निधौ य एवंविद्वान् पौर्णमासीं यजते य एवं विद्वानमावास्यां यजत इति वाक्यद्वयं श्रुतम्। अत्र सन्देहः। किमिदं वाक्यद्वयं प्रकृताग्नेयादि षड्यागानुवादकम् उतापूर्व कर्मद्वयविधायम् ? पूर्वपक्षस्तु इदं वाक्यद्वयं कर्मान्तरविधायकम्। कुतः ? अविशेष पुनः श्रुतिरूपादभ्यासात्। तथाहि पूर्वाधिकरणे समिधो यजतीत्यादौ अभ्यासात् कर्मभेद उक्तः। तथात्रापि यजत इत्यभ्यासः श्रूयते। ततः कर्मभेदः स्यादेव। नच द्रव्यदेवतयोरभावात् कथमस्य कर्मान्तरविधायकत्वमिति वाच्यम्। ध्रौवादिसद्भावात्। तथोक्तम् -  
सर्वथा निवृत्तिः, उत तदपि कर्तव्यमित्यनिवृत्तिरिति। अनिवृत्तिपक्षेऽपि किं तुपरगोमृगयोरश्वस्य च समस्य वचनं

ध्रौवं साधारणं द्रव्यं देवता मान्त्रवर्णिकी।  
रूपवन्तौ ततो यागौ विदीयेते पृथक् तथा॥ इति।

द्रव्यं तावच्चतुर्विधम्। ध्रवायां गृह्णातीत्यसंयुक्तोत्यन्नं ध्रौवाज्यं प्रयोजनापेक्षं द्रव्यापेक्षिणां प्रकरणागतानां सर्वकर्मणामविशेषेणाङ्गं भवत् प्रयाजादिनामिवानयोरपि कर्मणोर्लभ्यते। वचनाद्वा, सर्वस्मैवा एतद् यज्ञाय गृह्यते यद् ध्रवायामाज्यमिति। देवताया मन्त्रावर्मिकत्वमित्येवमुन्नेतव्यम्। \`तस्माद् वार्त्रघ्नी पौर्णमास्यामनूच्येते वृधन्वती अमावास्यामि'ति वार्त्रघ्न्यौ वृधन्वत्यौ च क्रमेण कालद्वयोपेते कर्मणि वधीयेति। तत्र \`अग्निर्वृत्राणि जङ्घनद् ' इत्येको वार्त्रघ्नो मन्त्रः। \`अग्निर्वृत्राणि जङ्घनद् द्रविणस्युर्यदन्यया। समिध वृत्रहा हुतः जुषाणो अग्निराज्यस्य वेतु। त्वं सोमासि सत्पतिस्त्वं राज्ञोत वृत्रहा। त्वं भद्रो असिक्रतुः जुषाणः सोम आज्यस्य हविषो वेत्तु' इत्यपरः। तयोरुक्तावग्नीषोमौ पौर्णमासी देवता। एवमन्तराम्नातयोः वृधिधातु युक्तयोर्मन्त्रयोरुक्तावग्नीषोमावमावास्यादेवता। तथाचाभ्यां वाक्याभ्यां पौर्णमास्यमावस्यासञ्ज्ञकयोः कर्मणोरत्र विधानात् मान्त्रवर्णिकी देवतेति द्रव्य देवतारूपलाभात् यागान्तरमभिधीयते। नच प्रकृतषड्यागानुवाद एव किं न स्यादिति वाच्यम्। विधेयान्तरस्य कस्यचिददर्शनेन विद्वद्वाक्यस्यानर्थक्यापत्तेः। केवलमेतद्वाक्यस्यैवानर्थक्यमिति न। किन्तु पौर्णमास्यां पौर्णमास्या यजेत। अमावास्यायामावास्यया यजेतेत्येतदपि व्यर्थं स्यात्। नचैतत् कालविषयकम्। यदाग्नेय इत्याद्युत्पत्तिवाक्यैरेव तद्विधानात्। विद्वद्वाक्यविहितस्य कर्मान्तरत्वे कालविधायकमेतद् भविष्यति। तस्मात् कर्मान्तरविधिः। यदा च कर्मान्तरविधानं तदा तत्प्रकारणपठिताः सर्वे यागाः फलसम्बन्धात् समप्रधानभूताः। नच फलवाक्यगतं दर्शपूर्णमासपदं यजेतेत्याख्यातावच्छेदकं भविषियतीति वाच्यम्। अप्रसिद्धार्थत्वात्। कालनिमित्तं द्विवचनान्तं च। तथाच यत्र द्वित्वं कालसम्बन्धश्च तत्र द्विवचनान्तपदप्रवृत्तिः। तदिहयत्राज्यभागर्द्वित्वं तत्र प्रातिपदिकमसमर्थम्। यत्र वा आग्नेयादौ कालसंयोगेन प्रातिपदिकं समुदायः किं पूर्वसिद्धौ गृह्यते अथवा राजसूयवदत्रैव सम्पद्यते ? न तावदाद्यः। पूर्वं समुदायसिद्धेरभावात्। समुदायद्वयं एकावगत्यनुप्रवेशेन वक्तव्यम्। एकाभिधानेनचैकावगतिः। नचाग्नेयादीनां त्रिकस्य त्रिकस्यैकमभिधानं प्राक् सिद्धम्। य एवं विद्वानित्यनेन वा उत्पत्तिवाक्यैर्वा एकाभिधानम् ? नाद्यः। तस्यानुवादकत्वानङ्गीकारात्। न द्वितीयः। आग्नेयादि वाक्यस्यैकैक कर्मविधायकत्वेन समुदायाभावात्। तस्मादत्रैव समुदायः। एवं च यथा राजसूयेन यजेतेत्यत्र यजिपरतन्त्रेण राजसूयपदेन प्रकरणपठितानां सर्वेषां पशुसोमेष्ट्यादीनां ग्रहणं तथात्रापि फलवाक्ये यजिपरतन्त्रेण दर्शपौर्णमासपदेन सर्वग्रहणे सर्वेषां फलसम्बन्धात् समप्रधानतेति द्विवचनानुपपत्तिः। नच दर्शपौर्णमासशब्दाभ्यां त्रिकत्रिकग्रहणमिति वाच्यम्। तयोर्यजिपरतन्त्रत्वात्। एवं च द्विवचनं बहुवचनार्थत्वेन नेयमिति ।

 सिद्धान्तस्तु भवेदनयोः कर्मान्तरविधायकत्वं यदि द्रव्यदेवतालक्षणं रूपं लभ्येत। नचैवम्। तत्र द्रव्यस्य ध्रौवाज्यस्य लाभेऽपि देवतायाः सर्वथा लाभाभावात्। नच देवतापि मन्त्रवर्णाल्लभ्यत इत्युक्तमितिवाच्यम्। मन्त्रवर्णयोराज्यभागदेवताप्रतिपादकत्वात्। तथाहि हौत्रकाण्डे सामिधेनीरावाहननिगदं प्रयाजमन्त्रांश्चाम्नाय् प्रयाजनन्तरभाविनोराज्यभागयोः क्रमेण वार्त्रघ्नौ वृधन्वत्यौ चाम्नाते। लिङ्गं चाग्निविषयं सोमविषयं च तत्रोपलभ्यते। ततो लिङ्गक्रमाभ्यामाज्यभागविषयत्वं मन्त्राणाम्। नच तर्हि वार्त्रघ्नी पौर्णमास्यामित्यादि वाक्यमनर्थकमिति वाच्यम्। लिङ्गक्रमाभ्यामाज्यभागाङ्गत्वेनाव्यवस्थया प्राप्तानां मन्त्राणां व्यवस्था मात्रविधायकत्वेन सार्थकत्वात्। व्यवस्थामात्रविधाने च लाघवात्। न तु विद्वद्वाक्यविहितकर्मान्तर सम्बन्धः। येन देवता मन्त्रवर्णिकी स्यात्। नच दोवता कल्प्यत इति वाच्यम्। देवतात्वस्य विधिगम्यत्वात्। नचासत्यां देवतायां द्रव्यमात्रेण यागानुष्ठानमिति वाच्यम्। यागस्वरूपस्य देवता घटितत्वात्। देवतोद्देशेन द्रव्यत्यागस्य यागत्वात्। अतो रूपाभावान्न विद्वद्वाक्यं कर्मान्तरविधयकम्। किन्तर्हि ? पूर्वप्रकृताग्नेयादिषु पट्सु त्रिकरूपौ द्वौ समुदायावनुवदति। नच कालवाचिभ्यां पौर्णमास्यमावास्याशब्दाभ्यां यागानुवादानुपपत्तिरिति वाच्यम्। तत्कालविहितयोर्यागत्रिकयोरुपलक्षितत्वात्। नचानुवादो व्यर्थः। समुदायद्वित्वसिद्धेस्तत्प्रयोजनत्वात्। नच सापि व्यर्थेति वाच्यम्। दर्शपूर्णमासाभ्यां स्वर्गकामो यजेतेत्यस्मिन् फलवाक्ये षड्यागविवक्षया द्विवचननिर्देशार्थत्वात्। तथाहि पौर्णमासीसंयुक्तेन वाक्येनोपपदवशात् पौर्णमासीसंयुक्तानां त्रयाणां तन्त्रोणानुवादः। तेनैकानुवादेन त्रयाणामपि तेषामेकसमुदायापत्तिः। तदेकत्वात् पौर्णमासीमित्येकवचनम्। एकममावास्यासंयुक्तेऽपि। ततश्च समुदाययसिद्धेः। कालयोगाच्चाग्नेयादीनां प्रसिद्धं द्वित्वं दर्शपूर्णमासाभ्यामिति द्विवचनान्तं कालयोगि चोपपदं शक्नोत्याख्यातं विशेषे स्थापयितुमिति तेषामेव प्राधान्यमिति द्विवचनापेक्षित समुदायसिद्धिः समुदायानुवादप्रयोजनमिति नानर्थक्यम्। यदप्युक्तम् अनुवादपक्षे पौर्णमास्यामित्यादि वैयर्थ्यमिति तदपि मन्दम्। कालविधानासम्भवेऽपि एकैकस्य त्रिकस्य सहप्रयोगार्थत्वात्। कथम् ? आग्न्योयोपांशुयाजाग्नीषोमीयाणां त्रयाणां पौर्णमासीकालविहितानां सहप्रयोगः पौर्णमास्येत्यनेन तृतीयैकवचनान्तेन ज्ञातो, न तु त्रयाणामेककालतेति कथमनयोर्वैयर्थ्यम् ? एवं च रूपाभावान्न कर्मान्तरविधिरिति। ननु विद्वद्वाक्यस्य कर्मान्तरविधायकत्वाभावेऽपि नानुवादकत्वम्। तयोः कर्मविधायकत्वाभ्युपगमात्। नच रूपाभावः। आग्नेयादिवाक्यैरेव विद्वद्वाक्यविहित कर्मानुवादेन द्रव्यदेवतालक्षणगुणविधानसम्भवात्। अग्निहोत्रं जुहोतीति विहिताग्निहोत्रानुवादेन दघ्ना जुहोतीत्यनेन गुणविधानवदिति चेन्न। दृष्टान्तदार्ष्टान्तिकयोः वैषम्यात्। तथाहि दृष्टान्ते हि एकेन वाक्येन एक एव गुणो विधीयते। प्रकृते तु अनेकगुणविधानम्। एवं चैकेन वाक्येन विहितकर्मानुवादेनानेकगुणविध्यसम्भवात् प्रतिगुणं पृथग्‌विधौ वाक्यभेदः प्रसज्येत। आग्नेयादिवाक्यानां विशिष्टविधिरेवार्थात् विशेषणेषु सङ्क्रान्तो भवतीति न विध्यावृत्तिदोषः। तथाहि भावनास्थोपि विधिस्तादर्थ्याभेदेन तत्र तत्र सङ्क्रामति। यत्परश्च विधिः स एव विधेयो नान्यः। तद्देशोऽपि तद्यदापूर्वकर्मपरो विधिर्भवति तदा तस्यैकस्यानेकगुणविशिष्टस्य विधानात् विशेषणानां चार्थापत्त्या विधिसिद्धेर्नासकृच्छ्रवणदोषः प्रसज्यते। यदा त्वन्यतः प्राप्तं कर्म भवति तदा तस्याविधेयत्वात् विशेषणपरो भवति। तत्रानेकेषु विशेषणेष्वेकेन विहितेन इतरानाक्षेपात् तत्रापि श्रुत्यैव विधानं कर्तव्यमिति वाक्यभेदप्रसङ्गः। विशेषणान्यपि यानि प्रागेव क्रियान्वयात् मिथः सम्बन्धितया शब्देन प्रतिपादितानि तत्र विनैव विधिना प्रसिद्धसम्बन्धानि भवन्ति। यथा पशुनेत्येकपदोपात्तानि जातिलिङ्गसङ्ख्याकारकाणि। तत्र प्रत्ययाभिधेयमेकं प्रधानभूतं कारकम् उपसर्जनीभूतजात्यादि विशिष्टं पदेन प्रतिपादितम्। प्रसिद्धा च कारकशक्तिः। जात्यादीनां प्रमाणान्तरेण विनैव विधिर्नेति शक्यं प्राप्तकर्मानुवादेनापि तदेकं विधातुम्। अत्र तु आग्नेयोऽष्टादशकपालः पौर्णमास्यामिति यद्यपि तद्धितस्य सन्निहितद्रव्यवचनत्वात् सामानाधिकरण्यलक्षणशाब्दः सम्बन्धः प्रागेव पौर्णमासीसम्बन्धादाग्नेयाष्टाकपालयोर्लभ्यते। तथाप्यसौ सम्बन्धः प्रमाणान्तरेणासिद्धत्वात् अत्रैव विधातव्यः। तं तु विधाय पुनः पौर्णमासीसम्बन्धविधिरिति वाक्यभेदः। न त्वेवं सम्भवति य आग्नेयोऽष्टाकपालः स पौर्णमास्यामिति। अप्रसिद्धत्वादाग्नेयस्याष्टाकपालस्य। अत एवं वक्तव्यम् अष्टाकपाल आग्नेयः कर्तव्यः, स च पौर्णमास्यामिति। तथाच वाक्यभेद एव। तस्माद् गुणविध्यसम्भवात् आग्नेयादिवाक्यैर्विशिष्टकर्मविधिरिति विद्वद्‌वाक्यमनुवादकमेवेति। किञ्च विद्वद्वाक्यस्यानुवादकत्वमनभ्युपगस्य कर्मान्तरविधित्वे फलवाक्येन प्रकरणपठितसर्वेषां फलसम्बन्धात् राजसूये पशुसोमेष्टिवत् समप्रधानभावः स्यात्। तथाच प्रयाजादीनां प्रधानत्वात् आग्नेयादिवत् सौर्यादिविकृतिष्वतिदेशे न स्यात् इत्यनुष्ठानविरोधः स्यात्। तस्मादप्यनुवदा इति। तथाच यथा विद्वद्वाक्यस्य सप्रयोजनानुवादित्वेन स्वार्थपरत्वं तथा जगत्सत्त्वप्रत्यक्षस्यापि वादिविप्रतिपत्तिनिरासरूपप्रयोजनवत्त्वात् अनुवादित्वेपि स्वार्थपरत्वं युक्तमेवेति भावः। ननु विद्वद्‌वाक्यस्य स्वार्थपरत्वाभावात् दृष्टान्तएवासंमत इत्यत आह अतएवेति। यतो यार्थपरत्वमत एवेत्यर्थः। तत्रैव हि वाक्यैक वाक्यता भवति यत्र वाक्यद्वयं प्रात्यात्मिकस्वार्थाप्रतिपादनसमर्थ सत् प्रयोजनवशेन परस्परान्वितं भवति। यथाङ्गवाक्यप्रधानवाक्ये। ताभ्यां हि परस्परनिरपेक्षाभ्यामङ्गप्रधानयोर्विहितयोरनन्तरं प्रयोजनवशेन परस्परं प्रयोजनाङ्गाकाङ्क्षावशेनान्वयो भवति। सेयं वाक्यैकवाक्यता। तथाच विद्वद्वाक्यस्य प्रधान वाक्येनवाक्यैकवाक्यतोक्त्यनन्यथानुपपत्त्या स्वार्थपरत्वं सिध्यतीति भावः।

 अर्थवादवत् पदैकवाक्यतेति। यथार्थवादाधिकरणे वायुर्वै क्षिपेष्ठित्यादिवाक्यं प्रमाणमप्रमाणं वेति सन्दिह्य, अप्रमाणम्, आम्नायस्य क्रियार्थत्वात् अर्थवादस्याक्रियार्थत्वात्, क्रियोपयुक्तभाव्यकरणेति कर्तव्यतान्यतराप्रतिपादकत्वाच्च अप्रामाण्यमिति पूर्वपक्षयित्वा विधिना त्वेकवाक्यत्वात् स्तुत्यर्थेन विधीनां स्युरित्यनेन सूत्रेण अर्थवादाः विधीनां सम्बन्धिनः स्युः। कुतः ? विधिनैकवाक्यत्वात्। केन द्वारेण ? स्तुत्यर्थेन प्राशस्त्यलक्षणया स्तुतिरूपेण द्वारेणा। क्रियाकरणभाव्येतिकर्तव्यतान्यराप्रतिपादकत्वात् कथं विधिनैकवाक्यत्वमिति शङ्कायां शाब्दभावनापेक्षितेतिकर्तव्यता प्रतिपादकत्वात् विधिनैकवाक्यता। अर्थवादं विनापि विध्युद्देशस्य स्वार्थप्रतिपादकत्वेन निराकाङ्क्षत्वात् कथमर्थवादान्वय इत्याशङ्कायां यथा रक्तः पटो भवतीत्यत्र रक्तपददर्शनेन पटे इत्थापिताकाङ्क्षा तथार्थवादपददर्शनेन विध्युद्देशस्योत्थापिताकाङ्क्षाया रक्तपदान्वयवत् प्राशस्त्यलक्षणयाऽर्थवादपदान्वय इति पदैकवाक्येतोक्ता। नच वाक्यार्थएवार्थवादानां लक्षणास्तु। तथाच स्वार्थपरत्वेन वाक्यैकवाक्यतैव स्यादिति वाच्यम्। शक्यसम्बन्धरूपलक्षणाबीजस्य वाक्येऽसम्भवात्। शक्तेः पदधर्मत्वात्। स्वार्थपरत्वाभावात्। विद्वद्‌वाक्यस्य स्वार्थपरत्वाभावे पदैकवाक्यतोच्येत। न प्रयाजाद्यङ्गवाक्यवत् वाक्यैकवाक्यतेति भावः। तथाच विद्वद्वाक्यं स्वार्थपरम्। तथा विश्वसत्यत्ववाक्यमपीति।

 ननु दृष्टान्तदार्ष्टान्तिकयोर्वेषम्यम्। विद्वद्वाक्ये सप्रयोजनानुवादित्वम्। प्रकृते च प्रयोजनं च सम्भवति। नच विप्रतिपत्तिनिरास एव प्रयोजनमिति वाच्यम्। अशेषविशेषग्राहिणि प्रत्यक्षे विप्रतिपत्त्ययोगादिति चेत् भ्रान्तोऽपि। यतो भवानेव प्रत्यक्षे विप्रतिपद्यते, विप्रतिपत्तिर्नास्तीति वदतीति कथं न स्वक्रियाविरोधः ? प्रत्यक्षे दोषशङ्क्या विप्रतिपत्त्युपपत्तेः। अन्यथा क्षणिकत्ववादिनः प्रति आत्मस्थायित्वप्रत्यक्षे प्रामाण्यसमर्थनप्रयासानर्थक्यापत्तेः। तस्मात् प्रत्यक्ष गृहीतेऽपि दोषशङ्क्या विप्रतिपत्तिसम्भवात् तन्निरासार्थं निर्दोषश्रुत्या प्रत्यक्षगृहीतार्थानुवादोपपत्तिरिति। नचैवमग्निर्हिमस्य भेषजमित्यपि नानुवादकम्। स्वार्थपरं च स्यात्। तत्रापि तादृश प्रयोजनस्य वक्तुं शक्यत्वादिति वाच्यम्। अग्न्यौष्ण्यप्रत्यक्षस्य प्रतिवाद्यसंमतावेवमेव। नह्यनुवादकत्वं सर्वान् प्रतीति पुरोक्तम्। किञ्चास्तु वाऽनुवादकता श्रुतेः। तथापि न साऽप्रामाण्यहेतुरित्याह किञ्चानुवादकत्वेऽपिति। नन्वनुवादकत्वे कथं प्रामाण्यम् ? तात्पर्यविषये शब्दः प्रमाणम्। यत्परः शब्दः स शब्दार्थ इत्यभ्युपगमात्। अन्यथा स्वाध्यायविधिग्रहणानुपपत्तेरुक्तात्वात्। न ह्यन्यतः सिद्धेऽर्थे तात्पर्यम्। अतो न सिद्धेऽर्थे प्रामाण्याभावः ? किं तात्पर्यविषयार्थप्रतिपादकत्वं प्रामाण्यम् ? अबाधिगतार्थगन्तृत्वं वा ? अबाधितार्थकत्वं वा ? नाद्यः। बौद्धागमादेरपि तात्पर्यविषयार्थप्रतिपादकत्वात् प्रामाण्यापत्तेः। नापरः। बौद्धशास्त्रादेरप्यनधिगतासत्कारणत्वादि प्रतिपादकत्वात्। यथार्थत्वे सतीति विशेषणे च तावतैव प्रमाणत्वव्यवहारसम्भवेऽनधिगतत्वस्य व्यर्थत्वात्। अत एव स्मृत्यादौ प्रामाणिकानां प्रमाणत्वव्यवहारः। नापि तृतीयः। तस्य सिद्धार्थप्रतिपादकत्वेऽप्यक्षतेः अनुवादकत्वाविरोधित्वात्। भट्टाचार्यवचनं तु सिद्धार्थप्रतिपादकत्वं निष्प्रयोजनत्वं स्यादित्येवं परम्। अत एवाहार्थवदिति। स्वाध्यायविधिग्रहणं च फलवदर्थप्रतिपादक्तवमात्रेणोपपन्नम्। तच्चान्येनार्थ प्रतिपादनेऽप्यक्षतम्। किञ्च त्वन्मते स्वाध्यायविधेरक्षरग्रहण मात्रपर्यवसिततयाऽदृष्टार्थत्वात् सिद्धार्थप्रतिपादकत्वेऽप्यदृष्टार्थत्वस्यानपायात् अध्ययनविधिग्रहणोपपत्तेः। अन्यथाग्निर्हिमस्य भेषजमित्यादेः स्वाध्यायविधिग्रहणं न स्यादिति दिक्। किं चायमनुवादः स्तुत्यर्थो वा, अन्यविधानार्थो वा, निषेधार्थो वेति विकल्प्य क्रमेण दूषयति किं चायमिति। तद्वदत्र विधायकवाक्यान्तराभावादिति भावः। द्वितीयं दूषयति नापीति। अत्रव हेतुमाह विधानायेति। धर्मिसत्तासापेक्ष धर्मविधानायोत्यर्थः। तेन वन्ध्यासुतो न वक्तेत्यादौ न व्यभिचार इतिध्येयम्। अप्रमाण्यवाक्येन विधानायानूदितस्य तात्विकत्वाभावात् व्यभिचारवारणाय प्रमाणेति। नियममेवानुभवेन द्रढयति नहीति। अनुभव प्रामाण्यमङ्गीकुर्वन्तं प्रत्याह अनुवाद्यस्येति। तथाच वाक्यप्रामाण्यं न स्यादिति भावः। नचेष्टापत्तिः। अपौरुषेयत्वात्। अन्यथा सत्यं ज्ञानमित्यादेरपि तथात्वं स्यादिति। तृतीयं निराकरोति नापि नेह नानेति। नच सामान्यतो निषेधस्य किञ्चनेत्यनेन निषेध्यसमर्पणेऽपि विशिष्ट निषेधे विशिष्य निषेध्यसमर्पणस्योपयोगात् विशिष्य निषेध्यसमर्पणार्थमेतस्योपयोग इति वाच्यम्। विशेष निषेधकमिदमेव वा, अन्यद्वा ? नाद्यः। अत्र सामान्यनिषेधस्यैव प्रतीतेः। \`किञ्चन' शब्दस्य सर्वनामत्वेन सर्वनाम्नां च प्रातिस्विकरूप पुरस्कारेणस्थापकतया अनेनैव विशिष्य निषेध्यसमर्पणाच्च। विश्वं सत्यमित्यादावपि सामान्याकारेणैव विश्वप्रतीतेश्च। न द्वितीयः तददर्शनात्। तत्सत्वे वा तत्रैव निषेध्यसमर्पकपदविशेषसम्भवात्। किं च निषेधवाक्यस्य न निषेध्यसमर्पक वाक्यन्तरापेक्षा। न सुरां पिबेदित्यादौ सुरां पिबेदित्यादि निषेध्यसमर्पकवाक्यान्तरापेक्षाऽदर्शनादित्याह नहीति। नच सर्वत्र पदपेक्षाभावेऽपि सति सम्भवे प्रकृते त्यागायोग इति वाच्यम्। तदभावेऽपि निषेधोपपत्तौ तस्यार्थान्तरपरत्वस्यैव वक्तव्यत्वात्। अन्यथा वैयर्थ्यापत्तेः। नच वैदिकवाक्यस्य तद्युक्तम्। अदृष्टकल्पनापाताच्च। नन्वतिरात्रे षोडशिनं गृह्णातीति वाक्यान्तरप्राप्तस्य वाक्यान्तरेण नातिरात्रे षोडशिनं गृह्णातीत्यनेन निषेधो दृष्ट इति कथमदृष्टकल्पनेति चेन्न। तद्वदेव वस्तुविखल्पापत्तेः। नच सिद्धे वस्तुनि विकल्पायोग इति वाच्यम्। यथाकथञ्चिदसिद्धत्वस्य प्रकृतेऽपि भावात्। सर्वथाऽसिद्धत्वस्य तत्राप्यभावात्। नच ग्रहणाहणवाक्ययोरुभयोरप्राप्त विपयत्वेन तुल्यबलत्वात् तत्र विकल्पसम्भवेऽपि इह सत्वश्रुतेर्मानान्तरप्राप्तविषयत्वेन निषेधश्रुतेश्चाप्राप्तविषयत्वेन तुल्यबलत्वाभावात् न विकल्प इति वाच्यम्। अत्राप्यप्राप्तविषयत्वस्य पूर्वमुक्तत्वात्। किं च भिन्नप्रकरणस्थस्यैतस्य वाक्यस्य भिन्नप्रकरणस्थनषेधायानुवादकत्वं तदा कल्प्यं यदि स्ववाक्यास्थविधेयं न लभ्येत। सन्निधौ तल्लाभे दूरस्थकल्पनस्याप्रामाणिकत्वात् इत्याशयेनाह अत्रेति। तथाच देवप्रमितत्व विधानार्थमयमुवादः। न तु निषेधार्थमिति भावः। एतेन नेत्यस्य भिन्नपदत्वं प्रकल्प्य आपश्च न प्रमिनन्ति न हिंसन्तीति व्याख्यानमसत्। \`चन' शब्दस्याप्यर्थताया निरुक्तकारादिभिर्व्याख्यातत्वेनैकपदत्वस्य चाध्यापक सम्प्रदाय सिद्धत्वेन तद्विरुद्धस्यास्यानादरणीयत्वात्। नचास्य वाक्यस्य स्तितिपरत्वान्न विधिपरत्वमिति वाच्यम्। तथात्वे निषेधायानुवाद इति त्वदीयमतमपि न स्यात्। स्तुतिपरत्वाभावस्य प्रागेवोपपदितत्वात्। अन्यथा सत्यं ज्ञानमित्यादेरपि तदापत्तेरिति। यत्तन्नेत्यादीत्यत्रादिशब्देन निषेधवाक्यसमीपस्थत्वादिपरिग्रहः। तदभावेऽपीति। निषेधार्थानुवादलिङ्गाभावेऽपीत्यर्थः। ननु तत् सत्यमिति वाक्यं कथं ब्रह्मसत्वानुवादकम् ? तस्य प्रमाणान्तराप्राप्तत्वादित्य आह सर्वप्रत्ययवेद्येचेति। ननु तत्सत्यमित्यादौ ब्रह्मत्वसामानाधिकरण्येन सत्वं बोध्यते। नच तत् प्रत्यक्षप्राप्तम्। प्रत्यक्षं हि घटत्वज्ञानत्वस्फरणत्व सामानाधिकरण्येन सत्वं गृह्णातीति चेन्न। तर्हि विश्वं सत्यमित्यपि श्रुतिः विश्वत्वसामानाधिकरण्येन सत्वं गृह्णातीत्यपि समम्। किञ्च प्रत्यक्षं स्फुरणत्वं ज्ञानत्व सामानाधिकरण्येन तद् गृह्णाति। स्फुरणत्वमेव च ब्रह्मत्वम्। ततोऽन्यस्य निर्वक्तुमशक्यत्वात्। अपरिच्छिन्नत्वादेरसत्यपि सम्भवात्। तस्मात् कथं न प्रत्यक्षप्राप्तानुवादित्वमिति। किं च ब्रह्मत्वसामानाधिकरण्येन सत्वबोधकत्वेऽखण्डार्थत्वभङ्गः। विशिष्टार्थस्यातत्वरूपत्वेनातत्वावेदकता च स्यात्। लक्षणया सतस्वरूपमात्रपरत्वे च प्रत्यक्षेऽपि तस्य स्फुरणेनानुवादकत्वं दुष्परिहरमेव। ननु सत् सुखस्मरणम् अज्ञोऽस्मि इत्यादौ सन्मात्रस्फुरणं नास्तीति कथमनुवादकत्वमित्यत आह अधिकेति। तथाचाधिकस्फुरणेऽपि सत्स्वरूपचिन्मात्रस्यापि स्फुरणेनानुवादकत्वं युक्तमिति भावः। ननु प्रत्यक्षे ब्रह्मशब्देनुल्लेखात् श्रुतौ तु कथमनुवादकत्वमित्यत आह ब्रह्मशब्दानुल्लेखेऽपीति। ब्रह्मशब्दार्थविषयस्य श्रौतप्रत्यक्षबोधविषयत्वेनैवानुवादकत्वादिति भावः। एवमिति। नच प्रत्यक्षं दुःख साहचर्येण वैषयिकमेव सुखं गृह्णातीति न ब्रह्मरूपसुखबोधकानन्दश्रुतेः अनुवादकत्वमिति वाच्यम्। त्वया वृत्येव विषयैरपि ब्रह्मसुखमेवाभिव्यज्यत इत्यङ्गीकारेण वैशेषिकसुखाभावात्। सुप्तौ च वैषयिक सुखाभावेन स्वरूपसुखानुभवस्यैवाङ्गीकृतत्वाच्च। किञ्चैवमिति। ननु भावाभावयोः परस्परविरुद्धत्वे समेऽपि भावग्रहो नाभावग्रमपेक्षते, निरपेक्षत्वात्। अभावग्रहस्तु भावग्रहमपेक्षते, सप्रतियोगिकत्वात्। एवं च सत्वस्य भावरूपत्वात् श्रुते र्न नेहनानेति श्रुत्यपेक्षा। नेह नानेति श्रुतेस्तु तदभाव श्रुतत्वात् श्रुत्यपेक्षा। अन्यथान्योन्याश्रयापत्तेरिति चेन्मैवम्। सत्वस्यासत्वाभावरूपत्वेन सत्वश्रुतेर्नेहनानेति श्रुति सापेक्षत्वात्। अत एवोक्तं प्राक् सार्वदेशिक त्रिकालीनिषेधप्रतियोगित्वभाव एव सत्वमिति। नचैवमन्योन्याश्रयः। सार्वदेशिकनिषेधप्रतियोगित्वरूप त्वेनासत्वस्य भावरूपत्वात्। यथा चैतत् तथोपपादितमधस्तात्। अस्तु वा भापरूपं सत्वं, तथापि नेहनानेति श्रुत्यपेक्षास्त्येव।  
विशेषविधेः शेषनिषेधाभ्यनुज्ञापकत्वात्। एवं च पाद्रथो भूतसत्वबोधार्थ नेहनानेति श्रुत्यपेक्षाभावेऽपि फलीभूतासत्वनिषेधबोधार्थं तदपेक्षेति नेह नानेति श्रुतेरनुवादकत्वोपपत्तेः। अतोऽपि नान्योन्याश्रयः। सत्वश्रुत्या स्वफलज्ञानार्थं तदपेक्षणेऽपि स्वार्थज्ञानार्थं तदनपेक्षणात्। किं च नेह नानेति श्रुत्या प्रत्यक्षप्राप्त घटादेरेव निषेधः क्रियते ? ब्रह्मातिरिक्तस्य सर्वस्य वा ? नाद्यः। सर्वमिथ्यात्वासिद्धेः। न द्वितीय इत्याह किं चेति। ननु शब्देनैव प्राप्तिर्भविष्यतीत्यत आह शब्द प्राप्तस्य चेति। तथाच यथा न हिंस्यादिति श्रुतिः सामान्‌यप्राप्तहिंसानिषेधेनचरितार्था अग्नीषोमीयादि वाक्यप्राप्तिं नापेक्षते। अन्यथाग्नीषोमीयादेर्निषेद्धत्वेनाधर्मसाधनत्वं स्यात्। तथा नेह नानेति वाक्यमपि सामान्यप्राप्तगुणगुण्यादिभेदं निषेधति न तु वाक्यान्तरप्राप्तविश्वसत्यत्वमिति। अन्यथा बाधितार्थकत्वे तस्याप्रामाण्यं स्यादिति भावः। ननु वैषम्यं दृष्टान्तदार्ष्टान्तिकयोः। तथाहि दृष्टान्ते ह्यग्नीषोमीयवाक्ये निषेधसमानविषय्तवाभावात् स्वार्थे तात्पर्यवत्त्वाच्च न निषेधवाक्यशेषता। विश्वसत्ववाक्यस्य निषेधसमानविषयत्वात् स्वार्थे तात्पर्यरहितत्वाच्च निषेध्यसमर्पणद्वारा निषेधवाक्यशेषतैवोचितेति चेन्न। प्रकृतेऽपि समानविषयत्वस्यासिद्धेः। नेह नानेति श्रुतेः प्रकृतेश्वररूपभेदनिषेध विषयत्वात्। सत्वश्रुतेश्च विश्वसत्वविषयत्वात्। तात्पर्यराहित्यं चासिद्धम्। बाधकाभावात्। अन्यथाग्नीषोमीय वाक्यस्यापि तात्पर्यं न स्यात्। तत्रापि न हिंस्यादित्यस्य बाधकत्वात्। तत्र तस्याबाधकत्वे प्रकृते नेहनानेति वाक्यस्यापि बाधकत्वं न स्यात्। तस्माद् यथा न हिंस्यादिति विहितेतरपरं तथा नेहनानेत्यपि तथेति भावः। भेदश्रुतेरुपपादितमननुवादकत्वमुपसंहरति तस्मादिति।

 ननु मास्त्वनुवादकत्वं सत्वश्रुतेः व्यावहारिकपरत्वमेव किं न स्यादित्यत आह नापीति। वैयर्थ्यात् व्यावहारिकसत्वप्रतिपादनस्येति शेषः। विप्रतिपन्नं हि श्रुत्या प्रतिपादनीयम्। नहि व्यावहारिकसत्वे कोऽपि विप्रतिपद्यत इत्याह नहीति। नच देशविशेषे स्वर्गनरकादिसत्वप्रतिपादनेन तत्प्राप्तिपरिहार्थ प्रवृत्तिनिवृत्त्योरेव तत्प्रयोजनत्वमिति वाच्यम्। एवमपि विशेषवाक्यानां स्वार्थक्येऽपि विश्वं सत्यमित्यादिवाक्यानां वैयर्थ्यपरिहारात्। इष्टापत्तिरिति। अस्माभिरप्यबाध्यत्वस्यैव सत्वस्याङ्गीकारादिति भावः। परस्य तादृश सत्वपरत्वं स्वसिद्धान्तविरुद्धं चेत्यपि द्रष्टव्यम्। अत्यन्ताप्रमाणं स्यादिति। एवं च जगतः प्रातिभासिकत्वं स्यादित्याशयः। नच ब्रह्मज्ञानेतराबाध्यत्वादप्रातिभासिकत्वमिति वाच्यम्। ब्रह्मज्ञानबाध्यानां ब्रह्मक्षणिकत्वादीनां प्रातिभासिकत्वदर्शनात्। श्रुतेश्च प्रातिभासिकत्वपरत्वे दृढतरप्रामाण्यम्। नच तद्युक्तम्। अपौरुषेयत्वेन निर्दोषत्वात्। अखण्डचिन्मात्रपरत्वेनेति। नचाखण्डार्थ बोधेऽस्य द्वितीयाभावबुद्धिद्वारा जायमानत्वेन जगत्सत्यत्वस्य विरोधित्वमिति शङ्क्यम्। द्वितीयाभावे तात्पर्यभावेन तद्बुद्धेः प्रातिभासिकविषयतया जगत्सत्वाविरोधित्वात्। नचावान्तरतात्पर्यमस्तीति वाच्यम्। अवान्तरतात्पर्यविषयस्य तस्य धर्मादिवद् बाध्यत्वेन तद्बुद्धेरबाधकत्वात्। महातात्पर्ये चाखण्डार्थत्व हानेः। विस्तरिष्यते चैतत्। असद्वेत्यादि। नच ब्रह्मणः प्रातिभासिकत्वे शून्यवादापत्तिरिति वाच्यम्। निर्विशेषत्वेऽपि साम्यात्। न हि निर्विशेषं शून्यमिति शब्दयोरर्थतः कश्चित् विशेषः। अर्थतथात्वस्येति। नच वैदिकतात्पर्यविषयस्य तात्विकत्वनियमेन तात्पर्यज्ञापकानामपि लिङ्गानामर्थतथात्वे एव पर्यवसानमिति वाच्यम्। सत्वश्रुतावपि तात्पर्य ज्ञापकस्य सत्वात्। नच सत्ववाक्यस्थपदानामन्यपरत्वात् तत्रातात्पर्यमिति वाच्यम्। तर्हि मिथ्यात्वश्रुतिस्थपदानामपि अन्यपरत्वात् तत्र तात्पर्यं नेत्यपि सुवचत्वात्। अत एवाहास्ति चात्रापीति। तर्हि मिथ्यात्वश्रुतिरपीति। नच श्रुतेः प्रत्यक्षापेक्षया प्रबलत्वात् न तद्विरोधित्वं स्वार्थपरत्वं हन्तीति वाच्यम्। प्रत्यक्षापेक्षया श्रुतिप्राबल्यस्य प्रागेव निरासात्। श्रुतेः प्रबलत्वात् यथा न तद्बाधखं प्रत्यक्षं तथानुवादकत्वरूपदौर्वल्यापादकमपि नेत्यस्यापि पूर्वमेवोक्तत्वाच्च। नच प्राप्तार्थत्वे भेदश्रुतेरन्यशेषतया दुर्बलत्वम्। मिथ्यात्वश्रुतेरपि तथाभावस्य पूर्वमेवोक्तत्वात्। सत्वश्रुतेरप्यप्राप्त विषयत्वस्य समर्थितत्वाच्च। तस्मात् सावकाशत्वात् मिथ्यात्वश्रुतिरेव विस्वसत्यत्वश्रुत्यनुसारेण योजनीयेति। तस्या इति। ननु \`तदात्मत्वं पसमीक्ष्य देही एकः कृतार्थो भवति वीतशोकः ' इत्यभेदज्ञानस्य मोक्षहेतुत्वात् निष्प्रपञ्चतापुरुषार्थ इति चेन्न। एकः देही तदात्मत्वं तस्मिन् ब्रह्मणि आत्मत्वं जीवादानादिकर्तत्वं प्रसमीक्ष्येति भेदज्ञानस्यैव पुरुषार्थहेतुत्वोक्तेः। अत एव पृथगात्मानं प्रेरितारं च मत्वा जुष्टस्तेनामृतत्वमेतीति स्पष्टं भेदज्ञानस्य मोक्षहेतुत्वश्रवणमुपपद्यते। नच सगुण ब्रह्मज्ञानवत् परम्परया मोक्षसाधनं प्रेरकत्वेन ब्रह्मज्ञानमिति वाच्यम्। साक्षात्साधनत्वे बाधकाभावात्। नचैकधैवानुद्रष्टव्य इति श्रुतिविरोध इति वाच्यम्। तस्या एकेन सर्वोत्तमत्वेन प्रकारेणैव द्रष्टव्यो न तु तद्विरुद्धनिर्गुणत्वादित्येवं परत्वात्। अत एव धाल्प्रत्ययः। त्वन्मते च ब्रह्मणि प्रकाराभावेन तद्वैयर्थ्यम्। नच भेदज्ञानस्य जोषहेतुत्वेन न मोक्षहेतुत्वमिति वाच्यम्। यस्य प्रसादादित्यादि श्रुत्यनुरोधेन जोषशब्दवाच्यप्रसादद्वारा तस्य तद्धेतुत्वाङ्गीकारादित्यास्तां विस्तरः। यदि चेति। ननु वैषम्यम्। तथाहि न हिंस्यादित्यादेः अग्नीषोमीयादि वाक्यादितः सावकाशत्वेन दुर्बलत्वात्। नहि निषेधवाक्यत्वमात्रेण तात्पर्यवत्त्वाच्च। सत्वश्रुतिश्च व्यावहारिकसत्वविषया सावकाशेति कथमतिप्रसङ्ग इति चेन्मैवम्। सत्वश्रुतेर्व्यावहारिकविषयत्वस्य मूल एव दूषितत्वात्। आपश्चन् प्रमिनन्ति व्रतं वामित्युपपत्त्याख्यतात्पर्यलिङ्ग सत्वाच्च सत्वश्रुतेरेव निरवकाशत्वम्। अद्वैतश्रुतेस्त्वद्वैतस्य चिन्मात्रत्वेन तस्य च नित्यसिद्धतया तत्र तात्पर्यस्यैवासम्भवात्। समाधिकद्वितीयरहितपरत्वेन सावकाशत्वाच्च। एवं च सावकाशत्व निरवकाशत्वयोः वैपरीत्ये निषेधवाक्यत्वेनैव प्राबल्ये मूलोक्तातिप्रसङ्गः सुस्थ इति।

 असद्विलक्षणत्वादित्यत्रासत्वं किं विवक्षितम् ? अर्थक्रियानर्हत्वं वा, प्रतिपन्नोपाधौ निषेधप्रतियोगित्वं वा, क्वचिदप्युपाधौ सत्वेनाप्रतीयमानत्वं वा ? आद्यतृतीययोराह अर्थक्रियेति। द्वितीये आह प्रतिपन्नोपाधाविति। सूत्र इति। स्वप्नस्याप्यसद्वैलक्षण्यादिति भावः। ननु स्वप्नस्य प्रातिभासिकं सत्वं, प्रप़ञ्चस्य तु व्यवहारिकमिति स्वप्नवैलक्षण्योक्ति सम्भव इत्यत आह व्यवहारिकसत्वेनेति । अत्र बौद्धसम्मतिमाह द्वे सत्वे इति। धर्मदेशना धर्मचोदनेत्यर्थः। नन्वेतत् सूत्रार्थानवबोधविजृम्भितम्। तथाहि सद्रूपाद् ब्रह्ममो जगत्सर्गं वदतः समन्वयस्य सर्वमसदित्यनुमाविरोधसन्देह 

\`न सन्नासन्नसदसन्नचानुभयतत्वकम्।  
विमतं तर्क पीड्यत्वान्मरीचिषु यथोदकम्'

इति ब्रह्मसाधारण्यं निस्तत्वतायां प्राप्त्यां सूत्रेण परिहारः। सतो ब्रह्मणो नाभावो न शून्यत्वम् उपलब्धेः सत्वेन प्रमाणात् प्रतीतेः तथाच किञ्चित् परमार्थमवश्यं शून्यवादिनापि स्वीकार्यम्। अन्यथा बाधस्य निरवधिकत्वप्रसङ्गादिति सूत्रार्थः। स च न प्रपञ्च मिथ्यात्वविरोधीति चेन्मैवं भविष्ठाः। एवं हि सात्रार्थं वर्णतया ब्रह्मणः शून्यात् तत्त्वतो वैशेष्यं वक्तव्यम्। तदभावे शून्याद् वैलक्षण्यासिद्धेः। नच निर्विशेषे ब्रह्मणि तदङ्गीकर्तुं शक्यते। कल्पित विशेषवत्त्वस्य च वैलक्षण्यासादकत्वात्। यच्चोक्तं सत्वेन प्रमाणात् प्रतीतेरिति तदपि स्वपरासिद्धम्। न हि पर आगमप्रामाण्यमङ्गकीकरोति। न वा त्वमपि सत्वप्रकारकब्रह्मविषयकप्रतीतिं प्रमाणादङ्गीकरोषि। अखण्डार्थत्वहानेः। तस्मादसतः सदुत्पत्तिर्न दृष्टेत्युक्ते जगतोऽसत्वादसत उत्पत्तिरुपपद्यत इति चोदिते जगतोऽसत्वनिराकरणपरतयेदं सूत्रमुपतिष्ठत इति सद्विलक्षणत्वं वदता सत्वमेवाङ्‌गीकृतमिति त्वन्मत निरास एवानेन सूत्रद्वयेन युक्त इति। यदप्युक्तं स्वप्नवैधर्म्योक्तिर्मन्मते सम्भवति। तस्याः विमतं निस्तत्वं तर्कपीड्यत्वं तर्कपीड्यत्वान्मरीचिकजलवदित्यनुमाने बाध्यत्व प्रमाणागम्यत्व दोषजन्यत्वाद्युपाधिप्रदर्शनार्थत्वादिति तदपि तुच्छम्। एतेषां जगतो निस्तत्वसाधकानुमानेष्वपि सम्भवेन व्याहतत्वात्। परेण पक्षे तेषामङ्गीकृतत्वेन साधनव्यापकत्वाच्च। किञ्चासम्भावितमपि स्वप्नवैधर्म्यवचनं परस्य। स्वप्नेपि अधिष्ठानस्य परेण परमार्थस्यैव वक्तव्यत्वात्। तत्राधिष्ठानस्य मिथ्यात्वे प्रपञ्चधिष्ठानस्य किमंशे स्वाप्नप्रपञ्चस्य जाग्रत् प्रपञ्चस्य च बाध्यत्व प्रमाणागम्यत्व दोषजन्यत्वानि तुल्यानीति स्वाप्नप्रपञ्चस्य जामत् प्रपञ्चस्य जागत् प्रपञ्चस्य च बाध्यत्व प्रमाणागम्यत्व दोषजन्यत्वानि तुल्यानीति 
स्वाप्नवैधर्म्यं प्रदर्शनीयमिति मूर्खव्यामोहनमात्रमेतत्। एतेन यदुक्तं परेण विज्ञानवादनिराकरणार्थमपीदं सूत्रम्। तथाहि रूपादिरहितब्रह्मजगदुपादानत्वप्रति पादकसमन्वयस्य नीलाद्यकारं विज्ञानं साधयाऽनुमानेन विरोधसन्देहे

\`स्वप्नधीसाम्यतो बुद्धे र्बुध्यार्थस्य सहेक्षणात्  
तद्भेदेनानिरूप्यत्वात् ज्ञानाकारोऽर्थे इष्यताम्।'

विमताधीर्नज्ञानव्यतिरिक्तालम्बना। धीत्वात् स्वाप्नधीवत्। विपक्षे ज्ञानाभावेनाप्यर्थभानप्रसङ्गो बाधकः। न हि भिन्नयोरश्वमहिषयोः सहोपलम्भनियमोऽस्ति। तस्मान्न ज्ञानातिरिक्तं सदिति प्राप्ते परिहारसूत्रं नाभाव उपलब्धेरित्यादि।

\`बाधेन सोपाधिकतानुमाने उपोपभावेन सहोपलम्भः।  
सारूप्यता बुद्धितदर्थभेदः स्थूलार्थभङ्गे भवतोऽपि तुल्यः॥'

सूत्रार्थस्तु नाभावः ज्ञानव्यतिरिक्तस्यार्थस्य नासत्वं, किन्तु व्यवहारदशाऽबाध्यार्थक्रियाकारित्वरूपं सत्त्वमेव। उपलब्धेः ज्ञानातिरेकेण प्रमाणैरुपलब्धेः। स्वप्नवैधर्म्योर्बाध्यत्वाद्युपाधिप्रदर्शनाय। तेन बाधात् सोपाधिकत्वाच्च पूर्वानुमानं दुष्टमित्यर्थ इति। तदप्यशोभनम्। न भावोऽनुपलब्धेरित्यनेनैव विज्ञानवादिमतनिराकरणेनास्य तथा व्याख्याने पुनरुक्तिप्रसङ्गात्। किञ्चैवं साधनं परं प्रति सिद्धसाधन ग्रस्तम्। न हि परो विज्ञानवादी ज्ञानाद् बहिः कल्पितोऽर्थो नास्तीत्यङ्गीकरोति। किन्तु तत्वतो नास्तीति। बाह्यार्थस्यापि बाह्यार्थ क्रियाकारित्वमपि स्वाप्नादिरूपार्थवदङ्गीकरोत्येव। तत्कालूबाधाबाधरूपं वैषम्यमप्यङ्गीकरोतीति व्यर्थमिदं साधनम्। किञ्च हेतुरपि परं प्रत्यसिद्धः। परेण ज्ञानाद् भेदसाधकस्याप्रमाणत्वाङ्गीकारात्। अपि चानेनैव हेतुना तात्विकत्वस्यापि ब्रह्मवत् सुसाधत्वेन स्वव्याहतिः। स्वप्नवैधर्मोक्तिश्च पूर्ववदयुक्तेत्यास्तां विस्तरः। तस्मात् जगतोऽसत्वनिरासार्थमेवैतत् सूत्रद्वयम्। धर्मिबाधस्तु पूर्वमेवोपपादित इति। -इत्यागमादिबाधवर्णनम्।  
   
\</1-1-30\>





\<1-1-31\> %31.असतः साधकत्वे बाधकविवरणम्%

 हेतूदाहरणादीत्यादिशब्देनाबाधितविषयत्वादिप्रतिपादक वाक्योपादानम्। व्याप्त्यादीनामित्यत्र चादिपदेना बाधितविषयत्वादिग्रहणम्। सर्वमिथ्यात्वासिद्धेरिति। ब्रह्मासत्प्रातिभासिकान्यसर्वमिथ्यात्वासिद्धेरित्यर्थः। तथैव विप्रतिपत्तेः। साध्यादिसाधारणपक्षतावच्छेदक निर्वचनात् साध्यादिव्यतिरिक्तमिथ्यात्वसाधनस्यार्थान्तर ग्रस्तत्वादिति भावः। परस्परव्याहतिरिति। लिङ्गेन हेतुवाक्यार्थेन साध्यादीनां मिथ्यात्वं बोध्यते प्रतिज्ञादिभिश्च सत्यत्वमिति लिङ्गस्य प्रतिज्ञादिभिः परस्परं विरोध इत्यर्थः। ननु प्रतिज्ञादिभिः एककालसत्वमात्रं गृह्यते। नतु त्रिकालाबाध्यत्वम्। अनुमानेनच त्रिकाल बाध्यत्वमिति कथं विरोध इति चेन्न। त्रिकाल बाध्यत्वस्य त्रिकालासत्वरूपतया तद्ग्राहिण एककालसत्वग्राहिणा विरोधात्। एककालसत्वग्राहिणापि त्रिकाले यदसत्वं तदभाव सिध्यविरोधाच्च। नच प्रतिज्ञादि बोध्यं सत्वं व्यवहारिकमिति वाच्यम्। तस्य मिथ्यात्वसिध्युत्तरकालीनत्वात्। व्यावहारिकशब्देनाबाध्यत्वविवक्षायां विरोधापरिहाराच्च। बाध्यत्वस्यद्याप्यसिद्धेः। बाधेति। प्रतिज्ञार्थस्य मिथ्यात्वे साध्याभावेन बाधः। हेतुवाक्यार्थस्य मिथ्यात्वे लिङ्गाभावेन स्वरूपासिद्धिः। उदाहरणार्थस्य मिथ्यात्वे व्याप्यत्वासिद्धिः। प्रतिज्ञादेर्मिथ्यात्वे तदभावेन परार्थानुमानप्रयोगः आदिशब्देन ग्राह्य इत्यर्थः। तस्मान्नैतैः प्रयोगौर्मिथ्यात्वसिद्धिः। असतः साधकत्वासम्भवात् इति भावः। किं तर्हि साधकत्वे प्रयोजकम् ?

 अथ आह परमार्थेति। ननु व्याध्यादीनामसत्वेऽपि तज्ज्ञानस्य सत्वसाधकत्वं स्याद् इति चेन्न ज्ञानस्यापि ब्रह्मेतरत्वेन मिथ्यात्वात्। एतदेव परिशेषेण साधयितुमाह तथाहीति। धीमात्रमित्यत्र मात्रपदेन सत्वासत्व परोक्षत्वौपरोक्षत्वादासीनधीर्विवक्षिता। अथ एवाह तुच्छस्यापीति। तस्याप्यसत्वेन धीसत्वादिति भावः। नित्यातीन्द्रिय इति। तथाच धर्मादीनां स्वर्गादि साधकत्वं न स्यादिति भावः। असतोऽपि सत्वेन वासत्वेन वाऽपरोक्षधिय अग्रे उपपादयिष्यमाणत्वेन तत्राप्यतिप्रसङ्गस्तदवस्तो द्रष्टव्यः। इदं इति। नच तत्र बाधादेव वह्रयाद्यसिद्धिरिति वाच्यम्। प्रकृतेऽपि बाधस्योक्तत्वात्। बाधानवतारदशायां व्यवहारिक वन्ह्यादि सिद्धिप्रसङ्गाच्च। वह्नित्वेनेति। वह्नित्वेन ज्ञातात् गुञ्जापुञ्जादपि दाहापत्तिरित्यपि द्रष्टव्यम्। अथ एवेति। अथ्राबाधितासत्वधीर्यस्य कस्यापीति विवक्षितम्। तेन गौरोऽहमित्यादौ गौरत्वादावस्माकं त्रिचतुरकक्ष्यास्वबाधितसत्वबुध्यभावेऽपि अदोष इति द्रष्टव्यम्। गौरोहमित्यादाविति। यस्य कस्येत्यर्थः। तेनास्माकं तत्र बाधितसत्वबुद्धावपि न दोषः। ननु गौरोऽहमित्यादौ प्रत्यक्षबाधाभावेऽपि यौक्तिकबाधतसत्वात् कथं गौरत्वादिनात्माद्यनित्यत्वादिसाधनमित्यत आह यौक्तिकेति। प्रकृते जगत् सत्वबुद्धावित्यर्थः। गौरत्वादावपि सत्वात्। न द्वितीयः। प्रपञ्चेऽप्यभावात्। न तृतीयः। दृश्यत्वादेर्मिथ्यात्वसाधकत्ववादिसङ्करादीनां परीक्षकत्वस्यैवासम्प्रतिपत्तेः। एतेनैवेति। तेन गौरत्वादिनानात्माद्यनित्यत्वादि साधनम्। तत्र तत्ववादिनः सत्वबुद्धेरभावादिति भावः। निपुणेनेति। तत्काले शून्याद्वैतसाधक हेतुषु वादि प्रतिवादि प्राश्नकानां त्रिचतुरकक्ष्यास्वबाधितत्व बुद्धिसत्वात् बाधकास्फुरणादिति भावः। यादृश्येति। नच ब्रह्मसत्वबुद्धिवत् जगत्सत्वबुद्धेर्नाबाधितत्वम्। जगत्सत्वग्राहिप्रत्यक्षस्य त्रिकालाबाध्यत्वरूप सत्वाविषयत्वं चेति कथं तेन सत्वसिद्धिरिति वाच्यम्। ब्रह्मबुद्धिवत् जगत्सत्वबुद्धेरपि परीक्षितत्वेन बाधाभावस्योपपादितत्वात्। प्रत्यक्षस्यापि त्रिकालाबाध्यत्वरूपसत्वविषयत्वस्योपपादितत्वाच्च। तेन सत्वसिद्धिरुपपन्नेति। अन्यथेति। यदि दोषाजन्यत्वेन निश्चिते दोषशङ्का अबाधितत्वेन निश्चितेऽपि बाधशङ्का तर्हीत्यर्थः। तुल्य न्यायत्वादिति भावः। नापीति। परप्रसिद्धं हेत्वादीनां सत्वं साध्यसाधकत्वे तन्त्रमिति नेत्यर्थः। ननु मास्तु स्वार्थानुमानम्। परार्थ प्रयोगस्तु स्यादेवेत्यत आह परार्थेति। किं च परप्रसिद्धं सत्वमवास्तवमिति स्वीकर्तव्यम्। तथाच कथं तेन मिथ्यात्वरूपस्य साध्यस्य वास्तत्वसिद्धिः ? अवास्तवेन गुञ्जापुञ्ज समारोपितेन वह्निना वास्तवदाहादर्शनादित्याह परसिद्धेति। किञ्च मिथ्यात्वस्यावास्तवत्वे तद्बोधकश्रुतीनां तत्वावेदकत्वं न स्यात्। तथाचापसिद्धान्त इत्याह मिथ्यात्वस्येति। परसिद्धेन साध्यसाधनमयुक्तमित्यत्र भट्टवार्तिक संमतिमाह तदुक्तमिति। योर्थः परसिद्धः पररीत्या सिद्धः। स्वयं सिद्धः स्वस्य सिद्धः। अभिधीयते साध्यत्वेन साधनत्वेन वा प्रयुज्यते तत्र प्रतीकारः असाध्यत्वा साधनत्वापादकदूषण परिहारो भवेत् कर्तुं शक्यते। स्वतोऽसिद्धे साधने साध्येवा का क्रिया ? न कोऽपि दूषण परिहारोपाय इत्यर्थः। नापीति। साध्यसाधन इति शेषः। अथ्र व्यावहारिकं सत्वमिति कोऽर्थः ? किं बाध्यत्वं विवक्षितम्, अथवाऽबाध्यत्वं, यद्वा सत्वेन व्यवहारमात्रम् ? नाद्य इत्याह प्रप़ञ्चेति। प्रातिभासिकेनेति। ननु हेतुव्याप्त्यादेरनुमितिविषयसमसत्ताकत्वमसिद्धम्। धूलीपटले धूमविभ्रमनन्तर वह्निमति वह्न्यनुमितेः प्रमात्वेन व्यभिचारात्। तत्र हेत्वादेः प्रातिभासिकत्वात्। गन्धप्रागभावावच्छिन्नो घटो गन्धवान् इत्यत्र व्याप्त्यादेः सत्वेऽपि अनुमेयार्थस्य प्रातिभासिकत्व दर्शनादिति चेन्न। यादृच्छिकातिरिक्त पक्षतावच्छदकावरुद्धसाध्यकानुमितित्वावच्छेदेनानुमेयार्थ समसत्ताकत्वं हेतव्याप्त्यादेर्नियतमिति विवक्षितत्वात्। यद्वा हेतुव्याप्त्यादेरित्यत्रातद्गुणसंविज्ञान बहुव्रीहिणाऽबाधितत्वानुमिति प्रामाण्ययोरनुमेय समसत्ताकत्वमुक्तम्। एवं च यादृच्छिकस्थले न व्यभिचारः। तत्राप्यबाधितत्वानुमिति प्रामाण्ययोः सत्वात्। गन्धप्रागभावावच्छिन्नो घटो गन्धवानित्यादौ तदभावादनुमेयार्थस्य प्रातिभासिकत्वम्। मिथ्यात्वानुमितिस्थले तु अबाधितत्वानुमिति प्रामाण्ययोर्व्यावहारिकत्वादनुमेयार्थस्यापि व्यावहारिकत्वमेव स्थादिति। अबाध्यत्वं व्यावहारिकत्वमिति द्वितीयपक्षे इष्टापत्तिरित्याह किञ्चेति। तृतीये आह सत्वेनेति। उक्तदोषाः। अमृतत्वेन ज्ञातस्य विषयस्य सञ्जीवकत्वमित्याद्याः। ननु ब्रह्मज्ञानेतरबाध्यत्वं व्यावहारिकसत्वं विवक्षितम्। इदं च न मिथ्यात्वसिध्यधीनम्। मिथ्यात्वमनङ्गीकुर्वतस्तवापि सिद्धत्वात्। अथ्यन्ताबाध्यसाधारणत्वाच्च। एवं च नान्योन्याश्रयादिकमिति चेन्न। तथासति तुच्छस्यापि साधकत्व प्रसङ्गात्। त्वन्मते तस्यापि ब्रह्मज्ञानेतराबाध्यत्वात्। असत्वेऽप्यनेनैवार्थक्रियाद्युपपत्त्या सद्वैलक्षण्याङ्गीकारवैयर्थ्याच्च। किञ्च ब्रह्मण्यारोपित जडत्वादेर्व्यावहारिकत्वेन तेन तस्य मिथ्यात्वाचेतनत्वादिकं स्यात्। एवं ब्रह्मण्यारोपित क्षणिकत्वादेरपि व्यावहारिकत्वेन शून्यपक्षोक्तसकलदोषस्य त्वन्मते प्रसङ्गाच्च। तस्मान्नेदं व्यवहारिकत्वम्। किन्तूक्तरूपमेव वाच्यमिति मूलोक्तदूषणं सुस्थमिति। ननु सत्वेन बहुलानीनभ्रान्तिविषयत्वं साधकत्वे प्रयोजकम्। अमृतत्वेन ज्ञानविषादौ च न बहुलानीन भ्रान्तिरित्यत आह भ्रान्तेर्बहुकालेति। नभो नैल्यादेरपि तादृश भ्रान्तिविषयत्वेनात्माद्यनित्यत्वादि साधनत्वं स्यादिति भावः। उक्तमर्थं सङ्गृह्णाति तथाचेति। पारमार्थिकमेव सत्वं, न सत्यद्वयकल्पनेत्यत्र भट्टवार्तिकसम्मतिमाह तदुक्तमिति। तस्माद् यन्नास्ति कुत्रापि तन्नास्त्येव सर्वथा असदेवेत्यर्थः। यच्चास्ति परमार्थतः कुत्रापि तत् सत्यम्। अन्यन्मिथ्यैवासदिति न सत्यद्वयकल्पना पारमार्थिक सांवृतरूपसत्यद्वयकल्पनेत्यर्थः। ननु मिथ्या संवृतिशब्दयोस्तुल्यार्थत्वे मिथ्येत्यनुिक्त्वा संवृतीति कथमुच्यत इत्यत उक्तं तुल्यार्थत्वेऽपीति। वञ्चनार्थं लोकानां मोहनार्थम्। अप्रसिद्धशब्दप्रयोग इति भावः। किं च व्यावहारिक सत्वं न साधकत्वप्रयोजकम्। अज्ञानसाधके साक्षिणि अभावादित्याह अज्ञानादेरिति। ननु ब्रह्मज्ञानेतरज्ञानाबाध्यत्वरूप व्यावहारिकत्वस्य परमार्थसति साक्षिणि सम्भवात् साधकत्वं भविष्यतीति। ननु अस्य परमार्थसत्साधारणत्वेन जनकत्वाप्रयोजकत्वात्। अथिप्रसङ्गादेःस प्रागेवोक्तत्वाच्च। एतपदेक्षयाऽबाध्यत्वरूप परमार्थत्वस्यैव प्रयोजकत्वाच्चेत्यलं विस्तरेण। नचेति। तथाचाविद्यावृत्तिप्रतिबिम्बितस्यैव साक्षित्वात् तस्य च व्यावहारिकत्वात् व्यावहारिक सत्वस्य प्रयोजकत्वे न व्यभिचार इति भावः। त्वयैवेति। अविद्यावृत्तिप्रतिबिम्बितस्य साक्षित्वे तस्यानित्यत्वात् नित्यज्ञानवेद्यत्वं सुखादेस्त्वयोक्तं भज्येतेति। भावः। नचाविद्यावृत्तिरुपलक्षणत्वमिति वाच्यम्। तर्हि तदुपलक्ष्यस्य चिन्मात्रत्वे व्यावहारिक सत्वस्याप्रयोजकत्वापातः। विशिष्टत्वे तस्यानित्यतवाद् अपसिद्धान्तः स्यादिति। अज्ञानसुखादेरिति। यथान्तः करणवृत्तिप्रतिबिम्बितसाक्षिवेद्यत्वेन घटादेर्ज्ञातैकसत्वाभावः तथा वृत्तिप्रतिबिम्बित साक्षिवेद्यत्वे सुखादेरपि ज्ञातैकसत्वाभावः स्यात्। नचान्तः करणवृत्तेरिन्द्रियसन्निकर्षजन्यत्वात् इन्द्रियसन्निकर्षस्यार्थं विनाऽयोगेनान्तःस करणवृत्तिप्रतिबिम्बितसाक्षिवेद्यत्वे न ज्ञातैकसत्वम्। अविद्यावृत्तेर्दोषमात्रजन्यतया सुखाद्यभावेऽपि तदुत्पत्त्युपपत्तेः वृत्तिप्रतिबिम्बितसाक्षिवेद्यत्वे कथं ज्ञातैकसत्वाभाव इति वाच्यम्। एवं ह्यविद्यावृत्तिस्थलेऽर्थाध्यासस्वीकारो न स्यात्। तेन विनाप्यविद्यावृत्त्युपपत्तेः। तथाचासत्ख्यातिवादि चरणानुप्रवेशः स्यात्। लाघवेन साक्ष्यभिव्यञ्जकवृत्तित्वावच्छेदेनैवार्थोपयोगस्याङ्गीकर्तव्यत्वाच्च। नचापरोक्षवृत्तेरर्थसाहित्यनियमाद् अर्थाध्यासाङ्गीकारो नतु वृत्तिजनकत्वेनेति वाच्यम्। एवं ह्यन्तः करण वृत्तिस्थलेपि नियमादेवार्थ सत्वाङ्गीकारो, नतु जनकत्वेनेति घटादेरपि ज्ञातैकसत्वं स्यात्। अविद्यावृत्तिस्थल इव तत्राप्यदृष्टविशेष सहकृतान्तः करणमात्रेणैव वृत्त्युपपत्तेः। अर्थसाहित्यनियमस्याप्यन्तः करणवृत्तिमात्रविषयत्वसम्भवाच्च। तस्मादपरोक्षवृत्तित्वावच्छेदेनार्थस्योपयोग इति अर्थाध्यासोऽङ्गीकार्य इति कथं न ज्ञातैकसत्वाभावः ? अविद्यावृत्तिं प्रतीति। तत्प्रतीबिम्बितस्य अविद्यावृत्ति सधकत्वे व्यक्तिपरम्परायामनवस्था। अन्यथा आत्माश्रयादिकमिति भावः। सुषुप्तौ दोषाभावेनाविद्यावृत्तेरभावात् तद्वृत्तिप्रतिबिम्बतसाक्ष्यभावेऽज्ञानाद्यनुभवाभावे परामर्शविरोधश्चेत्यपि द्रष्टव्यम्। नन्वज्ञानोपहितं चैतन्यं साक्षीत्यङ्गीक्रियते। अथो न कश्चिद् विरोध इत्यत आह साक्षिगतसाधकतया इति॥ एवं च साक्षिणि सिद्धे प्रातीतिकाज्ञानसिद्धिः। तत्सिद्धौ तदुपहितत्वेन साक्षिसिद्धिरित्यन्योन्याश्रयत्वमिति भावः। तथाच शुद्धचैतन्यस्यैव साक्षित्वस्य वक्तव्यत्वेन व्यावहारिकसत्वस्य प्रयोजकत्वे साक्षिणि तदभावेन व्यभिचारः सुस्थ इति। एतेनेति। शुद्धचैतन्यरूपसाक्षिणो ज्ञानादिसाधकत्वसमर्थनेनेत्यर्थः। नापीति। प्रातिभासिकमपि कस्याचित् साधकमित्याशयेन प्रथमः कल्पः। तदसाधकमित्याशयेन द्वितीयः। ननु तृणारणिमणि न्यायेन अनेकेषां प्रयोजकत्वं किं न स्यादित्यत आह प्रयोज्य इति। नापि सदिति। अथ्रापि तदेव तात्पर्यम्। तथाच नाननुगम इति भावः। अपरमार्थेति। नचापरमार्थसत्वेऽपि असद्विलक्षणत्वात् कथमसत्वमिति वाच्यम्। अपरमार्थसत्वं बाध्यत्वं वा, अबाध्यत्वरूपसद्विशेषो वा ? आद्ये कथमसत्वाभावः ? प्रतिपन्नोपाधौ स्वरूपेण त्रैकालिकनिषेधप्रतियोगित्वस्यैवा सत्त्वात्। मृषार्थपरमार्थानुगतं सत्वं नास्तीत्यत्र भट्टवार्तिक सम्मतिमाह तदुक्तमिति । द्वितीय आह अपरमार्थ सत इति। आरोपितानारोपित साधारण सत्वसाम्याङ्गीकारे बाधकान्तरमाह किं चेति। आरोपित ब्राह्माण्यादिकेऽपि ब्राह्मणत्वस्य सद्भावादिति भावः। निषेधस्येति। अब्राह्मणो याजनाध्यापने न कुर्यादित्यत्राब्राह्माणशब्देनारोपितब्राह्मण्यहीनः कश्चन वर्णबाह्यो विषयः स्यादिति क्षत्रियादेर्व्याजनादौ निषेधो न स्यादित्यर्थः। अभ्युपेत्याह अस्तुवेति। तदनुगतम् आरोपितानारोपितानुगतम्। तन्त्रत्व इति शेषः। तत्फलस्य तयोरद्वैतसाक्षात्काराश्वमेधयोः फलस्य अद्वैतभावापत्तेः, ब्रह्महत्यातरणरूपस्य। द्वैतस्य पारमार्थिकस्येति शेषः। वह्नेः व्यावहारिकस्येति शेषः। अथ एवेति। धर्मिसमसत्वस्य प्रयोजकत्वेऽद्वैतश्रुतिसाक्ष्यादेर्धर्मिसमसत्वाभावात् तेनाद्वैतादिसिध्यभावप्रसङ्गः। असद्विलक्षणत्वस्य प्रयोजकत्वे तूक्तातिप्रसङ्गः। गौरवाच्चेति। उक्तप्रयोजकद्वयापेक्षयाऽबाध्यरूप सत्वस्यैव तन्त्रत्वे लाघवमिति भावः। चशब्दस्त्वत एवेति परामृष्टहेतु समुच्चयार्थः। धूमाभासेन व्यावहारिकवह्नेः सिद्धिःस स्यादित्यति प्रसङ्गं परिहर्तुं शङ्कते नन्विति। ननु धूमाभासे व्याप्त्यभावः किं निमित्त इत्यत
आह बहुलोर्ध्वतादिवदिति। अस्या इति। धूमाभासेऽस्या साधकताव्याप्त्यभावादिति कल्पना तदा स्यात् यद्यसतः साधकत्वं सिद्धं स्यात्। असतः साधकत्वसिद्धिश्चैवं कल्पनेत्यन्योन्याश्रय इत्यर्थः। नन्वाश्रयादेः सत्वनियमाभाववद् हेत्वादेस्तन्नियमाभावः किं न स्यादित्यत आह आश्रयादेरिति। अथ्राति प्रसङ्गपरिहारादिकं पूर्वोक्तमेवानुसन्धातव्यम्। नापीति। अथ्र सत्वमबाध्यत्वं वा, व्यावहारिक पारमार्थिकानुगतं सत्व सामान्यं वा ? आद्य आह गौरवादिति। अप्रतिभासिकेति विशेषणस्य व्यर्थत्वान्दित्यर्थः। द्वितीय आह व्यावहारिकेति। अन्यथेति। गौरवानादर इत्यर्थः। कञ्चासतः सधकत्वं न सम्भवति। तत्साधक प्रमाणाभावात्। तत्साधकं च भवत् किं सत्, उत सत् ? नाद्यः। सतः प्रमाणस्यानङ्गीकारात्। द्वितीये विवादादित्याह किञ्चेति। त्वन्मतेऽपीति। नचाविद्यावच्छिन्नस्य साक्षित्वेन तस्य च व्यावहारिकत्वात् कथं सतः साधकत्वमिति वाच्यम्। अथ्र हि साधकता साक्षिणि। अविद्या अवच्छेदिका इति वाभिप्रायः, अथवा विशिष्टस्य साक्षितेति ? नाद्यः। दण्डनिष्ठसाधनताया दण्डत्वावच्छिन्नत्वेऽपि साधनताया दण्डमात्रनिष्ठत्वात् साक्षिगत शादकताया अविद्यावच्छिन्नत्वेऽपि तस्याः सन्मात्रसाक्षिगतत्वेन सतः साधकत्वात्। न द्वितीयः। विशिष्टस्य जडत्वेनास्वप्रकाशत्वेनाज्ञानादिसाधकतासम्भवात्। अन्योन्याश्रयादेरुक्तत्वाच्च। सतः साधकत्वं त्वन्मतमित्याचार्यैरप्युक्तमित्याह उक्तं हीति। अविशेषस्य निर्विशेषस्य। असत इति यावत्। ननु तथापि सतः साधकत्वे किं प्रमाणमित्यत आह औत्सर्गिकेति। धूमज्ञानादिकं साधकमिति ज्ञानं जायत इत्यविवादम्। तच्च निरपवादेन साक्षिणा प्रमाणत्वेन सिद्धमिति सतः साधकत्वं प्रामाणिकमिति भावः लोका मर्यादयापि सतः साधकत्वं सिध्यतीत्याह तवापीति। मर्यादोल्लङ्घने कापि व्यवस्था न सिध्यतीति भावः। अन्योन्याश्रयादिति। सिद्धेरवास्तवत्वे सिद्धे सतः साकत्वाभावेऽसतोऽपि साधकत्वसम्भवेनानुमानेन मिथ्यात्वसिद्धिः। तत्सिद्धौ सिद्धेरवास्तवत्वमित्यन्योन्याश्रय इत्यर्थः। अन्यथेति। यदि सतः साधकत्वसिद्धिरसतीत्यर्थः। असत साधकत्वं नेत्यत्र भट्टवार्तिक संमतिमाह तदुक्तमिति। तत्रोपपादकमाह सिद्धिरिति। विचारस्येति। अर्थशून्यो विचारः स्यादित्यर्थः। इत्यसतः साधकत्वे बाधकवर्णनम्॥

\</1-1-31\>

\<1-1-32\> %32.असतः साधकत्वाभावे बाधकोद्धारः%

 असतः साधकत्वाभावे दर्शनं बाधकमाशङ्कते नन्विति। प्रतिबिम्बेति। नच मन्मते प्रतिबिम्बस्य बिम्बात्मना सत्वेऽपि प्रतिबिम्बत्मनाऽसत्वमेवेति वाच्यम्। तस्य प्रतिबिम्बात्मनापि सत्वस्य स्वीकार्यत्वात्। अन्यथा बिम्बमेवास्ति, न प्रतिबिम्बमिति त्वन्मते ऐक्यं न स्यात्। नहि सदसतोरैक्यम्। अन्यथा गोविषाण नरविषाण योरैक्यं स्यात्। अपि चास्तु प्रतिबिम्बात्मनाऽसत्यत्वम्। तथापि तत्स्वरूपस्य सत्वात् तस्यैव साधकत्वात् असतः साधकत्वे नायं दृष्टान्तः। किञ्च तज्ज्ञानमेव साधकम्। अज्ञातप्रतिबिम्बस्य बिम्बानुमित्यदर्शनात्। ज्ञानं च सदेवेति नासतः साधकत्वम्। वक्ष्यमाणरीत्या प्रतिबिम्बसत्यतायास्त्वां प्रति साधयिष्यमाणत्वाच्च। ज्ञानमेवेति। नच विषयानवच्छिन्न ज्ञानमात्रस्यातिप्रसक्तत्वात् तदवच्छिन्नस्य सूचकत्वे विषयस्यापि सूचकत्वमेवेति वाच्यम्। अस्याग्रे दूष्यत्वात्। ननु स्वाप्नकामिन्यादेरर्थक्रियादर्शनात् कथं ज्ञानमेव सूचकमित्यत आह अन्वयव्यतिरेकाभ्यां चेति। अज्ञातकामिन्यादेः सुखाहेतुत्वादिति भावः। स्फटिकेति। ननु धर्मिभूतमुखादिनिरपेक्षेण तद्धर्मभूतरूपादि प्रतिबिम्बादर्शनात् धर्ममात्रप्रतिबिम्बस्यापि स्वीकार्यत्वात्। क्वचिद् धर्ममात्रप्रतिबिम्बादर्शनं च धर्मिप्रतिबिम्ब सामग्रीसाहित्य निबन्धनम्। यत्रोभयप्रतिबिम्बसामग्री तत्रोभयप्रतिबिम्बः। यत्रैकमात्रप्रतिबिम्बसामग्री तत्रैकमात्रप्रतिबिम्ब इत्यङ्गीकारे बाधकाभावात्। सामग्रीसत्वस्य फलबलकप्ल्यत्वात्। नच शुक्तिरजतवत् स्फटिके लौहित्यं मिथ्येति कृत्वा स्फटिके तदारोप इति वाच्यम्। अथ्र रजतत्वं नेतिवत् स्फटिके लौहित्यं मिथ्येति बाधकाभावात्। अन्यथा प्रतिमुखमपि मिथ्या स्यादविशेषादिति साधुसमर्थितो जीवब्रह्मैक्यवादः। नच प्रतिबिम्बस्याव्याप्यवृत्तित्वनियमात् लौहित्यस्य च व्याप्यवृत्तित्वात् कथं प्रति बिम्बत्वमिति वाच्यम्। धर्मिप्रतिबिम्बे तथा नियमेऽपि धर्मप्रतिबिम्बे तथा नियमाभावात्। लौहित्यस्य व्याप्यवृत्तित्त्वासिद्धेश्च। रेखायाश्चेति। अथ्र रेखास्मारितवर्णंस्यैव बोधकत्वम्। न रेखारोपितवर्णस्य। भेदज्ञानेन रेखायां वर्णारोपासम्भवात्। नच शैशवे अयं ककारोऽयं गकार इत्यभेदानुभवात् अभेदेनैव स्मरणान् विवेके सत्यपि दृढतरसंस्कारवशान्नारोपनिवृत्तिरिति वाच्यम्। लिपीनां देशभेदेन भेदानुभवेऽपि वर्णानामेकत्वानुसन्धानेन \`लिपि मात्रमिदं नाना वार्णस्तु सर्वलिपि ज्ञाप्य एक एवेत्यनुभवेन अयं ककारोऽयं गकार इत्यस्याभेदोपचारत्वात्। अथ एवाह अथ एवेति रेखाया वर्मे सङ्केतमात्रमेव स्वीकर्तव्यम्। न वर्णारोप इति नायमाप्यसतः साधकत्वे दृष्टान्त इति भावः। नगो नाग इत्यादाविति। अथ्र दीर्घत्वादिकमेवार्थविशेषप्रत्ययहेतुः तज्ज्ञानं वा ? आद्य आह दीर्घत्वादिकमिति। अयमभ्युपगमवादः। वस्तुतस्तु दीर्घत्वादिज्ञानमेव हेतुः। अज्ञातदीर्घत्वादेरर्थविशेष प्रत्ययानुदयादिति ध्येयम्। आदिपदेन ह्रस्वत्वपरिग्रहः। ननु दीर्घत्वादिकं वर्णनिष्ठं चेत् जातिरूपं वा, उपाधिरूपं वा ? नाद्यः। एकस्मिन् वर्णे दीर्घत्वह्रस्वत्वरूप विरुद्ध जातिद्वयायोगात्। विरुद्धजात्योरेकत्रादर्शनात्। न द्वितीयः। उपाधरेनिर्वचनादिति चेन्न। उभयथाप्यदोषात्। जातिख्याप्यवृत्तिरिति मतेन प्रमात्वाप्रमात्वयोरव्याप्यवृत्तित्वेऽपि जातित्ववत् दीर्घत्वह्रस्वत्वयोरपि तदुपपत्तेः। तत्र देशभेदोऽवच्छेदक इति चेत् इह कालभेदः पुरुषभेदसम्बन्धो वावच्छदकोऽस्तु। द्वितीयेऽनिर्वचनं दोष इति चेन्नेत्याह दीर्घध्वनीति। नच ध्वनिनामस्फुरणेऽपि दीर्घो वर्ण इति प्रत्ययात् कथमेतादृशं दीर्घत्वमिति वाच्यम्। दीर्घ इत्यत्र दीर्घत्वस्फुरणे तस्य ध्वनिघटितत्वेन तदस्फुरणे तत्स्फुरणासिद्धेः। अन्यथा दीर्घत्वारोपोऽपि न स्यात्। अस्य गृह्यमाणारोपत्वेन ध्वन्यस्फुरणे तदसम्भवात्। दीर्घत्वज्ञानं कारणमिति पक्ष आह ज्ञातं सदिति। नन्वर्थानवच्छिन्नज्ञानमात्रस्य हेतुत्वेऽतिप्रसङ्ग इत्यत आह वक्ष्यमाणेति। दीर्घत्वादेस्तज्ज्ञानस्य वा सत्यस्यैवार्थप्रत्ययहेतुत्वसमर्थनेनेत्यर्थः। ननु दैर्ध्यादेरसत्वेऽपि तस्मात् तात्विकार्थसिद्धिः सम्भवति। न हि तात्विकार्थसिद्धौ साधनसत्यत्वं तन्त्रम्। किन्तु साधकतावच्छेदकव्याप्त्यदिमत्वमिति चेन्न। सत्यत्वाभावे साधकतावच्छेदकरूपव्याप्त्यासम्भवात्। अन्यथा धूमाभासस्यापि साधकत्वं स्यात्। नचानाभासत्वग्रहस्तत्र प्रयोजक इति वाच्यम्। आभासरूपानाभासत्वग्रहस्य तत्रापि सम्भवात्। तात्विकानाभासत्वग्रहस्य त्वन्मते कुत्राप्यभावात्। तस्मात् साधकता प्रयोजकरूपस्य सत्यत्वं विनाऽसम्भवात् तदर्थमेव सत्यत्वं साधकस्यापेक्षितमिति ध्येयम्। ननु स्वाप्नमन्त्रस्यासत एव साधकत्वं दृष्टमित्यत आह स्वाप्नमन्त्रोऽपीति। ननु घटोत्कचादिसृष्टमाया हस्त्यादेरसत्यस्यापि साधकत्वं दृष्टमित्यत आह भारतयुद्धादाविति। मायासृष्टगजादेः सप्रकाराबाध्यार्थक्रियाकारित्वात् सत्यत्वमेवेति भावः। स वितृसुषिरज्जुसर्पादि ज्ञानमेवेति। ज्ञानस्यैवान्वयव्यतिरेकत्वमेवकारार्थः। एवं च ज्ञानमे भयादिहेतः। नत्वर्थः। तस्यान्वयव्यतिरेकाभावादित्यादृसत्यपीति। ननु यथा भयादिकं प्रति सर्पादि ज्ञानमेव कारणम्, नत्वर्थः, अर्थाभावेऽपि ज्ञानमात्रेण भयादिदर्शनात्, तथानुमित्यादावपि हेत्वादिज्ञानमेव कारणम्, न हेत्वादि, तदभावेऽपि ज्ञानमात्रेणानुमितिदर्शनादित्याशङ्क्य निषेधति नचैवमिति। तज्ज्ञानमात्रस्येति। तथाच यथा हेत्वाभासेषु हेत्वाद्यसत्वेनानुमितेराभासत्वं तथा प्रकृतानुमानस्याप्याभासत्वं स्यात्। तद्वद्‌व्याप्त्याद्यसत्वात्। यादृच्छिकातिरिक्तस्थले व्याप्त्याद्यसत्वेऽनुमितेराभासत्वनियमादित्याशयः। किञ्च हेत्वाभासस्थले ज्ञानमात्रस्य सत्वात् तस्मात् कार्योत्पत्तिः सम्भविनी प्रकृतानुमाने त्वन्मते ज्ञानस्यापि मिथ्यात्वात् कथं तेन कार्योत्पत्तिरित्याह त्वन्मत इति। ननु सत्यस्थले सर्पादिर्भयादेरूपार्थक्रियाकारित्वदर्शनात् कथं तज्ज्ञानमात्रेण भयादिकमित्यत आह सत्यसर्पादेस्त्विति। भयादौ तु तजज्ञानमेव कारणमिति भावः। नन्वत्रार्थनवच्छिन्नज्ञानमात्रं हेतुः उतार्थावच्छिन्नं तत् ? नाद्यः। ज्ञानमात्रस्य भयादिहेतुत्वे घटज्ञानादेरपि भयादिहेतुत्वापत्तेः। न द्वितीयः। अवच्छिन्नस्य हेतुत्वेऽवच्छेदकस्यापि तत्प्रसङ्गः। अवच्छिन्नकारणताग्राहक प्रामाणस्य बाधकाभावेऽवच्छेदक कारणत्व ग्राहकत्वस्येन्द्रियसन्निकर्षादौ दर्शनात्। अन्यथा इन्द्रियस्यापि घटसाक्षात्कारादौ जनकत्वं न स्यात् इत्याशयेन शङ्कते नन्विति। अथ्रावच्छिन्नस्य यद् भवति तद् अवच्छदकस्यापि भवतीति सामान्य व्याप्तिर्वावच्छिन्नस्य कारणत्वेऽवच्छेदकस्यापि कारणत्वमिति विशेषव्याप्तिर्वाभिप्रेता ? उभयथापि व्यभिचारादित्याह घटावच्छिन्नस्येति। तत्राद्यव्याप्तेः घटात्यन्ताभावादौ व्यभिचारः। द्वितीयाया घटेच्छादाविति विवेकः। अथ्रोक्तदृष्टान्तेष्ववच्छिन्नस्य हेतुत्वेऽप्यवच्छेद कस्याहेतुत्‌ववदर्थावच्छिन्नस्य ज्ञानस्य हेतुत्वेऽप्यर्थस्याहेतुत्वोपपत्तेः। नच तत्रावच्छेदकस्योपलक्षणत्वम्। प्रकृतेऽपि तदस्तु। अथ एवोक्तं कुरुणां क्षेत्रे वसतीति। तथाचार्थस्योपलक्षणत्वात् विशेषणत्वाभावेन विशिष्टकरणताग्राहकन्यायाप्रवृत्तिरिति भावः। ननु सवितृसुषिरादीनां ज्ञानविशेषणत्वमेव नोपलक्षणत्वम्। उपलक्षणत्वकल्पनस्य विशेषणत्वबाधपूर्वकत्वात् अन्यथा \`दण्डी प्रैषानन्वाह' \`लोहितोष्णीषाः ऋत्विजः प्रचरन्तीत्यादावपि वेदे दण्ड लौहित्यादेरप्युपलक्षणत्वं स्यात्। तथाच तदभावेऽपि अनुष्ठानप्रसङ्गः। तथा \`सर्वादीनि सर्वमामानि' \`जन्माद्यस्य यतः' इत्यत्र सर्वशब्दस्य सर्वनामसञ्ज्ञा जन्मनश्च ब्रह्मलक्षणत्वं च न स्यात्। विशेषणार्थत्वे तद्गुणसंविज्ञानबहुव्रीहिसम्भवेऽपि उपलक्षणार्थत्वेऽतद्गुणसंविज्ञान बहुव्रीहिस्वीकारप्रसङ्गात्। एवम् \`असिपाणयः प्रवेश्यन्ताम्' इत्यादि लौकिक प्रयोगेऽपि । तथाच विशेषणत्वे बाधकाभावात्। सवितृ सुषिरादिज्ञानानां जनकत्वं तद्विशेषण सुषिरादीनां जनकत्वम्। नच तर्ह्युदाहृतस्थलेष्वपि विशेषणत्वं स्यादिति वाच्यम्। तत्र बाधकसद्भावात्। तथाहि प्रथमे घटकालदेशौ गृहीत्वा तद्भिन्नदेशकालत्वं तदत्यन्ताभावादौ ग्राह्यम्। घटस्यापि तत्सम्बन्धे तद्देशकालभिन्नदेशकालत्वमेव व्याहतं स्यात्। द्वितीये त्विष्टापत्तिः। घटज्ञानस्य घटेच्छाजनकत्ववत् घटं प्रत्यपि जनकत्वात्। ब्रह्मणो वेदान्तसाध्यत्वे नित्यत्वविरोधः। तृतीये प्रागभाववत् घटस्य जनकत्वे प्रतियोगिप्रागभावयोः समानकालत्वापत्तिः। स्वावधिकपूर्वत्वघटितजनकत्वस्य स्वस्मिन् व्याहतत्वं च। चतुर्थे पञ्चमे च प्रतियोगितदभावयोः सहावृत्त्या भ्रमप्रत्यवाययोरनुत्पत्तिप्रसङ्गः। षष्ठे कामनावत् कामनाविषयस्य जनकत्वे तस्य प्राक् सत्तया कामनैव व्याहन्येत। सिद्धे इच्छाविरहात्। सप्तमेऽतीतस्य जनकत्वे कार्याव्यवहित पूर्वकाले स्वस्वव्याप्यान्यतरसत्वापत्तिः। अष्टमेऽसतो जनकत्वे निःस्वरूपत्वव्याघातः। नवमे चिकीर्षितघटज्ञानवत् स्वस्य जनकत्वे पूर्ववत् व्याघातः। दशमे उदासीनस्य ब्रह्ममो न निवर्तकत्वं स्वरूपतः। उपहितस्यैव वृत्तिविषयत्वेन तस्याविषयत्वात्। उपहितस्य च निवर्तकत्वमस्त्येव। एकादशे ब्रह्माज्ञानस्य परिणामिकारकत्वेऽपि न ब्रह्मणस्तत्कारणत्वात्। कार्ये जडत्वोपलम्भात्। एवंविधबाधकात् तत्रोपलक्षणत्वं स्वीक्रियते। नच प्रकृते बाधकमस्ति। अव्यवहित देश कालवृत्तित्वस्य प्रातिभासिक साधारणत्वात्। इदीनीमत्र सर्प इत्यादि प्रतीत्यविशेषात्। न हि बाधकेन क्वचिन्मुख्यार्थपिरित्यागः कृत इति सर्वत्र तथैव भविष्यतीति। अथ्रोच्यते। प्रकृतेऽपि सवितृसुषिरादीनां प्रतिपन्नोपाधौ स्वरूपेण त्रैकालिकनिषेधप्रतियोगित्वेनासत्वात् तेषां कार्यपूर्वक्षणसत्वघटितजनकत्वव्याघातो विशेषणत्वे बाधकः। नचात्यन्ताभाव प्रतियोगित्वेपि, सत्त्वरूपत्वात् जनकत्वाविरोध इति वाच्यम्। तथाभूतस्यापि सस्वरूपत्वे तुच्छस्यापि तत्प्रसङ्गात् पारमार्थिकत्वेनात्यन्ताभावप्रतियोगित्वं स्वरूपेण तु सत्वमित्यस्यान्योन्याश्रयादिना पराहतत्वात्। नचासद्वैलक्षण्य साधकत्वं स्वरूपेणात्यन्ताभावप्रतियोगिनः तद्वैलक्षण्यानुपपत्तेः। एतदपेक्षया सत्वस्यैव लघुत्वाच्च। तथाच स्वप्रागभावादीनां जनकत्वे स्वस्योपलक्षणत्वम्। विशेषणत्वे स्वापेक्षया पूर्वसत्वव्याघातादि बाधकसत्वात्। तथा सवितृसुषि रादीनामप्युक्त बाधकादुपलक्षणत्वमेवेति न तेषां जनकत्वम्। ननु तथापि उक्तस्थले विषयस्यापि जनकत्वं स्वीकर्तव्यम्। तदुत्कर्षविधानात्। तथाहि। स्वप्ने जागरे चोत्कृष्टकलधौतदर्शनात् उत्कृष्टं सुखम्। तथोत्कृष्टसर्पादिज्ञानाच्चोत्कृष्टं भयादि दृश्यते। विषयस्याकारणत्वे तदुत्कर्षानुविधानं कार्ये नस्यात्। न ह्यकारणोत्कर्षमकार्यमनुविधत्ते इति न्यायात्। नच ज्ञानप्रकर्षादेव तत्र प्रकर्ष इति वाच्यम्। विषय गतप्रकर्षं विनान्यस्य ज्ञानगतस्य प्रकर्षस्याभावात्। नच जातिरूप एव प्रकर्षः। चाक्षुषत्वादिना सङ्करप्रसङ्गात्। विषप्रकर्षेणैवोपपत्तौ चाक्षुषत्वादिव्याप्यनानाजाति कल्पने गौरवादिति। उच्यते। विषयोत्कर्षेण कार्योत्कर्षासिद्धेः। अन्यथोत्कृष्टसर्पादेरनुत्कृष्टत्वादिना ज्ञानेऽपि कार्योत्कर्षः स्यात्। कार्योत्कर्षप्रयोजकस्य विषयोत्कर्षस्य विद्यमानत्वात्। तस्मात् यथा रजतत्वाद्यभावेऽपि तत्प्रकारकज्ञानं प्रवृत्त्यादिजनकं तथा विषय गतोत्कर्षाद्यभावेऽपि उत्कृष्टत्वादि प्रकारक ज्ञानत्वमेव ज्ञानगतं भयाद्युत्कर्ष प्रयोजकमिति न विषयस्य कारणत्वमिति। किञ्च वक्ष्यमाणरीत्या ज्ञानगत एव जातिरूपो विशेषो भयाद्युत्कर्ष हेतुः। नच साङ्कर्यम्। मन्मते तस्याभावात्। भावे वा गुणगतजातौ तथाऽभावाच्च। नच ज्ञानस्य भयादि जनकत्वे सर्पाद्यवच्छिन्नत्वमेव कारणतावच्छेदकमास्थेयम्। ज्ञानत्वेन जनकत्वेऽतिप्रसङ्ग इति वाच्यम्। प्रागभावस्य घटादिजनकत्वे घटाद्यवच्छिन्नत्वमेव जनकतावच्छेदकमास्थेयम्। प्रागभावत्वेन तत्वेऽतिप्रसङ्गादिति साम्यात्। तत्र घटादीनामवच्छेदकत्वेप्युपलक्षणत्वमिति यदि तदेतत् प्रकृतेऽपि तुल्यम्। बाधस्यो भयत्रापि साम्यात्। नच ज्ञानस्यापि मिथ्यार्थावच्छिन्नत्वात् मिथ्यात्व मेवेति वाच्यम्। यद् यादृशावच्छिन्नं तत् तादृशमिति व्याप्तेरभावात्। ब्रह्मज्ञानस्य ब्रह्मावच्छिन्नत्वेऽपि त्वन्मते सत्यत्वाभावात्। असद्वैलक्षण्यस्यासदवच्छिन्नत्वेऽप्यसत्वाभावात्। अज्ञानस्य मिथ्यात्वेऽपि तदवच्छिन्नस्य साक्षिणो मिथ्यात्वाभावात्। अन्यथा ज्ञानादेरपि सत्यत्वाद्यापत्तिरिति। नच सर्वत्रावच्छेद्यवच्छेदकयोरैकरूप्यं नेति वाच्यम्। प्रकृतेऽपि तथाभ्युपगमप्रसङ्गात्। बाधकस्याविशेषात्। नच स्वरूपतोऽबाधे विषयतोऽप्यबाधप्रसङ्ग इति वाच्यम्। विषयतोऽबाधे स्वरूपाबाधवत् स्वरूपतोऽबाधे विषयबाधोपपत्तेः। नच मिथ्यात्वप्रयोजकदृश्यत्वादेरुभयसाधारणत्वादुभयोरपि मिथ्यात्वमिति वाच्यम् दृश्यत्वादेर्मिथ्यात्व प्रयोजकत्वाभावस्य पुरैवोपपादितत्वात्। नु कारणत्वमेकमनुगतं चेत् तत्र सत्वं तावच्छेदकम्। ममासद्विलक्षणत्वम्। तदेव न। कारणत्वस्य सम्बन्धितावच्छेदकघटत्वादिभेदेन भेदात्। तत्र च दण्डत्वादिकमेवावच्छेदकम्। तच्च सत्वासत्वोभयोदासीनमिति चेन्न। अनुगतमतेरनुगतस्य तस्य स्वीकर्तव्यत्वात्। नच सम्बन्धितावच्छेदक भेदेन तद्भेदः। सम्बन्धितावच्छेदकभेदस्य ससम्बन्धिके भेदेऽप्रयोटजकत्वात्। अन्यथा ईश्वरज्ञानादीनां भेदप्रसङ्गः। किं च न वयं सत्वं कारणतावच्छेदकं ब्रूमः। किन्तु सत्वाभावे कारणत्वमेव न स्यात्। कारणत्वस्य सत्वघटितत्वात्। तथाच बन्ध्यात्वे मातृत्वमिव सत्वाभावे कारणत्वं व्याहतम्। एवं च सत्वस्य कारणत्वनिर्वाहकत्वेन कारणत्व प्रयोजकत्वम्। यथा पुत्रस्य मातृत्वे। नतु कारणतावच्छेदकत्वेन। तथाचानुक्तोपालम्भोयमिति दिक्। उक्तमर्थं कारिकारूढं करोति तथाचेति। ननु मास्तु विषयस्योपलक्षणत्वेन भयादि हेतुत्वम्। तथापि ज्ञानावच्छेदकत्वमस्त्येव। अवच्छेदकत्वं च व्यावर्तकत्वम्। तथाच व्यावृत्तिधीहेतुताङ्गीकृतैवेत्यसतो हेतुत्वं दृष्टमित्याशङ्कते नन्विति। व्यावर्तकत्वं च न व्यावृत्ति धीहेतुत्वम्। किन्त्वन्यदेवेति परिहरति यत इति। नन्विदमेव व्यावर्तकत्वमित्यत्र किं नियामकमित्यत आह सत्यपीति। तथाचान्वय व्यतिरेकावेव तत्र मानमिति भावः। अवच्छेदकस्य यद्रूपं तदवच्छिन्नस्येति सामान्यव्याप्तिरुतावच्छेदकस्य मिथ्यात्वेऽवच्छिन्नस्य मिथ्यात्वमिति विशेषनियमः ? तत्र नाद्य इत्याह तुच्छस्येति। न द्वितीयः। कुत्राप्यदर्शनात्। ननु स्वप्ने गजादिज्ञानादौ दृष्टमिति चेत् न। गजादि ज्ञानस्याबाधेन तन्मिथ्यात्वासंमतेः। ननु यत्रावच्छेदकानां विशेषणत्वं तत्रावच्छेदकस्य यद्रूपं तदवच्छेद्यस्येति नियमः। उदाहृतस्थलेष्ववच्छेदकानां ताटस्थ्यात् प्रकृतौ च विशेषणत्वादित्यत आह तत्रेति। नच प्रकृते दृष्टान्तवद् विशेषणत्वे बाधकाभाव इति वाच्यम्। अथ्रापि बाधकस्य पूर्वमेवोदाहृतत्वात्। अर्थावच्छिन्नं ज्ञानं भयादिकारणमित्यङ्गीकृत्यार्थस्याहेतुत्वं समर्थ्य सम्प्रति तदनवच्छिन्नं स्वतो विलक्षणं ज्ञानं हेतुरित्यभिप्रेत्य ज्ञाने स्वतो विशेषं साधयितुं प्रतिजानीते वस्तुतस्त्विति। नचेति। घटादिज्ञानस्यापि भयादि हेतुत्वं स्यादिति भावः। स्वत एवेति। स्वाभाविकविशेषादेवेत्यर्थः। ज्ञाने स्वाभाविकविशेषे परिशेषं प्रमाणयति तथाहीत्यादिना। तर्हीति। तथाच परिशेषप्रमाणेन ज्ञाने विशेषस्य सिद्धत्वान्नातिप्रसङ्ग इति। ननु सर्पज्ञानत्वावच्छिन्नस्यासर्पज्ञानाद् व्यावर्तकं वाच्यम्। तच्च न स्वरूपमेव। सर्वसर्पज्ञानसाधारण्याभावात्। किं त्वनुगतो धर्मो वक्तव्यः। स च जातिरूपः। प्रत्यक्षत्वानुमितित्वादिना सङ्करप्रसङ्गात्। किन्तुपाधिरूपः। स च स्वरूपसम्बन्धेन बाऽऽध्यासिकसम्बन्धेन वा सम्बन्धिभूत विषयादन्यो न भवति, मानाभावात् इति चेन्न। विषयस्य स्वरूपसम्बन्धेन तावद् ज्ञानव्यावर्तकता न सम्भवति। स्वरूपसम्बन्धस्याननुगतत्वेन तद्घटितधर्मस्योपाधिरूपस्याननुगतत्वात्। नाध्यासिकसम्बन्धेन। तस्याद्याप्यसिध्याऽन्योन्याश्रयात्। तस्माद् ज्ञाननिष्ठो धर्मो व्यावर्तको वक्तव्यः। नच तस्य जातिरूपत्वे जाति सङ्कर इति वाच्यम्। नैयायिकाभिमत जातेर्मयानङ्गीकारात्। अङ्गीक्रियते चेत् तत् तज्ज्ञानमात्रनिष्ठा। सा च सादृश्यत्वादिनानुगतेति। अन्यथा विशेषादौ तन्मतेऽनुगतव्यवहाराभावप्रसङ्गात्। अस्तु वा जितिरूपः। नच साङ्कर्यम्। प्रत्यक्षत्वादिव्याप्यस्य नानाविधस्याङ्गीकारात्। नचाननुगमः। स जातियसाक्षात्कारप्रतिबन्धकतावच्छेदकत्वेन तारत्वादीनामिव सर्पज्ञान व्यावर्तकत्वेनानुगमसम्भवात्। गुणगतजातौ सङ्करस्यादोषत्वाच्च। उपाधिसाङ्कर्यस्यादोषत्ववत् जाति साङ्कर्यस्याप्यदोषत्वसम्भवाच्च। अनुमानेनापि ज्ञानगतो विशेषः सिध्यतीत्याह किञ्चेति। सर्पज्ञानमसर्पज्ञानत्वावच्छिन्नव्यावर्तकधर्मान्तरसम्बन्धानपेक्षधर्मोपितमिति साध्यार्थः तेनासर्पज्ञानस्यापि परोक्षादिरूपस्य सम्भवात् सर्पज्ञानस्य तेन रूपेण वैलक्षण्य सम्भवेन सिद्धसाधनतेति परास्तम्। अथ्र सामान्यव्याप्तौ दृष्टान्तमाह यवाङ्कुरादिति। नच सामान्यव्याप्तेर्यत्तद्घटितत्वात् सर्वनाम्नश्च तत्तद्व्यक्तिपरत्वेनानुगत व्यापकतावच्छेदकाभावात् कथं व्याप्तिग्रह इति वाच्यम्। सर्वनाम्नोऽपि बुद्धिस्थत्ववच्छिन्नवाचकत्वात्। अन्यथाऽनुगतावच्यतावच्छेदकाभावेन तत्र शक्त्यग्रहे तस्याबोधकत्वमेव स्यादिति सकलव्यवहारोच्छदः। अथ एव यत्तच्छब्दघटिताः प्राचां प्रयोगा बहुलमुपलभ्यन्त इति। नचोक्तरीत्या जातिरूपस्य वैलक्षण्यस्यासम्भवात् बाधितमनुमानमिति वाच्यम्। तस्य परिशेषोपपादनावसर एव साधितत्वात्। ननु घटसंयोगत्वावच्छिन्ने व्यभिचारः। घटसंयोगः पटसंयोगान्न जात्या भिद्यते। तदवृत्तिजात्यनधिकरणत्वात्। किन्तु घटरूपोपाधिनैवेति धर्म्यन्तर सम्बन्धमपेक्ष्यैव विलक्षणे घटसंयोगत्वावच्छिन्ने साध्याभाववति उक्तहेतुसत्त्वाद् व्यभिचार इति। मैवम्। तस्य पक्षतुल्यत्वेन व्यभिचाराभावात्। अन्यथा क्षितिमात्रपक्षकमिथ्यात्वानुमाने सलिले व्यभिचारः स्यात्। नचोक्तानुमानात् तस्य विपक्षत्वम्। अनुमानस्य स्वरूपासिद्धत्वात्। नचान्यतरकर्मजत्वादिना साङ्कर्यम्। तस्या नानात्वात्। अनुगमस्य च पूर्वोक्तरीत्या सम्भवात्। गुणगतजातावदोषत्वाच्चेति दिक्।

 अप्रयोजकत्वं परिहरति - नचेति। नचेष्टापत्तिः। न हि जातेर्व्यावर्तकत्वे उपाधिरव्यावर्तको भवतीति वाच्यम्। स्वाभाविक वैलक्षण्याभावेऽप्युपाधिसम्बन्धमात्रेण व्यावृत्तौ एकस्याप्यनेकसम्बन्धसम्भवेन स्वस्य स्वस्माद्वैलक्षण्यं स्यात्। तथाचानुभवविरोध इति नाप्रयोजकत्वमिति भावः। न केवलमनुमानेन विशेषः सिध्यति। विषयस्योपलक्षणत्वान्यथानुपपत्त्याऽपि स सिध्यतीत्यभिप्रेत्य ज्ञाने विषयस्योपलक्षणत्वानङ्गीकारिणमुपलक्षणत्वं साधयति - अपि चेत्। कुत इत्यत आह- अथीतादिज्ञान इति। नचातीतादिज्ञाने विषयस्योपलक्षणत्वेऽपि वर्तमानविषयकज्ञाने विशेषणत्वं किं न स्यादिति वाच्यम्। तत्राप्युपलक्षणत्वस्यावश्यकत्वात्। अन्यथा विषयस्य ज्ञाने विशेषणत्वे ज्ञानोत्पादकानामिन्द्रियादीनां विषयोत्पादकत्वं स्यात्। विषयोपलक्षितज्ञानेनैव स्वकार्योत्पत्तौ तत्र विषयस्यापि विशेषणत्वेन कारणत्वे गौरवाच्च। नन्वतीतादिज्ञानेऽपि विषयो विशेषणमित्यत आह- न हीति। सर्वथाऽविद्यमानस्य विशेषणत्वासम्भवादिति भावः। नन्वस्तु विषयस्योपलक्षणत्वम्। ततः किम् ? तत्राह - उपलक्षणेनचेति। उपलक्ष्यतावच्छेदकाभावे उपलक्षणत्वासम्भवात्। उपलक्ष्यतावच्छेदकस्य ज्ञाननिष्ठस्य विशेषस्य सिद्धिरिति भावः। नन्वतीतादिज्ञाने विषयस्याविशेषणत्ववद् उपलक्षणत्वमपि मया नाङ्गीक्रियते। किन्तूपाधित्वम्। नच विशेषणत्वोपलक्षणत्वाभ्यामन्यद् उपाधित्वं दुर्वचमिति वाच्यम्। येन स्वोपरागाद् विशेष्ये व्यावृत्तिबुद्धिर्जन्यते तद्विशेषणम्। व्यावृत्तिबुद्धिकाले विशेष्योपरञ्जकमित्यर्थः। यथा गोत्वादि। येनच स्वोपरागमुदासीनां कुर्वता विशेष्यगतव्यावर्तकोपस्थापनेन व्यावृत्तिबुद्धिर्जन्यते तदुपलक्षणम्। यथा काकादि। यत्तु विशेष्ये नोपरञ्जकं, न वा धर्मान्तरोपस्थापकम्, अथ च व्यावर्तकं तदुपाधिः। यथा पङ्कजशब्दप्रयोगे पद्मत्वम्। यथा वोद्भिदादिशब्दप्रयोगे यागत्वावान्तरजातिविशेषः। न हि पद्मत्वयागत्वावान्तरजातिविशेषधर्मौ पङ्गजननकर्तरि फलोद्भेदनकर्तरि च धर्मान्तरमुपस्थापयतः तथाऽप्रतीतेः नापि स्वोपरक्तबुद्धिं जनयतः। समुदाये शक्त्यन्तरानभ्युपगमात्। अथ च कुमुदज्योतिष्टोमादिभ्यो व्यावर्तकौ। तस्मादुपाधी। इदं च भट्टप्राभाकरणां मतेन निदर्शनम्। नैयायिकमते च आकाशप्रदप्रयोगे आकाशत्वमुपाधिर्यथेति निदर्शनम्। तथाच विषयस्योपाधित्वात् उपलक्षणत्वाभावेन तदन्यथानुपपत्त्या न ज्ञाने विशेषसिद्धिरिति।

 अथ्रोच्यते। एवं हि वदता सर्वत्र विषयस्योपाधित्वमेवाङ्गीकृतम्‌, अथ क्वचिद्विशेषणत्वं, क्वचिदुपाधित्वमिति वा ? आद्ये सदादिज्ञानकार्ये सदादेरुपाधित्वेनाजनकत्ववत् सुषिरादि ज्ञानेऽपि तथात्वापातेन स्वप्रातिकूल्यमेवाचरितं स्यात्। द्वितीयस्यार्धजरतीयपराहतत्वात्। यच्च विशेषणत्वादिलक्षणकथनं तदपि मन्दम्। तथाहि। विशेषणत्वलक्षणे विशेष्योपरञ्जकत्वं किं विशेष्ये विद्यमानत्वं वा, स्वविशिष्टबुद्धिजनकत्वं, स्वाविशिष्टबुद्धिविषयत्वं वा ? नाद्यः। काकेऽतिव्याप्तेः। तस्यापि कदाचिद् विशेष्ये सत्त्वात्। नियमेन सत्त्वस्य चोपाधित्वेनाभिमतपद्‌मत्वादौ भावात्। न हि पङ्कजादेर्व्यावृत्तिधीकाले नियमेन पद्मत्वादिकं नास्ति। ब्रह्मोपलक्षणत्वेन स्वीकृतजन्मादिकारणत्वे अध्यासतटस्थलक्षणे। तस्यापि व्यावृत्तिकाले विशेष्ये नियमेन सत्त्वात्। न द्वितीयः। उक्तातिव्याप्तेरेव। अथ एव न तृतीयः। उपलक्षणत्वलक्षणमपि उपलक्षणत्वेनाभिमत जन्मादिकारणत्वाव्यापकत्वादयुक्तम्। उपाधित्वलक्षणं त्वसम्भवति। पद्मत्वादौ तदभावात्। न हि पद्मत्वं पङ्कजपदजन्यप्रतीतानुदासीनम्। तस्य गोत्वादिवत् विशेष्योपरञ्जकत्वात्। अन्यथा गोत्वादिकमपि तथा स्यात्। अविशेषात्। अथ एव नैयायिकानां तत्र समुदायशक्त्यभ्युपगमः। नचाकाशत्वे प्रयोगोपाधित्वमस्तीति तत्रोपाधित्वलक्षणसत्त्वान्नासम्भव इति वाच्यम्। तस्यापि व्यावृत्तिकाले विशेष्योपरञ्जकत्वेन त्वदुक्तविशेषणत्वलक्षणत्त्वात्। अथ एव गङ्गेशेनाकाशपदाशक्यमप्याकाशत्वमाकाशपदादुपतिष्ठत इत्युक्तम्। तस्माद् विशेषणत्वोपलक्षणत्वान्यदुपाधित्वं दुर्वचमिति विषयस्योपलक्षणत्वविशेषणत्वान्यतरत्वे वक्तव्ये कार्यान्वयित्वरूपविशेषणत्वे बाधकादुपलक्षणत्वस्यैव वक्तव्यत्वात् तस्य चौपलक्ष्यतावच्छेदक धर्मान्तरोपस्थापकत्वनियमाद् विषयोपलक्ष्ये ज्ञाने विशेषसिद्धिरिति दिक्।

  एवं ज्ञाने विशेषमुपपाद्य सदृष्टान्त मुपसंहरति - एवं चेति। अथ्र घटाभावादिकं प्रतियोग्यादिकमनन्तर्भाव्यैव पटाभावादितो विलक्षणं यथा तथा सर्पज्ञानमपि विषयमनन्तर्भाव्यासर्पज्ञानाद् विलक्षणमित्यन्वयः। घटस्मृतिरिति। नचैकविषयकस्मृत्यनुभवयोः परोक्षापरोक्षयोश्च विषयमनपेक्ष्य जात्या व्यावर्तनसम्भवेऽपि भिन्नविषयकसमानजाततिषु तदसम्भव इति वाच्यम्। तत्रापि क्षीरादिमादुर्यवत् जातेः स्वीकारात्। नच सङ्करः। तददोषत्वस्योक्तत्वात्। घटाभावादौ स्वतो विलक्षणत्वानङ्गीकारे बाधकमाह - अन्यथेति। घटाभावादिकार्यं पटाभावादिनापि स्यादिति सङ्कर इत्यर्थः। अथ्र च व्यवच्छेदकत्वं व्यावृत्तिबुद्धिजनकत्वं, व्यावृत्तिधीजनकधीविषयत्वं वा ? आद्ये आह- ध्वंसादेरिति। न द्वितीयः। सुषिरादिज्ञानेऽपि विषयस्य तथैव व्यावर्तकत्वोपपत्तावसतः साधकत्वेऽस्योदाहरणत्वासम्भवात्। ननु प्रतियोग्यादेरुपलक्षणत्वेन व्यावर्तकत्वान्न व्याघात इत्यत आह- उपलक्षणभेदेति। उपलक्षणभेदमात्रेण विलक्षणकार्यकारित्वे एकस्यैव कलमबीजस्य विलक्षणदेवदत्तसम्बन्धमात्रेण विलक्षणकार्योत्पादकत्वं स्यात्। विषयस्योपलणत्वेऽपि तदन्यथानुपपत्त्यैव विशेषसिद्धेश्चेति भावः। ननु कदाचित् सत्त्वात् कारणत्वं स्यात् इति चेन्न। कदाचित् सत्त्वस्य कारणत्वानुपयुक्तत्वात्। अन्यथा भविष्यद्दण्डेनापि घटोत्पत्तिप्रसङ्गः। अथ्यन्तासज्ज्ञानादौ च विषयस्य न कदापि सत्त्वमित्याह- अथ्यन्तेति। किं च यदि विषयमनन्तर्भाव्य कृत्यादौ वैलक्षण्यं न स्यात् तर्हि माषोद्धरणप्रयत्वनात् शिलोद्धरणकार्यं स्यादित्याह- शिलोद्धरणार्थमिति। नच तत्र कार्यकारणभावार्थं जातिः स्वीक्रियतेऽतो नातिप्रसङ्ग इति वाच्यम्। तर्हि तयैव व्यावृत्तिसिद्धावुपाधेस्तद्व्यावर्तकत्वोपपादनवैय्यर्थ्यात्। ज्ञानेऽपि तदर्थं जातिस्वीकारस्यावश्यकत्वाच्च। न हि व्यावृत्त्यर्थमेव जातिस्वीकारे मम निषेधः। किन्तु ज्ञाने स्वाभाविकविशेषसिद्धौ। तथाच कृतिन्यायेन ज्ञानेऽपि विशेषसिद्धौ नातिप्रसङ्ग इति। नन्वाख्यानुमशक्यत्वान्न जातिविशेष उक्तप्रमाणैर्यदि स्यात्तर्हि घटादेर्घटत्वादिने व तेन जातिविशेषणख्यानं स्यात्। नचैवम्। किन्तु घटज्ञानमित्येव। तथाच कथं विशेष इत्यत आह - उक्तप्रमाणैरिति। प्रमाणसिद्धत्वादाख्यातुमशक्यत्वेऽपि प्रत्याख्यातुं न शक्यत इति भावः।

 किञ्च त्वयाऽपि विषयस्य व्यावर्तकत्वनियम ...... तत्तदाकारवृत्तेराकारविशेषवत्त्वैनेव चैतन्यस्य च तद्धटितोपाधिनैव व्यावृत्तिसम्भवादित्याह- किञ्चेति। मम त्विति तु दृष्टान्ततयोच्यत इति ज्ञेयम्। नच विषयस्यैवाकारसमर्पकत्वात्तन्नैरपेक्ष्यं व्यावर्तकतायां वक्तुमशक्यमिति वाच्यम्। विषयस्य कारसमर्पक्ष्यं व्यावर्तकतायां वक्तुमशक्यमिति वाच्यम्। विषयस्याकारसमर्पकत्वं नाम न तज्जनकत्वम्। अथीतासज्ज्ञानादौ विषयस्यासत्त्वेनाऽकारजनकत्वासम्भवात्। नच तत्र करणसामर्थ्यस्यैव तदाकारजनकत्वमिति वाच्यम्। सर्वत्र करणसामर्थ्यस्यैव तत्तद्वृत्त्याकारसमर्पकत्वसम्भवात्। अथ एव विलक्षणहेतुनैव ज्ञाने विषय इत्युक्तम्। नचासज्ज्ञानादौ विषयस्योपाधित्वेनाकारसमर्पकत्वेऽपि अन्यत्र विशेषणत्वादाकारसमर्पकत्वमिति वाच्यम्। ज्ञानस्य जन्यत्वे जनकत्वे वा विषयस्य विशेषणत्वाभावस्य पूर्वमेवोपपादितत्वात्। विशेषणत्वोप लक्षणत्वातिरिक्तस्योपाधित्वस्य दुर्वचत्वस्य प्रागेवोक्तत्वादित्यलमतिविस्तरेण।

 आकारहेतुतायां विषयाप्रवेशमेव दृष्टान्तेन विशदयति- न हीति। नन्वस्तु सर्पप्रमाया असर्पज्ञानाद्विलक्षणहेतुजन्यत्वेन स्वतो वैलक्षण्यम्। नतु सर्पभ्रमस्य। तस्या - सर्पज्ञानहेतु विलक्षणसर्पसन्निकर्षादिरूपहेतुजन्यत्वाभावात्। प्रत्युता सर्पसन्निकर्षजन्यत्वात्। तथाच भ्रमे विषयस्यैव विशेषणत्वेन व्यावर्तकत्वमित्याशङ्कां परिहरन्नुपसंहरति- तस्मादिति। सर्पभ्रमस्यापि सर्पज्ञानत्वेन सर्पप्रमावदसर्पज्ञानाद्वैलक्षण्यं साध्यत इति तत्रपि स्वत एव विशेषसिद्धेर्न विषयस्य विशेषणत्वेन व्यावर्तकत्वम्। नच तद्धेतुविलक्षणहेतुजन्यत्वमुपाधिरिति वाच्यम्। सर्पभ्रमस्थासर्पज्ञानहेतुविलक्षणसर्पसंस्कारजन्यत्वेनोपाधेः पक्षवृत्तित्वेन साधनव्यापकत्वात्। च चासर्पज्ञानजनकासर्पसन्निकर्षजन्यत्वात् न तद्वैलक्षण्यमिति वाच्यम्। तस्यासर्परूपाधिष्ठान ज्ञानांश एव जनकत्वेन सर्पज्ञानांशे तदभावात्। सर्पज्ञानांशस्य तु दोषसहकृतसर्पसंस्कारमात्रेणैवोपपत्तेः। नच तदंशे प्रत्यक्षत्वं न स्यात्। व्यापाराभावेनेन्द्रियाजन्यत्वादिति वाच्यम्। तत्र सादृश्यज्ञानस्यैव दोषत्वेनेन्द्रियव्यापारत्वसम्भवात्। नचैवं तद्धेतुविलक्षणहेतुजन्यत्वेनैव तद्वैलक्षण्ये सिद्धे सर्पज्ञानत्वेन तत्साधनमयुक्तमिति वाच्यम्। उपायस्योपायान्तरादुषकत्वात्। सर्पभ्रमेऽपि स्वतो वैलक्षण्यमस्तीति विषयमनपेक्ष्य भ्रम एवार्थक्रियाकारीत्यत्रा चार्यसम्मतिमाह- तदुक्तमिति। सर्पभ्रमादावपि तादृशं ज्ञानमस्त्येव सर्पप्रमायामिवार्थाक्रियाकारि, नतु विषयविशिष्टमित्यर्थः। तच्च तदेवाबाधात्। अथो नासतः साधकत्वमित्यर्थः।

 एतेन खण्डनोक्तमसतः साधकत्वसाधनमयुक्तमिति दर्शयितुं तत्साधकश्लोकमनुवदति- अन्तर्भावितेति। अस्यार्थः - अन्तर्भावितसत्त्वं चेद्यदि कारणमन्तर्भावितसत्त्वम्। कोऽर्थः ? कारणकोटौ यदि सत्त्वं नवेश्यत इति, सत्त्वविशिष्टस्य कारणत्वमिति यावत्, तर्ह्य सत् कारणमित्यायातम्। कुतः ? ततः कारणस्यान्तर्भावितसत्त्वात्। नचान्तर्भावितसत्त्वे कथं कारणस्यासत्त्वमिति वाच्यम्। स्वविशिष्टे स्वस्याभावात्। कुतः ? स्वविशिष्टेस्ववृत्तेरंशतः स्ववृत्तिमापादयतीत्यात्माश्रयात्। नच विशिष्टं पदार्थान्‌तरमिति वाच्यम्। तथापि स्वस्मिन् स्ववृत्तिवत् स्वविशिष्टे स्वव्यतिरेकनियमदर्शनात्। तथाच सत्त्वविशिष्टस्य कारणत्वे सत्त्वविशिष्टस्यासत्त्वादसदेव कारणमित्यायाति। नच स्वरूपसत्त्वानामनन्तत्वात् सत्त्वविशिष्टे सत्त्वं भविष्यतीति वाच्यम्। तर्हि तैरेव सद्व्यवहारोपपत्तौ सत्तैव नाङ्गीक्रियेतेति वृद्धिमिच्छतो मूलहान्यापत्तेः।  
अथानुगमार्थं सत्ताभ्युपगम इति न वाच्यम्। सत्तां विनाऽप्यभावादौ स्वरूपसत्त्वैरेवानुगमदर्शनादिति। तथाच स्वरूपसत्त्वाङ्गीकारो न युक्तः। अथ नान्तर्भावितसत्त्वं तदाऽपि सत्तामनन्तर्भाव्य कारणं सत्त्वं कारणकोटौ न विशेष्यते, सत्त्वाविशिष्टमेव कारणत्वमायातम्। ननु कारणत्वस्य सत्त्वनियतत्वात् कथमसतः कारणत्वं ? नियतूपूर्वसत्त्वस्यैव कारणत्वादिति चेत्। न द्वित्रिचतुरकक्ष्यास्वबाधितत्वसत्त्वबुद्ध्यैव कारणत्वो पपत्तेरिति। खण्डनोक्ता कारणता स्वव्याहता विरुद्धा अन्यत्र निरस्ता चेत्यन्वयः। कुत इत्यत आह॥ अस्यैव श्लोकस्येति॥ अकारप्रश्लेषेण पाठस्तु-

अन्तर्भावितसत्त्वं चेदकारणमसत्ततः।  
नान्तर्भावितसत्त्वं चेदकारणमसत्ततः॥ इति

कथमनेन कण्डनोक्तासत्कारणतापरिहारः इति चेदित्थम्। यत् त्वया पृष्टं सत्त्वविशिष्टस्य कारणत्वं तदविशिष्टस्य वा इति तत्र तावदाद्यमङ्गीकुर्मः। नच सत्त्वविशिष्टस्यासत्त्वात् कथमसदकारणमिति वाच्यम्। सत्त्वविशिष्टस्य सत्त्वाङ्गीकारात्। नच सत्त्वविशिष्टस्य सत्त्वे जातेः स्ववृत्तित्त्वाङ्गीकार इति वाच्यम्। सत्त्वस्याबाध्यत्वरूपत्वेन जातित्वाभावात्। तस्य च प्रमेयत्वं प्रमेयमितिवत् अबाध्यत्वमबाध्यमिति प्रतीत्या स्ववृत्तित्वाभ्युपगमात्। किञ्च यथा ब्रह्मणः सत्त्वानधिकरणत्वेऽपि सत्स्वरूपत्वात् नासत्त्वम् तथा सत्त्वविशिष्टस्य सत्त्वानधिकरणत्वेऽपि सत्त्वस्वरूपत्वात् नासत्त्वम्। अन्यथा ब्रह्मणोऽप्यसत्त्वापत्तेः। तथाच अनन्तर्भावितसत्वं चेत् कारणमिति शेषः। ततः तर्हि असदकारणम्। कुतः। ततः कारणस्यान्तर्भावितसत्त्वात्। असतश्च तदभावात्। अथ नान्तर्भावितसत्त्वं कारणत्वं, सत्त्वाविशिष्टस्यैव कारणत्वमिति यावत्। तर्हि असदकारणम्। कारणत्वस्य सत्त्वनियतत्वात्। कारणतावच्छेदकत्वाद्वा। यथा दण्डत्वस्य कारणकोट्यप्रवेशेऽपि कारणतावच्छेदकत्वात् अदण्डस्याकारणत्वं तथेत्यर्थः। नच सत्त्वबुध्या कारणत्वोपपत्तिरिति वाच्यम्। बुद्धिमात्रस्य कारणत्वानुपयोगित्वस्य मूल एवोक्तत्वादित्यलम्।

 खण्डनोक्तासत्कारणत्वस्य स्वव्याहतिमाह॥ अन्तर्भावितेति॥ अथ्रापि सत्त्वविशिष्टस्याधिष्ठानत्वे विशिष्टे सत्त्वाभावादसदधिष्ठानमिति वाच्यम्। अथ सत्त्वमधिष्ठानकोटौ न प्रवेश्यते तर्हि असदप्यधिष्ठानमस्तु। सत्त्वासत्वयोरधिष्ठानकोट्यप्रवेशादिति स्वव्याहतिरित्यर्थः। नच मयाऽधिष्ठाने स्वरूप सत एव सत्त्वमङ्गीक्रियते। त्वया कारणे स्वरूपातिरिक्तमङ्गीक्रियते इति वैषम्यमिति वाच्यम्। अस्य प्रकृतानुपयुक्तत्वात्। मयापि स्वरूपातिरिक्तसत्त्वानङ्गकीकारात्। तदङ्गीकारिभिरपि सत्तधिकरणत्वेनैव सत्त्वमित्यनङ्गीकारात्। स्वरूपसत्त्वेनापि समवायादिसद्बुध्यङ्गीकाराच्चेति। असतः कारणत्वे श्रुतिसूत्रस्वभाष्यविरोधमाह॥ कथमसत इति॥ नच तेषां तुच्छजनकत्वनिषेधपरत्वमिति वाच्यम्। प्रपञ्चस्यापि स्वरूपेण त्रैकालिकनिषेधप्रतियोगित्वे तुच्छत्वापातेन समत्वात् इतोऽतिरिक्तस्य तुच्छत्वस्याभावादित्यलं विस्तरेण। परमप्रमेयमुपसंहरति- ॥ तस्मादिति॥ इति असतः साधकत्वाभावे बाधकोद्धारवर्णनम्।  
   
\</1-1-32\>

\<1-1-33\> %33.दृग्दृश्यसम्बन्धानुपपत्तिभङ्गः %

 ॥ अथ्र केचिदिति॥ अथ्र केचिन्मायिभिक्षवः आत्मख्यातिवादिभिरुक्तं ग्राह्यविषयाभावलक्षणं तर्कं भिक्षित्वाऽऽहुरित्यन्वयः। कीदृशस्तर्क इत्यत उक्तम्। अन्यच्चेदिति। अस्यार्थः - नीलं नीलशब्दोपलक्षितो विषयः संविदोऽन्यच्चेत् ज्ञानादन्यश्चेत् तत् तर्हि तन्नीलशब्दोपलक्षितो विषय संविदि न भासेत न प्रकाशेत। सम्बन्धं विना अन्यस्मिन् अन्यप्रकाशे काश्मीरस्थेन दीपेन केरलदेशस्थोऽपि प्रकाशेतेति। यद्येवमपि भासेत तदैकस्मिन् सर्वमपि प्रकाशेत नियामकसम्बन्धाभावादित्यतिप्रसङ्गात् नीलशब्दोपलक्षितविषयसंविदोराध्यासिक एव नियामकसम्बन्धः स्वीकर्तव्यः। सम्बन्धान्तरानुपपत्तेरिति सम्बन्धान्तरानुपपत्तिपूर्वकं तर्कं वक्तुमुपोद्घातमाह॥ दृश्यत्वस्येति॥ अथिप्रसङ्गादिति। उक्तातिप्रसङ्गादित्यर्थः। आत्मगुणस्येति॥ अथ्र गुणत्वात् ज्ञानस्य विषयेण संयोगो न सम्भवति। द्रव्ययोरेव संयोगात्। आत्मातिरिक्तविषयेण समवायो न सम्भवति। यो यस्य गुणस्तस्य तेन समवायात्। समवायस्य प्रकाशताप्रयोजकत्वे घटज्ञानमात्मप्रकाशकं स्यादित्यपि द्रष्टव्यम्॥ अन्यस्य चेति॥ संयोगसमवायादन्यस्येत्यर्थः। ननु विषयविषयिभावस्योक्तसम्बन्धद्वयातिरिक्तस्य सम्बन्धस्य सत्त्वादयुक्तमेतदित्यत आह ॥ विषयेति॥ अद्विष्ठत्वेनेति॥ विषयत्वस्य विषयमात्रनिष्ठत्वात् विषयित्वस्य ज्ञानमात्रनिष्ठत्वात् उभयाश्रितत्वाभावादद्विष्ठत्वम्। सम्बन्धिद्वयाश्रितस्तदतिरिक्तः स्वयमेक एवेत्यस्य तल्लक्षणत्वादिति भावः। ननूभयसम्बन्धिनिरूप्यत्वं सम्बन्धसामान्यलक्षणमस्तु। नतूक्तविशेषणघटितम्। तस्य च सत्त्वादित्यत आह॥ दुर्निरूपत्वाच्चेति॥ विषयत्वस्येति शेषः॥ ज्ञानजन्येति॥ अथ्र कर्तुरन्यत्वे सतीति विशेषणम्। तेन ज्ञानजन्येच्छाधारत्वेनात्मनि नातिव्याप्तिरिति द्रष्टव्यम्। यद्वा, ज्ञानत्वावच्छिन्नजन्यत्वं विवक्षितम्। इष्टसाधनज्ञानजन्येच्छायां ज्ञानत्वावच्छिन्नजन्यत्वाभावात् तामादाय नातिव्याप्तिरिति॥ ज्ञानजन्यहानादीति॥ अथ्र ज्ञानजन्यहानाद्यन्यतरबुद्धिगोचरत्वमित्यर्थः। तेनैकैकगोचरे त्रितयगोचरत्वाभावान्नासम्भव इति द्रष्टव्यम्। ॥ ज्ञानकर्मत्वं वेति॥ अथ्र कर्मत्वं कर्मकारकतया जनकत्वम्। नतु तज्जन्यफलशालित्वम्। अथो न प्रथमाभेदः कर्मत्वप्रवेशेन तज्जन्यफलाश्रयत्वप्राप्तावपि प्रकृते तादृशकर्मकारतया जनकत्वरूपत्वेन विवक्षणान्न प्रथमाभेदः। अथ एवैतत्पक्षनिराकरणावसरे कर्मकारकाजन्यत्वादिति वक्ष्यतीति भावः॥ यत्संन्निकृष्टेति॥ नचेन्द्रियसन्निकृष्टविषयेण जन्यज्ञाने इन्द्रियादेरपि विषयत्वं स्यादिति वाच्यम्। ज्ञाने विषयस्य कारणत्वाभावात्। विषयाभावेऽपि अनुमानादिना ज्ञानजननात्। नच विषयाभावेऽनुमानादेः करणस्य तत्सन्निकर्षानुपपत्तिरिति वाच्यम्। सन्निकर्षमात्रे सम्बन्धिद्वयानपेक्षणात्। अथ एव प्रतियोग्यनुयोग्यादिः सन्निकर्ष इति सर्व एव सम्प्रदायविदः आहुरिति भावः॥ अनङ्गीकारात्॥ मयावादितत्त्ववादिभ्यामिति शेषः। तथाच तद्घटितत्वे उभयासिद्धिरिति भावः।

 ननु भट्टमतानुसारिण मायावादिना ज्ञातताऽङ्गीक्रियत एवेत्यत आह॥ अथीतादाविति॥ ननु कार्यकारणयोरभेदात् कार्याकारस्य नाशेऽपि कारणाकारस्य विद्यमानत्वात् तदाश्रित ज्ञातता भविष्यतीति चेन्न। न हि कारणाकारज्ञानेन कार्याकारो ज्ञात इति व्यवहारः । किन्तु कार्याकारज्ञानेन। तथाच यदाकारज्ञानान्तरं ज्ञातता प्रतीयते तदाकारनिष्ठा ज्ञातता वक्तव्या। कार्याकारस्य च नष्टत्वेनि तदाश्रिता ज्ञातता वक्तुं न शक्यत इति भावः। ॥ कलधौतमलादेरिति॥ यद्यपि कलधौतमलादौ हानबुद्धिर्न कलधौतमलज्ञानसाध्या। तद्धानबुद्धेस्तदनिष्टसाधनतानुमितिसाध्यत्वात्। तदुद्धौ च कलधौतमलस्य पक्षत्वेन विषयत्वादिष्टापादनम्। तथापि कलधौतमलस्य पक्षत्वे विशेषणीभूतकलधौतस्यापि पक्षत्वात् तज्ज्ञानस्यापि परम्परया कलधौतमलहानादिबुद्धिजनकत्वात् तद्विषयत्वापादनमिति नेष्टापत्तिरिति वाच्यम्। विषयत्वस्यैव निर्वक्तव्यत्वेनात्माश्रयात्। नच विषयत्वस्य प्रवेशो न तत्त्वेन, किन्त्वाधारत्वेनैवेति नात्माश्रय इति। आधारत्वस्य प्रकृते विषयत्व एव पर्यवसानेनात्माश्रयापरिहारादिति भावः॥ न द्वितीय इति॥ हानादिबुद्धीनामिष्टसाधनतादिज्ञानसाध्यत्वादिति भावः॥ गोचरताया इति॥ तथाचात्माश्रय इति भावः॥ ईश्वरस्येति॥ कर्मत्वस्य कर्मकारकतया जकत्वस्य विवक्षित्वादिति भावः योग्यतायामिति॥  
व्यवहारादियोग्योऽयमिति ज्ञाने विषयभूतायां योग्यतायां सैव योग्यता उत योग्यतान्तरम्। आद्ये आत्माश्रयात्। सैव स्वनिर्वाहिका अभिधेयत्वे अभिधेयत्ववदिति चेत् योग्यातावच्छेदकापरिचयेन योग्यत्वस्यैव ज्ञातुमशक्यत्वात्। द्वितीयेऽनवस्थापत्तेरिति भावः। ॥ नित्येति॥ अनादीत्यपि बोध्यम्। नच जन्यज्ञानविषयत्वस्यैवेदं लक्षणमिति नातिव्याप्तिरिति वाच्यम्। सामान्येन विषयत्वमात्रजिज्ञासायां विशेषलक्षणाभिधानस्यार्थान्तरग्रस्तत्वात्।

॥ संविद इति॥ नच संविदोविषयत्वेऽर्थस्य कथं विषयित्वम्। न ह्यर्थं प्रति विषयत्वं ज्ञानस्य विवक्षितमिति वाच्यम्। ज्ञानस्य विषयत्वं न तावत् स्वं प्रति। एकस्य विषयत्वविषयित्वयोर्विरोधात्। नाप्यन्यं प्रति। तस्मिन्नर्थभाननियमाभावात्। अथः परिशेषादर्थं प्रत्येव विषयत्वमित्यर्थस्य विषयित्वमित्यभिप्रायेण दूषणाभिधानमिति भावः॥ भासमानताया इति॥ तथाचात्माश्रय इत्यर्थः। नच भासमानत्वं व्यवह्नियमाणत्वं विवक्षितमिति नोक्तदोष इति वाच्यम्। व्यवह्नियमाणत्वस्यापि व्यवहारविषयत्वरूपत्वेनात्माश्रयात्। नच तद्योग्यत्वं तत्। तदवच्छेदकापरिचयेन तस्य दुर्ज्ञानत्वादिति भावः। ॥ मत्समवेतमिति॥ इत्यत्रेत्यस्य अवच्छेदकस्येत्यनेनान्वयः। तथाचायमर्थः - रूपज्ञानात्मसमवायस्य घटो रूपवानिति ज्ञानविषयत्वं स्यात्। तस्य रूपज्ञानं प्रति सम्बन्धान्तरं विनैवावच्छेदकत्वात् कथं तस्यावच्छेदकत्वमित्यत उक्तम्॥ मत्समवेतमिति॥ अथ्र हि मत्समवेतमित्यनेनान्यसमवेतरूपज्ञानाद्रूपज्ञानं व्यावर्त्यते। अवच्छेदकत्वस्यैव व्यावर्तकत्वात्। तथाचैवं विधविषयत्वलक्षणं रूपज्ञानात्मसमवायेऽतिव्याप्तिरिति। उपसंहरति॥ तस्मादिति॥ एतावता परस्य किमभिम तम् ? किं चैतन्यमेव प्रकशाकं, वृत्तिरपीति वा । आद्ये परोक्षार्थप्रकाशो न स्यात्। तत्र चैतन्यस्यानभिव्यक्त त्वेनाप्रकाशकत्वात्। द्वितीये वृत्तिः सम्बद्धा प्रकाशिका असम्बद्धा वा ? अन्त्येऽतिप्रसङ्गः। आद्ये वृत्त्या समं आध्यासिक एव वा सम्बन्धः ? अन्यो वा ? नाद्योऽनङ्गीकारात्। न द्वितीयस्तदभावात्। भावे वा तेनैव सत्यत्वेऽपि दृश्यत्वोपपत्त्याऽनुकूलतर्काभावात्। अस्तु वा चैतन्यमेव प्रकाशकम्। तथापि विषयप्रकाशे आध्यासिक एव सम्बन्धस्तन्त्रमन्यो वा ? नाद्यः। आध्यासिकसम्बन्धस्य दृश्यमात्रसाधारणत्वे सर्वस्य सर्वदा सर्वंप्रति प्रकाशापत्तेः। अथो द्वितीय एवाङ्गीकर्तव्य इत्याह- सर्वस्यापीति॥ तथाच चैतन्यसम्बन्धमात्रं न प्रकाशापत्तेः। अथो द्वितीय एवाङ्गीकर्तव्य इत्याह- सर्वस्यापीति॥ तथाच चैतन्यसम्बन्धमात्रं न प्रकाशकम्। किन्त्वनावृतततत्सम्बन्धः। एवञ्चावरणाभिभवप्रयोजकसम्बन्धेनैव प्रकाशोपपत्तौ तदर्थं नाऽध्यासिकसम्बन्धः स्वीकर्तव्य इति भावः। नच प्रकाशस्य साक्षात् स्वसंसृष्टप्रकाशकत्वनियमात् चैतन्यस्य परम्परासम्बन्धेन न विषयप्रकाशकत्वम्। न हि दीपः परम्परासम्बद्धं प्रकाशयतीति वाच्यम्। अस्त्वेवं साक्षात् सम्बन्ध एव प्रयोजक इति। तावतापि न तस्याध्यासिकत्वं सिध्यति। सत्यत्वेऽपि विषयप्रदीपयोरिवान्यसैव साक्षात्सम्बन्धस्य सम्भवात्। यथा चैतत् तथाऽग्रे स्फुटम्। किञ्च यत्र परम्परासम्बन्धस्यातिप्रसञ्जकत्वं तत्र साक्षात्सम्बन्धः स्वीकर्तव्यः। प्रकृते तु तत्तत्सन्निकर्षजन्यतत्तदाकारवृत्तिरूपपरम्परासम्बन्धे नातिप्रसङ्गः। तथाच परम्परासम्बन्धेन प्रकाशे किमाध्यासिकेन। नच प्रदीपादौ साक्षात्सम्बन्धेन प्रकाशकत्वं दृष्टमित्यन्यत्रापि तथा कल्पनीयमिति वाच्यम्। तथात्वे प्रदीपादौ संयोगेनैव प्रकाशकत्वं दृष्टमित्यन्यत्रापि तत्कल्पना स्यात्। तस्मादनतिप्रसञ्जकसम्बन्धः प्रकाशे तन्त्रमिति क्वचित् साक्षात्, क्वचिच्च परम्परेति न कश्चिद्विशेषः। अन्यथा ज्ञानेन स्ववृत्त्यप्रामाण्यादिकमपि प्रकाशेत। तेनापि समं साक्षात्सम्बन्धसत्त्वात्। तस्मादेतत् दुर्व्यसनम्।

 ननु तत्तदर्थानां तत्तज्ज्ञानेऽध्यस्तत्वादाध्यासिकः सम्बन्धः प्रयोजक इत्यभ्युपेयते इत्यतआह॥ न हीति॥ तथाच सति विज्ञानवादिमतप्रवेशः स्यादिति भावः। प्रकाशकताप्रयोजकत्वं चास्य नोपपद्यते। तथाहि- किं त्वन्मते शुद्धदृशः प्रकाशकत्वं, उपाधिविशिष्टाया अथ तदुपलक्षितायाः ? नाद्य इत्याह॥ शुद्धदृश इति॥ तथाच सति सर्वं प्रति सर्वदा सर्वं प्रकाशः स्यादित्यतिप्रसङ्ग एवेति भावः। न द्वितीय इत्याह॥ उपाधि विशष्टाया इति॥ तथाचाध्यासिकसम्बन्धस्यातन्त्रत्वापातादिति भावः। विशिष्टस्य मित्यात्वात् प्रकाशकत्वायोग इत्यपि द्रष्टव्यम्। न तृतीय इत्याह॥ उपाध्युपलक्षिताया इति॥ तथाच पूर्वोक्तएवातिप्रसङ्ग इति भावः। ननूपलक्षणभेदेनोपलक्ष्यभेदो भविष्यतीत्यत आह ॥ कथञ्चिदिति॥ उपलक्षणभेदस्य नोपलक्ष्यभेदप्रयोजकत्वम्। अन्यथा जन्मादिकारणत्वादीनामुपलक्षणानां भेदात् ब्रह्मणोऽपि भेदप्रसङ्ग इति कथञ्चिच्छब्दाभिप्रायः। तथाचाध्यासिकसम्बन्धस्याति प्रसञ्जक्वाद्वृत्तिद्वारकसम्बन्धस्य तदभावात् स एव प्रकाशकत्वे तन्त्रमिति भावः॥ आवश्यकेनेति॥ नच परोक्षविवेकेन स्फुटतरव्यवहारार्थमधिष्ठानचैतन्याभिव्यक्तिकल्पनेति वाच्यम्। तदभावेऽपि तत्तत्सन्निकृष्टेन्द्रिय जन्यतत्तदाकारवृत्तिप्रतिबिम्बतचैतन्यसम्बन्धमात्रेण तादृशव्यवहारोपपत्तेः। न हि परोक्षस्थले वृत्तिप्रतिबिम्बितचैतन्यसम्बन्धोऽस्ति। अन्यथा तेनाधिष्ठानचैतन्याभिव्यक्तौ तदभेदेनाभिव्यक्तस्य विषयस्यापरोक्षत्वापातादिति।

 ननु चैतन्यप्रतिबिम्बमात्रेण न स्फुटतरापरोक्षव्यवहारः। प्रतिबिम्बतस्य मिथ्यात्वेनापरोक्षैकरसत्वाभावात्। किन्त्वभिव्यक्ताधिष्ठानचैतन्यसम्बनधेन। तस्य सत्यत्वेनापरोक्षैकरसत्वात्। तथाचाधिष्ठानचैतन्याभिव्यक्तिरवश्यं कल्पनीयैवेत्यरुचेराह॥ किञ्चेति॥ घटं प्रति कं शुद्धं चैतन्यमधिष्ठानम् ? किं वा घटावाच्छिन्नचैतन्यम् ? आद्य आह॥ घटादिष्ठानचैतन्यस्येति॥ यदि चारमसाक्षात्कारात् पूर्वं शुद्धस्य व्यक्तिरङ्गीक्रियते तदा शुद्धाभिव्यक्तेरेव मोक्षहेतुत्वात् तस्याश्च जातत्वात् श्रवणादिवैयर्थ्यम्। तस्मान्न शुद्धव्यक्तिः। तथाचाधिष्ठानीभूतशुद्धव्यक्तेरभावात् घटप्रकाश एव न स्यादिति भावः। ननु शुद्धव्यक्तिर्द्विविधा। मूलाज्ञाननिवृत्तिलक्षणा तूलाज्ञाननिवृत्तिलक्षणा च। तत्राद्यायाश्चरमसाक्षात्कारात्पूर्वमभावेऽपि द्वितीयायास्तदवस्थालक्षणतूलाज्ञाननिवृत्तिः सत्त्वात् तावन्मात्रेण घटादि प्रकाशोपपत्तिरिति चेन्मैवम्। मूलाज्ञान तदवस्थालक्षणमज्ञानमेकमुत भिन्नम् ? नाद्यः। उभयोरभेदे एकसत्त्वे परापगमासम्भवात्। नचोपादानोपादेयभावादुपपत्तिः। अज्ञानस्यानादित्वाङ्गीकारात्। द्वितीये तदवस्थालक्षणाज्ञानं मूलाज्ञानं च प्रत्येकं शुद्धावरकं न वा ? नेति पक्षे सर्वदा प्रकाशः। आद्ये एकावरणापगमेऽपि द्वितीयावरणसत्त्वात् भित्तिद्वयव्यवहितघटस्यैकभित्त्यपगमेऽपि भित्त्यन्तरस्य सत्त्वादप्रकाशवत् एकावरकापगमेऽपि आवरकान्तरस्य सत्त्वाच्छुद्धाभिव्यक्तिरेव नेति पुनर्घटप्रकाश एव स्यात्। अन्यथाऽदृष्टकल्पनापातात्। अदृष्टकल्पनाविशेषे आवरणीभूताज्ञानस्यापसरणं वा तत्प्रकाशप्रतिबन्धाक्षमत्वादिकं वा क्रियते। तावन्मात्रेणाभिव्यक्तं शुद्धं घटप्रकाशकम्। चरमवृत्त्या तु तन्निवृत्तिरेवेति नोक्तदोष इत्यरुचेराह॥ किञ्चेति॥ घटप्रकाशिकाया इति॥ मिथ्याभूतस्याप्यधिष्ठानत्वेऽधिष्ठानत्वान्यथानुपपत्त्या ब्रह्मसत्त्वं न स्यादिति भावः॥ स्वल्पत्व इति॥ ननु दोषाजन्यत्वं न प्रमात्वप्रयोजकम्। चैतन्यस्य सर्वत्र दोषाजन्यत्वात्। किन्तु दोषाजन्यवृत्त्यवच्छिन्नत्वम्। प्रकृते च तदभावान्न विषयस्य सत्यत्वम्। अथो मिथ्याभूतविषयं प्रति अधिष्ठानत्वं सत्याया दृशो युक्तमिति चेन्न प्रकाशकस्य ज्ञानस्य प्रमात्वे दोषाजन्यत्त्यमेव प्रयोजकम्। न दोषाजन्यवृत्यवच्छिन्नत्वम्। तथात्वे चरमवृत्तेः प्रमात्वं न स्यात्। तस्या दोषजन्यवृत्त्यवच्छिन्नत्वाभावात्। नच तत्रापि चैतन्यस्यैव प्रमात्वम्, न वृत्तेरिति वाच्यम्। चरमवृत्त्या चैतन्यस्याभिव्यक्त्यनङ्गीकारात्। अङ्गीकारे च तद्वदत्रापि चैतन्यस्यैव प्रमात्वोपपत्तेः। नचात्र वृत्तेर्दोषजन्यत्वमिति वाच्यम्। क्लृप्तदोषाभावात्। तदभावेऽप्यक्लृप्तकल्पने चरमवृत्तावपि कल्पना स्यात्। नच चैतन्यमात्रस्य सर्वत्र दोषाजन्यत्वात्‌ तद्विषयस्य शुक्तिरजतस्य सत्यत्वं स्यादिति वाच्यम्। तत्र चैतन्यमात्रस्य प्रकाशकत्वानभ्युपगमात्। अविद्यावृत्तिप्रतिबिम्बितस्यैव प्रकाशकत्वात्। तस्य च दोषजन्यत्वनियमात्। नच प्रकृतेऽप्यन्तः करणवृत्त्यवच्छिन्नस्य वा, तत्प्रतिबिम्बितस्य वा प्रकाशकत्वमिति वाच्यम्। आध्यासिकसम्बन्धस्यातन्त्रत्वप्रसङ्गेन निरस्तत्वादिति दिक्। 

 ननु प्रमाणाभावात् कथं तदङ्गीकार इत्यतस्तत्र प्रमाणमाह ॥ अभाववदिति॥ तत्र संयोगसमवायाभ्यामर्थान्तरतावारणाय परस्परेति पक्षे विशेषणम्। हेतौ विशिष्टपदं निर्विकल्पकाभ्युपगन्तृन्यायमतानुसारेण। अथो न तस्यास्मन्मते व्यर्थत्वमिति भावः॥ उक्तेति॥ अथ्रव पक्षहेत्वोः प्रत्यक्षेति विशेषणं देयम्। तेन न परोक्षबुद्धौ बाधो व्यभिचारो वेति द्रष्टव्यम्। नन्वत्र द्वितायानुमाने अबाधितत्वं हेतावसिद्धम्। तृतीये साध्ये अबाधितत्वं आब्रह्मज्ञानं, सर्वथा वा ? आद्ये सिद्धसाधनम्। आध्यासिकसम्बन्धस्याब्रह्मज्ञानमबाधात्। द्वितीये दृष्टान्ते साध्यसाधनवैकल्ये। पक्षे च बाधस्वरूपासिद्धी इति चेत्, न। अन्त्यपक्षस्यैवाश्रयणात्। न त पूर्वोक्तदोषः। बाधो हि सप्रकारेण वा निष्प्रकारेण वा ? नाद्यः। त्वयाऽनङ्गीकारात्। न द्वीतीयः। तदबाधकत्वस्य पूर्वमुपपादितत्वात्। तथाचे यावद्विशेषाभावे बाधसामान्याभावः सिद्धो भवतीति कथमसिद्धत्वम्। च चानुमानद्वये आध्यासिकसम्बन्धेनार्थान्तरम्। तस्याप्रामाणिकत्वेन तेनार्थान्तरत्वानवकाशात्। किञ्चाऽध्यासिक सम्बन्धस्तात्विकः कल्पितो वा ? नाद्यः। त्वयानङ्गीकारात्। अङ्गीकारेऽपसिद्धान्तात्। न द्वितीयः। प्रमाणविषयतयाऽर्थे साध्यमाने कल्पितेनार्थान्तरशङ्कायाः क्वाप्यदर्शात्। अन्यथा अन्यथा मिथ्यात्व स्वप्रकाशत्वानुमानादिष्वपि कल्पितमिथ्यात्वादिना सिद्धसाधनार्थान्तरत्वाद्यन्यतरापातात्।

 किञ्च तात्विकसम्बन्धबाधे कल्पितसम्बन्धकल्पनम्। नच तद्बाधकं प्रकृतेऽस्तीति वक्ष्यते। तथापि गोमांश्चैत्र इत्यादौ हेतुसत्त्वेऽपि साध्यासत्त्वाद्व्यभिचार इत्यत आह॥ गोमांश्चैत्र इति॥ तथाच तस्यापि पक्षत्वान्न व्यभिचारः। न हि पक्षे व्यभिचारः। तथात्वे अनुमानमात्रोच्छेदः स्यादिति भावः। नन्वनेकसम्बन्धाङ्गीकारः प्रामाणिकासम्मत इत्यतो महाभाष्यकैयटसंमतिमाह॥ इक्तं हीति॥ ननु संयोगः समवायश्चेति द्वावेव सम्बन्धाविति हि प्रक्रिया। तथाच कथमनेकसम्बन्धस्वीकार इत्यत आह॥प्रमितेति॥ तथाच तादृशप्रक्रियाया अप्रामाणिकत्वान्न तद्विरोध इति भावः। ननूक्तानुमानजातेन कथमतिरिक्तसम्बन्धसिद्धिस्तत्वे बाधकसद्भावादिति तद्वरोध इति भावः। ननूक्तानुमानजातेन कथमतिरिक्तसम्बन्धसिद्धिस्तत्वे बाधकसद्भावादिति चेत् किं सम्बन्धद्वित्वमेव बाधकं ? सम्बन्ध्यसत्त्वं वा ? सम्बन्धिविप्रकरषो वा ? नाद्य इत्याह॥ नच सम्बन्धद्वित्वमेव बाधकं ? सम्बन्ध्यसत्त्वं वा ? सम्बन्धिविप्रर्षो वा ? नाद्य इत्याह॥ नच सम्बन्धेति॥ अन्योन्येति॥ सम्बन्धद्वित्वसिद्धौ तद्बाधकादनेनातिरिक्तसम्बन्धाभावसिद्धिः। तत्सिद्धौ च सम्बन्धद्वित्वसिद्धिरित्यन्योन्याश्रय इत्यर्थः॥ अन्यथेति॥ यद्यसिद्धमेव सम्बन्धद्वित्वमतिरिक्तसम्बन्धबाधकं स्यादित्यर्थः। न द्वितीयतृतीयावित्याह॥ नाप्यतीतादाविति॥ तस्येति॥ नच समवायेऽपि सम्बन्धिविप्रकर्षो बाधकः। तस्यापि देशकालविप्रकृष्टयोः सम्बन्धव्यवहाराप्रयोजकत्वादिति वाच्यम्। नहि देशकालविप्रकर्षमात्रेण सम्बन्धाभावः सिध्यति। तत्सत्वेऽपि तदङ्गीकारात्। तर्हि देशकालविप्रकर्षेऽपि सम्बन्धव्यवहारः स्यादिति वाच्यम्। न हि व्यवहर्तव्यमात्रसत्त्वं व्यवहारे प्रयोजकमतिप्रसङ्गात्। प्रकृते च सम्बन्धिविप्रकर्षस्य प्रतिबन्धकत्वेन तदभावरूपकारणाभावेन व्यवहाराभावोपपत्तेः। किञ्चातीतविप्रकृष्टपरोक्षज्ञानस्य ज्ञेयेन त्वयापि सम्बन्धःस स्वीकर्तव्यः। नच तत्राऽध्यासिकसम्बन्धः सम्भवति। तथाच तत्र सम्बन्धिविप्रकर्षादिकं यथा न बाधकं तथा प्रकृतेऽपीति द्रष्टव्यम्। नचैवं समवायवत् सम्बन्धिविप्रकर्षा ज्ञानज्ञेययोः सम्बन्धव्यवहारे प्रतिबन्धकः स्यादिति वाच्यम्। प्रतिबन्धस्य फलबलकल्प्यत्वात्। अन्यथा अथीतस्य ज्ञानमित्यादि न व्यवह्नियेतेति॥ अन्यथेति॥ यद्यत्र सम्बन्धिविप्रकर्षो बाधक एवेत्युच्यते इत्यर्थः।

 ननु अयुतसिद्धिर्न सम्बन्धबाधिका युतसिद्धेः सम्बन्धेन समव्याप्त्यभावेन सम्बन्धाप्रयोजकत्वात्। न हि यत्र युतसिद्धिस्तत्रावश्यं सम्बन्ध इति व्याप्तिरस्ति। नच यत्र सम्बन्धस्तत्र युतसिद्धिरिति विषमव्याप्तिरस्तीति वाच्यम्। तादृशव्याप्तिकल्पने मानाभावात्। सम्बन्धिविप्रकर्णाभावश्च सम्बन्धव्यापकः। सम्बन्धिविप्रकर्षाभाववतां सर्वेषां सम्बन्धदर्शनात्। तथाच सम्बन्धिविप्रकर्षे सम्बन्धः कथं स्यात्। प्रयोजकाभावे प्रयोज्यभावनियमादिति चेन्न। प्रकृतेऽपि सम्बन्धिविप्रकर्षाभावविशिष्टे युतसिद्धेः सम्बन्धसमव्याप्तत्वसम्भवात् अयुतसिद्धेः सम्बन्धबाधकत्वं स्यादेव। किञ्च, यत्र सम्बन्धस्तत्र युतसिद्धिरिति व्याप्तेर्युतसिद्धेर्व्यापकत्वात्तन्निवृत्तौ सम्बन्धनिवृत्तिः स्यादेव। व्यापकनिवृत्तौ व्याप्यनिवृत्तेरावश्यकत्वात्। नच तादृव्याप्तौ मानाभावः, अनुकूलतर्काभावादिति वाच्यम्। निरुपाधिकसहचारभङ्गरूपानुकूलतर्कसम्भवेन व्याप्तेः प्रामाणिकत्वात्। प्रत्युत तवैव यत्र सम्बन्धस्तत्र सम्बन्धिविप्रकर्षाभाव इत्यत्रानुकूलतर्काभावात् व्याप्त्यभावः। अथीतादि ज्ञानज्ञेयभावादौ व्यभिचारश्च। सम्बन्धिविप्रकर्षाभावस्य सम्बन्धिसन्निकर्षरूपतया तस्य च सम्बन्धरूपतया यत्र सम्बन्धस्तत्र सम्बन्धिसम्बन्ध इत्यभेदेन प्रयोज्यप्रयोजकभावानुपपत्तिश्च। तथाच सम्बन्धिविप्रकर्षस्य सम्बन्धबाधकत्वाभावात् ज्ञानज्ञेययोः तात्विकसम्बन्धसिद्धिरिति ।

 उक्तानुमानेषु आध्यासिकसम्बन्धमादायार्थान्तरताशङ्कायाः पूर्वोक्तास्मदीयदूषणदुष्टत्वेऽपि तत्परिहारार्थमेवातिप्रसङ्गमाह॥ ध्वंसादेश्चेति॥ अथ्र ब्रह्माश्रिताज्ञानमिति पक्षेऽज्ञानस्य ब्रह्मणाऽऽधाराधेयभावसम्बन्ध इति परो ब्रूयात्तदर्थं जीवाश्रितेत्युक्तम्। ननु न वयं प्रतीयमानं प्रति योग्यनुयोगिभावादिकं सर्वथा निराकुर्मः। किन्तु तस्य मिथ्यात्वम्। ज्ञेयकोटि निक्षिप्तत्वादिति चेत् तर्हि प्रतीयमानत्वादेव विषयविषयिभावोऽपि स्वीकर्तव्यः। न हि घटस्याभाव इति प्रतीतितो घटस्य ज्ञानमिति प्रतीतेर्विशेषोऽनुभूयते। नचाध्यासिकसम्बन्धेनैवोक्तप्रतीतिनिर्वाहः क्वचिद् दृष्टचरः। आध्यासिकसम्बन्धस्थलेऽपि शुक्ते रजतमिति प्रतीतेरदर्शनात्। अन्यथा प्रति योग्यनुयोगिभावादिस्थलेऽपि आध्यासिकसम्बन्धेनैवोपपत्तिरस्तु। अर्धजरतीयायोगात्। तत्र सम्बन्धान्तरमङ्गीकृत्यात्रानङ्गीकारे बीजाभावात्। तथाच व्याहत्यादि दुर्वारम्। यच्च प्रतियोग्यनुयोगिभावादेर्मिथ्यात्वं ज्ञेयकोटिनिक्षिप्तत्वादिति तदतिस्थवीयः। न ह्यद्यापि ज्ञेयस्य मिथ्यात्वं सिद्धम्। दृग्दृश्यसम्बन्धानुपपत्त्या तत्सिद्धौ चक्रकापातात्। दृग्दृश्ययोः सम्बन्धान्तरानुपपत्तौ ज्ञेयमिथ्यात्वसिद्धिः। ततस्तन्निक्षिप्तत्वात्प्रतियोग्यनुयोगिभावादेर्मिथ्यात्वसिद्धिः। ततश्च दृग्दृश्ययोस्तात्विकसम्बन्धान्तरानुपपत्तिरिति दिक्।

 ननु प्रतियोग्यादयोऽप्यभावादावध्यस्ता एव। तथाचाध्यासिकसम्बन्धस्य सर्वत्राङ्गीकारान्न स्वव्याहत्यादित्यत आह॥ न हीति॥ तथात्वे ज्ञानवत् ध्वंसादिकमपि सत्यं स्यात्। तथाच सदद्वैतमतक्षतिरिति भावः। एतेन खण्डनोक्तमपि निरस्तमित्याह- एतेनेति॥ बाधे व्यापकानुपलब्धिरूपे अदृढे सति। अन्यसाम्यात् उदाहरणान्तरसाम्यात् बाधे दृढे अन्यदपि बाध्यताम्। तत्र हेतुः - न ममत्वमिति॥ पक्षपाताभावादित्यर्थः। एतेनेति परामृष्टं हेतु दर्शयति - स्वव्याहतस्येति॥ व्यापकानुपलब्धिबाधाभावस्य पूर्वमुपपादितत्वात् स्वव्याहतिरूपप्रतिकूलतर्कपराहतेश्च न्यायस्यादृढत्वमेवेति भावः। स्वव्याहतमपि चेद्भूषणं स्यात्तर्हि जातिवादिना जितमित्याह- अन्यथेति॥ ननु जातिवादिना नियमसापेक्षानित्यत्वसाधककृतकत्वादौ नियमानपेक्षदर्शनमात्रेण रूपवत्त्वादिकमापाद्यते। न ह्यस्माभिस्थथा नियमानपेक्षसाहचर्यमात्रेण किञ्चिदापाद्यते। तथाच कथं जातिवादित्वमिति चेन्न। व्याप्त्यादेर्मिथ्यात्वाङ्गीकारे तदनपेक्षाया अविशेषात्। स्वव्याहत्यादिना जातिवादित्वसाम्याच्च। न हि व्याप्त्यनङ्गीकारमात्रेणैव जातित्वम्। किन्तु स्वव्याहत्यादिनैव। व्याप्त्याद्यनपेक्षा च स्वव्याहत्यादेरुपपादिका। अथो जातिवादित्वं दुर्वारम्॥ ज्ञान इति॥ ननु सम्बन्धानुभवस्य ज्ञानद्वारकसम्बन्धेनाप्युपपत्तेरतिरिक्तसम्बन्धकल्पने मानाभावः। नच तदन्यसम्बन्धस्याप्यनुभवात्तदङ्गीकारः। ज्ञानाधीनसम्बन्धाननुभवात्। नच ज्ञानेऽपि सन्निकर्षादिनैव सम्बन्धानुभवोपपत्तेरतिरिक्तसम्बन्धो न स्यादिति वाच्यम्। इन्द्रियसन्निकर्षादीनामतीन्द्रियत्वेन तेषामनुमित्यादिनोपस्थितिं विनैव घटज्ञानं पटज्ञानमित्याद्यनुभवात् साक्षात् सम्बन्धोऽपीति चेन्मैवम्। इच्छायामतिरिक्तसम्बन्धस्यावश्यकत्वात्। तत्रापि ज्ञानाधीनसम्बन्धस्य जनकभावरूपत्वेन शक्तिरेव जनकत्वमित्यावयोर्मतत्वेन तस्याप्यतीन्द्रियत्वेन तस्यानुमित्यादिनोपस्थितिं विनैव घटेच्छा पटेच्छेत्यनुभवस्य सुवचत्वात्। अनन्यथासिद्धनियतपूर्ववत्तित्वं कारणत्वमिति तार्किकमतेऽपि नियमघटितकारणत्वघटितत्वेन नियमस्य च भूयोदर्शनव्यभिचारादर्शनादिग्राह्यत्वे विलम्बोपस्थितिकत्वेन तदनुभवं विनैव घटेच्छेत्याद्यनुभवेन साक्षात्सम्बन्धस्यावश्यकत्वात्। यदि च तादृशसम्बन्धोपस्थितं विना इच्छादौ व्यवहार एव नेति ब्रूषे तर्हि ज्ञानेऽपि तल्यमित्याशयः॥ स्मृताविति॥ नच स्मृतावनुभवाधीनसम्बन्धस्य शङ्कैव नास्ति। अनुभवस्य तदानीमसत्त्वात्। उभयोरपि ज्ञानत्वेन तत्तुल्यसम्बन्धसम्भवाच्चेति वाच्यम्। स्मृतिकालेऽनुभवस्य स्वरूपेणासत्त्वेऽपि संस्कारद्वारा सत्त्वसम्भवात्। उभयोरपि ज्ञानत्वे तुल्येऽपि त्वया स्मृतेर्विषयेणाध्यासिकसम्बन्धानङ्गीकारात्। तत्र प्रतियोग्यनुयोगिभावतुल्यसम्बन्धाभ्युपगमेऽनुभवेऽपि तेन सम्बन्धेन दृश्यत्वोपपत्तौ किमाध्यासिकदुर्व्यसनेनेति दिक्।

 ॥ अन्यथेति॥ नचातिरिक्तसम्बन्धेऽपि तुल्यमिदं दूषणम्। अथैकविषयावच्छेदेनैव ज्ञानस्य जनकत्वान्नोभयविषयत्वं समम्। ममापि जनकज्ञाने जनकतावच्छेदकविषयत्वस्य सम्बन्धत्वादिति वाच्यम्। अथिरिक्तसम्बन्धपक्षे न साम्यम्। येच्छा यदियस्वभावसम्बद्धा सा तद्विषया इति पटेच्छाया घटीयत्वाभावः। अथिरिक्तसम्बन्धानङ्गीकारे तु पटज्ञानजन्यत्वात् पटीयत्वं यथा तथा घटज्ञानजन्यत्वात् तदीयत्वमपि स्यादेव। नच पटज्ञानमेव जनकं न घटज्ञानम्। ज्ञानस्यैकत्वात्। अथ पटविषयत्वांशावच्छेदेन जनकवं न घटविषयत्वांशेनेति न ज्ञाने विषयातिरिक्तांशाभावे घटविषयत्वपटविषयत्वयोरवच्छेदकत्वे। पूर्वदोषतादवस्थ्यात्। नापि यद्धर्मावच्छेदेन पटविषयत्वं तदवच्छिन्नस्य जनकत्वमिति। घटविषयत्वांशव्यावृत्तस्य पटविषयत्वव्यावस्थापकस्य ज्ञाने विशेषस्यानङ्गीकारात्। सर्वांशे घटविषयत्वसद्भावात् तज्ज्ञानजन्यत्वे स एवातिप्रसङ्गः। किञ्च ज्ञानेऽपि न साक्षात्सम्बन्धः, इच्छातुल्ययोगक्षेमत्वादित्युक्तम्॥ नित्येति॥ तस्या ज्ञानाजन्यत्वेन तद्द्वारकसम्बन्धासम्भवादिति भावः। नच नित्येच्छा मया नाङ्गीक्रियते, यैरपि तार्किकैरङ्गीक्रियते तैस्तत्र तत्कल्पनेऽपि जन्येच्छायां तदनङ्गीकार इति वाच्यम्। त्वयापि नित्येश्वरेच्छाया अवश्यमङ्गीकर्तव्यत्वात्। अन्यथा ज्ञानमपि नाङ्गीकर्तव्यम्। श्रुत्यादिसिद्धत्वाविशेषात्। अस्ति हि ज्ञानवदिच्छाप्रतिपादिका श्रुतिः। सोऽकामयत, स द्वितीयमैच्छत्, इत्यादिका। तार्किकैरप्येकत्र सम्बन्धकल्पने एकत्र निर्णीत इति न्यायात् जन्येच्छायामपि स एव स्वीकर्तव्यो न परम्परासम्बन्ध इति प्रसङ्गादिति ॥ पुत्रादीति॥ तद्विषयत्वं पुत्रादिविषयत्वमित्यर्थः।

 ननु वैषम्यं ज्ञानस्य जनकत्वेऽपि इच्छादावेव विशेषणत्व प्रतीतिः नतु सुखादौ। वस्तुस्वाभाव्यात्। त्वयाप्यस्यैवार्थस्य वक्तव्यत्वात्। अन्यथा स्फटिके जपाकुसुमसन्निधानाल्लौहित्यवत् लोष्ठेऽपि तदापद्येतेति चेन्न। एवं वदता स्वभावः प्रयोजक इति वक्तव्यम्। तथाचेश्वरेच्छादाविव स्वबावादेव विषयत्वोपपत्तौ परम्परासम्बन्धो न प्रयोजकः। किञ्च तज्ज्ञानजन्यत्वमेव तद्विषयत्वम् इत्यङ्गीक्रियते उत तज्ज्ञानजन्यत्वेन तद्भवतीति ? आद्ये पुत्रादीत्येवोत्तरम्। न द्वितीयः। विषयत्वस्य स्वाभाविकत्वेन तज्ज्ञानजन्यत्वेन तदुत्पत्त्यभावात्। ईश्वरेच्छादौ तदभावेऽपि विषयत्वस्य दर्शनादज्ञानस्याज्ञेयेन ब्रह्मणेति दृष्टान्तमुपपादयितुमाह॥ अज्ञानस्य चेति॥ अज्ञानस्य च सविषयत्वमवश्यमङ्गीकर्तव्यम्। अस्यात्राज्ञानमिति प्रतीतेः। नच तजज्ञाननिवर्त्यत्वमेव तद्विषयत्वमिति वाच्यम्। तथासति तज्ज्ञाननिवर्त्यत्वमेव न स्यात्। तज्ज्ञाननिवर्त्यत्वे तद्विषयत्वस्यैव तन्त्रत्वात्। अन्याविषयत्वादेर्मूल एव दृश्यत्वभङ्गे निरस्तत्वात्। नच तदाश्रितत्वमेव तन्त्रम्। देवदत्तस्य स्वज्ञानेन स्वाश्रितघटाज्ञानानिवृत्तेः। नच तदध्यस्तत्वं तद्विषयत्वम्। देवदत्ताज्ञानस्य देवदत्ताध्यस्तत्वाभावेन तद्विषयत्वाभावापत्तेः। नन्वावरणस्य न सविषयत्वनियमः। अन्धकारे तददर्शनादित्यत आह॥ अज्ञातस्येति॥ भावादौ न सम्बन्धान्तरमङ्गीक्रियते। येन स्वक्रियाविरोधादिकं स्यात्। सम्बन्धव्यावहारस्य स्वरूपसम्बन्धादिनैवापपत्तेरित्यत आह॥ यदि चेति॥ अन्योन्याश्रयादिति॥ सम्बन्धमिथ्यात्वसिद्धौ अनुकूलतर्कसम्पत्या प्रपञ्चमिथ्यात्वसिद्धिः। तत्सिद्धौ च तदन्तः पातात् सम्बन्धमिथ्यात्वसिद्धिरिति तुष्यतु दुर्जन इति न्यायेनाह ॥अस्तु वेति॥ ननु सम्बन्धमिथ्यात्वं सम्बन्धिमिथ्यात्वव्याप्तमिति सम्बन्धस्य मिथ्यात्वे सम्बन्धिमिथ्यात्वं सेत्स्यतीत्यत आह॥ ज्ञानस्येवेति॥ नच सम्बन्धमिथ्यात्वं न यावत्सम्बन्धिमिथ्यात्वव्याप्तम्। किन्तु यत्किञ्चित्सम्बन्धिमिथ्यात्वेन। तत्र ज्ञानस्य मिथ्यात्वे बाधकसद्भावात् ज्ञेयस्यैव तदिति वाच्यम्। व्याप्तेरप्रयोजकत्वात्। ज्ञेयमिथ्यात्वेऽपि बाधकानामुक्तत्वाच्च। ननु यत्सम्बन्धमिथ्यात्वं तत्सम्बन्ध्यन्यतरस्यान्यतरस्मिन्नध्यासनियमात् ज्ञानज्ञेययोः सम्बन्धस्य मिथ्यात्वेन ज्ञानस्य ज्ञेयेऽध्यासे बाधक ज्ञाने ज्ञेयस्याध्यासः सिध्यतीत्यतः संयोगादेर्मिथ्यात्वे तत्सम्बन्ध्यन्यतरस्यान्यतरस्मिन्नध्यासः स्यादित्याह ॥ नच संयोगादिरपीति॥ नन्वाध्यासिकसम्बन्धस्तात्विक इति स एव ज्ञानज्ञेययोः कल्प्यते। न त्वभावादौ क्लृप्तः सम्बन्धः। तस्य मिथ्यात्वादित्यत आह॥ नचेति॥ तथाऽङ्गीकारेऽद्वैतहानेः॥ नियामकेति॥ तथाचोभयत्राध्यासिकातिरिक्त एव सम्बन्धः स्वीकर्तव्य इत्याशयः।

 उक्तामपि व्याहतिमधिकं वक्तुमाह॥ दृग्दृश्ययोरिति ॥ नन्वत्रापि विषयिणि विषयोऽध्यस्त इति तत्राह॥ नहीति॥ ननु नायमस्ति नियमः विषयिण्येव विषयाध्यास इति। किन्तु विषयविषयिणो राध्यासिक एव सम्बन्धः। स चोभयथा। विषयस्य विषयिणि विषयिणो वा विषये। तदिह साक्षात्कारादिशब्देन वृत्तिर्वा तदभिव्यक्तचैतन्यं वा ? आद्ये तस्याः ब्रह्मण्यध्यस्तत्वेनाज्ञानाज्ञेययोरिवाध्यासिकसम्बन्धोपपत्तेः। किञ्च श्रवणादीनां मानसक्रियात्वात् तेषां च ब्रह्मण्यध्यासेन सम्बन्धसम्भवात्। न द्वितीयः। अभेदेनातिरिक्तसम्बन्धानुपयोगात् इत्याशयेन शङ्कते॥ ब्रह्मणीति॥ उभयथाऽप्याध्यासिकसम्बन्धसम्भवेऽपि विषयिणि विषयाध्यास एव तत्साक्षात्कार प्रयोजको नतु विषये विषयिणोऽध्यासोऽपि तत्साक्षात्कार प्रयोजकोस्तु। च चातिप्रसङ्गः। अध्यासविशेषस्य प्रयोजकत्वात्। तस्य च फलबलकल्प्यत्वादिति चेन्न। फलबलेनाप्यध्यासे विशेषः किं तदधिष्ठानकत्वं वा ? साक्षात्कारादिविषयकाध्यासत्वं वा ? तद्विषयकसाक्षात्काराद्याध्यासत्वं वा ? पक्षत्रयोऽप्यतिप्रसङ्गतादवस्थात्। अथिरिक्तविषयत्वाभ्युपगमप्रसङ्गाच्च। तत्रापि तदध्यस्तत्वमेव विषयत्वमिति चेदात्माश्रयादिप्रसङ्गात्। नच जातिरूप एव विशेषः। मानसत्वादिना सङ्करात्। अवश्यकल्पनीयविषयविषयिभावेनैवान्यथासिद्धेश्च। स्ववाक्योत्थज्ञानस्य स्ववाक्यार्थेनाध्यासिकसम्बन्धानुपपत्त्या सम्बन्धान्तरस्यावश्यकत्वाच्च। किञ्च धर्मादौ कर्मप्रतिपादकवेदतात्पर्यमवश्यमङ्गीकर्तव्यम्। नच तत्र तात्पर्यस्य धर्मादिनाऽऽध्यासिकः सम्बन्धः। परस्परानध्यासात्। अथस्तत्र विषयविषयिभाव एव स्वीकर्तव्य इत्याह॥ धर्मादाविति॥

 ननु तात्पर्यं तत्प्रतीत्युद्देश्यकत्वम्। प्रतीतेश्च ज्ञेयान्तरेणेव धर्मेणापि सम्बन्धोऽध्यास एव। प्रतीतिद्वारा च धर्मतात्पर्ययोः सम्बन्ध इत्यनुपपत्यभाव इति चेन्न। अथ्र हि प्रतीतिः शब्दादिजन्या। तदुद्देश्यकत्वं हि तात्पर्यम्। नच तादृशप्रतीत्याऽध्यासः सम्बन्धः। परोक्षप्रतीतेरध्यासाधिष्ठानत्वानं गीकारात्। किञ्च तात्पर्यस्य विषयेण ज्ञानस्य ज्ञेयेनेवास्यात्र तात्पर्यमिति साक्षात् सम्बन्धोऽनुभूयते। तादृशानुभवः कथं परम्परासम्बन्धेन निर्वहेत्। अन्यथा ज्ञानस्यापि विषयेण परम्परासम्बन्धमादाय दृश्यत्वनिर्वाहे अध्यासो न कल्प्यत एवेति। किञ्च यथा कथञ्चिदध्यासेन विषयविषयिभावोपपत्तौ दृश्ये दृशोऽध्यासेनापि विषयविषयिभावसम्बन्धनिर्वाहात्। दृशोऽपि मिथ्यात्वेन दृश्यत्वोपपत्या न नियतप्रपञ्चमिथ्यात्वं सिध्येत्। नच बहूनां सत्यत्वे गौरवमित्येकस्यैव सत्यत्वमङ्गीक्रियत इति वाच्यम्। प्रामाणिकगौरवस्य न्याय्यत्वात्। त्यजेदेकं कुलस्यार्थ इति न्यायेनैकस्या एव दृशो मिथ्यात्वस्य स्वीकर्तव्यत्वापाताच्चेत्याह ॥ इहापीति॥

 उक्तातिप्रसङ्गं सङ्गृह्णाति॥ एवञ्चेति॥ अथ्र संविदीति तदर्थस्येति चोपलक्षणम्। श्रवणादौ ब्रह्मणश्चेत्यपि द्रष्टव्यम्। ननु कथं ज्ञानस्य विप्रकृष्टविषयेण सम्बन्धः। प्रकाशस्य विप्रकृष्टविषयेण सम्बन्धाभावस्य दीपादौ दर्शनात्। अन्यथा प्रकाशत्वमेव न स्यादित्यत आह॥ यद्यपीति॥ नन्विदं वैलक्ष्यण्यमप्रयोजकम्। देशकालविप्रकर्षाभावस्य सम्बन्धसामान्य प्रयोजकत्वात्। ननु सम्बन्धिभिन्नसम्बन्ध एव गौरवात्। तथाचान्तरत्वे सत्यपि न विप्रकृष्टविषयादिसम्बन्ध इत्यत आह-॥ परोक्षवृत्ताविति॥ उपलक्षणमेतत्। इच्छादावित्यपि द्रष्टव्यम्। नचेच्छादौ ज्ञानद्वारकः परम्परासम्बन्ध एव। परोक्षस्थले तु यद्यप्यधिष्ठनचैतन्येन साक्षात् सम्बन्धस्तथापि विषयाकारवृत्त्या तदभावात्। वृत्त्यवच्छिन्नचैतन्यस्य विषयेण परम्परासम्बन्ध एवेति वाच्यम्। इच्छादौ ज्ञानद्वारकसम्बन्धस्याप्रयोजकत्वात्साक्षात्‌सम्बन्ध एवेत्युक्तम्। परोक्षस्थले वृत्तिर्वा, वृत्त्यवच्छिन्नचैतन्यं वा प्रकाशकम् ? नाद्यः। वृत्तेः साक्षात् सम्बन्धाभावे तत्प्रकाशानुपपत्तेः। अन्यथा आध्यासिकसम्बन्धस्वीकारवैयर्थ्यापत्तेः। नच तत्र तत्प्रकाश एव नेति वाच्यम्। तदभावे तत्कार्याज्ञानादि निवृत्त्यनापत्तेः। तस्माद्वृत्तेः प्रकाशकत्वे तया विप्रकृष्टविषयादिना साक्षात् सम्बन्धस्य स्वीकार्यत्वात् देशकालीविप्रकर्षाभावो न सम्बन्धसामान्यप्रयोजकः। न द्वितीयः। तदनङ्गीकारात्। चैतन्यस्यापरोक्षैकरसत्वेन तत्सम्बन्ध आपरोक्ष्यापातात्। अथ यदि दीपादौ दृष्टत्वात् तथाभावोऽङ्गीक्रियते, तत्राह॥ अन्यथेति॥ दीपादावाध्यासिकसम्बन्धस्याप्रयोजकत्वदर्शनात् तद्दृष्टान्तेन प्रकृतेऽप्यप्रयोजकत्वं स्यादिति भावः।

 किञ्च ज्ञानज्ञेययोरध्यासातिरिक्तसम्बन्धस्त्वयापि क्वचित् स्वीकार्य एव। सम्बन्धान्तरानुपपत्तेर्व्यवहारस्य प्रकारान्तरेणोपपादयितुमशक्यत्वादित्याह॥ किञ्चेति॥ अनध्यस्तस्येति॥ अथ्र षष्ठ्यन्तस्य स्वज्ञानेऽनध्यासादित्यनेनात्वयः। अनध्यस्तस्येति तुच्छस्य हेतुगर्भं विशेषणम्। तुच्छस्याध्यस्तत्वे तुच्छत्वमेव न स्यात्। अध्यस्तस्य प्रातिभासिकत्वनियमादिति भावः। ननु तुच्छस्याज्ञेयत्वेन ज्ञानेऽध्यासाभावेऽपि न दोषः। ज्ञेयस्य हि ज्ञानेऽध्यासः। तुच्छस्य च न ज्ञेयता, निर्धर्मकत्वात् इति चेन्न। ज्ञेयत्वं हि न ज्ञानकर्मत्वम्। तद्धि जनकत्वमिति मन्तव्यम्। तथासति अथीतादेरपि ज्ञेयता न स्यात्। किन्तु ज्ञानजन्यव्यवहारशालित्वम्। तच्चासतोऽपीति कथं न ज्ञेयता। किञ्च यद्यसतो ज्ञानविषयत्वरूपं ज्ञेयत्वं न स्यात् तर्हि तज्ज्ञानेन तद्व्यवहारो न स्यात्। तद्व्यवहारजनकत्वे तद्विषयत्वस्य तन्त्रत्वात्। अन्यथाऽतिप्रसङ्गात्। नच पञ्चमप्रकाराविद्यानिवृत्तेरपि प्रतियोग्यधिकरणे वृत्तेरवश्यम्भावात् अध्यास एव सम्बन्ध इति वाच्यम्। अविद्यानिवृत्तेरध्यस्तत्वेऽध्यस्तस्य निवृत्त्यवश्यम्भावेन मुक्तस्य पुनः संसारित्वं स्यात्। तथाच मुक्तेर्नित्यत्वप्रतिपादकागमविरोधः। नचेदं मतमभावद्वैतमतं वाऽनङ्गीकारपराहतमिति वाच्यम्। येषां तन्मतं तान्प्रत्यापादनात्। अविद्यानिवृत्तेः पञ्चमप्रकारत्वानङ्गीकारे ब्रह्मरूपत्वाङ्गीकारे नित्यमुक्तत्वं स्यात्। श्रवणादिवैयर्थ्यापत्तेश्च। अभावद्वैतानङ्गीकारे स्वव्याहत्यादिप्रसङ्गात्।

 ॥अपरोक्षानुभवैकरस इति॥ नचातीतादेरनुमित्यादिरूपे स्वज्ञानेऽनध्यासेऽपि यस्मिंश्चैतन्ये तदध्यस्तं तदेव चैतन्यमनुमित्यादिरूपवृत्त्यवच्छिन्नमिति नाध्यासानुपपत्तिः। अथिप्रसङ्गपरिहारार्थं चैतन्यस्य विषयसम्बन्धे वृत्त्युपरागापेक्षायामपि नाधिष्ठानत्वे तदपेक्षा। एवमेव नित्यपरोक्षस्थले स्मृतिस्थलेपीति वाच्यम्। व्यधिकरणत्वात्। अनुमित्यादेरतीतादिनाऽध्यासिकसम्बन्धाभावे चोदिते अथीताद्यधिष्ठानचैतन्यस्यानु मित्याद्यवच्छिन्नत्वोपपादनस्य प्रकृतानुपयुक्तत्वात्। नचानेन परम्परासम्बन्ध एवोपपादित इति न प्रकृतानुपयुक्तत्वमिति वाच्यम्। परम्परासम्बन्धस्य। नचानेन परम्परासम्बन्ध एवोपपादित इति न प्रकृतानुपयुक्तत्वमिति वाच्यम्। परम्परासम्बन्धस्य ज्ञानज्ञेयभावेऽप्रयोजकत्वात्। न हि दीपः परम्परासम्बन्द्धः प्रकाशयतीति स्वोक्तिव्याहतेश्च। अन्यथा अध्याससम्बन्धमज्जनं स्यात्। नच न व्यधिकरणत्वमनुमित्याद्यवच्छिन्नस्यैवातीताद्यधिष्ठानचैतन्यस्य तत्, ज्ञानत्वादिति वाच्यम्। तथासति चैतन्यस्याभिव्यक्तस्यैव ज्ञानत्वेन तदङ्गीकारे विषयस्यापरोक्षत्वापत्तेः। तस्यापरोक्षैकरसत्वात्। नचानुमित्यवच्छेदात् परोक्षत्वमिति वाच्यम्। तर्हीन्द्रियजन्यवृत्त्यवच्छेदादपरोक्षत्वमिति स्वतोऽपरोक्षैकरसमिति भज्येत। किञ्चानुमितिरूपवृत्तेरान्तरत्वेन न बहिष्ठं चैतन्यावच्छेदकत्वम्। अन्यथेन्द्रियवृत्तेरप्यान्तरत्वेऽपि विषयावच्छेदकत्वसम्भवान्मनसो बहिर्गमनादि व्याहतं स्यात्। एवमेव नित्यस्थले स्मृतिस्थलेऽपि परम्परासम्बन्धस्याप्रयोजकत्वं द्रष्टव्यम्। सर्वत्र प्रत्यक्षस्थले इहेदमिति साक्षात्सम्बन्धस्यैवानुभवात्। ॥ प्रातिभासिकस्य चेति॥ प्रातिभासिके अविद्यावृत्तिरूपे तत्प्रतिबिम्बितसाक्षिरूपे चेत्यर्थः। नच प्रातिभासिकस्य प्रातिभासिक्यां वृत्तावनध्यासेऽपि अधिष्ठानविषयकवृत्त्याभिव्यक्तचैतन्य एवाध्यास इति न काप्यनुपपत्तिरिति वाच्यम्। प्राति भासिकवृत्तेः प्रातिभासिकविषयेणाध्यासिकसम्बन्धाभावे शङ्किते स्वज्ञानातिरिक्तेऽध्यासरूपसम्बन्धवर्णनस्य व्यधिकरणत्वात्। न ह्यधिष्ठानविषयकवृत्त्यभिव्यक्तचैतन्यं प्रातिभासिकज्ञानम्। तस्य तज्ज्ञानत्वेऽधिष्ठानवत् अध्यस्तस्य व्यावहारिकत्वापत्तेः। ननु तदेव प्रातिभासिकवृत्त्यवच्छिन्नं प्रकाशकम्। नचापरव्यवच्छेदमात्रेण भेद इति चेन्न। नचापरव्यवच्छेदमात्रेण भेद इति चेन्न। एकावच्छिन्नस्यापरावच्छेदासम्भवात्। न हि घटावच्छिन्नोऽपरेणावच्छिद्यते। अवच्छेदे वा भेदनियमात्। अन्यथा विशिष्टविशेष्ययोरभेदे विशिष्टसंसारेण शुद्धमपि संसारिति सर्वाव्यवस्थाप्रसङ्गः।

 ननु भ्रमस्थले भ्रमस्य प्रातिभासिकाधिष्ठानत्वमस्त्येवेति तस्याध्यासिकसम्बन्धोपपत्ति रित्यत आह॥ त्वन्मत इति॥ कल्पितस्याप्यधिष्ठनत्वे ब्रह्मणोप्यधिष्ठानत्वान्यथानुपपत्या सत्त्वं न स्यादिति भावः। ननु न मया कल्पितस्याधिष्ठानत्वाभावनियमः स्वीक्रियते। चिदचितोरन्योन्यतादात्म्यारोपाङ्गीकारात्। ब्रह्मणः कल्पितत्वाभावश्च बाधकाभावात्। तथाच भ्रमस्य कल्पितत्वेऽप्यधिष्ठानत्वं स्यादिति, तत्राह ॥ प्रतातिभासिकादिति॥ अविद्यमानस्याधिष्ठानत्वानङ्गीकारादिति भावः। तथाऽङ्गीकारे वाऽपसिद्धान्तापत्तिरित्याह ॥ त्वमपीति॥ ज्ञानमिति॥ अधिष्ठानानुविद्धतयाऽध्यस्तभानस्येदं रूप्यमित्यत्र दृष्टत्वादिति भावः। नन्विदं सर्वमनङ्गीकारपराहतम्। न हि मया रजताकारवृत्त्यवच्छिन्नचैतन्यं भ्रमाधिष्ठानमङ्गीक्रियते। किन्तु इदमंशावच्छिन्नचैतन्यमेव। तच्च देवाद्रजताकारवृत्त्यवच्छिन्नमपि न तावता भ्रमाधिष्ठानत्वे तदपेक्षा। तस्य च भ्रमविरोधिशुक्तित्वाद्याकारेणाज्ञानं भ्रमकारणम्। तेनाकारेण च ज्ञानं भ्रमनिवर्तकम्। अथ एव न ज्ञानं रजतमिति भ्रमाकारापत्तिः। वृत्त्यवच्छिन्नस्यैव ज्ञानत्वात्। तस्य चाधिष्ठानत्वाभावात्। अधिष्ठानतादात्म्येनचारोप्यप्रतीतिरिति इदं रजतमित्येव भ्रमाकार इति चेन्न। एवं हि वदता भवतैव यस्य वृत्त्यवच्छिन्नस्य ज्ञानत्वं तस्य नाधिष्ठानत्वम्। यस्य चेदमंशावच्छिन्नस्याधिष्ठानत्वं न तस्य ज्ञानत्वमिति स्वीकृतम्। तथाच स्वज्ञानेन सममध्यासरूपसम्बन्धाभावादसम्बद्धस्य तदज्ञानत्वात्, अन्यथाऽतिप्सङ्गात् अध्यासातिरिक्त एव सम्बन्धः स्वीकर्तव्य इति साधूक्तं तवापि न ज्ञाने ज्ञेयाध्यासनियम इति।

 ननु वर्तमानघटादेर्न व्यावहारिकस्वज्ञानेन सम्बन्धान्तरमङ्गीकर्तव्यम्। तत्राध्यासरूपसम्बन्धसम्भवात् इत्यत आह॥ घटादेरिति॥ घटादेः स्वसन्निकर्षात्पूर्वमसत्त्वे तत्सन्निकर्षरूपकारणाभावेन तज्ज्ञानमेव न स्यात्। तथाचाधिष्ठानाभावे सुतरामध्यासायोग इति भावः। ननु घटसन्निकर्षरूपकारणाभावेन ज्ञानं न प्रकाशकम्। किन्तु घटाधिष्ठानचैतन्यरूपम्। तच्च सन्निकर्षजन्य न भवति। एवञ्च तेन प्रकाशकेन सममध्यासरूपसम्बन्धोपपत्तिरिति शङ्कते॥ नन्विति॥ प्रकाशकं चैतन्यमज्ञानविरोधि, तदविरोधि वा ? नाद्य इत्याह॥ त्वन्मत इति॥ त्वया चैतन्यरूपज्ञानस्याज्ञानविरोधित्वानङ्गीकारात्। तत्त्वे वा तस्य सर्वदा सत्त्वात् नित्याज्ञानंनिवृत्तौ सर्वदा प्रकाशापातात्। किञ्चाज्ञानविरोधिन एव ज्ञानत्वात् त्वन्मतेऽपि वृत्तेरेवाज्ञानविरोधित्वेन तज्ज्ञानत्वं स्वीकर्तव्यम्। तत्र चाध्यासरूपसम्बन्धासम्भवात् अन्यः सम्बन्धः स्वीकर्तव्य इति भावः। अज्ञानानिवर्तकमेव चैतन्यरूपं ज्ञानमङ्गीक्रियते इति द्वितीयोऽपि नेत्याह॥ अज्ञानेति॥ अज्ञानानिवर्तकज्ञानस्याप्रामाणिकत्वात् तदङ्गीकारो युक्त इति भावः।

 ननु चैतन्यरूपं ज्ञानं कथमप्रमाणिकम् ? परिशेषप्रमाणस्यैव सद्भावात्। तथाहि वृत्त्युदयात्प्रागज्ञातज्ञानमज्ञातार्थ सिध्यर्थमङ्गीकर्तव्यम्। अन्यथा तस्य साधकाभावेन शशश्रृङ्गतुल्यतया सन्निकर्षतज्जन्यज्ञानहेतुतया प्राक् तत्सत्त्वकल्पना निष्प्रामाणिकी स्यात्। तच्च साधकं न वृत्तिरूपम्। तत्कारणाप्रवृत्तेरः अथस्तदतिरिक्तमनवस्थापरिहाराय स्वप्रकाशं नित्यं चैतन्यरूपं स्वीकर्तव्यम्। तदुक्तम् -

सर्वथार्थदृशां सिद्धिः स्वाभिप्रेतस्य वस्तुनः।  
यदभ्युपगमादेव तत्सिद्धिर्वार्यते कुतः॥ इत्यादि।

तथाचाज्ञानानिवर्तकं चैतन्यरूपज्ञानमवश्यमज्ञातार्थसिध्यर्थमङ्गीकर्तव्यम्। अन्यथाऽन्वयव्यतिरेकयोरग्रहेण कार्यकारणभावाग्रहात् सर्वा मानमेयादिव्यस्थोच्छिद्येतेति। मैवम्। चैतन्यरूपज्ञानेना ज्ञातार्थसिद्धिरज्ञातत्वादिरूपेण वा ? तत्तत्प्रतिस्विकरूपेण वा ? नाद्यः। तेनाज्ञातत्वादिना सिद्धावपि प्रातिस्विकरूपेण तत्साधकाभावात्, तेन रूपेण शशश्रृङ्गतुत्यता स्यात्। तादृशसिद्धेरनुपयुक्तत्वाच्च। मनसा वाऽस्मदभिमतसक्षिणा वा तादृशसिद्धिसम्भवाच्च। न द्वितीयः। वृत्तिं विना तेन प्रातिस्विकसिध्यभावात्। अन्यथा वृत्तिवैयर्थ्यापत्तेः। किञ्च घटादौ चैतन्यरूपाज्ञानानिवर्तकज्ञानानङ्गीकारे तस्यासत्त्वं कुतः। वृत्त्युदयात् प्राक् स्वस्य सिद्धेरभावादिति यदि तर्हि वृत्त्युदयात् प्राक् ब्रह्मणोऽपि सिद्धेरभावात् तस्यासत्तुल्यता स्यात्। स्वस्य तत्सिध्यभावेऽपि परस्य तसिद्धेरन्तत ईश्वरस्य तत्सिद्धेर्नासत्त्वमिति यदि तदेतदत्रापि तुल्यम्। अथ एव सुरेश्वरोक्तमप्यशुद्धम्। वृत्त्यैव सर्वसिद्धिसम्भवात्। अथ एव मानमेयव्यवस्थासिद्धिरपि परास्ता। वृत्त्युदयान्तरमर्थस्य सिद्धत्वात् अन्वयव्यतिरेकग्रहेण कार्यकारणभावग्रहसम्भात्। नच कार्यकारणभावाग्रहणे वृत्तिरेव न भवतीति वाच्यम्। कार्यकारणभावग्रहस्य वृत्त्युत्पादकारणत्वात् अन्यथा विषयसन्निकर्षसमनन्तरं ज्ञानानुदयप्रसङ्ग इति॥ त्वयापीति॥ नच वृत्तिप्रतिबिम्बितस्य घटाधिष्ठानचैतन्याभेदात् न विरोध इति वाच्यम्। प्रतिबिम्बितस्य विशिष्टत्वेन मिथ्यात्वात्, अधिष्ठानस्य च सत्यत्वात् तयोरभेदानुपपत्तेः। अन्यथा जीवब्रह्मणोरप्यभेदेन संसारादिव्यवस्था न स्यादिति। घटोऽयमित्यसावुक्तिः घटोऽयमित्ययं व्यवहारः। आभासस्य घटानधिष्ठानवृत्तिप्रतिबिम्बितचैतन्यस्य प्रसादतो भवेत्। विज्ञातो घट इत्युक्तिः व्यवहारः। ब्रह्मानुभवतः, ब्रह्मरूपाधिष्ठानचैतन्यरूपादनुभवात् भवेदिति श्लोकार्थः। तथाचाध्यासरूपसम्बन्धस्यातन्त्रत्वात् तदभावेऽपि दृश्यत्वोपपत्त्या मिथ्यात्वहेतवोऽनुकूलतर्कहीना इति।

 किञ्चेति॥ अर्थापत्तिरित्यत्रानुमानेऽप्रयोजकताशङ्कायां विपक्षबाधकत्वेनेति शेषः। एवमग्रेऽपि। नचानुकूल तर्कस्य प्रक्रान्तत्वेनार्थापत्तिर्वेत्यादिविकल्पानवसर इति वाच्यम्। सत्यत्वे दृश्यत्वानुपपत्तेरित्युपसंहारस्य द्वेधापि पर्यवसानसम्भवेन विकल्पोपपत्तेः। तदिति। अर्थापत्तेरित्यर्थः। काऽर्थापत्तिसामग्री याऽत्र नेत्यत आह- आक्षेप्यस्येति। प्रमितत्वं चेतीति। नचाक्षेपकस्य प्रमितत्वं नापेक्षितम्। ज्ञातत्वमेवाक्षेपकत्वे प्रयोजकम्। लाघवात्। अप्रमितेनापि प्रतिबिम्बेन बिम्बानुमानदर्शनाच्चेति वाच्यम्। आरोपितपुष्टत्वेनाबाध्यरात्रिभोजना क्षेपस्यादर्शनेनाऽक्षेपकप्रमितत्वस्यावश्यकत्वात्। अन्यथा आक्षेपकस्याक्षेप्य समानयोगक्षेमत्वेनाक्षेपकस्य मिथ्यात्वे तदाक्षेप्यमिथ्यात्वस्य मिथ्यात्वेन स्वप्रतिकूलाचरणापातात्। प्रतिबिम्बासत्यत्वस्यासिद्धेश्च। एवं हि प्रकृते दृश्यत्वमुपपाद्यं मिथ्यात्वमुपपादकम्। तत्र मिथ्यात्वं कीदृशस्य दृश्यत्वस्योपपादकम् ? किं दृक्सम्बन्धरूपस्य वा, दृगध्यस्तत्वरूपस्य वा, मिथ्याभूतदृक्सम्बन्धरूपस्य वा ? नाद्य इत्याह- नचेति। सम्बन्धिमिथ्यात्वे सम्बन्धस्यादर्शनादिति भावः। प्रतिकूलमेवेति। सम्बन्धिमिथ्यात्वेन सम्बन्धाभावस्यैव दर्शनादिति भावः। नच रूप्यमिथ्यात्वेऽपि शुक्तीदमंशाध्यस्तत्वरूपसम्बन्धस्य दर्शनात् कथं सम्बन्धिमिथ्यात्वं सम्बन्धप्रतिकूलमिति वाच्यम्। तत्राध्यस्तत्वस्य सम्बन्धत्वस्यासिद्धेः। अन्यथा रजतस्य शुक्तिरिति प्रतीतिः स्यात्। ननु सम्बन्धिमिथ्यात्वस्य संयोगसमवायरूपसम्बन्धिप्रतिकूलत्वेऽपि अध्यस्तत्वरूपसम्बन्धस्य न तत्प्रतिकूलम्। प्रत्युतानुकूलमेव। सम्बन्धिसत्यत्वेऽध्यस्तत्वरूपसम्बन्ध एव न स्यात्। प्रकृते च दृगध्यस्तत्वरूपदृश्यत्वं विवक्षितत्वादिति द्वितीयं पक्षमाशङ्क्य निषेधति - नचेति। यदि दृगध्यस्तत्वरूपदृश्यत्वं विवक्षितं तर्हि तस्य मां प्रत्यसिद्धत्वात्। सिद्धस्यैवाक्षेपकत्वात्। तस्याक्षेपकतैव न सम्भवतीत्याह- तस्येति। नच दृगध्यस्तत्वेनाक्षेपकता। येनासिद्धिः स्यात्। किन्तु दृक्सम्बन्धत्वेन। तस्य च प्रसक्तविशेषबाधेऽध्यस्तत्वरूपसम्बन्धविशेषे पर्यवसानमतो नासिद्धिरिति वाच्यम्। सम्बन्धसामान्यस्य सम्बन्धिमिथ्यात्वं विनाऽनुपपत्त्यभावेन सम्बन्धिमिथ्यात्वानाक्षेपकत्वात्। न हि दण्डसम्बन्धः सम्बन्धिमिथ्यात्वं विनाऽनुपपन्नः। प्रत्युत तत्प्रतिकूलः। नच दृक्सम्बन्धो विषयरूपसम्बन्धिमिथ्यात्वं विनाऽनुपपन्न इति वाच्यम्। विषयमिथ्यात्वाभावेऽपि ब्रह्मणो दृक्सम्बन्धस्यादृष्टत्वात्। तस्मात् दृगध्यस्तत्वेनाक्षेपकता वक्तव्या। एव़ञ्चासिद्धिरेवेति भावः।

 मिथ्याभूतदृक्सम्बन्धरूपदृश्यत्वं तदाक्षेपकमिति तृतीयमाशङ्क्य निषेधति ॥ नचेति॥ अन्योन्याश्रयादिति॥ दृश्यमिथ्यात्वे सिद्धे तस्य बाधकस्य विद्यमानत्वात् प्रमाणविषयतया सिध्यतो दृक्सम्बन्धस्य मिथ्यात्वसिद्धिः। तत्सिद्धौ दृश्यमिथ्यात्वसिद्धिरित्यन्योन्याश्रय इत्यर्थः। तथाचाक्षेप्यस्य नोपपादकत्वमिति सिद्धम्।

 आक्षेप्यस्य प्रमाणाविरुद्धत्वं च नास्तीत्याह॥ प्रत्यक्षादीति॥ ननु प्रत्यक्षस्य तत्त्वावेदकत्वाभावात् न तद्विरोधो दूषणम्। अन्यथा प्रपञ्चस्य दृश्यता न स्यादित्यत आह॥ नचेति॥ किञ्च दृश्यत्वोपपत्त्यर्थं प्रपञ्चमिथ्यात्वं स्वीक्रियते। तथाचैकस्योपपत्तये बहुत्यागः प्राप्नोति। तद्वरं बहूनामुपपत्तये एकस्य दृश्यत्वस्यैव त्यागः। त्यजेदेकं कुलस्यार्थ इति न्यायादित्याह- नापीति। ननु बहूनां कल्प्यत्वादप्रामाणिकत्वाच्च, क्लृप्तत्वात् प्रामाणिकत्वाच्चैकस्योपपत्तयेऽनेकत्यागो युक्तइत्युत उक्तं- प्रमितेति। तथाच बहूनां प्रमाणसिद्धत्वान्न कल्प्यत्वम्। दृश्यत्वं च न सर्वथाऽनुपपन्नमिति न तद्बलात् प्रपञ्चमिथ्यात्वं कल्प्यमिति भावः। एवमाक्षेप्ये उपपादकत्वप्रमाणविरुद्धत्वाभावमुक्त्वा आक्षेपके प्रमितत्वानुपपद्यमानत्वयोरभावमाह॥ आक्षेपकं चेति॥ तस्येति॥ तथाचोभयोरभेदान्नाक्ष्पेप्याक्षेपकभाव इति भावः॥ नचासिद्धेरिति॥ त्वया विषयत्वरूपसम्बन्धानङ्गीकारादित्यर्थः। ननु मिथ्याभूतविषयत्वं स्वीक्रियते। तर्हि तन्निराकरणं स्वव्यवहतमिति चेन्न। तात्विकस्यैव तस्य मया निषेधादिति। मैवम्। एवं तर्हि त्वन्मते मिथ्याभूतसंयोगेनेव मिथ्याभूतविषयत्वेनैव दृक्सम्बन्धोपपत्तौ आध्यासिकसम्बन्धकल्पनानुपपत्तेः। अथ एवाह॥ सिद्धाविति॥ दृग्विषयत्वातिरिक्तेति। नच दृग्जन्यसिद्धिकत्वमेव दृगधीनसिद्धिकत्वं विवक्षितम् इति वाच्यम्। घटोऽयमित्यत्र सिद्धिद्वयादर्शनात्। किञ्च दृग्जन्यसिद्धिकत्वमित्यत्र यदि सिद्धिविषयत्वं तवासिद्धिः। यदि सिद्धादध्यस्तत्वं तदा ममासिद्धिः। नच दृगभिव्यक्तसिद्धिकत्वं विवक्षितम्। दृक्‌पदेन वृत्तेरुक्तत्वादिति वाच्यम्। तथापि पूर्वोक्तविकल्पदोषानिस्तारात्॥ नचेति॥ सम्बन्धसामान्यस्योभयसिद्धत्वान्नोभयमतेऽसिद्धिरिति भावः। नन्वेतावताऽध्यस्तरूपसम्बन्धविशेषसिद्धिः कथमिति तत्राह ॥ तच्चेति॥ न हीति॥ नच रूप्यस्य शुक्तिरिति व्यवहाराभावेऽपि रूप्यस्याधिष्ठानं शुक्तिरिति व्यवहारेऽस्त्येव। चैत्रस्य मैत्र इति व्यवहाराभावेऽपि चैत्रस्य पुत्रो मैत्र इति व्यवहारवदिति वाच्यम्। पदद्वयमात्रप्रतिपाद्यसामान्यं प्रति पदद्वयमात्रप्रतिपाद्यस्यैव विशेषत्वात्। अस्य चातथात्वात्। अथ्रापि रूप्यभ्रमाधिष्ठानं शुक्तिरित्येव प्रतीतिः। भ्रमस्तु नाध्यस्तोऽबाधात्। अथ एव भ्रमस्य साधिष्ठानत्वनियम इति। तस्मान्नाक्षेपकस्य प्रमितत्वमनुपपद्यमानत्वं चेति भावः।

 अथ्रार्थापत्तिपुरस्कारेण न विपक्षबाधकप्रवृत्तिः। किन्त्वनुकूलतर्कमात्रमिति द्वितीयः पक्षोऽपि नेत्याह ॥ नान्त्य इति॥ तद्वत इति॥ तथाच व्यभिचार इति भावः। नच तुच्छस्य न दृक्सम्बन्धरूपं दृश्यत्वम्। नचैवं तद्व्यवहारानुपपत्तिः। तदाकारवृत्त्या तत्समुल्लासमात्रेण तदुपपत्तेः। तथाच दृश्यत्वाभावात् कथं व्यभिचार इति वाच्यम्। तर्हि तद्वदेव तदाकारवृत्त्या समुल्लासमात्रेण व्यवहाराद्युपपत्तौ प्रपञ्चेऽपि दृश्यत्वमनङ्गीकरणीयमिति कथं मिथ्यात्वे दृश्यत्वानुपपत्तिरूपोऽनुकूलतर्कोऽभिधीयते ? नच ज्ञानो घट इति प्रतीत्यन्यथानुपपत्त्या दृश्यत्वमिति वाच्यम्। नृश्रृङ्गं ज्ञातमिति प्रतीतेरविशेषात्। नच सम्बन्ध्यभावेन तत्र दृक्सम्बन्धरूपं दृश्यत्वं न सम्भवतीति वाच्यम्। प्रकृते प्रप़ञ्चस्य मिथ्यात्वे सम्बन्ध्यभावस्याविशेषात्। सम्बन्ध्यभावेऽपि सम्बन्धस्योपपादितत्वाच्च। तस्मादसतोऽपि दृश्यत्वमस्तीति तत्र व्यभिचारः सुस्थः॥ नापि सत्त्वमिति॥ अबाध्यत्वरूपमित्यर्थः। तथाचाप्रयोजकत्वमिति भावः। नच व्यवहृत्या ब्रह्मण आध्यात्मिक एव सम्बन्धः। व्यवहृतौ ब्रह्मानध्यासेऽपि ब्रह्मणि व्यवहृतेरध्यासादिति वाच्यम्। तत्राध्यस्तस्य तद्व्यवहारत्वे ब्रह्मण्यध्यस्तघटव्यवहारस्यापि ब्रह्मव्यवहारत्वापत्तेरित्याद्युक्तत्वात्। किञ्चाध्यासिकसम्बन्धानुपपत्त्या विषयत्वमेव सम्बन्धः स्वीकार्य इत्याह॥ किञ्चेति॥ आद्य इति॥ यथा सम्बन्धमिथ्यात्वेऽपि दृशः सत्यत्वं तथा सम्बन्धमिथ्यात्वे दृश्यसत्यत्वं स्यादेवेत्यर्थः। ननु तत्र प्रमाणबलात् सत्त्वमङ्गीक्रियत इति चेन्न। दृश्यसत्यत्वेऽपि प्रमाणानामुक्तत्वात्॥ त्वन्मत इति॥ तथाच न तदध्यस्तत्वं तत्र सम्बन्ध इति भावः। नच ज्ञानस्याध्यस्तत्वेऽपि तत्र दृश्यध्यासोऽङ्गीक्रियत इति वाच्यम्। अध्यस्तस्य दृश्यत्वनियमेन तस्यापि स्वज्ञानाध्यासे अनवस्थापत्तेः। नच वृत्त्यवच्छिन्नचैतन्यस्याजडत्वेन सत्यत्वात् तत्राध्यासोपपत्तिरिति वाच्यम्। अवच्छेद्यस्य चैतन्यमात्रस्य सत्यतवेऽपि ज्ञानत्वाभावात्। अवच्छिन्नस्य ज्ञानत्वेऽपि तस्य मिथ्यात्वेन तेन सममध्यासलक्षणसम्बन्धायोगात्। उक्तमर्थं दृष्टान्तेनोपपादयन् सङ्गृह्णाति- ॥ एवञ्चेति॥ उपसंहरति ॥ तस्मादिति॥

 अथ्रेष्यमाणेति दृष्टान्तार्थम्। तत्राध्यासिकसम्बन्धस्य परेणानुक्तत्वात्। किञ्च, येन प्रकारेण विषयविषयिभावखण्डनं कृतं तेनैवाधिष्ठानाध्यस्तभावोऽपि शक्यते खण्डयितुम्। तथाहि- अधिष्ठानाध्यस्तभावो न सम्बन्धोऽद्विष्ठत्वात्। किञ्चाध्यस्तत्वं दुर्निरूपम्। तद्धि न मिथ्यात्वम्। प्रागुक्तदूषणासहत्वात्। नाप्यसत्त्वम् अङ्गीकारपराहतत्वात्। नापि तदधिष्ठानकभ्रमविषयत्वम्। अधिष्ठानेऽपि गतत्वात्। विषयत्वघटितत्वेन दुर्निरूपत्वाच्च। तस्माद्विषयत्वपरित्यागेनोभयसाम्येऽपि अध्यस्तत्वकल्पने सौगतसौहार्दमेव। नातोऽन्यत्कारणमिति।

 सम्बन्धेनेवेति॥ नच यावद्विशएषबाधे सम्बन्धसामान्यस्यापि बाधो नियतः। विशेषानालिङ्गितसामान्याभावात्। तथाच कथं विशेषजिज्ञासाऽनर्थिकेति वाच्यम्। सम्बन्धसामान्यानुमानेन प्रसिद्धसम्बन्धबाधसहकृतेन सम्बन्धविशेषस्यैव सिद्धत्वेन यावद्विशेषबाधाभावात्। नचानुमितेर्व्यापकतावच्छेदकप्रकारकत्वनियमात् कथं शम्बन्धविशेषभानमिति वाच्यम्। ईश्वरानुमाने ज्ञाननित्यैकत्ववदविरोधात्। तत्र लाघवादिना तदुपनीतमिति यदि तर्हि इहापि इतरबाधोपनीतमस्तु अविशेषादिति। न द्वितीय इत्याह॥ प्रमाणस्येति॥ न तृतीय इत्याह॥ संयोगेनेति॥ अथ्र चशब्दोऽनास्थायाम्। इतरबाधसहकृतप्रमाणेन तद्भिन्नस्यैव सिद्धत्वादिति द्रष्टव्यम्। नन्विदं कथं विषयविषयिभावलक्षणम्। प्रतियोग्यनुयोगिभावादावतिव्याप्तेरिति चेन्न। न हीदं विषयविषयिभावमात्रलक्षणम्। किन्तु संयोगसमवायानिर्वाह्यविशिष्टप्रतीतिनिर्वाहकसम्बन्धमात्रस्य। विषयविषयिभावमात्रस्य लक्षणमग्रे स्फुटमिति न कोऽपि दोषः। नच संयोगसमवायान्तर्भावस्य दूषित्वात् तद्भिन्नसम्बन्धत्वं त्वस्माकं नानिष्टम्। न ह्यस्माभिः संयोगसमवायातिरिक्तसम्बन्धो नाद्रियते। किन्तु तस्य प्रामाणिकत्वमिति वाच्यम्। व्यधिकरणत्वात्। त्वयेदानीं लक्षणे पृष्टे लक्षणमुक्तमनेन। लक्षणमङ्गीकृत्य प्रमाणं चेत् पृच्ध्यते तस्याप्युक्तत्वेन पुनः प्रश्नायोगात्। अथ पुनः प्रामाणिकमपि तात्त्विकं नेत्युच्यते चेत् प्रमाणप्रमितस्यापि ब्रह्मणस्तात्विकता न स्यात्। अथोच्येत प्रमाणमेव तन्नेति चेत् तर्हि तस्य दूषणं वक्तव्यम्। तदनुक्त्यैव तस्याप्रामाणिकत्वकथनस्य वल्गनमात्रत्वादिति। नचतुर्थ इत्याह॥ विशेषेति॥


 ॥ यत्विति॥ सम्बन्धिभिन्नत्वे तत्रापि विशिष्टव्यवहारानुरोधेन सम्बन्धान्तरानङ्गीकारेऽनवस्था स्यात्। नचेत्सम्बन्धिभिन्नत्वं तर्हि सम्बन्धिभिन्नत्वरूपसम्बन्धलक्षणाभावात् सम्बन्धत्वासिद्धिरित्यर्थः॥ उक्तरीत्येति॥ प्रतियोग्यनुयोगिभावत्वयुक्ताध्यासरूपसम्बन्धादेरप्युक्तरीत्या खण्डनसम्भवात् स्वव्याहतिरित्यर्थः। किञ्चोभयविकल्पेऽपि न दोषः। तत्राऽद्ये सम्बन्धिभिन्नत्वे विशिष्टप्रतीत्यन्यथानुपपत्त्या सिद्धस्य तस्य प्रामाणिकत्वान्नानवस्थादोषः। अन्यथा बीजाङ्कुरादावपि तद्दोषत्वप्रसङ्गात्। नच तत्सम्बन्धस्वीकारप्रसङ्गः। अनन्तपरमाणुस्वीकारवददोषात्। नचापसिद्धान्तः। मन्मते सम्बन्धद्वित्वनियमाभावात्। सम्बन्धिभिन्नत्वे समवायवत् तार्किकमते, त्वन्मते आध्यासिकसम्बन्धवच्च स्वनिर्वाहकत्वसम्भवाच्च। अन्यथा तयोरुभयमते सम्बन्धत्वं न स्यात्। सम्बन्ध्यभिन्नत्वमिति द्वितीयेऽपि न सम्बन्धलक्षणाभावादसम्बन्धत्वापत्तिदोषः। तल्लक्षणे सम्बन्धिभिन्नत्वस्याप्रवेशात्। विशिष्टधीनियमकत्वस्यैव तल्लक्षणत्वात्। एकस्यैव सम्बन्धसम्बन्धित्वयोरविरोधस्य प्रकारभेदेनोपपत्तेः। तस्माद्यत्किञ्चिदेतत्। सम्बन्धिभिन्नत्वेऽपि सम्बन्धस्य नानवस्था। स्वनिर्वाहकत्वादितीमं पक्षं दृष्टान्तमुखेनोपपादयति॥ युक्तं चेति॥ ननु मन्मते दृश्यत्वस्य सम्भवति स्वनिर्वाहकत्वं मायिकत्वात्। तस्याश्चाघटितघटनाशक्तित्वात्। त्वन्मते तु सम्बन्धस्य सत्यत्वात् न तत्सम्भवतीति चेत् सत्यम्। सत्यस्यापीश्वराधिनत्वेन स्वनिर्वाहकत्वसम्भवात्। न ह्यप्रामाणिकजडरूपमायाशक्त्यां स्वनिर्वाहकत्वं प्रामाणिकं, चेतनरूपेश्वरशक्त्यां तु न तदिति युक्तं वक्तुं देवनाम्प्रियेण।

 ॥यदपीति॥ नच विषयत्वनिरुक्तिखण्डनं कथं प्रकृतानुपयुक्तम् ? तत्खण्डनेन सम्बन्धस्यैवि खण्डितत्वादिति वाच्यम्। सम्बन्धस्य प्रमाणसिद्धत्वेन खण्डयितुमशक्यत्वात्। न हि यत्किञ्चिद्विशेषखण्डनेन सामान्यं खण्डितं भवति। सामान्यस्य खण्डितेतरविशेषमादायोपपत्तेः। अन्यथा सम्बन्धसामान्यस्य प्रमाणासिद्धत्वानुपपत्तेः। प्रमाणं चोपपादितं प्राक्॥ विषयित्वस्येति॥ नच विषयित्वानिर्वचनेऽपि विषयाध्यासेनैव तदुपपन्नमिति वाच्यम्। विषयित्वानिर्वचने विषयानध्यासेऽपि उक्तप्रामाणिकत्वेन विषयत्वोपपत्तेः विषयस्य सत्त्वसम्भवात्। किञ्च विषयिणोऽध्यासेन विषयत्वोपपत्तिः किं न स्यात् विनिगमकाभावात्। नचानुवृत्तव्यावृत्तत्वप्रकाशजडत्वादिकमेव विनिगमकमिति शङ्क्यम्। अनुवृत्तव्यावृत्तत्वन्यायस्यानित्यो घटः,अनित्यः पटः इत्यादौ व्यभिचारात्। अननुवृत्तस्यापि रङ्गसीसादेः अनुवृत्तरूप्याध्यासाधिष्ठानत्वदर्शनाच्च। जडत्वप्रकाशत्वे तु जडत्वहेतुभङ्गे एव निरस्ते।

 ॥ स्वव्याहतञ्चेति॥ एवञ्च त्वयापि विषयत्वस्यावश्यं निर्वक्तव्यत्वेन तत्खण्डनं स्वव्याहतमित्यर्थः। नच मया घटादिसमकक्ष्यतया विषयत्वं निरुच्यत एव, परन्तु तस्य तात्विकत्वं नाङ्गीक्रियत इति वाच्यम्। ममापि घटादिसमकक्ष्यविषयत्वस्यैवापेक्षितत्वात्। मिथ्यात्वसिद्धेः प्राक् अथात्विकत्वासिध्याऽन्योन्याश्रयाच्च। प्रमाणविषयत्वेनैव तात्विकत्वासिध्याऽन्योन्याश्रयाच्च। प्रमाणविषयत्वेनैव तात्विकत्वसम्भवाच्च। नच प्रपञ्चविषयकप्रमाणे तत्वावेदकत्वलक्षणं प्रामाण्यं नेति वाच्यम। दत्तोत्तरत्वात्। अथत्वावेदके प्रमाणशब्दाप्रयोगाच्च। ॥ नचेति॥ प्रमाणज्ञानस्य विषयसाध्यत्वेन तदधिष्ठानत्वायोगादिति भावः। किञ्च दृगध्यस्तत्वरूपं दृश्यत्वं वदता त्वयाऽपि विषयत्वमवश्यं निर्वाच्यम्। तेन विना तस्यासम्भवादित्याह॥ तदज्ञानेति॥ नन्वनिर्वाच्यत्वादिकमेवाद्यस्तमतो न दोष इत्यत आह॥ न हीति॥ तथात्वे सर्वं सर्वस्य सर्वदा प्रकाशेतेति भावः॥ विषयत्वस्येति॥ उपलक्षणमेतत्॥ मिथ्यात्वसिद्धेः प्रागनिर्वाच्यत्वासिध्याऽन्योन्याश्रयेणानिर्वाच्यं विषयत्वमित्यस्य वक्तुमशक्यत्वाच्चेत्यपि द्रष्टव्यम्। नच सम्बन्धमिथ्यात्वमन्यतरसम्बन्धिमिथ्यात्वेन व्याप्तमिति कथं ब्रह्मवत् प्रपञ्चस्य सत्त्वेऽप्युपपत्तिरिति वाच्यम्। जीवेश्वरचैतन्यसम्बन्धे मिथ्याबूते व्यभिचारेण नियमासिद्धेः। अन्यथा सम्बन्धमिथ्यात्वं सम्बन्धिद्वयमिथ्यात्वव्याप्तिमित्यपि स्यात्। नच तथा कुत्राप्यदृष्टेर्न तथा नियम इति वाच्यम्। त्वन्मते दण्डदेवदत्तादिसंयोग एव दृष्टत्वात्। तस्मादनिर्वाच्य विषयत्वङ्गीकारेऽपि ब्रह्मवत् प्रपञ्चसत्त्वोपपत्तेरप्रयोजकं दृश्यत्वमित्याशयः। किञ्चानिर्वाच्यं विषयत्वमिति कोऽर्थः ? किं विषयत्वं सत्त्वेन निर्वक्तुमशक्यमिति वा ? विषयत्वलक्षणमेव तथेति वा ? नाद्यः। तस्य सर्वसाधारणत्वेन विषयत्वमात्रदूषणस्यानुप युक्तत्वात्। सत्त्वस्यैव निरुक्तिखण्डनेन तेन दोषेण दूषितत्वाच्च। विषयत्वलक्षणखण्डनस्यानुपयोगाच्च। न द्वीतीयः। तस्यासङ्कीर्णव्यवहारसिध्यर्थं स्वीकृतत्वेन स्वव्याहतत्वादित्याह॥ त्वयाऽपीति॥ किञ्च पदनिर्वाच्यं तस्य लक्षणं नैवेति नियमो वा ? कस्यचिदस्ति कस्यचिन्नेति वा ? द्वितीये नियामकाभावात्, प्रथमस्य च मिथ्यात्व एव व्यभिचारात् इत्याह॥ कथञ्चेति॥ नच मिथ्यात्वं नानिर्वाच्यमिति युक्तम्। तस्य सत्त्वेऽद्वैतहानेः। असत्वे चेष्टापत्तेः। परिशेषादनिर्वाच्यमेवेति॥ ननु यथा दृश्यत्वं सत्त्वेनानिर्वाच्यमित्युच्यते। नचैतावता हेतुत्वानुपपत्तिः। तत्तदाभासलक्षणानालिङ्गितत्वमात्रेण तदुपपत्तेः। नचानिर्वचनीयस्य कथं हेतुत्वम् ? सत्त्वेन निर्वचना भावेऽपि तात्विकसाधारणदृक्सम्बन्धित्वादिना रूपेण निर्वक्तुं शक्यत्वादिति चेन्न। सत्त्वेन निर्वचना भावेऽसत्त्वापत्याऽसिद्धत्वेना भासलक्षणानालिङ्गितत्वस्यैवासम्भवाद्धेतुत्वानुपपत्तेः। दृक्सम्बन्धत्वादिना रूपेण च तन्निर्वचने तेनैव रूपेण हेतुत्वापत्त्या तस्य च सम्बन्धान्तरमादायोपपत्तेरप्रयोजकत्वाच्च।

 ननु तात्विकस्यैव लक्षणनिर्वचनं न मिथ्याभूतस्येत्यत आह॥ नचेति॥ सममिति॥ विषयत्वलक्षणाभावेऽपि तत्स्वरूपज्ञानमात्रेण व्यवहारोपपत्तेरिति भावः। ननूभयोर्लक्षणनिर्वचनावश्यकत्वे को विशेष इत्यत आह॥ इयांस्त्विति॥ निर्वचनं तु साधारणमिति भावः। ननु तस्याकारस्य सत्त्वं केन मानेनेत्यत आह॥ अनिरुच्यमान इति॥ ननु लक्षणनिर्वचनेनैव सत्त्वमन्यथा नेत्यत आह॥ नचेति॥ ब्रह्मण्यपीति॥ नच लक्षणानिर्वचनमेव नानिर्वचनीयत्वप्रयोजकम्। किन्तु प्रागुक्तव्यापकानुपलब्धिसहकृतमिति शङ्क्यम्। व्यापकानुपलब्ध्यभावस्य पूर्वमेवोपपादितत्वात् । दुर्निरूपत्वस्य॥ आनन्दत्वादिनेति शेषः। नच ब्रह्मण आनन्दत्वादिना दुर्निरूपत्वेऽपि दुःखप्रत्यनीकत्वाद्युपलक्षितस्वरूपस्य सत्त्वेन निर्वक्तुं शक्यम्। नचैवं प्रपञ्चे सत्त्वं शक्यनिर्वचनम्। बाधकसद्भावादिति वाच्यम्। प्रपञ्चस्यापि सत्ताजात्यादिना दुर्निरूपत्वेऽपि बाध्यप्रत्यनीकत्वाद्युपलक्षितस्वरूपस्य सत्त्वेन निर्वक्तुं शक्यत्वात्। नच बाधकसद्भावात् कथं तथा निर्वचनम् ? बाधकं सत् किमनुमानमथ श्रुतिः ? नाद्यः। तस्याप्रयोजकत्वकान्तारनिविष्टत्वेनाबाधकत्वात्। न द्वितीयः। तस्य अग्रे निरसिष्यमाणत्वात्। किञ्च नास्त्येव पृथिव्यादीनां निरुक्तिविरहः। श्रुत्या लक्षणस्योक्तत्वादित्याह॥ यत्कठिणमिति॥ नच न सर्वथा निर्वचनाभावादनिर्वाच्यत्वम्, किन्तु सत्त्वेनेति वाच्यम्। तस्याप्युक्तरीत्या बाधाबावेन सत्त्वात्। ननु तर्ह्यनिर्वाच्यत्वोक्तौ किं निमित्तमित्यत आह॥ तस्मादिति॥ नच मिथ्यात्वादेवानिर्वाच्यत्वव्यवहार इति वाच्यम्। प्रमितत्वेन मिथ्यात्वायोगात्। ननु प्रमितत्वाप्रमितत्वे न सत्यत्वमिथ्यात्वयोः प्रयोजके। किन्तु निर्वचनानिर्वचने एवेति चेन्न। तथात्वे बहु व्याकुली स्यादित्याह॥ न हीति॥ तथाच स्वप्रकाशाद्वितीयरूपं ब्रह्मापि न सिध्येदिति भावः। तस्मात् प्रमितत्वमेव सत्त्वप्रयोजकमित्युपसंहरति ॥ तस्मादिति॥ किञ्चानिर्वाच्यत्वं केषाञ्चिन्निर्वचनाशक्यत्वाद्वा ? सर्वेषां वा ? नाद्य इत्याह ॥ नचेति॥ दुरवगाहत्वेन मन्दैर्दुरवबोधत्वेन निर्वक्तुमशक्यत्वेन वेत्यर्थः।

 द्वितीयं निषेधति॥ नचेति॥ ननु ज्ञानविषय इति प्रयोगः कथं लक्षणम्। प्रयोगस्य शब्दरूपस्य विषयानिष्ठत्वात्। नचेदं दृष्टान्तेऽपि दूषणं समम्। तत्र मन्त्र इति प्रयोगविषयत्वस्य लक्षणत्वात्। नचात्रापि तथा। आत्माश्रयात्। विषयत्वस्यैव निरुच्यमानत्वादिति चेन्मैवम्। प्रयोगयोग्यत्वस्य तत्त्वात्। नचैवं योग्यतायामव्याप्तिस्तत्र योग्यतान्तराभावादिति वाच्मय्। तस्या वक्ष्यमाणरीत्या सुपरिहरत्वात्। नच योग्यतावच्छेदकाभावेन योग्यत्वं दुर्ज्ञानम्। अननुगतस्यैव योग्यतावच्छेदकत्वात्। जन्यतावच्छेदकाननुगमेऽपि जन्यत्वानुगमवत् अनुगतयोग्यतावच्छेदकाभावेऽपि योग्यत्वानुगमसम्भवाच्च। वस्त्ववस्त्वन्यतरत्वस्यावच्छेदकत्वसम्भवाच्च। तस्मात् ज्ञानविषय इति प्रयोगयोग्यत्वं साधुलक्षणम्। अथ एव यत्र प्रयोगो न कृतस्तत्राव्याप्तिरिति परास्तम्। योग्यतायास्तत्रापि सम्भवात्॥ नचान्योन्येति॥ प्रयोगे सति विषयत्वम्। विषयत्वे च सति तज्ज्ञानेन प्रयोग इत्यन्योन्याश्रय इत्यर्थः ॥ पूर्वपूर्वेति॥ ननु यत्र पूर्वप्रयोगोपरतिस्तत्र कथमुत्तरस्य विषयत्वज्ञानमिति चेन्न। अनादित्वेन दोषाभावात्। आदिसृष्टौ चेश्वप्रयोगेनान्येषां व्यवहारात्। तस्य च स्वतन्त्रत्वेनान्यप्रयोगानपेक्षत्वात्॥ कदाऽपीति॥ प्रमाणाभावादिति भावः। ननु विशिष्टज्ञाने विशेषणज्ञानस्य हेतुता तावत् जन्यविशिष्टज्ञानं जन्यविशेषणज्ञानजन्यम्, जन्यविशिष्टज्ञानत्वात् इत्यनुमानसिद्धाऽभ्युपगन्तव्या। तस्य च सप्रकारस्यैव जनकत्वे तस्यापि विशिष्टज्ञानत्वेन विशेषणान्तरज्ञानापेक्षेति परम्परयाऽनवस्थापत्त्या जन्यविशिष्टज्ञानजनकतया निष्प्रकारकमेव विशेषणज्ञानं सिद्धं कथमप्रामाणिकमिति चेन्मैवम्। व्याप्तिग्रहणस्थलाभावेनानुमानस्याभासत्वात्। नच दण्डी पुरुष इति धीः व्याप्तिग्रहणस्थलम्। तस्या अपि दण्डपुरषोभयेन्द्रियसन्निकर्षेणैव जन्यत्वसम्भवेन विशेषणज्ञानस्य तत्राकारणत्वात्। नचैवमुभयोरपीन्द्रियकृष्टत्वाविशेषे दण्डस्यैव विशेषणत्वं पुरुषस्य विशेष्यत्वमित्येतत् किंनिबन्धनमिति वाच्यम्। त्वन्मते उभयोरपि निर्वकल्पकविषयत्वे दण्डस्य विशेषणत्वं पुरुषस्यैव विशेष्यत्वमित्येतत् किन्निबन्धनमिति सम्यात्। नचानुमितिरूपविशिष्टज्ञाने
विशेषणज्ञानकारणत्वात् सर्वत्र तथात्वमिति वाच्यम्। विशिष्ट वैशिष्ट्यबोधत्वावच्छेदेन विशेषणतावच्छेदकप्रकारकज्ञानस्यैव हेतुत्वेन विशेषणज्ञानस्य तत्त्वाभावात्। नच विशिष्ट वैशिष्ट्यबोधे विशेषणतावच्छेदकप्रकारकविशेषणज्ञानस्य हेतुत्वं गौरवात्। तस्माद्विशिष्टज्ञाने विशेषणज्ञानकारणत्वस्याप्रामाणिकत्वान्न तदनुरोधेन निर्विकल्पकसिद्धिरिति दिक्।

 ॥ नच यत्त्वतत्त्वजात्योरिति ॥ तथाच तयोः व्यक्तिविशेषपरत्वात् लक्ष्यान्तरेऽभावेनाव्याप्तिरिति भावः। नन्वेतावताऽभिलपनरूपव्यवहारजननस्वरूपयोग्यत्वं विवक्षितम्। तद्धि प्रातिस्विकरूपेण वा निर्णेयमुत किञ्चिदवच्छेदेन वा ? नाद्यः। प्रतिस्वं फलादर्शनात्। अजनितफलप्रातिस्विकयोग्यतायां मानाभावात्। नच तत्तद्विषयत्वेन निर्णय इति वाच्यम्। आत्माश्रयात्। न द्वितीयः। तदभावादिति चेन्न। दण्डेऽप्येवं कारणता न स्यात्। तत्रापि न दण्डस्य फलोपधानरूपमेव कारणत्वम्। सति फले कारणतानिर्णयः। तन्निर्णये च दण्डानयने फलमित्यन्योन्याश्रयात्। स्वरूपयोग्यत्वस्य चोक्तरीत्या प्रतिस्वं निर्णेतुमशक्यत्वात्। अथ घटजनकत्वेन तन्निर्णय इति तन्न। आत्माश्रयात्। अथास्ति दण्डे दण्डत्वम्। तदवच्छेदेन कारणत्वनिर्णय इत्यजनितफले दण्डत्वसद्भावादस्ति स्वरूपयोग्यत्वरूपं कारणत्वम्। हन्त तर्हि इहापि तत्तत्सन्निकर्षजज्ञानत्वेन वा तत्तत्प्रयोज्यजातिविशेषावच्छेदेन वा स्वरूपयोग्यत्वरूपं कारणत्वमस्तु। तथाचाजनितफले उक्तावच्छेदकसद्भावात् स्वरूपयोग्यत्वमस्त्येवेति न कश्चिद्दोषः। नच ज्ञाने सन्निकर्षप्रयोज्यजातौ मानाभावः। तस्या असतः साधकत्वभङ्गे साधितत्वात्। ननु जन्यज्ञाने तदभिलपनरूपकारणत्वस्य तत्तत्सन्निकर्षजत्वेन वा तत्प्रयोज्यजातिविशेषावच्छेदेन वा ग्रहेऽपि नित्येश्वरज्ञाने कथं सर्वाभिलपनकारणत्वावगमः तत्रोक्तप्रयोजकद्वयाभावादिति चेन्न। तस्येश्वरज्ञानत्वेनैव तद्ग्रहोपपत्तेः। न हि सर्वत्रैकेनैव रूपेणाभिलपनकाणत्वं ग्राह्यमिति राजाज्ञाऽस्ति। तथाचात्माश्रयादेरभावादुक्तं युक्तम्।

 ॥ अथ एव चेति॥ कर्मत्वस्य जनकत्वाघटितत्वादेवेत्यर्थः। ननु कथं न दोषोऽतीतादावव्याप्तेर्दो षस्योक्तत्वादित्यत आह- ज्ञानकर्मशब्देनेति। नन्वत्र व्यवहारयोग्यत्वं किं विवक्षितम् ? व्यवहाररूपफलोपधानं वा ? तत्स्वरूपयोग्यत्वं वा ? अवच्छेदकाद्भिन्नं वा ? सहकारिविरहप्रयुक्तकार्याभावत्त्वं वा ? नाद्यः। कुत्रचित् प्रतिबद्धव्यवहारेऽव्याप्तेः। न द्वितीयः। विषयत्वादन्यस्य तस्यासम्भवेनाऽत्माश्रयात्। न तृतीयः। अनुगतावच्छेदकाभावेन तस्य ग्रहीतुमशक्यत्वादिति चेन्न। अन्त्यपक्षे दोषाभावात्। अथ्र हि ज्ञानसामान्यजन्यव्यवहारयोग्यतावच्छेदकं न सम्भवतीत्युच्यते, ज्ञानविशेषजन्यव्यवहारयोग्यतावच्छेदकं वा ? नाद्यः। वस्त्ववस्त्वन्यतरत्वस्योक्तत्वात्। नापरोक्षज्ञानविशेषजनकसन्निकर्षाश्रयत्वस्यावच्छेदकस्य सम्‌भवात्। नच ज्ञाने विशेषस्तत्रद्विशेषविषयत्वमेवे त्यात्माश्रय इति वाच्यम्। विषयमनपेक्ष्यैव ज्ञाने विशेषस्य साधितत्वात्। अनुगतावच्छेदकाभावेऽपि फलविशेषोपहितसादृश्यमात्रेणापि योग्यत्वसम्भवाच्च। ननु सर्वत्र कर्मत्वस्य जनकत्वविशेषरूपत्वादत्रापि विषयत्वलक्षणे तदेव कर्मत्वमिति स एव देष इत्यत आह - न हीति॥ कुत्रापीति शेषः।

 ननु विद्यमानमेव कृतिकर्म किं स्यात् ? तस्य जनकत्वसम्भवादित्यत आह- नापीति॥ सिद्धस्यापि कृतिकर्मत्वे सिद्धौदनेऽपि देवदत्तः प्रवर्तेति भावः। ननु घटं करोतीत्यादौ सिद्धस्यैव कपालादेः कृतिकर्मत्वम्। नचोक्तदोषः। व्यापार्यतया सर्वैः कर्मत्वाङ्गीकारात्। अथ एव निष्पादनावाचिधातुसमभिव्या द्दृतकर्मपदशक्यावयवेत्यादौ तत्साधने निरूढलक्षणेत्याहुरसत्कार्यवादिन इति चेन्न। कृतिकर्मता हि कृत्युद्देश्यताव्याप्ता। नच सिद्धस्योद्देश्यता सम्भवति। नचासिद्धव्यापार सेति वाच्यम्। तथासति व्यापारविशिष्टस्याविशिष्टस्य सेति वाच्यम्। तथासति व्यापारविशिष्टस्याविद्यमानत्वात् जनकत्वरूपकर्मता न सम्भवत्येव। नचान्यस्य कर्मत्वस्य निर्वक्तुमशक्यत्वात् जनकत्वविशेषरूपैव कर्मतेति वाच्यम्। क्रियाजन्यतिशययोगित्वस्य तत्त्वात्। अथिशयस्य च व्यवहारादिसाधारणत्वात्। तस्य चाजनकेऽपि सम्भवान्न कुत्रापि जनकत्वगर्भकर्मत्वमिति। अथ एव घटं करोतीत्यत्र लक्षणाश्रयणमपास्तम्। अविद्यमानस्याप्युक्तरूपकर्मत्वसम्भवादिति… अथ एवेति॥ कर्मत्वस्य जनकत्वविषयत्वान्यतर गर्भत्वाभावादेवेत्यर्थः। अथ्र दूषणरिहारः पूर्वलक्षणदूषणपरिहारसमान इत्यवधेयम्। ननु योग्यतायां योग्यतान्तरस्वीकारेऽनवस्था। तस्या एव स्ववृत्तित्वाङ्गीकारे आत्माश्रय इत्यत आह- योग्यत्वे चेति॥ अन्ये त्विति॥ यः सम्बन्धान्तरं संयोगसमवायरूपमनपेक्ष्य यज्ज्ञानावच्छेदको यज्ज्ञानस्य व्यावर्तकः यज्ज्ञानानवच्छिन्नस्वभावो यज्ज्ञाननिरूपणाधीननिरूपणो न स तस्य विषय इत्यर्थः। अथ्रानपेक्ष्येति पदकृत्यमाह- यद्यपीति॥ आत्मा स्वविषयकज्ञानेन समवायवान्। तथाच सम्बन्धान्तरमन्तरेणेत्यस्याभावादात्मन्यव्याप्तिरिति शेषः। अनपेक्ष्येति दत्ते कथं परिहार इत्यतस्तमुपपादयति -तथापीति॥ सम्बन्धान्तरमनपेक्ष्येत्येव कृते घटज्ञाने विषयः स्यात्। तस्यापि सम्बन्धान्तरमनपेक्ष्य तज्ज्ञानानवच्छिन्नस्वभावत्वादत उक्तं - यो यज्ज्ञानावच्छेदक इति। यज्ज्ञानानवच्छिन्नेति विशेषणकृत्यमाह - यद्यपि चेति॥ ननु विषयस्यापि ज्ञानावच्छिन्नस्वभावत्वादसम्भवः। घटज्ञानमितिवत् ज्ञातो घट इति प्रतीतेरित्यत आह ॥ ज्ञानविषयस्त्विति॥ अथ्र हि तदवच्छिन्नस्वभावत्वं तन्निरूपणाधीननिरूपणत्वम्। न हि ज्ञानं यथा घटनिरूपणाधीननिरूपणम्। एवञ्च प्रत्यक्षेण ज्ञाननिरूपणस्य घटनिरूपणं विनाऽभावेन तथाचासम्भववर्णनमबोधविजृम्भितम्। नच तन्निरूपणेत्यत्र षष्ठ्यर्थस्य विषयत्वे आत्माश्रयः इति वाच्मय्। सम्बन्धत्वेन प्रवेशेऽपि विषयत्वेनाप्रवेशादिति। ननु मत्समवेतं रूपज्ञानमित्यत्र समवायस्य विषयत्वं न स्यात्। तस्य ज्ञानसम्बन्धत्वेन ज्ञानरूपसम्बन्ध्यवच्छिन्नत्वादिति चेन्न। रूपज्ञानसमवायस्य विषयत्वं न स्यात् वा, मत्समवेतं रूपज्ञानमिति ज्ञानसमवाचस्य वा ? रूपज्ञानसमवाचस्य विषयत्वं न स्यादिति वा, मत्समवेतं रूपूज्ञानमिति ज्ञानसमवाचस्य वा ?नाद्यः। अत्र हि यो यज्ज्ञानावच्छिन्नस्वभावः स तस्य विषय इति     
ज्ञानावच्छिन्नस्वभावत्वाभावेन तद्विषयत्वसम्भवात्। नच समवायस्यैकत्वात् तदवच्छिन्नस्वभावत्वमस्त्येवेति वाच्यम्। एकत्वेऽपि तन्निरूपितत्वेन भेदाभ्युपगमात्। अन्यथा रसनिरूपितसमवायभाने रूपनिरूपितसमवायभानप्रसङ्गात्। न द्वितीयः। इष्टापत्तेः। न हि मत्समवेतं रूपज्ञानमिति ज्ञाने अस्यापि समवायो भासते। तस्मादेतत् मूर्खप्रलपितमनादेयम्।

 ननु ज्ञानविषयकानुमित्यादेः स्वानुव्यवसायविषयत्वं न स्यत्। ज्ञानावच्छिन्नस्वभावत्वात् इत्यत आह॥ यद्यपीति॥ अथवेति॥ ननु यदीयेत्यत्र तद्धितस्य विषयत्वमर्थः सम्बन्धान्तरं वा ? नाद्यः। आत्माश्रयात्। द्वितीयस्य निरूपयितुमशक्यत्वादिति चेन्न। सम्बन्धसामान्यस्य षष्ठ्यर्थत्वात्। सम्बन्धसामान्ये षष्ठी नतु विशेषे। अन्यथा षष्ठीप्रयोगानन्तरं सम्बन्धविशेषप्रश्नो न स्यात्। एवञ्च विषयत्वेनाप्रवेशान्नात्माश्रयत्वम्। नच रूपज्ञानस्य स्वाभावाभावरूपत्वेंन स्वाभावीयत्वात् तद्विषयत्वं स्यादिति वाच्यम्। यद्धि, प्रथमं स्वप्रतीतौ यदीयस्वभावमित्यर्थात्। न हि रूपज्ञानं स्वप्रतीतौ स्वाभावनिरूपणाधीननिरूपणम्। यद्वा स्ववाचकासाधारणशब्दप्रवृत्तिनिमित्तावच्छेदेन यज्ज्ञानं स्वप्रतीतौ स्वाभावनिरूपणाधीननिरूपणम्। यद्वा स्ववाचकासाधारणशब्दप्रवृत्तिनिमित्तावच्छेदेन यज्ज्ञानं स्वप्रतीतौ यन्निरूपणाधीननिरूपणमिति विवक्षितम्। न हि रूपज्ञानं रूपज्ञानशब्देन प्रतीतौ स्वाभावनिरूपणाधीननिरूपणम्। येन स्वाभावविषयः स्यादिति यत्किञ्चिदेतत्।

 जन्यज्ञानासाधारणविषयत्वलक्षणमाह॥ अथवेति॥ अथ्र यत्सन्निकृष्टेनेत्येतावत्युच्यमाने चक्षुस्सन्निकृष्ट कालेनापि घटादिज्ञानजननात् चक्षुष्यतिव्याप्तिः। विषयस्य ज्ञानजनकतापक्षेऽपि चक्षुस्सन्निकृष्टविषयजन्यत्वमादाय चक्षुष्यतिव्याप्तिः। तदर्थं करणेनेति। कालस्याकारणत्वात्। चक्षुषा जानानमीतिवत् कालेन जानामीत्यप्रतीतेः। विषयस्य कर्मत्वेन करणत्वाभावात्॥ ननु तथापीति॥ ननु पक्षस्यानुमितिविषयत्वात् कथं तत्रातिव्याप्तिदानम्। पर्वतो वह्निमानिति ह्यनुमितिः। नतु वह्निमानित्येव। तथाऽननुभवात्। सिद्धार्थतापत्तेश्चेति चेन्न। असाधारणविषयत्वस्य लक्ष्यत्वात्। व्याप्यस्य च व्यापक एवासाधारणविषय इति कथमतिव्याप्त्यभिधानसमङ्गतम्। अथ एव पक्षतावच्छेदकतत्सम्बन्धादीनामपि विषयत्वात् तत्र चोक्तलक्षणाभावादव्याप्तिरिति निरस्तम्। न हीदं विषयत्वसामान्यलक्षणम्। किन्त्वसाधारणजन्यज्ञानविषयत्वमिति न कश्चिद् दोषः। यद्वा, लिङ्गस्य पक्षेणैव सन्निकर्षादसन्निकर्षात्साध्येन तथा वाक्यस्य श्रोत्रेणैव सन्निकर्षादर्थेनासन्निकर्षात् तयोरेव विषयत्वं स्यान्न कालाग्न्यादेरित्यशयेनेयं शङ्का योज्या॥ अथीतादिलिङ्गादेरिति॥ इदं च वस्तुस्थितिप्रदर्शनायोक्तम्। वस्तुतस्तु सन्निकृष्टेनेत्यत्र विशिष्टस्य हेतुत्वस्य विवक्षितत्वात् पक्षलिङ्गसन्निकर्षस्य वाक्यश्रोत्रसन्निकर्षस्य वा हेतुत्वान्न तमादायातिव्याप्तिरिति द्रष्टव्यम्। लिङ्गज्ञानस्य च यथा वह्निना सम्बन्धो वाक्यस्य च स्वार्थेन सम्बन्धो यथा तथाऽग्रे स्फुतटम्। ननु लिङ्गज्ञानवाक्यज्ञानयोरात्मसन्निकृष्टयोरेव जनकत्वात् तज्ज्ञाने आत्मनो विषयत्वं स्यादित्यत आह॥ लिङ्गादिज्ञानस्य चेति॥ चक्षुर्मनस्सन्निकर्षस्य चेति॥

 ननु करणासाधारणत्वविवक्षा व्यर्था। सन्निकर्षासाधारणत्वविवक्षयैवात्ममनस्सन्नि कर्षमादायातिप्रसङ्गाभावात्। तस्य साधारणत्वादिति चेन्न। रूपादिसन्निकृष्टचक्षुः यच्छब्देन विवक्षित्वा तत्सन्निकृष्टमनसा जन्यरूपादिज्ञाने चक्षुषो विषयत्वं स्यादिति करणेऽप्यसाधारणत्वस्यावश्यकत्वात्। तत्र सन्निकर्षस्यासाधारणत्वान्मनसश्च साधारणत्वात्। ननु तथापि मनस्सन्निकृष्टचक्षुर्जन्यचाक्षुषज्ञाने मनसो विषयत्वं स्यात् तत्र मनश्चक्षुस्सन्निकर्षस्यासाधारणत्वात्। चक्षुरूपकरणस्याप्यसाधारणत्वात्। रूपाधिज्ञानेऽसाधारणत्वाभावेऽपि चाक्षुषज्ञाने चक्षुर्मनस्सन्निकर्षस्यासाधारणत्वात् इति चेन्न। करणभिन्नयत्सन्निकृष्टासाधारणकरणेनेति विवक्षितम्। मनश्च न करणभिन्नमिति न तत्रातिव्याप्तिः। नचैवं सन्निकर्षासाधारणत्वं व्यर्थम्। चक्षुर्मनस्सन्निकर्षस्य करणभिन्नसन्निकर्षत्वाभावादेवातिप्रसङ्गाभावादिति वाच्यम्। तेनैवोक्तविवक्षाया लब्धत्वात्। नचैवमात्मकालचक्षुस्सन्निकर्ष मादायाऽत्मनोऽपि विषयत्वापत्तिरिति वाच्यम्। तत्सन्निकर्षस्यापि हेतुत्वे मानाभावादवर्जनीयसन्निधित्वाच्च। ननु प्रत्यभिज्ञानादौ कथं तत्तादिसन्निकर्षजन्यत्वमित्यत आह॥ प्रत्यभिज्ञापामिति॥ ननु संयोगसमवाययोरेव सन्निकर्षत्वात् कथं संस्कारादेः सन्निकर्षत्वमित्यत आह॥ न हीति॥ सम्बन्धव्यवहारप्रयोजकस्य सम्बन्धत्वात् संस्कारादेश्च तादृशत्वात् सम्बन्धत्वमविकलमिति भावः। नन्वीश्वरज्ञानविषये नेदं लक्षणमित्यत आह॥ इदं चेति॥ ननु सामान्यतो ज्ञानविषयत्वे जिज्ञासिते विशेषलक्षणमर्थान्तरग्रस्तमित्यत आह॥ अथवेति॥ इदं च नित्यपरोक्षज्ञानसाधारणमिति नार्थान्तरमिति भावः। ज्ञानकरणसन्निकर्षेण समानाधिकरणः ज्ञानावच्छेदकत्वसाक्षाद्व्याप्यो यो धर्मस्स विषयत्वमित्यर्थः।

 अथ्र धर्मो विषयत्वमित्युक्ते घटत्वस्यापि विषयत्वप्रसङ्गः। व्याप्यो धर्म इत्युक्तेऽपि तथा। तस्यापि पृथिवीत्वव्याप्यत्वात्। साक्षाद्व्याप्य इत्युक्तेऽपि तथा। तस्यापि पृथिवीत्वसाक्षाद्व्याप्यत्वात्। अथो ज्ञानावच्छेदकेत्युक्तम्। तस्य तु ज्ञानावच्छेदकत्वसाक्षाद्व्याप्यधर्मत्वाभावात्। साक्षाद्व्याप्यत्वं हि तद्व्याप्याव्याप्यत्वे सति तद्व्याप्यत्वम्। घटत्वं तु तद्व्याप्यपृथिवीत्वव्याप्यमिति स्यात्। तस्यापि तज्ज्ञानावच्छेदकत्वव्याप्यधर्मवत्त्वात्। अथो ज्ञानकारणसन्निकर्षसमानाधिकरण इत्युक्तम्।

 अथ्र प्रष्टव्यम्। किं समवायस्य विषयत्वमात्रमापाद्यते ? रूपज्ञानविषयत्वं वा ? इष्टत्वात्। नापरः। रूपज्ञानकरणसन्निकर्षसमानाधिकरणज्ञानावच्छेदकत्वव्याप्यधर्मवत्त्वाभावान्नातिप्रसङ्गः। नचैवं वस्तुत्वादावतिव्याप्तिरिति वाच्यम्। तस्य ज्ञानावच्छेदकत्वव्याप्यप्रमेयत्वव्याप्यत्वेन ज्ञानावच्छेदकत्व साक्षाद्वयाप्यधर्मत्वाभावात्। नन्वेवं सामान्यलक्षणे वस्त्ववस्त्वन्यतरत्वलक्षणं फलितम्। विशेष लक्षणे च तत्तत्पदार्थत्वम्। तथाच तदेवास्तु लक्षणं किं प्रकृतलक्षणेनेति चेन्न। प्रकृतलक्षणे तेन रूपेण तस्याप्रवेशात्। अन्यथा पाकजरूपवती पृथिवीत्यत्र पृथिवीत्वमेव लक्षणमस्त्विति युक्तं वक्तुं स्यात्। तत्रोपहितानुपहितभेदेन भेद इति यदि तदेतदत्रापि तुल्यम्। नच विषयत्वसामान्यलक्षणं वस्तुत्वमेवास्त्विति वाच्यम्। वस्तुत्वज्ञानमात्रेण विषयत्वाव्यवहारात्। व्यवहारप्रयोजकस्य चोक्तत्वात्। अन्यथा कारणत्वसामान्यलक्षणे वस्तुत्वमेव कारणत्वमस्त्विति पर्यनुयोगः स्यात्। तत्र निरुक्तकारणत्वज्ञान एव कारणत्वव्यवहार इति यदि तदेतदत्रापि तुल्यम्। निरुक्तविषयत्वज्ञान एव तद्व्यवहार इति सर्वं निरवद्यम्।

 तस्मात् विषयत्वे प्रमाणसम्भवात् निर्वचनस्यापि सम्भवात् विषयत्वसम्बन्धेन दृश्यत्वोपपत्तेः मिथ्यात्वेऽप्रयोजकत्वं सुस्थम्। हेत्वन्तरे त्वप्रयोजकत्वं स्वष्टमित्यलं विस्तरेण।

 अथवा स्वरूपसम्बन्ध एव विषयत्वमस्तु। ननु स्वरूपं सम्बन्ध इति वाऽर्थः ? संयोगसमवायान्यत् स्वरूपं वा सम्बन्ध इति वा ? नाद्यः। संयोगादावतिव्याप्तेः। न द्वितीयः। हिमवद्विन्ध्ययोरपि स्वरूपसम्बन्धापत्तेः। नच सम्बन्धान्तरमन्तरेण विशिष्टप्रत्ययजननयोग्यत्वं स्वरूपसम्बन्ध इति वाच्यम्। आत्मानं जानामीत्यत्राव्याप्तेः। तत्र सम्बन्धान्तरस्य समवायस्य सत्त्वात्। किञ्चातीन्द्रियाभावादावव्याप्तिः। न हि तस्य विशिष्टप्रत्ययननयोग्यत्वे मानमस्ति। अन्यथा तेन विशिष्टप्रत्ययजननापत्तेः। किञ्च विशिष्टप्रत्ययजननयोग्यत्वं धर्मो वा सम्बन्धः ? तादृशं स्वरूपमेव वा ? आद्ये स्वरूपस्य सम्बन्धत्वं न स्यात्। प्रतीतिघटितस्य तस्य चाक्षुषादिज्ञानागोचरत्वप्रसङ्गश्च द्वितीयेऽननुगमात्। किञ्चैवमभावभ्रमो न स्यात्। तत्रापि विशिष्टप्रतीतिसम्भवेन स्वरूपसम्बन्धस्य सत्त्वात्। नच प्रमात्वघटितं तल्लक्षणम्। वास्तवसम्बन्धसत्त्वे प्रमात्वस्याप्या पाद्यत्वात्। अन्यथा तत्र तस्याप्रमात्वे सम्बन्धाभावः तस्मिंश्च सति तस्याप्रमात्वमित्यन्योश्रयादिति चेदत्रोच्यते। सम्बन्धान्तरमनपेक्ष्य विशिष्टप्रतीतिजननयोग्यता वच्छेदकावच्छिन्नत्वस्य स्वरूपसम्बन्धत्वात्। आत्मानं जानामीत्यत्र सम्बन्धान्तरसत्त्वेऽपि न विशिष्टप्रतीतौ तदपेक्षा। अथो नाव्याप्तिः। एतेन विशिष्टबुद्धिघटितत्वात् स्वरूपसम्बन्धस्याचाक्षुपत्वप्रसङ्ग इति निरस्तम्। दण्डीत्यादौ संयोगत्वावच्छिन्नस्य सम्बन्धत्ववत् विशिष्टबुद्धेरवच्छेदकाविषयिण्याएवावच्छेद्यविषयत्वात्। नच प्रमाभ्रमयोः स्वरूपद्वयमात्रविषयत्वाविशेषात् प्रमाभ्रमव्यवस्थानुपपत्तिरिति वाच्यम्। घटाभाववति तदभावज्ञानत्वेन तदन्यज्ञानत्वेन व्यवस्थोपपत्तेः। 

 अथातिरिक्ताविषयत्वे तस्यैवानुपपत्तिरिति वाच्यम्। भ्रमस्य वस्तुगत्या यत् घटवत् तद्विषयः, नतु प्रमाया इत्यतिरिक्तविषयत्वात्। तदन्यविषयत्वात्। नचातीन्द्रियाभावेऽतिव्याप्तिः। तस्यापि योग्यतावच्छेदकावच्छिन्नत्वात्। तथाहि- अथ्यन्ताभावे प्रतियोगिदेशान्यदेशत्वं विशिष्टप्रत्यय जननयोग्यतावच्छेदकम्। तदवच्छिन्नत्वं च विशिष्टप्रत्ययाजनकेऽतीन्द्रियाभावेऽपि यथाऽरण्यस्थितो दण्डो घटाजनकोऽपि घटजननयोग्यतावच्छेदकदण्डत्वावच्छिन्नः तथ इति न काऽप्यनुपपत्तिः।

 ननु नित्यस्यातीन्द्रियस्याकाशात्यन्ताभावादेः विशिष्टप्रतितिजननयोग्यतावच्छेदकावच्छिन्नत्वेऽवश्यं विशिष्ट प्रत्ययजनकत्वं स्यात्। नित्यस्य स्वरूपयोग्यस्य सहकारिनियमादिति चेन्मैवम्। यत् स्वरूपयोग्यं तेनावश्यं कदाचित् फलं जननीयमिति नियमो वा ? तज्जातीयेनेति वा ? नाद्यः। दण्डस्याजनितघटस्य घटकारणतानापत्तेः। न हि यावान् दण्डः स सर्वो घटजनकः। तथाच दण्डत्वेन कारणता न स्यात्। किन्तु घटजनकदण्डत्वेनेति तस्य पूर्वमनिर्धारणात् कारणताया अनिश्चये प्रवृत्त्यद्यभावे सर्वव्यवहार विलेपः स्यात्। न द्वितीयः। प्रकृतेऽप्यवच्छेदकजातीये क्वचित् फलोपधानसत्त्वात् नचातीन्द्रिये क्वचिदपि फलोपादनं नास्तीति वाच्यम्। अथीन्द्रियस्यावच्छेदककोटावनिवेशात्। अवच्छेदकजातीये च तत्सत्त्वात्। नच विशिष्टस्य प्रत्यय इत्यत्र स्वरूपसम्बन्धस्य षष्ठ्यर्थत्वे आत्माश्रय इति वाच्यम्। तस्य सम्बन्धत्वेन प्रवेशेऽपि स्वरूपसम्बन्धत्वेनाप्रवेशात्। सम्बन्धसामान्ये हि षष्ठी। नतु स्वरूपसम्बन्धविशेष एव। यद्वा स्वरूपसम्बन्धस्यैव षष्ठ्यर्थत्वम्। नचात्माश्रयः। तस्य स्वरूपसम्बन्धान्तरत्वात्। नचानवस्था। प्रतीत्यनवस्थाया अभावात्। वस्त्वनवस्थाया स्त्वदोषत्वात्। नच ज्ञानस्याभावः, ज्ञातोऽभाव इति प्रतीत्योर्वैलक्ष्यण्यं न स्यात्। स्वरूपसम्बन्धविषयत्वस्याविशेषादिति वाच्यम्। न हि य एव स्वरूपसम्बन्धो ज्ञानस्याभाव इत्यत्र भासते स एव ज्ञातोऽभाव इत्यत्र। एकत्र प्रतियोग्यनुयोगिभावरूपस्यापरत्र विषयविषयिभावरूपस्य विषयत्वात्। हि स्वरूपद्वयमात्रं स्वरूपसम्बन्धः। किन्तु विशिष्टप्रत्ययजननयोग्यत्वम्। विशिष्टप्रत्ययानां भेदेन तज्जननयोग्यत्वस्यापि तथात्वात्। यथा वा देवदत्तस्य दण्डो, दण्डी देवदत्त इत्यनयोः एकसम्बन्धविषयत्वेऽपि प्रतीत्योर्वैलक्षण्यम्, तथाऽत्रापीति न काचिदनुपपत्तिरिति सर्वं सुस्थम्। एवञ्च विषयत्वनिरुक्तिखण्डनं बालविमोहनमात्रमिति दिक्। इति दृग्दृश्यसम्बन्धानुपपत्तिभङ्गः।

श्री पाण्डुरङ्गि आनन्दभट्टारकविरचिते  
इति न्यायामृतेकण्टकोद्धारे प्रथमपरिच्छेदे प्रथमोभागः    
\</1-1-33\>  
  \*\*\*

Jaya Gurudatta  
न्यायामृतम्  
न्यायामृतकण्टकोद्धारः (comm)

\<1-2-1\>  
   न्यायामृतकण्टकोद्धारः

 किञ्च दृग्‌दृश्ययोराध्यासिकसम्बन्धे दृश्यस्य प्रातिभासिकत्वापत्त्या विषयसन्निकर्षसाध्यवृत्त्ययोगेन तत्प्रयुक्तप्रतिकर्मव्यवस्था न स्यादिति वक्तुं परोक्तप्रतिकर्मव्यवस्थाप्रकारं दर्शयति- यञ्चोक्तमिति। अविद्येति। अविद्याया अपरिच्छिन्नत्वादिति भावः। अन्तःकरणेति। तस्य परिच्छिन्नत्वादिति भावः। तत्रेति। सर्वगतत्वपरिच्छिन्नत्वपक्षयोरित्यर्थः। आद्ये सर्वगतत्वपक्षे। तत्र। अनावृतत्वावृतत्वपक्षयोः। आद्येऽनावृतत्वपक्षे। विषयेति। स्वच्छस्य चैतन्यस्य वृत्तिं विनाऽस्वच्छेन विषयेणासम्बन्धात् वृत्तेश्च स्वच्छत्वात् सम्बन्धोपपत्तिरिति भावः। द्वितीये। आवृतत्वपक्ष इत्यर्थः। चैतन्यस्यावरणाभिभवहेतुत्वे तस्य सर्वदा विद्यमानत्वेन सर्वदाऽऽवरणनिवृत्तौ सर्वदा प्रकाशः स्यादिति भावः। अनावृतत्वपक्षे वृत्त्युपयोगमुपपादयति ॥ अनावृतत्वपक्ष इति ॥ केवलाप्रकाश्यं वृत्त्युपारूढे घटादिकं प्रकाश्यमित्युपपादयति। केवलेति । नन्वावरणाभिभवपक्षे वृत्त्याऽऽवरणस्य निवृत्तत्वात् सर्वदा प्रकाशः स्यादित्यत आह- आवृतत्वपक्षेऽपीति। ननु परिच्छिन्नत्वपक्षे ब्रह्मचैतन्यस्य प्रकाशत्वात् तस्य च सर्वसाधारणत्वात् सर्वप्रकाशत्वापत्तिरित्यतिप्रसङ्ग इत्यत आह। परिच्छिन्नत्वपक्षेऽपीति। ब्रह्मचैतन्यस्य प्रकाशत्वेऽपि अभिव्यक्तस्यैव प्रकाशत्वात् अभिव्यञ्जिकायाश्च वृत्तेस्तत्तदन्तःकरणीयत्वात् नातिप्रसङ्ग इति भावः। नन्वस्मिन् पक्षेविषयप्रकाशश्य ब्रह्मचित्त्वात् जीवचित्त्वं न स्यात्। तथा च जीवचैतन्येन प्रकाश इति न स्यादित्यत आह। विषयानुभवस्येति।

 एतावता वृत्त्या प्रतिकर्मव्यवस्थोक्ता। वृत्तिश्च विषयेन्द्रियसन्निकर्षजत्वात् स्वस्मात् पूर्वं विषयसत्त्वापेक्षा। तथा च विषयस्य सत्त्वमवश्यं स्वीकर्तव्यम्। तदङ्गीकारे कल्पितत्वं न स्यात्। तस्य प्रतीतिमात्रशरीरत्वव्याप्यत्वाद् इत्याह। स्वसन्निकृष्टेति। ननु कल्पितत्वं न प्रतीतिमात्रशरीरत्वव्याप्यम्। प्रपञ्चे दृग्दृश्यसम्बन्धानुपपत्तिसहितोक्तानुमानेन कल्पितत्वे सिद्धे तत्सत्त्वेऽपि तदभावाद् व्यभिचारः न च प्रपञ्चोऽपि प्रतीतिमात्रशरीर इति वाच्यम्। तस्य प्रत्यभिज्ञया स्थायित्वावगमात्। न च शुक्तिरूप्यतुल्येयं प्रत्यभिज्ञेति वाच्यम्। परीक्षितत्वापरीक्षितत्वाभ्यां विशेषादिति चेन्मैवम्। दृग्दृश्यसम्बन्धानुपपत्तेः परिहृतत्वेन अप्रयोजकत्वेन तेन कल्पितत्वासिद्धेः प्रपञ्चे व्यभिचाराभावात्। यच्चोक्तंपरीक्षितप्रत्यभिज्ञया प्रपञ्चस्य स्थायित्वसिद्धिरिति तदप्यशोभनम्। स्थायित्वे कल्पितत्वानुपपत्तेः। कल्पितत्वस्थायित्वयोः परस्परपरिहारेणैवोपलब्धेः। शुक्तिरजतस्य कल्पितत्वेन स्थायित्वाभावात् ब्रह्मणः स्थायित्वेऽपि कल्पितत्वाभावात्। न च वास्तवस्थायित्वाभावात् कल्पितत्वोपपत्तिरिति वाच्यम्। ब्रह्मणोऽपि तादृशस्थायित्वाभावेन कल्पितत्वापत्तेः। श्रुतिविरोधात् तत्र न कल्पितत्वमिति यदि, तदत्रापि तुल्यम्। तस्माद् घटादेः स्वज्ञानात् पूर्वं सत्त्वे प्रतीतिमात्रशरीरत्वव्याप्यकल्पितत्वानुपपत्तिरिति साधूक्तम्। गौरवादिति। कल्पितत्वविशेषापेक्षया कल्पितत्वमात्रस्य लघुत्वादित्यर्थः। ननु गौरवं प्रामाणिकमिति चेन्न। प्रमाणाभावस्योक्तत्वात्। उक्तानुमानस्य त्वप्रयोजकत्वात्। किं च यदि कल्पितत्वविशेषः प्रातिभासिकत्वमेव प्रतीतिमात्रशरीरत्वव्याप्यं, न सामान्यं, तर्हि वह्नेः पर्वतातिरिक्तवृत्तिर्धूमः, अप्रमाणिकत्वं प्रति बाध्यत्वविशेषः प्रातिभासिकत्वमेव व्याप्यं स्यात्। तथा च सर्वानुमानोच्छेदप्रपञ्चप्रामाणिकत्वे च स्यातामित्याह। वह्निमतीति। ननु घटादेः कल्पितत्वेन प्रातीतिकत्वे तत्प्रतीतिरेव न स्यात्। प्रतीतिकारणसन्निकर्षायोगादित्यत आह। प्रतीतेस्त्विति। तर्हि स्वप्नसाम्ये तद्वत् व्यावहारिकत्वं न स्यादित्यत आह व्यावहारिकत्वस्य चेति। ननु दीर्घभ्रान्तिविषयत्वमात्रेण कथं व्यावहारिकत्वम्? शुक्तिरूप्यादावदर्शनादिति चेन्न। तर्हि व्यावहारिकत्वे प्रयोजकान्तराभावेन सत्त्वस्यैव स्वीकारप्रसङ्गात्। न चाप्रातिभासिकत्वं तत्र तन्त्रम्। तथा सति कल्पित्वायोगादेरुक्तत्वात्।

 तत्तदाकारेति। प्रमाणाभावान्न चैतन्यकल्पना युक्तेति भावः। ननु विषयापरोक्षार्थमपरोक्षैकरसचैतन्यस्य तत्प्रकाशकत्वादि कल्प्यत इत्यत आह। विषयापरोक्ष्यं त्विति। उक्तम्। दृश्यत्वभङ्ग इति शेषः। ननु परोक्षवृत्त्याऽपि चैतन्यव्यक्त्यङ्गीकारात् दृष्टान्तोऽसिद्ध इत्यत आह। न चेति। अभिव्यक्तेति। ननु विषयाधिष्ठानचैतन्याभिव्यक्तावेव विषयापरोक्ष्यम्। तदभिव्यक्तिश्च परोक्षस्थले नास्ति। विषयसन्निकर्षजन्यवृत्तयैव हि तदभिव्यक्तिः। विषयसन्निकर्षश्च नास्ति। विषयस्य विप्रकृष्टत्वादिति चेन्न। लाघवेन वृत्त्यभिव्यक्तचैतन्योपरागमात्रस्यैव विषयापरोक्ष्ये तन्त्रत्वेन परोक्षस्थले चैतन्योपरागे विषयापरोक्ष्यावश्यम्भावात्। अन्यथाऽविद्यावृत्तिप्रतिबिम्बितचैतन्योपरागेण शुक्तिरूप्यस्याप्यापरोक्ष्यं न स्यात्। न च परोक्षस्थले चैतन्योपराग एव नेति वाच्यम्। तदुपरागाभावे तत्प्रकाश्यत्वानुपपत्तेः। न च वृत्तिद्वारकसम्बन्धात् तदुपपत्तिरिति वाच्यम्। वृत्तेरप्यान्तरत्वेन तत्सम्बन्धानुपपत्तेः। वृत्तिद्वारकसम्बन्धोपपत्तौ वा तत एवापरोक्षस्थलेऽपि प्रकाशोपपत्तावाध्यासिकसम्बन्धस्वीकारवैयर्थ्यापत्तेः। न चापरोक्षवृत्त्यभिव्यक्तचैतन्योपरागो विषयोपरोक्ष्यप्रयोजक इति वाच्यम्। एवं तर्ह्यावश्यकवृत्तिगतपरोक्षापरोक्षत्वाभ्यामेव विषयपरोक्षत्वापरोक्षत्वयोरुपपत्तौ चैतन्याभिव्यक्तिकल्पनावैयर्थ्यात्। न चाऽपरोक्ष्ययोग्यस्य चिदुपराग आपरोक्ष्य कारणमिति वाच्यम्। तथा सत्यापरोक्ष्ययोग्यतायां चिदुपरागः, सति च तस्मिन्नापरोक्ष्ययोग्यत्वमित्यन्योन्याश्रयात्। अत एव वृत्तिगतापरोक्षत्वजातिखण्डनमपि परास्तम्। प्रत्यभिज्ञायाभपरोक्षत्वस्यैव स्वीकारेण जातिसाङ्कर्याभावात्। अंशे परोक्षत्वानङ्गीकारेण अव्याप्यवृत्तित्वाभावाच्च। इन्द्रियत्वेनेन्द्रियजन्यत्वादिरूपोपाधिरूपस्यापरोक्षत्वस्य सम्भवाच्च। परोक्षस्थले चैतन्याभिव्यक्तिस्वीकारे विवरणे परोक्षस्थले सुषुप्तिनिवृत्तिमात्रमित्युक्तत्वेन तद्विरोधाच्च।

 ननु वृत्तेरपरोक्षानुभवत्वे स्वप्रकाशत्वमपि स्यात्। तस्य तन्नियतत्वादित्यत आह। वृत्तेरिति। न चान्तःकरणरूपोपादानानिष्ठं तद् उपादेयनिष्ठं कथमिति वाच्यम्। ज्ञानत्वादिवदुपपत्तेः। अन्यथेति। यदि उपादानानिष्ठत्वात् तदुपादेयापरोक्षवृत्तेः स्वप्रकाशत्वं न स्यात् तदेत्यर्थः। तन्न स्यात्। ज्ञानत्वादिकं न स्यादित्यर्थः। ज्ञानत्वादेरपरोक्षानुभवोपादानानिष्ठत्वादिति भावः। इदं चापरोक्षानुभवस्य स्वप्रकाशत्ववचनं प्राभाकरमतमाश्रित्योक्तम्। न वस्तुतः। परोक्षापरोक्षानुभवयोर्वृत्तिरूपयोः साक्षिवेद्यत्वादिति। ननु घटादौ वृत्यन्यानुभवो नास्ति, प्रमाणाभावादिति न युक्तम्। अनुभवस्यैव प्रमाणत्वादित्याशङ्क्य निषेधति। न चेति। एकस्या एव विलक्षणधातुप्रतिपाद्यत्वेन सकर्मकत्वाकर्मकत्वयोरुपपत्तौ न क्रियाभेदो युक्त इति सदृष्टान्तमाह। क्रियैक्येऽपीति। ननु दृष्टान्तेऽर्थैक्यमसिद्धम्। कृधातोरनुकूलयत्नोऽर्थः। यतिधातोस्तु यत्नमात्रम्। एवं गम्यर्थ उत्तरसंयोगफलकः स्पन्दः। चलत्यर्थस्तु स्पन्दमात्रम्। अन्यथा सकर्मकाकर्मकत्वव्यवस्था न स्यादिति चेन्न। एवं तर्हि वृत्तेरपि अनुकूलत्वादिना सकर्मकत्वम्। केवलाया अकर्मकत्वमित्यस्तु। यथा त्वन्मते वृत्तेः परिणतित्वेनाकर्मकत्वं, ज्ञानत्वेन सकर्मकत्वं तथेत्यभ्युपगन्तव्यम्। न चैतन्यरूपं ज्ञानान्तरम्। अन्यथा यातिचलत्यादेर्यत्नाद्यन्य एवार्थः स्यात्। किं च कृयत्योर्न भिन्नार्थत्वम्। तथाऽननुभवात्। अनुकूलता तु पदान्तरसमभिव्याहारलभ्या। न तु कृधात्वर्थः। अन्यथा यत्नार्थकाख्यातव्याख्यानं कृञा न स्यात्। व्याख्यानव्याख्येययोरेकार्थत्वात्। न हि भिन्नार्थेन व्याख्यानम्। अतिप्रसङ्गात्। एवं गमिचलत्योरेकार्थत्वमेव। उत्तरसम्योगस्तु फलम्। न हि फलं धात्वर्थे प्रविशति। अन्यथा स्वर्गस्यापि यज्यर्थत्वापत्तेः। सकर्मकत्वाकर्मकत्वव्यवस्था तु धातुस्वभावादेवोपपन्ना। अयमेव धातुस्वभावो यत् कर्माकाङ्क्षाजनकक्रियाप्रतिपत्ति जनकत्वम्। अतो नोक्तदोषः। अथवा भिन्नभिन्नरूपेण सकर्मकत्वाकर्मकत्वे क्रियायामेव भवेताम्। तथापि न क्रियाभेदः। एवं वृत्तेरपीति क्व तदन्य चैतन्यरूपं ज्ञानमित्यलम्। अन्यथेति। यदि सकर्मकत्वाकर्मकत्वाभ्यां व्यक्तिभेदस्तदेत्यर्थः। अतीत इति। न च तत्रापि चैतन्याभिव्यक्तिरङ्गीक्रियत इति वाच्यम्। चैतन्याभिव्यक्तौ विषयापरोक्ष्यापातात्। अन्यथा तद्वैयर्थ्यात्। अनुभवविरुद्धा चैषा कल्पनेत्याह- एवं चेति। अनुभवविरोधान्नैवं कल्प्यमिति भावः। अन्यथेति। यद्यनुभवविरुद्धं घटाज्ञानाविरोधि चैतन्यं कल्प्यते तदेत्यर्थः। यथा चैतत्तथोक्तं दृश्यत्वभङ्गेः।

 ननु श्रुत्या चैतन्यरूपं ज्ञानमङ्गीक्रियत इति तत्राह- तमेवेति। ननु सर्वशब्दस्यासङ्कुचितवृत्ति तं भान्तमनु सर्वं घटादिकं भातीत्यर्थे घटादिविषये चैतन्यरूपं ज्ञानमायातीति चेत् तत्राह- सर्वशब्दस्येति। किञ्च सर्वमिदं विभातीति इदंशब्दप्रयोगाच्च सङ्कोचः सर्वशब्दस्य कार्यः। तस्य प्रकृतपरत्वात्। अन्यथा तस्य वैयर्थ्यादित्याह- प्रकृतेति। स्मृतिसमाख्यानाच्च सर्वशब्दसङ्कोच इत्याह। एतदिति। अन्यथैतद्वाक्यनिर्णायकसूत्रे सङ्कोचकस्मृत्युदाहरणं त्वद्भाष्यादौ न स्यादिति भावः। त्वन्मत इति। न च द्रष्टुर्दृष्टेरित्यादिवत् प्रत्ययादिकं भक्तमिति वाच्यम्। बाधकं विना बहूनां भक्तत्ववर्णनस्यानुचितत्वात्। अन्यथा आनन्दादिरूपताऽप्यौपचारिकी स्यात्। अत्रापि आनन्दं ब्रह्मण इत्यादिश्रुतेः। नन्वनुशब्दस्य क्रियाभेदोपपादकत्वं क्व दृष्टमित्यत आह। गच्छन्तमिति अन्यथैकस्मिन् गच्छत्यनुशब्दप्रयोगः स्यादिति भावः। तथा च प्रमाणाभावात् न वृत्त्यतिरिक्तं चैतन्यरूपं ज्ञानं कल्पनीयम्।

 तथापीति। परोक्षस्थल इवापरोक्षस्थलेऽपि अन्तर्वृत्त्यैव विषयप्रकाशसम्भवादिति भावः। ननु परोक्षवैलक्षण्यार्थमेव देहान्निर्गतिः कल्प्यत इत्यत आह। परोक्षे हीति। नन्वभिव्यक्तचिदुपराग एव वृत्तेर्विषयसन्निकर्षं विनाऽनुपपन्न इति तदर्थमेव देहान्निर्गतिः कल्प्यत इत्यत आह। चिदुपरागादाविति। विषयोपरागादेस्तत्तदाकारवृत्त्यैवोपपत्तेर्न तदर्थं विषयसंश्लेषः प्रयोजक इति भावः। ननु परोक्षवैलक्षण्यार्थं वृत्तिसंश्लेषः स्वीकर्तव्यः। अन्यथा तत्रापि वृत्तेस्तदाकारत्वेन चिदुपरागाद्यापत्तौ विषयापरोक्ष्याद्यापत्तेरिति चेन्न। तत्रापि त्वया चिदुपरागस्वीकारेण तवापि तद्दोषतादवस्थ्थात्। न च विषयावच्छेदेन न तत्र चिदुपरागादीति वाच्यम्। विषयस्य चिदुपरागाद्यभावे तत्प्रकाश्यत्वानुपपत्तेः। न च वृत्तिद्वारक एव तत्र सम्बन्ध इति वाच्यम्। तस्यैवापरोक्षस्थलेऽपि प्रयोजकत्वे आध्यासिकसम्बन्धस्यातन्त्रत्वप्रसङ्गात्। इन्द्रियजन्यतत्तदाकारवृत्तित्वादेरेव चिदुपरागादौ प्रयोजकत्वं कल्प्यताम्। न तु संश्लोषो, गौरवात्। न च प्रभादौ विषयसंश्लिष्टतेजस्त्वेनावरणाभिभावकत्वदर्शनात् तैजसमनसोऽप्यज्ञानावरणाभिभवाय तत्संश्लेषः कल्पनीय इति वाच्यम्। तर्हि परोक्षस्थलेऽपि तदर्थं तत्कल्पना स्यात्। न च परोक्षस्थलेऽज्ञानाभिभव एव नेति वाच्यम्। परोक्षतो ज्ञाते न जानामीति प्रत्ययापत्तेः। किं च प्रभाया विषयसंश्लिष्टत्वेनैव प्रकाशकत्वदर्शनात् परोक्षस्थलेऽपि वृत्तेस्तदभिव्यक्तचैतन्यस्य वा विषयसंश्लेषापत्तिः। यदि च तत्र वृत्तेस्तदाकारत्वेनैव सर्वं समञ्जसं तर्हि अपरोक्षस्थलेऽपि तदाकारत्वेनैव सर्वं भविष्यति। परोक्षवैलक्षण्यं चेन्द्रियजन्यवृत्तित्वेनेत्युक्तम्। ननु विषयसंश्लेष एव चिदुपरागादौ तन्त्रम्, न तु तदाकारत्वमित्यत आह। नेत्रादिति। यद्व्यतिरेकप्रयुक्तः कार्याभावः तदेव तन्त्रम्। एवं च तदाकारत्वव्यतिरेकप्रयुक्तकार्याभावोऽस्तीति तदेव तन्त्रम्। न तु विषयसंश्लेषोऽपि तद्व्यतिरेकप्रयुक्तकार्याभावाभावादिति भावः। ननु विषयसंश्लेषं विना तदाकारत्वमेव न भवतीत्यत आह। तदाकारत्वस्य चेति। नन्वन्वयव्यतिरेकाभ्यां तदाकारत्वे घटमनः सन्निकर्षः कारणमित्यत आह। नचेति। प्रभादौ चान्वयव्यतिरेकाभ्यां विषयसन्निष्टप्रभात्वेनैव प्रकाशकत्वादीति न तत्प्रतिबन्दिग्रहो युक्तः। अन्यथा मनसश्चिदभिव्यक्तिहेतुत्वेन प्रकाशकत्वे प्रभया अपि तथा स्यादित्यापद्येत। तत्रापि चिदभिव्यक्त्यादौ मनोवृत्तित्वापेक्षया तेजस्त्वस्यैव लाघवेन प्रयोजकत्वसम्भवादिति। चक्षुरादेरिवेति। न च तत्र यदवच्छेदेन विषयसन्निकर्षः तस्यैव नियतद्वारत्वं भविष्यतीति वाच्यम्। तत्रेन्द्रियाधिष्ठानस्य विषयस्याव्यवहितसन्निकर्षेण बहिर्निर्गमनासम्भवात्, प्रयोजनाभावाच्चेति भावः। अन्यथेति। न चावरणाभिभावकतेजस्त्वस्य तत्प्रमापकस्याभावात् न बहिर्गतिरिति वाच्यम्। तदपेक्षया विरोधिनिवर्तकतेजस्त्वस्यैव सामान्यतया लघुत्वात्। परोक्षस्थलेऽतिप्रसङ्गश्चोभयथा तुल्य इति।

 घटैकाकारधीस्था चित्। घटैकाकारवृत्तिप्रतिबिम्बिता चिदित्यर्थः। आध्यासिकसम्बन्धस्येति। वृत्तिप्रतिबिम्बित चैतन्यस्य घटसत्त्वसापेक्षत्वेन तत्र तस्याध्यासेऽन्योन्याश्रयात् न तयोराध्यासिकसम्बन्ध इत्यर्थः। आवश्यकेनेति। न च प्रकाशे साक्षात्सम्बन्धस्तन्त्रम्। वृत्तेस्तत्प्रतिबिम्बितचैतन्यस्य वा तत्कल्पनोपपत्तेः। धर्मिकल्पनात इति न्यायात्। न च वृत्तेस्तत्प्रतिबिम्बितस्य वा प्रकाशत्वं, जडत्वादिति वाच्यम्। जडत्वेऽपि प्रभाया इव प्रकाशोपपत्तेः। अन्यथा जडत्वादेवावरणाभिभावकत्वमपि न स्यात्। न च प्रकाशत्व एव चित्त्वं तन्त्रं, नावरणाभिभावकत्व इत्यत्र राजाज्ञास्ति। न चाधिष्ठानचैतन्यमेवावरणाभिभावकमिति वाच्यम्। सर्वदा तस्य विद्यमानत्वेन सर्वदावरणनिवृत्तिः स्यात्। तस्मादधिष्ठानादिचैतन्याभिव्यक्त्यादिकल्पनमप्रामाणिकम्। परोक्षस्थले च चैतन्याभिव्यक्तिकल्पनं तु प्रागेव निरस्तम्। अस्तु वा यत् किञ्चित् चैतन्यं प्रकाशकम्। तथापि वृत्तेस्तदाकारत्वमवश्यमपेक्षितम्। अन्यथाऽभिव्यक्तिप्रतिबिम्बोपरागाणामसम्भवात्। वृत्तेश्च तदाकारत्वं त्वया न निर्वक्तुं शक्यम्। तथा च पक्षत्रयमप्ययुक्तमित्याह किञ्चेति। त्वयैवेति। किञ्चेदं विषयत्वमित्यादिना गतभङ्गे निरस्तत्वादिति भावः। न च मया निराकृतत्वेऽपि भवद्भिः साधितत्वात्‌ तदेव विषयत्वं भविष्यतीति वाच्यम्। मदुक्तविषयत्वाङ्गीकारे तेनैव सर्वस्योपपत्तौ चैतन्यादिकल्पना वृथा स्यादिति। तत्त्वायोगात्। तदाकारत्वायोगादित्यर्थः। अन्यथा चैतन्योपरागापादकत्वं तदावरणाभिभावकत्वं च कुत इत्युक्ते तदाकारत्वादिति वक्तव्यम्। तदाकारत्वं च तदेवेति कुत इति प्रश्नो निरुत्तरः स्यात्। प्रयोज्यप्रयोजकभावस्य भेदव्याप्तत्वाच्च। परोक्षस्थले उभयोरभावेन वृत्तेस्तदाकारत्वं च न स्यादित्यपि द्रष्टव्यम्। साकारवादेति। ननु वृत्तेरन्तःकरणपरिणामत्वेन साकारत्वात् कथमनिष्टापादनम्? त्वयापि वृत्तिरन्तःकरणपरिणाम इत्यङ्गीक्रियते। साकारवादता हि विषय एव ज्ञानाकार इत्यङ्गीकारे भवति। न त्वस्माभिस्तथाङ्गीक्रियते। येन साकारबादः स्यात्। किन्तु तत्सदृशाकारत्वम्। तथा च न कोऽपि दोष इति चेन्न। अत्र हि किञ्चित्सादृश्यं वा प्रयोजकत्वेन विवक्षितम्, अत्यन्तसादृश्यं वा? नाद्यः। घटान्तरवृत्त्या घटान्तरप्रकाशापातात्। न द्वितीयः। अत्यन्तसादृश्येऽभेदेन विषय एव तदाकार इत्युक्तं भवेत्। तथा च साकारवाद इति साधूक्तम्। ननु संस्थानविशेषेण सादृश्यमुच्यते, तच्च नातिप्रसङ्गीत्यत आह- संस्थानहीनेति। ननु गुणादीनां गुण्यादिभिरभेदात् तत्संस्थानेनैव तस्य संस्थानवत्तेति कथं संस्थानहीनत्वमिति चेन्न। गुणादीनां गुण्यादिभिरभेदवादेऽपि न निर्विशेषाभेदः। न वात्यन्ताभेदः। अन्यथा गुणादिगुण्यादिशब्दानां पर्यायत्वं स्यात्। तथाचापर्यायतानिर्वाहकेण न तत्संस्थानेन संस्थानवत्तेति भावः।

 घटपटाविति। न च तत्तद्विषयावच्छेदेन विरुद्धाकारत्वे न दोषः। एकस्यैव वृक्षस्य भिन्नभिन्नावच्छेदेन संयोग तदभावयोर्दर्शनात्। एकस्यैव ज्ञानस्यांशे सप्रकारत्वनिःप्रकारत्वयोरङ्गीकाराच्चेति वाच्यम्। संयोगस्य स्वात्यन्ताभावसमानाधिकरणत्वानङ्गीकारात्। निर्विकल्पकस्य च स्वरूपतोऽनङगीकाराच्च। किञ्च तत्तदाकारत्वे तत्तद्विषयावच्छेदः, तत्तद्विषयावच्छेदे च तत्तदाकारत्वमित्यन्योन्याश्रयः। न च तत्तद्विषयत्वावच्छेदेन तत्तदाकारत्वमिति वाच्यम्। त्वयैव विषयत्वस्य दूषितत्वात्। न च तत्तत्सन्निकर्षावच्छेदेन तत्तदाकारत्वमिति वाच्यम्। असद्विषयकवृत्तेर्निराकारत्वापातात्। असतो निराकारत्वेन तद्विषयकवृत्तेस्तदाकारत्वासम्भवाच्च। तद्विषयत्वेनैव तदाकारत्वोपपत्तावनुभवविरुद्धतदाकारत्वकल्पनाऽयोगाच्च। चरमेति। न चाकारो न संस्थानविशेषः। किन्तु तत्तदसाधारणं स्वरूपम्। तत्र ब्रह्मणः संस्थानविशेषाभावेऽपि ज्ञानानान्दादिरूपासाधारणाकारः सम्भवतीति वाच्यम्। वृत्तेरप्यानन्दाद्याकारापातात्। तच्चानुभवविरुद्धम्। असतोऽसाधरणस्वरूपाभावेन तद्वृत्तेर्निराकारत्वापाताच्च। अस्मत्पक्षे च तद्विषयत्वमेव तदाकारत्वम्। विषयत्वं च प्रागेव निरस्तमिति न कश्चिद् दोषः। तस्माद् वृत्तेस्तदाकारत्वायोगात्, देहान्निर्गत्ययोगात्, चैतन्याभिव्यक्त्यादेरयोगाच्च पक्षत्रयमयुक्तमित्युपसंहरति- तस्मादिति।

 एवं पक्षत्रयं साधारणदोषेण दूषयित्वा विशिष्ट दूषयितुमाह- किञ्चेति। विशिष्टे मायावच्छिन्न इत्यर्थः। दृग्दृश्ययोरिति। प्रकाशकजीवचैतन्य प्रकाश्यविषययोराध्यासिकसम्बन्धासिद्धेः जीवेऽनध्यासात् मायाविशिष्ट एवाध्यासात् तस्य चाप्रकाशकत्वादिति भावः। अत्र मायाविशिष्टस्य कल्पितत्वेन तत्र विषयाध्यासो न सम्भवतीत्यपि द्रष्टव्यम्। अत एवेति परामृष्टं हेतुमाह सवीशेषस्येति। ननु न विशिष्टं ब्रह्म विषयदृक्। येनोक्तदोषः। किन्तु शुद्धमेव चैतन्यमित्यत आह- शुद्धस्य चेति। स्वयं प्रकाशमानं हि इतरत् स्वसम्बन्धात् प्रकाशयतीति वक्तव्यम्। शुद्धं च न प्रकाशते। तत्प्रकाशस्य चरमवृत्तिसाध्यत्वात्। न च चरमवृत्त्यभावेन मूलाविद्यानिवृत्त्याभावेन सर्वत आवरणाभिभवाभावेऽपि घटाद्यवच्छेदेनावरणाभिभावात् जगदान्ध्यविरहोपपत्तिरिति वाच्यम्। घटाद्यवच्छेदेनापि आवरणं मूलाविद्या वा, तदतिरिक्तमेव वा? नाद्यः। तन्निवृत्तौ सर्वत आवरणाभिभवः स्यात्। नह्यविद्या अंशवती। येनैकांशेन निवृत्तावप्यन्यांशेनावस्थानम्। न द्वितीयः। अविद्यातिरिक्तस्य ज्ञाननिवर्त्यस्यावरणस्याभावात्। तथा च मूलाविद्याया एवावरणत्वात् तस्याश्चानिवृत्तत्वात् शुद्धप्रकाशो न स्यादेव। शुद्धप्रकाशे श्रवणादिवैयर्थ्यं सद्यो मोक्षश्चेति। आसंसारमावृतत्वमनवच्छिन्नस्यैव। न तु घटाद्यवच्छिन्नस्य। एवं च शुद्धाप्रकाशेऽपि घटाद्यवच्छिन्नतत्प्रकाशेन विषयप्रकाशोपपत्तिरिति शङ्कते- अनवच्छिन्नस्येति। विशिष्टज्ञान इति। न च चरमवृत्तिविषयस्य प्रकाशेऽपि अन्याविषयत्वार्थं तदनुसरणमिति वाच्यम्। अन्याविषयत्वस्याप्रयोजकत्वेन तदर्थं तदनुसरणवैयर्थ्यात्। अविद्यानिवृत्तिर्ह्यपेक्षिता। सा च तद्विषयत्वमात्रेणोपपन्ना नान्याविषयत्वमपेक्षते। न हि घटादिवृत्तिर्विशेषणादिविषयिणीत्येतावता न घटादिविशेष्या ज्ञाननिवर्तिका। न चैकधैवानुद्रष्टव्यमिति श्रुतिबलात् अन्याविषयकवृत्तिरेव तदज्ञाननिवर्तिकेति वाच्यम्। एकधैवेत्यस्य एकेन मुख्येन सर्वोत्तमत्वादिनैवेत्यर्थात्। ननु घटाद्यवच्छिन्नवृत्त्यविषयविशेषणादि विशिष्टप्रकाशार्थमेव चरमवृत्त्युनुसरणमित्यत आह- न हीति। तथाऽभ्युपगमेऽपसिद्धान्त इति भावः। अन्तःकरणावच्छिन्नस्येति। न च कारणात्मनान्तःकरणादेरवस्थानात् न जीवत्वापगम इति वाच्यम्। कार्याकारस्यैव जीवत्वप्रयोजकत्वात्। अन्यथा घटे नष्टेऽपि घटावच्छिन्नाकाशावस्थानं स्यात्। घटस्यापि कारणात्मनाऽवस्थानात्।

 अनावृतमेव जीवचैतन्यं विषयदृक्। वृत्तिस्तूपरागार्थेति पक्षे दूषणमाह- किञ्चेति। अनुद्भूतरूप इति। ननूद्भूतरूपवत्त्वं न प्रतिबिम्बनोपाधिताप्रयोजकम्। लोष्ठेऽपि प्रतिबिम्बनापत्तेः। किन्तु स्वच्छत्वम्। तच्च प्रकाशस्वभावत्वेन मनसस्तत्परिणामवृत्तेश्चास्तीति प्रतिबिम्बनोपाधित्वं युक्तमेवेति चेन्न। स्वच्छत्वस्यैवोद्भूतरूपवत्त्वमन्तरेण निरूपयितुमशक्यत्वात्। तथाहि- किमिदं स्वच्छत्वम्? न तावत्प्रकाशस्वभावत्वम्। ऊष्मादेरपि प्रतिबिम्बनोपाधितापत्तेः। न च प्रतिबिम्बनोपाधितायोग्यत्वम्। योग्यतायास्तदवच्छेदकमन्तरेण दुर्निरूपत्वात्। न च योग्यत्वं फलबलकल्प्यम्। तस्य प्रकृतेऽसंमतेः। न चोद्भूतरूपवत्तेजस्त्वम्। प्रकृतेऽभावात्। जलादौ प्रतिबिम्बाभावप्रसङ्गाच्च। तस्मादुद्भूतरूपविशेषत्वं प्रयोजकम्। रूपे विशेषोऽनुभवसाक्षिको जातिरूप एव। न च साङ्कर्यम्। तस्योपाधिसांकर्यवददोषत्वात्। तत्तद्व्याप्यनानात्वेनापि तददोषत्वाच्च। किञ्च प्रयोजकस्यातिप्रसक्तिर्न दोषः। अन्यथा धूमे आर्द्रेन्धनस्य प्रयोजकतानापत्तेः। तथा च यद्व्यतिरेकप्रयुक्तो यद्व्यतिरेकः तत्तत्र प्रयोजकम्। अस्ति च प्रकृते उद्भूतरूपवत्त्वम्। तद्व्यतिरेकप्रयुक्तव्यतिरेकस्योष्मादावेव दर्शनात्। तथाचोद्भूतरूपत्त्वाभावेनान्तःकरणतद्वृत्त्योः न प्रतिबिम्बनोपाधित्वम्। शब्दस्य चानुद्भूतरूपे दिगादौ प्रतिबिम्बदर्शनात् शब्दान्येति विशेषणम्। न च शब्दवद् ब्रह्मणोऽप्यनुद्भूतरूपे प्रतिबिम्बः किं न स्यादिति वाच्यम्। दृष्टान्तमात्रेणार्थासिद्धेः। फलबलात् तस्य प्रतिबिम्बः स्वीक्रियते। न च प्रकृते तदस्ति। न वा तद्विनाऽनुपपत्तिः। उक्तप्रकारेणैव घटाद्यनुभवोपपत्तेः। अचाक्षुष इति। न चाक्षुषस्याकाशादेः प्रतिबिम्बिततत्वदर्शनात् अचाक्षुषत्वं नाप्रतिबिम्बने प्रयोजकमिति वाच्यम्। अचाक्षुषपदस्य नीरूपद्रव्यपरत्वात्। न चाकाशस्यापि नीरूपत्वात् कथं प्रतिबिम्बनमिति वाच्यम्। आकाशो नीलिमोदेतीति श्रुतेः तस्यापि रूपवत्त्वात्। पञ्चीकरणपक्षे रूपवत्त्वावश्यंभावाच्च। एवं च चाक्षुषत्वसम्भवात् यथास्थितमेव वा चाक्षुषपदम्। यद्वाऽचाक्षुषस्याकाशस्य प्रतिबिम्बनमसंमतम्। किन्तु तत्स्थोद्भूतरूपवन्मेघादेरेवेति न कश्चिद् दोषः। किञ्चास्मिन् पक्षे जीवचैतन्यस्य वृत्तिप्रतिबिम्बतत्वे जीवचैतन्यं सर्वगतं विषयदृगिति भग्नम्। किन्तु वृत्तिप्रतिबिम्बितं परिच्छिन्नमाभासरूपं तथा। तथा चापसिद्धान्तः। न च तयोरैक्यम्। बिम्बप्रतिबिम्बयोर्यथाकथञ्चिद् भेदस्य त्वयाऽप्यङ्गीकारात्। अन्यथा संसार्यादिव्यवस्था न स्यादित्यलं क्षुद्रपीडनेन।

 चित इति। न च चिन्मात्रस्य निर्विकारत्वेऽपि अविद्योपाधिकस्य तत्वं किं न स्यादिति वाच्यम्। विकारित्वे जडत्वापातेन मोक्षानन्वयात् श्रवणादिवैयर्थ्यापत्तेः। आकाशवदिति। ऊर्ध्वाधरीभावरूपाश्रितत्वाभावादित्यर्थः। अन्यथा तदन्तस्थत्वमित्यनेन पौनरुक्त्यापत्तेरित्यवधेयम्। अत्र प्रकाशकत्वं तमोविरोधित्वं वा ज्ञानविरोधित्वं वा? नाद्य इत्याह- प्रभायामिति। तमोविरोधित्वस्य जीवचैतन्येऽप्यभावेन दार्ष्टान्तिकानुपपत्तेश्च। न द्वितीय इत्याह- प्रभायामज्ञानेति। ननु प्रभाया रूपग्राहक चक्षुःसहकारित्वमेव रूपप्रकाशकत्वम्। न चेदमतिप्रसक्तमित्यत आह- प्रभायां रूपेति। एतावता ग्राहकविशेषसहकारित्वं प्रकाशकत्वमित्युक्तं स्यात्। तच्च जीवचैतन्ये न सम्भवति। तदतिरिक्तग्राहकाभावात्। भावे वा तत एवोपपत्तावेतस्याकिञ्चित्करत्वमिति भावः। उपसंहरतितस्मादिति।

 नन्वसङ्गो ह्ययमितिश्रुत्या सम्बन्धाभावाभिधानात् कथं तत्प्रयुक्तं सर्वप्रकाशनमित्यत आह- असङ्गो हीति। ननु सम्बन्धसामान्यपरैव किं न स्यादित्यत आह- स यत्तत्रेति। न चाकर्तृत्वप्रतिपादनार्थं सम्बन्धाभावपरत्वमेव श्रुतेरिति वाच्यम्। अकर्तृत्वस्य कर्तृत्वश्रुतिविरोधेन प्रतिपादयितुमशक्यत्वात्। सम्बन्धाभावमात्रपरत्वस्य वृत्त्यैवोपरज्यत इत्यनेन व्याहतत्वाच्च। न च वृत्तेः स्वच्छत्वेन तत्सम्बन्धो युक्त इति वाच्यम्। तथापि श्रुतिसङ्कोचापातात्। स्वच्छजलादर्शप्रभादौ वृत्त्यनपेक्षापाताच्च। यथा चैतत् तथाग्रे स्फुटम्। अत एव चैतन्यस्य सर्वसम्बन्धोपपत्तेः इदमाकारवृत्त्यवच्छिन्नचैतन्येनैव रजतभानोपपत्तेर्न तदर्थमविद्यावृत्तिकल्पनमिति द्रष्टव्यम्। ननु चैतन्यस्य सर्वसम्बन्धे विद्यमानेऽपि न सर्वप्रकाशः। तस्य प्रकाशप्रयोजकत्वाभावात्। किन्तूपरागविशेष एव। स च वृत्त्या भवतीत्यावश्यकी वृत्तिः। अतो नातिप्रसङ्गः इत्यत आह- अपि चेति। दृश्यत्वप्रयोजकः किमाध्यासिकसम्बन्धो वा, तदतिरिक्तो वा? नाद्य इत्याह- वृत्तित इति। तथा च पूर्वमपि प्रकाशः स्यादिति भावः। न द्वितीय इत्याह- अन्य इति। अन्यस्य प्रयोजकत्वे आध्यासिकसम्बन्धस्यातन्त्रत्वापातः। न च द्वयमपि प्रयोजकम्। गौरवात्। वृत्तिप्रयुक्तोपरागे सत्याध्यासिकसम्बन्धव्यतिरेकप्रयुक्तकार्य व्यतिरेकाभावाच्च। आध्यासिकसम्बन्धेनैव प्रकाशोपपत्तावस्याप्रयोजकत्वाच्च। किं च जीवचैतन्यस्या विद्योपाधिकतया नासङ्गत्वमुपपद्यते। यद्येवमप्यसङ्गत्वं तर्हि सुतरां ब्रह्मणोऽसङ्गत्वं स्यात्। ततः किम्? तत्राह- किञ्चेति। अनादीति। न चाविद्यादेः प्रवाहेणानादित्वेऽपि स्वरूपेण नानादित्वम्। अतोऽविद्यादिकं प्रत्यपि विशिष्टस्योपादानत्वात् तत्प्रकाशोपपत्तिरिति वाच्यम्। विशिष्टस्याविद्याकल्पितत्वेन तत्परिणामत्वानुपपत्तेः। अप्रामाणिकप्रवाहकल्पनापेक्षया स्वरूपस्यैवानादित्वकल्पनोपपत्तेश्च। सार्वज्ञादेरिति। अन्यनिष्ठोपादानत्वेनान्यस्य सार्वज्ञ्ये जीवेऽपि तदापत्तिरिति भावः। न च शुद्धे सार्वज्ञादीनामारोपितत्वेन मानोपाधिकत्वाभावेन स्वतः सार्वज्ञोपपत्तिरिति वाच्यम्। आरोपस्याविद्याधीनत्वेन स्वतः सार्वज्ञानुपपत्तेः। अन्यथा सुक्तेरपि रूप्यत्वं स्वत एव स्यात्। विशिष्टे तदध्यासाभावेन तस्य तदनुपपत्तेश्च। न च सार्वज्ञं न स्वत इति वाच्यम्। तस्य परोपाधिकत्वे सदात्वानुपपत्तेः। सदात्वं च \`तुर्यं तत् सर्वदृक् सदा' इति श्रुतिसिद्धम्। स्वाभाविकी ज्ञानबलक्रिया चेति श्रुत्या स्पष्टं स्वाभाविकत्वस्य सिद्धत्वाच्च। अत एव सार्वज्ञादीनां तटस्थलक्षणत्वमपि प्रत्युक्तम्।

 विवर्तेति। तथा च न किमप्यावरणकृत्यमिति भावः। न च चिन्मात्रस्य प्रकाशेऽपि अशनायाद्यतीतत्वेन न भासते। तदेवावरणकृत्यमिति वाच्यम्। एवं ह्यशनायाद्यतीतत्वमज्ञानेनावृतमिति वाच्यम्। तस्य चैतन्यातिरिक्तत्वेनाज्ञानकल्पितत्वेनाज्ञानविषयत्वानुपपत्तेः। चैतन्यमात्रत्वे चोक्तमेव दूषणम्। किञ्च वेदान्तैरशनायाद्यतीत्वावरणनिवृत्त्यर्थं तद्विशिष्टमेव बोधनीयम्। तथा चाखण्डार्थत्वहानिः। अज्ञानमावरणमेव न सम्भवतीत्याह- किञ्चेति। अज्ञानं किं ज्ञात्राश्रितमावरणं, विषयाश्रितं वा? नाद्यः। अपसिद्धान्तात्। द्वितीये दोषमाह- विषयगतत्वे त्विति। न चाज्ञानावरणशक्तीनां बहुत्वात् देवदत्तीयान्तःकरणवृत्त्या तन्नाशे तं प्रत्येव प्रकाशो नान्यं प्रतीति वाच्यम्। एकावरणशक्तिनाशेऽप्यन्यावरणशक्तेर्विद्यमानत्वेन तं प्रत्यपि प्रकाशो न स्यात्। न च प्रातिस्विक्येवावरणशक्तिरिति वाच्यम्। विषयगतावरणस्य तथाऽदृष्टत्वेनादृष्टकल्पनाप्रसङ्गात्। किं चावरणशक्तिरज्ञानात्मिका तद्भिन्ना वा? नाद्यः। एकवृत्त्याऽवरणशक्तिनाशेऽज्ञानस्यैव नष्टत्वेन पुनरावरणशक्त्यवस्थानानुपपत्तेः। न द्वितीयः। तथासति तस्या भ्रमोपादानत्वादिनाऽज्ञानत्वादज्ञानत्वादज्ञानशक्तित्वकल्पनायोगात्। शुक्तिज्ञानेनेति। शुक्तित्वप्रकारकज्ञानेनेत्यर्थः। अनिवृत्ताविति। आवरणशक्तिनिवृत्तिरिति तु पूर्वमेव दूषितमिति भावः। ज्ञानस्येति। न चेयं व्याप्तिरुच्छेदविषया। न तु कार्यस्य स्वकारणे सूक्ष्मरूपेणावस्थाने। अतः स्वकारणे प्रविलयमात्रेण बाधकत्वोपपत्तिरिति वाच्यम्। अनुभवानुरोधेनोच्छेदविषयत्वस्यैवावश्यकत्वात्। न हि शुक्तिज्ञानेन रजतं नष्टमित्यनुभवः। किन्तु शुक्तिज्ञानेन शुक्त्यज्ञानं नष्टमित्येव। स्वकारणे प्रविलयमात्रेण मिथ्यात्वासिद्धेश्च। दण्डेन घटस्येव ज्ञानेन स्वकारणे प्रविलयस्य सत्यत्वेऽप्युपपत्तेः। तथा च ज्ञानेनाज्ञानस्यैव नाशो वक्तव्य इति सद्यो मोक्षापातस्तदवस्थः। शुक्तिज्ञानेनेति। नन्वनवच्छिन्नविषयमूलाज्ञानानिवृत्तावपि अवच्छिन्नविषयस्य तूलाज्ञानस्य शुक्तिज्ञानेन निवृत्तेरभिव्यक्तिप्रकाशोपपत्तिरिति चेन्न। एकाज्ञानपक्षे तदयोगात्। किञ्चावच्छिन्नस्य जडत्वेनाज्ञानकल्पितस्य तद्विषयत्वानुपपत्तिः। अवच्छिन्नविषयाज्ञाननिवृत्त्या तदभिव्यक्तावपि तत्सम्बन्धेनापरोक्षत्वानुपपत्तेश्च। तस्य जडत्वेनापरोक्षैकरसत्वाभावात्। मिथ्याभूतस्य जडस्य तस्यापरोक्षैकरसत्वाङ्गीकारे वृत्तेरेव तत्स्वीकारेण सर्वोपपत्तेः चैतन्योपरागादि व्यर्थम्। मूलाज्ञाननिवृत्तिर्वाच्या। तथा च सद्यो मोक्ष इति साधूक्तम्।

 अनादीति। सावयवत्वेऽनादित्वमेव न स्यादिति भावः। प्रवाहतोऽनादित्वमिति तु निरस्तम्। शुक्तिज्ञानेन तदावरणशक्त्यभिभवमात्रं क्रियते। चरमान्तःकरणवृत्त्या तु स्वोपादानाज्ञाननिवृत्तिरित्याशङ्क्य निषेधति- न चेति। न च वृत्तेरज्ञानोपादेयत्वाद् उपादेयेन चोपादाननिवृत्त्यदर्शनात् कथमेतदिति वाच्यम्। तथा दर्शनादित्याह- वृश्चिकवृक्षादिनेति। शुक्तिज्ञानस्य शुद्धचैतन्यं प्रत्यावरणशक्तिप्रतिबन्धकत्वं वा, अविद्याकल्पितजडं प्रति वा, जडविशिष्टात्मानं प्रति वा? नाद्य इत्याह- चक्षुरादीति। रूपादिहीनस्यापि कालादिवत् चाक्षुषवृत्तिविषयत्वमिति तु निरस्तम्। तदविषयस्यापि तत् प्रत्यावरणशक्तिप्रतिबन्धकत्वेऽतिप्रसङ्गः। ननु शुक्तिज्ञानस्यावच्छिन्नचिद्विषयत्वेन शुद्धं प्रत्यावरणशक्तिप्रतिबन्धकत्वमस्तु, को दोष इत्यत आह- शुक्तिवृत्तेरिति। ततश्च सद्यो मोक्षः स्यादिति शेषः। न चावरणशक्त्यभिभवेऽपि अज्ञानाभिभवाभावात् कथं सद्यो मोक्षापादनमिति वाच्यम्। आवरणशक्त्यभिभवे विद्यमानस्य तस्योत्तेजकसमवहितमणिवत् अजागलस्तनायमानत्वात्। आवरणशक्तेरज्ञानस्वरूपत्वेन तदभिभवं विना तदभिभवायोगात्। न हि दाहशक्तिप्रतिबन्धेऽपि मण्यवस्थानवत् आवरणशक्तिप्रतिबन्धेनाज्ञानावस्थानमावयोः क्वापि सम्पा्रतिपन्नम्। अनुपपत्त्या तत्कल्पनं तु अनुपपत्तेर्निरस्तत्वादेवायुक्तमिति। न द्वितीय इत्याह- अविद्याकल्पितमिति। अत्र जडे आवरणानङ्गीकारे अविद्याकल्पितमप्रसक्तप्रकाशमिति हेतुगर्भविशेषणद्वयम्। तृतीय आह- जडविशिष्टेति। न चावरणशक्तेर्नावच्छिन्नविषयत्वम्। किन्तु शुद्धविषयत्वमेव। अवच्छिन्नविषयत्वोक्तेस्तु अवच्छेदकाज्ञानयोरेकचिदध्यस्तत्वात् इति वाच्यम्। तथात्वे शुक्तितत्वाज्ञानं रजतविषयकं स्यात्। तत्रापि सामानाधिकरण्यस्य वक्तुं शक्यत्वादिति। किञ्चैवं वदताऽन्यत्रौपचारिकमावरणविषयत्वम्। चितं प्रति तु मुख्यमिति मुख्य एवावरणाभिभवः सम्पादनीय इति तदावरणाभिभवे तत्प्रकाशापत्त्या सद्यो मोक्षापत्तिरिति। किञ्चोपदादेयेनोपादाननिवृत्तेरदर्शनात् कथं वृत्त्या तदज्ञाननिवृत्तिः? गोमयादौ दृष्टमिति चेत् तत्राह प्रत्युतेति। न चात्र विनिगमकाभाव इति वाच्यम्। अप्रच्युतावस्थानामुपादानत्वे कार्ये तदुपलब्धिः स्यात्। उपादेयेन तन्निवृत्तिश्चायुक्ता। उपादानोपादेययोरन्योन्याभेदेनाविरोधेन चेति विचारणीयम्। ननु चरमवृत्तिरेव चैतन्यविषयकाज्ञानविरोधिनी, मोक्षोद्देशेन श्रवणविधानात्। न त्विन्द्रियजारतोपसरणाद्यन्यतमकल्पनयैव सर्वं सुस्थमित्यत आह- शिष्टमिति।

 न चेति। एवं च शुक्तिज्ञानेनावस्थाविशेषस्य निवृत्तावपि अवस्थावतोऽज्ञानस्य सत्त्वात् न सद्यो मोक्ष इति भावः। अत्र प्रष्टव्यम्। तेऽवस्थाविशेषाः परस्परं भिन्ना उताभिन्नाः? आद्ये अज्ञानात्मका अथवा तद्‌व्यतिरिक्ताः? आद्य आह- तेषामिति। तथाच द्वितीयपक्षनिक्षेप इति भावः। अज्ञानातिरिक्ता अवस्थाविशेषा इति द्वितीय पक्ष आह- न चेदिति। भ्रमोपादानत्वादेरज्ञानासाधारण धर्मत्वात् अन्यत्रासम्भवः। अन्यथा ज्ञानसिद्धिरेव न स्यादिति भावः। अथावस्थानां परस्परमज्ञानेन चाभेद एवेति तृतीय एव पक्षोऽस्त्विति चेन्न। तथात्वेऽवस्थानिवृत्तिर्नामाज्ञाननिवृत्तिरेवेति शुक्तिज्ञानेनैव सद्यो मोक्षो वा बाधाभावो वा स्यादिति भावः। न च शरीरस्य बाल्याद्यवस्थापगमेऽप्यवस्थानवत् अज्ञानस्यावस्थापगमेप्यवस्थानमविरुद्धमिति वाच्यम्। स्यादिति भावः। न च शरीरस्य बाल्याद्यवस्थापगमेऽप्यवस्थानवत् अज्ञानस्यावस्थापगमेप्यवस्थानमविरुद्धमिति वाच्यम्। परिमाणभेदेन द्रव्यभेद इति पक्षे तस्य नाशात् शरीरान्तरस्यैवोत्पादात्। अज्ञाने च तथाभावासम्भवात्। परिणामवादे चावयवोपचयापचयरूपावस्थोपगमापगमादेर्निरवयवाज्ञानेऽसम्भवात्। सम्भवे वाऽनादित्वायोगात्। अवस्थानां सादित्वे च भ्रमोपादनत्वाद्ययोगात्। अनन्तान्यज्ञानानीति द्वितीयपक्षे दोषमाह- द्वितीय इति। आद्य इति। अप्रकाशप्रयोजकसर्वावरणानां निवृत्तत्वात् प्रयोजकाभावे च प्रयोज्याभावनियमादिति भावः। एकस्येति। एकयवनिकापगमेऽपि यवनिकान्तरसद्भावे यथा पदार्थप्रकाशप्रतिबन्धस्तथेहापि प्रकाशो न स्यादित्यर्थः। नन्वेकया वृत्त्या एकाज्ञाननाशेऽपि आवरणान्तराणां सद्भावेऽपि प्रकाशो युज्यते। तथैव वृत्त्याऽऽवरणान्तराणां प्रतिरुद्धत्वात्। एवं च सा यावत्तिष्ठति तावत् प्रकाशः। तस्यां नष्टायां पुनरप्रकाशश्चेपपद्यते। यथा भवतां मते एकं ज्ञानं एकं प्रागभावं नाशयति। प्रागभावान्तरप्रयुक्तमज्ञातत्वव्यवहारं च प्रतिबघ्नाति। एवं प्रकृतेऽपि द्रष्टव्यम्। अज्ञानस्य प्रागभावस्थानीयत्वात्। तथाच न कश्चिद् दोष इति चेन्न। दृष्टान्तदार्ष्टान्तिकयोर्वैषम्यात्। तथाहि- ज्ञानेन एकस्य प्रागभावस्य नाशो युज्यते। यदेव ज्ञानमुत्पन्नं तत्प्रागभावमेव नाशयति, नान्यप्रागभावम्। ज्ञानेनाज्ञानस्य नाशे तु समानविषयकस्येत्युत्तरं वाच्यम्। एवं च सर्वेषां समानविषयकत्वात् सर्वेषां निवृत्तिः स्यात्। न वा कस्यापि। विनिगमकाभावात्। किञ्चाज्ञाननाशाभावेऽपि तत्प्रतिरोधकत्वमात्रेण प्रकाशस्तर्हि कस्यापि नाशो न स्यात्। सर्वेषामज्ञानानां प्रतिबन्धमात्रेण प्रकाशोपपत्तेः। एवमेव ब्रह्माज्ञानप्रतिबन्धमात्रेण ब्रह्मप्रकाशतत्कार्योपपत्तेर्मोक्षेऽप्यज्ञाननाशो न स्यात्। अपि च न ज्ञानं ज्ञानप्रागभावमात्रविरोधि। किं तु या ज्ञानव्यक्तिरुत्पद्यते तत्प्रागभावस्यैव। ज्ञानं चाज्ञानमात्रविरोधि, प्रभा यथा तमस इति वैषम्यम्। एतेनाज्ञानस्यापसरणादेरसम्भवेऽपि कार्याक्षमत्वकरणमेव, यथोत्तेजकेन मण्यादेरित्यपास्तम्। तथात्वे प्रभया तमसोऽज्ञानस्य ज्ञानेन कार्याक्षमत्वकरणमेव सर्वत्र, क्वापि न नाश इति स्यात्। अनुभवश्चाविशिष्ट इति एकत्र नाशे सर्वत्रापि तथा स्यात्। एवं च ज्ञानेन सर्वत्र नाश एवेति वृत्त्यनन्तरमप्रकाशाभावो वा कदाप्यप्रकाशो वा एवेति साधूक्तम्।

 कथं चेति। शुक्त्यादेः सादित्वेन ततः पूर्वं तस्य विषयाभावप्रसङ्गात्। न चाज्ञानमपि सादीति वाच्यम्। अपसिद्धान्तापातात्। ननु निर्विषयमेव तदस्त्वित्यत आह- निर्विषयस्येति। न चेश्वरज्ञानस्य घटादिरूपविषयाभावेऽपि यथावस्थानं तथा स्यादिति वाच्यम्। तस्य विषयान्तरसम्भवात्। अस्य च तदभावात्। नन्वतीतादिज्ञानस्य विषयाभावेऽपि यथावस्थानं तथा स्यादिति चेन्न। ज्ञानस्य विषयानाश्रितत्वात्। अज्ञानस्य च त्वया विषयाश्रितत्वाङ्गीकारात्। शुक्तिज्ञानेनेति। शुक्तिज्ञानेनाज्ञानं नष्टमित्यस्ति तावदनुभवः। तदज्ञानमनवच्छिन्नचैतन्यावरणं चेत् शुक्तिवृत्त्यैव शुद्धाज्ञानस्य नष्टत्वात् सद्यो मोक्षः स्यादिति भावः। न चैकावरणनाशेऽप्यावरणान्तरसद्भावात् न सद्यो मोक्ष इति वाच्यम्। तथात्वे चैतन्यप्रकाशाभावेन शुक्तेरपि प्रकाशो न स्यात्। न च शुक्त्यवच्छेदेनैवावरणापसरणात् शुक्तिप्रकाश इति वाच्यम्। शुक्तिवृत्त्याऽनवच्छिन्नविषयापसरणानुपपत्तेः। सम्भवे वा सद्यो मोक्षप्रसङ्गानिस्तारात्। अविशेषेण शुक्तिवृत्त्यैवानवच्छिन्नसर्वावरणानां निरस्तत्वात्। एतेनेति परामृष्टं हेतुमाह प्रतिविषयमिति। तथाचैकाज्ञानपक्षानेकाज्ञानपक्षयोर्दुष्टत्वात् वृत्त्या तदभिभवेन प्रतिकर्मव्यवस्थेत्यनुपपन्नम्। तथाच सर्वप्रकाशे दुर्वारः।

 सम इति। न तावत् ज्ञानेनैकज्ञानप्रागभावनिवृत्तिः। प्रागभावान्तरसद्भावेन घटप्रकाशाभावापत्तेः। न सर्वज्ञानप्रागभावनिवृत्तिः। पुनर्ज्ञानान्तरानुदयप्रसङ्गादिति साम्यमित्यर्थः। दृष्टान्तदार्ष्टान्तिकयौर्वैषम्येण दूषयति- नहीति। ननु तथापि तमो दृष्टान्तो भविष्यति। तमो ह्यालोकाभावः। तस्य चावरणत्वं स्वीकृतम्। तत्रालोकेन यावदालोकाभावानां निवृत्तिरशक्या। तथाच य आलोक उत्पन्नस्तेन स्वाभावनिवृत्तावपि आलोकाभावान्तरसद्भावात् घटप्रकाशो न स्यादिति। तत्र यथा समाधानमुक्तं तथा प्रकृतेऽपीत्यत आह- न चेति। अत्रापि दृष्टान्तदार्ष्टान्तिकयोर्वैषम्यमेवेति भावः। नन्वत्रापि आलोकाभावसमुदायस्यावरणत्ववत् अज्ञानसमुदायस्यैवावरणत्वमङ्गीक्रियते। अतो न वैषम्यमित्याशङ्क्य निषेधति- न चेति। ननु वृत्त्याऽज्ञानापसरणमात्रं क्रियते, न निवृत्तिः। वृत्तौ नष्टायां पुनरज्ञानोपगम इति समुदायसत्वान्न सदा प्रकाश इत्यत आह- अयुक्तं चेति। नचापसरणं कार्याक्षमत्वमात्रम्। तच्चामूर्तत्वेऽपि युक्तमिति वाच्यम्। तथात्वे समुदायस्य सत्त्वे पुनः स एव दोषः। प्रभादावपि तथैव वक्तुं शक्यत्वाच्चेत्यलं प्रपञ्चेन। उपसंहरति तस्मादिति।

 एतेनैते परेषां कण्ठकोलाहलाः परास्ताः। यथाहुः- अधिष्ठानचैतन्यं विषयप्रकाशकम्। न च सर्वदा प्रकाशप्रसङ्ग इति वाच्यम्। चैतन्यत्रयस्यैकलोलीभावाभावात्। अन्तःकरणावच्छिन्नं चैतन्यं प्रमातृचैतन्यम्। वृत्त्यवच्छिन्नं चैतन्यं प्रमाणचैतन्यम्। विषयावच्छिन्नं प्रमेयचैतन्यम्। एवं च यदीयान्तःकरणवृत्त्या चैतन्यत्रयस्यैकलोलीभावः तत्रावरणनिवृत्त्या तस्यैव तदवच्छेदेन चैतन्यं प्रकाशमानं स्वाध्यस्तं घटादिकं प्रकाशयतीति नातिप्रसङ्गः। एवं च यत्रान्तःकरणबहिर्गमनेन चैतन्यत्रयस्यैकलोलीभावः तत्रचापरोक्षव्यवहारः। यत्र चान्तःकरणस्य बहिर्निर्गमनाभावेन प्रमातृप्रमाणचैतन्ययोरेकलोलीभावस्तत्र परोक्षव्यवहारः। एतदेवाभिप्रेत्य विवरणे परोक्षे सुप्तिव्यावृत्तिमात्रमित्युक्तम्। एवं च न कोऽपि दोष इति। परोक्षस्थले च वृत्तेः प्रमेयेन परम्परासम्बन्ध एव। अनुमितावनुमेयेन तद्‌व्याप्यज्ञानजन्यत्वंशाब्द्याः संसर्गेण सह तदाश्रयवाचकपदजन्यत्वं,स्मृतेः स्मर्तत्वेयन तद्विषयानुभवजन्यत्वमित्यादीति। अस्यां प्रक्रियायां मानाभावात्। आध्यासिकसम्बन्धस्यैव तन्त्रत्वेन चैतन्यत्रयैकलोलीभावस्यानपेक्षितत्वेनाप्रयोजकत्वाच्च। अपरोक्षस्थले तत्सन्निकृष्टेन्द्रियजन्यत्वमात्रेण चैतन्यत्रयस्यैकलोलीभावसम्भवेऽन्तकरणस्य बहिर्निर्गमस्याप्रयोजकत्वाच्च। परोक्षस्थले प्रमाणप्रमातृ चैतन्ययोरेकलोलीभावेपि तस्याधिष्ठानचैतन्यत्वाभावेन तत्राध्यासिकसम्बन्धस्यातन्त्रत्वापातेन तद्‌दृष्टान्तेन सर्वत्र तस्याप्रयोजकत्वापाताच्च। परोक्षस्थेले चैतन्याभिव्यक्त्यादिकल्पनाया व्यर्थत्वाच्च। चैतन्याभिव्यक्तिकल्पनायोगाच्च। परोक्षस्थले च वृत्तेरेव प्रकाशकत्वोपपत्तेश्च। एवं च विवरणस्यान्यथाभिप्रायवर्णनं सिद्धान्तविरुद्धं न च कल्प्यमित्यलमतिविस्तरेण। ॥ प्रतिकर्मव्यवस्थानुपपत्तिभङ्गः॥

\</1-2-1\>

\<1-2-2\>  
   न्यायामृतकण्टकोद्धारः

 अधिष्ठानं च सदृशमिति तत्त्वनिर्णयटीकानुसारेण अनुकूलतर्काभावमुपपाद्य प्रतिकूलतर्कमुपपादयितुं प्रतिजानीते- प्रतिकूलतर्केति। यदीति। अत्र विश्वशब्दो विप्रतिपत्त्युक्तधर्मिपरः। तेनांशे विपर्ययपर्यवसाने न बाधसिद्धसाधनते इति द्रष्टव्यम्। भ्रान्तेरिति। अत्र सदृशं सत्यमिति प्रधानाधिष्ठानयोरुभयोर्विशेषणम्। सादृश्यं चाधिष्ठानप्रधानयोरिति ज्ञातव्यम्। अत्र प्रधानत्वं भ्रमप्रकाराश्रयधर्मित्वं वा भ्रमकारण संस्कारविषयतावच्छेदकधर्मवत्त्वं वेति द्रष्टव्यम्। अधिष्ठानस्येति। अत्र कार्त्स्न्येनेत्यस्यासाधारणधर्मरूपेणेत्यर्थः। अन्यथाऽसम्भवदुक्तिकं स्यात्। न हि भ्रमनिवृत्तिकाले कार्त्स्न्येन ज्ञानं सम्भवति। अज्ञाने। सर्वथेति शेषः। ननु तर्हि केनचिद्रूपेण ज्ञानं, केनचिद्रूपेण न ज्ञानमित्यस्तु। तथाचाधिष्ठानत्वं भविष्यतीत्यत आह- ज्ञाताज्ञातेति। न च वस्तुतो निर्विशेषत्वेऽपि कल्पितसामान्यविशेषवत्त्वात् अधिष्ठानत्वं भविष्यतीत्यत आह- ज्ञाताज्ञातेति। न च वस्तुतो निर्विशेषत्वेऽपि कल्पितसामान्यविशेषवत्त्वात् अधिष्ठानत्वं भविष्यतीति वाच्यम्। अन्योन्याश्रयत्वात्। अधिष्ठानत्वे सिद्धे कल्पितसामान्यविशेषवत्त्वसिद्धिः। तत्सिद्धौ चाधिष्ठानत्वसिद्धिरिति। लाघवादिति। सद्विशेषाज्ञानत्वापेक्षया विशेषाज्ञानत्वस्य सदसद्विशेष साधारणतया सामान्यतया सत्पदार्थाघटिततया च लघुत्वादिति भावः। सामान्याकाराज्ञाने चेति। अधिष्ठानज्ञानस्य संस्कारोद्बोधकतयैव प्रयोजकत्वादिति भावः। न च सदात्मना स्वरूपज्ञानमेव सामान्यज्ञानमिति वाच्यम्। किमतोऽन्यत् विशेषज्ञानं यद् भ्रमनिवर्तकम्? सत्त्वस्य ब्रह्मस्वरूपलक्षणत्वेन तद्भानस्यैव विशेषज्ञानत्वात्। परिपूर्णानन्दत्वादिना ज्ञानं विशेषज्ञानमिति चेन्न। परिपूर्णानन्दत्वादेः सद्रूपब्रह्माभिन्नत्वेन सत्त्वानतिरेकात्। निर्विशेष आकारद्वयायोगात्। ब्रह्मातिरिक्तत्वे मिथ्यात्वेन तस्य भ्रमनिवर्तकत्वायोगात्। वेदान्तानामखण्डार्थत्वेन तेन रूपेण ज्ञानजनकत्वासम्भवाच्च। तस्मान्न सामान्याकारज्ञानम्। असद्विशेषेति। तथाचातिप्रसङ्गितया न भ्रमप्रयोजकत्वमिति भावः। किञ्चासद्विशेषाज्ञानस्य भ्रमप्रयोजकत्वेऽसद्विशेषज्ञानं तन्निवर्तकमिति वाच्यम्। तच्चायुक्तम्। आत्यन्तिकभ्रमनिवृत्तेरधिष्ठानगतविशेषप्रमानिर्वर्त्यत्वात्। न च वल्मीके स्थाणुत्वभ्रमनिवृत्तौ पुंस्त्वभ्रमनिर्वर्त्यायां व्यभिचारः। तस्या आत्यन्तिकभ्रमनिवृत्तित्वाभावात् इत्याह- वल्मीक इति। चिद्रूपज्ञानापेक्षया वृत्तिज्ञानस्यानधिकविषयत्वे तद्विरोधि, नेदं विरोधीति वक्तुमशक्यम्। भ्रमाविरोधित्वेऽज्ञानाविरोधित्वापत्त्या ज्ञानत्वं च न स्यादित्यादिवक्ष्यमाण दूषणगणादयुक्तमेतदित्यभिप्रायेण परिहरति- अस्येति।

 किञ्चेति। नन्विदमनिदं न भवतीति पुरोवर्त्त्यपुरोवर्तिनोर्भेदग्रहेऽपि इदं रजतमित्यध्यासवत् सन् घट इत्यध्यासो भविष्यति। न च रूपान्तरेण विरुद्धधर्माध्यासो रूपान्तरेणाध्यासविरोधी नेति वाच्यम्। प्रकृतेऽपि तुल्यत्वादिति चेन्न। येन रूपेणाविरुद्धधर्माध्यासः तेन रूपेणरोपो न भवति। न हीदमनिदं न भवतीत्यादि ज्ञाने इदमनिदमित्यारोपो दृष्टचरः। प्रकृते च प्रत्यक्‌चैतन्यमस्मत्प्रत्ययविषयत्वेन वा दृक्‌त्वेन वा सत्त्वेनानृतविरोधित्वरूपेण वा भासते। तस्मिंश्च तथा भासमाने इदंत्वेन दृश्यत्वेनानृतत्वेन निश्चितस्यारोपो न सम्भवति। रजतस्यानिदंत्वेऽपि तथा निश्चयाभावादारोपो युक्तः। न च चैतन्येऽपि तथा प्रकाशोऽसिद्ध इति वाच्यम्। घटः प्रकाशते, घटः सन्, अज्ञोऽस्मि इत्यादौ चैतन्यस्योक्तरूपेण घटादेरुक्तरूपेण निश्चयस्यानुभवसिद्धत्वात्। तथाच विरुद्धधर्मवत्त्वेन निश्चितयोर्नाध्यस्ताधिष्ठानभाव इति भावः। अपि चेति।  
अत्राधिष्ठानतिरोधानं नामाधिष्ठानयाथात्म्यादर्शनम्। न तु सर्वथाऽप्रकाशः। तथात्वे क्वापि भ्रमो न स्यात्। सर्वत्र सामान्येनाधिष्ठानप्रकाशात्। एवं तर्हीदं निःसामान्येत्यादिना पुनरुक्तमिति न वाच्यम्। तत्राधिष्ठानत्वखण्डने तात्पर्यम्। प्रकृते तु आरोपान्यथानुपपत्त्याऽधिष्ठानतिरोभावो वक्तव्यः। स च सर्वथाऽप्रकाश एव। केनचिद्रूपेण प्रकाशः केनचिद्रूपेणाप्रकाश इत्येवं रूपतिरोभावस्य निर्विशेषेऽसम्भवात्। तथाचाविद्यादेः प्रकाशो न स्यात्। सर्वथाधिष्ठानाप्रकाशे भ्रमोऽपि न स्यादित्यत्र तात्पर्यम्। तदनुविद्धत्वेन प्रतीतत्वं तदधिष्ठानत्वव्यापकम्। एवं च व्यापकाभावात् व्याप्याभाव इति प्रकारान्तरेणाधिष्ठानत्वं निराकरोति- किञ्चेति। चाक्षुषादिज्ञान इति। इदं च पुरैवोपपादितम्। किन्त्विति। संस्कारसत्त्वे प्रधानव्यतिरेकप्रयुक्तकार्यव्यतिरेकादर्शनादित्यर्थः। नन्वेवं प्रथमप्रपञ्चारोपे प्रपञ्चप्रमाजन्यसंस्कार एव हेतुत्वेन वाच्य इत्यत आह- अत्रेति। सत्यपीति। प्रमाजन्यसंस्कारापेक्षया ज्ञानजन्यत्वस्य लघुत्वाच्चेत्यपि द्रष्टव्यम्। नन्वन्यत्र प्रधानासत्वे कथमारोपः? अन्यत्र सत एवान्यत्रारोपादित्यत आहृ- नचेति। एवं सतीति।

 नन्वधिष्ठानस्य ज्ञानद्वारा भ्रमहेतुत्वेऽपि अज्ञानद्वाराऽपि भ्रमहेतुत्वं कुतः? भ्रमोपादानाज्ञानविषयो ह्यधिष्ठानमुच्यते। तच्च सत्यमेव। असत्यस्य सर्वस्याज्ञानकल्पितत्वेनाज्ञानविषयत्वासम्भवादिति चेन्न। प्रधानस्याप्यर्थक्रिया संस्कारद्वारा भ्रमकार्य प्रवृत्तिप्रयोजकत्वात्। अर्थक्रियायाश्चासत्यस्यासम्भवात् प्रधानस्यापि सत्त्वमङ्गीकर्तव्यम्। न चार्थक्रियाऽप्यसत्यस्य युक्तेति वाच्यम्। तर्ह्यज्ञानविषयत्वमप्यसत्यस्यास्तु। न चासत्यस्यानकल्पितत्वात् कथमज्ञानविषयत्वमिति वाच्यम्। अत्यन्तासतस्तदभावात् अज्ञानविषयत्वसम्भवात्। न चान्यत्रासत आरोपाधिष्ठानत्वमदृष्टमिति वाच्यम्। असदेवेदमग्र आसीदित्यादौ तद्दर्शनात्। न चाधिष्ठानस्यासत्त्वे तज्ज्ञानस्य भ्रमबाधकत्वं न स्यादिति बाधभ्रमव्यवस्था न स्यादिति वाच्यम्। अत्यन्तासज्ज्ञानं बाधकम्, अनिर्वचनीय ज्ञानं बाध्यमिति भ्रमबाधव्यवस्थासम्भवात्। नचाधिष्ठानस्य सत्त्वप्रतीतेः तत्सत्त्वमिति वाच्यम्। प्रधानस्यापि तत्प्रतीतेः। न चाधिष्ठानसत्त्वस्याबाधात् तत् तात्विकमिति वाच्यम्। प्रधानसत्त्वस्यापि बाधाभावात्। श्रुतिबाधस्तु श्रुतिव्याख्यानेनैव निरसिष्यते। तस्मात् परिहराधिष्ठानसत्त्वं स्वीकुरु वा प्रधानसत्त्वमिति दुरुत्तरा प्रतिबन्दितरङ्गिणी। अत एवाह- अधिष्ठानवदिति। उक्तमर्थं कारिकया सङ्गृह्णाति- तथाचेति।

 एतदिति। अत्र स्वोपाधौ निषेधाप्रतियोगित्वे स्वोचितार्थक्रियाकारिण इति, श्रुत्यादिसिद्धोत्पत्त्यादिकस्येति हेतुगर्भं विशेषणम्। न च स्वोपाधौ निषेधाप्रतियोगित्वरूप सत्यत्वेऽर्थक्रियाकारित्वं श्रुत्यादिसिद्धोत्पत्त्यादिकं वा न तन्त्रम्। स्वाप्नमायादावाद्यस्य व्यभिचारात्। द्वितीयस्य स्वाप्नरथादिषु व्यभिचारात्। तत्रापि न तत्र रथा इत्यादिश्रुत्योत्पत्तिः श्रुतेति वाच्यम्। स्वाप्नमायादेरसत्त्वस्यास्माकमसम्प्रतिपत्तेः। अत एव भगवता सूत्रकारेण \`सन्ध्ये सृष्टिराह हि' \`मायामात्रम्' इत्यादौ स्वाप्नमायादेः सत्यत्वं प्रतिपादितम्। अन्यथा तुच्छप्रातिभासिकयोरप्यर्थक्रियादिकं स्यात्। इदं च पुरैव विस्तरेणोपपादितम्। त्वन्मत इति। न चायं पक्षोऽनङ्गीकारपराहत इति वाच्यम्। अपसिद्धान्तात्। न च पारमार्थिकस्य प्रतीतिर्न सम्भवति, आध्यासिक सम्बन्धाभावादिति वाच्यम्। ब्रह्मवत् प्रतीत्युपपत्तेः, आध्यासिकसम्बन्धस्य निराकृतत्वाच्च। ननु नेदं रजतमिति न व्यावहारिकविषयत्वम्। किन्तु पारमार्थिकत्वाकारेण प्रातिभासिकमेव निषिध्यत इत्यत आह प्रातिभासिकस्यैवेति। कल्पाद्येति। तत्र पूर्वभ्रमाहितसंस्काराभावादिति भावः। ननु कल्पान्तरीयसंस्कारात् भ्रमो भविष्यतीत्यत आह- कल्पान्तरीयेति। ननु यथाऽनन्यगीतिकतया बालस्य गुडतिक्तताभ्रमादौ जन्मान्तरसंस्कारः प्रयोजक इत्यङ्गीक्रियते तथा जगद्भ्रमादावपि कल्पान्तरसंस्कारः प्रयोजकः किं न स्यादित्यत आह- एतज्जन्मनीति। तद्वदत्रानन्यगतिकत्वाभावादिति भावः। यद्वाऽयमनुभूयमानारोप एव। अनुभूयमानारोपे च न संस्कारापेक्षेत्याह- यद्वेति। एवं प्रधानस्य सत्यत्वमुपपाद्य भ्रमहेतुभूतसंस्कारस्य तदुपपादयति- किञ्चेते। भ्रमादिति। ननु शुक्त्यध्यस्तरूप्यस्य कुण्डलाजनकत्वेऽपि वणिग्‌वीथीस्थरूप्यस्य तज्जनकत्ववत् चैत्राध्यस्तसंस्कारादेर्भ्रमाजनकत्वेऽपि स्वेनाध्यस्तस्य तद् भविष्यतीति चेन्न। स्वेनेति ईश्वरेण वा जीवेन वा? नाद्यः। पूर्वोक्तातिप्रसङ्गात्। नान्त्यः। स्वेनाध्यासस्य तत्प्रतीतिजन्यतत्संस्कारपूर्वकत्वनियमे तत्प्रतीतेश्च कार्यानुमेयत्वेन कार्योत्पादं विनाऽयोगेन कार्यात् पूर्वमसत्त्वेन स्वेन संस्काराध्यासायोगात्। न चेश्वरपक्षे नातिप्रसङ्गः। ईश्वराध्यस्तस्यैव प्रयोजकत्वादिति वाच्यम्। अस्याः कल्पनायाः मिथ्यात्वसिध्युत्तरकालीनत्वेनान्योन्याश्रयात्।

 किं चाधिष्ठानप्रधानयोः सादृश्ये सत्येव भ्रमो दृष्टः। न च प्रकृते सादृश्यं सम्भवति। सादृश्यं हि सदृशधर्मवत्त्वम्। न च निर्धर्मके ब्रह्मणि सादृश्यं सम्भवति। अत्र भ्रमोपपादकविवरणमतमाशङ्क्य निषेधति- यत्तूक्तमिति। अत्र हि न वास्तवं सादृश्यमङ्गीकर्तुं शक्यम्। अपसिद्धान्तात्। अथ कल्पितं सादृश्यं तत्राह- इहेति। न चाविद्याध्यासस्यानादित्वेन कारणानपेक्षत्वात् न सादृस्यपेक्षत्वमिति वाच्यम्। तस्याकर एव खण्ड्यमानत्वात्। किं चानादित्वं प्रवाहतो वा स्वरूपेण वा? नाद्यः। स्वरूपोत्पत्तौ सादृश्यस्यावश्यापेक्ष्यत्वात्। न द्वितीयः। स्वरूपतोऽनादित्वे ब्रह्मवत् सत्यत्वं स्यात्। निवृत्तिश्च न स्यात्। किं चाध्यासस्यानादित्वे दोषाजन्यत्वात् प्रमात्वं स्यात्। विषयबाधादप्रमात्वमिति तु न। प्रत्यक्षादेरबाधकत्वात्। श्रुतिबाधस्तूद्धरिष्यते। ननु सादृश्यं न भ्रममात्रकारणम्। रक्तः स्फटिक इत्यादौ व्यभिचारादित्यत आह- रक्तेति। अस्तु वा भ्रममात्रकारणम्। तथापि न व्यभिचार इत्याह- रक्तद्रव्येति। न च प्रधानमात्रवृत्तितया गृहीतं यत् तदेव सादृश्यं विपर्ययप्रयोजकम्। न तु प्रागेव प्रधानाधिष्ठानोभयवृत्तितया गृहीतं, तस्य सांशयिकत्वात्। द्रव्यत्वादि तथेति न विपर्ययप्रयोजकमिति वाच्यम्। प्रधानमात्रेत्यत्र मात्रेत्यस्य व्यर्थत्वात्। प्रधानवृत्तितया गृहीतस्यैव प्रयोजकत्वात्। न हि चाकचिक्यादिकं प्रधानमात्रवृत्तितया गृहीतम्। सादृश्यस्य प्रधाने पुरोवर्तिन्यपि ग्रहणात्। न चोभयवृत्तितया गृहीतस्य सांशयिकत्वम्। अन्यतरकोठ्यनुपस्थितौ विशेषदर्शनेन वा संशयाभावोपपत्तेः तदभावे च संशयस्येष्टत्वात्। अत एवेदं रजतं रङ्गं वेति संशयः। अतो यथा रजतारजतवृत्तितया गृहीतस्य चाकचिक्यादेर्भ्रमजनकत्वं तथा द्रव्यत्वादेरपीति न किञ्चिदनुपपन्नम्। न च सादृश्यस्य न भ्रमे साक्षादुपयोगः। किन्तु संस्कारोद्वोधद्वारोपयोग इति वाच्यम्। संस्कारोद्बोधश्चादृष्टेनैव भविष्यतति किं सादृश्येनेति वाच्यम्। अन्यत्रादृष्टस्य संस्कारोद्बोधप्रयोजकत्वेऽपि भ्रमे सादृश्यमात्राधीनत्वात् व्यभिचाराभावात्। अन्यथा विवरणादावपि सर्वत्र सादृश्योपपादनप्रयासो न स्यादिति। अप्रामाण्यस्येति। न च गुणाजन्यत्वेऽपि यथेश्वरज्ञानस्य प्रामाण्यं तथेहापि किं न स्यादिति वाच्यम्। आवयोर्मते प्रमाण्यस्योत्पत्तौ ज्ञप्तौ च स्वतस्त्वात्। अप्रामाण्यस्य चोत्पत्तौ ज्ञप्तौ च परतस्त्वात्। तथाच दृष्टान्तासम्मतिः। अविद्याध्यासानादित्वस्य प्रागेव निरस्तत्वाच्च।


 एवमिति। शुक्तिरजतभ्रमे तथा दर्शनादिति भावः। ननु द्रष्ट्रभावेऽपि भ्रमः किं न स्यात्? इत्यत आह- भ्रमस्येति। न चाविद्यावच्छिन्नस्य द्रष्टृत्वात् तस्यैवान्तःकरणावच्छेदेन प्रमातृत्वात् ज्ञानत्वाच्च भ्रमप्रमयोः सामानाधिकरण्यमुपपद्यत इति वाच्यम्। अविद्याध्यासे द्रष्टृसत्त्वं, द्रष्टृसत्वे च तदध्यास इति अन्योन्याश्रयात्। घटाकाश महाकाशयोरिवाविद्यावच्छिन्नान्तःकरणावच्छिन्नयोर्भेदेन भ्रमप्रमयोः सामानाधिकरण्यासम्भवाच्च। द्रष्टृत्वेऽन्तःकरणस्य प्रयोजकत्वेनाविद्यावच्छिन्नस्य तदयोगाच्च। एवं च द्रष्ट्रभावान्नाध्यास इति। नन्वन्वयव्यतिरेकाभावात् कथं देहेन्द्रियादेः प्रयोजकत्वमित्यत आह- प्रलय इति। अज्ञानादिवत् देहेन्द्रियादेरपि कार्यव्यतिरेकप्रयोजकव्यतिरेकप्रतियोगित्वादिति भावः। ननु देहेन्द्रियादेः क्वोपयोगः? अधिष्ठानापरोक्ष्यं हि अध्यासे तन्त्रम्। तद्यत्राधिष्ठानं स्वतो नापरोक्षं यथा शुक्त्यवच्छिन्नं चैतन्यं तत्र तदपरोक्षार्थं देहेन्द्रियाद्यपेक्षा। जगदारोपे चाविद्यावच्छिन्नं चैतन्यमधिष्ठानम्। तच्च स्वप्रकाशत्वेनाविद्यायास्तदध्यस्तत्वेन तेनैवापरोक्षमिति न तत्र देहेन्द्रियाद्यपेक्षेति चेन्न। अविद्यावच्छिन्नस्य स्वप्रकाशत्वे शुक्त्यवच्छिन्नस्यापि तदापत्तेः। चैतन्यस्य स्वप्रकाशत्वात् तदध्यस्ताविद्यायाश्चापरोक्ष्ये नान्यापेक्षेति यदि तर्हि शुक्तेरप्यविद्यावच्छिन्नचैतन्येऽध्यस्तत्वात् तदापरोक्ष्येऽपि अन्यापेक्षा न स्यात्। तत्र शुक्तिभानार्थं देहाद्यपेक्षेति यदि तर्हि अविद्याभानार्थं तदपेक्षाऽऽवश्यकी। न हि देहादिकं विनाऽज्ञ इति प्रतीतिः। सुषुप्तावस्तीति चेन्न। तत्र देहाद्यभावस्यासम्मतेः। आवहारिकत्वेन तत्सत्त्वस्यावश्यकत्वाच्च। एवं च यथाऽधिष्ठानावच्छेदक शुक्तिज्ञानार्थं देहाद्यपेक्षा तथेहापि अधिष्ठानावच्छेदकाविद्याज्ञानार्थं देहेन्द्रियाद्यपेक्षाप्यावश्यकी। अन्यथोपादानाद्यपेक्षापि न स्यादिति। परमार्थेति। न च साक्षिणा व्यावहारिकप्रामाण्यग्रहणेऽपि तात्विकप्रामाण्यग्राहकं न किमपीति वाच्यम्। तथात्वेऽद्वैतश्रुत्यादेरपि तात्विकप्रामाण्यग्राहकाभावेन तदभावः स्यादित्युक्तत्वात्। इहेति। साक्षिरूपाज्ञानादिप्रतीतेरनादित्वेन करणाभाव इत्यर्थः।

 रूप्याद्यध्यास इति। न च साधर्म्यजात्युत्तरत्वमिति वाच्यम्। व्याप्तिनिरपेक्ष साधर्म्यमात्रेण प्रतिपक्षचोदनाभावात्। न च सर्वत्र चैतन्यमेवाधिष्ठानमिति दोषदेरधिष्ठानसमसत्त्वमसिद्धमिति वाच्यम्। चैतन्यमात्राधिष्ठानकत्वे व्यावहारिकत्वापातात्। चैतन्यप्रमयैव भ्रमनिवृत्तिप्रसङ्गाच्च। चैतन्यमात्रप्रमायां सद्यो मोक्षश्च। अवच्छिन्नस्याधिष्ठानत्वे तस्य न परमार्थसत्त्वमिति त्वन्मते व्याप्तिसिद्धिरिति। दोषादेरिति। न च वेदे बौद्धकल्पितदोषस्य प्रातिभासिकतया तेन व्यावहारिककार्याप्रतिबन्धेऽपि प्रकृते दोषस्य व्यावहारिकत्वेन तेन व्यावहारिककार्यप्रतिबन्धः स्यादिति वाच्यम्। दोषादेरद्यापि व्यावहारिकत्वासिध्याऽन्योन्याश्रयात्। दोषादेः प्रातिभासिकत्वाभावे तद्व्याप्यकल्पितत्वायोगस्य पूर्वमेवोक्तत्वाच्च। तत एवेति। न च जनकत्वेन तदनपेक्षायामप्याश्रयत्वेन तदपेक्षा। अध्यासस्य परममहत्त्वादेरिवाश्रयसापेक्षत्वादिति वाच्यम्। अध्यासस्य सादित्वनियमो यथा त्यज्यत एवमध्यासस्य साश्रयत्वनियमोऽपि त्याज्यः। तत्रानवस्थादिदोषवत् प्रकृते गौरवदोषस्य सत्त्वात्। प्रामाणिकं गौरवमिति यदि तर्हि सिद्धविषयानवस्थेत्यपि वक्तुं शक्यम्। तथाचाधिष्ठानाभावे शून्यवादापातः। विषयस्येति। दोषाजन्यत्वेऽपि बाधितविषयतयाऽप्रामाण्यमिति तु निरस्तमिति भावः। अविद्यारोप इति। तथाचाविद्याकल्पनं न स्यादिति भावः। न चोपादानतया तत्कल्पनमिति वाच्यम्। अविद्यारोपवत्तदभावेऽप्युपपत्तेः। स्वनिर्वाहकत्वं च किं स्वस्मिन् स्वविशिष्टव्यवहारप्रयोजकत्वं वा, स्वजनकत्वं वा? आद्य इष्टापत्तिरित्याह- स्वनिर्वाहकत्वेनेति। द्वितीय आह- प्रतीतिमात्रेति। न चाविद्याध्यासस्य साक्षिरूपत्वेनानादित्वात् नाविद्याजन्यत्वम्। अहमित्यभिलापकारणीभूतवृत्तिरूपाध्यासं प्रति कारणत्वमस्त्येवेति वाच्यम्। अहमित्यभिलापकारणाध्यासातिरिक्ताविद्याध्यासे मानाभावात्। अविद्याध्यासस्य साक्षिरूपत्वे च तस्यानादिनित्यतया मोक्षेऽप्यनुवृत्त्यापाताच्च। वृत्तिरूपाध्यासेनैव सर्वोपपत्तौ अध्यासद्वयकल्पनायोगाच्च।

 एवं दोषादीनां सत्त्वमुपपाद्य बाधकस्य तदुपपादयति- बाधकज्ञानस्येति। न च चरमवृत्तेः कतकरजोन्यायेन स्वपरबाधकतयाऽनवस्थाभावात्। नहि गुहायां न शब्द इति शब्दः स्वं न निषेधति। अन्यथानवस्थानात्। शब्दमात्रनिषेधानुभवविरोधश्चेति वाच्यम्। प्रतिदृष्टान्तसमजात्युत्तरत्वापातात्। न हि दृष्टान्तमात्रेण कश्चिदर्थः सिध्यति। अन्यथा प्रपञ्चस्यैव स्वबाधत्वं तेन न्यायेन स्यादिति कस्यापि श्रवणादौ चरमवृत्त्यर्थं प्रवृत्तिर्न स्यात्। बाधकज्ञाने स्वबाधकत्वस्य क्वाप्यदर्शनाच्च। न च मिथ्यात्वान्यथानुपपत्त्यैतत् कल्प्यमिति वाच्यम्। अन्योन्याश्रयात्। न च बाधकज्ञानं वृत्त्युपरक्तं चैतन्यम्। तच्च सत्यमेवेति वाच्यम्। प्राप्ताप्राप्तविवेकेन वृत्तेरेव बाधकत्वात्। किं च बाधकज्ञानस्य बाध्यत्वेऽविशेषात् जगज्ज्ञानमेतद् बाधकमिति बाध्यबाधकव्यवस्था न स्यादिति। तदेवेति। व्यावहारिकमित्यर्थः। इहापीति। जगदध्यासेपीत्यर्थः। एवं च ब्रह्मणोऽपि परमार्थसत्त्वं न स्यादिति भावः। अधिष्ठानस्य भिन्नत्वं सत्त्वं तन्त्रम्। दोषादीनां तदन्यदेवेत्याशङ्क्य निषेधति- न चेति। नियामकाभावादिति भावः। नियामकमाशङ्क्य निषेधति- न चेति।

 लाघवेनेति। एतेनेदं कस्यचिज्जल्पनं निरस्तम्। \`अध्यासत्वस्य लघुत्वेऽपि प्रथमोपस्थितत्वेऽपि न दोषजन्यतायां तत् तन्त्रम्। अध्यासत्वस्याजन्येऽपि सद्भावात्। यथा नित्यज्ञानवादे ज्ञानत्वस्य न शरीरजन्यतावच्छेदकत्वं, न वा गुणजन्यत्वस्य प्रामाण्यप्रयोजकत्वम्। बाधकबलात्। तद्वज्जन्याध्यासं प्रत्येव दोषादीनां कारणत्वं बाधकबलात्। यथा च गुणाजन्यत्वेऽपि बाधकाभावात् प्रमात्वं तथा दोषाजन्यत्वेऽपि बाधकबलात् अप्रमात्वम्। एवं च न कोऽपि दोषः।' इति। भवेदेतत् यदि ज्ञाननित्यत्ववत् नित्यज्ञानप्रामाण्यवच्चाविद्याध्यासस्यानादित्वं प्रामाणिकं स्यात्। तदेव नास्तीत्युक्तम्। अन्यथा जगदध्यासस्यानादित्वेनोपादानाद्यनपेक्षत्वेनाविद्यादिकल्पनमेव न स्यात्। लाघवात् प्रामाण्यस्य स्वतस्त्वे गुणानपेक्षणाच्च। नित्यत्वेनोत्पत्तौ ज्ञानस्य शरीरानपेक्षायामपि स्वाश्रयतावच्छेदकत्वेन तदपेक्षाया आवश्यकत्वाच्च। एवं च प्रवृत्तिमात्रे संसर्गधिय इव वह्निमात्रं प्रति धूमस्येवाध्यासमात्रं प्रति दोषादिकं कारणम्। बाधकाभावात्। तथाचाविद्याध्यासानुपपत्तिरिति। न चाविद्याध्यासाभावे कथं तत्प्रतीतिरिति वाच्यम्। सत्यत्वेऽपि ब्रह्मवत् प्रतीत्युपपत्तेरिति दिक्।

 अस्तु वा विषयमिथ्यात्वम्। नैतावता ब्रह्मेतरसर्वमिथ्यात्वसिद्धिः। जगज्ज्ञानस्य सत्यत्वात्। न च विषयमिथ्यात्वे ज्ञानस्य सत्त्वानुपपत्तिरिति वाच्यम्। तस्योपपादयिष्यमाणत्वादित्याह- किञ्चेति। यत्नो न स्यादिति। श्रवणादौ प्रवृत्तिर्न स्यादित्यर्थः। श्रवणादिना हि ब्रह्मसाक्षात्कारद्वारा प्रपञ्चाभावः सम्पादनीयः। स चात्यन्ताभावात्मा। तस्य च साध्यत्वं न सम्भवतीत्याह- अत्यन्ताभावस्येति। ननु बन्धोच्छेदार्थं न यत्नः। तथाचेष्टापादनम्। किन्तु प्रतीत्युच्छेदार्थमित्याशंक्य निषेधति- न चेति। तस्या इति। वृत्तिरूपायास्तत्प्रतिबिम्बितचैतन्यरूपया वा तस्याः सत्यत्वाभावात्। एतदतिरिक्ताया गौरवपराहतत्वात्। अन्यथा त्प्रतीतेः सत्यत्वे। सत्यस्य त्वया निवृत्त्यनङ्गीकारादिति भावः। ननु न मिथ्यात्वं निवृत्तिप्रतिकूलम्। सत्यस्य ब्रह्मणो निवृत्त्यदर्शनेन सत्यत्वस्यैव प्रतिकूलत्वात्। मिथ्यात्वस्यानुकूलत्वात्। न च तदर्थं प्रवृत्त्यनुपपत्तिरिति वाच्यम्। कदा प्रवृत्त्यभावः? अधिष्ठानसाक्षात्कारानन्तरं वा, तत्पूर्वं वा? नाद्यः। इष्टापत्तेः। न द्वितीयः। विस्मृतकण्ठगतचामीकराप्तय इव बाधकज्ञानोत्पत्तये प्रवृत्त्युपपत्तेरिति चेत् न। उक्तमिथ्यात्ववतः तुच्छस्य निवृत्त्यदर्शनेन मिथ्यात्वस्यापि तत्प्रतिकूलत्वात्। न च निवृत्तिमत्त्वे मिथ्यात्वं न प्रयोजकम्। अपि तु स्वभावविशेष इति स्वभावविशेषापन्ने घटादौ निवृत्तिदर्शनेन मिथ्यात्ववत्यपि जगति सा स्यादिति वाच्यम्। एवं हि सत्यत्वं न निवृत्तिप्रयोजकम्। किन्तु स्वभावविशेष इति सत्यत्वेऽपि घटादिनिवृत्तिसम्भवात्। किञ्च स्वरूपेण निषेधप्रतियोगिनः स्वभावविशेषोऽनुपपन्नः। तादृशस्यापि स्वभावविशेषवत्त्वे तुच्छस्यापि तदापत्तेः। अपरोक्षप्रतीत्यन्यथानुपपत्त्या स्वभावविशेष इति यदि परोक्षप्रतीत्यन्यथानुपपत्त्या तुच्छस्यापि स्वभावविशेषः स्यादिति समम्। किं च तदर्थं यत्नोऽपि न स्यादिति दूषणं तदवस्थमेव। विस्मृतकण्ठगतचामीकरस्य चामीकरस्मृत्या सुखविशेषो भवतीति प्रयत्नो युज्यते। ननु प्रकृते कश्चिद् विशेष इति कथं प्रवृत्तिः? न च दुरितनिवृत्तिः पुरुषार्थ इति वाच्यम्। तस्या अपि मिथ्यात्वेनासाध्यत्वात्। स्वरूपत्वे तु सुतरामसाध्यतेति। पञ्चमप्रकारता तु अद्वैतश्रुतिभयादनिष्टाऽयुक्ता च।

 मिथ्यात्वे प्रतिकूलतर्कान्तरमाह किञ्चेति। अत्र हि यत् यत्राध्यस्तं तत् तन्निदिध्यासनसाध्य साक्षात्कारनिवर्त्यं नेत्यन्वयव्याप्तिः, यत् यन्निदिध्यासनसाध्यसाक्षात्कारनिवर्त्यं तन्न तत्राध्यस्तमिति व्यतिरेकव्याप्तिश्चाभिमता। एवमेव द्वितीयापादनेऽपि द्रष्टव्यम्। न च शुक्तिज्ञाननिवर्त्यस्य रजतस्य शुक्तावध्यस्तत्वदर्शनात् ब्रह्मसाक्षात्कारनिवर्त्ये प्रपञ्चे तदध्यस्तत्वमावश्यकमिति वाच्यम्। रजते शुक्तिसाक्षात्कार निवर्त्यत्वाभावात्। न हि शुक्तिज्ञानेन रजतं नष्टमित्यनुभवः। किन्तु भ्रमो नष्टस्तदज्ञानं नष्टमिति। न च तयोः शुक्तावध्यासः। अस्तु वा तत्साक्षात्कारमात्रनिवर्त्यं तत्राध्यस्तम्। प्रकृते तु न साक्षात्कारमात्रनिवर्त्यता। किन्तु तन्निदिध्यासनसाध्यतत्साक्षात्कारनिवर्त्यत्वम्। तच्च तत्रानध्यस्तत्वव्याप्यमेव- तथा दर्शनादित्याह- न हीति। द्वितीयापादने व्यतिरेकव्याप्तिं दर्शयति- न चेति। न च सेतुदर्शनादिना न पापनाशः। किन्तु कारणस्वरूपेणावस्थानमात्रं क्रियते। शुक्तिज्ञानेन तु रजतनिवृत्तिरेवेति वाच्यम्। सेतुं दृष्ट्येत्यादिस्मृतिभिः पापविनाशस्यैव श्रवणात्। यत्र विनाशश्रवणं तत्र कारणरूपेणावस्थानं, यत्र तु विनाशाप्रतीतिस्तत्र विनाश इत्यस्यातिदुष्टत्वाच्च। द्वितीयापादन इष्टापत्तिमाशङ्क्य निषेधति- न चेति। अवघातसाध्येति। न च क्रत्वर्थनियमापूर्वस्य परमापूर्वसाधनत्वेऽपि पुरुषार्थहिरण्यधारणादिनियमादृष्टस्य तदभाववत् श्रवणादिनियमादृष्टस्य श्रवणादिसाध्यसाक्षात्कारान्यफलाभावेन तत्फलेनैव फलवत्त्वमिति वाच्यम्। अङ्गनियमापूर्वाणाम् अन्यफलजनकत्वनियमात् सुवर्णधारणादिनियमापूर्वस्याङ्गनियमापूर्वत्वाभावान्न तत्रातिप्रसङ्गः। न च श्रवणस्य साक्षात्कारातिरिक्तं फलमेव नेति वाच्यम्। अवघातस्य वैतुष्यद्वारा परमापूर्ववत् श्रवणस्यापि साक्षात्कारद्वारा मुक्तिरूपफलोपपत्तेः। न च सर्वापेक्षेति सूत्रेण, सर्वं कर्माखिलमिति स्मृत्या सर्वादृष्टानां ज्ञान एवोपयोग उक्त इति वाच्यम्। कर्मणः सत्वशुद्धिद्वारा ज्ञान उपयोगेऽपि श्रवणादिनियमसाध्यादृष्टस्य तदभावोपपत्तेः। न च मुक्तेरज्ञाननिवृत्तित्वेन ज्ञानमात्र साध्यतयाऽदृष्टानेपेक्षेति वाच्यम्। प्रतिबन्धनिरासे तदुपपत्तेः। अन्यथा साक्षात्कारस्य प्रमाणसाध्यतया तत्राप्यदृष्टापेक्षा न स्यात्। तत्र प्रतिबन्धनिरास उपयोग इति तु समम्। अन्यथेति। यदि निर्विशेष ब्रह्मसाक्षात्कार एवादृष्टोपयोग इत्यर्थः। ननु यद्यपि विशेषपुरस्कारेण साधनान्तरप्राप्तिर्नास्ति। तथाप्यात्मज्ञानत्वरूपसामान्यपुरस्कारेण तत्प्राप्तिरस्ति। यथा व्रीहीनवहन्तीत्यादावपूर्वीयेषु तदप्राप्तावपि व्रीहिवैतुष्ये तत्प्राप्तिरस्तीत्यपूर्वविधित्वं तथा इहापीति चेन्न। तत्राप्यपूर्वीयेष्वेव साधनान्तरप्राप्तेर्वक्ष्यमाणत्वात्। यथा चैतत्तथा तृतीये वक्ष्यामः। अन्यथा सर्वेषां नियमविधित्वं स्यात्। सर्वत्र क्रियात्वरूपेण सामान्याकारेण साधनान्तरप्राप्तेर्वक्तुं शक्यत्वात्। अतो न सामान्याकारेण साधनान्तरप्राप्त्याऽपूर्वविधित्वम्। एवं च साक्षात्कारे नियमादृष्टस्योपयोग इत्यङ्गीकारोऽयुक्तः। श्रवणविधाविति। आत्मा वाऽरे इति श्रुतौ यतो द्रष्टव्यः अतः श्रोतव्य इत्युद्देश्यविधेयभावात्। न तु यतो ज्ञेयः अत इति। अश्रुतकल्पना प्रसङ्गात्। अत एवाह- साक्षात्कर्तव्य इतीति। अस्तु वाऽपरोक्षज्ञाने नियमादृष्टस्योपयोगः। तथापि नास्माकमनिष्टमित्याह- आपरोक्ष्यस्यैवेति।

 प्रतिकूलतर्कान्तरमाह- किञ्चेति। यथा चैतत् तथा प्रतिकर्मव्यवस्थाभङ्गः एवोपपादितम्। किञ्चेति। अत्रोक्त्यन्त एकैकः प्रतिकूलतर्को ज्ञेयः। अत्राऽदिशब्देन सृष्ट्याद्युपयोगिसर्वशक्तित्वाद्युक्तिर्गृह्यते। ननु कल्पितत्वेऽपि जन्मादिकं किं न स्यादित्यत आह- न हीति। न च रूप्यादेः प्रातिभासिकत्वात् तत्र जन्माद्यसम्भवेऽपि प्रपञ्चस्य व्यावहारिकत्वात् जन्माद्युक्तिः सम्भवतीति वाच्यम्। मिथ्यात्वसिद्धेः प्राक् एतदसिध्याऽन्योन्याश्रयात्। प्रपञ्चे कल्पितत्वेन प्रातिभासिकत्वनियमाच्च। न चैन्द्रजालिकस्यैन्द्रजालिके ईक्षापूर्वकस्रष्टृत्वं दृष्टमिति वाच्यम्। तस्य तादृशवस्तुप्रतीत्युत्पादनार्थमेवेक्षादेरुपपत्तेः। तदभिप्रायेणैवेदं स्रक्ष्यामीत्यादिव्यवहारः। प्रतीतेश्च सत्यत्वात्। न चैवं प्रकृते। त्वया प्रतीतेरपि सत्यत्वानभ्युपगमात्। किञ्च कल्पितत्वे स्वरूपेणात्यन्ताभावप्रतियोगित्वे जन्माद्यनुपपत्तिः। न च स्वाप्निकपदार्थसृष्ट्याद्युक्तिवदियमुक्तिः किं न स्यादिति वाच्यम्। स्वाप्निकपदार्थानां सत्यत्वात्। नचाध्यस्तस्यापि सर्पादेर्भयादिजनकत्ववत् अध्यस्तस्यापि वाय्वादेरग्र्यादिजनकत्वं किं न स्यादिति वाच्यम्। सर्पज्ञानस्यैव भयादिजनकत्वं न सर्पदेरित्युपपादितत्वेनाध्यस्तस्य जनकत्वासंमतेः। जनकत्वे पारमार्थिकसप्त्वस्यैव तन्त्रत्वमित्युपपादितत्वाच्च। न च ब्रह्मण एव तत्तद्भावापन्नस्य कारणत्वमिति तदभिध्यानादित्यत्रोक्तत्वेन अबादौ लयोक्तिः तत्तद्भावापन्ने चैतन्ये व्याख्येति नाधिष्ठानातिरिक्ते लयोक्तिरिति वाच्यम्। तस्य सूत्रस्य सर्वसंहर्तृत्वप्रतिपादनपरत्वेन तत्तद्भावापन्नब्रह्मकारणत्वपरत्वाभावात्। ब्रह्मणो निर्विकारत्वेन तत्तद्भावापत्त्ययोगाच्च। तत्तद्भावापन्नस्य मिथ्यात्वेनानधिष्ठानत्वेन तदतिरिक्ते लयोक्तिरित्यापत्तेश्च। प्रपञ्चसत्यत्वेनैव सर्वोपपत्तावुक्तकुसृष्टिकल्पनाऽयोगाच्च। यथा च सत्यस्यापि निवृत्तिस्तथोपपादयिष्यते। न च परिणामवादाभ्युपगमेन वैषम्याद्युक्तिः। तदनन्यत्वमिति परमसिद्धान्ते तु न चाशङ्का न चोत्तरमिति वाच्यम्। परिणामवादातिरिक्तसिद्धान्तस्यैवाभावात्। न च तदनन्यत्वमिति सूत्रप्रतिपाद्यो विवर्तवाद एव परमसिद्धान्त इति वाच्यम्। तस्यान्यस्वतन्त्रसाधननिषेधपरत्वात्। यथा चैतत् तथा तत्रैवोपपादितम्। न च मायाविन ईश्वरस्य स्वप्रतिबिम्बभूतजीवभ्रामयितृत्वेन सर्वविरोधनिरास इति वाच्यम्। तस्य भ्रामयितृत्वस्य प्रपञ्चमिथ्यात्वसिध्युत्तरकालीनत्वेनान्योन्याश्रयात्। जीवस्येश्वरप्रतिबिम्बत्वाभाच्चेति सर्वमतिप्रसङ्गापादनं निरवद्यम्।

 ननु शुक्तिरूप्यादौ जन्माद्यभावे प्रातिभासिकत्वं तन्त्रम्। नाध्यस्तत्वमित्यत आह- रूप्यादौ चेति। तस्यैवेति। प्रातिभासिकत्वस्यैवेत्यर्थः। अनुमानेति। धूमस्याप्यपर्वतीयवह्निं प्रति प्रयोजकत्वं स्यादित्यनुमानमात्रोच्छेद इत्यर्थः। भ्रामयितुरिति। तस्य कल्पितत्वेन न प्रयोजनादिप्रसक्तिरिति भावः। नन्वविद्योपहितचित एवानादेरीश्वरत्वेन नान्तःकरणोपहितजीवकल्पितत्वम्। तस्य ततः पश्चात्तनत्वादित्यत आह- न हीति। अध्यासो हि कल्पना। सा च कल्पकाधीना। तत्रेश्वरो न स्वकल्पकः। आत्माश्रयापातात्। न च चितस्तत्कल्पकत्वम्। चितो निर्धर्मकत्वात्। न च कल्पकाभावे कल्पना सम्भवतीति परिशेषाज्जीव एव कल्पक इति भावः। न च जीवस्यैव कल्पकत्वमस्तु। तेन कल्पनाकाले प्रयोजनादि प्रसक्तिमानेव कल्प्यते। अतो न दोष इति वाच्यम्। जीवस्यासर्वज्ञत्वेन तत्तत्प्रयोजनविशेषाज्ञानेन तत्प्रसक्तिमदीश्वरकल्पकत्वायोगात्। न हि जीवस्य सार्वज्ञ्मम्। असर्वज्ञश्रुतेर्निर्विषयत्वापातात्। विशेषादर्शनाभावेन भ्रान्त्याद्ययोगाच्च। त्वन्मत इति। पृथिव्यादीनां वाय्वाद्युत्पत्तिकल्पने पृथिव्यादिभ्यो देहादिसिद्धिः। तत्सिद्धौ च पृथिव्याद्युत्पत्तिकल्पनमित्यन्योन्याश्रय इति भावः। नन्वीश्वर एव पृथिव्यादीनां वाय्वाद्युत्पत्तिकल्पकोऽस्तु। तथा च नान्योन्याश्रय इत्यत आह- ईश्वरस्य चेति। तथात्वे ईश्वरस्य भ्रान्तत्वप्रसङ्ग इति भावः। नन्वीश्वरस्यापि भ्रान्तत्वमङ्गीक्रियत एव। शोकं मोहमित्यादि श्रुतेः शुद्धब्रह्मविषयत्वादित्यत आह- तद्भ्रान्तेरिति। देहेन्द्रियादिकं विना नेश्वरस्यापि भ्रान्तिः। तथाचान्योन्याश्रय एवेति भावः। न चारोपमात्रे न देहेन्द्रियाद्यपेक्षेति वाच्यम्। आरोपमात्रे तत्सापेक्षतायाः पूर्वमेवोक्तत्वात्। न चेश्वरकल्पनादिरूपो भ्रमः अनादिरेवेति न देहेन्द्रियाद्यपेक्षेति वाच्यम्। भ्रमस्य स्वरूपानादित्वे प्रमाणाभावात्। जगदारोपस्यैवानादित्वेनाविद्याया उपादानत्वेनाधिष्ठानतया ब्रह्मणश्च सिद्धिर्न स्यात्। न चाध्यासाश्रयतया ब्रह्मसिद्धिरिति वाच्यम्। तस्यानादित्ववत् निराश्रयत्वस्याप्युपपत्तेः। तस्मादियं प्रक्रिया प्रमाणविरुद्धाऽप्रामाणिकीति। अत एवाह- दिगिति। तथाच मिथ्यात्वानुमानं प्रतिकूलतर्कपराहतमिति सर्वाभासोपेतं मिथ्यात्वानुमिति। मिथ्यात्वहेतूनां प्रतिकूलतर्काः ॥

\</1-2-2\>

\<1-2-3\>  
   न्यायामृतकण्टकोद्धारः

 नन्वनुमानं मास्तु मिथ्यात्वे प्रमाणम्। श्रुतिस्तु भविष्यति। तस्या अपौरुषेयत्वेनानुमानवदन्यनिरपेक्षत्वात् इत्यत आह नापीति। प्रत्यक्षादीति। न च न प्रत्यक्षसिद्धयोग्यतादिसत्वोपजीवनं श्रुतेः। तदभावेऽपि योग्यतादिज्ञानमात्रेण तदुपपत्तेरिति वाच्यम्। योग्यतादिसत्वस्य शब्दबोधार्थमनपेक्षणेऽपि शब्दबोध्य तात्विकत्वार्थं तदपेक्षणात्। किञ्च शब्देन घटादिपदार्थान् धर्मीकृत्य तेषां मिथ्यात्वं बोधनीयम्। धरमिसिद्धिश्च प्रत्यक्षादिनैव वाच्या। प्रत्यक्षादिभिश्च ते पदार्थाः सत्वेनैव सिद्धा इति तदुपजीवनेन प्रवृत्तया श्रुत्या न घटादिसत्वबाधः। न च धर्मिसत्वं नोपजीव्यम्। तथात्वे धर्मधर्मिसंसर्गस्य बाधितत्वेन वाक्यस्याप्रामाण्यापत्तेः। धर्मितावच्छेदकत्वेन तदुपजीवनस्यावश्यकत्वाच्च। न च घटत्वादिकमेव धर्मितावच्छेदकमिति वाच्यम्। घटत्वादेरपि सद्विशेषत्वात्। अन्यथा तस्यालीकत्वेनावच्छेदकत्वानुपपत्तेः। प्रातिस्विकरूपस्य दुर्ज्ञानत्वेन सत्वस्यैव धर्मितावच्छेदकत्वाच्च। किञ्चोपजीव्यविघातने महाभाष्योक्तन्यायविरोध इत्याह सन्निपातेति। अत्र योग्यतादिमात्रसत्वसाधनार्थमयं न्यायो न भवति। तथात्वे घटादीति न ब्रूयादिति द्रष्टव्यम्। न्यायस्य चायमर्थः। सन्निपातः सन्नियोगः स लक्षणनिमित्तं यस्य विधेः स तद्विघातस्यानिमित्तम्। सन्निपाति विघाते न कारणमित्यर्थः। यथा शतानीत्यत्र सर्वनामस्थन योगेन जातो नुम् षड्भ्यो लुगिति लुकं प्रति न निमित्तम्। अत एव महाभाष्ये ष्णान्ताः षडित्यत्र उपदेशग्रहणं प्रत्याख्यातवान्। तथा योग्यतादि सत्वोपजीवनेन जातस्य शाब्दबोधस्य न योग्यतादिसत्वबाधकत्वमिति। ननु दृष्टान्तदार्ष्टान्तिकयोर्वैषम्यम्। दृष्टान्ते हि यत्रालुप्तप्रत्ययत्वेन निमित्तता तत्रैव न्यायावतारः। अन्यथा पञ्चेत्यत्र नान्तसंख्यायाः षट्‌त्वेन लुकं प्रति निमित्तत्वेन लुको नकारविधातित्वं न स्यात्। प्रकृते च नामिथ्याभूत योग्यतात्वेन प्रयोजकत्वम्। किन्तु योग्यतात्वेन। अन्यथा स्वाप्नादेरर्थक्रिया कारित्वं न स्यात् इति चेन्न। अत्राप्यमिथ्याभूतयोग्यतात्वेनैव प्रयोजकता वक्तव्या। अन्यथा मिथ्याभूतयोग्यतावत्त्वेन बौद्धागमस्यापि तात्विकार्थबोधकत्वं स्यात्। न च स्वाप्निकार्थस्य साधकत्वात् अमिथ्यात्वमप्रयोजकमिति वाच्यम्। तस्यापि सत्वात्। यथाचैतत् तथाऽसतः साधकत्वभङ्गे साधितम्। शब्दबोध्यस्येति। न च शब्दस्य बोध्यसमानत्ताकत्वमसिद्धं स्वाप्निके संवादिनि शब्दे व्यभिचारात्। योग्यतादेश्च न बोध्यार्थसमानसत्ताकत्वनियमोऽप्रयोजकत्वात्। परोक्षत्वानित्यार्थत्वस्योपाधित्वाच्चेति वाच्यम्। स्वाप्निकशब्दे न तावन्मन्मते व्यभिचारः। तस्य सत्यत्वात्। त्वन्मते तु न तत्र शब्दत्वेन प्रमाणता। अपि तु लिङ्गत्वेन। विवक्षितं च यत् शब्दत्वेन प्रमाणं तद् बोध्यार्थसमानसत्ताकमिति। अतो न व्यभिचारः। नाप्यप्रयोजकत्वम्। यथाकथञ्चित् योग्यतादेः प्रयोजकत्वे अतिप्रसङ्गस्योक्तत्वात्। परोक्षत्वं च नोपाधिः। ब्रह्मण औपनिषदत्वेन परोक्षत्वात्। तत्प्रतिपादक श्रुतेरपि परोक्षत्वेन साधनव्यापकत्वात्। यथा च शब्दस्य नापरोक्षज्ञानजनकत्वं तथा वक्ष्यामः। अनित्यत्वं चाप्रयोजकत्वेन न साध्यव्यापकम्। उक्तानुकूलतर्केण प्रकृतनियमेऽवधारिते साध्यव्याप्य हेत्वव्यापकत्वेन निश्चितसाध्याव्यापकं चेति उक्तं निरवद्यम्। न च योग्यतादेर्मिथ्यात्वेऽपि न शब्दार्थमिथ्यात्वं, मिथ्यात्व प्रयोजकाभावादिति वाच्यम्। योग्यतादि मिथ्यात्वव्यतिरेकेण शाब्दार्थमिथ्यात्वप्रयोजकाभावात्। न च दृश्यत्वमेव तत्प्रयोजकम्। तस्य सत्यत्वेऽप्युपपत्त्या तदप्रयोजकत्वात्।


 स्वर्गकामो यजेतेत्यादि विधेरिति। षष्ठे प्रथमपादे सप्तमाधिकरणे चिन्तितम्। \`चातुर्वर्ण्यमविशेषात्'। अत्र सर्वाणि वैदिकान्यग्निहोत्रादिकर्माण्युदाहरणम्। तेषु चतुर्णामपि वर्णानामधिकारः उतापशद्राणां त्रयाणामिति चिन्ता। तदर्थमिदं विचार्यते किं कामश्रुतिप्रयुक्तं विद्यार्जनमुत स्वाध्यायविधिसिद्धविद्योपजीविन्यः कामश्रुतय इति। द्वेधा चात्र पूर्वपक्षः। एकस्तावत्। स्वाध्यायाध्ययनं क्रत्वङ्गं क्रतुविधिभिरेव प्रयाजादिवत् प्रयुज्यते। तर्हि किं प्रयाजादिवददृष्टद्वारोप युज्यत इति चेन्न। दृष्टद्वारे सम्भवत्यदृष्टकल्पनाया अयुक्तत्वात्। दृष्टं च द्वारं क्रत्वनुष्ठानोपयोगिनी विद्यैवेति। क्रतवश्चाविशेषेण चातुर्वर्ण्यमधिकुर्वाणाः चतुर्णामध्ययनं प्रयुञ्जते। तत्र त्रयाणां \`वसन्ते ब्राह्मणमुपनयीत' \`ग्रीष्मे राजन्यम्' \`शरदि वैश्यम्' इति वाक्यैरुपनयनसंस्कारोऽध्ययनाङ्गत्वेन विहितः। चतुर्थस्तु विध्यभावादनुपनीत एव विद्यां लब्ध्वाधिक्रियत इति। अयं तु क्रत्वङ्गमध्ययनमिति पक्षे। द्वितीयस्तु। न क्रत्वङ्गमध्ययनम्। श्रुत्याद्यभावात्। अक्षरग्रहणादिदृष्टकार्यपरम्परया वाक्यार्थज्ञानं यावद् गतं तत्रैव विधिनाऽध्ययनं विनियुज्यते। न च तस्याफलत्वात् न तत्र विनियोग इति वाच्यम्। ज्ञानस्यानुष्ठानद्वारा स्वयमेव फलत्वोपपत्तेः। यथाधानं न क्रत्वर्थं, किन्तु अग्र्यर्थं, तथा प्रकृतेऽपि। न हि साक्षात् फल एव विनियोज्य इत्यस्ति नियमः। तथात्वे क्रत्वङ्गतापि न स्यात्। एवं चाध्ययनं न क्रत्वङ्गम्। किन्त्वाधानमिवाग्र्यर्थं ज्ञानाङ्गम्। अतस्तेनापि क्रतूनामवैगुण्याद् अनधीत एव शूद्रः उपद्रष्टृवचनादनुतिष्ठन् अदिक्रियते। क्रतवो हयविशेषेण ऽप्यधिकुर्वाणाः त्रयाणामध्ययनसिद्धविद्यत्वात् विद्यार्जनं न प्रयुञ्जते। शूद्रस्य त्वन्यतः सिद्धविद्यत्वाभावात् तदार्जनमपि प्रयुञ्जते। अतो यद्यपि स्वाध्यायविधिरनिर्दिष्टकर्तृकत्वात् कर्तारमपेक्षमाणः प्रकृतोपनयनसंस्कृताः किमर्थं वयमाचार्यसमीपमानीता इत्येवं प्रयोजनमपेक्षमाणान् ब्राह्मणादीनेव कर्तृत्वेन स्वीकुर्वंस्तेषामेवाध्ययनं विधत्ते, न शूद्रस्य। तथाप्यविहितेनैवाध्ययनेनोपायान्तरेण वा विद्यां लब्ध्वाधिक्रियेतेति॥ अत्रोच्यते ॥ क्रतुविधिवैयर्थ्यपरिहाराय हि शूद्रस्याधिकारः कल्प्यः। क्रतुविधयो हि विद्यां विनानुपपद्यमाना विद्यार्जनमाक्षिपन्ति। तत्र यदि सिद्धविद्यावन्तो न स्युः तदान्यस्य यथाकथञ्चिद् विद्या कल्प्या। यदातु स्वाध्यायविधिविहिताध्ययनोपात्तविद्यान् द्विजन्मनो लभन्ते तदा तैरेवाधिकारिभिर्लब्धात्मानोऽनुपपत्तिक्षयान्न चतुर्थस्य विद्यामाक्षिपन्ति। यदपि चैवं विहितोपायसिद्धज्ञानवत एव विधयोऽधिकुर्वन्ति तदेव विहितोपायाप्तमग्निवत् क्रत्वङ्गं भवति। एवं च विहिताध्ययन रहितस्य स्वच्छन्देन विद्यामर्जयतः शूद्रस्य न कर्मण्यधिकार इति। एवमेव कर्मणामग्निसापेक्षत्वात् अग्नीनां चाधानसाध्यत्वात् आधानस्य च वसन्ते ब्राह्मणोऽग्नीनादधीत। ग्रीष्मे राजन्यः। शरदि वैश्यः। इति वर्णत्रयसाध्यत्वात् आधानरहितस्य शूद्रस्याग्नेरभावात् न कर्मण्यधिकारः। एवं च यथा कर्मविधायकवाक्येषु अग्निविद्यावद्‌विषयकत्वेन सङ्कोचः तथा प्रकृतेऽपि उपजीव्यविरोधेन योग्यताद्यतिरिक्तविषयत्वेन सङ्कोचो युक्त इत्यर्थः।

 न च प्रकृते योग्यतायास्तात्विकत्वमग्निविद्यावन्नोपजीव्यम्। तदभावेऽपि योग्यतात्वेनैवोपयोगादिति वाच्यम्। योग्यतादेर्यथाकथञ्चिदुपयोगेऽतिप्रसङ्गस्योक्तत्वेन तत्तात्विकत्वस्यावश्यकत्वात्। न च सत्यं ज्ञानमनन्तमित्यादि श्रुत्या ब्रह्मणः सत्वप्रतिपादनात् द्वैताभावस्य च तदात्मकत्वात् न मिथ्यात्वश्रुतेः कल्पितविषयत्वमिति वाच्यम्। द्वैताभावस्य सोपाधिकत्वेन निरूपाधिकब्रह्मस्वरूपत्वानुपपत्तेः द्वैताभावस्य सत्वे योग्यतादेस्तदावश्यकम्। न ह्यबाधितार्थकत्वं बाधितं, शब्दबोध्योऽर्थश्चाबाधित इति सम्भवति। व्याघातात्। तस्मात् योग्यतादिमिथ्यात्वे शब्दबोध्योऽर्थोऽपि मिथ्यैवेति सूक्तम्। उक्तमर्थं कारिकारूढं करोति तस्मादिति। उक्तन्यायमन्यत्रातिदिशति एवमिति। द्वितीयाभावो ब्रह्मेति तु निरस्तम्। किञ्चेति। स्वरूपेण निषेधेऽसत्वापत्तिः। स्वरूपेण निषेधेऽपि तच्छाद् वैलक्षण्यमिति तु निराकृतं बाध्यत्वरूपं मिथ्यात्वभङ्गेः।

 अपिचेति। नन्वत्र न प्रत्यक्षाविरोधाय लक्षणाऽङ्गीक्रियते। किन्तु विशिष्टैक्ये विशेषणैक्यापातेन विशिष्टाभेदपरवाक्यस्य लक्षितविशेष्यैक्यमात्रपरत्वनियमेनात्रापि तथाभ्युपगम् इति चेन्न। एवं हि वदता प्रत्यक्षाविरोधायैव लक्षणाऽङ्गीकृता। तथा हि विशिष्टैक्ये विशेषणैक्यम्। तच्च प्रत्यक्षविरुद्धम्। तेन विशेषणयोर्भेदस्यैवावगाहनात्। तथा च प्रत्यक्षविरोधादेव प्रकृतेऽपि लक्षणा स्वीकर्तव्येवेति प्रपञ्चमिथ्यात्वं न सिध्येदेव। किञ्च विशिष्टैक्ये विशेषणैक्यं कुतः? नह्यावयोर्मते विशिष्टं विशेषणविशेष्यतत्सम्बन्धात्मकम्। एवं च विशिष्टैक्येऽपि न विशेषणैक्यम्। किञ्च धूमवान् वह्निमानित्यत्र व्यभिचारश्च। तत्र विशिष्टैक्येऽपि विशेषणैक्याभावात्। न च तत्र विशिष्टैक्यमेव नेति वाच्यम्। अनुभवविरोधात्। विस्तरिष्यते चैतदखण्डार्थवादे। न च प्रकृते प्रत्यक्षविरोध एव न। तात्विकांशस्यानुपजीव्यत्वात्। व्यावहारिकांशमात्रोपजीवनादिति वाच्यम्। योग्यतादेस्तात्विकत्वस्यैव तन्त्रताया उक्तत्वात्। व्यवहारिकांशस्योपजीवने तस्यैवाबाधापत्तेश्च। व्यावहारिकतात्विकविभागस्य मिथ्यात्वसिध्युत्तरकालीनतयाऽन्यो श्रयाच्च। एवं च प्रत्यक्षसिद्ध मिथ्यात्वं बोध्यमिति न प्रत्यक्षसिद्धमित्यात्वसिद्धिः। अन्यथा प्रत्यक्षविरोधाभावे।

 विश्वमिथ्यात्वेति। तात्पर्यविषयस्यैव शब्दात् सिध्यङ्गीकारादिति भावः। किञ्चाप्राप्ते श्रुतेस्तात्पर्यं वक्तव्यम्। अन्यथा सिद्धार्थबोधकत्वेनाप्रामाण्यं स्यात्। न च चैतन्यं तथेत्याह तस्येति। श्रुतेरिति। यत्र विशिष्टे तात्पर्यं तदेव श्रुत्या बोधनीयम्। एवं च निर्विशेषणार्थनिष्ठत्वाभावादखण्डार्थत्वहानिः। निर्विशेषार्थनिष्ठत्वस्यैव तत्वादिति भावः। अत एवेति। अखण्डार्थत्वहानेरेवेत्यर्थः। तदुपपादयति। काकवदिति उपलक्षणस्य स्वप्रकारकज्ञानजनकत्वं नियमादिति भावः। ननु नोपलक्षणस्य स्वप्रकारकज्ञानजनकत्वम्। किन्तु स्वोपस्थाप्यविशेषप्रकारक ज्ञानजनकत्वम्। इदं च यत्र स्वरूपातिरिक्तमुपलक्ष्यं तत्र ज्ञातव्यम्। प्रकृते च स्वरूपमेवोपलक्ष्यम्। अतो न कश्चिद्‌दोष इति चेन्न। उपलक्षणस्य स्वस्वोपस्थाप्यान्यतरप्रकारकबोधजनकत्वस्वभावत्वात् द्वितीयाभावस्योपलक्षणत्वेऽखण्डार्थत्वहानेर्दुर्वारत्वात्। न च स्वरूपमात्रोपलक्षणे नायं नियम इति वाच्यम्। तथोपलक्षणस्य क्वाप्यदर्शनेन सङ्कोचे प्रमाणाभावात्। किञ्चोपलक्ष्याभावाच्च नोपलक्षणत्वम्। उपलक्ष्यं किं चैतन्यमात्रं तदतिरिक्तं वा? नोभयथापीत्याह चिन्मात्रस्येति। न च स्वरूपमात्रस्य नित्यसिद्धत्वेऽपि अनर्थनिवृत्तिहेतुत्वेन द्वितीयाभावद्वारकस्वरूपमात्रं न सिद्धमिति वाच्यम्। द्वितीयाभावे तात्पर्या भावेन तद्‌द्वारकसिद्धेरसम्भवात्। अत एव मिथ्यात्वासिध्या इष्टापत्तेश्च। द्वितीयाभावस्य स्वरूपमात्रत्वे तदसिद्धेरसम्भवात् उपलक्ष्योपलक्षकभावायोगाच्च। न चावान्तरतात्पर्यात् तदुपपत्तिरिति वाच्यम्। श्रुति तात्पर्यविषयत्वे तात्पर्यतो द्वितीयाभावविशिष्टबोधनेऽखण्डार्थत्वहानेः। श्रुतितात्पर्यविषयत्वे सत्यत्वेन सद्वितीयत्वापत्तेश्च। न च महातात्पर्यविषयत्वाभावान्नोक्तदोष इति वाच्यम्। लाघवेन श्रुतितात्पर्यविषयत्वस्यैव सत्यत्वादि प्रयोजकत्वात्। चैतन्यस्य नित्यसिद्धत्वेन तत्र महातात्पर्यायोगाच्च। किञ्च न स्वरूपस्योपलक्ष्यत्वम्। उपलक्ष्यतावच्छेदकाभावे उपलक्ष्यत्वादृष्टेः न च जातेः स्वतो यावृत्तत्ववत् स्वत एवोपलक्ष्यत्वमिति वाच्यम्। कल्पकाभावात्। दृष्टान्तेऽनवस्थाया एव कल्पकत्वात्। न च प्रकृतेऽप्यखण्डार्थत्वमेव कल्पकमिति वाच्यम्। तस्यासिद्धेः। जातेरपि व्यक्तिरेव विशेषणं, धर्मान्तरं वा। अनवस्था च प्रामाणिकीति तद्दृष्टान्तासंमतेश्च। तस्मान्न श्रुत्या मिथ्यात्व सिद्धिः। किञ्चेति। न च द्वितीयाभावस्य सत्वेऽपि स्वरूपत्वान्नाद्वैतहानिरिति वाच्यम्। द्वितीयाभावस्य स्वरूपत्वानुपपत्तेरुक्तत्वात्। न च तत्रेति। किं तर्हि चैतन्य एव लक्षणया महातात्पर्यमङ्गीक्रियत इति भावः।

 यथा वायुक्षेपिष्ठत्वादाविति। अर्थवादाधिकरणे वायुक्षेपिष्ठादिवाक्यानां क्रियाकारकफलाप्रतिपादकतया मानान्तरसिद्धार्थतया चाप्रामाण्ये शङ्किते प्रमाणान्तरसिद्धे स्वार्थे तात्पर्याभावेन प्रामाण्याभावेऽपि लक्षितप्राशस्त्यद्वारेण वायव्यं श्वेतमालभेतेत्यस्य विधेः शाब्दभावनांशभूतेतिकर्तव्यतासमर्पकतया विध्यर्थे तात्पर्यात् प्रामाण्यमुक्तम्। एवं च यथा तस्य स्वार्थे मानान्तरप्राप्ततया न तात्पर्यं तद्वदत्रापीत्यर्थः।

 यथात्मवपोत्खननादाविति। अर्थवादाधिकरण एव प्रजापतिरात्मनो वपामुदखिददित्यादेः क्रियाकारकफलसम्बन्धाप्रतिपादकतया प्रमाणान्तरविरुद्धार्थतया च न स्वार्थे तात्पर्यम्। अतस्तत्राप्रामाण्यमिति पूर्वपक्षिते प्रमाणान्तरविरुद्धे स्वार्थे प्रामाण्याभावेऽपि प्रजापशुपालकप्राजापत्यशूपरपश्वालम्भविधितूषतया प्रामाण्यं भविष्यतीति सिद्धान्तिते किंद्वारेण तच्छेषत्वमित्याक्षिप्ते स्तुत्युन्मीलनेनेत्युक्तम्। कथमस्य स्तुत्युन्मीलकत्वमिति चेदित्थम्। यदा प्रजापतिना फलविशेषार्थिना स्वावयवोत्कर्तनेन कर्माणि क्रियन्ते तदा किमु वक्तव्यं बाह्य परित्यागेनेति। तथा च सर्वथा कर्म कर्तव्यमिति। तथाच प्रजापतिरात्मनो वपामुदखिददित्यादेः प्रमाणान्तरविरुद्धे स्वार्थे यथा न तात्पर्यं तथेत्यर्थः। उद्देश्यविशेषणत्वादिना यथा ग्रहैकत्वादाविति।

 तृतीये प्रथमे सप्तमाधिकरणे चिन्तितम्। एकत्वमुक्तमेकस्य श्रुतिसंयोगात्। सो मे श्रूयते दशापवित्रेण ग्रहं सम्भार्ष्टीति। दशापवित्रं वासःखण्डः। तत्र संशयः किमेकस्य ग्रहस्य संमार्ग उत सर्वेषामिति। तदर्थमुद्देश्यगत संख्या विक्षिता उत नेति। पूर्वपक्षस्तु ग्रहशब्दस्य जातिवाचित्वेन जातेः संस्कार्यतया प्रतीतेः तस्याः प्रत्येकव्यक्ति पर्यवसिततया तदाश्रयीभूते यस्मिन् कस्मिंञ्चित् द्रव्येऽनुष्ठितेन संस्कारेण जातिः संस्कृता भवतीति न सर्वग्रहसंमार्गः। किं च पशोर्यागं प्रति गुणत्वात् येन केनचित्पशुना यागानिष्पत्तिवद् येनकेनचित् संमार्गसिद्धेर्न सर्वत्र संमार्गान्वयः। अपि च पशुना यजेतेत्यत्रोपादेयगता संख्या यथा विवक्षिता तथोद्देश्यगतापि विवक्षणीया अविवक्षाकारणाभावादिति। सिद्धान्तस्तु ग्रहशब्दस्य जातिवाचित्वेऽपि न तस्याः संस्कारः। अमूर्तत्वेन संस्कर्तुमशक्यत्वात्। किन्तु तल्लक्षितानां ज्योतिष्टोमापूर्वसाधनानानामयं संमार्गः। ननु तथापि येनकेनचित्पशुना यागनिष्पत्तिवद् येनकेनचिद् ग्रहेण संमार्गनिष्पत्तिरिति चेद् भवेदेतद् यागप्राधान्यमिव संमार्गप्राधान्यं स्यात्। नचैवम्। संमार्गस्य गुणत्वात्। ग्रहस्य प्रधानत्वात्। द्वितीया श्रवणात्। न च द्वितीयाश्रवणेऽपि सक्तुवत् न प्राधान्यमिति वाच्यम्। सक्तुनामप्रयोजनत्वात्। ग्रहाणां च प्रयोजनवत्त्वात्। प्रतिप्रधानं च गुणावृत्तेर्न्याय्यत्वात् सर्वग्रहसंस्कारः। नचाविवक्षाकारणाभावादुद्देश्यविशेषणमेकत्वं विवक्षितम्। अतो न सर्वग्रहसंमार्ग इति वाच्यम्। एकत्वं विवक्षितं चेत् संमार्गवद् विधेयं स्यात्? ग्रहवदुद्देश्यं वा स्यात्? ग्रहत्ववदुद्देश्यविशेषणं वा स्यात्? नाद्यः। ग्रहमुद्दिश्योभयविधाने वाक्यभेदः। ग्रहं कुर्यात् तच्चैकं कुर्यादिति। न द्वितीयः। द्वयोः परस्परनिरपेक्षोद्देश्यत्वे प्रत्युद्देश्यं वाक्यपरिसमाप्तेर्वाक्यभेदः। ग्रहं संमृज्यात् एकं च संमृज्यादिति। न तृतीयः एवं हि एकत्व विशिष्टं ग्रहमुद्दिश्य संमार्गो विधेयः। न चैतुपपद्यते। विभक्त्या हि युगपत् संख्यां कारकं चोच्यते। न तु प्रथमं संख्या प्रातिपदिकार्थस्योक्त्वा तद्विशिष्टस्य कारकत्वमुच्यते। येनैकत्वविशिष्टस्य ग्रहस्य कर्मत्वं स्यात्। तस्मादेकत्वविवक्षा न युक्ता। किञ्च परिच्छेदाकांक्षाभावात् न संख्या विवक्षिता। न हि परिच्छिन्ने परिच्छेदाकांक्षा भवति। तस्मादेकत्वस्याविवक्षितत्वात् प्रतिप्रधानं गुणावृत्तिन्यायेन सर्वेषां ग्रहाणां संस्कारः। तथा च यथा ग्रहमित्यादावेकत्वस्योद्देश्यविशेषणत्वादविवक्षा तथा प्रकृतेऽपीत्यर्थः। त्वन्मतः इति। व्यावहारिकविषयत्वेन दुर्बलतया बाधकत्वायोगादिति भावः।

 न हि विशेष्येति। द्वितीयाध्याये द्वितीयपादे पञ्चमाधिकरणे चिन्तितम्। आधाराग्निहोत्रमरूपत्वात्। इदमाम्नायते अग्निहोत्रं जुहोतीति। तत्सन्निधौ श्रुतं दघ्ना जुहोतीत्यादि। तत्र संशयः। किं दघ्ना जुहोत्यादिभिः विशिष्टा होमा विधीयन्ते, तेषां च रूपवतामग्निहोत्रं जुहोतीत्यनुवादः? उतायमेव कर्मविधिरितरे तत्रैव गुणविधयः? इति तदर्थमपीदं विचार्यते। अविज्ञातरूपं कर्म विधातुमेवाशक्यमुत शक्यमिति। तदर्थं प्राप्ते कर्मणि गुणमात्रविधानं सम्भवत्युतनेति। पूर्वपक्षस्तु अग्निहोत्रं जुहोतीति सामान्यमवगम्यते। न च तद् विधातुं योग्यम्। विशेषस्तु योग्यः। स चानुरञ्जकनिरूपणाधीनः। न जुहोतीत्येतावतावगम्यते। न चेह द्रव्यदेवतादिकमनुरञ्जकमुपात्तं यद्वशेन विशेषावधारणं स्यात्। अनिरूपितश्च विशेषो न विधिनान्वेतुं योग्यः। तेनावगतस्यायोग्यत्वात् योग्यस्य च विशेषस्यानवगतत्वात् न विधिःसम्भवति। यदा चाग्निहोत्रं जुहोतीति न कर्मविधिः तदा तदनुवादेन दध्यादिवाक्यैर्न गुणविधानं शक्यम्। कर्मणोऽविहितत्वेनानुवादासम्भवात्। किञ्चानेन कर्मविधावपि न दध्यादिवाक्यैर्गुणविधानम्। व्यापारस्यैव विधेयत्वात् दध्यादेरव्यापारत्वात्। तस्माद् दध्यादिवाक्यानां विशिष्टहोमविधायकत्वेनाग्निहोत्रं जुहोतीत्यादेर्न होमविधायकत्वम्। किन्तु समुदायानुवादकत्वमिति न विशेष्यमात्रपरत्वम्। तथा च विषमो दृष्टान्त इति। सिद्धान्तस्तु तध्ना जुहोतीति विधिः। विशिष्टविधिगौरव परिजिहीर्षया विशेष्यप्राप्तिमर्थयमानो यदि कथञ्चिदपि विशेष्य प्राप्तिं न लभते ततो विशिष्टं विदध्यात्। सत्यां चाग्निहोत्रादिवाक्येन कर्मणः प्राप्तौ तदनुवादेन गुणमात्रं विदधाति, लाघवात्। न विशिष्टविधानं, गौरवात्। न च तत्र रूपानवगमात् विधियोग्यविशेषानुपस्थितौ कथं विधानमिति वाच्यम्। विधिवशादेव सामान्यमतिक्रम्य विशेषस्यैव लक्षणीयत्वात्। एवं च लक्षणया होमविशेषस्यान्यत्राविहितस्य जुहोतिनोपस्थानान्न विधानासम्भवः। अत एव लक्षितविशेषविषयत्वेन संज्ञोपपद्यते। न च तस्यारूपत्वम्। दध्यादिवाक्यैस्तल्लाभात्। न च स्वरूपेण दध्यादेरविधेयत्वमुक्तमिति वाच्यम्। दघ्ना जुहुयादिति व्यापारविशिष्टस्यैव विधानाङ्गीकारात्। न चैवं गुणमात्रविधित्वं भग्नमिति वाच्यम्। यद्यपि न क्रियां विहाय द्रव्यविधिः प्रतीयते। तथापि तस्यामेव विशिष्टायां प्रतीयमानो विधिः स्वरूपेण तस्याः प्राप्तत्वात् अप्राप्तगुणमात्रपरतामवलम्बमानः फलतो गुणविधिरित्युच्यते। तेनात्र गुणमात्रविधानम्। अग्निहोत्रं जुहोतीति प्रकृतकर्माभावात् रूपलाभाच्च विधिरेव। न समुदायानुवादः इति। एवं चाग्निहोत्रं जुहोतीत्यस्य विशेष्यहोममात्रपरत्वात् दध्ना जुहोतीत्यस्य प्रतीतितो विशिष्टपरत्वात् दृष्टन्तदार्ष्टान्तिक भावः सङ्गच्छत इति न कश्चित् क्षुद्रोपद्रव इति निषेधस्येति। प्राप्यत्वनिषेधत्व योर्विरोधादिति भावः। नन्वेकेन रूपेण प्राप्यत्वनिषेध्यत्वे विरुद्धे। न तु रूपभेदेन ते तथा। प्रकृते तु द्वितीयाभावत्वेन प्राप्यता। तत्र प्राप्यतावच्छेदकं द्वितीयाभावत्वम्। निषेध्यतावच्छेदकं च द्वितीयत्वम्। एवं च द्वितीयत्वेन निषेधेऽपि तस्य ब्रह्ममात्रत्वेन न तेन ब्रह्मणः सद्वितीयत्वम्। न हिंस्यादित्यादौ तु प्राप्यतावच्छेदक निषेध्यतावच्छेदकयोरेकत्वात् तुल्यबलतया विरोधे सङ्कोचविकल्पादिकं युज्यते। यथातिरात्रे षोडशिनं गृह्णातीत्यत्रातिरात्रत्वस्यैवोभयावच्छेदकत्वात् विकल्पः। न हिंस्यादित्यत्र सङ्कोच इति चेन्मैवम्। एवं हि प्रपञ्चस्य सार्वज्ञ्यादेश्च द्वितीयत्वेन निषेधेऽपि प्राप्यतावच्छेदकेन सार्वज्ञ्यादिना सत्यत्वं स्यात्। सार्वर्ज्ञ्यादेरपि ब्रह्ममात्रत्वस्य वक्तुं शक्यत्वेनाद्वितीयत्वाविरोधित्वात्। न चेष्टापत्तिः। अपसिद्धान्तात्। न च सार्वज्ञ्यादेः सोपाधिकत्वात् न ब्रह्ममात्रत्वमिति वाच्यम्। द्वितीयाभावस्य सोपाधिकत्वेन ब्रह्ममात्रत्वाभावस्य तुल्यत्वात्। न च तत्रोपाधिः तटस्थ इति वाच्यम्। प्रकृतेऽपि उपाधेस्ताटस्थ्यस्य वक्तुं शक्यत्वात्। किं च द्वितीयाभावस्याभावरूपतया न ब्रह्ममात्रत्वम्। सार्वज्ञ्यादेश्च भावरूपतया ब्रह्ममात्रत्वं युक्तम्। अपि च द्वितीयाभावस्य ब्रह्ममात्रत्वे एकमेवाद्वितीयमित्यादावेकेनैव पदेन द्वितीयाभावस्य बोधनात्

अद्वितीयादिपदानां वैयर्थ्यम्। पर्यायत्वेनासहप्रयुक्तत्वं च। यथाचैतत् तथाऽखण्डार्थवाद उपपादयिष्यामः। अपि चैवं प्रपञ्चस्यापि धर्मान्तरेणैव द्वितीयाभाववन्निषेधे तद्वदेव स्वरूपेण सत्यत्वं स्यात्। एवं च स्वरूपेणप्रपञ्चस्य मिथ्यात्वमिति त्वन्मतहानिः। आकारान्तरेण तु मिथ्यात्वं ब्रह्मणोऽपि तुल्यमिति। अपि चाग्नीषोमीयपशुहिंसात्वस्य प्राप्यतावच्छेदकत्वात् भूतहिंसात्वस्य निषेध्यतावच्छेदकत्वात् तत्रापि विधयेत्वनिषेध्यत्वे स्यातामित्युत्सर्गापवादन्याये भज्येतेति।

 षोडशिग्रहणाग्रहणादाविति। दशामेऽष्टमपादे तृतीयेतिन्तितम्। शिष्टासु प्रतिषेधः ज्योतिष्टोमस्य संस्था विशेषे श्रूयते। अतिरात्रे षोडशिनं गृह्णाति, नातिरात्रे षोडशिनं गृह्णतीति। अत्र संशयः। पर्युदासः प्रतिषेधोवेति। पूर्वपक्षस्तु प्रतिषेधे विधिप्रतिषेधः। विधिप्रतिषेधयोर्भिन्नवाक्यस्थत्वात् अष्टदोषदुष्टविकल्पापत्तेः नानुयाजेष्वित्यत्रेव पर्युदासो युक्त इति। सिद्धान्तस्तु प्रतिषेध एवाश्रयणीयः। पर्युदासानुपपत्तेः। तथाहि नानूयाजेष्वित्यत्रानुयाजव्यतिरिक्तेषु यागेषु ये यजामह इति विशेषव्यतिरिक्तस्य सामान्यस्य सत्वात् तत्र पर्युदासः सम्भवति। प्रकृतेत्वतिरात्रव्यतिरिक्तस्य सामान्यस्याभावात् अतिरात्रव्यतिरिक्तेऽतिरात्रे षोडशिनं गृह्णातीति पर्युदासः कर्तव्यः। स च न युक्तः। अतिरात्रस्यातिरात्रव्यतिरिक्तत्वाभावात् विशेषण विशेष्यभावानुपपत्तेः। तर्हि \`न तौ पशौ करोतीत्यत्र न सोम इति वदर्थवादोऽस्त्विति चेन्न। स्तुत्यस्तावकयो र्विधिनिषेधयो रेकविषयत्वेन व्याहति तादवस्थ्यात् अपशवो वा अन्ये गो अश्वेभ्य इत्यत्र पश्वन्तरनिषेधेन गो अश्वविधेः स्तुतिर्हष्टा। इहतु षोडशिनिषेधेन षोडशिन एव स्तुतौ स्पष्टो व्याघातः। न च प्रतिषेधेऽष्टदोष दुष्टो विकल्पः स्यादिति वाच्यम्। गत्यन्तराभावे व्रीहियववत् तस्येष्टत्वात्। तस्मात् प्रतिषेध इति।

 ननु प्रतियोगिनो मिथ्यात्वात् कथमभावस्य सत्यत्वमत आह प्रतियोगिन इति। प्रतियोगितदभावयोः समसत्ताकत्वाभावात्। अन्यथाऽनृतव्यावृत्त्यादेरसत्वापात इति भावः। किञ्चेति। न च निषिद्धस्यापि पूर्वप्रतीतरजतस्य सा शुक्तिरित्यत्रोपलक्षणतयोपादानं दृष्टमिति वाच्यम्। तत्र प्रतीतेरेव विशेषणतयोपलक्षणतया वोपादानात्। अत एव सा शुक्तिरिति प्रयोगः। न तु रजतं शुक्तिरिति। सेत्यत्ररजतत्वेन प्रतीतेत्यर्थात्। न च प्रकृते तथा। अद्वितीयमिति द्वितीयाभावस्यैव तथोपादानादित्यलं विस्तरेण।

 उद्देश्यविशेषणत्वान्न द्वितीयाभावे तात्पर्यमिति तृतीयो नेत्याह न तृतीय इति। अत्र द्वितीयाभावस्य तदोद्देश्यचिन्मात्रविशेषणत्वं स्यात् यदि चिन्मात्रमुद्दिश्य किञ्चिद् विधीयते। न च वेदान्ते कस्यचिद् विधानं सम्भवति। अखण्डार्थत्वात्। किञ्च यत् सिद्धं तदुद्देश्यम्। न च चिन्मात्रस्य सिद्धता। तस्यौपनिषदत्वेन शास्त्रं विनाऽसिद्धेः। एवं च चिन्मात्रस्योद्देश्यत्वाभावेन न द्वितीयाभावस्योद्देश्यविशेषणत्वमित्याह ग्रहमिति। अविवक्षाहेतोरिति। अन्यथा ग्रहत्वस्याप्यविवक्षास्यादिति भावः। कर्मकाण्डादाविति। तथाचाजिज्ञासिते तात्पर्यायोगात् द्वितीयाभावादेरेवजिज्ञासितत्वात् तत्रैव तात्पर्यं वक्तव्यमिति भावः। द्वितीयाभावे तात्पर्याभावे बाधकमाह शब्दादिति। न च द्वितीयाभावः प्रातिभासिक एवास्त्विति वाच्यम्। तथात्वे मिथ्यात्वमपि प्रातिभासिकं स्यात्। तथात्वे विवादाभावप्रसङ्गः। उक्तरीत्येति। नित्यसिद्धत्वेनेत्युक्तरीत्येत्यर्थः। न च पूर्वं चैतन्यस्यौपनिषदत्वेनानुद्देश्यत्वमुक्तम्। तत् कथं न विरोध इति वाच्यम्। अवेद्यत्वं स्वप्रकाशत्व मित्यभिप्रायेण पूर्वमप्राप्तत्वमुक्तम्। इदानीं तु प्रकाशान्तरानपेक्षप्रकाशमानत्वाभिप्रायेण तदुच्यत इति न विरोधः यद्वा पररीत्या परस्यापदानान्न दोषः। प्रमाणावान्तरेति। न च महातात्पर्य विषयावान्तरतात्पर्यविषययोः समसत्वनियमोऽसिद्ध इति वाच्यम्। कर्मकाण्डादौ तथा दर्शनेन व्यभिचारादर्शनानौपाधिकत्वयोः सद्भावेन च नियमसिद्धेः। अन्यथा क्वापि नियमो न सिध्येत्। अवान्तरतात्पर्य विषयस्येति। उभयोरपि व्यावहारिकविषयत्वेन तुल्यत्वात्। तुल्यविषययोर्बाध्यबाधकभावादर्शनात्। प्रत्यक्षविषयस्य तात्विकत्वं च स्यात् तदभावस्य। तत्राप्रमितत्वात्। अधिष्ठाननिष्ठतात्विकाभावप्रतियोगिन एवारोपितत्वात्। अत एवाह नहीति। एवं च द्वितोयाभावे श्रुतेस्तात्पर्यात् तस्य च मिथ्यात्वे श्रुतेरप्रामाण्यप्रसङ्ग इत्युपसंहरति तस्मादिति। परमप्रकृतमुपसंहरति तस्मादिति।

  सामान्येन मिथ्यात्वश्रुतिनिरासः।  
\</1-2-3\>


\<1-2-4\>  
   न्यायामृतकण्टकोद्धारः

 एवं सामान्याकारेण मिथ्यात्वेऽद्वैतश्रुतिमानतां निरस्य विशेषतोऽपि निराकरिष्यन् एकमेवाद्वितीयमिति श्रुतेर्मिथ्यात्वपरत्वं निराकरोति किञ्चेति। अत्र प्रष्टव्यम्। एकमेवाद्वितीयमित्यादि श्रुतीनामविचारपूर्वकमापातत एव प्रमितिमात्रेण मिथ्यात्वपरत्वमुत पूर्वोत्तराविरोधेन प्रमाणान्तराविरोधेन चेति। आद्य आह शब्दस्य हीति। आपातप्रतीतः पूर्वोत्तराविरोधप्रमाणान्तराविरोधाद्यविचारेण प्रतीत इत्यर्थः। आऽयैः स्तुवत इति। प्रमाणलक्षणे चतुर्थपादे तृतीयाधिकरणे चिन्तितम्। यस्मिन् गुणोपदेशः प्रधानतोऽभिसम्बन्धः। अत्र चित्रया यजेत् पशुकामः, पञ्चदशान्याज्यानि। सप्तदशपृष्ठानि उदाहरणम्। नचोत्पत्तिवाक्यमाज्यैः स्तुवत इत्यादि। तत् परित्यज्य तत्प्रकरणे श्रुतं गुणवाक्यं किमर्थमुदाह्रियत इति वाच्यम्। उत्पत्तिवाक्ये पक्षद्वयेऽपिनिर्णयकारणाभावात् गुणवाक्याधीन निर्णयत्वात् तदेवोदाहरणमङ्गीक्रियते। तथाहि। आऽयैः स्वुवत इत्युत्पत्तिवाक्ये न तावत् गुणविधानं सम्भवति। घृतस्य स्तोत्राङ्गत्वाभावात्। न च तेन मन्त्रा लक्षणीयाः। मन्त्राणां घृतसम्बन्धानवगमात्। अनेनैव तत्सम्बन्धबोधने गौरवम्। न वा नामधेयत्वम्। रूढत्वात्। तस्माद् गुणवाक्य एव विचारः। अत्र चित्राज्यादिशब्दः किं गुणविधयः कर्मनामधेयं वेति। तदर्थमिदं विचार्यते किं तत्र गुणविधाने वाक्यभेदोऽस्तिनवेति। किं तावत् प्राप्तम्? चित्राज्यादिशब्दा गुणविधय इति। न चोद्भिन्न्यायेन कर्मनामत्वमिति वाच्यम्। रूढत्वेन कर्मनामत्वासम्भवात्। उद्भिदादौ यौगिकत्वेन कर्मनामत्वसम्भवात् वैषम्यम्॥ न च सोमेन यजेतेत्यत्र सोमवतेतिवत् मत्वर्थलक्षणादोष इति वाच्यम्। तत्रैकवाक्यत्वेन वैयधिकरण्येनान्वये विरुद्धत्रिकद्वयापातेन मत्वर्थलक्षणाश्रयणेऽपि प्रकृत उत्पत्तिवाक्ये करणत्वेनार्थाक्षिप्तं यत् साध्यत्वं तदनुवादेन वैयधिकरण्येन गुणविधानेन तद्दोषाभावात्। एवं च चित्रया यजेतेत्यत्राग्नीषोमीययागानुवादेन चित्रत्वस्त्रीत्वे विधीयेते। पञ्चदशान्याज्यानीत्यत्रापि आज्यैः स्तुवत इत्युत्पत्तिवाक्यावगतस्तोत्राङ्गतयाऽज्यसंख्ये विधीयेते। न चैवं सति वाक्यभेदः। चित्रया यजेतेत्यत्र चित्रत्वस्त्रीत्वविशिष्टैककारकविधानेन पशुनेतिवत् एककारकोपात्तत्वेन वाक्यभेदा भावात्। न चैवं सति पशुकामपदायोग इति वाच्यम्। पशु साधनकत्वादग्नीषोमीययागस्य यागाङ्गतया प्राप्तकामनानुवादरूपत्वेन दोषाभावात्। पञ्चदशाज्यानीत्यत्रापि सङ्ख्याविशिष्टघृत विधानात् वाक्यभेदायोगः। एवं चाज्यैः स्तुवत इत्यत्राज्यपदमुत्पत्तिवाक्यप्राप्तगुणानुवादकम्। न नामधेयम्। नचाज्यस्य कथं पञ्चदशत्वम्। कथं च स्तोत्राङ्गत्वमिति वाच्यम्। यथाग्निमुपनिधाय स्तुवत इत्यत्राग्नीनां पुरोनिधानेनेवाज्यानामपि तत्कालसन्निधापनेन स्तोत्राङ्गत्वसम्भवात्। पात्रभेदमादाय संख्याविशिष्टत्वसम्भवाच्च। तस्माद् आज्यादिपदं न नामधेयम्। किन्तु गुणविधिरिति। अत्रोच्यते। चित्रया यजेतेत्यत्र न तावदग्नीषोमीय यागानुवादेन चित्रत्वस्त्रीत्वे विधीयेते। प्राप्तकर्मानुवादेनानेक गुणविधाने वाक्यभेदप्रसङ्गात्। अन्यथा ग्रेयोऽष्टाकपाल इत्यत्रापि तदभावप्रसङ्गः। न च विशिष्टकारकविधानाददोष इति वाच्यम्। विशिष्टविधानेऽपि गौरवापरिहारात्। अन्यत्रागतिकत्वात् विशिष्टविधानम्। किं च कामपदं फले मुख्यम्। साधने च गौणमभ्युपगतं स्यात्। न च मुख्ये सम्भवति अमुख्यं युज्यते। अपि च दधिमधुघृतं पयोधाना उदकं तण्डुला स्तत्संसृष्टं प्राजापत्यमिति प्रकृतो यागः फलाकांक्षी। अयं च करणाकांक्षी। एवं चान्योन्याकांक्षालक्षणेन प्रकरणेन प्रकृतयागस्य फलान्वये सम्भवति अप्रकृतयागान्वयानुपपत्तेः। तस्मात् चित्रया यजेतेत्यनेन प्रकृतयाग एव फलविधानम्। चित्रापदं च सामानाधिकरण्येन यागनामधेयम्। चित्रापदं च चित्रद्रव्यकत्वात् यागे युज्यते। सोमेनेत्यत्र रूढिबाधकवाक्यभेदादेरभावात् तत्र मत्वर्थलक्षणया द्रव्यविधिपर्यवसानम्। प्रकृते रूढिबाधकवाक्य भेदादेः सत्वात् नामधेयत्वमेव। एवं पञ्चदशाज्यानीत्यत्र द्रव्यसंख्ययोर्विधाने वाक्यभेद एव। न च संख्याविशिष्ट द्रव्यविधानात् तदभाव इति वाच्यम्। समासकारकाभावेन विशिष्टप्रतीत्यभावात्। तस्मात् आज्यानुवादेन संख्यामात्रं विधेयम्। इदं च तदा स्यात् यदि उत्पत्तावाज्यपदं नामधेयं स्यात् नान्यथेति गुणवाक्यवशादेवोत्पत्तौ नामत्वं विज्ञायते। किञ्चाज्यैः स्तुवत इति सामानाधिकरण्यान्नामत्वम्। यदाजिमीयुरिति वाक्यशेषाच्च नामत्वं युक्तम्। द्रव्यपरत्वे तद्विरोधात्। तस्मादाज्यपदमुत्पत्तौ नामधेयमिति चित्राज्याधिकरणम्।

 आकाशाधिकरणं चाकाशस्तल्लिङ्गादिति प्रकृतब्रह्ममीमांसायामेव। एवं चापातप्रतीत एव यदि वाक्यार्थः स्यात् तर्ह्यतिप्रसङ्ग इति भावः। अन्ध इति। अत्र विन्दतिर्दर्शनार्थे। धातूनामनेकार्थत्वात्। तथाच प्रतीतोऽर्थो विरुद्ध इति भावः। मृदब्रवीदित्यस्य च निर्णयार्थमभिमान्यधिकरणं स्पष्टमेव। बिभेतीति। अत्राल्पश्रुतात् स्वार्थप्रच्यावनेन वेदस्य भीत्युक्त्यन्यथानुपपत्त्या प्रतीतार्थातिरिक्तोऽपि गहनार्थोऽस्तीति ज्ञायते। अन्यथा स्मृतौ तदुक्तिर्न स्यात्। कश्छन्दसामिति। को धीरो धीमान् छन्दसां योगं वाच्यवाचकभावसम्बन्धम्, अस्य वाक्यस्यायमेव वाक्यार्थ इति वाक्यार्थे योगं सम्बन्धं विचारमन्तरोपदेशमनपेक्ष्य वावेद जानातीत्यर्थः। यद्यापात प्रतीतो न वाक्यार्थः। तर्हि कोऽर्थ इत्यतो द्वितीय एवाङ्गीकर्तव्य इत्याह किंत्विति। अत्रार्थे जैमिनिसूत्र संमतिमाह उक्तंहीति। सूत्रस्य चायमर्थः। शब्दविज्ञानात् विज्ञाताच्छब्दात् पदार्थाभिधानद्वारेण यदसन्निकृष्टेऽर्थे ताद्रूप्येण तद्विपर्ययेण वापरिच्छिन्नेऽनिर्णीतेऽर्थ विज्ञानं तच्छास्त्रं शाब्दनामकं प्रमाणम्। कथमस्य प्रकृतोपयोग इति चेदित्थम्। आपातप्रतीतो हि निर्णीतो बाधितो वा स्यात्। विचारलभ्यार्थस्यापाततोऽप्रतीतेः। तथा च सन्निकृष्टशब्दापातप्रतीतशब्दयोरेकार्थत्वेन सन्निकृष्टादन्यस्मिन् शब्दस्य प्रामाण्योक्त्य आपातप्रतीतेऽर्थे शब्दस्याप्रामाण्य मुक्तं भवति। अत्रैव भट्टवार्तिक संमतिमाहेतिचेत्यन्येन। जिहासितं व्यावर्तितमित्यर्थः। तद्रूप्येण परिच्छेद स्तद्रूपेण निर्णीतत्वम्। तद्विपर्ययतोऽपि चेत्यत्र परिच्छेद इति सम्बध्यते। तद्रूपविपरीतरूपेण परिच्छेद इत्यर्थः। उत्सर्गापवादयोः विषयाविषयौ ज्ञात्वा अयमस्य विषयोऽयं नेति पूर्वोत्तराविरोधन प्रमाणान्तराविरोधेन च ज्ञात्वा तेनापवादेनोत्सर्गस्य बाधः कल्प्यः। उत्सर्गस्य विषयम्, अपवादस्याविषयं ज्ञात्वा बाधाभावः, अपवादस्य विषयमुत्सर्गस्याविषयं ज्ञात्वा बाध इति विवेक्तव्यमित्यर्थः। न तु सामान्यदर्शनात्। आपातप्रतीतिमात्रेणेत्यर्थः। आपातप्रतीतो न वाक्यार्थ इत्यत्राचार्यसंमतिमाह उक्तं चेति। दृष्टानुसारेण परीक्षितप्रत्यक्षानुसारेण। अस्तु नापातप्रतीतो वाक्यार्थः। किन्तु पूर्वीत्तराविरुद्धः प्रमाणान्तराबाधितश्च। ततोऽपि श्रुतेर्मिथ्यात्वपरत्वे को दोष इत्यत आह अत्रचेति।

 न च प्रत्यक्षं चन्द्रप्रादेशिकत्वादि प्रत्यक्षवदप्रामाण्यशङ्कास्कन्दितम्। श्रुतिस्त्वपौरुषेयतया निर्दुष्टा। तथा च कथं प्रत्यक्षबाधः श्रुतेरिति वाच्यम्। प्रत्यक्षस्य श्रुतितोऽपि प्राबल्यस्याप्रामाण्यशङ्कानास्कन्दितत्वस्य चोक्तत्वात्। ननु प्रत्यक्षेण सर्वत्र भेदो गृहीत एवेति न नियमः। तस्य नियतविषयत्वात्। न च सामान्यलक्षणादि जन्यं न नियतविषयमिति वाच्यम्। सामान्यलक्षणाया अनभ्युपगमात्। अभ्युपगमे वा तस्य सामान्यविषयताऽविरोधित्वात्। न च श्रुतिरपि सामान्यविषयेति वाच्यम्। तस्यास्तत्वमसीत्यादि विशेषविषयत्वस्यापि सम्भवादिति खण्डनकार मतेनाशङ्कते अत्रेति। यथा खलु लोके कश्चिद् विजिगीषु र्दूरप्रस्थितः परवाहिनीं विजित्य निवृत्तौ पार्ष्णिग्राहैर्विजीयते तथा बाधबुद्धिपरम्पराऽद्वैतपराजयाय दूरं प्रस्थिता अनवस्थाभिया क्वचिन्निवृत्तौ पार्ष्णिग्राहैरद्वयाम्नायाख्यैर्विजीयते। निवृत्तौ हेतुः सुदूरधावन श्रान्तेति। भूरिकक्षानुसरणालसेति यावत्। अप्रसक्तेति। नन्वत्राप्रसक्तप्रतिषेध इति कोर्थः? किमप्रसिद्ध प्रतियोगिकत्वं, किं वा विष्प्रयोजनत्वमिति? नाद्यः। अन्यत्र प्रसिद्धस्यैव भेदस्य भेदत्वेनोपस्थितस्य परस्परप्रतियोग्यनुयोगिभावेनान्यत्र निषेधसम्भवात्। न चात्रैव प्रसिद्धिस्तन्त्रम्। निषेधमात्रोच्छेदप्रसङ्गात्। न द्वितीयः। अनर्थनिवृत्तेरेव प्रयोजनत्वात्। \`नान्तरिक्षेग्निश्चेतव्य' इत्यादौ स्तुतिमात्रप्रयोजनेनापि अप्रसक्तनिषेधदर्शनाच्चेति चेन्न। प्रसक्तत्वं नामनिषेधाधिकरणे प्रसक्तिर्विवक्षिता। न चैवं निषेधमात्रोच्छेदः, आहार्यानाहार्य प्रतियोगिप्रसिद्धेः प्रयोजकत्वाभ्युपगमेन आहार्यप्रसिद्धिमादाय निषेधसम्भवात्। आहार्यप्रसिद्धेर्निषेधबुध्यविरोधित्वात्। अत एव प्रतियोग्यधिकरणसंसर्गारोपो निषेधबोधे कारणमिति नैयायिकाः। न चैवं प्रकृतेऽपि भेदप्रतीतिराहार्यैवास्तु। तस्या निषेध बुध्यविरोधित्वान्निषेधोप्यस्तु इति वाच्यम्। निषेधमात्रे प्रतियोगिप्रसिद्धेरनाहार्यत्वनियमाभावेऽपि श्रुतेः परार्थत्वेन परस्यानाहार्य प्रसक्तेरेवापेक्षिततया तस्या निषेधबुद्धिविरोधसम्भवात्। अन्यथा श्रुत्या प्रत्यक्षवत् सिद्धमपि बोधनीयं स्यादिति सिद्धार्थता दोषो न स्यात्। त्वयाचानुवादकत्वेन दुर्बलत्वं नोच्येत। अत एव श्रुत्या निषेधाय तद्वैक आहुरिति सामायिकप्रसिद्धिरुक्ता। नन्वेवं तर्हि श्रुत्या क्वापि निषेधो न स्यात्। सर्वत्र प्रतिप्रसक्त्या विरोधादिति चेन्न। प्रसक्तिसम्पादकान्निषेधकस्य प्राबल्योपपादनेन तदुपपत्तेः। नचैवं प्रकृतेऽस्ति। भेदज्ञानस्यैव प्राबल्यस्योपपादितत्वात्। उपपादयिष्यमाणत्वाच्च। अस्तु वा निष्प्रयोजनत्वमप्रसक्तत्वम्। तथा च भेदनिषेधस्या प्रयोजनत्वादप्रसक्तता। नचानर्थनिवृत्तिरेव प्रयोजनम्। तस्या अभेदज्ञानासाध्यत्वस्योक्तत्वात् वक्ष्यमाणत्वाच्च। पृथगात्मानमिति श्रुत्या भेदज्ञानस्यैवानर्थनिवृत्तिसाधनत्वबोधनाच्च। प्रत्युतैकात्म्यं नाम यदिदमिति श्रुत्याऽभेदज्ञानस्यानर्थहेतुत्वावगमाच्च। एतेनैव दृष्टान्तोऽपि निरस्तः। अस्त्वप्रसक्तस्यैव निषेधः। तथापि भेदोपस्थितिरावश्यकी। पदार्थोपस्थितिं विनाऽभेदबोधनायोगात्। पदार्थोपस्थितौ च भेदोऽप्युपतिष्ठत इत्याह किञ्चेति। ननु श्रुत्यैव चरमधीरित्यत आह न हीति। उभयत्र तात्पर्ये वाक्यभेदापत्तेः। विशिष्टतात्पर्येऽखण्डार्थत्वहानेः, अनुपयोगाच्चेति भावः। अत्र चरमधियः प्रस्तुतत्वेऽपि घटग्रहणं तस्य प्राप्तत्वेन तत्र तात्पर्यासम्भवप्रतिपादनार्थम्। ननु श्रुतिस्थपदस्य
घटादावनुवादकता चरमबुध्यादौ विधायकतेति नोक्तदोष इत्यत आह श्रौतस्येति। एकस्यैव पदस्यैकदानुवादकत्वं विधायकत्वं च विरुद्धमिति भावः। ननु प्रत्यक्षेण स्वरूपमात्रोपस्थितिः, न भिन्नत्वेनेत्यत आह श्रुत्यापिहीति। ननु यदा प्रत्यक्षादिना स्वरूपं ज्ञायते तदाऽवश्यं भेदो ज्ञायत एवेति न नियमः। अभेदभ्रमोच्छेदप्रसङ्गात्। स्वरूप भेदज्ञानयोर्भिन्नप्रकारकत्वानुभिवाच्च। स्वरूपज्ञानेन भेदव्यवहारप्रसङ्गाच्च। नापि स्वरूपज्ञानानन्तरं भेदोऽवश्यं ज्ञायत एवेति नियमः।  
अनवस्थाप्रसङ्गात्। अतो भेदज्ञानस्यानावश्यकत्वात् न कोऽपि दोष इति चेन्न। भावानवबोधात्। त्वयाऽद्वैतश्रुत्या ह्यभेदो बोध्यत इत्युच्यते। तथा यथाकथञ्चिदुपस्थितयोरभेद बोधने किञ्चित् केनचिदभिन्नमिति ज्ञानं स्यात्। तच्चानुपयोगि। पूर्वसिद्धत्वेनाद्वैतवाक्यासाध्यं च। अतः प्रत्यक्षेण बाधकतावच्छेदकबाध्यतावच्छेदकप्रकारेणोपस्थितयोरद्वैतश्रुत्याऽभेदो बोध्यत इति स्वीकर्तव्यम्। तथा च कथं न भेदोपस्थितिः? व्यावृत्तरूपेणोपस्थितेरेव भेदोपस्थितित्वात्। तेन रूपेणोपस्थितयोरभेदभ्रमाभावात् भेदव्यवहारहेतुत्वाच्च। वस्तुतस्तु स्वरूपोपस्थितिरेव भेदज्ञानम्। \`प्रायः सर्वतो विलक्षणं हि पदार्थस्वरूपमनुभूयते' इत्यादिनास्मिन्नर्थेऽनुभवस्य प्रमाणत्वेनोक्तत्वात्। भ्रमश्च न सर्वाभिन्नमिदमिति। किन्तु क्वचिदंशे। एवं च यदंशे भ्रमः तदंशे दोषवशात् भेदो न गृहीत इति भ्रमो युज्यते। भेदव्यवहाराहेतुत्वं चासिद्धम्। विस्तरस्तु भेदखण्डनोद्धारे भविष्यति। एवं च स्वरूपज्ञानमेव भेदज्ञानमिति पक्षे दोषाभावात् भेदोपस्थितेर्विरोधिन्या विद्यमानत्वात् न कुत्राप्यभेदो बोधयितुं शक्यत इति सूक्तं कथं यामिकगृहे चोर इव श्रुतिस्तत्र तिष्ठेदिति। चरमज्ञानस्येति। न चाद्वैतज्ञानविषयस्य तात्विकत्वान्न तद्विषयापहारकत्वम्। चरमज्ञानविषयस्य तदभावात् तदपहारकत्वमिति वाच्यम्। अद्वैतज्ञानविषयः सत्यः, चरमज्ञानविषयस्त्वसत्य इत्यस्याद्याप्यसिध्याऽन्योन्याश्रयात्। अन्यथेति। सत्यप्युभयोः साम्ये यदि विषयापहारस्तदेत्यर्थः। न च सर्वमिथ्यात्व सर्वासत्वान्नातिरिच्यत इतीष्टापत्तिरिति वाच्यम्। तथात्वे बौद्धमतप्रवेशापत्त्याऽवैदिकत्वापत्तेः सर्वासत्वस्यानिष्टत्वात्। व्यावहारिकभेदमात्रेणेति। ननु व्यावहारिक भेदमात्रं न बाधकत्वे प्रयोजकम्। किन्तु यत् प्रबलं तद् बाधकम्। यद्धि दुर्बलं तद् बाध्यम्। अद्वैतज्ञानं च परीक्षितप्रमाणभावत्वात् प्रबलम्। इतरत्तु तदभावाद् दुर्बलमिति व्यवस्थायाः प्रदर्शितत्वात् न द्वैतज्ञानस्य बाधकत्वम्। किंतु विपरीतमेवेति चेन्न। द्वैतप्रत्यक्षस्य साक्षिरूपत्वेनाद्वैत श्रुतिप्रत्युपजीव्यत्वेन च तत्प्राबल्यस्य पुरैव दर्शितत्वात् द्वैतप्रत्यक्षस्यैव बाधकत्वं, न व्यावहारिक भेदमात्रेणेत्युच्यत इति न कश्चिद् दोषः। अन्यथा आपो वा इति। न चात्र जलाभेदबोधनेऽपि न बाध्यबाधकयोरैक्यबोधनम्। अतस्तत्र बाध्यबाधकभावो भविष्यतीति वाच्यम्। जलस्य सर्वाभेदबोधने बाध्यबाधकयोरैक्यबोधनम्। अतस्तत्र बाध्यबाधकभावो भविष्यतीति वाच्यम्। जलस्य सर्वाभेदबोधने बाध्यबाधकयोरप्यभेदबोधनात्। अन्यथा सर्वस्य जलाभेदस्यैवापर्यवसानात्। न हि सर्वं जलाभिन्नम्, बाध्यबाधकयोश्च भेद इति सम्भवति। अन्यथाऽद्वैतवाक्यमपि सर्वस्य ब्रह्मभेदं बोधयति, न तु बाध्यबाधकयोरिति स्यात्। अपिचेति। सामानाधिकरण्येन पदार्थयोरैक्यं प्रतीयते। न च प्रकृते सर्वस्य ब्रह्मणाऽभेदः सम्भवति। सर्वस्य जगतो मिथ्यात्वात्। ब्रह्मणश्च सत्यत्वात्। सत्यानृतयोरैक्यायोगादित्यर्थः। ननु मृद् घटः \`इदं रजतम्' इत्यादिवदुपादानोपादैयभावेनापि सामानाधिकरण्योपपत्तेर्नेदं सर्वमिथ्यात्वं तात्पर्यबाधकमिति चेन्न। श्रौतं सामानाधिकरण्यमभेदनियतमिति त्वया अवश्यं वाच्यम्। अन्यथा तत्वमसीत्यत्र सामानाधिकरण्यस्य प्रकारान्तरेणैवोपपत्त्या तेन जीवब्रह्माभेदो न सिध्येत्। न च तत्रोपक्रमादिनाऽभेदे तात्पर्यनिश्चयात् न सामानाधिकरण्यस्यान्यथोपपत्तिरिति वाच्यम्। प्रत्यक्षविरोधे उपक्रमादेरभेदे तात्पर्यायोगात्। प्रकृतेऽप्यभेदे तात्पर्यस्य वक्तुं शक्यत्वात्। न च सर्वस्य मिथ्यात्वात् नाभेदे तात्पर्यमिति वाच्यम्। अन्योन्याश्रयात्। किञ्च ब्रह्मजगतोर्न मृद्घटादिवदुपादानोपादेयभावः। ब्रह्मणो निर्विकारत्वात्। नापीदं रजतमितिवद् अधिष्ठानाधिष्ठेय भावेन। श्रौतसामानाधिकरण्यस्याधिष्ठानाध्यस्तभावेऽदर्शनात्। तस्मात् श्रौतं सामानाधिकरण्यं सर्वमिथ्यात्व तात्पर्य बाधकमेव अन्त्ययोरिति। अभेदे भेदनिषेधेचेति पक्षयोरित्यर्थः। प्रमात्वं स्यादिति। तात्पर्यतः श्रुत्याऽभेदस्य बोधितत्वेनाबाधितार्थकत्वादिति भावः। अप्रामाण्यं स्यादिति। सर्वाद्वितीयत्वबोधकश्रुत्या बाधितत्वादिति भावः। तस्यापीति। परमार्थतोऽभेदेऽप्याविद्यकत्वे जीवस्य ब्रह्मभेदेऽप्याविद्यकत्वं स्यात्। तथाच जीवस्वरूपं सत्यमिति त्वन्मतहानिः काल्पनिकभेदेनेति। तथात्वे वह्नौ वह्निभेदभ्रमेण तस्यादाहकत्वं, गुञ्जापुञ्जे च वह्निरिति भ्रमेण तस्य दाहकत्वं च स्यादिति भावः। मोक्ष इति च चैकस्यामेव ब्रह्मव्यक्तौ तत्तदसाधारणस्वभावानां कल्पितत्वेनासत्वात् सर्वकल्पनानिषेधकाले कल्पितधर्मावच्छिन्न भेदादि प्रसक्तेरयोग इति वाच्यम्। अद्वैतश्रुतेरभेदे भेदनिषेधे च तात्पर्ये तत्तदसाधारण स्वभावानां कल्पित्वे प्रमाणाभावेन सर्वकल्पनानिषेधकालासम्भवेन मोक्षेऽपि तत्तदसाधारणधर्मावच्छिन्नाभेद प्रसक्त्योक्त दूषणगणस्य युक्तत्वात्। सुखादाविति। एवं हि घटपटयोर्घटत्वपटत्वरूपेण भेदेऽपि प्रमेयत्वेनाभेदवत् सर्वपदार्थानामभेदः स्यात्। एवं सति नास्माकमनिष्टम्। तथा प्रतिपादनस्य प्रयोजनाभावश्चेति भावः। ननु तत्तदसाधारण धर्मावच्छिन्नभेदमभ्युपेत्य सत्वावच्छिन्नभेदनिषेधः क्रियत इत्यत आह असाधारणरूपेति। घटादिकं सन्नेति सत्वावच्छिन्नभेदाप्रसक्त्या तथा निषेधे अप्रसक्तप्रतिषेध इति भावः। ननु सद्रूपमात्र भेदनिषेधो नाम न सत्वावच्छिन्नभेदनिषेधः। किन्तु सद्रूपे सद्‌द्रव्यं, सन् गुण इत्यादिप्रतीत्या प्रसक्तानां द्रव्यत्वादिधर्माणां निषेध इति चेन्न। तर्हि अभेदे भेदनिषेधमात्रे तात्पर्यमिति पक्षो भग्नः स्यात्। न च धर्मनिषेध एव तात्पर्यं मयाऽङ्गीक्रियत इति वाच्यम्। तावता ब्रह्मनिर्धर्मकमिति सिद्धावपि अद्वितीयत्वासिद्धेः। धर्माणां श्रुत्या विहितत्वेन तन्निषेधायोगाच्च। निषेधश्रुतेर्बल वत्त्वमिति तु निरस्तं, निरसिष्यते च। मास्तु प्रत्यक्षेणैव सर्वत्र भेदप्रसक्तिः। अर्थापत्त्या तु भविष्यतीत्याह किं चेति। अनुपपत्तेः भेदज्ञानत्वानुपपत्तेरित्यर्थः। अर्थापत्त्या घटपटौ भिन्नाविति बुद्धेरद्वैतज्ञानेन भेदे गृहीतेऽपि स्वस्य न तेन भेदो गृहीत इति सैवाद्वितीयश्रुतेर्द्वारमिति खण्डनकारमतमाशङ्कते यच्चोक्तमिति। आद्येति। आद्या या धीर्घटपटौ भिन्नाविति तद्वेद्यो यो भेदः तदीया तज्ज्ञानत्वविषया अन्यथानुपपन्नता तस्य ज्ञानस्याद्वैतज्ञानभेदं विनानुपपन्नता स्वज्ञानोपेक्षणात् स्वस्याद्वैतज्ञानभेदानवगाहनात् तदभेदप्रवृत्तामद्वयश्रुतिं न बाधेतेत्यर्थः। अयमाशयः। प्रतीयमानैवानुपपन्नता भेदं साधयतीति वाच्यम्। अनुपपद्यमानदर्शनादुपपादके बुद्धिरर्थापत्तिरिति स्वीकारात्। तथा च स्वगोचरज्ञानात् स्वात्मनो भेदं विना घटपटभेदानुपपत्त्यभावात् स्वज्ञानात् स्वात्मनो भेदं न साधयेत्। ततश्च तज्ज्ञानात् तस्या अभेदबोधनद्वारा सर्वाद्वैते पर्यवस्यतीति। अर्थापत्तेरिति। यावद्भेदं विना घटपटभेदबुद्धेर्भेदज्ञानत्वमनुपपन्नं तावान् सर्वोऽपि भेदोऽर्थापत्तेर्विषय इति अर्थापत्तेरद्वैतज्ञानाद्भेदाभावे आद्युबुद्धेर्भेदज्ञानत्वमनुपपन्नमेवेति सोऽपि भेदोऽर्थापत्तेर्विषय एवेति कथं सैवाद्वितीयश्रुतेर्द्वारं स्यादिति भावः। न चार्थापत्तिरनुमानमाक्षेपो वा? नाद्यः। विवादाध्यासिता बुद्धिः सर्वतो भिन्नेति वा साध्यं, यतः कुतश्चिद् भिन्नेति वा? स्वेतरसर्वभिन्नेति वा? नाद्यः। स्वस्मात् भेदसाधने बाधात्। न द्वितीयः यतः कुतश्चिद् भेदसिद्धावपि यतो न भेदः सिद्धः तत्रैवाद्वयश्रुतेरवकाशात्। न तृतीयः। अप्रसिद्धविशेषणत्वात्। न द्वितीयः। अर्थापत्तेः। स्वाविषयत्वात्। ययोर्हि भेदं विना यत्रानुपपत्तिर्गृहीतातयोस्तत्र भेदग्रहेऽपि अनुपपत्तावनुपत्त्यन्तराग्रहणात्। सर्वत्र तद्‌ग्रहणे च धाराविश्रान्तौ चरमधीरुदाहरणमिति चेन्मैवम्। उभयथाप्यदोषात्। न तावदनुमानपक्षे दोषः। विवादाध्यासिता बुद्धिः स्वेतरसर्वस्माद्‌भिन्नेति साध्यकरणात्। न चाप्रसिद्धविशेषणत्वमिति वाच्यम्। त्वयापि सर्वपदार्थेषु व्यावहारिकभेदस्वीकारात्। अन्यथा तवापि स्वप्रकाशत्वाद्यनुमानोक्तिर्नस्यात्। किञ्च स्वेतरसर्वस्माद् भेदाभावे तत्तदसाधारणव्यवहारो न स्यात्। अपिचाप्रसिद्धत्वं नाज्ञातत्वम्। असतोऽपि ज्ञानस्वीकारात्। अत एवोक्तमत्यन्तासत्यपीति। नाप्यप्रमितत्वम्। तथात्वे तव मिथ्यात्वानुमानं न स्यात्। साध्यादिप्रमितेरनङ्गीकारात्। अत एव सर्वं सर्वस्माद् भिन्नमित्यप्युपपादितं भवति। अर्थापत्तिपक्षेऽप्यदोषः। न च तस्याः स्वभेदाविषयत्वमिति वाच्यम्। यावता विना तस्यार्थापत्तित्वमनुपपन्नं तावद्भेदानां तद्विषयत्वात्। न हि तस्या अद्वैत ज्ञानाभेदेऽर्थापत्तित्वमुपपद्यते। एवं चार्थापत्तेः स्वेतरसर्वस्माद् भेदं विनार्थापत्तित्वस्यानुपपन्नत्वात् सर्वो भेदोऽर्थापत्तिविषय इति न कुत्राप्यद्वैतश्रुतेरवकाशः। न च तथाऽनुपपन्नत्वेन ज्ञानं नास्तीति वाच्यम्। तत् किम् असाधारणस्वरूपं ज्ञातं न वा? आद्ये तथाऽनुपपन्नत्वज्ञानध्रौव्यात्। द्वितीयेऽर्थपत्तेरेवाप्रवृत्तिः। न हि पीनत्वस्य प्रमेयत्वेन ज्ञानेऽर्थापत्तिः प्रवर्तते। एतेन चरमधीरेवोदाहरणमिति निरस्तम्। ननु स्वभेदस्यार्थापत्त्यसम्बन्धित्वात् कथमर्थापत्तिविषयत्वमित्यत आह उपपादकत्वं हीति। अन्यथेति। उपपादकत्वमर्थापत्तिविषयत्वे न तन्त्रम्, किन्त्वर्थापत्ति सम्बन्धित्वं, तदेत्यर्थः। दृग्दृश्यसम्बन्धाद्यन्यथानुपपत्तेरपि स्वासम्बन्धित्वात् स्वमिथ्यात्वविषयत्वं न स्यादित्यर्थः। ननु दृष्टान्तदार्ष्टान्तिकयोर्वैषम्यम्। तथाहि वस्तुत उपपादकत्वं नार्थापत्तिविषयत्वे तन्त्रम्। उपपादकत्वभ्रमादर्थापत्त्याभासानुपपत्तेः। किन्तूपपादकत्वेन ज्ञातम्।तथाच येन रूपेणोपपादकं ज्ञातं तद्रूपावच्छिन्नमुपपादकमर्थापत्तेर्विषयः। प्रकृते च घटपटभिन्नत्वमुपपाद्यम्। तदुपपादकतावच्छेदकं न तावत् सर्वभिन्नत्वम्। स्वस्मादपि भेदप्रसङ्गात्। नापि स्वेतरभिन्नत्वम्। अद्वैतवादिनं प्रति स्वेतरविशेषणासिद्धेः। स्वशब्दाननुगमश्च। तस्मादत्राननुगतमेवोपपादकतावच्छेदकं वाच्यम्। तथाचानुपपत्तेरुपपादकतावच्छेदकानाक्रान्तत्वात् न स्वविषयत्वम् दृग्‌दृश्यसम्बन्धानुपपत्तेश्चोपपादकदृश्यत्वावच्छिन्नम्। एवं चानुपपत्तेरुपपादकतावच्छेदकं दृश्यत्वाक्रान्तत्वात् स्वमिथ्यात्वविषयत्वमिति। मैवम्। प्रकृतेऽपि स्वेतर सर्वभिन्नत्वस्योपपादकतावच्छेदकस्यानुगतस्य सत्वेन स्वविषयत्वसम्भवात्। न चाद्वैतवादिनं प्रति स्वेतरेत्यसिद्धमिति वाच्यम्। दत्तोत्तरत्वात्। न च स्वशब्दाननुगमः। तस्यादोषत्वात्। अन्यथा विवरणीयाविद्यानुमाने स्वप्रागभावेति विशेषणमयुक्तं स्यात्। दृश्यत्वं च नोपपादकतावच्छेदकम्। तस्य दृश्यत्वभङ्गोक्तरीत्या ब्रह्मसाधारणत्वेन तस्यापि मिथ्यात्वप्रसङ्गात्। असतोऽपि असद्वैलक्षण्यज्ञानानुपपत्त्या दृश्यत्वात् तस्यापि मिथ्यात्वप्रसङ्गश्च। एवं चोपपादकतावच्छेदकमननुगतमेव वक्तव्यम्। उक्तं चांशित्वाद्यनुमानादिषु। अन्यथा तत्रा प्रयोजकत्वापत्तेः। तथाच दृग्‌दृश्यसम्बन्धानुपपत्त्यादेरुपपादकतावच्छेदकानाक्रान्तत्वात् स्वविषयत्वं न स्यादिति तवैवानवस्था स्यादिति साधूक्तमिति दिक्।

 उक्तमर्थं कारिकारूढं करोति एवं चेति। कथं चेति। न च साक्षिणा कथं स्वस्येतरस्माद् भेदो ग्राह्यः? प्रतियोगिज्ञानाभावादिति वाच्यम्। स्वेतरसर्वत्वेनेतरज्ञानस्य सर्वदा सत्वात्। उपपादयिष्यते चैतत् भेदखण्डनोद्धारे। अन्यथेति। यदि साक्षिणा स्वेतरसर्वभेदः स्वस्मिन् न गृहीतः तदेत्यर्थः। न च साक्षिणि स्वेतरभेदव्याप्यस्य ग्रहणान्न संशय इति वाच्यम्। भेदव्याप्यस्य स्वरूपेण ग्रहणे संशयानिस्तरात् तत्वेन ग्रहणापेक्षया भेदग्रहणस्यैवोचितत्वात्। उपसंहरति तस्मादिति अन्यथेति। यदि न सङ्कोचस्तदेत्यर्थः। अत्र कण्टकोद्धारः प्रागेव विहित इत्यलम्।

 किञ्चेति। तयोराशुतरविनाशित्वेनोत्पत्तिक्षणावधिकतृतीय क्षणे विनष्टत्वात् विरम्य स्थित्वा स्थित्वा कार्यजनकत्वं न सम्भवतीत्यर्थः। न च पुनरनुसंहितः शब्दो बोधान्तरं जनयतीति नोक्तदोष इति वाच्यम्। अनुसन्धाकल्पने मानाभावादिति भावः। ब्रह्मणीति। न च यदंशे न बाधकोपस्थितिः तदंशे प्रामाण्यबुद्धिरिति वाच्यम्। न हि प्रातिस्विकसर्वाभेदः श्रुत्याबोध्यते। किन्तु ब्रह्मणः सर्वाभेदः तदन्यथानुपपत्त्या चेतराभेदः कल्प्यते। एवं च स एव यदा प्रत्यक्षादिबाधितः तदेतराभेद कल्पकाभावात् तत्प्रमाण्यबुद्धिर्दूरत एवापास्तेति भावः। नन्वत्र प्रत्याक्षविरोध एवोक्तो नागमादिविरोध इत्यत आह विस्तरस्तिति। परमप्रकृतमुपसंहरति तस्मादिति ॥

 द्वैतप्रत्यक्षस्याद्वैतश्रुतिबाधकत्वखण्डनभङ्गः।

\</1-2-4\>  
  \*\*\*\*\*\*\*\*\*\*\*\*\* proof completed \*\*\*\*\*\*\*\*\*\*\*\*\*\*



Jaya Gurudatta  
न्यायामृतम्  
न्यायामृतकण्टकोद्धारः (comm)

\<1-2-5\>  
   न्यायामृतकण्टकोद्धारः

 एवं प्रमाणान्तरविरोधादद्वैते तात्पर्यं नेत्युक्तम्। इदानीं पूर्वोत्तरविरोधादपि नाद्वैते तात्पर्यमित्याह किञ्चेति। ननु द्वैतवाक्यस्य प्रामाम्याभावात् कथं तेन विरोध इत्यत आह प्रामाण्यस्येति प्रामाण्यस्य च स्वतस्त्वानङ्गीकारेऽद्वेतवाक्यस्यापि तन्न सिध्येत्। ग्राहकाभावात्। नन्वद्वैतवाक्यविरोधात् द्वैतवाक्यस्य विषयान्तरमप्रामाण्यं वा कल्प्यमित्यत आह यदिचेति। ननु कथं वैपरीत्यम्? अद्वैतवाक्यस्यैकविज्ञानेन सर्वविज्ञानमिति प्रतिज्ञयोपक्रमात् ऐतदात्म्यमिदं सर्वमित्युपसंहारादद्वैतस्य महाप्रकरणितया प्राबल्यात् तदनुसारेणेतरस्य महाप्रकरणितया प्राबल्यात् तदनुसारेणेतरस्य व्याख्येयत्वात्। तथा च न वैपरीत्यमिति चेद् भवेदेतद् यद्युपक्रमोऽद्वतपरः स्यात्। उपसंहारो वा तदेव न युज्यते। प्रमामान्तरविरोधेन स्वपदविशेधेन चोप क्रमोणसंहारचोरद्वेतपरत्व स्यैवायोगात्। उपक्रमादेः प्राधान्याद्यर्थतया व्याख्यास्यमानत्वाच्च। अन्यथाऽसद्वा इदमग्र आसीदित्याद्युपक्रमादेरसत्परत्वेनासतः प्राकरणिकत्वात् तदनुसारेण सदेवेत्यादि वाक्ययोजना स्यादिति बौद्धराद्धान्त प्रवेशः। नन्वपच्छेदन्यायेनोत्तरेण पूर्वबाधः स्यादित्यत आह अपच्छदन्यायादेरिति। ननु सलिलादिकस्य प्रमाणान्तरप्राप्तत्वादनुवादकत्वेन तद् वाक्यमप्रमाणामित्यत आह नचेति। तर्हि कोऽर्थोऽद्वैतश्रुतेरित्यत आह तस्मादिति। पूर्वोत्तरप्रमाणान्तराविरोधेनार्थः कर्तव्य इत्यर्थः। उपांशुयाजवाक्यमध्यस्थ विष्ण्वादि वाक्यवदिति।

 द्वितीयाध्याये द्वितीयपादे चतुर्थाधिकरणे चिन्तितम्। पौर्णमासीवदुपांशुयाजः स्यात्। दर्शपूर्णमासयोः श्रूयते। जामिवा एतद् यज्ञस्य क्रियते यदन्वञ्चौ परोडाशौ। उपांशुयाजमन्तरा यजति। विष्णुरूपांशु यष्टव्योऽजामित्वाय। प्रजापतिरुपांशु यष्टव्योऽजामित्वाय। अग्नrषोमावुपांशु यष्टव्यावजामित्वायेति। तथाऽऽग्नेयाग्नीषोमीयपुरोडाशयाज्यानुवाक्यायुगलमध्ये वैष्णवप्राजापत्याग्नीषोमीय याज्यानुवाक्यायुगलान्यम्नातानि शाखाभेदेन। तत्र संदेहः। विष्णवादिवाक्येषु त्रिषु यागविधयः। उपांशुयाजवाक्यं तु तत्समुदायानुवादः? उतोपांशुयाजवाक्ये यागविधिः, विष्ण्वादिवाक्यत्रयं तदर्थवादः? इति। पूर्वपक्षस्तु विष्णवादि वाक्य एव विधिः स्वीकर्तव्यः। विध्यर्थकतव्यप्रत्ययस्य श्रवणात्। श्रवणात्। न च रूपालाभान्न विध्यर्थतेति वाच्यम्। साधारणध्रौवाज्यस्य सत्वेन द्रव्यसत्वात्। विष्णवादिश्रवणेन देवतासत्वाच्च। द्रव्यदेवतात्मकरूपलाभसम्भवात्। ननु वैश्वानरवाक्ये यदष्टाकपालो भवतीत्यादिवाक्यानां द्वादशकपालवाक्यैकवाक्यतावत् जामितादोषोपक्रमतन्निर्हरणान्तैकवाक्यतैव विष्णवादिवाक्यस्य स्वीकर्तव्येति चेन्न। दृष्टान्तदार्ष्टान्तिकयोः वैषम्यात्। तथाहि यदष्टकपालो भवतीत्यत्र विधिपुरुषव्यापारयोरश्रवणात् यच्छब्दोपबन्धात् वर्तमानापदेशेनार्थवादस्वरूपत्वात् द्वादशकपालं निर्वषेदिति द्वादशकपालवाक्ये विधियुक्तभावनाश्रवणात् तदुपक्रमोपसंहार वर्तिनामष्टत्वादीनां तदेकवाक्यत्वं न बाधितव्यम्। इह तु सत्यपि जामित्वाजामित्वोपक्रमोपसंहारमध्यवर्तित्वे वर्तिनामष्टत्वादीनां तदेकवाक्यत्वं न बाधितव्यम्। इह तु सत्यपि जामित्वाजामित्वोपक्रमोपसंहारमध्यवर्तित्वे यच्छब्दाभावात् विधियुक्तपुरुषव्यापारश्रवणात् अजामित्वायेति प्रत्येकमुक्त्वा जामितादोष परिहार प्रशंसावगमात् वाक्यभेदमङ्गीकृत्य विधित्वमेव स्वीकर्तव्यम्। नचोपांशुयाजवाक्यमेव विधायकमस्त्विति वाच्यम्। तत्र यजतीति वर्तमानापदेशेन विधित्वासम्भवात् ध्रौवद्रव्यलाभेऽपि देवतायाः सर्वथाऽलाभात्। तस्माद् विष्णवादिवाक्यमेव विधायकम्। उपांशुयाजवाक्यं च समुदायानुवाद इति कथमुक्तं विष्णवादिवाक्यवत् अद्वैतवाक्यं पूर्वोत्तरानुसारेण नेयमिति। सिद्धान्तस्तु जामिवा एतद्यज्ञस्य क्रियते यदन्वञ्चौ पुरोडाशाविति पुरोडाशनैरन्तर्ये जामितादोषाभिधानात् उपक्रम एवैतदवगतं नूनमन्तराले किञ्चिद् विधित्सितम्। तथा मध्ये करणादेवाजामित्वगुणेन प्रशंसिषितमिति। किं तद्विधेयम्। अन्तरालसंयुक्तं विधेयमिति। एवं च विष्ण्वादिवाक्ये न विधिः। तत्रान्तरालसंयोगाभावात्। अन्तरालेऽविहितानां च नाजामित्वेन प्रशंसावकल्पते। पुरोडाशनैरन्तर्याज्जामिता स्यात्। अतोऽन्यत्र क्वचिद् विष्णवादयो यष्टव्या इत्यसङ्गतम्। किञ्च विष्णवादिवाक्ये विधित्वाङ्गीकारे जामितादोषोपक्रमाजाभित्वोपं संहारैकरूप्यप्रतीतैकवाक्यत्वभङ्ग स्यात्। तस्मादुपांशु याजवाक्य एव विधिः। अन्तरालसंयोग श्रवणात्। न च यजतीति वर्तमानापदेशान्न विधित्वमिति वाच्यम्। पञ्चमलकारता कल्पनात्। न च रूपालाभः। ध्रौवाज्यसद्भावात्। याज्यानुवाक्यकाण्डे आग्नेयाग्नीषोमीय याज्यानुवाक्य युगलद्वयमध्याम्नानलक्षण क्रम प्रमाणप्रमापिताङ्गभाव वैष्णव प्राजापत्याग्नीषोमीय याज्यानुवाक्यायुगलत्रयरूप मन्त्रवर्णप्रापित वैकल्पिक विष्णवादि देवतासद्भावाच्च रूपलाभसम्भवात्। तस्मादुपांशुयाजवाक्यमेव विधिः। विष्णवादिवाक्यं तूपक्रमो पसंहारानुसारेण तदर्थवाद इति एवमेवाद्वैतवाक्यमप्युपक्रमोपसंहारानुसारेण नेयमिति भावः।

 न केवल मद्वितीयपदस्य द्वितीयमात्रनिषेधपरत्वे प्रत्यक्षविरोधः पूर्वोत्तर विरोधश्च। किन्तु स्वकृत सदेवेत्येतद्व्याख्यानविरोधश्चेत्याह किञ्चेति। नहीति। अपदार्थत्वात् अवाक्यार्थत्वात् न ह्यात्मैवासीदित्यस्या नात्मासीदित्यर्थः। इति भावः। सविशेषणे हीति न्यायेनेति। सविशेषणे विधिनिषेधौ विशेषणमुपसंक्रामतः सति विशेष्ये बाधे। यथा स्वर्गी ध्वस्त इत्यत्र विशिष्टध्वंसासम्भवे विशेषणीभूत र्स्वमात्रपरत्वं, तथेहापि विशिष्टासत्वासम्भवे विशेषणीभूतसद्व्यतिरेकासत्वे सदात्मकत्वमेव पर्यवस्यतीत्यर्थः। नन्वेकशब्दस्यानेकार्थत्वमेव कुत इत्यत आह एक इति। ष्णान्ता षडितिसूत्र इति। अत्र सूत्रे महाभाष्ये एकशब्दानेकार्थोक्तौ का प्रसक्तिरिति चेदित्थम्- ष्णान्ता षडिति सूत्रे उपदेशग्रहणं कर्तव्यम्। अन्यथाऽष्टानामित्यत्राष्टन आ विभक्तावित्यनेनात्वे कृते नान्तत्वाभावेन षट्‌संज्ञाभावे षट्‌चतुर्भ्यश्चेति नुट् न प्राप्नोति। उपदेश्रहणे भविष्यतीत्येवं वार्तिककारेणोक्ते प्रत्याख्यातं भाष्यकारेण। ष्णान्ता षडित्यत्राकारः प्रश्लिष्यते। एवं च षान्ता नान्ता आन्ता संख्या षट्संज्ञा स्यादित्यर्थः स्यात्। तथाचात्वे कृतेप्यान्तत्वात् षट्संज्ञा भविष्यतीति। नन्वेवमेकास्त इत्यत्रापि स्यादित्याक्षिप्ते एकशब्दस्यानेकार्थत्वात् दशान्यार्थत्वोपपत्तेरिति वक्तुमेकशब्दस्यानेकार्थत्वोक्तिप्रसक्तिरिति भावः। ननु वेदे संख्यादावेकशब्दस्य प्रयोगादर्शनात् कथमेतदित्यत आह एक इति। ननु भवत्वेकशब्दोऽनेकार्थः। तथापि तस्य प्रकृतेऽसम्भवात् मिथ्यात्वपरत्वमेव स्वीकर्तव्यमित्यत आह सम्भवन्ति चेति। जीवादितोऽन्यत्वेऽनुमानागमविरोधः परिहृतः, परिह्रियतेचेति भावः। एकशब्दस्यान्याद्यर्थत्वे युक्तिमप्याह अवेति। एकशब्दस्य मिथ्यात्वपरत्वेन व्याख्याने स्वकृत व्याख्यानविरोध इत्याह किञ्चेति। ननु मास्त्वेक शब्देन मिथ्यात्वसिद्धिः। द्वितीय मात्रनिषेधकाद्वितीयशब्देन तु भविष्यतीत्यत आह अद्वितीयशब्दोपीति। आद्य इति। तथाच नानेन मिथ्यात्वसिद्धिरिति भावः। न च प्रथमतृतीययोरपि किञ्चिदपेक्ष्य द्वितीयत्वात् कथं द्वितीयत्वसामान्यनिषेध इति वाच्यम्। अद्वितीयशब्दस्य सामान्यनिषेधपरत्वसम्भवात् तथा भूत पदार्थाभावेन व्युत्पत्यसम्भवात्। तथा च किचिदपेक्षया द्वितीयत्वेऽपि किञ्चिदपेक्षयाऽद्वितीयत्वसम्भवादद्वितीयपदस्य सापेक्षद्वितीयनिषेध परत्वमेवाङ्गीकरणीयमिति भावः। जघन्यस्येति। वृत्तिगतपदार्थ परित्यागेनान्यपदार्थपरत्वकल्पनादिति भावः। अनुपंसकस्येत्यादाविवेति। सुडनपुंसकस्येत्यत्र यद्यनपुंसकस्येति प्रसज्य प्रतिषेधस्तदा शिसर्वनामस्थानमित्यनेन सर्वनामस्थानसंज्ञाया विहितत्वात् विधिप्रतिषेधयोर्विकल्पः स्यात्। सुडनपुंसकस्येत्यैकवाक्यता भङ्गश्चिति पर्युदासार्थकत्वमाश्रितम्। पर्युदासार्थकत्वे तु नपुंसकातिरिक्ते सुट् सर्वनामस्थानसंज्ञः। नपुंसके न वा विधिर्नवा प्रतिषेधः। एवं च न विकल्पः। न च वाक्यभेदः। एवमेवात्रापीति भावः। प्रसज्यप्रतिषेध पर्युदासयोर्लक्षणं तु-

  अप्राधान्यं विधेर्यत्र प्रतिषेधे प्रधानता।  
  प्रसज्यप्रतिषेधोऽयं क्रियया सह यत्र नञ् ॥  
  प्राधान्यं तु विधेर्यत्र प्रतिषेधेऽप्रधानता।  
  पर्युदासः स विज्ञेयो यत्रोत्तरपदेन नञ् ॥

 नार्षेयं वृणीत इति। दशमाध्यायोयेऽष्टमपादे प्रथमाधिकरणे चिन्तितम्। प्रतिषेधः प्रदेशेनारभ्यविधाने च प्राप्तप्रतिषिद्धत्वाद् विकल्पः स्यात्। चातुर्मास्येषु महापितृयज्ञे इष्टित्वादविशेषेण दार्शपौर्णमासिक विध्यन्तप्राप्तविदमाम्नायते- नार्षेयं वृणीते न होतारमिति। तथानारभ्यवादे श्रूयते- ओश्रावयेति चतुरक्षरम्, अस्तु श्रौषडिति चतुरक्षरम्, यजेति द्व्यक्षरम्, येयजामह इति पञ्चाक्षरम् द्व्यक्षरो वषट्‌कारः एष वै सप्तदश प्रजापतिर्यज्ञमन्वायत्त इति। तत्रोक्तं यजतिषु येयजामहं करोति, नानूयाजेषु येयजामहं करोतीति। तत्र वरणस्य विधिप्रतिषेधौ चोदकप्रत्यक्षवचनाभ्यां प्रतीयते। येयजामह इति मन्त्रस्य तु द्वाभ्यां प्रत्यक्षवचनाभ्यां विधिनिषेधौ प्रतीयेते। तत्र संदेहः। महापितृयज्ञे वरणतन्निषेधयोः तथाऽनूयाजेषु येयजामह तत्प्रतिषेधयोर्विकल्प उत नियोगतो वर्जनमेवेति। तदर्थमिदं विचार्यते नार्षेयं नानूयाजेष्विति किमयं प्रतिषेध उत पर्युदास इति। ननु प्रतिषेधपर्युदासयोः कोऽनुष्ठाने विशेष इति चेत् प्रतिषेधे यत् प्रतिषिध्यते तस्य प्राप्तिपूर्वकत्वात् महापितृयज्ञे आर्षेयवरणादिकर्तव्यत्वस्य लोकतः प्राप्त्यभावात् शास्त्रप्राप्तस्य च सर्वथाननुष्ठाने शास्त्राप्रामाण्यप्रसङ्गात् अगत्या विकल्पो भवति। पर्युदासे तु प्रकृतिवत् कुर्यात् आर्षेयवरणादिवर्जमिति तस्यातिदेशास्त्रशेषतया तदेकवाक्यत्वेनातिदेशशास्त्रस्य वरणातिरिक्ताङ्गविषयत्वात् विहितमेव वरणं महापितृयज्ञे नेति नियमतस्तद्वर्जनमेव भवतीत्यस्त्येवानुष्ठाने विशेष इति।

 पूर्वपक्षस्तु। प्रतिषेध पक्षे मुख्यवृत्तिर्लभ्यते। तु लक्षणा। तथाहि आर्षेयं वृणीते, न वृणीत इति श्रुत्यैव विधिनिषेधयोः प्रतीतिः। तथा नानूयाजेष्वित्यत्र।पर्युदासे तु नानूयाजशब्दाभ्यां यागान्तराणि नञ् वृणातिभ्यां च वरणव्यतिरिक्त चोदकप्राप्ताङ्गान्तरणि लक्षणया प्रतिपाद्येरन्। न च मुख्यवृत्तिसम्भवे लक्षणा युक्ता। किं चाब्राह्मणमित्यादाविव समासलभ्यः पर्युदासः कथमत्र नानूयाजेष्वित्यसमस्ते लभ्येत? न च समासवाक्ययोरेकार्थत्वाद् वाक्येऽपि पर्युदासलाभः स्यादिति वाच्यम्। तयोर्भिन्नार्थत्वात्। अन्यथा वार्तिककारीयं वा वचनानर्थक्यं न स्यात्। स हि नित्यो ह्यस्य सुबन्तेन समास इति ब्रुवन् वाक्यसमासयोर्भिन्नार्थतां मन्यते। एकार्थत्वे हि समासेन वाक्यनिवृत्तौ प्रायोविभाषावचनं सार्थकमेव स्यात्। तथाच तद्वाक्य समासयोर्भिन्नार्थत्वात् समासलभ्यः पर्युदासो वाक्येन न प्राप्यते। तस्मान्नञः प्रतिषेधार्थत्वात् विकल्पः।  
ननु तथापि न विकल्पः तुल्यबलत्वाभावात्। एकार्थास्तु विकल्पेरन्निति तुल्यबलानामेव विकल्पाभिधानात्। प्रकृते च ये यजामहविधेः सामान्यविषयत्वात् निषेधशास्त्रस्यानूयाजविषयत्वात् विशेषविषयत्वेन बाधो न युक्तः। तथानुमानिकचोदक प्राप्तस्य वरणस्य प्रत्यक्षश्रुतेन निषेधेन सुतरां बाधो न युक्त इति चेन्मैवम्। तत्र हि विशेषविषयेण सामान्यविषयस्य, प्रत्यक्षेण च चोदकप्राप्तस्य बाधो यत्र विशेषशास्त्रं सामान्यशास्त्रानपेक्षं, प्रत्यक्षं वा चोदकानपेक्षं भवति यथा पदशास्त्रेणाहवनीयशास्त्रस्य प्रत्यक्षप्राप्तशरैश्च कुशानां बाधः। तत्र पदशास्त्रस्य शरशास्त्रस्यवा अहवनीयशास्त्र चोदकानपेक्षत्वात्। प्रकृते तु प्रतिषेधस्य प्राप्तिसापेक्षत्वात् प्रापकस्य च चोदकसामान्यशास्त्रान्यस्याभावादुपजीव्यत्वेन तयोः प्राबल्यात् अनयोश्च विशेषविषयत्वप्रत्यक्षत्वाभ्यां प्रबलत्वात् तुल्यबलत्वेन विकल्पो युक्त इति। सिद्धान्तस्तु प्रतिषेधपक्षे विकल्पो भवति। स चाष्टदोषदुष्टः। तेन पक्षेऽप्रामाण्यकल्पनाद् वरं लक्षणया पर्युदासाश्रयणम्। किं च पर्युदासपक्षे एकवाक्यता भवति। प्रतिषेधपक्षेतु वाक्यभेदः। सम्भवत्येक वाक्यत्वे वाक्यभेदोऽयुक्तः। न च समासलभ्यः पर्युदासः कथं वाक्येन लभ्येतेति वाच्यम्। वाक्यसमासयोरेकत्वात्। न च वार्तिककारीयवचनविरोधः। तस्य न्यायविरोधेनानादरणीयत्वात्। अस्ति हि वृत्तिवाक्ययोरेकार्थत्वसम्भवः। य एव हि राजपुरुष इति वृत्तेरर्थो राजविशिष्टः पुरुषः स एव राज्ञः पुरुष इति वाक्यस्यापि। विशेषस्त्वेतावान् वृत्तावभिधानद्वयमप्यनन्याक्षिप्तस्वार्थं सदेकं विशिष्टं प्रतिपादयति। वाक्ये त्वर्थान्तराक्षेपं सहते। यथा ऋद्धस्य राज्ञः पुरुष इति। अत्र राजपदम् ऋद्धाक्षेपमनुभवत् पुरुषं विशिनष्टि। न चैतावता प्रतिपाद्यभेदः। यदि चैतावता भेदेन समासो वाक्यस्य निवर्तक इत्यङ्गीक्रियते ततो विभाषावचनात् प्राक् विहितेनोपकुम्भादि समासेनापि वाक्यं निवर्तेत। तथोपपदसमासेन कुम्भकारादि। नचैवमिदम्। तस्मादवश्याध्येयं विभाषावचनमित्यन्याय्यं तदानर्थक्यम्। तस्मादसमासेऽपि विकल्पपरिजिहीर्षया पर्युदासाश्रयणं युक्तम्। एवमेवाद्वितीयमित्यत्र प्रतिषेधे पूर्वोत्तरप्रमाणान्तरविरोधाल्लक्षणया द्वितीयादन्यदद्वितीयमिति पर्युदासाश्रयणमेव युक्तम्। एवं चैकवाक्यत्वमपि भवतीत्यन्यपरमप्यनुकूलं भवतीति भावः। प्रतिषेधपक्षेऽपिन द्वितीयमात्र निषेधो द्वितीयाभावस्यानिषेधादित्याह। अघटं भूतलमितिवदिति। ननु द्वितीयाभावस्यापि द्वितीयत्वेन निषेदान्नोक्तदोष इत्यत आह तस्यापीति। द्वितीयाभावस्य निषेधे द्वितीयस्य सत्वापातेन व्याघात इत्यर्थः। किञ्चात्र द्वितीयमिति सामान्योक्तावपि वाक्यान्तरे विशेषणयुक्तत्वेनैव निषेधात् तदनुरोधेनात्रापि तथैव निषेधः स्वीकर्तव्य इत्याह आत्मावा इति। न चैतदनुरोधेन तस्यैव सामान्यविषयत्वमस्त्विति वाच्यम्। तस्य विशेष विषयत्वेन प्रबलत्वात्। अन्यथा आहवनीय शास्त्रानुसारित्वं पदशास्त्रस्य, कितिचेत्यस्य च क्ङितीत्येदनुसारित्वं स्यादिति भावः।

 छागो वा मन्त्रवर्णादितीति। षष्ठेऽष्टमपादे चिन्तितम्। पशुचोदनायामविशेषात्। ज्योतिष्टोमे श्रूयते यो दीक्षितो यदग्नीषोमीयं पशुमालभेतेति। तत्र संदेहः किं यत्किञ्चित्पसुरालब्धव्य उत छाग एवेति। चोदानायां सामान्यश्रवणात् मन्त्रवर्णे छागस्य वपाया मेदस इति श्रवणाच्च संदेहः। पूर्वपक्षस्तु यत्किञ्चित् पशुरेवालब्धव्यः। विधिवाक्ये पशुशब्दश्रवणात्। न च अक्ताः शर्करा इत्यत्राक्तत्वमर्थवादानुसारेण यथा नीयते तथा मन्त्रवर्णानुसारेण पशुसामान्य शब्दो नेय इति वाच्यम्। विधिस्तुत्योः पदैकवाक्यत्वात् आक्तस्तुतेरपर्यवसिताञ्जनविधिरर्थवादगत घृतविषय एव पर्यवस्यति। मन्त्रचोदन योस्तु वाक्यभेदादप्रतिद्वन्द्वं विधिवाक्यं पशुसामान्ये पर्यवसितं, न मन्त्रानुरोधेन शक्यं विशेषे नेतुम्। अप्रधानानुसारेण प्रधानस्य नेतुमशक्यत्वात्। न चैवं कथं मन्त्रस्य कर्मसमवेतार्थप्रकाशकत्वमिति वाच्यम्। अप्रधानस्य प्रधानानुसरित्वस्यावश्यकतया परतन्त्रे मन्त्रे छागशब्दस्य छां गमयतीति छन्नगमनत्वादियोगेन पशुसामान्यप्रकाशकत्वस्य छागालंभनपक्षे मन्त्र प्रयोगस्य वा कल्पनात् कर्मसमवेतार्थप्रकाशकत्वमुपपन्नमिति। सिद्धान्तस्तु। न मन्त्रवर्णस्य योगेन पशुपरत्वम्। न वा पाक्षिकत्वम्। रूढेर्बलवत्त्वान्नित्यवत् श्रुतत्वाच्च। न च विधिवाक्यविरोधाद् यौगिकार्थ परत्वमिति वाच्यम्। विधिबोध्यस्य पशुत्वस्य छागेऽप्यविकलत्वेन विरिधाभावात्। सामान्यस्यानुष्ठातुमशक्यत्वेन विशेषस्यावश्यमपेक्षितत्वेन मन्त्रवर्णप्रापितविशेषस्यैव ग्राह्यत्वाच्च। तथा च न पशुशब्दस्य छागपरत्वम्। एवं च यदा प्रधानवाक्यस्य सामान्यशब्दस्याप्रधानमन्त्रवाक्यस्य विशेषानुसारित्वं तदाऽद्वितीयशब्दस्य प्रधानवाक्यस्थस्यापि प्रधानवाक्यान्तरस्थविशेषपरत्वं सुतरां युक्तमिति भावः। मिथ्यात्वेति। पारिभाषिकमिथ्यात्वं च सिद्धसाधनमिति भावः किञ्चाद्वितीयशब्दस्य पूर्वोत्तराविरुद्ध प्रमाणान्तराविरुद्धानेकार्थसम्भवात् न द्वितीयमात्रनिषेधपरत्वमित्याह किञ्चेति। असिद्धितीय इति। असिः द्वितीयो यस्येत्यर्थः। तथाचेति। सृष्टिकालेऽसहायत्वस्य सम्भवान्न पूर्वोत्तरविरोधः। विधसानस्याप्यसहायत्वस्य सम्भवादिति भावः। ननु प्रकृत समानद्वितीये द्वितीय शब्दस्य व्युत्पन्नत्वं कुत तत्राह लोक इति। किञ्च त्वन्मतेऽपि द्वितीयशब्देन द्वितीयमात्रं गृहीत्वाऽद्वितीयशब्देन तन्निषेधोऽशक्य इत्याह द्वितीय शब्देनेति। ननु समाधिकराहित्यं नाद्वितीयशब्दार्थः। तस्य ब्रह्मणि बाधितत्वादित्यतस्तत्र श्रुतिस्मृती आह न तदिति। नन्वस्तु ब्रह्मणः समाभ्यधिकराहित्यम्। तदद्वितीयशब्दार्थ इत्यत्र किं प्रमाणमित्यत आह एक एवेति। श्रुतौ स्मृतौ च समाभ्यधिकराहित्यस्याद्वितीय शब्दार्थत्वेन व्याख्यातत्वादित्यन्वयः। तथाच व्याख्यानमेव प्रमाणमिति भावः। नन्वर्थान्तरवत् द्वितीयाभावोऽप्यद्वितीयशब्दार्थः किं न स्यात्? तस्याप्यद्वितीयपदार्थत्वसम्भवादित्यतो विकल्पमुखेन पूर्वोक्तां युक्तिं स्मारयति द्वितीयाभावस्येति। ननु तर्हि कथमेकमेवाद्वितीयं सदेव सोम्येदमग्र इति वाक्यं योज्यमित्यत आह तस्मादिति। तथाचैकमेवाद्वितीयमिति श्रुतिर्न मिथ्यात्वे प्रमाणम् ॥

   एकमेवेति श्रुत्यर्थः ॥

\</1-2-5\>

\<1-2-6\>  
   न्यायामृतकण्टकोद्धारः।

 ननु मास्त्वियं श्रुतिर्मिथ्यात्वे मानम्। नेहनानेति श्रुतिर्भविष्यति। तस्यामिह ब्रह्मणि किञ्चन कार्यकारणात्मकं वस्तु नास्तीति जगदभावप्रतीतेरित्यत आह नापीति। नन्वत्र कथं भेदनिषेधः? तत्प्रत्यायकपदाभावादित्यत आह नानाशब्दो हीति। ननु भावप्रधानत्वमभ्युपेत्य भेदनिषेधपरतया किमर्थं व्याख्यायते? जगन्निषेधपरत्वमेव किं न स्यादित्यत आह यदेवेति। पूर्ववाक्यानुसारात् ब्रह्माभेद एव प्रकृतवाक्यार्थः। अन्यथा पूर्ववाक्यविरोधः स्यादिति भावः। अन्यथेति। पूर्ववाक्ये ब्रह्माभेदोक्त्यनङ्गीकार इत्यर्थः। उपलक्षणमेतत्। यत्तच्छब्दवैयर्थ्यं च द्रष्टव्यम्। स्वगतभेदाप्रसक्तिः किमेतत्प्रकरणाभिन्नसाधनान्तरेण वा एतत्‌प्रकरणस्थ वाक्येनैव वा? नाद्य इत्याह जगज्जन्मादीति। ननु जगज्जन्मादिकारणत्वादि विशिष्टे भेदप्रसक्तिः, शुद्धे निषेध इति किं केन सङ्गतमिति चेन्न। जगज्जन्मादिकारणातिरिक्तशुद्धसद्भावे प्रमाणाभावात्। न च निर्गुणश्रुतिरेव प्रमाणमिति वाच्यम्। तस्याः सत्वादिराहित्यपरत्वेन जगत्कारणत्वाद्यविरोधित्वात्। अन्यथा व्याघातात्। अस्तु साधनान्तरेण प्रसक्तिः। न तु तत्प्रकरणगतवाक्यैरिति द्वितीयपक्षं प्रतिक्षेप्तुमाह किञ्चेति। तथा च विरुद्धरूपवत्त्वेन धर्माणामनेकत्वेन धर्मिणोऽपि तत्प्रसक्तिरित्यर्थः। ननु प्रसक्तस्यापि स्वगतभेदस्य निषेधो न दृष्ट इत्यत आह दृष्टश्चेति। अत्र श्रुतावेगकपदेन, स्मृतौ च समपदेन स्वगतभेदनिषेध इतिि द्रष्टव्यम्। अन्यथेति। स्वगतभेदनिषेधानङ्गीकार इत्यर्थः। एवं स्वगतभेदनिषेधपक्षेऽप्रसक्तप्रतिषेधतां निराकृत्य जगन्निषेधपक्षे तामाह प्रत्युतेति। ननु प्रमाणान्तरेण वा श्रुतितात्पर्याज्ञानेन वा धर्मादेः प्रसक्तिरिति चेन्न। धर्मादेः प्रमाणान्तरावेद्यत्वात् श्रुतेस्तत्र तात्पर्याभावे धर्मादिसिद्धिरेव न स्यात्। ततश्चाविगानेन सर्वेषामनुष्ठानं भज्येतेति भावः। न हि सर्वेषां तात्पर्यापरिज्ञानम् न ह्युपक्रमादिभिर्विचारणेऽपि तात्पर्यज्ञानं न सम्भवति। उपक्रमादिभिर्विचारयतामपि धर्मानुष्ठानाच्च। ननु स्वगत भेदस्यैव निषेधः कुतः? भेदमात्रस्यैव निषेधः किं न स्यादित्यत आह इहेति। तथा विशेषणेऽपि कुतो न भेदमात्रनिषेध इत्यत आह इमाविति। विधेयोद्देश्ययोरिति। तथा च विधेयादिभेदमङ्गीकृत्य तन्निषेधे व्याघात इति भावः। भेदमात्रनिषेधे पूर्वोत्तरवाक्यविरोधः, तत्र भेदस्य प्रमितेरित्याह काठक इति। ननु स्वगतभेदनिषेद पक्षे नेहनानेत्येतावतैवालम्। किञ्चनशब्दो व्यर्थः। तस्य प्रयोजनादर्शनादित्यत आह किञ्चनेति। अत्र किञ्चनशब्दः प्रकृतसकलनानात्व ग्रहणार्थ इति न तस्य व्यर्थत्वम्। ननु च कथं सकलनानात्वनि प्रकृतानीत्यत उक्तं गुणेति। ननु भवितुः प्रधानत्वात् तत्पर एव किञ्चन शब्दो न नानात्वपरः तस्या प्रधानत्वादित्यत आह भवितृप्राधान्येऽपीति। अत्र किञ्चन शब्दस्य प्रकृतधर्मपरत्वे सर्वनामत्वम्, उद्देश्यसमर्पकत्वं, व्यक्तिवाचित्वं, विशेषशब्दसन्निहित सामान्य शब्दत्वं चेति हेतुचतुष्टयम्। तत्र सर्वनाम्नः प्रकृतपरत्वे दृष्टान्तमाह सर्वेभ्य इति।

 दर्शपूर्णमासयोः श्रुतं सर्वेभ्य कामेभ्यो दर्शपूर्णमासाविति। तत्र संशयः। सर्वशब्दः किं सर्वकामपरो वा, प्रकृतसर्वकामपरो वा? सर्वपरत्वमेव ग्राह्यम्। संकोचे कारणाभावादिति प्राप्ते सिद्धान्तितम्। प्रकृतपरत्वमेव। अन्यथा दर्शपूर्णमासाभ्यामेव सर्वकामप्राप्तिसम्भवे यागान्तरविधानवैयर्थ्यात्। दर्शपूर्णमासकर्तुः सर्वकामावप्त्यसम्भवाच्चेति। तथा प्रकृतेऽपीति भावः। न च तत्र बाधकात् संकोचः। न चात्र किञ्चिद् बाधकमिति वाच्यम्। प्रकृतेऽपि सर्वनिषेधे व्याघातादेरुक्तत्वात्। उद्देश्यसमर्पकस्य प्रकृतपरत्वे दृष्टन्तमाह व्रीहीनिति। तत्रैव श्रूयते व्रीहीनवहन्तीति। अत्र व्रीहिशब्दः किं प्रकृत नियोगसाधनद्रव्यपरो वा, व्रीहित्वावच्छिन्न व्रीहिपरोवेति विशये व्रीहिमात्रपर एव। व्रीहीनित्यविशेषश्रुतेः। प्रकृतनियोगसाधनद्रव्यपरत्वे च लक्षणापत्तेरिति पूर्वपक्षे सिद्धान्तितम्। नियोगसाधनद्रव्यपर एव। व्रीहिमात्रपरत्वे लौकिकव्रीहिष्वपि नखदलने प्रत्यवायापत्तेः। यवेष्वौपदेशिकावघातानापत्तेश्चेत्यगत्या लक्षणया प्रकृतनियोगसाधनसतुषद्रव्यपरत्वमिति। तथा प्रकृतेऽपीति भावः। व्यक्तिवाचिनः प्रकृतपरत्वे दृष्टान्तमाह आग्नेय्येति।

 तृतीयाध्याये द्वितीयपादेऽष्टमाधिकरणे चिन्तितम्। अधिकारे च मन्त्रविधिरतदाख्येष्वविशिष्टत्वात्। ज्योतिष्टोमे काश्चिदाग्नेय्यः ऋचः \`अग्न आयाहि वीतय' इत्यादि विशेषरूपेणैवा संयुक्ताः पठिताः। स्तोत्रादौ च वाक्यान्तरेण विनियुक्ताः। प्रदेशान्तरे आग्नेय्याग्नीध्रमुपतिष्ठत इति श्रुतम्। तत्र संदेहः किं प्रकृताभिरप्रकृताभिर्वाऽग्नेयर्ग्भिरुपस्थानं कर्तव्यमुत प्रकृताभिरेवेति। किं तावत् प्राप्तम्? यया कयाचिदाग्नेय्योपस्थानम्। आग्नेय्येत्यविशेषश्रवणात् प्रकृतग्रहणे कारणाभावात्। ननु प्रकरणमेव विशेषकम्। यथा व्रीहीनित्यत्र प्रकरणात् प्रकृता एव व्रीहयो व्रीहिशब्देन गृह्यन्त इति चेन्न। वैषम्यात्। व्रीहीनित्यत्र व्रीहीनुद्दिश्यावघाताख्यः संस्कारो विधीयते। तत्रापूर्वासम्बन्धिनः संस्कारायोगात् प्रकृतापूर्वसाधनीभूता गृह्यन्ते। इह तु नाग्नेयी संस्कारः किन्तूपादीयते सा, तृतीयानिर्देशात्। तथाच पशुना यजेतेत्यत्रेव यया कयाचिदाग्नेय्योपस्थानम्। न च सन्निधानात् प्रकृतग्रहणमिति वाच्यम्। प्रदेशान्तरे स्तोत्रादौ विहितत्वेन तदभावात्। न ह्युपस्थानविधौ कस्याश्चिदाग्नेय्याः सन्निधिरस्ति। अस्तु वा सन्निधानम्। न चैतावन्मात्रं ग्रहणे प्रयोजकम्। तथात्वे अश्वेन गच्छति श्वेतेन पटेन प्रावृत इत्यत्र श्वेतस्य पटान्वितस्याश्वेन सन्निधानादन्वयः स्यात्। किन्तु अन्यानन्वितमपेक्षितसन्निधानं ग्रहणे प्रयोजकम्। न चैतदस्ति आग्नेयीनाम्। वाक्यान्तरेण स्तोत्रादौ विनियुक्तत्वात्। न ह्यन्तान्वितस्यान्येन सम्बन्धो युक्तः। ननु तथाप्याग्नेयीशब्दस्य यौगिकत्वात् योगस्य चाग्निरस्या इति सर्वनामघटितत्वात् तस्य च प्रकृत परत्वात् प्रकृतव्यक्तिपरत्वमिति चेन्न यौगिकत्वेनावयवार्थवत्परत्वमेव युक्तम्। तत्र यौगिकशब्दः पदान्तरेण समभिव्याहृतश्चेत् तत्पर एव भवति। यथा वैश्वदेव्याभिक्षेत्यत्र वैश्वदेवशब्दस्यामिक्षापरत्वम्। न चैवं प्रकृते विशेषणमस्ति। किं च सन्निधानमपि नास्ति। प्रदेशान्तरगतत्वादित्युक्तमिति। तस्माद्यया कया चिदाग्नेय्योपस्थानमिति। अत्रोच्यते। प्रकृताभिरेवाग्न्ये येभिरुपस्थानम्। नाप्रकृताभिः प्रकृतग्रहणे लाघवात्। अप्रकृतग्रहणे गौरवात् तथाहि अत्र हि द्वयमपेक्षितं क्रतूपयुक्तपुरुषव्यापारसाधनत्वं सामान्यम्, आग्नीध्रोपस्थानसाधनत्वं विशेषश्च। तत्राप्रकृत ग्रहणे द्वयमनेनैव विधिना कर्तव्यमिति गौरवम्। प्रकृतग्रहणे तत्प्रकरणे न क्रतूपयुक्त व्यापारसाधनत्वं सिद्धम्। कोऽसौ व्यापार इति विशेषजिज्ञासायामनेन विधिनाग्नीध्रोपस्थानमित्येव बोधनात् विधेर्लाघवम्। तस्मात् प्रकृतग्रहणम्। नन्वेवमग्निमुपनिधाय स्तुवीतेत्यत्रापि प्रसिद्धक्रतुसम्बन्धानामाहवनीयादीनामेव ग्रहणं स्यात्। न लौकिकस्याग्नेरति चेन्न। आहवनीयादीनां विशेषवचनमन्तरेणान्यत्र नेतुमशक्यत्वात्। तेषां देशविशेषवद्धत्वात् अन्यत्र नयने प्रायश्चित्तश्रवणाच्च लौकिकस्यैव ग्रहणम्। नचैवं प्रकृते बाधकमस्ति। ननु प्रकृतानां स्तोत्रादिसाधनत्वं ज्ञातम्। तथाचान्यान्वितस्यान्यान्वयायोगात् कथं प्रकृताभिरुपस्थानमिति चेत् सत्यम्। सामान्यरूपता प्रकरणभावात् ज्ञाता। तावन्मात्रेण प्रयोजनाभावात् विशेषरूपमपेक्षितम्। तच्च तच्च विशेषवाक्यद्वयेन ज्ञातमिति वाक्यद्वयानुरोधात् संयोगपृथक्त्वन्यायेनोभयसाधनत्वं भवेत्। को दोषः? यद्वास्य विशेषवाक्यत्वात् तस्य सामान्यत्वादेतदेवादरणीयं, तदनादरणीयमिति प्रकृतानामाग्नेयीनां ग्रहणम्। तथा किञ्चनशब्दः प्रकृतधर्मपर एवेति भावः। विशेषशब्दसन्निहितसामान्यशब्दस्य विशेषपरत्वे दृष्टान्तमाह घृतशब्देति।

 प्रथमाध्याये नामधेयपादे एकोनविंशाधिकरणे चिन्तितम्। संदिग्धेतु वाक्यशेषात्। तेजो वै घृतम्। अक्ताः शर्करा उपधावतीति श्रूयते। मृत्तिकामिश्राः क्षुद्रपाषाणाः शर्कराः। तत्र शंशयः। घृततैल वसानामन्यतमेनाञ्जनमुत घृतेनैवेति। तदर्थमिदं विचार्यते विध्युद्देशार्थवादयो र्विरोधोऽस्ति नवेति। पूर्वपक्षस्तु येन केनचिदञ्जनं कर्तव्यम्। विधिवाक्येनाञ्जनसाधनसामान्यस्य बोधनात्। न चार्थवादाद् विशेषोपस्थितिरिति वाच्यम्। अर्थवादाद् विधेः प्रबलत्वात्। तत्प्राबल्यमेव कुत इति चेन्न। प्रधानत्वात्। प्रधानत्वं च विधित्वात्। अर्थवादस्तु स्तावकत्वादङ्गम्। नचाङ्गेन प्रधानं बाधितुं शक्यम्। असंजातविरोधित्वाच्च प्राबल्यम्। तच्चेपक्रमे श्रुतत्वात्। अर्थवादस्तु चरमश्रुत इति प्रथमश्रुतानुसारेण लक्षणया नेयः। अप्राप्तार्थत्वाच्च प्राबल्यं विधेः। अर्थवादस्त्वनुवादतया प्राप्तार्थ इति दुर्बलः तस्माद् येन केन चिदञ्जनमिति।

 सिद्धान्तस्तु। भवेदेवं यदि विध्यर्थवादयोर्विरोधः स्यात्। न चैवम्। तथाहि विधिः किं सामान्यबोधको विशेषबोधको वा? नाद्यः। सामान्यस्याननुष्ठेयत्वात्। न द्वितीयः। तत्प्रत्यायकपदाभावात्। तस्मादुक्तरीत्या प्रबलोऽपि विधिः सामान्यबोधकत्वात् तस्यानुष्ठानायोग्यत्वात् अनुष्ठानयोग्यविशेषसंदेहजनकतया निर्णयहेतुमर्थवादमपेक्षते। न तु तेन सह विरुध्यते। स्वबोध्यस्य सामान्यस्य विशेषेऽप्यविकलत्वात्। नन्वर्थवादेपि एतस्य विधिर्नास्तीति चेन्न। विधेरुन्नेयत्वात्। तेजो वै घृतमिति घृतं तेजस्त्वेन स्तूयते। यत् स्तूयते तत् विधीयत इति न्यायात् विधेयत्वं गम्यते। तेन च विधायकः शब्दः कल्प्यते। तथा च विध्यर्थवादयोर्विरोधाभावात् सामान्यविधेरार्थवादिकघृतविशेषपरत्वम्। तथा एवं धर्मानिति विशेष श्रुत्या किञ्चनशब्दो विशेषपर इति भावः। उक्तमर्थं कारिकया सङ्गृह्णाति एवंचेति। अस्तु किञ्चनशब्दस्य धर्मविशेषपर्यवसायित्वम्। ततः किं लब्धमित्यत आह तथाचेति। विशेष्यबाधकसद्भावादिति भावः। विशिष्टविषयकविधिनिषेधयोर्विशेषणपरत्वं दृष्टमप्यस्तीत्याह लोहितेति। विशिष्टबाधने को दोष इत्यत आह एकदेशेति। कल्प्यमाने उपपन्ने इत्यर्थः। तथा च गौरवमेव दोष इति भावः। अनेन सविशेषणे हीति न्यायस्य मूलभूता युक्तिरपि सूचिता भवतीति। न केवलं गौरवमपि तर्हीत्यत आह धर्माणामिति। फलितं दर्शयति तथाचेति। अस्तु वा किञ्चन शब्दो विश्वपरः। तथापि नास्माकमनिष्टम्। एवं च मिथ्यात्वासिद्धिरित्याह किञ्चेति। अत्रापि सविशेषणे हीति न्यायो द्रष्टव्यः। ननु भेवेदिदं व्याख्यानं यदि विना नाना शब्दयोरेकार्थत्वं स्यात्। तदेव कुत इत्यतस्तयोरेकार्थत्वं सूत्रभाष्यामरतद्व्याख्यास्मृति संमत्या समर्थयते नाना शब्दो हीति। ननु नानाशब्दस्य विनार्थत्वेऽपि ब्रह्मण एव तत्सम्बधित्वेनान्वयः कुत इत्यत आह विनार्थस्य चेति। ब्रह्मण इदं शब्देनोपस्थितत्वात् उपस्थितपरित्यागे कारणाभावादिति भावः। अस्तुवा विश्वस्य स्वरूपेण ब्रह्मणि निषेधः तथापि न मिथ्यात्वसिद्धिः। न हि मृत्पिण्डे पटनिषेधे तस्य मिथ्यात्वं सिध्यतीत्याह किञ्चेति। ननु ब्रह्मणः प्रपञ्चोपादानत्वात् तत्र निषेधे मिथ्यात्वं सेत्स्यत्येव। प्रतिपन्नोपादाननिष्ठाभावप्रतियोगित्वात्। मृत्पिण्डश्च न पटोपादानमिति वैषम्यमित्यत आह ब्रह्मचेति। तथा च न दृष्टान्तवैषम्यमिति भावः। नन्वत्र ब्रह्मण्येव न निषेधः। किन्तु सर्वत्र। तथाच कथं न मिथ्यात्वसिद्धिरित्यत आह अन्यथेति। ब्रह्मणि निषेधानङ्गीकारे इत्यर्थः। न हि सर्वत्राविद्यमानस्याधिकरणविशेषावच्छेदेन निषेधे प्रयोजनमस्ति। न हि परार्था श्रुतिरनुपपन्नमेव प्रतिपादयतीति भावः। नेह नानेति वाक्यस्य मिथ्यात्वपरत्वे दूषणान्तरमाह एतद्‌वाक्यस्येति। ननु यस्मिन् पञ्च पञ्चजना इत्यत्र कथं प्रपञ्चप्रतिपादकता? न संख्योपसङ्ग्रहादिति सूत्रेण तस्य ब्रह्मपरतायाः समर्थनादिति चेन्न। चतुर्थपादे मुख्यवृत्त्या ब्रह्मपरत्वेऽप्यमुख्यवृत्त्या अन्यपरत्वस्याप्यङ्गीकारात्। न च तत्प्रतिपादकत्वेऽपि न तस्य सत्यत्वम्। तथाऽप्रतिभासादिति वाच्यम्। प्रतिष्ठित इत्यनेन तत्प्रतिभासोपपत्तेः। य एषोऽन्तहृदय इत्यत्र काठकीये च स्पष्टं प्रपञ्चप्रतिपादकत्वम्। ननु तर्हि कथं नेहनानेति। ननु तर्हि कथं नेह नानेति श्रुतिर्व्याख्येयेत्यत आह एवंचेति। अनन्याऽविनाभूतेत्यर्थः। नेहनानेति श्रुतिरपि इह ब्रह्मणि किञ्चन विश्वं नाना विनाभूतं न। अविनाभूतम् इति व्याख्येयेत्यर्थः। उक्तं श्रुतिव्याख्यानमन्यत्रातिदिशति एतेनेति। नेहनानेति श्रुति व्याख्यानेनेत्यर्थः। नन्विवशब्दस्य भेदाभेदपरत्वे किं नियामकमिति तत्राह भवेदिति। विरुद्धार्थकशब्दयोरेकत्र शब्दे इव शब्दसंयोगे सति स इवशब्दो विरुद्धयोर्धर्मयोः प्रतिपादको भवेदित्यर्थः। तथा च नानाशब्दात् पर इव शब्दो भेदाभेदप्रतिपादक इति भावः। नानाशब्दस्य च भेदार्थत्वं प्रागेव समर्थितम्। अन्यथेति भेदाभेदपरत्वानङ्गीकार इत्यर्थः। केचित्त्वित्यादि व्याख्यानत्रयं लाक्षणिकत्वात् पूर्वोत्तरासङ्गतत्वाच्च नादर्तव्यम्। मध्यमव्याख्यानं प्रमाणविरुद्धम्। अभेदोपासनस्य प्रमाणविरुद्धत्वादिति द्रष्टव्यम्।

   नेहनानेति श्रुत्यर्थः।  
\</1-2-6\>

\<1-2-7\>  
   न्यायामृतकण्टकोद्धारः

 ननु तथापि यत्रत्वस्येति श्रुतौ मिथ्यात्वं प्रतीयते। तथाहि यत्र यस्यामवस्थायां सर्वं क्रियाफलकारकात्मकं सर्वमात्मैवाभूत् आत्मव्यतिरेकेण नाभूत् तत् तदा तस्यामवस्थायां केन करणेन किं कर्मादिकं पश्येत्? करणादेरभावेन किमपि न पश्यतीति। तथा च कथं मिथ्यात्वे श्रुतिप्रमाणाभाव इति शङ्कते नापीति। कुतो नेतिचेत् पूर्वोत्तरविरोधात्। कस्तर्हि पूर्वोत्तराविरद्धो वाक्यार्थ इत्यततः तं दर्शयितुमाह अत्रहीति। नन्वत्र समुद्रशब्दस्योदकराशिवाचित्वात् तस्यि च सैन्धव खिल्येत्यनेनाभेदात् कथमस्य जीवस्य ब्रह्मणि स्थितत्वे दृष्टान्तत्वमित्यत आह नहीति। समुद्रशब्देन खातादि ग्रहणे युक्तिमाह पूर्वत्रेति। न च तत्रापां समुद्र एकायनमित्युक्तेः समुद्रशब्देन खातादिरस्तु स्वस्य स्वाश्रयत्वासम्भवात्। स यथा सैन्धवेत्यत्र समुद्रशब्देनोदकराशिग्रहणे किं बाधकम्? तत्रैवात्र स्वाश्रयत्वानुक्तेरिति वाच्यम्। एकेन शब्देन पूर्वं बुद्धिस्थितस्यैव ग्रहणे लाघवात् अनुपस्थितग्रहणे गौरवात्। यथा पदे जुहोतीत्यत्रैकहायन्याः पूर्वं प्रकृतत्वात् तत्पदमेव गृह्यते। तद्वदेव। ननु समुद्रशब्देनोदकराशिमेव गृहीत्वा तस्य सैन्धवखिल्याभेद एवात्रोच्यत इत्यङ्गीकारे को दोषः? ऐक्यश्रुत्यानुगुण्येना प्रकृतग्रहणोपपत्तेरित्यत आह एतच्चेति। सर्वासामपां समुद्र एकायनमिति दृष्टान्तेन मुक्तजीवपरमात्म भेद उच्यत इत्यत्र सम्मतिमाह उक्तंचेति। एवं पूर्ववाक्यार्थमुक्त्वा विवक्षितवाक्यार्थं दर्शयितुमाह एवमिति। अत्र श्रुतिरित्यस्याहेत्यनेन सम्बन्धः। तथा च यत्र त्वस्येत्यत्र न वस्तुस्थितिकथनम्। अपि तु मायिमते ब्रह्ममात्रावस्थानं मुक्तिरितिपक्षे मोक्षे दुःखं स्यादित्यनिष्टप्रसङ्गोऽभिधीयते, न मिथ्यात्वमित्यर्थः। उक्तार्थानङ्गीकारेऽनिष्टप्रसङ्गमाह अन्यथेति। धर्मशब्दवैयर्थ्यं चेति। एवं च शब्दाधिक्यादर्थाधिक्यमिति भावः। ननु यत्रत्वस्येत्यस्य मिथ्यात्वपरत्वानङ्गीकारे यत्र हि द्वैतमिवेति पूर्ववाक्यविरोधः। तत्रैवशब्देन द्वैतमिथ्यात्वप्रतीतेः यथा रजतमिवेत्युक्ते रजताभावप्रतीतिस्तथा द्वैतमिवेत्युक्तेऽपि द्वैताभावप्रतीतिरित्यत इवशब्दं व्याचष्टे यत्र हि द्वैतमिवेति। तथाचेवशब्दस्य प्रमाणाविरुद्ध पूर्वोत्तराविरुद्धस्वल्पाद्यर्थत्वे सम्भवति न तद्विरुद्धमिथ्यात्वपरत्वम्। इवशब्दस्य स्वल्पाद्यर्थत्व इव मिथ्यात्वाद्यर्थत्वेऽभिधानाभावादिति भावः। प्रतीतिस्तु तात्पर्यवाशादुपपद्यते। न च प्रकृते तात्पर्यज्ञापकं किञ्चिदस्तीति भावः। अन्यथेति। यत्र हि द्वैतमिवेति वाक्यानुसारेण यत्रत्वस्येत्यस्य मिथ्यात्वपरत्व इत्यर्थः। अन्येत्विति। श्रुतिस्मृतिभ्यां मोक्षे ज्ञानस्य प्रमितत्वात् तन्निषेधपरत्वेन व्याख्यानं प्रमाणविरुद्धम्। जन्यज्ञाननिषेधपरत्वेन व्याख्यानं तु नास्माकं विरोधि। उक्तरीत्या वाक्यार्थे सम्भवति क्लिष्टकल्पनानुपपत्तेश्चेति।

   यत्र त्वस्येति श्रुत्यर्थः।  
\</1-2-7\>

\<1-2-8\>  
   न्यायामृतकण्टकोद्धारः

 ननु तथापि यद्‌द्वैतं न पश्यतीति श्रुतिर्मिथ्यात्वे प्रमाणम्। तत्र यद्‌द्वैतं न पश्यति तद् द्वितीयं नास्तीति द्वितीयाभावप्रतीतेरित्यत आह नापीति। कुतो नेति चेत् आन्तरानुपपत्तेर्बाह्यानुपपत्तेश्च। तत्प्रदर्शनं च श्रुतिव्याख्यानावसर एव भविष्यति। तर्हिकोऽस्य वाक्यस्यार्थ इति चेत् भगवद्रूपाभेद एवेति गृहाण। ननु सोऽप्रसिद्ध इत्यत आह। पूर्वत्र हीति। तेन विलक्षणरूपवत्वेन। न च द्रव्यत्वपृथिवीत्वादिविलक्षणधर्माणामिव विलक्षणरूपाणामप्येकत्र समावेशः किं न स्यादिति वाच्यम्। विलक्षणशब्देन विरुद्धत्वस्य विवक्षितत्वात्। रूपाणां व्याप्यवृत्तित्वेन विरुद्धरूपाणामेकत्रासमावेशात्। षष्ठ्येति। यद्यपि सम्बन्ध एव षष्ठी। तथापि भिन्नयोरेव सम्बन्धि इति षष्ठ्या भेदप्रसक्तिः। ननु तथापि यद्‌द्वैतं न पश्यतीत्यत्र कर्तुरप्रतीतेः कथमन्वय इत्यत आह- हृदयं ब्रह्मेति। हृदयस्य भवतीति पूर्ववाक्ये हृदयशब्दनिर्दिष्टं ब्रह्मैव कर्तृ। अतो नान्वयानुपपत्तिः। न च हृदयशब्दः कथं ब्रह्मवाचीति वाच्यम्। श्रौतप्रयोगेन योगव्युत्पत्त्या वेत्याशयेनोक्तं हृदयमिति। ननु यद् द्वैतं न पश्यतीत्यत्र द्वैत प्रतियोगित्वेन ब्रह्मण एव कुतोऽन्वयः? जगत एव प्रतियोगित्वेनान्वयः किं न स्यात्? तथाच यद् जगद्‌द्वैतं न पश्यति तद्‌द्वैतं नास्तीति सुलभैव मिथ्यात्वप्रतीतिरित्यत आह पश्यतीति। तथा च दर्शनकर्तृत्वेन ब्रह्मणः सन्निहितत्वात् जगतस्त्वसन्निहितत्वात् सन्निहितपरित्यागे कारणाभावात्। ब्रह्मण एव द्वैतप्रतियोगित्वेनान्वयोपपत्तिरिति भावः। यदिन्यायेनेति। अत्र यदिन्यायेनेति। अत्र यदिन्यायेनेति पाठो दृश्यते। यदिन्यायस्त्वित्थम्-

  यदि न स्यात् ततः किं स्यात्।  
  स्याच्चेत् तन्नास्तिको हतः॥ इति।

अस्यार्थः। यदि सन्निहितं प्रधानं वा न स्यात् ततो दूरस्यासन्निहितग्रहणेऽङ्गनुष्ठाने वा किं स्यात्? न कोऽपि दोष इत्यर्थः। स्याच्चेत् सन्निहितं लभ्यते चेत् तदा तत्परित्यागी असन्निहितग्राही हतः। यद्वा स्याच्चेत् प्रधानं तदाङ्गानुष्ठाता नास्तिको हतः। निरङ्गकर्मानुष्ठानेन फलाभावात् फलशून्यो जायत इति। तदिह दर्शनकर्तृत्वेन ब्रह्णः सन्निहितत्वात् तस्यैव द्वैतप्रतियोगित्वेनान्वयः। नेतरस्य। असन्निहितत्वादिति। यद्यपि पदिन्यायः सम्भवति। तथापि पदिन्यायस्य मीमांसायां प्रसिद्धत्वात् सार्वजनीनत्वाद् अनुष्ठानसिद्धत्वाच्च स एवादर्थव्य इति भावेन पदिन्यायेनेति पठन्ति।

 पदिन्यायस्त्वित्थम्। चतुर्थाध्याये प्रथमपादे चिन्तितम्। पदकर्माप्रयोजकं नयनस्य परार्थत्वात्। ज्योतिष्ठोमे सोमक्रय आम्नायते। एकहायन्या क्रीणातीति। सोयमेकहायनी गौर्यदा सोमं क्रेतुमानीयते तदाध्वर्युस्तस्याः पृष्ठतोऽनुगच्छति। एतदप्याम्नातम्। षट्पदान्यनुनिष्क्रामतीति। ततः सप्तमपदे दिरण्यं निधाय हुत्वा तत्पदगतरजो गृह्णीयात्। एतदपि श्रुतम्। सप्तमं पदमध्वर्युरञ्जलिना गृह्णातीति। तदेतद्रजः सङ्गृह्य हविर्धानयोः शकटयोरक्षे रजसा युक्तमञ्जनं प्रतिक्षिपेत्।

 एतदपि श्रुतम्। यज्ञं वा एतत् सम्भरन्ति यत् सोमक्रयण्यै पदमिति प्रस्तुत्य यर्हि हविर्धाने प्राचीं प्रवर्तयेयुस्तर्हितेनाक्षमुपाञ्ज्यात् इति। तत्र संशयः। किं यदेतदक्षाभ्यञ्जनं सप्तमपदसाध्यं तदर्थमप्येकहायनीनयनं तेनापि प्रयुज्यते, उत क्रयार्थमेव नयनं तेनैव प्रयुज्यत इति। पूर्वपक्षस्तु सोम क्रयवत् पदकर्माक्षाञ्जनमप्येकहायन्यानयनप्रयोजकम्। सन्निकर्षस्याविशेषात्। सोमक्रयवत् अक्षाञ्जनस्यापि एकहायन्यानयनसाध्यत्वाच्च। न च दध्यानयनमामिक्षया यथा संयुक्तं तथाऽक्षाञ्जनं सोमक्रयण्यानयनेन संयुक्तमिति वाच्यम्। क्रयेपि सोमक्रयण्यानयनसंयोगाभावात्। अथासंयुक्तोऽपि क्रयो गवानयनेन निष्पद्यते तर्ह्यक्षाञ्जनमपि तेन निष्पाद्यत इति समानत्वात्। तस्मात् क्रयवत् पदकर्मापि सोमक्रयण्यानयनस्य प्रयोजकमिति तदपचारे पुनर्गवानयनमिति। सिद्धान्तस्तु। एकहायन्या क्रीणातीति तृतीयाश्रुत्या गोः क्रयार्थता गम्यते। गोद्वारा तदानयनमपि क्रयार्थमेवेति क्रय एवानयने प्रयोजकः। न चैवं पदकर्मार्थत्वं गोर्वा तदानयनस्य वा क्वचित् श्रुतम्। येन तदपि प्रयोजकं स्यात्। यदर्थं द्रव्यं तदर्थस्तत्संस्कार इति गोरूपद्रव्यस्य क्रयार्थत्वे तत्संस्कारस्य नयनस्यापि तदर्थत्वात्। तथा च क्रय एव प्रयोजको, न ह्यक्षाञ्जनमपीति तदपचारे पुनर्नानयनानुष्ठानम्। एतदधिकरणं सप्तमंपदमित्यत्र पदशब्दस्य सन्निधानात् एकहायनीपदविषयकत्वं सिद्धं कृत्वा प्रवृत्तमिति पदिन्यायेनेत्युक्तम्।

 ननु यद् द्वैतमित्यत्र यच्छब्दस्य सन्निहितपरित्यागेन व्यवहिति तच्छब्दान्वयः कथम्? सन्निहित परित्यागेन दूरस्थग्रहणस्याव्यवहित न्यायविरुद्धत्वादित्यत आह यद् द्वैतमिति। उक्तं हीति। तृतीयाध्याये प्रथमपादे चतुर्दशाधिकरणे निर्णीतम् आनन्तर्यमचोदनेति। दर्शपूर्णमासप्रकरणे श्रुयते। हस्ताववनेनिक्ते उलपराजिं स्तृणातीति। वेद्यामास्तरितुं सम्पादितस्तृणस्तम्ब उलपराजिः। तत्र हस्तावनेजनं हस्तसंस्कारार्थम्। लिङ्गात्। करिष्यमाण कर्माङ्गं सत् अनन्तरपठितः उलपराजिः स्तरणमात्रस्याङ्गमुत सर्वकर्माङ्गमिति संशयः। पूर्वपक्षस्तु। हस्तशुद्धिदर्भास्तरणवाक्ययोर्नैरन्तर्येण पठितत्वात् क्रमप्रमाणेन हस्तशुद्धिरास्तरणमात्रस्याङ्गम्। न च महाप्रकरणेन करिष्यमाणसर्वकर्माङ्गमिति वाच्यम्। अवान्तरप्रकरणेनास्तरणाङ्गत्वात्। तस्य तदपेक्षया प्राबल्यादिति। सिद्धान्तस्तु। अवनेजनं हस्तसंस्कारः। संस्कृतौ च हस्तौ सर्वानुष्ठानयोग्यावित्येतादृश सामर्थ्यं लिङ्गम्। प्रकरणं च दर्शपूर्णमासयोः स्मष्टम्। अतः प्रबलाभ्यां लिङ्गप्रकरणाभ्यां क्रम बाधात् सर्वशेषो हस्तशुद्धिः। न च वाक्यात् हस्तावनेजनस्यास्तरणार्थत्वमिति वाच्यम्। यच्छब्दाद्युपबन्धरहितस्यैकवाक्यत्वाभावात्। न चावान्तरप्रकरणस्य महाप्रकरणापेक्षया प्रबलत्वात् तेन हस्तावनेजनस्योलपराज्यास्तरणार्यतेति वाच्यम्। प्रकरणापेक्षया लिङ्गस्यि प्रबलत्वात्। पूर्वत्रोत्तरत्र चोलपराज्यास्तरणाङ्गाविधानेनावान्तरप्रकरणाभावाच्च। एवं च यथा सन्निहितमास्तरणं परित्यज्य लिङ्गप्रकरणाभ्यां करिष्यमाण सर्वकर्मार्थता तथा यच्छब्दस्य सन्निहितपरित्यागेनाकाङ्क्षावशात् व्यवहित तच्छब्दान्वयः। उक्तेऽर्थे वार्तिकसंमतिमाह वार्तिके चेति। यस्य पदस्य येन दूरस्थेनार्थसम्बन्धोऽर्थानां परस्पराकाङ्क्षत्वेनान्वयः तस्य तेन दूरस्थेनापि स सम्बन्धः स्वीकर्तव्यः। अर्थतोऽसमर्थानां परस्परानाकांक्षार्थकानां पदानामानन्तर्यं सन्निधानमन्वये कारणं न भवतीत्यर्थः। अन्यथेति। यदि द्वितीयाभाव मात्रमत्र प्रतिपाद्येतेत्यर्थः। अत्राद्वितीयचिन्मात्र परत्वाङ्गीकारे एतद्वाक्यस्थावान्तरवाक्यविरोध इत्याह कथंचेति। नकेवलमेतावत्। एतत्पूर्ववाक्यविरोधश्चेत्याह किञ्चेति। पूर्ववाक्ये जीवेशभेदस्योक्तत्वात् अत्रैक्यपरत्वाङ्गीकारे तद्विरोध इति भावः।

   न तु तद्वितीयमस्तीति श्रुत्यर्थः।  
\</1-2-8\>

\<1-2-9\>  
   न्यायामृतकण्टकोद्धारः

 ननु तथापि वाचारम्भणं विकारो नामधेयमिति श्रुतिर्मिथ्यात्वे प्रमाणं भविष्यति। अत्र वाचा केवलमारभ्यते। न तु वस्तुतो घटः शराव उदञ्जनं चेत्यर्थोऽस्तीति प्रपञ्चस्य मिथ्यात्वप्रतीतिरित्यत आह नापीति। अत्र हि वाचारम्भणशब्देन मिथ्यात्वं प्रतिपाद्यते इत्यभिमतम्। तत्र प्रष्टव्यम्। किं वाचारम्भणशब्देन रूढ्या मिथ्यात्वं प्रतिपाद्यते, योगेन वा? नाद्यः। तदभावादित्याह वाचेति। रूढिज्ञापकव्याकरणकोशादेरभावादिति भावः। न द्वितीय इत्याह आरभ्यत इतीति। कर्तृकर्मणोः कृतीति कृद्योगे षष्ठ्या विहितत्वादिति भावः। पदार्थविपर्यास इति। प्रकाराद्यर्थत्वासम्भवादिति भावः। यथेति। नवेति विभाषेत्यत्र नवा शब्दग्रहणे तस्यैव विभाषसंज्ञा स्यात्। अन्यतस्स्यामित्यादेर्न स्यात्। ततश्च ततो विकल्पार्थप्रतीतिर्नस्यादित्यर्थग्रहणम्। एवं चार्थे संज्ञा प्रयोजनाभावात् तद्वाचकशब्दमात्रे पर्यवस्यतीत्यन्यतरस्यामित्यादेरपि तत्सम्भव इति भावः। पदार्थविपर्यासं इति शब्द इत्यत्र महाभाष्यसंमतिमाह उक्तंहीति। ननु तर्हि नवेत्यत्रेवात्रापि अर्थग्रहणार्थ इति शब्दो भविष्यतीति न वैयर्थ्यमित्यत आह अत्रचेति। तथा चात्रार्थपदार्थकत्वस्य प्राप्तत्वात् तद्विपरीतं शब्दपदार्थकत्वमेव व्यवस्थाप्यत इति भावः। अनुपपादकत्वात्। एक विज्ञानेन सर्वविज्ञानोपपादकत्वाभावादित्यर्थः। नन्वर्थान्तराभावादश्रुतत्वादिकं सोढ्वा मिथ्यात्वपरत्वं स्वीकर्तव्यमेवेत्यतोऽर्थान्तरस्य विद्यमानत्वादित्याह तस्मादिति। ननु सत्यशब्दस्य नित्यशब्दार्थकत्वं कथम्? क्वाप्यप्रयोगादित्यत आह नास्येति। सदाशब्दादिति। त्यपि सदा शब्दस्य सादेशे सत्यशब्दनिष्पत्तिः। वचनाच्चेति। तथाच बुधैरित्युक्तत्वात् विद्वद्रूढिरप्यस्तीति भावः। सत्यशब्दस्य नित्यपरत्वे युक्तिमप्याह इहेति। ननु तथापि वागारम्भणमिति भवेत्। चोः कुरिति कुत्वे झला जशोन्ते इति जश्त्वस्यावश्यकत्वात् इत्यत आह टापं चापीति। ननु संस्कृतादिनाम्नां प्राधान्यादि कथनं प्रकृतानुपयुक्तत्वादयुक्तमित्यत आह तस्मादिति। तथाच यथा सोम्येत्यादेरिव प्राधान्यादिकथनस्य दृष्टान्तार्थत्वान्न तदयुक्तमिति भावः। ननु यथा सोम्येत्यत्रेवात्र दृष्टान्तत्वज्ञापकाभावात् कथं दृष्टान्तत्वमित्यत आह तदर्थं चेति।

 द्वितीयाध्याये प्रथमपादे चिन्तितम्। अनुषङ्गो वाक्यसमाप्तिः। सर्वेषु तुल्ययोगित्वात्। ज्योतिष्टोमे उपसद्धोमेष्वेवमाम्नायते याते अग्नेऽयाशया तनूर्वर्षिष्ठा गह्वरेष्ठोग्रंवचोऽपावधीं त्वेषं वचोपावधीन्त्स्वाहा याते अग्ने रजाशाया या ते अग्ने हराशया। तत्रोत्तरौ मन्त्रावुदाहरणम्। किं तयोर्लौकिकः शेषोध्याहर्तव्य उत योऽसौ पूर्वमन्त्रानन्तरं पठितः तनूर्वर्षिष्ठेत्यादिः स एव सर्वेषामर्थेनाम्नातः पूर्वस्येवोत्तरयोरप्यनुषङ्गेण शेष इति संशयः। न चाध्याहारेऽनुषङ्गेवा विशेषाभावात् किमनेन विचारेणेति वाच्यमे। अध्याहारे याते अग्ने रजाशयेत्येतावानेव मन्त्रः। अध्याहारस्य लौकिकस्योहादिवदमन्त्रत्वात्। अनुषङ्गे तु तत्सहित एव मन्त्र इत्यस्ति मन्त्रपरिमाणसिद्धिर्विचारप्रयोजनम्। पूर्वपक्षस्तु लौकिकोऽध्याहार एव कर्तव्यः। कुतः? लौकिको हि शब्दः सर्वार्थः। न क्वचिदेव विशेषेणि निबद्धः। स यत्र यत्र कार्यं तत्र सर्वत्र यथेष्टं विनियुज्यमानो न विरुध्यते। वैदिकस्तु यदर्थमाम्नातस्तेनैव निबद्धो नान्यत्र नेतुं शक्यते। नीयमानो वा समाम्नाय बहिर्भावात् लौकिक एव स्यात्। न च सर्वार्थमाम्नात इति वाच्यम्। तदाम्नानस्यानेकार्थतानुपपत्तेः। न चास्यैव शेषो नान्यस्येति विशेषानवधारणमिति वाच्यम्। आनन्तर्येण देशभेदेन च विशेषग्रहणोपपत्तेः। प्रथमस्य ह्यसावनन्तरो न तृतीयस्य। द्वितीयस्य तुयद्यप्यनन्तरः तथापि परस्ताद्भावित्वेन वाक्यशेषस्याकाङ्क्षितत्वान्न पुरस्ताद्भाविना सम्बन्धः। प्रथमस्य त्वपेक्षितदेश एव पठितः तस्मात्तस्यैव शेषः। अन्यतोस्तु लौकिकोध्याहार इति।

 सिद्धान्तस्तु। अनुषङ्गेण सर्वशेष इति। तथात्वे सर्वानन्तरं पाठः स्यादिति चेन्न। प्रत्येकं पाठे गौरवात्। सकृच्च सर्वानन्तरपाठासम्भवात्। तर्हि कथं सर्वसम्बन्ध इति चेत् बुद्धिविपरिवृत्तिमात्रेण सर्वैः साकाङ्क्षैः सम्बन्धसिद्धेः। पुनः पुनरसामाम्नातोऽपि सर्वशेष इत्येवाङ्गीकर्तव्यः। एवंच वेदसमर्पितेनानुषङ्गेण सर्वेषां नैराकांक्ष्यसिद्धेर्न लौकिको निष्प्रमाणकोऽध्याहारः न च कथमकत्रोच्चारितस्य सर्वैः सम्बन्ध इति वाच्यम्। तादृशस्यापि सर्वैः सम्बन्धसम्भवात् प्रथमेन हि सम्बन्धो द्वितीयस्याप्याकाङ्गाबलायां बुद्धौ विपरिवर्तमानः तेनाभिसम्बध्यते। तत् सम्बन्धे विपरिवृत्त्यभङ्गात् तृतीयेनापि सम्बन्धसिद्धिः। कारणाविशेषात्। एतावच्च शब्दानामन्वये कार्णम्। आकाङ्क्षा सन्निधिर्योग्यत्वं च। नन्वनन्तरसमाम्नानम्। व्यवहितस्याप्यसम्बन्धिव्यवधानाभावे बुद्धिविपरिवृत्तिरूपसन्निधानं सर्वत्र क्रमेण लभ्यते। तस्मात् सकृदाम्नानमेव सर्वार्थमिति सर्वशेषता। एवं च तनूर्वर्षिष्ठेत्यस्य यथानुषङ्गस्तथा यथा सोम्येत्यस्यापि वाचारम्भणमित्यत्रानुषङ्गात् तदपि दृष्टान्तार्थपरमेवेति युक्तमिति।

 कथंचेति। मृत्पिण्डादिषु घटादीनां विवर्तत्वभावादिति भावः। ब्रह्मेति। विवर्तपक्षे दृष्टान्तत्वा सम्भवेति उपादानत्वपक्षे दृष्टान्तत्वं सम्भवतीति भावः। अन्यथेति। यद्यविद्याविशिष्टज्ञानेन सर्वज्ञानं प्रतिज्ञायेतेत्यर्थः। अनादीति। न च प्रवाहानादित्वाङ्गीकारेणाविद्यादीन् प्रति ब्रह्मण उपादानत्वोपपत्तिरिति वाच्यम्। तथात्वेऽनवस्था स्यात्। अज्ञानादीन् प्रति शुद्धस्य नोपादानत्वम्। तस्य निर्विकारत्वात्। अविद्याङ्गीकारवैयर्थ्याच्च। जगत् प्रत्यपि ब्रह्मण एवोपादानत्वसम्भवात्। अज्ञानविशिष्टस्य चोपादानत्वे तदज्ञानविशिष्टस्य तत्वे आत्माश्रयः। अज्ञानान्तरविशिष्टस्य तत्वे अनवस्थादीति भावः। वैयर्थ्याच्चेति विगतप्रयोजनत्वं विरुद्धप्रयोजनत्वं चेत्यर्थद्वयमभिप्रेतम्। तत्र विरुद्धप्रयोजनत्वमुपपादयति नहीति। मृत्त्वे निश्चितेऽपीति। न च सादृश्यादेक विज्ञानेन सर्वविज्ञानमिति पक्षेऽपि मृत्त्वे निश्चितेऽपि घटादौ संशयादिदर्शनरूपं दूषणं तुल्यमिति वाच्यम्। अस्मत्‌पक्षे एकस्य मृत्पिण्डस्य यथाकथंचिज्ज्ञाने घटादिज्ञानमिति न विवक्षितम्। किन्तु सादृश्यात् तच्च सादृश्यमसाधारणम्। एवं च एकस्य मृत्पिण्ड कार्यस्य घटस्य पृथुबुध्नोदराकारत्वादिना ज्ञाने तादृशसादृश्यदर्शनेऽन्यस्यापि घटत्वेन ज्ञानमिति कानुपपत्तिः? अत एवोक्तं सादृश्यादेकस्त्रीज्ञानादन्यस्त्रीज्ञानमिति। विवर्तपक्षे मृदादिदृष्टान्तासम्भवः प्रागुक्तः। तमुपपादयितुमाशङ्क्य निषेधति न चेति। मृत्तत्वेति। यत्तत्वज्ञानेन यन्निवर्तते तस्यैव तत्राध्यस्तत्वादिति भावः।

 किञ्च घटादेर्व्यवहारतोऽसत्वं, तत्वतो वा? नाद्य इत्याह व्यवहारेति। न द्वितीय इत्याह तात्विकसत्वविवक्षायामिति। किञ्च विवर्तपक्षे ब्रह्मज्ञानेन नसर्वज्ञानम्। अधिष्ठानज्ञानेनाध्यस्तज्ञानादर्शनादित्याह शुक्त्यादीति। सर्वेति। ब्रह्मज्ञानेन सर्वज्ञानं भवतीति सर्वप्रहाणेन ब्रह्मैव ज्ञातव्यमिति न स्यादिति भावः। यद्यपि सामान्यज्ञानं हेतुरिति न स्वस्य स्वं प्रतिहेतुत्वम्। तथापि सामान्यविशेषभावाभावात् नैवंविधकार्यकारणभाव इति भावः। येनेति। न च विशेषरूपेणाश्रुतमिति अश्रुतादिपदोपपत्तिरिति वाच्यम्। दत्तोत्तरत्वात्। एतेनैव ब्रह्मत्वेन ज्ञाने तत्तत्वेन ज्ञानमिति निरस्तम्। निर्धर्मके ब्रह्मत्वतत्तत्वादेरभावेन तेन रूपेण ज्ञानस्य निःप्रयोजनत्वात्। ननु ब्रह्मैव जगत्तत्वरूपमिति ज्ञानं पुरुषार्थसाधनम्। तदेवात्र एकविज्ञानेन सर्वविज्ञानं विवक्षितमित्यत आह किञ्चेति। तथाच जगत्स्वरूपत्वादसाधारणधर्मत्वाभावात् न ब्रह्म जगत्तत्वमिति भावः तथात्वे अधिष्ठानस्यैव तत्वत्वे। उपसंहरति तस्मादिति।

 ननु यथास्मत्पक्ष एकविज्ञानेन सर्वविज्ञानमयुक्तं तथा भवत्पक्षेऽपि ब्रह्मजगतोर्भेदेन ब्रह्मज्ञानेन जगज्ज्ञानमयुक्तम्। अन्यज्ञानेनान्यज्ञानादशँनात् इत्यत आह अस्मत्पक्ष इति अस्मत्पक्षेतु तद्युक्तमित्यन्वयः लोके इत्यादेः पुराणादौ चेत्यादेश्च व्यवहारस्य दर्शनादित्यन्वयः। तथाच मुख्यस्यैकविज्ञानेन सर्वज्ञानस्या सम्भवेऽपि निरूढोपचारेण प्रयोगोपपस्तिरिति भावः। उपचारे बीजं च जगज्ज्ञानफलस्य ब्रह्मज्ञानात् सिद्धिः। उपचारस्य किं प्रयोजनमित्यतो निरूढत्वान्न प्रयोजनापेक्षेति दर्शयितुमनेक व्यवहार प्रदर्शनमिति मन्तव्यम्। ब्रह्मज्ञानेन सर्वज्ञानफलसिद्धिरित्यत्र प्रमाणमाह ज्ञानादेवेति। सर्वेषु वेदेषु प्रतिपाद्यत्वेन ब्रह्म विज्ञानतो ब्राह्मणस्य ब्रह्माणनयोग्यस्य जगज्ज्ञानेन यावानर्थः तावान् ततोऽधिकश्च भवतीति स्मृत्यर्थः। स्मृत्या तथैव व्याख्यातत्वाच्चेत्याह यथेति। एतेन एकविज्ञानेन सर्वविज्ञानस्य प्रकारान्तरेणोपपन्नत्वेनेत्यर्थः। केचित्त्विति। अत्रास्वरसबीजं केवलब्रह्मपरस्य येनेत्यादि पदस्याव्यक्तादिविशिष्टपरत्वं लक्षणया स्वीकर्तव्यम्। निर्विकारस्य ब्रह्मणः परिणामादिकं च प्रमाणविरुद्धं कल्प्यमिति।

   वाचारम्भणमिति श्रुत्यर्थः।

\</1-2-9\>

\<1-2-10\>  
   न्यायामृतकण्टकोद्धारः

 नापीति। अत्र समानाधिकरणशब्दोपेताः सर्वं खल्विदं ब्रह्मोत्याद्याः श्रुतयो निर्णेयाः। न्यायसाम्यात्। अत एवाग्रे बहुषु श्रुतिषु पूर्वोत्तरविरोधकथनं सङ्गच्छत इति अत्रहि यत् सर्वत्वेन प्रतीतं तद् आत्मा आत्मन्यध्यस्तमिति मिथ्यात्वं प्रतीयते। ननु सामानाधिकरण्यात् तत्त्वमसीतिवत् ऐक्यपरतैव किं न स्यात्? किमध्यस्तत्ववर्णनेनेत्यत आह जडाजडयोरिति। जडत्वाजडत्वरूप विरुद्धधर्माधिकरणत्वेनैक्यासम्भवात् लक्षणया मिथ्यात्वपरत्वमेव युक्तमिति भावः। एकलक्षणयैव प्रमाणाविरुद्धार्थवत्वे सम्भवति पदद्वयलक्षणया प्रमाणविरुद्धार्थपरता न युक्तेति दूषयति सर्वेष्विति। अत्र सामानाधिकरण्योपपादने व्याप्तिनिमित्तत्वाधारत्वतत्सिधिसारूप्याणिहेतवोऽभिमताः। तत्र सर्वेष्वित्यादिनोक्त हेतुसद्भावे प्रमाणं, सर्वं जलमित्यादिनाप्रयोग प्रदर्शनं, सर्वव्याप्त्येत्यादिना हेतुकथनमिति द्रष्टव्यम्। अत्रादित्यो यूप इति वदित्यतः प्राक् साम्यमुपैतीति श्रुतेरिति द्रष्टव्यम्। निमित्तत्वादि प्रतिपादक शब्दं विनापि निमित्तत्वाद्यर्थो गम्यत इत्यत्र संमतिमाह उक्तं चेति। श्रुतिस्मृतिभ्यां सामानाधिकरण्यस्य व्याप्त्यद्यर्थतया व्याख्यातत्वाच्च नान्यथार्थो वर्णनीय इत्याह पुरुष एवेदं सर्वमिति। अन्यथेति। सामानाधिकरण्य व्यपदेशस्य मिथ्यात्वपरत्वे सर्वत्र पूर्वोत्तरवाक्य विरोध इत्यर्थः। इदं सर्वं यदयमात्मेति श्रुत्यर्थः।

\</1-2-10\>

\<1-2-11\>  
   न्यायामृतकण्टकोद्धारः

 ननु तथापि यस्मात् परं नापरमस्तीत्यत्र द्वितीयाभावः प्रतीयते। परापरयोरुभयोर्निषेधादित्यत आह यस्मात्परमिति। नन्वत्र परमात्रस्यैव निषेधोऽपरस्य च सत्तेत्यर्थः कुतः? नञोऽनुषङ्गेणोभयोरपि निषेधः किं न स्यादित्यतः श्रुतिस्मृतिभ्यां तथावगमादित्याह पुरुषान्न परमिति। ननु परशब्दस्यान्यार्थत्वं किं न स्यादित्यत आह तेनेति। ननु तर्हि यस्मान्नाणीय इत्यत्रापि उभयनिषेधो न स्यादित्य आह यस्मान्नाणीय इति। अत्र च श्रुत्यन्तराभावात् तद्विरोधाभावात् वाक्यशेषाविरोधात् उभयत्रनञोऽश्रवणाच्च नोभयनिषेध इति भावः।

\</1-2-11\>

\<1-2-12\>  
   न्यायामृतकण्टकोद्धारः

 ननु प्रपञ्चो यदि विद्येतेत्यस्यां श्रुतौ मिथ्यात्वं प्रतीयते। अत्र प्रपञ्चस्य मायामात्रत्वप्रतिपादनाद् अद्वैतस्यैव परमार्थत्वोक्तेश्चेत्यत आह प्रपञ्चो यदीति। ननु वादिसमयप्राप्तं कथं निराक्रियते श्रुत्या? तथा क्वाप्यदर्शनादित्यत आह यथेति। कथमस्य वाक्यस्यानादिसत्यपरत्वमित्यतो व्याख्याति तथाहीति। इति श्रुत्यर्थ इति। प्रथमश्लोकार्धार्थ इत्यर्थः। ननु विद्येतेत्यस्योत्पद्यतेति कथं व्याख्यानम्? विदेः सत्तार्थकत्वादित्यत आह विदेति। ननु सत्तार्थकस्योत्पत्तौ प्रयोगादर्शनात् कथमत्रोत्पत्तौ प्रयोग इत्यत आह अस्ति चेति। तेन भूतिषु उत्पत्तिषु कर्तृत्वं प्रतिपन्नस्य प्राप्तस्य विद्यते भवति उत्पद्यत इति प्रयोगात्‌ घटादेर्थः प्रयोजको घटोत्पत्त्यनुकूलव्यापारवान् तस्य यो व्यापारस्तां भावनामाहुर्भावनाविद इति भट्टवार्तिकार्थः। पक्षान्तरमाह विद्‌लृलाभ इति। ननु लाभः कथमुत्पत्तिरित्यत आह उत्पत्तिरपीति। नन्वस्तित्वार्थत्वमेव विदेरस्तु प्रसिद्धत्वात् प्रसिद्धस्वीकारे बाधकाभावाच्चेत्यत आह अस्तित्वार्थत्वेत्विति। ननु श्रौतहेतौ व्याप्त्यभिधानस्य क्वाप्यदर्शनादिदमसांप्रदायिकमित्यत आह अत एवेति। अष्टावुपभृति गृह्णतीति वाक्येनोपभृत्यष्टग्रहणं विहितम्। यदष्टावुपभृति गृह्णाति प्रयाजानूयाजेभ्यस्तदित्यनेनाष्टग्रहणस्य प्रयोजनमुक्तम्। एवं च यत्र यागेऽनुयाजाभावस्तत्राष्टग्रहणं न कर्तव्यम्। कुत इत्यतो हेतुकथनार्थं न ह्यत्रानूयाजा इज्यन्त इत्यनेन हेतुरुक्तः। तत्र यत्रानूयाजाभावस्तत्राष्टग्राह्णाभाव इति हेतुत्वसिद्धये श्रौतहेतावपि राणके व्याप्तिरुक्तेत्यर्थः। तथाच श्रौतहेतावपि व्याप्तिरावश्यकीति तत्सिद्धये उत्पत्त्यर्थत्वमेव विदेः स्वीकर्तव्यमिति भावः। नन्विदं व्याख्यानमुत्तरार्धविरुद्धम्। तत्र मायामात्रशब्देन द्वैतमिथ्यात्वस्याभिधानादित्यत तन्निवर्त्यां शङ्कामाह नन्विति। मायया मीयते त्रायत इति व्युत्पत्त्येति भावः। तथाच मायामात्रशब्दस्यान्यार्थत्वात् नोत्तरार्धविरुद्धं पूर्वार्धव्याख्यानमिति भावः। नन्वैन्द्रजालिकत्वमेव मायामात्रशब्दार्थः। किं न स्यदित्यत्राह पूर्वत्रेति। तथार्थेऽङ्गीक्रियमाणे तस्य पूर्वत्र मतान्तरत्वोक्तिविरोध इति भावः। मायामात्रशब्दस्य मिथ्यात्वार्थकत्वे पूर्वोत्तरविरोधश्चेत्याह प्रभव इति न चोत्तरवाक्ये कथं सत्वोक्तिः? तर्कबलेनानिवर्त्यत्वस्यैव तत्र प्रतीतेरिति वाच्यम्। अनिवर्त्यत्वशब्देनाबाध्यत्वोक्त्येष्टसिद्धेः। अन्यथा व्याप्त्यभावेन तर्काभासत्वं स्यादिति भावः। ननु प्रपञ्चस्यापि सत्यत्वेऽद्वैतं परमार्थत इति कथम्? तत्राद्वैतस्यैव सत्यत्वोक्तेरित्यतस्तन्निवर्त्यां शङ्कां दर्शयति नहीति। यद्वाऽनादिसत्यत्वपरत्वेन श्लोकद्वयव्याख्यानेऽद्वैतः सर्वभावानामित्यनेन विरोध इत्यत आह तर्हीति। परमार्थशब्दस्य स्वतन्त्रवाचित्वे किं प्रमाणमित्यतः स्मार्तपरिभाषैवेत्याह स्वतन्त्रमिति। ननु पारिभाषिकार्थपेक्षया सर्वलोकसिद्ध सत्यरूपार्थग्रहणमेव ज्याय इत्यत आह परिभाषायाश्चेति। अन्यथा परिभाषाकरणमनर्थकमापद्येतेति भावः। आण्नद्या इत्यादाविति। अत्र हि कृतनदीसंज्ञयोरेव ग्रहणम्। न तु प्रसिद्धाया नद्याः। युक्त्यन्तरमाह यववराहेति।

 स्मृतिपादे पञ्चमाधिकरणे चिन्तितम्। दर्शनाद् विरोधस्य समा विप्रतिपत्तिः स्यात्। यवमयश्चरुर्भवति। वाराही चोपानहावुपमुञ्चते। वैतसे कटे प्राजापत्यांश्चिनोतीति विधिवाक्येषु यववराह वेतस शब्दाः श्रूयन्ते। तत्र आर्याः यवशब्दं दीर्घशूके वराहशब्दं सूकरे वेतसशब्दं जम्बूवृक्षेषु प्रयुञ्जते। म्लेच्छास्तु यवशब्दं प्रियङ्गुषु, वराहशब्दं, वायसे, वेतसशब्दं वञ्जलके प्रयुञ्जते। तथाच संशयः। किं यवादिशब्दानां दीर्घशूकादिकमभिधेयं, किंवा प्रियङ्‌ग्वादिकमिति। पूर्वपक्षस्तु। लोकव्यवहारेण निश्चेतव्येषु शब्दार्थेषु आर्यम्लेञ्छ प्रसिध्योः समानबलत्वाद् उभयविधा अपि शब्दार्था विकल्पेन स्वीकार्या इति। सिद्धान्तस्तु। शास्त्रीय धर्मावबोधे शास्त्रप्रसिद्धिर्बलीयसी प्रत्यासन्नत्वात् अविच्छिन्न पारम्पर्या गतत्वाच्च। शास्त्रे यवादिशब्दानां दीर्घशूकादिषु कथं प्रसिद्धिरिति चेत् इत्थम्। यवविध्यर्थवादे चैवं श्रूयते यत्रान्या ओषधयो म्लायन्ते अथैते मोदमाना इवोतिष्ठान्तीति। इतरौषधिविनाशकाले येषां वृद्धिर्भवति ते यवशब्देन ग्राह्याः। तादृशाश्च दीर्घशूका एव। न प्रियङ्गवः। तेषामितरौषधिपाकात् पूर्वं पच्यमानत्वात्। उपानद् विध्यर्थवादश्चेत्थं भवति। वराहं गावोऽनुधावन्तीति गवानुधावनं सूकरे सम्भवति, न कृष्णशकुनौ। तथा वेतसविध्यर्थवादे अप्सुजो वैतस इति श्रूयते। अप्सुजत्वं च जम्बुवृक्षेष्वेव सम्भवति, न वञ्जुलके। तस्माद् वाक्यशेषानुगुण्यात् यवादिशब्दानां दीर्घशूकादय एवार्था ग्राह्याः। न प्रियङ्ग्वादय इति भाष्यकाराः। इदमधिकरणं वार्तिककारो नानुमेने। कुतः? यदि वाक्यशेषानुरोधेन निर्णयस्तर्हि संदिग्धेषु वाक्यशेषादित्यनेन गतार्थम्। किञ्च यत्र वाक्यशेषो नास्ति तत्रार्यम्लेच्छप्रसिध्योस्तुल्यबलत्वात् विकल्पेनोभयार्थता स्यात्। तथाच वाक्यशेषनापेक्षयैवाधिकरणरचना कर्तव्या। साचेत्थम्। पीलुशब्दमार्या वृक्षेषु प्रयुञ्जते। म्लेच्छास्तु हस्तिनि। तत्र चिन्त्यते किं तुल्यबलत्वमुतार्यप्रसिद्धिर्बलीयसीति। पूर्वपक्षस्तु यथा शास्त्रप्रमाणको धर्मः तत्र शास्त्राभियोगशून्येभ्यो म्लेच्छेभ्यस्तदभियोगशालिनामार्याणां बलीयस्त्वं भवतु। इह च शब्दार्थो व्यवहारगम्यः। स च म्लेञ्छानामप्यविशिष्ट इति प्रमाणाविशेषादविशिष्टो द्वयोरपि शब्दार्थः। न च शिष्टव्यवहारस्यावध्यस्मरणात् अनादित्वमिति वाच्यम्। अनादित्वकारणस्यावध्य स्मरणस्य म्लेञ्छव्यवहारेष्वविशेषात्। तस्मात् सममेवाभिधानविप्रतिपत्तिरिति। सिद्धान्तस्तु। न समानमेवोभयोः शब्दार्थत्वम्। कुतः? अनेकादृष्टशक्तिकल्पनाप्रसङ्गात्। शब्दप्रयोगे चान्यतरस्यानिश्चयात् व्यवहारविलोपश्चस्यात्। न च कदाचित् कस्यचिदुपादानमिति वाच्यम्। अष्टदोषदुष्टविकल्पापत्तेः। तर्हि कथमुभयत्र प्रयोग इति वाच्यम्। एकत्र मुख्यत्वेनान्यत्र गौणत्वेन तदुपपत्तेः। न च कुत्र मुख्यत्वं, कुत्र चामुख्यत्वमिति वाच्यम्। आर्यप्रयोगे मुख्यत्वं, म्लेञ्छप्रयोगे गौणत्वमिति निश्चयोपपत्तेः। कथं तर्हि म्लेच्छानां तत्र मुख्याभिधानपरम्परानुवृत्तिरिति चेत् गौणप्रयोगे मुख्यत्वाभिमानेन तत्कथनेन चान्येषां तदुपपत्तेः। नन्वेवं तर्हि नानार्थतोच्छेद इति चेन्न। यत्र प्रयोगे विशेषानवधारणं तत्र नानार्थत्वसम्भवात्। न च प्रकृतेऽपि विशेषानवधारणमिति वाच्यम्। अभियुक्तत्वानभियुक्तत्वविशेषसद्भावात्। अभियुक्ता हि शब्दैकसमधिगम्य धर्माधर्माविप्लावलिप्सया शब्दतत्वार्थं विचिन्त्य व्यवहरन्ति। म्लेञ्छास्तु दृष्टस्य व्यवहारस्य यथाकथञ्चिदुपपत्तेः प्रयोजनाभावान्नाविप्लुतौ यतन्ते। अतस्तेषु विप्लुतिसम्भवात् आर्यप्रसिध्यैव निर्दोषया बलीयस्यार्थसिद्धिरिति पील्वादिशब्दा वृक्षाभिधायिन इति।

 तथाच यथा यववराहाधिकरणे यववराहादि शब्दैः शास्त्रीयप्रसिद्धिबलेन दीर्घशूकादिवाचित्वं तथा परमार्थशब्देन शास्त्रीयप्रसिद्धिबलेन स्वतन्त्र मेवाभिधीयत इति भावः। किञ्च परमार्थशब्दस्य योगेन स्वतन्त्रपरतैव युक्ता। न च रूढिर्योगस्य बाधिका। रूढिर्योगमपहरतीति न्यायादिति वाच्यम्। योगेनैव प्रयोगोपपत्तौ समुदायशक्तिकल्पकाभावात्। यत्र रूढिः सिद्धास्ति तत्रैव तन्न्यायस्य प्रवृत्तिरित्यभिप्रायेणाह किञ्चेति। तर्हि तात्विके कथं तच्छब्द प्रयोग इति चेन्न। क्लृप्तावयवशक्त्यैव तदुपपत्तेः। न च प्रकृते परमार्थशब्देन यत्किञ्चित् तात्विकं ग्राह्यं नियामकाभावादिति वाच्यम्। मुख्यत्वस्यैव नियामकत्वादिति भावः। अत एव प्रोक्षण्यधिकरणेति।

 नामधेयपादे चिन्तितम्। प्रोक्षणीष्वर्थसंयोगात्। दर्शपूर्णमासयोः श्रूयते प्रोक्षणीरासादयतीति। तत्र संशयः किं प्रोक्षणीशब्दः संस्कारनिमित्तको जातिनिमित्तको यौगिको वेति। पूर्वपक्षस्तु। संस्कारनिमित्तक एव उत्पवनादिसंस्कृतास्वप्सु तत्प्रयोगस्य सार्वत्रिकत्वात्। न चैवमन्यत्र प्रयोगो न स्यात् संस्काराभावादिति वाच्यम् अन्यत्र लक्षणयापि प्रयोगोपपत्तेः। अस्तु वा जातिनिमित्तकः। प्रोक्षणीभिरूद्वेजिताः स्मेति देशविशेषे जातिमात्रे प्रयोगात्। न चैवं संस्कृते प्रयोगः कथमिति वाच्यम्। तत्राप्यप्त्वजातेः सत्वेन तत्पुरस्कारेणैव प्रयोगोपपत्तेः। उभयथापि रूढ इति। न च यौगिक एव किं न स्यात् प्रकृष्टमुक्षणं याभिरिति योगस्य क्लृप्तत्वादिति वाच्यम्। योगापेक्षया रूढेर्बलीयस्त्वात्। अवयवद्वारेण विशिष्टार्थप्रतीतिर्वाक्यादिव वाक्यार्थप्रतीतिर्योग्यतादिज्ञानसापेक्षत्वात् विलम्बिता। समुदायशक्त्या तु पदार्थमर्यादया शीघ्रेति सैव बलीयसीति। सिद्धान्तस्तु रूढेर्योगबाधकत्वं तदा यदि रूढिः क्लृप्ता स्यात्। न चैवम्। योगेनैव प्रयोगोपपत्तौ रूढिकल्पनायामेव न प्रमाणम्। प्रकृते चोक्षसेचन इत्यस्मात् प्रोपसृष्टात् करणे ल्युटि कृते प्रोक्षणीशब्दो निष्पद्यते। तथा चाप्सु प्रकृष्टोक्षणहेतुत्वात् स्त्रीलिङ्गः प्रोक्षणीशब्दवाच्यत्वोपपत्तेर्नादृष्टरूढिकल्पनेति कथं तस्या योगबाधकत्वम्? एवमेव परमार्थशब्दस्यापि योगेनैव स्वतन्त्राद्यर्थपरत्वसम्भवे न रूढिकल्पनेति। योगसम्भवे रूढिर्नकल्पनीयेत्यत्र भट्टवार्तिक संमतिमाह उक्तंचेति। एवं चाश्वकर्णादिशब्देऽपि योग एवास्त्विति भावः। ननु परमार्थशब्दस्य यौगिकत्वे परमत्वस्य सर्वत्र सत्वात् स्वतन्त्रपरत्वमेव कुत इत्यत आह स्वतन्त्र एव चेति। ननु परमार्थशब्दस्य यदि तात्विकत्वे रूढिर्न स्यात् तर्हि पङ्कजादिशब्दानामपि पद्मे रूढिर्न स्यात्। योगेनैवोपपत्तेः। न च योगार्थप्रतीतं विनापि रूढार्थप्रतीतेस्तत्र रूढिरिति वाच्यम्। परमार्थशब्देऽपि तुल्यत्वात्। एवं च योगरूढिभ्यां केवलयोगापहारस्य पङ्कजादौ दृष्टत्वात् प्रकृतेऽपि तात्विके ताभ्यां केवलयोगबाधसम्भवात् न स्वतन्त्रपरता युक्तेत्यत आह परमार्थशब्दस्येति। बाधकवशात् केवल योगार्थपरत्वमिति भावः। निर्णीतमद्वैतः सर्वभावानामिति श्रुतेरर्थं दर्शयति तथाचेति। केचित्त्विति। अत्र तसिल् प्रत्यय वैयर्थ्यं प्रकृतानुपयुक्तत्वं चास्वरसबीजं द्रष्टव्यम्। ननु श्लोकद्वये यथास्थितवस्तुकथनं किं न स्यात्? तर्कपरत्वे प्रमाणाभावादित्यत आह श्लोकयोरिति। केचित्त्विति। देवमनुष्यादिरूपप्रपञ्चस्यापि अर्थक्रियाकारित्वेन सत्यत्वात् तन्मिथ्यात्वपरत्वमयुक्तमिति अस्वरसबीजं द्रष्टव्यम्।

   मायामात्रमिति श्रुत्यर्थः।  
\</1-2-12\>

\<1-2-13\>  
   न्यायामृतकण्टकोद्धारः

 ननु सत्यं ज्ञानमनन्तं ब्रह्मेत्यत्रानन्तशब्द एव मिथ्यात्वे प्रमाणम्। अनन्तशब्देन त्रिविधान्यराहित्य मुच्यते। तत्र वस्त्वन्तराहित्यं नाम वस्तु प्रतियोगिकभेद शून्यत्वम्। एवं च वस्तुनः प्रपञ्चस्य साक्षात् ब्रह्माभेदासम्भवात् कल्पितत्व एव पर्यवस्यतीत्यनन्त शब्द एव मिथ्यात्वे प्रमाणमित्यत आह यत्त्विति। न तु परिच्छिन्न इति। अन्तशब्दस्य परिच्छिन्न परत्वेऽनन्तमित्यत्र बहुव्रीह्यसम्भवः। तत्पुरुषेऽनन्तमिति नपुंसकानुपपत्तिः। परिच्छिन्नभिन्नत्वे मिथ्यात्वासिद्धिश्चेति द्रष्टव्यम्। तथाचेति। इदं परमताभिप्रायेणाभ्युपगममात्रम्। अत एवापि शब्दः। वक्ष्यमाणरीत्याभेदस्यापरिच्छेदरूपत्वासम्भवादिति द्रष्टव्यम्। ननु जीवस्य सत्यत्वात् तत्र विरुद्धांशत्यागेनाभेदमात्रसिद्धिः। प्रपञ्चस्य तु मिथ्यात्वेन तत्राभेदोक्त्या मिथत्यात्वमेव सिध्यतीत्यत आह जीवस्वरूपमिति। तथाचान्योन्याश्रय इति भावः। अपरिच्छेदोऽभेद इत्यङ्गीकृत्य दूषणमुक्तम्। इदानीमभेदो नापरिच्छेदः प्रमाणाभावात् विपरीतप्रमाणसद्भावान्नेत्याशयेनाह वस्तुतस्त्विति। ननु यद्यभेदो नापरिच्छेदशब्दार्थस्तर्हि तस्य कोऽर्थ इत्यत आह तस्मादिति। अभेदरूपार्थासम्भवात्। देशेति। देशकालगुणेयत्ताशून्यत्वमित्यर्थः।

   अनन्तमिति श्रुत्यर्थः।  
\</1-2-13\>

\<1-2-14\>  
   न्यायामृतकण्टकोद्धारः

 नन्विन्द्रो मायाभिरित्यत्र मायाभिरज्ञानैर्घटादि बहुरूपत्वस्योक्तत्वात् अज्ञानकल्पितत्व इयमेव श्रुतिः प्रमाणमित्यत आह इन्द्र इति। नन्वत्र रूपशब्देन भगवद्रूपमेव विवक्षितमिति कुत इत्यत्राह रूपं रूपमिति। भगवान् रूपं रूपं जीवाख्य प्रतिबिम्बानि प्रति प्रतिरूपो बिम्बरूपो बभूव। तत् भगवतो रूपम् अस्य जीवस्य प्रतिचक्षणाय दर्शनाय भवतीति भगवद्रूपाणामेव सन्निहितत्वात् तत्परित्यागेनासन्निहित घटादिरूपग्रहणायोग इति भावः। ननु भगवद्रूपाणां बहुत्वमप्रामाणिकमित्यत आह उत्तरत्रेति। ननु येषां बहुत्वमुक्तं हरिशब्दवाच्यानां तेषां ब्रह्मत्वं कुत इत्यत आह तदेतदिति। मायाशब्दस्य शक्तिवाचित्वं प्रसिद्धमेवेति भावः। ननु मायां तु प्रकृतिं विद्यादित्यत्र प्रकृतिमनूद्य तस्या मायात्वं मिथ्यात्वं निश्चीयते। तदनुरोधादत्रापि मायाशब्दस्य मिथ्यात्वं निश्चीयते। तदनुरोधादत्रापि मायाशब्दस्य मिथ्यार्थकत्वमित्यत आह मायां त्विति। अत्र मायामुद्दिश्य प्रकृतित्वं विधीयते। अतो नैतस्य मिथ्यात्वपरत्वमिति भावः। मायाशब्दार्थस्योद्देश्यत्वं कुत इत्यत आह पूर्वेति। ननु दघ्ना जुहोतीत्यत्र पश्चादुक्तस्यापि होमस्योद्देश्यत्वं दृष्टम्। तदिहापि किं न स्यादित्यत आह प्रकृतिशब्दस्येति। तथा च मायाशब्दस्याप्रसिद्धार्थत्वं तस्यैवोद्देश्यत्वमिति भावः। मायाशब्दस्येति। महामायेत्यस्यां श्रुताविति भावः।

  इन्द्रो मायाभिरित्यादि श्रुत्यर्थः।  
\</1-2-14\>

\<1-2-15\>  
   न्यायामृतकण्टकोद्धारः

 ननु तथापि अतोऽन्यदार्तमिति श्रुतिर्मिथ्यात्वे प्रमाणम्। तत्र ब्रह्मातिरिक्तस्यार्तशब्देन मिथ्यात्वाभिधानादित्यत आह यत्त्विति। प्रकृतत्वादिति। अन्तर्यामिब्राह्मणेऽस्य श्रवणादिति भावः। एतच्छब्दस्येति। अत इत्यस्येत्यर्थः। एतदोऽशित्यनेनाशादेशे जाते तसिल्यत इति भवतीति भावः। अन्येतरशब्दयोः समानार्थकत्वमङ्गीकृत्याह समानेति।

 सप्तमाध्याये प्रथमपादे द्वितीयाधिकरणे चिन्तितम्। समाने पूर्ववत्वादुत्पन्नाधिकारः स्यात्। इषुनामकश्च श्येननामकश्च द्वावेकाहौ ज्योतिष्टोमविकारौ। तत्र इषावेकाहे न्योतिष्टोमविकारे इषुं विष्टुतिं करोति शस्ताङ्गं भवतीति क्वचित्पाठः हुं भवतीति प्राकृतानां स्तोत्राणां विकारं विधाय श्रूयते समानमितरच्छ्येनेनेति। तत्र संशयः किमयमनुवाद उत श्येन वैशेषिकायामतिदेशविधिरिति। पूर्वपक्षस्तु इतरशब्दस्य सन्निहितपरत्वात् श्येनवैशेषिकाणां चासन्निहितत्वात् न तद्वाचकत्वम्। चोदकप्राप्तास्तु ज्योतिष्टोमधर्माः। ते श्येनेऽपि समाना विद्यन्ते। तच्च समानत्वमिषु प्रकरणे अनेन वाक्येनानूद्यते समानमितरच्छ्येनेनेति। नन्वत्रेतरशब्दोक्तिरनुपपन्ना, तत्प्रतियोगिनः। कस्यचिदनिर्दिष्टत्वादिति चेन्न। पूर्ववाक्यविहितस्य विशेषधर्मस्य प्रतियोगित्वात्। इषौ यो वैशेषिको धर्मो विहितस्तं परित्यज्येतरच्चोदकप्राप्तं सर्वं श्येनेन समानमित्यर्थः। तस्मादनुवादकमिदं वाक्यमिति। सिद्धान्तस्तु। सत्यमितरशब्दः सन्निहितमभिधत्ते। न तु तन्मात्रम्। पूर्वनिर्दिष्टसदृशं सन्निहितं च यद्‌द्वयं तदभिधत्तेः। तद्यथा देवदत्त एवाधीते, नेतरः कश्चिदित्युक्ते अध्ययनप्रसक्तिमान् यज्ञदत्तादिमाणवकः प्रतीयते। न तु गवाश्वघटपटादिः। तदिह यत् सन्निहितं ज्योतिष्टौमिकं न तत् पूर्वोक्तसदृशम्। प्राकृतानां सप्ताहादीनां पूर्वमुक्तत्वात्। यत्त्वप्राकृतं लोहितोष्णीषादिकं श्येनवैशेषिकं तद् यद्यप्ससन्निहितं। तथापि सादृश्यमस्तीति अवश्यहातव्येऽन्यतरस्मिन् वचनार्थवत्त्वाय सन्निधिं हित्वा सादृश्यपरिग्रहेण श्येनवैशेषिकाणामतिदेशविधिः। तथाचेषुवाक्यविहितस्य पूर्ववाक्योक्तस्य प्रतियोगित्वात् तत्सजातीयं श्येनगतं लोहितोष्णीषादिरूपं वैशेषिकधर्मजातमितरशब्देन प्रतिभाति। तच्च प्रकृतावभावाच्चोदकेन न प्राप्तमति देशेन विधीयते। यद्वा चोदकप्राप्तानां विष्टुत्यादीनां विकारः इषुः विष्टुत्यादिरपूर्वविहितः। तत इतरत् चोदकप्राप्तमितरशब्देनोद्दिश्य तस्य लोहितोष्णीषादिविकारः श्येनादतिदिश्यते। एवं सन्निहितवचनत्वमर्थवत्त्वं च वचनस्य भविष्यतीति। एवं च समानमितरच्छ्येनेनेत्यादौ यथेतरशब्दः सजातीयपरः तथैवातोऽन्यदित्यत्रान्यशब्दोऽप्येतच्छब्दनिर्दिष्ट ब्रह्मसदृशजीवपर इत्यर्थः। एवं सति फलितं वाक्यार्थं परप्रतिकूलं दर्शयति ब्रह्मण इति। अन्यशब्देनान्तर्यामिब्रह्मसजातीयजीवाग्रहणे बाधकमाह नहीति। आर्तिर्दुःखानुभव इत्यर्थः। तत्रैवार्तिशब्दप्रयोगात्। नहि घटादिकमार्तिमदिति प्रयोगः कस्यचिदिति भावः।

   अतोन्यदार्तमिति श्रुत्यर्थः।  
\</1-2-15\>

\<1-2-16\>  
   न्यायामृतकण्टकोद्धारः

 ननु पुराणादिषु जगतोऽसत्वानृतत्वासत्यत्वमायामयत्वादीन्युच्यन्ते तेषां च मिथ्यात्वमेवार्थोऽन्यस्यासम्भवादित्यतोऽर्थान्तरमाह पुराणादिष्विति। असच्छब्दस्यासाधुवाचित्वं कुत इत्यतः तत् समर्थयते नासत्पुरुषमिति। सच्छब्द इति। तथाचासच्छब्दस्यासाधुवाचकत्वमर्थात् सिध्यतीति भावः। अन्यथेति। असच्छब्दस्यात्यन्तासत्ववाचित्व इत्यर्थः। तथाचासद्विलक्षणत्वं त्वदभिमतं न सिध्येदिति भावः। वृथात्वात् निष्प्रयोजनत्वात्। अत्र प्रमाणमाह मिथ्यैष इति। मिथ्याशब्दस्य दुष्टवाचित्वं कुत इत्यत आह मिथ्योपपदादिति। तथाच मिथ्याशब्दो दुष्टवाचीति भावः। जीवसम्बन्धित्वेनेति। जीवस्वामिकत्वेनेत्यर्थः। अन्यथेति। स्वप्नमायासरूपेत्यादेः मिथ्यात्वार्थत्वाङ्गीकार इत्यर्थः। सर्वत्र यववराहाधिकरणन्यायेन शास्त्रप्रसिद्धस्यैवार्थस्य ग्राह्यत्वादिति भावः।

  जगदसत्वादिवाचिपुराणार्थः।  
\</1-2-16\>

\<1-2-17\>  
   न्यायामृतकण्टकोद्धारः

 ननु तथापि तरति शोकमात्मवित्। तथा विद्वान् नामरूपाद्विमुक्तः। भिद्यते हृदयग्रन्थिः इत्यादि श्रुतिबोधितज्ञाननिवर्त्यत्वान्यथानुपपत्तिर्मिथ्यात्वे प्रमाणम्। मिथ्यात्वं विना ज्ञाननिवर्त्यत्वासम्भवादित्यत आह नापीति। न हीति। ननु शुक्तिरूप्यादौ ज्ञाननिवर्त्यत्वं तावदस्ति। तत्र निवर्त्यतावच्छेदकं न शुक्तिरूप्यत्वादिकम्। अननुगमात्। किन्तु मिथ्यात्वमेव। एवं ज्ञानस्य निवर्तकतावच्छेदकं न शुक्तिविषयत्वादिकम्। अननुगमात्। किन्तु सर्वानुस्यूतमधिष्ठानप्रमात्वमेव। एवं चाधिष्ठानप्रमात्वेन ज्ञानं यस्य निवर्तकं तन्मिथ्येति नियमः स्वीक्रियते। एवं चैकनियमकल्पनालाघवम्। अन्यथा गौरवमिति। एवंस्थिते जगति श्रुत्या ज्ञाननिवर्त्यत्वे बोधिते तदन्यथानुपपत्त्या मिथ्यात्वं सिध्यति। न च सद्विलक्षणत्वं ब्रह्मभिन्नत्वं ज्ञाननिवर्त्यतावच्छेदकमिति वाच्यम्। असतोपि निवृत्त्यापत्तेः। तद्व्यावृत्त्यर्थं विशेषणे मिथ्यात्व एव पर्यवसानमिति। मैवम्। एवं हि शुक्तिरजतादेर्मिथ्यात्वं न स्यात्। निवर्तकस्य शुक्तिज्ञानस्य त्वया प्रमात्वानङ्गीकारात्। किं चोभयसाधारणं प्रमात्वं न तावत् तद्वति तत्प्रकारकत्वम्। वेदान्तजन्यचरमान्तः करणवृत्तौ तदभावात्। नापि निष्प्रकारकत्वम्। शुक्तिवृत्तौ तदभावात् नापि भ्रमभिन्नज्ञानत्वम्। शुक्तिवृत्तेः सप्रकारकत्वेन त्वद्रीत्या भ्रमत्वेन तदभावात्। न च प्रमात्वपदस्थाने ज्ञानत्वं प्रवेश्यमिति वाच्यम्। अधिष्ठानज्ञानत्वस्य भ्रमसाधारणत्वेन निवर्तकतानवच्छेदकत्वात्। अन्यथा सप्रकारकब्रह्मज्ञानस्यापि निवर्तकत्वसम्भवे अखण्डार्थत्ववर्णनं वृथा स्यात्। तस्मान्न निवर्तकतावच्छेदकमनुगतं सम्भवति। नापि मिथ्यात्वं निवर्त्यतावच्छेदकम्। तद्वि न तावदसत्वम्। प्रपञ्चस्याप्यसत्वापत्तेः। नाप्यज्ञानकल्पितत्वम्। तस्य शुक्तिरूप्ये ममासिद्धेः। ज्ञाननिवर्त्यत्वान्यथानुपपत्त्या तत्सिद्धौ चान्योन्याश्रयापत्तेः। ज्ञाननिवर्त्यत्वे सिद्धे तदन्यथानुपपत्त्योक्तमिथ्यात्वसिद्धिः। तत्सिद्धौ च तदवच्छेदेन ज्ञाननिवर्त्यत्वसिद्धिरिति। किञ्च निवर्त्यत्वं न ध्वंसप्रतियोगित्वम्। शुक्तिज्ञानेन रजतं नष्टमित्यननुभवात्। प्रतिपन्नोपाधावत्यन्ताभाव प्रतियोगित्वं चेत् तदवच्छेदकमसत्वमेवास्तु। तथाच जगतोऽप्यसत्वमेव स्यात्। किञ्च तादृशं ज्ञाननिवर्त्यत्वं न श्रुत्या बोधितमिति कस्यानुपपत्त्या मिथ्यात्वसिद्धिरिति। तस्मादनुगतेन निवर्त्यनिवर्तकभावासम्भवात् मूलोक्तरीत्याननुगतमेव तत् स्वीकर्तव्यमिति। नचोक्तस्थलेषु सत्यत्वासम्प्रतिपत्त्या मिथ्यात्वमस्त्येवेति वाच्यम्। तस्य ज्ञानानिवर्त्ये असत्यपि विद्यमानत्वेन ज्ञाननिवर्त्यतानवच्छेदकत्वात्। किञ्च ज्ञाननिवर्त्यत्वस्यान्यथाप्युपपत्त्या न मिथ्यात्वसाधकत्वमित्यन्यथासिद्धावुद्भावितायां सत्यत्वासम्प्रतिपत्तिरनुत्तरम्। अन्यथासिद्धिरेव परिहरणीयेति। ननु दृष्टान्तदार्ष्टान्तिकयोर्वैषम्यम्। दृष्टान्ते हि येन रूपेण निवर्तकता तेन रूपेण ब्रह्मज्ञाननिवर्तकतायाः प्रकृतेऽसम्भवात्। तथाहि न तावद् ब्रह्मज्ञानस्य प्रतियोगित्वेन निवर्तकता तेन रूपेण ब्रह्मज्ञाननिवर्तकतायाः प्रकृतेऽसम्भवात्। तथाहि न तावद् ब्रह्मज्ञानस्य प्रतियोगित्वेन निवर्तकता। प्रपञ्चस्य भावरूपत्वात्। ज्ञानस्य प्रागभावनिवृत्तित्वेन प्रतियोगित्वेन निवर्तकतासिद्धेश्च। नाप्युत्तरगुणत्वेन आकाशादेरात्मविशेषगुणत्वाभावात्। इच्छादेरपि प्रपञ्च निवर्तकतापत्तेश्च। नापि फलत्वेन। संस्कारस्य स्मृति जनकत्ववत् आकाशदेरात्मज्ञानजनकत्वाभावात्। संस्कारस्य स्मृत्यनाश्यत्वेनोदाहरणासिद्धेश्च। विषयदोष दर्शनस्य तु रागादिनिवर्तकत्वं रागादि कारणीभूत बलवदनिष्टाननुबन्धिष्ट साधनत्व भ्रमरूप तत्कारण निवर्तकत्वेन। गरुडध्यानं तु न ज्ञानम्। तस्य मानसक्रियात्वात्। ज्ञानस्येच्छानधीनत्वेन तदधीनध्यानापेक्षया वैलक्षण्याच्चेति चेन्न। सत्यस्यापि ज्ञाननिवर्तकता सम्भवतीत्यस्मिन्नंशे दृष्टन्तः। नतु येनरूपेण दृष्टान्ते निवर्तकता तेन रूपेण प्रकृत इत्येतस्मिन्नंशे। तथाचानुक्तोपालम्भः। किञ्चास्तु प्रतियोगित्वेन निवर्तकता। प्रतियोगित्वं च विरोधित्वं तत्सत्ताऽसहिष्णुत्वम्। मूषक प्रतियोगि मार्जारादि साधारणम्। विरोधिता च फलबलकल्प्येति न किञ्चिदनुपपन्नम्। न च ज्ञानस्य प्रागभाव निवृत्तिरूपत्वेन न तन्निवर्तकतेति वाच्यम्। प्रागभावनिवृत्तिर्ज्ञानादितिरिक्तेत्येतन्मतेनास्याभिधानात्। यच्चेक्तं विषयदोषदर्शनस्य रागकारणनिवर्तकत्वेन रागानिवर्तकत्वमिति तत्तुच्छम्। उत्पन्नो यदा रागस्तदैव तत्कारणस्य ज्ञानस्य निवृत्तत्वात् न विषयदोषदर्शनस्य तत्र कारणता। किन्त्वन्वयव्यतिरेकाभ्यां रागनिवृत्तिकारणत्वमेव। स्मरणस्य संस्कारनाशकत्वं च स्मरणानतरं स्मृते स्मृत्यन्तरानुदयात् सिद्धमित्यलम्। यच्चोक्तं ध्यानं न ज्ञानमिति तन्न। स्मृतिसन्तानस्यैव ध्यानत्वात्। नच ध्यानस्येच्छाधीनत्वात् तदनधीनज्ञानात्मकत्वं विरुद्धमिति वाच्यम्। ज्ञानविशेषस्यापीच्छाधीनत्वात्। अन्यथाङ्गवलनादिरूपक्रियाया इच्छाधीनत्वात् ध्यानस्यापि तन्न स्यात्। तस्मात् ध्यानस्य ज्ञानत्वेऽपि इच्छाधीनत्वमुपपद्यते। तथाच गरुडध्यानं गरुडस्मृतिः। अत एव ध्याते स्मरामीत्यनुव्यवसायः। तस्मान्न दृष्टान्तदार्ष्टान्तिकासङ्गतिः। समं प्रकृतेऽपीति। ब्रह्मज्ञानस्यापि विहितक्रियात्वेनैव निवर्तकतास्त्वित्यर्थः। ननु ब्रह्मदर्शनस्य न विधेयत्वं सम्भवति। कर्तुमकर्तुमन्यथाकर्तुं शक्यस्यैव विधेयत्वात्। ज्ञानस्य चातथात्वात्। तथाच न विहितक्रियात्वेन निवर्तकतेति चेन्न। ज्ञानविशेषस्य तथात्वात्। उपपादयिष्यते चैतत्। तृतीयपरिच्छेदेः। ननु दर्शनमात्रस्य न विधेयता। क्वाप्यदर्शनात्। सेतुदर्शनादौ दृष्टमिति चेन्न। तत्र कृतिसाध्यबहुविशेषणविशिष्टाकारेण विधेयता। अन्यथा तत्रत्यम्लेच्छादीनां सेतुदर्शनमात्रात् ब्रह्महत्यानिवृत्तिः स्यात्। प्रकृते च न तादृशं विशेषणम्। ज्ञानस्याज्ञाननिवृत्तावन्योन्यानपेक्षणात्। बन्धस्य चाज्ञानमात्रोपादानकत्वेनाज्ञाने निवृत्ते निवृत्त्यवश्यम्भावात्। तथाच ब्रह्मज्ञानस्याविधेयत्वात् कथं विहितक्रियात्वेन निवर्तकतेति शङ्कते नन्विति। इहापीति। तथाच ब्रह्मज्ञानस्यापि कृतिसाध्यविशेषण विशिष्टाकारेण विधेयत्वसम्भवात् न काचिदनुपपत्तिरिति भावः। नन्वत्र विशेषणप्रवेशः किमर्थ इत्यत आह भाषाप्रबन्धेनेति। अन्यथेति। यदि भाषाजन्यब्रह्मदर्शनमात्रान्निवृत्तिरित्यर्थः। तथाच श्रवणाद्यभावेपि तत्वमस्यादि वाक्यजसाक्षात्कारसम्भवात् अज्ञाननिवृत्त्यापातेनाज्ञाने निवृत्ते चोपादेयानवस्थानेन प्रारब्धकर्माभावात् सद्योमोक्षोदये जीवन्मुक्त्यादिकं किमपि न स्यादिति भावः। न च ब्रह्मज्ञानस्य प्रपञ्चनिवर्तकत्वाङ्गीकारेऽपि अधिष्ठानसाक्षात्कारत्वं न निवर्तकतावच्छेदकम्।

किन्तु नियमाधीत वेदान्तश्रवणादिसाध्यत्वमिति न भाषाजन्यस्य निवर्तकत्वमिति वाच्यम्। तथासति शुक्तिरजतादि साधारण्यं न स्यात्। तादृशज्ञाननिवर्त्यत्वेन मिथ्यात्वासिद्धेश्चेति। अत एव न वैधर्म्यसमा जातिः। नियमादिसाध्यस्य निवर्तकतावच्छेदकत्वानवच्छेदकत्वयोर्दोषाभिधानान्न वैधर्म्यमात्रादिति। ननु तथापि सत्यस्य निवृत्तिर्न सम्भवति। क्वाप्यदृष्टत्वात्। उक्तदृष्टान्तेषु सत्यत्वासम्प्रतिपत्तेः। अन्यथा ब्रह्मणोऽपि निवृत्तिः स्यादित्यत आह किञ्चेति। सत्यत्वाविशेषेपि ब्रह्मणो न निवृत्तिः। तन्निवृत्तिबोधकप्रमाणाभावात्। अन्यथा मिथ्यात्वेऽपि न निवृत्तिः। अदर्शनात्। मिथ्याभूतस्य शुक्तिरजतादेर्निवृत्त्य सम्प्रतिपत्तेः। अन्यथा असतोऽपि निवृत्तिः स्यादिति सुवचत्वादिति भावः। अत एव बन्धो मिथ्या अधिष्ठानप्रमात्वेनात्मज्ञाननिवर्त्यत्वात् शुक्तिरूप्यवदिति निरस्तम्। अन्यथासिद्धिस्वरूपासिध्योरापत्तेः। बाधाच्च। ईश्वरज्ञाननिवर्त्यघटादिवत् सत्यत्वेनैवोपपत्तेश्च। न चेश्वरज्ञानस्योपादानसाक्षात्कारत्वेन कारणत्वात् ध्वंसस्य न निरूपादानत्वात् कथं तत्र कारणत्वमिति वाच्यम्। उपादानापेक्षया कारणत्वस्य लघुत्वात्। न च तादृशज्ञानासम्प्रतिपत्तिरिति वाच्यं तस्य व्यवस्थाप्यत्वात्। अन्यथेति। यदि दृष्टानुसार्येव कल्पनेत्यर्थः। नचायमपि जीवन्मुक्त्यनुवृत्तः सोपाधिक एवेति वाच्यम्। जीवन्मुक्तिदशायां भिक्षाटनादि प्रवृत्तिसम्पादकत्वेन निरूपाधिकत्वात्। सोपाधिकस्य प्रवृत्त्यसमर्थत्वस्य पीतः शङ्ख इत्यादौ दर्शनादिति भावः। अज्ञाननिवर्त्यत्वान्यथानुपपत्तेः प्रतिकूल तर्कपराहतिमाह अपि चेति। न च देवतादर्शननिवर्त्यदुरिते न साध्यसिद्धिः। तथाच कथं दृष्टान्त इति वाच्यम् यदतादृशयज्ज्ञाननिवर्त्यं तत् तत्र कल्पितं नेति व्याप्तौ उक्तदुरितस्य निदर्शनत्वोपपत्तेः। दुरितस्य देवतायामकल्पितत्वात्। अत्र यदि बन्धः ब्रह्मणि कल्पितः स्यात् विशिष्ट कर्मसाध्यान्तःकरणशुद्धिजन्यब्रह्मज्ञान निवर्त्यो न स्यात्। अत्र सामान्यान्वयव्याप्तौ शुक्तिरजतं दृष्टान्तः। व्यतिरेकव्याप्तौ मूलोक्त इत्यवधेयम्। न चैवं ब्रह्मणि कल्पितत्वाभावो विपर्ययपर्यवसानेन स्यात्। न सत्यता। तथा च सत्यतैव स्यादिति कथमुपसंहार इति वाच्यम्। ब्रह्मणि कल्पितत्वाभावेऽकल्पितत्वमेव सिध्यति। ब्रह्मातिरिक्ते तेन कल्पनानङ्गीकारादिति द्रष्टव्यम्। अपिचेति। न च ब्रह्मज्ञानोत्पत्तौ श्रवणादिजन्यसंस्कारसापेक्षत्वेऽपि ब्रह्मज्ञानेनापि ज्ञाननिवृत्तौ न तदपेक्षेति वाच्यम्। अस्माभिरपि संस्कारसापेक्षताया उत्पत्तावेवाभिधानात्। अत्रापि पूर्ववदेव समाधानं द्रष्टव्यम्। किञ्चेति। न चाज्ञाननिवृत्तिरपि न तात्विकीति वाच्यम्। तस्या मिथ्यात्वे मिथ्याभूतस्य निवृत्तिनियमेन मुक्तस्य संसारापत्तिः स्यात्। न चाविद्यानिवृत्तिः पञ्चमप्रकारेति वाच्यम्। बन्धस्यापि पञ्चमप्रकारतापातात्। पञ्चमप्रकारत्वे त्रितयान्यतरत्वापत्तेर्दुर्वारत्वात्। ननु रूप्यस्य प्रातिभासिकत्वेपि तद्‌ध्वंसस्य व्यावहारिकत्वात् कथं निवृत्तिनिवर्त्त्ययोः समानसत्ताकत्वमित्यत आह प्रातिभासिकस्येति। मया तस्या सत्वाङ्गीकारेण तद्‌ध्वंसासम्प्रतिपत्तेश्चेत्यपि द्रष्टव्यम्। किञ्चेति। न चाज्ञानस्य मन्मते सर्वत्र प्रातिभासिकत्वात् अज्ञेयस्य च क्वचित् पारमार्थिकत्वात् क्वचिच्च व्यावहारिकत्वात् समानसत्ताकत्वनियमोऽसिद्ध इति वाच्यम्। अज्ञानस्यापि व्यावहारिकोपादानत्वात् ब्रह्मधीनाश्यत्वाच्च व्यावहारिकत्वमेष्टव्यम्। अन्यथा सतोऽप्यसदुपादानकत्वं मिथ्याभूतस्यापि सत्योपादानकत्वं स्यादिति कार्यानुगुणत्वेन मिथ्याभूतमुपादानमावश्यकमिति त्वत्सिद्धान्तो भज्येत। किञ्चेति। नन्वेतल्लोके अदृष्टत्वेपीत्यनेन पुनरुक्तम्। तत्रापि श्रुतिबलात् सत्यस्य निवृत्तेरुक्तेरिति चेन्न। अत्रान्यत्रादृष्टत्वेन सत्यनिवृत्त्यनङ्गीकारे अनादिभावरूपस्यापि अन्यत्र निवृत्तेरदृष्टत्वात् सापि न स्यादित्यत्र तात्पर्यात्। अत एव यथानादिभावरूपस्येत्युक्तम्। त्वन्मत इति। चैतन्यस्य बन्धनिवर्तकत्वे तस्य सर्वदा सत्वात् सर्वदा बन्धनिवृत्तिः स्यादिति भावः। ननु तर्हि या निवर्तिका सैव ज्ञप्तिरित्यत आह बन्धेति। विवरणे वृत्तौ ज्ञानशब्दस्य करणव्युत्पत्त्या वृत्तिरित्युक्तत्वात् वृत्तिर्न ज्ञप्तिरिति भावः। मुक्ताविति। या ह्यज्ञाननिवर्तिका सैव प्रकाशिका। आवरण निवर्तकस्यैव प्रकाशत्वात्। तथा च मोक्षे वृत्त्यभावेन तत्प्रतिबिम्बित चैतन्यरूपज्ञप्त्यभावे आनन्दप्रकाशो न स्यादित्यर्थः। साक्षिविषयेति। वृत्त्यभाव दशायां सुखज्ञानाभावादिति भावः। मोक्ष इति। नच चैतन्येनानन्द प्रकाशमात्रं जायते, नन्वावरणनिवृत्तिरिति वाच्यम्। आवरणनिवर्तकातिरिक्तस्य प्रकाशत्वे मानाभावात्। तथाच प्रकाशत्वेऽज्ञाननिवर्तकत्वमावश्यकमिति नित्यनिवृत्त्यापात इत्यर्थः। ज्ञानकारणं चेदिति। न च ज्ञानशब्देन वृत्तिरेव विवक्षिता। अतो नोक्तदोष इति वाच्यम्। अज्ञाननिवर्तकस्यैव प्रकाशत्वेन वृत्तेरेव प्रकाशत्वे आध्यासिकसम्बन्धस्यातन्त्रत्वप्रसङ्गः। मोक्ष आनन्दप्रकाशश्च न स्यादिति भावः। एवमिति। अज्ञानवद् विश्वस्यापि सत्यत्वोपपत्तेरिति भावः। असिद्धिरिति। क्षिधातोः, भस्मसात्करणशब्दस्य, विनाशशब्दस्य चोक्तरूपनिवृत्तौ शक्त्यभावात्। अन्यथा शुक्तिरजतं नष्टमित्यादि व्यवहारापातादिति भावः। निवर्त्यस्य सत्यत्वं मिथ्यात्वं चास्तु। निवर्तकतावच्छेदकं तु विरोधित्वम्। तच्च फलबलकल्प्यमिति वक्तुं विवरणमुत्थापयति। अत्रेति। नानारूप समाहारश्चित्रमित्यभिप्रायेणाह चित्रेति। प्रतिबन्द्या समाधत्ते ज्ञानेनेति। चैत्रनिष्ठेति। न च तन्मैत्रनिष्ठघटाज्ञान समानविषयकं नेति वाच्यम्। नीलविशिष्टज्ञानस्य पीतिमाद्यविषयत्वात्। इदं रजतमिति ज्ञानेन रजतनिवृत्त्यापत्तेश्च। ननु ज्ञानं मिथ्याभूतस्य यस्य कस्य चिन्निवर्तकमिति न नियमः। किन्तु ज्ञानमज्ञानस्यैव निवर्तकम्। अज्ञाने निवृत्ते तदुपादानकं स्वयमेव निवर्तत इति कथमेते विकल्पा इत्याशङ्कते नन्विति। ज्ञानमात्रस्याज्ञाननिवर्तकत्वं ज्ञानविशेषस्य वा? नाद्य इत्याह चैत्रस्येति। ननु न ज्ञानसामान्यमज्ञाननिवर्तकम्। अपि तु प्रत्यक्षज्ञानमित्यत आह बिम्बप्रतिबिम्बयोरिति। इदं तु परमताभिप्रायेण। स्वेन तत्रैक्य साक्षात्कारानभ्युपगमात्। भेदज्ञाने विद्यमाने ऐक्यसाक्षात्कारायोगात्। ननु श्वेतत्वानुमितिरूपज्ञानेनापि तदज्ञानं निवर्तत एवेत्यत आह श्वेतत्वानुमित्यादिनेति। ननु सोपाधिकत्वादनुवृत्तिर्भविष्यतीत्यत आह भ्रमस्येति। ननु सोपाधिकभ्रमे उपाधिनिवृत्ति सहितं ज्ञानमज्ञाननिवर्तकम्। अतो नोक्तदोष इत्यत आह ज्ञानस्येति। अन्यथा प्रागभावनिवर्तनेऽपि उपाधिनिवत्त्यपेक्षा स्यात्। एवमज्ञानत्वं न निवर्त्यतावच्छेदकमित्याह किञ्चेति। न चैकं ज्ञानमेकमज्ञानं नाश्यति, नाज्ञानान्तरम्। फलबलेन तथास्वभावादिति वाच्यम्। तर्ह्यज्ञानान्तरस्य जवनिकावत् प्रतिबन्धकस्य सद्भावे कदापि घठप्रकाशो न स्यात्। प्रकृतदूषणपरिहारोपयोगित्वेन शङ्कते नन्विति। बन्धस्येति। तथाच ज्ञानं स्वसमानाश्रयविषयकाज्ञाननिवर्तकमिति व्याप्तिरपि न स्यादिति भावः। नन्विति। तथाचज्ञानविरोधित्वादेव मिथ्यात्वमपि कल्प्यत इति भावः। अज्ञानत्वमज्ञानमयत्वम्। ज्ञानविरोधिनो भ्रान्त्यादेर्मिथ्यात्वासम्प्रतिपत्तेर्न तद्विरोधित्वेन मिथ्यात्वं कल्प्यमिति भावः। ननु ज्ञाननिवर्त्यं शुक्तिरूप्यं मिथ्यादृष्टमित्यत आह मिथ्याभूतस्येति। तथात्वे शुक्तिरूप्यं नष्टमिति प्रतीतिः स्यादिति भावः। ननु ज्ञाते द्वैतं न विद्यत इति श्रुत्या ज्ञाने सति द्वैताभावः प्रतिपाद्यते। तदन्यथानुपपत्त्या ज्ञानस्य द्वैताभावप्रयोजकता कल्प्यते। तथाच ज्ञानप्रयुक्ताभावप्रतियोगित्वमेव मिथ्यात्वम्। न चेदानीमपि ब्रह्मज्ञानसम्भवात् द्वैताभावः स्यादिति वाच्यम्। चरमसाक्षात्कारस्य द्वैताभावप्रयोजकत्वादित्यत आह अपि चेति। तथाच चरमसाक्षात्कारोपि न द्वैताभावप्रयोजकः। तस्मिन् सत्यपि द्वैतानुवृत्तिदर्शनादिति भावः। फलितं दर्शयति तस्मादिति। तथाच बोधकप्रमाणे सत्यस्यापि विरोधिना ज्ञानेन निवृत्तिर्युक्तैवेति भावः। ज्ञाननिवर्त्यत्वं प्रपञ्चस्याङ्गीकृत्योक्तम्। वस्तुतस्तु तन्नास्तीत्याह वस्तुतस्त्विति। ननु दृष्ट्वैव मुच्यते नापरेणेति श्रुत्यावधारणसहिताऽन्यस्य कारणत्वं निषिध्यते। तथाच प्रसादस्य तत्कारणत्वे तत् श्रुतिविरोध इत्यत आह दृष्ट्वैवेति। विशेषस्मृतिबलात् सामान्यश्रुतेरर्थान्तरवर्णनं युक्तमेवेति भावः।

   ज्ञाननिवर्त्यत्वान्यथानुपपत्तिः भङ्गः।  
\</1-2-17\>

\<1-2-18\>  
  ननु तथापि प्राणा वै सत्यमितिं श्रुतौ सत्यस्य सत्यत्वमुच्यते। यद्यभयोः सत्यत्वं समानं तर्हि तस्य सत्त्वात् सत्यत्वोक्तिः वृथैव स्यादिति पूर्वसत्यत्वमौपचारिकं नास्तीति गम्यते इति सत्यसत्यत्वोक्त्यन्यथानुपपत्त्या मिथ्यात्वं सिद्ध्यतीत्यत आह नापीति तथाचोत्कृष्टत्वमात्रेण सत्यसत्यत्वोक्तिरूपपन्नेति भावः। नापि सत्यमिति। इतरव्यावृत्तस्यैव लक्षणत्वादितरस्य सत्त्वाभावः सिध्द्यतीति भावः। सत्यं ज्ञानमित्यत्र न सत्यशब्दस्य रूढोऽर्थो गृह्यते, किन्तु श्रौतो यौगिकोऽर्थोऽतस्तस्यानतिप्रसक्तत्वाल्लक्षणत्वमुपपद्यत इत्याह ॥ बृहदारण्यक इति ॥ ननूत्सर्गप्राप्तो रूढोऽर्थो न त्याज्य इत्यत आह ॥ सत्य इति ॥ भारते प्रपञ्चस्य बहुवारं सत्त्वोक्तेः सत्त्वस्य प्रपञ्चे साधारणत्वेन लक्षणत्वायोगान्न रूढार्थपरिग्रह इति भावः। अत्र सत्तासत्ते चेति न मूलपाठः। सत्यासत्येत्याकरपाठः।

 ननु रूढेर्योगापहारकत्वस्य पङ्कजादौ दृष्टत्वात्प्रकृतेऽपि रूढार्थं गृहीत्वा तस्य लक्षणत्वार्थं प्रपञ्चस्य मिथ्यात्वमेवाङ्गीकर्तव्यम्। भारते सत्वोक्तिस्तु व्यावहारिकसत्वपराऽस्त्वित्याशङ्कय निषेधति ॥ न चेति ॥ एवं च योगस्यापि निरवकाशत्वेन प्रबलत्वात् रूढ्या बाधो, न वा भारतवचनस्य व्यावहारिकपरत्वम्। अन्यथा चित्राज्याधिकरणेऽप्याज्यशब्दस्य रूढार्थपरिग्रहः स्यादिति भावः। आज्याधिकरणं शास्त्रस्था वेति न्यायश्च प्रागेव समर्थित इति न पुनः प्रयतितव्यम्। रूढयनङ्गीकारे मुख्यार्थपरिग्रहापत्तिरिति शङ्का भट्टवार्तिकसंमत्या परिहरति ॥ उक्तं चेति ॥ एवं च यदा रूढादिपरित्यागेन सर्वथा मुख्यलाक्षणिकादिपरिग्रहस्तदा रूढत्यागेन यौगिकपरिग्रहे न किमप्यनिष्टमिति भावः।

 अस्तु रूढार्थपरिग्रहस्तथापि नानिष्टमित्याह ॥ किञ्चेति ॥ ॥ नापीति ॥ अत्र विमुक्तश्चेत्युक्त्या मिथ्यात्वं गम्यते। सत्यं चेद्विमुक्तत्वं न स्यात्। निगडादिबन्धयुक्ते तदप्रयोगादिति भावः ॥ अस्वाभाविकत्वेनेति ॥ तथा च विमुक्तत्वस्यान्यथाप्युपपत्तेर्न तेन मिथ्यात्वसिद्धिरिति भावः। उभे सत्य इति क्षत्रियेतरस्य विद्धीति मूलपाठः। प्रमादं संसारम्। तथा च संसारस्य सत्यत्वं प्रमादत्वं चोक्तमित्यस्वाभाविकत्वमेव सिध्यतीति भावः। उक्तन्यायमन्यत्राप्यतिदिशाति ॥ एवेमिति ॥

  सत्यस्य सत्य इत्यादिश्रुत्यर्थापत्ति भङ्गः।

\</1-2-18\>

\<1-2-19\>  
   न्यायामृतकण्टकोद्धारः

 ननु तथापि शुक्तिरूप्यस्वप्रादिवद् दृष्टिसृष्ट्यन्यथानुपपत्या मिथ्यात्वं सेत्स्यति। दृष्टिसृष्टेर्मिथ्यात्वं विनानुपपत्तेः। शुक्तिरजतादौ सिद्धत्वादिति। तदेतद्दूषयितुमनुवदति ॥ यच्चेति ॥ अत्र हि दृष्टिसृष्टिपदार्थस्यैव निर्वक्तुमशक्यत्वान्न तदन्यथानुपपत्त्या प्रपञ्चमिथ्यात्वसिद्धिः।

 तथा हि। केयं दृष्टिसृष्टिः? दृष्टिरेव सृष्टिरिति वा, दृष्टिव्यतिरेके सृष्ट्यभावो वा, दृष्ट्यव्यतिरेकेण सृज्याभावो वा, दृष्टिसामग्रीजन्यत्वं वा, दृष्टिसमानकालीनसृष्टिर्वा, दृष्टिसमानसत्ताकसृष्टिर्वा, सदसद्‌विलक्षणत्वं वा त्रिविधसत्त्वबहिर्भूतत्वे सति असद्‌विलणत्वं वा, अज्ञातसत्त्वाभावो वा, ज्ञातैकसत्त्वं वा। आद्ये दृष्टिः वृत्तिर्वा चैतन्यरूपा वा। प्रथमे चरमवृत्तिविषयब्रह्मणोः दृष्टिसृष्ट्यापत्तिः। द्वितीये सर्वदा सृष्ट्यापत्तिः। न द्वितीयः। चैत्रेण सृष्टो मया दृष्ट इति विलक्षणव्यवहारानुपपत्तेः। न तृतीयः ज्ञातो घटः न ज्ञानमित्यनुभवविरोधात्। न चतुर्थः। एकसामग्रीप्रसूतत्वेन घटादेर्दृष्ट्यभिन्नत्वेऽनन्तरोक्तदोषात्। न पंचमः। शाब्दादिज्ञानसमानकालोत्पन्नघटादौ सिद्धसाधनात्। तद्वदन्यत्रार्थान्तरापत्तेश्च। न षष्ठः। उभयसत्त्वेऽप्युपपत्तेः। सिद्धसाधनात्। न सप्तमः। अस्यैव मिथ्यात्वरूपत्वेन तत्साधनायैतदुपन्यासानुपपत्तेः। नाष्टमः। त्रिविधसत्त्वमध्ये प्रातिभासिकसत्त्वस्यान्तर्भूतत्वेन दृष्टिसृष्टिपक्षे तद्वति जगति तद्‌बहिर्भावानुपपत्तेः। न नवमः। तुच्छसाधारणत्वात्। न दशमः। सुखादौ सिद्धसाधनात्। तद्वदन्यत्रार्थान्तराच्च। न च दोषप्रयुक्तत्वनिबन्धनस्य ज्ञातैकसत्त्वस्य ज्ञातसत्त्वाभावस्य वा प्रतिपन्नोपाधिदृष्टिजन्यज्ञातैकसत्त्वस्य वा दृष्ट्यन्तरावेद्यत्वे सति ज्ञातैकसत्त्वस्य हि उपपादकार्थसिद्धिः। उक्तविधं च दृष्टिसृष्टित्वं प्रपञ्चेऽस्तीत्यत्र न किञ्चित्प्रमाणम्। प्रत्यक्षेण तदसिद्धेः। नाप्यनुमानम्। दृष्टान्ताभावात्। नाप्यागमः। तस्योक्तविधदृष्टिसृष्टित्वप्रतिपादकत्वस्यानुपलम्भात्। मिथ्यात्वादेव दृष्टिसृष्टित्वं चेदन्योन्याश्रयः। तृतीयचतुर्थयोः सुखादिवत्सत्त्वेऽप्युपपत्त्याऽर्थान्तराच्च। स्वसुखादेरपि दृष्ट्यन्तरावेद्यत्वस्य सत्त्वात्। परसुखादेः परस्य प्रत्यक्षत्वात्। यदीश्वरे दृष्टिवेद्यत्वं तदाऽसिद्धिः। अन्यथैतादृशदृष्टित्वस्य बौद्धैर्ब्रह्मण्यपि सुवचत्वेन तस्यापि मिथ्यात्वं स्यात्। यदि चैतादृशदृष्टिसृष्टित्वं तस्य प्रमाणाप्रमितं प्रमाणविरुद्धमिति तदैतदन्यत्रापि तुल्यमिति दूषणे सत्येव दूषणान्तरमाह ॥ तन्नेत्यादिना ॥

 किञ्च सर्वत्र प्रपञ्चे दृष्टिसृष्ट्यङ्गीकारे सिद्धान्तविरोध इत्याह ॥ षडिति ॥  
  "जीवो ब्रह्म विशुद्धा चिद् विभागस्त्वनयोर्द्वयोः।  
  अविद्यातच्चितोर्योगः षडस्माकमनादयः"

इति तद्वचनेनेत्यर्थः। न चानाद्यतिरिक्ते सृष्टिविषय एव दृष्टिसृष्टिस्वीकारात् नानादित्वप्रतिपादकवचनविरोधो, नापि प्रत्यभिज्ञायाः स्थायित्वप्रतिपादनविरोधः कारणात्मना स्थायित्वाङ्गीकारादिति वाच्यम्। एवं ह्रविद्यादौ मिथ्यात्वसाधकाभावात्तस्य मिथ्यात्वासिद्धेः। तत्र प्रकारान्तरेण मिथ्यात्वे तेनैव सर्वत्र सम्भवेऽस्यासिद्धस्य तत्साधकत्वानुपपत्तेः।  
   
 किञ्च स्वाचार्यवचनविरोधेन तदतिरिक्तविषयत्वमङ्गीकुर्वता "अनादिर्वाऽयमाकाशः" इत्यादिश्रुत्याऽऽकाशादिव्यतिरिक्तविषयत्वमेव स्वीकर्तव्यम्। स्वाचार्यवचनात् श्रुतेः प्रबलत्वात् श्रुतेरप्रामाण्ये चाचार्यवचनस्य सुतरामप्रामाण्यम्।

 अपि च दृष्टिसृष्टिप्रमाणाभिमतस्य ब्रह्मातिरिक्तसर्वसाधारणत्वान्नाविद्याद्यतिरिक्तविषयत्वम्। दृश्यत्वादिनाघटादिप्रपञ्चवद् दृष्टिसृष्टित्वस्यैवोचितत्वाच्च। दृष्टिसृष्टित्वे दृश्यत्वादेरप्रयोजकत्वे मिथ्यात्वे तत्त्वापाताच्च। किञ्चानादित्वाङ्गीकारे ब्रह्मवत्सत्वापत्तेः। कारणात्मना स्थायित्वं तु नाविद्यादिकमादाय तस्योक्तरीत्या दृष्टिसृष्टित्वात् चाक्षुषादिप्रत्यभिज्ञाने अविद्यायाः विषयत्वासम्भवाच्च। नापि ब्रह्मादाय शून्यमादय। तन्मतेऽपि प्रत्यभिज्ञासम्भवादविशेषापत्तेः। उपनिषदेकसमधिगम्यस्य चाक्षुषादिप्रत्यभिज्ञाविषयत्वासम्भवाच्चेति दिक्।

 न चाचार्यवचनविवरणादिकं न वास्तवामिप्रायम्। किञ्चापातप्रतीतार्थपरं परमताभिप्रायं वेति न तद्विरोध इत्यत आह ॥ दृगन्यस्येति ॥ ॥ तर्हीति ॥ न च विषयबाधाबाधाभ्यां विशेषादतुल्यत्वमिति वाच्यम्। बाधाबाधयोरपि दृष्टिसृष्टित्वेनोभयत्र साम्यात्। कल्पिते बाधस्य तत्रापि सत्वात्। अकल्पितबाधस्य तत्राप्यभावात्। अबाधस्य ब्रह्मातिरिक्तत्वेन कल्पितत्वावश्यं भावात्। प्रपञ्चबाधकाभावस्योपपादितत्वाच्च। ॥ दृष्टिसृष्टिपक्ष इति ॥ न च प्रतिकर्मव्यवस्थादिकं मन्दाधिकारिविषयम्। नोत्तमाधिकारिविषयमिति वाच्यम्। वैपरीत्यस्यापि सम्भवात्। नियामकाभावात्। ब्रह्मवादो मन्दाधिकारिविषयः शून्यवादस्तूत्तमाधिकारिविषय इत्यापाताच्च। प्रौढाधिकारिणो घटादिनियतविषयज्ञानानुपपत्तेश्च। शुक्तिरजतादिज्ञानार्थं सम्प्रयोगाद्यपेक्षाभावापत्तेश्च। न च तेषां शुक्तिरजतादिभ्रमो न भवत्येवेति वाच्यम्। तथात्वे प्रपञ्चभ्रमाभावेन सङ्कारादीनां भिक्षाटनादौ प्रवृत्तिर्न स्यात् ॥ शुक्तीदमंशस्येति॥ न च सत्वस्य मिथ्यावस्तुसम्बेदावभासत्वरूपं स्वरूपलक्षणं युज्यते शुक्तेरसत्यत्वेऽपि शुक्तीदमंशावच्छिन्नचैतन्यस्य सत्यत्वादिति वाच्यम्। इदमित्यत्र शुक्तेरेव विषयत्वेन चैतन्याविषयत्वात्। तस्य रूपादिरहितत्वेन चाक्षुषादिज्ञानविषयत्वासम्भवात्।

 किञ्च केवलस्य विषयत्वे सद्यो मोक्षापातोऽवच्छिन्नस्य चेतनत्वे तस्य मिथ्यात्वेनोक्तलक्षणासम्भव एवेति वाच्यम्। किञ्चेदमित्यत्र चैतन्यविषयत्वे चैतन्यज्ञानमिति व्यवहारापत्तिः॥ इदं रूप्यमितीति ॥ न च शुक्तित्वाभावे तद्विषयकाज्ञानसत्ता न विरुद्धेति वाच्यम्। विषयावरणार्थमज्ञानं तत्र च तत्कृत्यं तज्ज्ञानप्रतिबन्धः। तत्र तदभावादेव तज्ज्ञानाभावे नावरणकृत्यमिति न तद्भावे तदज्ञानम्। अन्यथा शुक्तिरूप्यविषयकमज्ञानमपि स्यात्।

 अपि च शुक्तित्वस्य सृष्टित्वेन प्रातिभासिकत्वात्। प्रातिभासिकविषयकाज्ञानस्यादृष्टेर्न तद्विषयकाज्ञानमिति। ॥ इदं रूप्यं नेदं रूप्यमितीति॥ न च भिन्नविषयत्वेऽपि विषययोः सारूप्यात् स्वप्नबाधकयोरिव बाध्यबाधकभावोपपत्तिरिति वाच्यम्। सारूप्याद् बाधकत्वेऽप्रतिबद्धस्येव प्रतिबद्धस्यापि तथापत्तेः। विषयसारूप्यस्य बाधकत्वोपयुक्तस्य तत्रापि सत्वात्। सर्वसारूप्यस्य प्रकृतेऽप्यभावात्। दृष्टान्ते भिन्नविषयत्वासम्प्रतिपत्तेश्च। सारूप्यमात्रेण तत्कार्यकारित्वे गुञ्जापुञ्जादपि दाहापत्तेश्च ॥ रूप्यादीति ॥ न च बाध्यान्यूनसत्ताकत्वस्यैव बाधकत्वे तन्त्रत्वेन प्रातिभासिकस्यापि व्यावहारिकवत् प्रातिभासिकबाधकतोपपत्तिरिति वाच्यम्। बाध्यान्यूनसत्ताकत्वस्य बाध्येऽपि सत्त्वेन बाधकत्वप्रयोजकत्वासम्भवात्। अन्यथा इदं रजतमित्यनेनापि नेदं रजतमित्यस्य बाधापत्तेः। तस्यापि बाध्यान्यूनसत्ताकत्वात्। द्वयोरपि प्रातिभासिकत्वात्। तस्मादधिकसत्त्वमेव तन्त्रमिति तदभावेन तस्य बाधकत्वासम्भवात् ॥ रूप्यादिमिथ्यात्वासिद्धिरिति ॥ ॥ सुषुप्तिप्रलयादाविति ॥ न च जीवब्रह्मविभागस्यानादित्वेन दृष्टिसृष्ट्यविषयत्वमिति वाच्यम्। तदनादित्वस्य प्रागेव दूषितत्वात्। आकाशादेरपि दृष्टिसृष्टिविषयत्वाभावापाताच्च ॥ सुप्तं प्रतीति ॥

 ननु संस्कारादेः कारणात्मनाऽवस्थानाभ्युपगमात् पुनरुद्‌बोधसम्भव इति चेन्न। कारणस्याविद्यादेः प्रातीति कत्वेन तदभावे कारणात्मनावस्थानासम्भवात्। न च तत्प्रतीतिः शुद्धचिद्रूपैवेति वाच्यम्। मोक्षेऽप्यविद्यादेरनुवृत्यापातात्। ब्रह्मरूपकारणस्य च मोक्षेऽपि सद्भावेन मोक्षानन्तरमपि तदुद्‌बोधापाताच्च ॥ मोक्षस्यापीति ॥ न च तस्य ब्रह्मरूपत्वेन दृष्टिरूपत्वेन दृष्टिसृष्टित्वमिति वाच्यम्। ब्रह्मरूपत्वे श्रवणादिसाध्यत्वानुपपत्तेः। संसारदशायामपि ब्रह्मसद्भावेन मुक्तत्वापाताच्च। ॥ अनवस्थादीति ॥ न च वृत्त्युपहितचैतन्यमेव दृष्टिः वृत्तावपि वृत्तेरेव स्वस्वरूपा चैतन्योपाधिरिति नानवस्थादिकमिति वाच्यम्। एवं हि वृत्तिविशिष्टचैतन्यमेव वृत्तिविशिष्टचैतन्यदृष्टिरिति आयातम्। तथा च वृत्तेः स्वविषयकत्वे स्वप्रकाशत्वापत्तेः वृत्तेरुपलक्षणत्वे तदुपलक्षितचैतन्यस्य वृत्तिदृष्टित्वे तस्य मोक्षेऽपि सद्भावेन तत्रापि वृत्त्यनुवृत्यापत्तेः। विशेषणत्वोपलक्षणत्वातिरिक्तोपाधित्वपक्षस्य प्रागेव दूषितत्वात्। एवं च वृत्त्यन्तरविशिष्टचैतन्यस्य दृष्टित्वे कथं नानवस्थेति ॥ उक्तन्यायेनेति ॥ न च स्वाप्नवद्‌देहेन्द्रियादिनिरपेक्ष एव भ्रम इति वाच्यम्। स्वाप्नभ्रमेऽपि देहेन्द्रियाद्यभावासम्प्रतिपत्तेः। क्लृप्तदेहेन्द्रियादिकारणं विनापि भ्रमाङ्गीकारेऽज्ञानाद्यभावेऽपि भ्रमापत्तौ मोक्षेऽपि तदापत्तेश्च ॥ घटादेरिति ॥ न च ज्ञानस्य
ज्ञेयत्वेऽपि विषयस्याज्ञेयत्वाभाववद्‌दृष्टेः दृष्टिसृष्टित्वेऽपि घटादेर्दृष्टिसृष्टितोपपत्तिरिति वाच्यम्। भावानवबोधात्। तथा हि। ज्ञानस्य ज्ञानमित्यस्य ज्ञानं नेति नार्थः। तथात्वे घटस्याज्ञेयत्वावश्यं भावात्। दृष्टिसृष्टिर्दृष्टिसृष्टिरित्यस्य तु वस्तुतो न दृष्टिसृष्टिरित्येवार्थः पर्यवस्यति। तथा च वास्तवदृष्टिसृष्टित्वाभावेऽवास्तवदृष्टिसृष्टित्वमेव पर्यवस्यति। विरुद्धयोरन्यतरस्यावास्ततवत्वेऽत्यतरस्य वास्तवत्वनियमादिति युक्तमेवोक्तम्।

 ननु दीपादाविव प्रत्यभिज्ञा भ्रान्तिरित्यत आह ॥ दीपादाविति ॥ नन्विहापि प्रतिभासकालातिरिक्तकालसत्वे प्रतिभासमात्रशरीरत्वमेव बाधकम्। न च तदेवासिद्धम् "नेह नाना" इति श्रुत्या मिथ्यात्वेन तत्सिद्धेरिति चेन्न। नेह नानेत्यादि श्रुतिनामिथ्यात्वपरत्वाभावस्य सम्यक्प्रतिपादितत्वात्। नेह नानेति श्रुतेरपि दृष्टिसृष्टित्वेन तत्सिद्धमिथ्यात्वादेर्दृष्टिसृष्टित्वेनामिथ्यात्वादेरदृष्टिसृष्टित्वापाताच्च। अभेदभ्रमकारणसादृश्यद्यभावेनाभेदभ्रमायोमाच्च। न च दृष्टिसृष्टिसिद्धमेव सादृश्यादिकं तत्कारणमिति वाच्यम्। तत्रापि तत्कारणान्तरान्वेषणेऽनवस्थापातात्। कारणं विना भ्रामाङ्गीकारे च मोक्षेऽपि तदापातात्। अत एवाह ॥ तदभाव इति ॥ न च तत्र बाधकाभावादात्मनि एकस्मिन्क्षणे घटादौ चाभेदो न भेद इति वाच्यम्। दृष्टिसृष्टिसिद्धबाधकस्य तत्रापि वक्तुं शक्यत्वात्। वास्तवबाधकस्य च प्रकृतेऽप्यभावादिति ॥ सोऽयमिति ॥ न च यदा धर्माभेदो न गृहीतः किन्तु धर्म्यभेद एव तदा सोऽयमित्यादौ जहदजहल्लक्षणासम्भवेन दृष्टान्ततोपपत्तिरिति वाच्यम्। दृष्टिसृष्टिपक्षे धर्मभेदग्रहसमय एव धर्मिभेदस्यापि भावत्वेन धर्म्यभेदग्रहासम्भवात्। तद्वदेव वास्तवाभेदपरत्वस्यापाताच्च। बाधाबाधाभ्यां व्यवस्थेति तु निरस्तम् ॥ अभेदस्येति ॥ न चाभेदो ब्रह्मस्वरूपोऽतो नोक्तदोष इति वाच्यम्। अभेदस्य सोपादिकत्वेन निरूपाधिकब्रह्मस्वरूपत्वासम्भवात्। अन्यथा चिन्मात्रस्य प्रत्यहं भातत्वेन तदभिन्ने अभेदे विप्रतिपत्त्यादि न स्यात्।

 न चान्यूनसत्ताकत्वमात्रेण बाधकत्वमिति वाच्यम्। तस्य बाध्येऽपि सत्त्वेन बाधकताप्रयोजकत्वासम्भवात्। किञ्चाभेदसाक्षात्कारस्य दृष्टिसृष्टित्वेन प्रमाणजन्यत्वाभावात् तत्त्वज्ञानत्वाभावे ततो मोक्षो न स्यात्। न चाबाधितविषयत्वेनि तत्त्वज्ञानत्वमिति वाच्यम्। दृष्टिसृष्टिसिद्धबाधस्य तत्रापि सम्भवात्। वास्तवबाधस्य प्रकृतेऽप्यभावात्। बाधाभावस्य ब्रह्मातिरिक्तत्वेन दृष्टिसृष्टित्वावश्यंभावात्। ॥ ध्रुवेति ॥ न चानित्यत्वपक्षेऽपि ध्रुवेत्यस्यान्यार्थपरत्वे आवश्यके दृष्टिसृष्टिपक्षेऽपि दृष्टिसृष्टिप्रतिपादकश्रुत्यनुरोधेनाकल्पसन्तानाविच्छेदपरत्वमेव युक्तमिति वाच्यम्। ध्रुवपदस्य बहुकालावस्थायित्वमात्रवाचकत्वेनान्यार्थपरत्वाभावात्। पंच महाभूतानामुपचितरूपेण नित्यत्वाभावेऽपि सूक्ष्मरूपेण नित्यत्वाच्च। न च राजेत्यादावगतिरिति वाच्यम्। राजशब्देन नियामकेस्वरग्रहणेन तस्य ध्रुवत्वसम्भवात्। तस्यैव राजशब्दमुख्यार्थत्वात्। बुद्धिस्थत्वेनेदं शब्दप्रयोगासम्भवाच्च। उक्तमर्थं कारिकारूढं करोति ॥ तस्मादिति ॥

 ननु "अस्मादात्मनः " इति दृष्टिसृष्टिप्रतिपादकप्रमाणस्यैव बाधकस्य सद्भावे कथं प्रत्यभिज्ञानिर्बाध इत्यत आह ॥ आस्मादिति ॥ अस्य वाक्यस्य ब्रह्मणः सर्वसृष्टिप्रतिपादनपरत्वेन सुप्तोत्थितजीवप्राणादिसृष्टिप्रतिपादकत्वाभावात्। ब्रह्मण्येवात्मशब्दस्य मुख्यत्वात्। अत एव द्युभ्वाद्यायतनं स्वशब्दादित्यत्रात्मशब्देन ब्रह्मत्वं साधयमास सूत्रकारः।

 किञ्च प्राणादेः श्वासादिरूपेण सत्त्वात् न तत्सृष्टिप्रतिपादकत्वम्। न च न तु तद्‌द्वितीयमस्तीत्यनेन सुप्तौ सर्वप्रपञ्चाभावः प्रतिपाद्यत इति वाच्यम्। तस्य प्रागेव सम्यग्‌व्याख्यातत्वात्। प्रत्यक्षादिविरोधाच्च न प्राणादिसृष्टिप्रतिपादकत्वम्।

 ननु प्राक् ब्रह्मणः प्रकृतत्वात्कथमस्मादित्यनेन परामर्श इत्यत आह ॥ यत्रेति ॥ तथा च यच्छब्देन प्रकृतत्वेनास्मादिति परामर्शो युज्यत इति भावः। न च यत्रेति कालपरमिति वाच्यम्। तृलो देश एव व्युत्पत्तेः। न च क्व तदेति देशप्रश्नानुपपत्तिरिति वाच्यम्। देशविशेषाभिप्रायेण तदुपपत्तेः। न च तदेति प्रतिनिर्देशानुपपत्तिरिति वाच्यम्। बुद्धिस्थत्वेन तदुपपत्तेः।

 किञ्चास्य वाक्यस्य जीवात्सृष्टिप्रतिपादनपरत्वमनुपपन्नम्। जीवस्य सर्वलोकस्रष्ट्रत्वासम्भवात्। बाधकान्तरं चाह ॥ अन्यथेति ॥ न च केन क्रमेण सुप्तो भवतीत्यपेक्षायां हितानामनाङ्यो पुरीततमभिप्रतिष्ठान्ते, ताभिः प्रत्यवसृत्य पुरीतति शेते इत्यादिना शुप्तव्यवहितकाले क्रमोक्तये नाडीसत्त्वं प्रतिपाद्यते न सुप्तिकाल इति वाच्यम्। क्रमप्रतिपादकशब्दाभावेन सुप्तिकाल एव नाडीसत्त्वप्रतीतेः वाक्यान्तरे आसु तदा नाडीषु सुप्तो भवतीति सुप्त्याधारत्वेन नाडीसत्वोक्तेश्च। अन्यथाऽश्रुतकल्पनापत्तेः भाष्यकारादिव्याख्यानविरोधाच्च।

 न च भाष्यकारादिभिः स्थलाधिकारिणं प्रति तथा व्याख्यातमिति वाच्यम्। अस्याः कल्पनायाः दृष्टिसृष्टिसिध्युत्तरकालीनत्वेनान्योन्याश्रयात्। न चोर्णनाभ्यादेः तन्त्वादिजन्मोक्तिर्लौकिकभ्रमसिद्धकार्यकारणभावप्रसिद्धिमनुसृत्येति वाच्यम्। अन्योन्याश्रयादेव ॥ अत्रापीति ॥ न च सर्वलोकदृष्टिरेव सर्वलोकसृष्टिरिति वाच्यम्। सुप्तोत्थितस्य सर्वलोकदृष्ट्यभावाद् दृष्टौ व्युच्चरतीति प्रयोगाभावाच्च। बाधकाभावे लक्षणाया अन्याय्यत्वात्।

 किञ्चाविद्यासहकृतजीवकारणत्वे जगद्‌वैचित्र्यानुपपत्तिः। न च जगदुपादानस्याज्ञानस्य विचित्रशक्तित्वाज्जगद्‌वैचित्र्यमिति वाच्यम्। अज्ञानवैचित्र्यस्याप्रामाणिकत्वात्। न च जगद्‌वैचित्र्यान्यथानुपपत्या तत्कल्पनम्। प्रमितेश्वरशक्तिवैचित्र्येणैव तदुपपत्तेः। तस्मान्न जगतः प्रतिभासमात्रशरीरत्वरूपं दृष्टिसृष्टित्वमिति न तदन्यथानुपपत्या मिथ्यात्वमिति।

   इति दृष्टिसृष्टिभङ्गः  
\</1-2-19\>

\<1-2-20\>  
   न्यायामृतकण्टकोद्धारः

 नन्वेकजीवमात्रदृष्टत्वान्यथानुपपत्या मिथ्यात्वम्। एकजीवमात्रदृष्टे स्वप्नादौ तद्दर्शनात्। न चैकजीवमात्रदृष्टत्वमसिद्धम्। द्रष्ट्रुनानात्वे मानाभावात्। एकस्यैव सर्वद्रष्टुत्वोपपत्तेरित्येकजीववाद एव मिथ्यात्वप्रमापक इति तदेन्मतं दूषयितुमनुवदति ॥ यच्चेति ॥ नन्वेतस्यैव जीवत्वे बद्धमुक्तव्यवस्था न स्यादित्यत आह ॥ बद्धेति ॥ शुकवामदेवादिमुक्तादिवादस्त्वर्थवाद एवेति भावः ॥ तस्मिन्निति ॥ न च समष्ट्यभिमानिनो मुख्यजीवस्यासुप्तत्वात् सोऽज्ञानेन जगत्कल्पयतीति न जगदप्रतीत्यापत्तिरिति वाच्यम्। तस्मिन्सुप्ते जगदप्रतीत्यापत्तेः। न च स प्रलय एव स्वपिति तदा जगदप्रतीतिरिष्टेवेति वाच्यम्। स प्रलय एव स्वपिति मध्ये नेत्यत्र मानाभावात्। अहरहर्गच्छन्त्य एव ब्रह्मलोकं न विन्दन्ति अनृतेन हि प्रत्यूढा इति बहुनामत्वोक्तिविरोधश्च।

 किञ्च समष्ट्यभिमानिन एव मुख्याज्ञत्वे इदानीं प्रत्यहं सुप्तोत्थितानामहमज्ञो न किमप्यवेदिषमिति प्रतीत्या अज्ञानसिध्युक्तिविरोधः। तेषां जडत्वेन घटवदज्ञानशून्यत्वात्। सुप्तोत्थितसमष्टिजीवप्रतीतेश्चासिद्धेः।

 किञ्चेदानीं शास्त्रेण समष्टिजीवकल्पित इति निश्चितवतस्तव शिष्यबोधनार्थं प्रवृत्तिर्नस्यात्। स्वप्ने तु स्वप्नत्वाज्ञानादेव प्रवृत्तिरित्यलमतिपल्लवेन ॥ दृष्टिसृष्टिपक्ष इति ॥ न च संस्कारस्य कारणरूपेण स्थितत्वात्पुनरुद्बोधोपपत्तिरिति वाच्यम्। अविद्यादेरपि दृष्टिसृष्टित्वेन तदात्मना स्थित्ययोगस्योक्तत्वात्। अविद्यादेरपि दृष्टिसृष्टित्वस्योपपादितत्वात्। ॥ मम कल्पकत्व इति ॥ न च चैत्रमैत्रादिसर्वजीवाभिमानिनः कल्पकत्वेन तव ममेत्यादिविकल्पानुपपत्तिः। सर्वजीवाभिमानिकल्पिता वयमिति शास्त्रव्याख्यातुर्गुरोर्निश्चयोऽस्ति। नवाद्ये शिष्यबोधनानुपपत्तिः। द्वितीये वेदान्तव्याख्याने गुरुत्वं न स्यात्। न ह्यत्र स्वप्नादिसाम्यमित्युक्तम्॥ स्वक्रियेति ॥ न च क्रियायाः कल्पितत्वादिनिश्चयविरहकालीनत्वेन पर्यनुयोगायोगः इति वाच्यम्। कल्पितत्वादिनिश्चयकाले एव स्वक्रियाया उक्तत्वेन पर्युनुयोगात्। अन्यथा गुरुत्वानुपपत्तेः।

 किञ्चैकं शरीरं सजीवमन्यानि निर्जीवानीति निश्चयो नोपपद्यते। सजीवत्वप्रयोजकानुमवस्य सर्वत्राविशिष्टत्वेन विनिगमकाभावात्। अनुभवापलापे त्वेकस्यापि सजीवत्वं न स्यादित्याह ॥ सजीवेति ॥ ननु अन्यानि निर्जीवानीत्यस्य सर्वथा निर्जीवत्वं नार्थः। किन्तु तत्रापि जीवोऽस्ति द्वितीयो नास्तीति। न चैवं बद्धमुक्तव्यवस्थाद्यनुपपत्तिः। तस्य यावदविद्यं स्वप्नत्कल्पितत्वादिति चेन्न। एवं एक एव सर्वशरीरेऽस्तीत्युक्तं भवति। तस्य प्रतिशरीरं भेदो नास्ति उतास्तीति। आद्ये सर्वदेहेषु सर्वेषां ममायं देह इति प्रतीत्यापत्तेः। स्वीयपरकीयव्यवस्थानुपपत्तिश्च। द्वितीये बहुजीववादापातः। बहुजीववादिभिरपि प्रतिशरीरं कल्पितभेदस्वीकारात्। वास्तवभेदस्य क्वाप्यनङ्गीकारात्। न च बहुजीववादिमते चैतन्यस्यैवाज्ञानान्यवच्छेदकानि। तत्तदज्ञानावच्छिन्नस्यान्तः करणान्यवच्छेदकानि। एकजीववादे तु एकाज्ञानावच्छिन्नस्यान्तः करणान्यवच्छेदकानीति भेद इति वाच्यम्। तत्तदज्ञानावच्छेदेन चैतन्यभेदवत् तत्तदन्तःकरणावच्छेदेन जीवभेदस्यावस्यकत्वात्। लाघवादन्तःकरणानामेवावच्छेदकत्वोपपत्तेश्च। एकाज्ञानपक्षस्य दूषितत्वात् दूषयिष्यमाणत्वाच्च ॥ प्रतिबिम्बादीति ॥

 उपाधेः प्रतिबिम्बपक्षपातित्वात्। अन्यथाऽहमिति न प्रयुज्येत। अहमिति स्थाने चिन्मात्रमिति प्रयुज्येतेति भावः ॥ नित्यमुक्तेति ॥ न च मुक्तेः स्वरूपत्वेन बन्धस्य चाविद्यकत्वेनाविरोध इति वाच्यम्। मुक्तेःक स्वरूपत्वे मुक्तेर्ज्ञानसाध्यत्वश्रुतिविरोधः।

 किञ्च प्रातिभासिकाज्ञानादिकमेव संसारस्तन्निवृत्तिरेव मोक्ष इति हि त्वया वक्तव्यम्। एवं च संसारनिवृत्तिर्नित्या तत्प्रतीतिश्चेति महद्वैशसम् ॥ अन्यथेति ॥ कल्पितस्य भ्रान्त्यादाधारत्वेत्यर्थः। भ्रान्त्याधारस्यैव मुक्तत्वेनानेके संसरन्ति मुच्यन्त इत्यङ्गीकारे बहुजीववादः स्पष्ट एवेति भावः ॥ कल्पितस्येति ॥ तथा चाहं सुखीत्यादिप्रत्ययः सर्वशरीरावच्छेदेन न स्यादिति भावः। ननु प्रत्यक्त्वाभावेऽपि तदारोपात्तथा धीरित्यत आह ॥ अप्रत्यक्तेनेति ॥ ननु तत्रान्य एव प्रत्यकत्वेनानुभवितेत्यत आह ॥ अन्यस्य चेति ॥ ॥ तस्यैवेति ॥ न च विद्याप्रयुक्तभेदाभावेऽपि भिन्नभिन्नान्तः करणावच्छेदप्रयुक्तभेदस्य विद्यमानत्वात् सुखादिव्यवस्थाद्युपपत्तिरिति चेन्न। सुखादिव्यवस्थानिमित्तस्यैव जीवत्वप्रयोजकत्वेन बहुजीववादापातात्। अन्यथैकान्तःकरणावच्छिन्नस्यानेकदेहावच्छेदे तत्प्रयुक्तभेदस्य विद्यमानत्वात् योगिनोऽनेकशरीरेष्वनुसन्धानं न स्यात्। तत्र त्वया जीवत्वप्रयोजकभेदस्यैव सुखादिव्यवस्थापकत्वमिति वक्तव्यम्। तथा च तदभावे पूर्वोक्तदोषानतिवृत्तिः॥ किञ्चेति ॥ न च "अनादिमायया सुप्तः" इत्येकवचनानुरोधेन बहुवचनस्यैकत्वपरत्वात् नोक्तविरोध इति वाच्यम्। एकवचनस्यैव समुदायैकत्वपरत्वेन सावकाशत्वात्। सावकाशेन च निरवकाशबाधायोगात्। तस्यैकत्वपरत्वे पूर्वोत्तरविरोधस्य वक्ष्यमाणत्वाच्च। न च जीवबहुत्वस्यान्तःकरणाध्यासभेदात्प्राप्ततया श्रुतेन तत्परत्वमिति वाच्यम्। अन्तःकरणभेदाध्यासस्यासिद्धेः। मुक्तबहुत्वस्याप्राप्तेश्च। न च मुक्त्यंश एवाप्राप्तिरिति वाच्यम्। एवं हि विशिष्टार्थपरं किमपि न स्यात्। अंशप्राप्तेः सर्वत्र सम्भवात्।

 तथा च "तत्त्वमसि" इत्यादेरपि जीवब्रह्मैक्यपरता न स्यात्। ननु कल्पकजीव एव सर्वज्ञत्वादिश्रुतीनां विषय इत्यत आह ॥ जीवस्येति ॥ न च सकलजीवाभिमानिनः सर्वज्ञत्वमङ्गीक्रियत इति वाच्यम्। सर्वज्ञत्वेऽज्ञानायोगेन कल्पकत्वानुपपत्तेः। सर्वज्ञस्य चाधिष्ठानतत्वसाक्षात्कारस्यावश्यकत्वात्। अधिष्ठानतत्वसाक्षात्कारस्य चाज्ञानविरोधित्वात्। अन्यथा सर्वज्ञत्वानुपपत्तेः। यादृशतादृशसर्वज्ञत्वस्य च सर्वसाधारणत्वात् ॥ तथेति ॥ वाक्यविशेषवक्तृत्वेनेत्यर्थः ॥ सदैवेति ॥ श्रुतिस्मृत्योः तत्त्वविशेषवित्त्वेनैव गुरुत्वनिश्चयप्रतीतेरिति भावः। न च सामान्येन तत्त्वज्ञानेऽपि विशेषतोऽज्ञातत्वात् न सद्यो मोक्षादिकम्। अन्यथा भवतामपि तत्त्वज्ञो गुरुरिति निश्चयानन्तरं प्रवृत्तौ तत्त्वस्य निश्चितत्वात् श्रवणादिवैयर्थ्यमेव स्यादिति वाच्यम्। निर्विशेषे चित्त्वे ज्ञाताज्ञातविभागायोगात्। अत एव नास्मत्प्रतिबन्दी। अस्माभिर्निर्विशेषत्वानङ्गीकारात्।

 किञ्च येन रूपेण कल्पकेन कल्पितस्येनैव रूपेण स इति त्वन्मतम्। तथा च गुरौ तदकल्पितविशेषवित्वाभावात्तद्वाक्याद् विशेषज्ञानं न स्यादेवेति। ततः श्रवणादि व्यर्थमेव। न च तत्त्वमसिवाक्यवक्तृत्वेन गुरुकल्पनमिति वाच्यम्। तथापि तस्य वाक्यस्यैक्यप्रतिपादकत्वस्याकल्पितत्वे तस्य तन्न स्यात्। कल्पितत्वे कल्पनासमय एव तत्वस्य ज्ञातत्वेन पूर्वोक्तदोषतादवस्थ्यमेवेति ॥ किं चेति ॥ अचेतनस्य प्रमादादेरप्रसक्त्या तत्प्रति तदभावविधानासम्भवादिति भावः ॥ न चेति ॥ न चासौ गुरुः स्वशिष्यः स्वाज्ञानकल्पित इति न जानात्यतः तन्मोक्षार्थं स्वाप्नगुरुवत्प्रवर्तत इति वाच्यम्। शास्त्रार्थः सर्वं स्वातिरिक्तं मदज्ञानकल्पितमिति तदनुसन्धानाभावे च तस्याद्वैतशास्त्रव्याख्यातृत्वाभावेन गुरुत्वमेव न स्यादिति तं प्रति निषेधोप्यर्थ एव इति भावः ॥ कल्पितत्वेऽपीति ॥ गुरोरिति शेषः। न तर्केण वेद इव गुरोरपि तत्तद्रूपपरिकल्पनया परिहार इति वाच्यम्। तत्ववितत्वेनैतदंशपरिहारकरूपपरीकल्पनानुपपत्तेः ॥ अन्यथेति ॥ यदि कल्पितत्वेनापर्यनुयोज्यत्वमित्यर्थः। न च कथाया कल्पितत्वानिश्चयकालीनत्वेन समयबन्धविशेषनिबन्धकत्वेन तादृगुत्तरानवकाश इति वाच्यम्। शास्त्रार्थविचारसमये शास्त्रार्थानिश्चयायोगात्। शास्त्रार्थानिश्चये च कथकत्वासम्भवाच्च। एतादृशमुत्तरं न वक्तव्यमिति समयबन्धानिश्चयाच्च। कथायाम् अवयवादिनियमादौ समय भङ्गः। न त्वेतादृशं न वक्तव्यमित्यत्रापि। अन्यथा समयबन्धेन बाधिताद्यवचने बाधादेरदूषणत्वमेव स्यादिति दिक् ॥ बह्वायासेति ॥ न च प्रतिशरीरम् अहमहमिकया बद्धोऽहमिति निश्चयस्यानुभवसाक्षित्वेन प्रवृत्तिसम्भव इति वाच्यम्। कल्पकानिर्धारण एव एवं, तन्निर्धारणे तु तादृशनिश्चयस्यैवानुपपत्तेः। न चैकेनैव जीवेन मैत्रादिशरीराणां सजीवत्वसम्भवः प्रागुपपादित इति वाच्यम्। सर्वशरीराणामेकजीववत्वे सुखादिव्यवस्थायोगस्योक्तत्वात्। अन्यथैकत्वोक्तेरुक्तत्वात् ॥ तस्येति ॥ न च शुद्धचित् एकत्वेऽपि वस्तुतोऽसंसारित्वेप्यावरणविक्षेपशक्तिस्वाश्रिताविद्यावशात् संसारित्वकल्पकत्वमोक्षार्थं यतमानत्वाद्युपपत्तिरिति वाच्यम्। तर्हि एकजीववादभङ्गप्रसङ्गात् न स्वस्मिन् जीवः कल्पकः। चिन्मात्र एवाविद्यासहकारेण कल्पकत्वोक्तेः। सर्वस्य चैतन्यस्य संसारित्वेन बद्धाबद्धव्यवस्थायोगाच्च। एतत्पक्षे जीवस्य संसारिणोऽभावेन तत्त्वमसीत्यादेः जीवब्रह्मैक्यपरत्वायोगाच्च। न च चैतन्यमेव जीवशब्दवाच्यमिति वाच्यम्। तथात्वे तदतिरिक्तशुद्धब्रह्माभावे पूर्वक्तदोषानतिवृत्तेः। अहमिति प्रत्ययवेद्ये एव जीवत्वव्यवहाराच्च। व्यवहारात्तु मेयत्वात्सङ्गेतस्येत्यलम्।

 ननु सत्यसंसारिण एव मोक्षार्थं प्रवृत्तिर्भविष्यतीत्यत आह ॥ कल्पकानां चेति ॥ ॥ सम्प्रदायाभावेनेति ॥ न चासांप्रदायिकत्वं नोत्पत्तिविरोधि। अपूर्वजातीयानुत्पत्तिप्रसङ्गात्। किन्तु कारणासत्वम्। तत्रेदानीम् उपदेष्ट्रादिकारणस्य कल्पनासुदृढस्य सत्वादिति वाच्यम्। अन्यत्रासाम्प्रदायिकत्वस्य उत्पत्यविरोधकत्वेऽपि तत्त्वज्ञानेऽप्रामाण्यशङ्काधायकतयाऽसाम्प्रदायिकत्वस्य तत्वज्ञानविरोधित्वेन साम्प्रदायिकत्वस्य त्वज्ञानोपयोगित्वात्। अन्यथा श्रुतिपुराणादावितिहासो नोच्येत। न चापौरुषेयत्वादिना सकलशङ्कानिरास इति वाच्यम्। कल्पितापौरुषेयत्वस्य गूढकर्तृकवाक्येऽपि सत्वात्। वास्तावस्य च वेदेऽप्यभावात्।

 ननु तत्त्ववित्वेन गुरुकल्पितसम्प्रदायस्य सत्वान्नोक्त दोष इत्यत आह ॥ तत्ववित्वेनेति ॥ कल्पनासमय एव तत्वज्ञानस्योत्पन्नत्वेन गुरूपसत्यादिवैयर्थ्यादिनेत्यर्थः। पूर्वं तत्वज्ञानं नोत्पन्नमित्यत्र प्रमाणाभावाच्च। न च जीवैक्यस्य प्रमाणसिद्धत्वे संसारोपलम्भ एवातः पूर्व तत्वज्ञानानुदये प्रमाणमिति वाच्यम्। जीवैक्यस्यैव प्रामाणिकत्वात्। वक्ष्यमाणरीत्या प्रमाणाभावनिश्चयोपपत्तेः ॥ तत्ववित्वेनेति ॥ न च महानुभावानां तेषां मोक्षसत्वेऽपि मम भविष्यति न वेति शङ्का भवत्पक्षेपि स्यादिति तुल्यमिति वाच्यम्। गुरुपदेशेन निश्चयोपपत्तेः।

 ननु जीवभेदे प्रमाणाभावात् बाधकसत्त्वाच्च कथं कस्यचिन्मुक्तिः कस्यचित्संसार इति स्वीकर्तव्यम्। जीवभेदप्रसङ्गात्। तस्मात् ज्ञानप्रशंसापराण्युदाहृतवाक्यानीत्यत आह ॥ न हि प्रत्यक्षेणेति ॥ न चोक्तवाक्यानां सार्वलौकिकभ्रमसिद्धभेदानुवादकत्वेनातत्परत्वमिति वाच्यम्। भेदस्य भ्रमसिद्धत्वे वाक्यस्या तत्परत्वं, वाक्यस्यातत्परत्वे चैकजीवसिद्धौ भेदस्यि भ्रमसिद्धत्वमित्यन्योन्याश्रयात्। द्वयोः प्रणयन्तीत्यादिवाक्यवत् भेदवाक्यानामबाध्यभेदप्रापकत्वापत्तेश्च। मिथ्यात्वश्रुत्यादेरेव विज्ञानवादादिप्राप्तमिथ्यात्वानुवादित्वापत्तेश्च। बहुप्रमाणसंवादस्य दार्ढ्यहेतुत्वाच्च। ऐक्यवाक्यस्यैवाद्वैतिशास्त्रापादित भ्रमसिद्धजीवब्रह्मैक्यानुवादकत्वापत्तेश्चिति दिक्।

 न चातात्पर्यवद् वाक्यं तात्पर्यवद् वाक्यानुसारेण नेयमिति वाच्यम्। ऐक्यवाक्यस्य ऐक्ये तात्पर्यं, भेदवाक्यस्य न भेदे तात्पर्यमित्यस्यासिद्धेः। तात्पर्यज्ञापकस्य प्रकृतेऽपि सद्भावात्। यथा चैतत्तथा प्रागेवोक्तम्।

 ननु कथं भेदप्रतिपादकवाक्यस्य बाधकाभावः। "अनादिमायया सुप्तः" इत्येकजीवप्रतिपादकं वाक्यमेव बाधकमित्यत आह ॥ अनादिमाययेति ॥ अत्रैकवचनं समुदायाभिप्रायत्वात्सावकाशत्वेन न तद्‌बाधकमिति भावः ॥ अन्यथेति ॥ एकजीवप्रतिपादकत्वं इत्यर्थः। इदमुपलक्षणम्। बद्धमुक्तादिव्यवस्था च न स्यादिति द्रष्टव्यम्। अत एव बद्धमुक्तादिव्यवस्थोपपत्तिमाशङ्क्य निषेधति ॥ न चेति ॥ ॥ अननुगमाच्चेति ॥ अविद्यान्तःकरणमात्रसाधारणस्यैकस्योपाधेरनुगमकस्याभावादिति भावः।

 ननु हिरण्यगर्भमुक्तितः प्राक्कस्यापि मुक्तिर्नास्त्येव प्रमाणाभावात्। शुको मुक्त इत्यादिरर्थवाद एवेत्यत आह ॥ अतीतेति ॥ प्रमाणसिद्धस्याप्यतीतमुक्तस्यापलापे कापि वस्तुसिद्धिर्नस्यादिति भावः।

 नन्वतीतमुक्त्यङ्गीकारे संसारानुपलम्भबाधकस्य विद्यमानत्वात् न श्रुतिस्तत्परेत्यत आह ॥ न चेति ॥ ॥ अतीतानागताश्चेति ॥ न चेयं श्रुतिरनुवाद इति वाच्यम्। उक्तलक्षणजीवानन्त्यस्य प्रमाणान्तराप्राप्तत्वात्। न चेयं श्रुतिरनानुभाविकार्थत्वादतत्परेति वाच्यम्। त्वत्पक्षे तस्य गुणत्वात्। उक्तमर्थं कारिकारूढं करोति ॥ तस्मादिति ॥ तथा च मिथ्यात्वे प्रमाणाभावान्न प्रप़ञ्चः आविद्यकः।

  इति एकजीवाज्ञानकल्पितत्वभङ्गः।

\</1-2-20\>

\<1-2-21\>  
   न्यायामृतकण्टकोद्धारः

 किञ्च लक्षणप्रमाणाभावाच्चाविद्या गगनकुसुमायमानाऽतस्तन्मयत्वं प्रपञ्चस्यासम्भवीति वक्तुं परोक्तं लक्षणं प्रमाणं च दूषणायानुवदति ॥ यच्चेति ॥ तत्रानुभव इत्यन्तेन प्रत्यक्षमुक्तम्। यद्यपि न जानामीत्यादिकमपि साक्ष्यनुभवरूपं परामर्शसिद्धसौषुप्तिकानुभवोऽपि साक्षिप्रत्यक्षमेव, तथा च कस्यचित् प्रत्यक्षशब्देन कस्यचिदनुभवशब्देनोपादानमयुक्तम्। तथाप्यहमज्ञ इत्यादेः प्रत्यक्षत्वं तार्किकादिसिद्धम् न सौषुप्तिकानुभवस्येति तदभिप्रायेण अहमज्ञ इत्यादेः प्रत्यक्षत्वमुक्तिमिति सामान्यविशेषभावाच्च। समुच्चयोऽप्युपपद्यत इति भावः ॥ तथा प्रमाणज्ञानमिति ॥ अत्र यद्यपि उक्तलक्षणविशिष्टमज्ञानं न विषयः, ज्ञाननिवर्त्यत्वस्य व्यापकोटि प्रवेशेऽपि अनादित्वभावात्वयोरप्रवेशात्। तथापि ज्ञाननिवर्त्यत्वसिद्धौ साक्षाज्ज्ञाननिवर्त्त्यत्वेन हेतुना प्रागभावदृष्टान्तेनानादित्वस्योपादानत्वादिनाभावत्वस्य सिद्धिरिति।

 यद्वा आवरणस्य सादित्वे तत्कारणपरम्परयानवस्था स्यात्। अनादित्वे च लाघवमिति। लाघवप्रमाणोपस्थितमनादित्वं कर्त्रैकत्वमिव परमाणुनिरवयत्वमिव च अनुमितावेव विषयो लाघवस्य प्रमाण मात्रसहकारित्वादिति आवरणत्वादेव भावत्वसिद्धिः। अन्धकारस्यापि भावत्वात् न तत्र व्यभिचारः। अत्राप्रकाशितार्थप्रकाशकत्वं पक्षतावच्छेदककोटिनिविष्टम्। तेन द्वितीयादिज्ञानेन बाधासिद्धी। प्रथमोत्पन्नप्रमायाः पक्षीकरणाच्च ॥ अज्ञातत्वं चेति ॥

 नन्वज्ञातत्वमज्ञानविषयत्वम्। तद्‌व्युदसनं नामाज्ञानव्युदसनमेव। तथा चेदं विशेषणमज्ञानसिद्धिविरोधीति चेन्न। ज्ञातो घट इति प्रतीत्यन्यथानुपपत्त्या ज्ञातत्वमिव अज्ञातो घट इति प्रतीत्यन्यथानुपपत्त्याज्ञातत्वमपि विषयनिष्टं भिन्नं नाज्ञानविषयत्वम्। अन्यथा ज्ञातत्वमपि ज्ञानविषयत्वमेव स्यात्। तथा च विषयनिष्ठस्याज्ञातत्वस्य भिन्नत्वात्तद्‌व्यावृत्त्यर्थं स्वदेशगतत्वं विशेषणं युक्तम्।

 नन्वज्ञानं प्रमाणदेशगतं कथं प्रमाणज्ञानस्यान्तःकरणाश्रितत्वादज्ञानस्य च चिन्मात्राद्याश्रितत्वादिति चेन्न। प्रमाणज्ञानस्य ज्ञानस्य चैकचिन्मात्राध्यासेनाधिष्ठानैक्यादेकदेशगतत्वम्। न चैवं विषयगताज्ञातत्वस्यापि तत्रैवाध्यासात्स्वदेशगतपदेन कथं तद्व्यावृत्तिरिति वाच्यम्। तस्य विषयावच्छिन्नै चैतन्येऽध्यासेन भिन्नदेशगतत्वेन भवति तद्‌व्यावृत्तिरिति। अत्रानुमाने विपक्षाविशेषदूषणावसर एव प्रपञ्चयिष्याम इति नेह मन्यते॥ तथेति ॥ अत्र चानुमानेऽनादित्वज्ञाननिवर्त्यत्वे सिध्यतः भावत्वमात्रमनुमानान्तरेण साध्यमिति पूर्वोपेक्षया लाघवम् ॥ विगीत इति ॥ अत्र भ्रमोपादानत्वविशिष्टमज्ञानं सिध्यति। अभावभ्रमस्यापि सोपादानत्वान्न तत्र व्यभिचारः। न चैतन्मते शुक्तिरजतभ्रमे संमतेऽबाध्यातिरिक्तोपादानत्वस्यातत्त्ववादिमतेऽभावाद्‌दृष्टान्तः साध्यविकलः। भ्रममात्र आत्मनः अन्तः करणस्य वा सम्बाध्यस्यैवोपादानत्वात् इति वाच्यम्। तत्र भ्रमस्य मिथ्यात्वं प्रसाध्य वक्ष्यमाणयार्थापत्त्या मिथ्याभूतमेवोपादानं स्वीकर्तव्यमिति सिद्धम्। कृत्वैतदनुप्रयोग इति न काप्यनुपपत्तिरिति।  
यद्वा आत्मनि व्यतिरेकव्याप्तिरिति। ननु प्रत्यक्षेण नाज्ञानसिद्धिस्तत्र। ज्ञानाभावस्यैव विषयत्वात्। क्लृप्तेन ज्ञानाभावेन प्रतीतिव्यवहारयोरुपपत्तावत्तिरिक्तकल्पने गौरवादित्याशङ्क्य निषेधति ॥ न चेति ॥ ॥ अज्ञाते त्विति॥ तथा च न ज्ञानाभावविषयत्वेनोपपत्तिरिति भावः ॥ उक्तत्वादिति ॥ प्रतिकर्मव्यवस्थाभङ्गः इति शेषः। आवरणस्य चाव्रियमाणेन व्याप्तत्वाक्तदभावे तदसम्भवादिति भावः। न चेश्वरज्ञानस्य सादिघटादिविषयत्वेऽपि अनादित्वं, तथा प्रकृते शुक्त्यादेः सादित्वेऽप्यज्ञानमनादि किं न स्यादिति वाच्यम्। तत्रानादिविषयान्तरसम्भवात्। सविषयकत्वादेः अज्ञानस्वभावत्वात् न च प्रकृतेऽप्यज्ञानस्यैक्याद्विषयान्तरं स्यादिति वाच्यम्। एकाज्ञानपक्षे शुक्तिज्ञानेन तन्नाशो सद्यो मोक्षापत्त्या प्रतिविषयमज्ञानमनेकमिति वाच्यम्। तथा चोक्तदोषः न च चैतन्याश्रितत्वादनाद्येवाविद्या। उदीच्यशुक्त्यादिकं तु तदवच्छेदकमिति न तत्राव्याप्तिरिति वाच्यम्। शुद्धास्याश्रयत्वे विषयत्वे चैतन्यमज्ञं चैतन्यमज्ञातमिति प्रतीत्यापत्त्या अहमज्ञो शुक्तिर्नज्ञातेति प्रतीत्यनापत्त्या च विशिष्टस्य तत्वे तस्य ब्रह्मान्यत्वेन सादित्वात् तदाश्रिततद्‌विषयाज्ञानस्यानादित्वायोगात्। चैतन्यमात्राश्रयत्वे च शुक्तिज्ञानेन तस्य निवृत्तौ सद्योमोक्षापाताच्च। तथा चाव्याप्तिः सुदृढेति भावः ॥ आरोपितेति ॥ न च भावपदेन अभावविलक्षणत्वं विवक्षितम्। आरोपिताभावोपादानाज्ञाने तु अभावविलक्षणत्वस्वीकारात् न तत्राव्याप्तिरिति वाच्यम्। अभावविलक्षणस्यारोपिताभावोपादानत्वानुपपत्तेः। कार्यस्य सजातीयोपादानकत्वनियमात्। अन्यथा सत्योपादानकत्वापत्तेः। न च सर्वथा साम्ये उपादानोपादेय भावानुपपत्तिरिति वाच्यम्। आकारभेदेऽप्यभावविलक्षणस्योपादानत्वानुपपत्तेः। अन्यथा मृद्‌विलक्षणस्य घटोपादानत्वानुपपत्तेः। न च सत्योपादानकत्वे ज्ञानान्निवृत्तिर्न स्यात्। उपादानद्वारैवोपादेयस्य निवृत्तेः। सत्यस्य चानिवृत्तेरिति वाच्यम्। सत्यस्यापि निवृत्तेः प्रागेव समर्थनात्। मिथ्याभूतत्वे परं निवृत्तिर्न युज्यते। न हि शुक्तिरजतस्य निवृत्तिरनुभूयत इत्यक्तम्। उपादाननिवृत्तिं विनापि द्व्यणुकादिवन्निवृत्तिसम्भवाच्च। तथा चारोपिताभावोपादानाज्ञाने भावत्वमवश्यं स्वीकर्तव्यमित्यव्याप्तिरेव।

 किञ्चोपादानत्वस्य भावत्वनियतत्वात्कथं तदभावोपादानत्वम्? अन्यथाऽभावस्याप्युपादानत्वं स्यात्। न चाभावविलक्षणत्वमेव तत्र तन्त्रम्। गौरवात्। भावत्वाभावे भावविलक्षणत्वानुपपत्तेश्चेत्यलम् ॥ शुद्धं ब्रह्मेति ॥ न च स्वरूपसदुपाधिमत्तदविषयज्ञाननिवर्त्यत्वस्य तन्मते भावान्नोक्तदोष इति वाच्यम्। वृत्तिव्याप्यत्वाभावे ज्ञानस्य तद्‌विषयकत्वानुपपत्तेः ब्रह्मणो वृत्तिव्याप्यत्वाभावे वेदान्तजन्यज्ञानस्य तत्त्वानुपपत्तेश्च ॥ उपपादितं चैतत् दृश्यत्वभङ्ग इति नेह तन्यते ॥ तस्येति ॥ उपलक्षणं चैतत्। जीवन्मुक्तौ निरुपाधिकभ्रमो न स्यात्। तदभावे च भिक्षाटनाद्यर्थं प्रवृत्त्यभावापत्तिरिति द्रष्टव्यम्॥ न हीति ॥ न च न जानामीति बुद्धावज्ञानगतावरणशक्तेः प्रयोजकत्वात्साक्षात्कारेण च तस्य निवृत्तत्वात् न जानामीति व्यवहारो न भवतीति वाच्यम्। आवरणशक्तेरप्यज्ञानकार्यत्वेनाज्ञानमनिवर्त्य तन्निवर्तकत्वायोगात्। आवरणशक्तेरज्ञानोपादानकत्वाभावे च ज्ञानान्निवृत्तिर्न स्यात्। ज्ञानस्याज्ञानतदुपादेयनिवृत्तावेव सामर्थ्यात्। न चावरणशक्तिरज्ञानमेवेति वाच्यम्। तथात्वेऽज्ञानस्य निवृत्तत्वात्संसारोपलम्भो न स्यात्। न चावरणशक्तिरज्ञानांश इति वाच्यम्। अज्ञानस्य निरंशत्वात्। तस्मादज्ञानानिवृत्तौ न जानामीति व्यवहारः स्यादिति साधूक्तम्। एवं प्रत्येकविशेषणाभावप्रयुक्तामव्याप्तिमुक्त्वातिव्याप्तिमाह॥ चैतन्येति ॥ साक्षादिति च शब्दो भिन्नक्रमः। तथा च अनादिपदवैयर्थ्यमतिव्याप्तिश्चेत्यर्थः। उपलक्षणं चैतत्। भावपदवैयर्थ्यं च द्रष्टव्यम्। न चाविद्याचैतन्यसम्बन्धस्याज्ञानमयत्वात्कथं साक्षाज्ज्ञाननिवर्त्यत्वम्? अज्ञाननिवृत्तिद्वारैव तस्य ज्ञाननिवर्त्यत्वादिति वाच्यम्। अविद्यासम्बन्धस्यानादित्वेनाज्ञानमयत्वानुपपत्तेः। अज्ञानमयत्वं ह्यज्ञानोपादानकत्वम्। अन्यस्यानिर्वचनात्। तथा च कथमनादित्वम्? अन्यथा ज्ञानस्याप्यज्ञानोपादानकत्वापत्तेः। तथा च तन्निवर्तकत्वमपि न साक्षादित्यसम्भवापत्तेः। न चोत्तरज्ञाननिवर्त्यपूर्वज्ञानेऽतिव्याप्तिनिराकरणार्थमनादिपदमिति वाच्यम्। तस्याप्यज्ञानमयत्वेन साक्षाज्ज्ञाननिवर्त्यत्त्वाभावस्य त्वया वक्तव्यत्वात्। न हि परप्रक्रियालक्षमयनमुचितम्। ब्रह्मातिरिक्तस्य सर्वस्यैवाज्ञानोपादानकत्वात्। न च प्रागभावेऽतिव्याप्तिवरणार्थं भावपदमिति वाच्यम्। तत्रोक्तरीत्या ज्ञाननिवर्त्त्यत्वाभावादेवातिव्याप्त्यभावात्।

 किं च ज्ञाननिवर्त्यत्वं हि ज्ञानजन्यनिवृत्तिप्रतियोगित्वम्। न चैतत्प्रागभावेऽस्ति। ज्ञानस्यैव प्रागभावनिवृत्तित्वेन तज्ज्ञानजन्यनिवृत्तेरभावात्। विषयगताज्ञातत्वेऽप्यतिव्याप्तिश्च इति द्रष्टव्यम्। विषयगताज्ञातत्त्वं चावश्यमङ्गीकर्तव्यमित्युक्तम् ॥ कल्पितत्त्वेनेति ॥ ननु न कल्पितत्त्वामात्रं दोषजन्यधीमात्रशरीरत्वे सादित्वे प्रयोजकम्। किन्तु प्रतिभाससमानकालीनकल्पकवत्वम्, सादिकल्पकवत्त्वं वा अविद्यानिवृत्त्यप्रयुक्तनिवृत्तिप्रतियोगित्वं वा तन्त्रम्। न च तत्प्रकृतेऽस्ति। तथा चानादित्वसम्भवान्नासम्भव इति चेन्मैवम्। लाघवात्कल्पितत्त्वस्यैव दोषजन्यप्रतिभासशरीरत्वे तत्वात्। दोषाजन्यस्यापि कल्पितत्वे ब्रह्मणोऽपि कल्पितत्त्वापत्तेः।
उक्तप्रयोजकत्रयस्याविद्यादावपि सत्त्वाच्च। शुक्तिरजदातौ कल्पकस्य सादित्वं च शरीराद्यपेक्षया। तच्चाविद्याकल्पकेऽप्यस्ति। स्वरूपतस्तु शुक्तिरजतादिकल्पकेऽपि नास्ति। अविद्याया अपि अविद्यानिवृत्त्यप्रयुक्तनिवृत्तिप्रतियोगित्वाच्च। न ह्यविद्यानिवृत्तिरविद्यानिवृत्तिप्रयुक्ता। आत्माश्रयात्। आद्यं त्वविद्यायां स्पष्टम्। तत्कल्पकस्य प्रतिभाससमानकालीनत्वात्। तत्प्रतिभासकाल एव वृत्तित्वं तु शुक्तिरजतादिकल्पकेऽपि नास्ति। तस्मात्कल्पितत्त्वस्यैव सादित्वप्रयोजकत्वादसम्भवः सुस्थ इति ॥ ज्ञाननिवर्त्त्यस्येति ॥ न चाविद्यायाः सिद्धौ बाध। तस्या अनादित्वेनैव सिद्धत्वात्। तदसिद्धौ पक्षासिद्धेः कथं सादित्वसाधनमिति वाच्यम्। जगदुपादानत्वेन पक्षत्वात्। न च तथापि भवन्मते बाधासिद्धी स्याताम्। भवद्भिर्जगदुपादानस्य सादित्व ज्ञाननिवर्त्त्यत्वयोरनङ्गीकारादिति वाच्यम्। जगदुपादानं यदि ज्ञाननिवर्त्त्यत्वे सति अभावविलक्षणं स्यात् सादि स्यादित्यापादनमात्रस्याभिप्रेतत्वात्। अनेन "अजामेकाम्" इत्यादिश्रुतिबाधोऽप्यपास्तः। तर्के तस्यानुगुणत्वात्। न च ज्ञाननिवर्त्त्यत्वे सति भाव विलक्षणत्वेन सत्प्रतिपक्ष इति वाच्यम्। अभावलिक्षणत्वेन भावत्वेनासिद्धेः। परस्परविरुद्धयोरन्यतरप्रतिक्षेपेऽन्यतरसत्तानियममात्। न च गोत्वाश्वत्वयोः व्यभिचारः। तृतीयप्रकाराभावे सतीति विशेषणात्। न चासिद्धिः। प्रकृतेऽप्युभयत्र बाधकात् तृतीयप्रकारकल्पनादिति वाच्यम्। एवं हि तृतीयप्रकारोऽपि न स्यात्। तत्रापि बाधकानामुक्तत्वात्। वक्ष्यमाणत्वाच्च। न च तत्र कथञ्चित्परिहारं प्रकल्प्य तृतीयः प्रकारः कल्प्यत इति वाच्यम्। एवं हि भावत्वाभावत्वयोरेव प्रामाणिकत्वात्। तत्रैव बाधकपरिहारः कल्प्यते। लाघवात् भावत्वे बाधकाभावाच्च। न चानिर्वचनमेव बाधकम्। तस्य ब्रह्मण्यपि साम्यात्। भावत्वादेरन्यत्र निरुक्तत्वाच्च। तथा चासिद्ध्या न सत्प्रतिपक्षत्वम्। ब्रह्मत्वस्योपाधित्वाच्च। न च प्रागभावे साध्याव्यापकत्वम्। अभावविलक्षणत्वरूपपक्षधर्मावच्छिन्नसाध्यव्यापकत्वसम्भवात्। अत एव भावत्वोपाधिरपि परास्तः। साधनव्यापकत्वादेव। ननु अज्ञानसम्बन्धे सन्दिग्धैनैकान्तिकतेत्यत आह ॥ अज्ञानेति ॥ ननु पक्षतुल्यत्वेऽपि सन्दिग्धैनैकान्तिकतायाः भवद्‌भिरुपपादितत्वात्कथमत्र तदभाव इति चेत्र। अत्र तमादायापि पक्षत्वासम्भवात्। यत्रासम्भवस्तत्रैव सन्दिग्धैनैकान्तिकतया उक्तत्वादित्याशयात्॥ पक्षेतरत्वादिति ॥ न च पक्षेतरत्वं नाम पक्षमात्रव्यावर्तकविशेषणवत्वम्। प्रकृते च तद् विशेषणाभावेऽप्रसिद्धिरेवेति वाच्यम्। अनधिकरणत्वं यत्किञ्चिदनधिकरणत्वं सर्वानधिकरणत्वं वा प्रसिद्धमेवेति पक्षेतरत्वमेव ॥ अवच्छिन्नेति ॥ सादिशुक्त्याद्यवच्छिन्न इत्यर्थः। तत्र सादित्वस्योपपादितत्वादिति भावः ॥ व्यतिरेकेति ॥ तथा च सत्प्रतिपक्षोत्थापकत्वं व्यभिचारोन्नायकत्वं वा न सम्भवति। उभयोरपि उपाधिव्यतिरेकसिद्धयधीनत्वादिति भावः ॥ त्वन्मत इति ॥ तथा च भावत्वाभावादप्यसम्भव इति भावः। ननु भावत्वमभावविलक्षणत्वमतो नोक्तदोष इत्यत आह ॥ भावविलक्षणस्येति ॥ तथाप्यसम्भव एवेति भावः। यथा चैतत्तथोपपादितम्। ज्ञाननिवर्त्यत्वाभावाच्चासम्भव इत्याह ॥ अपि चेति ॥ ॥ अत्यन्तेति ॥ न चाधिकरणातिरिरिक्तात्यन्तान्योन्याभावयोरनङ्गीकारन्नोक्तदोष इति वाच्यम्। प्रतीतिवैलक्षण्येन तयोरवश्यं स्वीकार्यत्वात्। अन्यथा प्रागभावप्रध्वंसयोरपि अधिकरणातिरिक्तत्वं न स्यात्। त्वदुक्तरीत्या सापेक्षस्याभावादेर्निरपेक्षाधिकरणात्मत्वानुपपत्तेश्च। न चाभाववैलक्षण्यावच्छिन्नसाध्यव्यापकत्वान्न तुच्छे साध्याव्याप्तिरिति वाच्यम्। तुच्छस्याप्यभावविलक्षणत्वात्। न हि तुच्छमभावः। तथात्वे तस्य सत्त्वापत्तेः। अभावस्य भाववत्सत्वात् ॥ त्वन्मत इति ॥ तथा च भावत्वोपाधिः साधनव्यापकोऽपीति भावः।

 ननु अनादिभावत्वादज्ञानस्यानिवर्त्यत्वसाधनं न युज्यतेऽप्रयोजकत्वात्। न च निवर्त्यत्वे साधिभावत्वं प्रयोजकम्। प्रागभावे तदभावात्। न च तत्रान्यदेव प्रयोजकम्। भिन्नप्रयोजककल्पनायां गौरवात्। सर्वत्र विरोधिसन्निपातस्यैव निवर्त्यत्वप्रयोजकत्वे लाघवात्। तथा चाज्ञानस्य निवर्त्यत्वं युक्तमित्यभिप्रायेण शङ्कतते ॥ यदत्रेति ॥ तथा च भवदीयानुमाने विरोध्यसन्निपातोपाधिरपीति भावः ॥ किञ्चेति ॥ सामान्यव्याप्तेर्विशेषे तत्र सावकाशत्वाद्‌दुर्बलत्वम्। विशेषव्याप्तेर्निरवकाशत्वेन प्रबलत्वात्। तथा सामान्यव्याप्तिबाध इति भावः ॥ अपि चेति ॥ नन्वेवं सत्प्रतिपक्षे ज्ञाननिवर्त्यत्वस्याप्यसिद्धौ कथं लक्षणत्वम्? निश्चितस्यैवेतरभेद साधकत्वेन लक्षणत्वादिति चेन्न। विशेषव्याप्तिसहितस्यैव तस्य बलवत्वेन निश्चायकत्वोपपत्तेः ॥ अनादीति ॥ तथा त्वत्कल्पितप्रयोजकस्याप्यभावादनिवर्त्यत्वमिति भावः। न च फलबलात्तत्कल्पनम्। फलाभावसाधकं प्रति फलबलस्यासिद्धेः। न चैवं प्रयोजकद्वयकल्पनागौरवं भावनिवर्त्यत्वाभावनिवर्त्यत्वयोः प्रयोज्ययोर्भेदे तस्यावश्यकत्वात्। किं चेत्युक्तं दूषयति ॥ यः पर्वत इति ॥ अप्रयोजकत्वात्र विशेषव्याप्तिरिति यदि तदैतदत्रापि तुल्यम्। विशेषव्याप्तित्वमपि नास्तीत्याह ॥ त्वदभिमतेति ॥ न च ज्ञानविरोधित्वं ज्ञानाविरोधिभ्यो विशेष एवेति वाच्यम्। तर्हि अनादिभावत्वस्यापि सादि भावापेक्षया विशेषत्वेन विशेषव्याप्तित्वापत्तेः साम्यात्। यद्येकव्यक्तिमात्रविषयत्वमेव विशेषव्याप्तित्वं तदा तत्प्रकृतेऽपि नास्तीति भावः ॥ भाववैलक्षण्येनेति ॥ न च ध्वंसादीनांमधिरणव्यतिरेकेणासत्वान्न तत्र व्यभिचार इति वाच्यम्। प्रागभाववत्तेषामप्यतिरिक्तत्वस्यावश्यकत्वात्। अन्यथा तस्याप्यधिकरणस्वरूपत्वापत्तेः।

 किं च ध्वंसस्याधिकरणमात्रत्वे प्रतियोगिकालेऽप्यधिकरणस्य सत्वेन ध्वंससत्वापत्त्या ध्वंसप्रतियोगिनः। कालिकविरोधः सर्वसिद्धो न स्यात्। अज्ञाननिवृत्तिरूपमोक्षस्य ब्रह्मस्वरूपत्वेन श्रवणादिसाध्यत्वानुपपत्तेस्तद्विधिवैयर्थ्यप्रसङ्गाच्च। आधाराधेयभावप्रतीत्ययोगाच्च। तच्छब्दानां पर्यातापाताच्च।

 नन्वविद्यायाः निवृत्त्यनङ्गीकारे मोक्षो न स्यात्। तथा च मोक्षशास्त्रविरोध इत्यत आह ॥ अविद्येति ॥ आपादने प्रमाणविरोधो न दूषणमिति भावः ॥ प्रतितिमात्रशरीरस्येति ॥ न च सुखशुक्तिरूप्यादीनां साक्षिप्रतीतिमात्रशरीराणांमपि साक्षिणि सत्येव यथा निवृत्तिस्तया प्रकृतेऽपि स्यात् इति वाच्यम्। सुखादीनां साक्षिप्रतीतिमात्रशरीरत्वानभ्युपगमात्। अभ्युपगमे वा तस्यापि पक्षतुल्यत्वात्।

 ननु न चिन्मात्रं साक्षी। तथात्वे ह्यसङ्गश्रुतिविरोधात्। किन्त्वविद्यावृत्त्युपहितम्। तथा च साक्षिणोऽप्यस्थिरत्वेन तत्पर्यन्तमवस्थानेऽप्यविद्यानिवृत्त्युपपत्तिरिति चेन्न। उपहितस्य जडत्वेन साक्षित्वानुपपत्तेः। सत्यां चाविद्यायां तादृशः साक्षी तस्मिंश्च सति तत्प्रतीतिशरीराविद्या इत्यन्योन्याश्रायाद्यापाताच्च। सुषुप्तावविद्यावृत्त्यभावेनाविद्याप्रतीत्यभावे परामर्शविरोधश्च। अविद्यावृत्तेरप्यविद्यावृत्त्युपहितचिद्‌वेद्यत्वेऽन्योन्याश्रयाद्यापाताच्च। वृत्त्युपधानदशायां शुक्तिरूप्यवदविद्यादेरसत्वापत्तेश्च। न च सादिपदार्थ एव तादृङ्नियम इति वाच्यम्। सादिप्रतीतिमात्र शरीरस्यासत्वानुपपत्तेः। न च धारावाहिकाया अविद्यावृत्तिपरम्पराया अतिसूक्ष्माया अभ्युपगमान्नोक्तदोष इति वाच्यम्। तस्या एवासिद्धौ तद्‌वृत्तिपरम्परायाः खपुष्पायमानत्वात्। एवं च चिन्मात्रस्येव साक्षित्वे तन्मात्रप्रतीतिरूपाया अविद्यायाः निवृत्तिर्न सम्भवतीत्यसम्भवः सुस्थः ॥ अज्ञानस्येति ॥ सादिसत्यत्वस्यैव भावनिवृत्तिप्रयोजकत्वात्। अन्यथा शशविषाणस्यापि निवृत्तिः स्यादिति भावः। एवमव्याप्त्यतिव्याप्त्यसम्भव ग्रस्तत्वात्प्रथमलक्षणमयुक्तमित्युपपादितम्। इदानीं द्वितीयलक्षणं दूषयति ॥ द्वितीयलक्षणेऽपीति ॥ न च भ्रमोपादानत्वयोग्यत्वं विवक्षितमतो नाभ्रमपूर्वकप्रमानिवर्त्याज्ञानेऽव्याप्तिरिति वाच्यम्। अवच्छेदकाभावेन योग्यताया ज्ञातुमशक्यत्वात्। न च सर्वं लक्ष्यमवच्छेदकं, तस्य दूषितत्वात्।

 नन्वभावारोपनिवर्तकप्रमानिवर्त्यज्ञाने नाव्याप्तिः। तस्यापि भ्रमोपादानत्वात्। न चैवमभावस्यापि सोपादानत्वापत्तिः। तन्मतेऽर्थज्ञानात्मकस्याध्यासस्य भ्रमत्वादिति वाच्यम्। इष्टापत्तेरित्यत आह ॥ अभावस्येति ॥ सोपादानत्वे साकारत्वापत्तिः। न ह्यभावस्य संस्थानविशेषात्मकाकारोपलब्धिरस्ति। न च सोपादानत्वेऽपि गुणादाविवोपपत्तिरिति वाच्यम्। गुणादीनां गुण्याद्यभेदेन तदाकारस्यैव तदाकारत्वसम्भ्वात्। न च प्रकृतेऽपन्यभावस्याधिकरणाभेदेनाकारोपपत्तिरिति वाच्यम्। दत्तोत्तरत्वात्। नन्वज्ञानमपि भावविलक्षणमित्यरुचेराह ॥ किं चेति ॥ न च प्रथमपक्ष एवेदं लक्षणमिति वाच्यम्। विवरणादिपर्यालोचनयाऽस्य सर्वमतसाधारणत्वप्रतीतेः। ननु मतत्रयसाधारणमेवेद लक्षणमस्तु। न च द्वितीय तृतीययोरसम्भवातिव्याप्ती इति वाच्यम्। द्वितीयपक्षे भ्रमोपादानकावच्छेदकत्वस्य लक्षणत्वात् तृतीये परिणामित्वेनाचेतनत्वेन विशेषणान्न कोऽपि दोष इति चेन्न। तथाऽपि साधारणत्वानुपपत्तेः। भ्रमोपादानकावच्छेदकत्वस्य प्रथमपक्षे सम्भवात्। परिणामित्वादिविशिष्टस्य च द्वितीयपक्षे सम्भवात्। न च तत्तन्मतानुसारेण व्यवस्थितमेव लक्षणमिति वाच्यम्। वस्तुव्यवस्थायोगेन सर्वस्याप्यसम्भवात्। न ह्येकमेवोपादानतावच्छेदकमुपादानं परिणाम्यपरिणामि चेति सम्भवति। न त्वभ्युगमाधीना वस्तुव्यवस्था। गुञ्जापुञ्जस्य वह्नित्वापत्तेः।

 ननु भ्रमस्य भावत्वाद्धेतुरसिद्ध इत्यत आह ॥ न चेति ॥ ॥ कार्यकारणयोरिति ॥ तथात्वेऽज्ञानस्यापि भावत्वं स्यात्। अन्यथोपादानोपादेययोरभेदो न स्यात्। न चासावसिद्ध इति वाच्यम्। अपसिद्धान्तापातात्। एकविज्ञानेन सर्वविज्ञानस्योपादानोपादेयभावेनोपपादनासम्भवाच्च ॥ गौरवादिति ॥ न च सोपादानत्वे सादित्वं तन्त्रम्। न तु भावत्वम्। तथा च भावविलक्षणत्वेऽपि सोपादानत्वं भविष्यतीति वाच्यम्। तथात्वे भावस्यापि सोपादानत्वापत्तेः। न चेष्टापत्तिरिति वाच्यम्। तस्य प्रागेव दूषितत्वात् ॥ अपिचेति ॥ न च सद्‌विलक्षणत्वमेव सोपादानत्वे तन्त्रमिति वाच्यम्। तथात्वे सतोऽपि सोपादानत्वापत्तेः। न चासद्विलक्षणत्वे सति सद्‌विलक्षणत्वाम्। गौरवादसिद्धेश्च। तथा चासम्भव एवेति॥ कादाचित्कत्वमेवेति ॥ कादाचित्कभावत्वमित्यर्थः । तेन नाभावस्य सोपादानत्वापत्तिरिति भावः। आद्ये दोषमाह ॥ गौरवादिति ॥ अन्त्य आह ॥ तुच्छस्यापीति ॥ उपलक्षणमेतत्। ब्रह्मणोऽपि सोपादानत्वं स्यादित्यपि बोध्यम्। किमत्र ज्ञानस्य यादृशं रूपं तादृशं विषयस्येति सामान्यव्याप्तिरुज्ञानस्य सत्वे विषयस्यासत्वमिति विशेषव्याप्तिः। आद्ये मिथ्याभूतमिति द्वितीये सन्तमिति।

 नन्वसद्‌विषयकज्ञानादेः सत्त्वं न सम्प्रतिपन्नमित्यत आह ॥ सत्येति ॥ न चाविद्यावच्छिन्नचैतन्यस्य साक्षित्वात्तस्य च न सत्यत्वमिति वाच्यम्। मिथ्याभूतस्य जडत्वेन साक्षित्वानुपपत्तेः। अर्थासत्वेन ज्ञानासत्वे प्रत्यक्षविरोधश्च। न च प्रत्यक्षमसिद्धम्। अनुसन्धानसिद्धत्वादित्याह ॥ एतावन्तमिति ॥

 नन्वादर्शे मुखासत्वेऽपि सत्वानुसन्धानवत्प्रकृते किं न स्यादित्यत आह ॥ एतावन्तमिति ॥ तत् प्रतिमुखस्य सत्वादनुसन्धानं युक्तम्। न च प्रतिबिम्बस्य सत्वमसिद्धमिति वाच्यम्। प्रतिबिम्बस्य जीवस्यासत्वे तस्य ब्रह्मैक्यरूपमोक्षानुपपत्तेरुक्तत्वात्। प्रतिबिम्बसत्वस्य वक्ष्यमाणत्वाच्चेति भावः। एवं तावदुपादेयत्वप्रयोजकाभावादुपादेयत्वं न सम्भवतीति न तदुपादानत्वमज्ञानस्येत्युपपाद्योपादानत्वप्रयोजकाभावादपि उपादानत्वाभावादसम्भव इत्यत आह ॥ किं चेति ॥ ॥ अन्यथेति ॥ भावविलक्षणस्याप्युपादानत्व इत्यर्थः। न च प्रागभावस्य प्रतियोगिमात्रजनकत्वनियमेन भ्रमं प्रति जनकत्वस्याप्यभावात् तद्‌विशेषोपादानत्वं सुतरामसम्भवीति वाच्यम्। धर्मिकल्पनातो धर्मकल्पनायाः लघीयस्त्वेन प्रतियोगिजनकत्वमात्रनियमं परित्यज्य तत्त्वज्ञानप्रागभाव एव भ्रमोपादानत्वस्य कल्प्यत्वात्। क्लृप्ताक्लृप्तयोः क्लृप्ते कार्यसम्प्रत्यय इति न्यायाच्च।

 ननु कार्योपादानत्वे कार्यान्वयित्वं प्रयोजकम्। तच्चास्त्यज्ञान इति चेत्किं कार्यकाले सत्वं कार्यान्वयित्वमुत कार्यजनकत्वम्। आद्यं तु तत्त्वज्ञानप्रागभावसाधारणम्। द्वितीयं तु निमित्तसाधारणम्॥ किं चेति ॥ मृद्‌घट इति मृदनुविद्धतया घटप्रतीतिदर्शनादित्यर्थः। यद्यपादानकं तत्तदनुविद्धतया प्रतीयते इति नियमो नास्ति। घटोपादानकस्य रूपस्य तदनुविद्धतया प्रतीत्यभावादिति चेन्न। घटरूपयोरुपादानोपादेयभावासिद्धेः।

 किं च यत् यदुपादानकं तत् तत्समानाधिकरणतया प्रतीयते। अस्ति च रूपस्य श्यामो घट इति घटसामानाधिकरण्येन प्रतीतिः। न च प्रकृतेऽज्ञानं रजतमित्यस्ति प्रतीतिः कदाचिदपि। अतो नाज्ञानोपादानकत्वं प्रपञ्चस्येति ॥ यत्त्विति ॥ ज्ञानत्वेन ज्ञाननिवर्त्यत्वमित्यर्थः। तेनोत्तरज्ञाननिवर्त्यपूर्वज्ञानादौ नातिव्याप्तिः ॥ जीवन्मुक्त्यनुवृत्तेति ॥ न च तत्र नाज्ञानानुवृत्तिः। किन्तु संस्कारादेरिति वाच्यम्। तस्याज्ञानान्यत्वोपादानत्वानुपपत्तेः। अन्यथाऽज्ञानसिद्धिरेव नस्यात्। तदात्मकत्वे तु कथं नाव्याप्त्यादि? किं चोपादानोपादेयभावेऽप्यसङ्कीर्णव्यवहारार्थमंसङ्कीर्णमेव लक्षणं वाच्यमिति कारणलक्षणस्य कार्येऽव्याप्तिरेवेत्याह ॥ यदिति ॥ दृष्टान्तोऽप्यसम्प्रतिपन्न इत्याह ॥ पृथिवीति ॥ ॥ अन्यथेति ॥ अभावाभावो भावव्याप्य इत्यनङ्कीकार इत्यर्थः। शुक्तितत्त्वज्ञानेनाज्ञाननिवृत्तौ सद्योमोक्षश्च स्यादिति। न चाज्ञानावस्थैव तत्र निराक्रियते नाज्ञानमिति वाच्यम्। दत्तोत्तरत्वात्। दूषितं चैतत् प्रतिकर्मव्यवस्था भङ्गे इत्यलम्। तस्मान्नाविद्यालक्षणं युक्तमिति।

   अविद्यालक्षण भङ्गः।  
\</1-2-21\>

  \*\*\*\*\*\*\*\*\*\*\*\*\*\* proof completed \*\*\*\*\*\*\*\*\*\*\*\*\*\*



Jaya Gurudatta

न्यायामृतम्  
न्यायामृतकण्टकोद्धारः (comm)

\<1-2-22\>  
   न्यायामृतकण्टकोद्धारः

 प्रमाणज्येष्ठत्वात् निरपेक्षत्वेन प्रबलत्वाच्च प्रथमं प्रत्यक्षमज्ञाने प्रमाणत्वेनोक्तम्। अतस्तदेव दूषयति ॥ यच्चेति ॥ ॥ त्वन्मतेऽपीति ॥ नन्वत्र नाहमर्थो ज्ञानाश्रयत्वेन प्रतियते ॥ किन्तु चैतन्यमेव तथा प्रतीतिस्त्वज्ञानाश्रयचैतन्येऽन्तःकरणतादात्म्यासादिकार्थसम्बन्धेनैकं रूपमिति वदुपपद्यत इति चेन्न। किमियमेव प्रतीतिश्चिन्मात्राश्रयत्वे प्रमाणमन्या वा। नाद्यः ॥ आहमज्ञो मय्यज्ञानमित्यहमर्थाश्रयत्वेनैवाज्ञानविषयत्वात्। न द्वितीयः। तस्या असिद्धेः। न हि चिन्मात्रमज्ञमिति प्रतीतिः कस्याप्यस्ति। एवं चान्योन्याश्रयः। सिद्धे चिन्मात्राश्रयत्वे प्रतीतेरेकार्थसम्बन्धेनोपपत्तिः। तदुपपत्तौ च चिन्मात्राश्रयत्वमिति।

 किं च चैतन्येऽन्तःकरणतादात्म्याध्यासोऽसिद्ध एव। तथा चासिद्धे न सिद्धसाधनमिति। मिथ्यात्वप्रमाणस्य प्रागेव सम्यग् दूषितत्वात् ॥ साक्षिवेद्य इति॥ न च स्वसाक्षिसिद्धे स्वभ्रमसिद्धे न च जानामीति व्यवहार एव नेति वाच्यम्। सुखमात्रं जानामिति तद्‌विशेषं तु न जानामित्येवमनुभवस्य सर्वसिद्धत्वाम्। एवं भ्रमसिद्धेऽपीति। परसुखादौ न जानामीत्याद्यनुभवस्य सर्वसिद्धत्वाच्च। न च सोऽनुभवः प्रमातृगताज्ञानेनैवोपपन्नो न विषयगताज्ञानमपेक्षत इति वाच्यम्। एवं हि सर्वत्र न जानामीति व्यवहारस्य प्रमातृगताज्ञानेनैवोपपत्त्या विषयगताज्ञानासिद्धिप्रसङ्गात्। अहमज्ञ इत्यादेरपि प्रमातृगताज्ञाने प्रमाणत्वेन विषयगताज्ञाने प्रमाणाभावप्रसङ्गाच्च। प्रमातृतगमप्यज्ञानं परकीयसुखादिविषयमेव वाच्यम्। अन्यविषयस्यान्यत्र न जानामीति व्यवहारानापादकत्वात्। तथा चापसिद्धान्तः। दुःखादिविषयस्याज्ञानस्यानङ्गीकारात्। अज्ञानद्वैविध्यकल्पने गौरवाच्च। प्रमातृगताज्ञानस्य विषयगतार्थोपादानत्वायोगेन भ्रमोपादानत्वलक्षणासम्भवाच्च॥ त्वन्मत इति ॥

 ननु परोक्षज्ञानेन प्रमातृगतमज्ञानं निवृत्तम्। तेन विषयगताज्ञाने विद्यमानेऽपि प्रमातृगताज्ञानाभावान्न न जानामीति व्यवहारः। प्रमातृगताज्ञानकार्यस्य विषयगताज्ञानेनोपपादयितुमशक्यत्वात् इति चेन्न। उक्तप्रमाणानां प्रमातृगताज्ञानं एव प्रमात्वेन विषयगताज्ञाने प्रमाणाभावात्। भ्रमान्यथानुपपत्त्या तत्कल्पनमित्यपि न। तस्य प्रकारान्तरेणैवोपपाद्यमानत्वात्। न जानामीति व्यवहाररूपकार्याक्षमस्याज्ञानत्वे प्रमाणाभावाच्च। अज्ञानद्वैविध्ये गौरवाच्चेति॥ त्वन्मत इति ॥ न च त्वदुक्तमर्थमित्यत्र जडावच्छिन्नं चतन्यमेव विषय इति न ज्ञानासम्भव इति वाच्यम्। विशिष्टस्यापि जडत्वेनज्ञानविषयत्वासम्भवात्। न चैते प्रत्ययाः अप्रमाणमेवेति वाच्यम्। अप्रमाणैः प्रमेयसाधनायोगात्। अन्यथा बाष्पारोपितधूमेनापि वह्निः सिध्येत्। तथा च तेनाप्यर्थक्रिया स्यात्। तथा च त्वदुक्तमर्थं न जानामीत्यादेः ज्ञानाभावविषयत्वे तद्वदेवास्यापि तद्‌विषयत्वसम्भवः। निरसिष्यमाणत्वादविद्याविषयभङ्गे इति शेषः ॥ भावरूपाज्ञानविषयत्वेनेति ॥

 ननु धर्मिप्रतियोगिज्ञानाज्ञानाभ्यां ज्ञानसामान्याभावस्य व्याहतत्वेन मयि ज्ञानं नास्तीत्यस्यापि भावरूपाज्ञानविषयत्वात् विषयभेदाप्रतीतिर्युक्ता। तथा हि। मयि ज्ञानं नास्तीति प्रतीतिः वायौ रूपं नास्तीति प्रतीतिवत् सामान्याभावविषया वा यावद्‌विशेषाभावविषया वा वाच्या। न च तद्युक्तम्। धर्मिप्रतियोगिज्ञानज्ञानभ्यां व्याहतत्वादिति चेन्न। मयि ज्ञानं नास्तीति प्रतीतेः विशेषाभाव विषयत्वेनोक्तद्विविधपक्षानभ्युपगमात्। न च प्रतियोगितानवच्छेदकस्य प्रतियोग्यंशे प्रकारत्वात्प्रकृते च ज्ञानरूपप्रतियोग्यंशे प्रकारस्य ज्ञानत्वस्यैवावच्छेदकत्वम्। अन्यथा सामान्याभावसिद्धिर्न स्यात्। इति वाच्यम्। प्रतियोगिप्रकारत्वेन भावस्यैव प्रतियोगितावच्छेदकत्वमिति नियमासिद्धेः। अन्यथा प्रथमे क्षणे रूपं नास्तीति प्रतीतेरपि सामान्याभावविषयत्वापत्तिः। न चेष्टपत्तिः। कस्यचित्प्रागभावेन कस्यचिदत्यन्ताभावेन सामान्याभावासम्भवात्। सामान्याभावे प्रतियोगिवत् तत्प्रागभावस्यापि प्रतियोगित्वेन तत्सत्वे तदसम्भवात्। सामान्याभावस्य यत्किञ्चित्प्रतियोगिसत्वविरोधित्वात्। प्रमेयो घटो नास्तीत्यत्र प्रमेयघटत्वस्याप्यवच्छेदकत्वापत्तेश्च। अत एव गङ्गेशचरणेन सामान्याभावे रूपं नास्तीति प्रतीतिः प्रमाणत्वेन नोपन्यस्ता। न चैवं सामान्याभावसिद्धिर्न स्यादिति वाच्यम्। तस्य गङ्गेश्वराद्युक्तरीत्या सिद्ध्युपपत्तेः। न चैवं वायौ रूपं नास्तीति प्रतीतेः सामान्याभावविषयत्वं न स्यादिति वाच्यम्। सामान्यप्रतीतेः सामान्यविषयत्वस्य बाधकैकापोद्यत्वेन वायौ रूपं नास्तीति प्रतीतेः सामान्याभावविषयत्वे बाधकाभावेन तदविषयत्वोपपत्तेः। न च प्रकृतेऽपि तथा। धर्मिप्रतियोगिज्ञानव्याघातरूपस्य बाधकस्य सत्वात्। नन्वत एवाज्ञानविषयत्वं कल्प्यतामिति चेन्न। विशेषविषयत्वेन चोपपत्तावतिरिक्तधर्म्यन्तराकल्पनात्। अज्ञानविषयत्वानुपपत्तेश्च। तथा हि अज्ञानमपि न जानामीति ज्ञानसामान्यविधिनोपेततया प्रतीयत इति वक्तव्यम्। तथा च विरोधनिरूपकज्ञानाज्ञानाभ्यां व्याघातस्तुल्य एव। च सामग्रीवैचित्र्ये कल्प्यमानेऽभाव एव तत्कल्प्यताम्। क्लृप्तत्वेन लाघवात्। न त्वतिरिक्तमज्ञानं कल्पनीयम्। गौरवात्।

 किं चाज्ञानज्ञाने विद्यमाने कथं ज्ञानसामान्यविरोध्यज्ञानम्। न चाज्ञानं वृत्तिरूपविशेषज्ञानविरोधि न ज्ञानसामान्यविरोधीति वाच्यम्। न जानामीति सामान्यविरोधित्वस्यैव प्रतीतेः। सामान्यविरोधित्वेन प्रतीयमानमपि बाधकात् विशेषविरोधीति कल्प्यते। तर्हि बाधकादेकसामान्यतोऽभावप्रतीतिरपि विशेषविषयेत्यस्तु।

 किञ्च वृत्तिरूपज्ञानस्य निरूपकत्वे तज्ज्ञानं वक्तव्यम्। तस्य च विषयनिरूप्यतया तद्‌विषयोऽपि ज्ञान इति कथं तत्राज्ञानम्? न च निरूपकतद्‌विषयाज्ञानज्ञानं साक्षिरूपमतस्तस्मिन्विद्यामानेऽपि वृत्तिरूपविरोधिज्ञानाभावात् ज्ञानं युक्तमिति वाच्यम्। तह्यज्ञानज्ञानं तत्प्रतियोगितद्‌विषयज्ञानमपि साक्षिरूपमिति न काचिदनुपपत्तिः। न चायमभाव अनुपलब्ध इति वाच्यम्। अभावस्याप्रत्यक्षत्वे साक्षात्करोमीत्यनुभवायोगात्। अभावस्य प्रतियोगिग्राहकग्राह्यत्वनियमाच्च। प्रतियोगिनोऽज्ञानस्य साक्षिवेद्यत्वे तदभावस्यापि तत्त्वमुचितमेव।

 ननु विषयाज्ञानम् अनुभूय पुरुषस्तन्निवृत्यर्थं तद्‌विचारे प्रवर्तते इति सर्वानुभवसिद्धम्। तद्यपि ज्ञानाभावो न जानामीति प्रतीतेः विषयः स्यात्तदा ज्ञातेऽपि तथा प्रतीत्यापत्तिः। तद्‌विचारार्थं प्रवृत्यापत्तिरिति चेन्न। अज्ञानस्य ज्ञानविरोधित्वेन प्रतीत्या निरूपकज्ञानावश्यकतया दूषणसाम्यात्। वक्ष्यमाणरीत्या सामान्यतोज्ञाने विशेषज्ञानाभावसम्भवेन विशेषनिश्चयार्थं प्रवृत्याद्युपपत्तेश्च। तथा च मयि ज्ञानं नास्तीति प्रतीतौ नाज्ञानं विषयः। किन्तु ज्ञानाभावो विषय इति अहमज्ञ इत्यत्रापि ज्ञानाभाव एव विषय इति साधूक्तम्।

 एतेन भावरूपाज्ञानं च सर्ववृत्त्यधिष्ठानतया तत्र ज्ञानबुद्धिप्रयोजकज्ञानत्वसामान्यभूतचैतन्यं निवर्त्यम्। चैतन्यं चैकमेवेति ज्ञानसामान्यविरोधीति निरस्तं। चैतन्यरूपे ज्ञाने विद्यमानेऽप्यज्ञानानिवृत्तेस्तस्य ज्ञानसामान्यविरोधित्वाभावात्। चैतन्यरूपस्य साक्षिणो ज्ञानसाधकतया तद्‌विरोधित्वानुपपत्तेश्च। चैतन्यस्य ज्ञानत्वरूपत्वे प्रमाणाभावाच्च। वृत्तौ सत्यामेव घटं जानामीति प्रत्ययाद् वृत्तेरेव चैतन्ये ज्ञानव्यवहारप्रयोजकत्वमिति वैपरीत्यापत्तेश्च ॥ भावरूपाज्ञानवादेऽपीति ॥

 ननु श्रवणादिसाध्यमोक्षहेतुब्रह्मज्ञानरूपस्य प्रतियोगिनो ज्ञानाज्ञानाभ्यां नाऽत्र व्याहति। न हि श्रवणादि साध्यमोक्षहेतुत्वप्रकारकं ज्ञानं ब्रह्मज्ञानम्। ब्रह्मज्ञानमपि वा तत्र मोक्षहेतुर्न वा श्रवणादिसाध्यमतः प्रतियोगिनोऽभावेन प्रागभावसम्भव इति चेन्न। प्रतियोगिज्ञानस्य ब्रह्मज्ञानत्वे मोक्षहेतुत्वस्याप्यावश्यकत्वात्। "ब्रह्मविदाप्नोति परम्" इति ब्रह्मज्ञानम् तस्य मोक्षहेतुत्वावगमात्। न च ब्रह्मसाक्षात्कारस्तद्धेतुरिति वाच्यम्। उक्तज्ञानज्ञानस्य साक्षिवेद्यत्वेन तज्ज्ञानविषयविषयस्यापि साक्षात्कारसम्भवात्। तज्ज्ञानस्य साक्षिवेद्यत्वानङ्गीकारे ज्ञानमप्राणिकमेव स्यात्। ज्ञानस्यापि अबुबुत्सिततयाङ्गत्वेन सुखादिवत् ज्ञातैकसत्वाच्च। ब्रह्मज्ञानत्वेनैव श्रवणादिसाध्यत्वस्याप्यापादनात्। एवं च श्रवमादिसाध्यमोक्षहेतुब्रह्मज्ञाने कथं प्रागभाव इति व्याहतिरेवोत्पाद्या।

 यद्वा शाब्दादिसाधारणब्रह्मज्ञानप्रागभावस्य सत्वात् तज्ज्ञाने प्रतियोगिविशेषज्ञानाज्ञानाभ्यां व्याहतिरित्यनेन ग्रन्थेनोपलक्षणाददोषः। न च प्रागभावस्य सामान्याभावाभावशाब्दज्ञानं नास्तीति प्रतीयमानाभावस्य शाब्दज्ञाने विद्यमाने सम्भवात् शाब्दज्ञानपदं शाब्दज्ञानविशेषपरम्। अतो न व्याघात इति वाच्यम्। तथा सति न हि ज्ञानं नास्तीति तथैवेति प्रतिबन्दिमात्रे तात्पर्यात्। घटज्ञानप्रागभावादेरप्युपलक्षणमेतत्। तत्रापि घटज्ञानज्ञाने घटज्ञानस्य वृत्तत्वात् प्रागभावासम्भवो ज्ञाने प्रतियोगिज्ञानाभावात् प्रागभावज्ञानासम्भव इति व्याहतेः साम्यात्। प्रागभाव एव नास्ति तज्ज्ञानं वा नास्तीति तु निरसिष्यते ॥ वृत्तिज्ञानस्येति ॥ उपलक्षणमेतत्। अज्ञानस्यापि विषयनिरूप्यतया तज्ज्ञानाज्ञानाभ्यां ज्ञानं दुष्करमिति न तेन प्रागभावानुमानम्। लिङ्गज्ञानाभावेऽनुमानासम्भवादिति द्रष्टव्यम्॥ अनुपलब्ध्या वेति ॥ पररीत्या स्वमतेऽनुपलब्धेरप्रमाणत्वात् ॥ झटितीति ॥ तथा च यदाऽज्ञानं प्रतीतं तदैव प्रागभावोऽपि प्रतीत इति न तयोःलिङ्गलिङ्गिभाव इति भावः। तद्दूषणं तु स्वव्याहतत्वेन जात्युत्तरमित्याह ॥ अपि चेति ॥

 ननु यद्यज्ञानं ज्ञानविरोधित्वेन प्रतीयते तर्हि मुग्धोऽस्मीत्यादौ विरोधभावार्थं नञ् उल्लेखः स्यादित्यत आह ॥ मुग्धोऽस्मीत्यादौ त्विति ॥ नन्वज्ञानं प्रकारान्तरेण प्रतीयते यदा तदा ज्ञानविरोधित्वेन न प्रतीयत इति तत्प्रतीतौ न विरोधनिरूपकज्ञानाज्ञानाभ्यां व्याघातः अभावस्तु यदा प्रतीयते तदा धर्मिप्रतियोगिसापेक्ष एव प्रतीयत इति तत्र व्याघात एवेत्यत आह ॥ ज्ञानाभावोऽपि हीति॥ तथा चाज्ञानप्रतीतिसाम्यमेवाभावप्रतीतेरिति भावः ॥ क्लृप्तावयवशक्त्यैवेति ॥ प्रोक्षण्यधिकरणन्यायेनेति भावः।

 ननु बहुलप्रयोगादिना रूढिरवश्याभ्युपेया। अन्यथा पङ्कजादिशब्दानामपि रूढिर्नाङ्गीकर्तव्य। योगस्यातिप्रसक्तत्वात्। तत्परिहारार्थं रूढिरभ्युपगम्यते चेत्तुल्यं प्रकृतेऽपीत्यत आह ॥ शब्दाप्रयोगेऽपीति ॥ तथा च शब्दजन्यप्रतीतौ विरोधाभावेऽपि प्रत्यक्षजन्यप्रतीतौ तद्भानमावश्यकमिति तत्र व्याघात् एवेति भावः। उक्तमर्थं कारिकया सङ्गृह्णाति ॥ एवं चेति ॥

 किञ्च मास्तु विरोधनिरूपकज्ञानाभ्यां व्याघातोऽज्ञानावच्छेदकज्ञानाज्ञानाभ्यां तु सत्वात् अवच्छिन्नज्ञानेऽवच्छेदकस्य ज्ञानस्य कारणत्वात्। अन्यथा प्रतियोगिज्ञानादिकमप्यभावज्ञानकारणं न स्यात्। यद्यन्वयव्यतिरेकाभ्यां प्रतियोग्यादिज्ञानम् अभावज्ञानकारणं तदा ससम्बन्धिकपदार्थज्ञाने सम्बन्धितावच्छेदकप्रकारकसम्बन्धिज्ञानस्य कारणत्वात् तादृशज्ञाने कथमज्ञानम्? न च सम्बन्धीति गौरवात्त्याज्यमिति वाच्यम्। सम्बन्धितावच्छेदकप्रकारकज्ञानस्यैव तद्‌विरोधित्वादित्याह ॥ अपि चेति ॥ ॥ सममिति ॥ धर्मिप्रतियोग्यादिज्ञानस्यापि साक्षिरूपत्वादिति भावः।

 ननु तथाऽपि ज्ञानसामान्ये विद्यमाने कथं तदभावः? सामान्याभावस्य यत्किञ्चित्प्रतियोगिसत्वविरोधित्वादित्यत आह ॥ न जानामीति धीस्त्विति ॥

 ननु सामान्याभावविषयतया प्रतीयमानस्य कथं विशेषाभाविषयेतेति चेत्तर्हि ज्ञानसामान्यविरोधितया प्रतीयमानस्य कथं वृत्तिरूपज्ञानविशेषविरोधित्वम्। ज्ञानसामान्यविरोधित्वासम्भवादिति। यदि तदेतदत्रापि तुल्यम्। न चैवमुभयत्राप्यनुपपत्तिसाम्येऽभावविषयत्वे किं बीजमिति चेदभावस्य क्लृप्तत्वेन तद्‌विषयत्वे लाघवम् अज्ञानविषयत्वे गौरवमिति विभावय।

 एतेनैव त्वदुक्तमर्थं न जानामीत्यादि प्रतीतिरपि नाज्ञानविषयेति समाहितम्। तत्राप्यज्ञानावच्छेदकज्ञानाज्ञानाभ्यां अज्ञानज्ञानस्य व्याहतत्वात्। ननु सामान्यतोऽवच्छेदकज्ञानमेवावच्छिन्नज्ञाने कारणम्। तेन सामान्याकारेणावच्छेदके ज्ञातेऽपि विशेषाज्ञानं सम्भवति। न च येन रूपेणाज्ञानं तेन रूपेण ज्ञानं कारणमिति वाच्यम्। विशेषाज्ञानज्ञानेऽन्वयव्यतिरेकाभ्यां सामान्येनैवावच्छेदकज्ञानस्य हेतुत्वात्। अन्यथाऽसम्भवात्। तथा च न व्याघात इति चेत् तुल्यमेतत्सर्वमभावज्ञानेऽपीत्याह ॥ तस्मादिति ॥

 नन्वेतावता सामान्यतः प्रतियोगिज्ञाने अज्ञानविशेषावच्छिन्नप्रतियोगिकाभावज्ञानमिति पर्यवसितम्। तच्चायुक्तम्। प्रतियोगितावच्छेदकप्रकारकप्रतियोगिज्ञानस्याभावज्ञाने कारणत्वात्। अन्यथा प्रमेयत्वेन घटज्ञाने घटत्वेनाभावप्रतीतिः स्यादिति चेन्न। अज्ञानावच्छेदकस्याप्यज्ञानावच्छेदकतावच्छेदकप्रकारकज्ञानं कारणम्। अन्यथा प्रमेयत्वेनावच्छेदकज्ञाने घटं न जानामीति प्रतीतिः स्यादिति तुल्यत्वात्। तत्र विशेषप्रकारकं ज्ञानं साक्षिरूपमिति यदि तदपि तुल्यमत एवाह ॥ वृत्तिरूपविशेषज्ञानाभाव इति ॥ यदि चान्यत्र तथाभावेऽपि अज्ञानावच्छेदकस्य सामान्यज्ञानमेव कारणं तर्हि अन्यत्र प्रतियोगितावच्छेदकप्रकारकज्ञानस्य कारणत्वेऽपि ज्ञानाभावज्ञाने सामान्येनैव प्रतियोगिज्ञानं कारणमिति तुल्यम्। वस्तुतस्तु अभावज्ञाने प्रतियोगिनि भासमानधर्मप्रकारकमेव ज्ञानं कारणम्। एवं च प्रमेयत्वेन ज्ञानमादाय नातिप्रसङ्गः। प्रमेयत्वमात्रस्याभावज्ञाने प्रतियोगिन्यभावात्। न चाभावज्ञाने प्रतियोग्यंशे प्रतियोगितावच्छेदकमेव भासते न तदतिरिक्तमिति वाच्यम्। अप्रयोजकत्वात्। प्रतियोगितानवच्छेदकस्यापि प्रमेयत्वस्य प्रमेयो घटो नास्तीति प्रतियोग्यंशे भानाच्च। प्रथमक्षटे घटे रूपं नास्तीति प्रतियोगितानवच्छेदकस्य रूपत्वस्य भावाच्च। अत एव घटानुत्पत्तिदशायां विशेषाभावरूपस्यापि घटप्रागभावस्य घटो नास्तीति ज्ञानं सम्भवति। प्रतियोगितावच्छेदकस्यैव प्रतियोगिनि भावनियमाभावात्। न च प्रतियोगितावच्छेदक धर्मेण कथं प्रतियोगिताया धीरिति वाच्यम्। वह्नौ वैजात्यस्य तृणजन्यताग्रहोत्तरकल्प्यत्वेन वह्नित्वेनोपस्थिते तृणाजन्यताग्रहवत् यागजन्यतावच्छेदकेन स्वर्गत्वेनोपस्थिते यागजन्यताग्रहवत् इदं अभिधेयवत् प्रमेयादित्यत्राभिधेयनिरूपितव्याप्त्यनवच्छेदेनापि प्रमेयत्वेन व्याप्यत्वाग्रहवच्च प्रतियोगितानवच्छेदकधर्मपुरस्कारेणापि प्रतियोगिताग्रहोपपत्तेः। न चैवं घटवत्यपि घटो नास्तीति प्रत्ययापत्तिरिति वाच्यम्। किं घटसामान्याभिप्रायेण वा घटविशेषाभिप्रायेण वा। नाद्यः। घटसामान्यस्य तत्रोपलब्धत्वेन सामान्याभिप्रायेण तादृशप्रत्ययासम्भवात्। न द्वितीयः। इष्टापत्तेः। विशेषाभिप्रायेण सामान्यव्यवहारस्य सकलजनसिद्धत्वात्। अत एव विशेषाभिप्रायेण मम धनं नास्तीति व्यवहरन्ति। न चैवं सामान्याभावसिद्धिर्नस्यात्। तत्प्रतीतेः सामान्यरूपेण विशेषाभावविषयत्वसम्भवादिति वाच्यम्। प्रतियोगिनि भासमानस्य प्रतियोगितावच्छेदकत्वस्य बाधके सत्येव त्याज्यत्वेन यत्र बाधकाभावस्तत्र सामान्यस्य प्रतियोगितावच्छेदकत्वेन सामान्याभावप्रतीतिसम्भवात्। न हि विशेष्यवति विशिष्टाभावो विशेषणाभावपर्यवसायीति सर्वत्र तथात्वेन विशिष्टाभावसिद्धिः। उभयाभाववति तत्प्रतीतेरबाधात्। विशिष्टाभावतुल्ययोगक्षेमत्वात्सामान्याभावस्य। न च यावद्‌विशेषाभावविषयत्वेन तत्प्रतीत्युपपत्तौ सामान्याभावः किमर्थमङ्गीकर्तव्य इति वाच्यम्। अस्य सामान्याभाववादत्वेनाज्ञानवादत्वाभावात्। न हि सामान्याभाव सिद्धावज्ञानसिद्धिः। येन तवेष्टं स्यात्। सामान्याभावाङ्गीकर्त्रापि विशेषाभावाङ्गीकारे यावद्‌विषयत्वेनाज्ञानप्रतीतेरुपपादयितुमशक्यत्वात्। किं वा प्रसिद्धरूपाभावे वायौ निश्चिते वायौ रूपं न वा वायू रूपवान्न वेति संशयस्यानुभवसिद्धत्वात्। तत्कोटित्वेन सामान्याभावसिद्धिः। न च यावद्‌विशेषाभावानामेव संशयकोटित्वमिति वाच्यम्। तेषां निश्चितत्वेन संशयकोटित्वासम्भवात्। न चैतानवन्त्येवरूपाणीति निश्चयदशायां संशयाभाव आपाद्यते उत तदनिश्चयदशायाम्। नाद्यः। इष्टापत्तेः। न द्वितीयः। अतिरिक्तरूपसम्भावनया तादृशसंशयोपपत्तेः। उक्तसम्भावनाविरहसहकृतस्य यावद्‌विशेषाभाव निश्चयस्य प्रतिबन्धकत्वादिति वाच्यम्। उक्तरूपप्रतिबन्धकल्पने मानाभावात्। एतावन्त्येव रूपाणीति निश्चयदशायामपि अस्य संशयस्यानुभवसिद्धत्वाच्च।

 ननु यथा रूपं रूपत्वेन एककोटितया भासते तथा यावद्‌विशेषाभावोऽप्यनिश्चितेन रूपेण संशयकोटिरस्तु। अन्यथा रूपमप्यतिरिक्तं स्वीकर्तव्यमिति चेन्न। अनिश्चितं हि रूपं न रूपाभावत्वम्। विशेषाभावप्रतियोगिनि रूपत्वनिश्चयेन रूपत्वोपहिताभावत्वस्य निश्चितत्वात्। न च रूपत्वावच्छिन्नप्रतियोगिकाभावत्वमनिश्चितमेवेति वाच्यम्। तस्यानिश्चितत्वेऽपि विशेषाभावे रूपत्वावच्छिन्नाभावत्वाभावेन तेन रूपेण विशेषाभावस्य संशयविषयत्वासम्भवात्। विशेषाभावो हि तत्तद्रूपत्वावच्छिन्नप्रतियोगिकः न तु रूपत्वावच्छिन्नप्रतियोगिकः। न हि तत्तद्रूपत्वावच्छिन्नं तत्तद्रूपं रूपत्वावच्छिन्नं रूपं तु रूपत्वावच्छिन्नमिति न रूपप्रतिबन्धीगृहः। अतो विशेषाभावस्य संशयकोटित्वासम्भवात् संशयकोटित्वेन सामान्याभावः स्वीकर्तव्यः। अत एव गङ्गेश्वरेणापि तथैव विभावितम्। न चात्र संशये संशयकोटित्वेन भासमानाभावप्रतियोगिनि भासमानरूपत्वस्यावच्छेदकत्वं नभासत इति वाच्यम्। बाधकाभावे प्रतियोगिनि भासमानस्य स्वरूपसम्बन्ध विशेषरूपावच्छेदकत्त्वभावनियमात्। अत एव बाधकबलात् प्रतियोगिनि भासमानस्य नावच्छेदकत्वमित्युक्तम्।

 एवं हि \`घटो भूतः' इत्यत्रापि क्रियातीततैव भासते। अन्यथाऽनन्तध्वंसस्य तद्दिनवर्त्तित्वेनाद्य \`भूतः' इति प्रतीतिप्रसङ्गात्। अतीतता च प्रतियोगितप्रागभावानाधारसमयसम्बन्धिता। प्रागभावत्वं च कादाचित्काभावत्वं प्रतियोगिजनकाभावत्वं वा। जनकत्वं चानन्यथासिद्धनियतपूर्ववृत्तित्वम्। पूर्ववृत्तित्वं च प्रागभावपरिमितसमयवृत्तित्वम्। अतो न प्रागभावादावव्याप्तिः। सर्वथा निर्वचनासामर्थ्ये स्वरूपसम्बन्धविशेषपर्यन्तानुसरणात्। अन्यथा सर्वत्र तस्यैव लक्षणत्वापत्त्याऽविद्यालक्षणनिर्वचनस्यायुक्तत्वप्रसङ्गाच्चेति। सर्वस्य वक्तुं शक्यत्वेन ध्वंसोऽपि न सिध्येत्। अद्येति पदाप्रयोगश्च परदिनवर्त्तित्वव्यावृत्तिप्रतीतिर्माभूदित्येतदर्थमिति वक्तुं शक्यत्वाच्च। यदि चैतादृशतीतताविषयत्वापेक्षया ध्वंसविषयत्वं सिद्ध्यति तर्हि तादृशभविष्यत्तापेक्षया प्रागभावविषयत्वं लघ्विति समम्।

 न च तत्त्वज्ञानव्यतिरेके ब्रह्ममात्राविद्यानिवृत्तिव्यतिरेक इति सम्भवति। ब्रह्मणोऽनित्यत्वप्रसङ्गात्। न च \`घटो भूत' इति प्रतितिबलात् ध्वंसोऽङ्गीकार्य इति वाच्यम्। तर्हि घटो भविष्यतीति प्रतीतिबलात् प्रागभावोऽपि स्वीकर्तव्यः। ननु तत्र प्रागभावो न विषयः किन्तु क्रिया भविष्यत्वेव। अन्यथा दिनान्तरोत्पत्स्यमानघटे एव दिनवर्त्तिप्रागभावप्रतियोगित्वेनाद्य घटो भविष्यतीति प्रतीतिप्रसङ्गः। न च भविष्यत्ता प्रागभावमन्तरेण दुर्निरूपेति वाच्यम्। प्रतियोगितद्‌ध्वंसानाधारकालसम्बन्धित्वस्य भविष्यत्त्वस्य निर्वक्तुं शक्यत्वात्। न च ध्वंसत्वं प्रागभावप्रतियोग्यभावत्वमेवेति प्रागभावाङ्गीकार एवेति वाच्यम्। ध्वंसत्वस्य प्रतियोग्यजनकाभावत्वेन कादाचित्काभावत्वेन वा निर्वक्तुं शक्यत्वात्। न च जनकत्वं प्रागभावगर्भमिति वाच्यम्। तस्य स्वरूपसम्बन्धविशेषत्वात्। अन्यथा प्रागभावादावव्याप्तेरिति चेन्मैवम्।

 माऽस्तु वा सामान्याभावः। तथाऽपि नास्माकं क्षतिः। प्रागभावादीनामेव विशेषाभावानां सामान्येन रूपेण \`अहमज्ञ' इत्यादौ प्रतीतिसम्भवादित्युक्तमेव। प्रतियोगिनि भासमानस्य प्रतियोगितावच्छेदकत्वनियमो नेत्यपि प्रतिपादितमेवेति।

 नन्वेवं ज्ञानप्रागभावविषयत्वेन \`अहमज्ञः' इत्यादीनाम् उपपत्तिरिति वाच्यम्। तन्न युज्यते। प्रागभावसत्त्वे प्रमाणाभावेन तस्याभावादिति चेत्, तर्हि ध्वंसोऽपि न स्यात्। न चेष्टपत्तिः। ध्वंसानङ्गीकारे अविद्यानिवृत्तिरूपमोक्षाभावे तदर्थं शास्त्रप्रणयनादौ न प्रवर्तेत। न चाज्ञानध्वंसो ब्रह्मस्वरूप एवेति वाच्यम्। तथात्वे मोक्षस्य नित्यसिद्धत्वेन संसारानुपलम्भप्रसङ्गात्। तत्त्वज्ञानसाध्यत्वानुपपत्तेश्च। न च योगक्षेमसाधारणं जन्यत्वामिहाप्यस्तीति वाच्यम्। यस्मिन् सत्यग्रिमक्षणे यत्सत्त्वं, यदभावे चासत्त्वं, तत्तेन गग्यम्। विपक्षबाधकस्य उक्तत्वात्। अनेनैतदपि निरस्तम्। सामान्याभावस्वीकारे त्रयं कल्प्यम्। सामान्याभावस्तस्य सामान्यावच्छिन्नप्रतियोगिकत्वं, तत्तदधिकरणसम्बन्ध इति। तदनङ्गीकारे तत्प्रतीतेर्यावद्विशेषाभावानां सामान्यावच्छिन्नप्रतियोगित्वं तस्य व्यासज्यवृत्तित्वमिति द्वयमेव। तथा च लाघवादुत्तरपक्षः समीचीन इति न सामान्याभावसिद्धिरिति। प्रमितिसिद्धेऽर्थे गौरवस्यादोषत्वात्। अनेकेषां विषयत्वे कारणत्वे च गौरवमिति वैपरीत्याच्च। सामान्यावच्छिन्नप्रतियोगिकत्वस्य व्यासज्यवृत्तित्वे द्वित्वादिवदनेकप्रतीतावेव प्रतीतिप्रसङ्गाच्च। तादृशस्यापि व्यासज्यवृत्तित्वे घटत्वस्यापि तत्त्वप्रसङ्गाच्च। विशेषावच्छिन्नानां सामान्यावच्छिन्नत्वस्याप्रामाणिकत्वाच्च। तस्मात् सामान्याभावसिद्धिरप्रत्यूहैवेति। अत एवावृत्तिगगनादीनामेक एवाभाव इति परास्तम्। "गगनमिह नास्ति" इति प्रतीयमानस्यापराभावत्वसम्भवादित्यलमतिविस्तरेण।

 तादात्म्यस्यावच्छेदकत्वे मानाभाव इति वाच्यम्। घटः पटो नेति प्रतीतेरेव मानत्वात्। अन्यथा घटस्याभावप्रतियोगित्वेऽपि प्रमाणाभावः स्यात्। नन्वत्र घटत्वस्य प्रतियोगितावच्छेदकत्वे बाधकं पश्यामः। न चावच्छेदकभेदस्याभावभेदनियामकत्वं लिङ्गविधया तद्‌ज्ञापकत्वं, न तु तज्जनकत्वम्। तच्च न सम्भवति। विपक्षे बाधकतर्काभावेन सामानाधिकरण्याभावेन च व्याप्तेरसिद्धेरिति वाच्यम्। यदावच्छेदक भेदस्तदा तदवच्छिन्नाभावभेद इति कालिकव्याप्तिसम्भवात्। मन्मते व्याप्तेरविनाभावरूपत्वेन सामानाधिकरण्याघटितत्वाच्च। भिन्नभिन्नाभावप्रतीतेरबाधितत्वेन विपक्षबाधकत्वसम्भवाच्च। यत्र तदितरधर्मावच्छिन्नप्रतियोगिताकत्वं तत्र तदवच्छिन्नप्रतियोगिताकान्यत्वमिति दैशिकव्याप्तिरपि सम्भवति।

 किञ्चावच्छेदकभेदस्याभावभेदकत्वमवश्यं वाच्यम्। प्रतियोगिभेदस्य तत्वे प्रागभावादीनाञ्चतुर्णाम् ऐक्यं स्यात्। एवं च रूपत्वरूपप्रतियोगितावच्छेदकधर्मभाननियमाभ्युपगमे सामान्याभावाद्यसिद्धिरूपबाधकाभावात् प्रतियोगितानवच्छेदकेनापि ज्ञानत्वादिना रूपेण ज्ञानप्रागभावादिभानं युक्तमित्यहमज्ञ इत्यादिप्रतीतयो ज्ञानप्रागभावविषयत्वेन नाज्ञानविषया इति स्थितम्।

 नन्ववच्छेदकभेदेन कथमभावभेदः? भिन्नानामवच्छेदकानां वक्तुमवशक्यत्वादिति चेन्न। क्वचित् तादात्म्यस्य क्वचित् संसर्गस्य क्वचित्पूर्वापरकालीनत्वादेश्चावच्छेदकभेदस्य सम्भवात्। न च संसर्गप्रतियोगिसाधारणमवच्छेदकत्वं दुर्वचमिति वाच्यम्। रूपसम्बन्धविशेषत्वेन तस्य सुवचत्वात्। न च स्वरूपसम्बन्धत्वमपि दुर्वचमिति वाच्यम्। सम्बन्धान्तरमन्तराविशिष्टप्रत्ययजननयोग्यत्वस्य तत्त्वात्। न च नष्टो ध्वस्त इति प्रतीत्या ध्वंससिद्धिरिति वाच्यम्। तत्रापि क्रियाविशेषातीतताया एव विषयत्वसम्भवात्। न च ध्वंसोऽप्रत्यक्षोऽपि तु अनुमीयत इति वाच्यम्। साक्षात्करोमीत्यबाधितप्रत्ययात्। तत्प्रतिबद्धलिङ्गाभावाच्चेति। प्रागभावेऽपि तथा वक्तुं शक्यत्वाच्च। तस्माद्दुरुत्तराप्रतिबन्दितरङ्गिणीध्वंसो नाङ्गीक्रियत इति तु निराकृतमेव। किं वेदं मा भूत् इति इच्छाविषयतया प्रागभावसिद्धिः। न च प्रागभावस्यासाध्यतया इच्छाविषयत्वासम्भव इति वाच्यम्। योगक्षेमसाधारसाध्यत्वस्य तत्र सम्भवात्। प्रतियोगिजनकविघटनेन तत्सम्बन्धस्यापि साध्यत्वाच्च। न चात्यन्ताभावविषयतयोपपत्तिरिति वाच्यम्। तस्य तत्सम्बन्धस्य चानादिनित्यत्वेनासाध्यत्वात्। अन्यथाऽत्यन्ताभावत्वस्य पारिभाषिकतापत्तेः। अपि चोत्पन्नस्य द्वितीयक्षणे पुनरुत्पत्यभावात्पूर्वक्षणे सामग्र्यभावो वाच्यः। स च प्रागभावाभावादेव। अन्यहेतूनां सत्त्वादिति प्रागभावसिद्धिः। न च सामयिकात्यन्ताभावेनैवोपपत्तिरिति वाच्यम्। तस्य कादाचित्कत्वेऽत्यन्ताभावत्वस्य पारिभाषिकतापत्तेः। अनादि सान्तत्वे चेष्टस्यैव सिद्धेः। अनाद्यनन्तत्वे च पुनरुत्पत्तिप्रसङ्गदोषातिवारणम्। न च घटस्यैव विरोधित्वात् नोत्पन्नस्य पुनरुत्पत्तिरिति वाच्यम्। विरोधिताया कारणविघटकत्वेनैव दृष्टत्वात्। तद्‌विघट्टकारणगवेषणायां प्रागभावे एव विश्रामात्। न च सामाग्रीसत्त्वप्रयोजिका नोत्पत्ताविति वाच्यम्। सामग्र्यभावेऽपि सत्त्वस्य दर्शनेनोत्पत्तावेव तस्याः प्रयोजकत्वात्। अन्यथा नित्येऽपी सामग्रीकल्पनापत्तेः। किञ्चोपादनत्वव्यवस्थार्थं प्रागभावस्य स्वीकरणमावश्यकम्। न च तन्तुत्वादिनैव तद्‌व्यवस्थेति वाच्यम्। तन्तुत्वादीनामनन्तत्वेन प्रागभावस्य कर्तृजन्यतावच्छेदककार्यत्ववत् उपादानतावच्छेदकत्वात् तन्तुत्वादेश्च सर्वथा कार्याक्षमेऽपि सत्त्वेनोपादानताव्यवस्थापकत्वाच्च। प्रागभावस्य च फलबलकल्प्यत्वेनानतिप्रसङ्गात्।

 किञ्च घटोत्पत्तावासन्नायामस्ति घटो नास्तीति प्रतीतिः। न च सा ध्वंसविषयिणी। तदानीं तस्याभावात्। नाप्यत्यन्ताभावविषयिणी। तस्य सदा सत्वेन घटकालेऽपि प्रतीत्यापत्तेः। अभावभ्रमानुपपत्तेश्च। न च सा भ्रमः। बाधकाभावात्। तस्मात् प्रागभावविषयिण्येवेति सिद्धः प्रागभावः। न चोत्पत्तिक्षणावच्छिन्नघटात्यन्ताभाव एव स इति वाच्यम्। दत्तोत्तरत्वात्। घटसत्त्वकालेऽपि तस्य सत्वेन तथाप्रतीत्यापत्तेश्च। प्रतियोगितावच्छेदकस्यैव प्रतियोगिनि भाननियमश्चोक्तप्रतीतिबलादेव त्याज्यः। उत्पादविनाशशीलात्यन्ताभावस्वीकरणं च गौरवादेव त्याज्यमिति संक्षेपः।

 एतेन सर्वे प्रागभावनिरसनप्रकाराः कण्ठकोलाहलरूपा इत्युपरम्यते। तथा च प्रागभावप्रतीतेरप्रत्यूहत्वात्तदविषयत्वेन अहमज्ञ इत्यादिप्रतीत्युपत्तेः साधूक्तं तस्मादित्यादिना ॥ अपरे त्विति ॥ न चैवं निर्विकल्पकविशेषज्ञानेऽपि तज्ज्ञानाभावप्रतीतिः स्यादिति वाच्यम्। निर्विकल्पकस्य खपुष्पतुल्यत्वात्। न चात्र प्रतियोगिज्ञानं न साक्षिणा। प्रतियोगिनोऽविद्यमानत्वात्। शाब्दं च तज्ज्ञानं विशेषप्रकारकमेवेति वाच्यम्। साक्षिणो विद्यमानमात्रस्यैव प्रतीयमानत्वादिति चिन्तनीयम्।

 किं च प्रागभावादिर्न कपाले घट इति विद्यमानताविरोधेन प्रतीयते। न तथाऽत्यन्ताभावः। तस्यान्यत्र विद्यमानताविरोधिविषयत्वानभ्युपगमेन तादृशप्रतियोगिविषयत्वसम्भवात्। अन्यथा तस्य प्रामाण्यग्राहकत्वाभावे प्रामाण्यस्य परतस्त्वापत्तेः। प्रामाण्यस्याबाधितार्थकत्वरूपत्वेन अतीतादिघटितत्वात्। शाब्दज्ञानस्यापि विशेषप्रकारत्वेऽपि येन रूपेण तदपेक्षितं तद्रूपेण प्रकारत्वाभावाच्च॥ प्रमेयत्वाद्याकारेणेति ॥ अतद्‌गुणसंविज्ञानबहुव्रीहिणा प्रतियोगिनिरूपकेऽर्थे भासमानप्रकारकज्ञानसम्भवादिति द्रष्टव्यम्॥ केचित्त्विति ॥

न च त्वदुक्तस्य मदुक्ताद्‌व्यावर्तकत्वेन सामान्यतो व्यावर्तकधर्मविषयत्वस्य निषेधोऽशक्य इति वाच्यम्। न मया सामान्यतो व्यावर्तकधर्मविषयत्वं निषिध्यते। किन्तु करतलामलकेत्याद्युक्त्याऽसाधारणव्यावर्तकधर्मविषयत्वस्य निषेधात्। यादृशधर्मविषयत्वे सति तदधिकरणे साधारणे व्यवहारः केनाप्यभेदारोपो वा न भवति। अत एवाह ॥ करतलेति ॥ ॥ अत्येत्विति ॥ न चात्रापि साधात् त्वदुक्तार्थविषयप्रमाणज्ञानं प्रतियोगितज्ज्ञानं च न साक्षिणा। तस्य विद्यमानार्थविषयत्वात्। शब्दश्चार्थं बोधयन्नेव ज्ञानं बोधयतीति साक्षात् प्रमाणज्ञानस्य वृत्तत्वात्कथं तदभाव इति वाच्यम्। साक्षिणो विद्यमानमात्रविषयत्वनियमस्य प्रागेव दूषितत्वात्।

 किं च प्रतियोगितावच्छेदकप्रकारकज्ञानत्वेनैव हेतुता। न तु प्रतियोगिज्ञानत्वेन गौरवात्। तथा च तादृशज्ञानमन्यस्मिन्विद्यमाने साक्षिणा भविष्यतीति किमनुपपन्नम्। शब्देनापि ज्ञानविषयत्वेनैवार्थस्य बोधनसम्भवाच्च। साक्षादित्यस्यान्याविषयेत्यर्थात्। त्वदुक्तार्थविषयप्रमामज्ञानमित्यादिशब्दादेश्च ज्ञानविशेषणतयैव अर्थज्ञानजनकत्वाच्च।

 किं च यत्र यत्र विशेषाज्ञानं प्रतीयते तत्र सर्वत्रार्थविशेष्यकविशेषविषयप्रकारकज्ञानाभावो वा अर्थसत्ताविश्चयरूपज्ञानाभावो वा निष्कम्प्रप्रवृत्तिजनकज्ञानाभावो वा विषय इति न कश्चित् क्षुद्रोपद्रवः। प्रतियोगिज्ञानं साक्षिरूपमानुमानिकं शाब्दं वा। घटो भवत्येवेत्यादिवत्। नार्थसत्ताविश्चयरूपम्। न वा निष्कम्प्रवृत्तिहेतुः। न वा घटाविशेष्यकं घटत्वप्रकारकमिति हि सर्वसिद्धम्। तादृशत्वे वा तत्राज्ञानप्रतीतेरसिद्धेः। अत एव वादिवाक्यात् विशेषज्ञाने जातेऽपि तस्योक्तरूपत्वाभावात् न जानामीति व्यवहारन्ति इति सर्वमनवद्यम्। अत एव तादृशज्ञानप्रामाण्यग्राहिणाऽर्थतथात्वं विषयीकृतमिति तस्यार्थरूपत्वमिति परास्तम्। तादृशज्ञानेऽर्थांशे प्रामाण्यसंशयेनार्थांशे साक्षिणस्तथात्वानिश्चायकत्वात्। निश्चायकत्वे वा तत्राज्ञानप्रतीतेरसिद्धेरिति ॥ किं चेति ॥ नन्वनुमानादिना ज्ञानव्यावृत्तिरेव क्रियते। तेन त्वज्ञानं बोध्यते इति चेन्न। तद्‌बोधं विना तद्‌व्यावृत्तेः कर्तुमशक्यत्वात्। अनुमितेः व्यापकतावच्छेदकप्रकारकत्वनैयत्येनाज्ञानाव्यावृत्तिबोधकत्वासम्भवाच्च। तद्‌व्यावृत्तेस्तत्रैव पर्यवसानाच्च। प्रत्यक्षादावप्येवमेव वक्तुं शक्यत्वाच्च। जानामीति व्यवहारस्योभयत्र तुल्यत्वात्। समानन्यायेन शब्दस्यापि तदबोधकत्वेऽतीन्द्रियाद्यसिद्धिप्रसङ्गाच्च। अज्ञानाद्यनिवृत्तौ परोक्षज्ञानेनेति शेषः ॥ यदि चेति ॥ व्यवहाराद्यविरोधिनोऽज्ञानत्वस्य पारिभाषिकत्वादिति भावः। नन्वपरोक्षस्थलेऽज्ञाननिवृत्त्यनङ्गीकारे चैतन्याभिव्यक्त्यभावेऽपरोक्षैकरसचैतन्यसम्बन्धाभावविषयापरोक्ष्यं न स्यात्। विषयापरोक्ष्येऽन्यस्य प्रयोजकस्याभावादित्यत आह ॥ विषयापरोक्ष्यं त्विति ॥ वृत्तिमात्रस्य चैतन्याभिव्यक्तिहेतुत्वे परोक्षस्थलेऽपि तत्प्रसङ्गः। तथा च वृत्तिविशेषः स्वीकरणीय इति वृत्तिविशेषसम्बन्धादेव तत्सम्भवे चैतन्याभिव्यक्तेरप्रयोजकत्वमिति भावः ॥ परोक्षवृत्त्येति ॥ भ्रमस्याज्ञानोपादानत्वेन तन्निवृत्तिद्वारैव भ्रमनिवर्तकत्वादिति भावः ॥ तस्येति ॥ धर्माद्यज्ञानं निवृत्तमित्यनुभवस्येत्यर्थः। ननु यदि परोक्षज्ञान मज्ञाननिवर्तकं तर्हि सोपाधिभ्रमो न स्यात्। उपादानाभावात्। अज्ञानस्य च परोक्षज्ञानेन नाशितत्वादित्यत आह ॥ परोक्षत इति ॥ आत्मादिकमेवोपादानमिति भावः ॥ त्वन्मत इति ॥ त्वयाऽन्तःकरणादेरुपादानत्वास्वीकारात्। अज्ञानस्य च नष्टत्वादिति भावः ॥ अन्त्य इति ॥ अज्ञानविषयोऽज्ञानवृत्त्या न गृह्यत इति पक्ष इत्यर्थः। ननु मास्तु अहमज्ञ इत्याद्यज्ञाने प्रमाणम् न किञ्चिदहमवेदिषमित्य नु भवस्तु स्यात्। तस्यान्यथोपपादयितुमशक्यत्वादित्यत आह ॥ न किञ्चिदिति ॥ नन्वेवं भवन्मतेऽप्यज्ञानं न सिध्येत्। सर्वस्याप्यनुभवस्योक्तरीत्या ज्ञानाभावविषयत्वादिति चेन्न। जीवस्वरूपावरणान्यथानुपपत्त्यादिनाऽज्ञानसिद्धिसम्भवात्। परमते च चैतन्यस्य निर्विशेषत्वेन तदसम्भवस्य वक्ष्यमाणत्वात्। तथा च नास्मत्प्रतिबन्दी ग्रहः।

 किञ्च कथञ्चिज्ज्ञानविरोधिपदार्थमात्रसिद्धावपि उक्तविशेषणत्रयविशिष्टस्य न सिद्धिः। उक्तप्रत्यक्षेऽन्यतमस्यापि विशेषणस्यास्फुरणात्। तत्रैव विवादात्। न हि ज्ञानविरोधिनि पदार्थे कस्यापि विवादः। तथा चोक्तलक्षणविशिष्टे प्रमाणप्रश्ने ज्ञानविरोधिनि प्रमाणोपदर्शनमर्थान्तरग्रस्तमित्यपि बोध्यम्॥ भावरूपेति ॥ न च सुषुप्तावज्ञानं नाज्ञानत्वेनाभूयत इति वाच्यम्। एवं हि सुतरां ज्ञानाभावविषयत्वं उपपन्नम्। ज्ञानाभावोऽपि नाभावत्वेन भासत इति वक्तुं शक्यत्वात्।

 ननु यथाकथञ्चिदप्यभावज्ञानं प्रतियोगिज्ञानसापेक्षमित्यत आह ॥ आभावस्यापीति ॥ न हि प्रमेयमित्यादिज्ञाने प्रतियोग्यादिज्ञानापेक्षेति भावः। किञ्चायं परामर्थः अनुमानमुत स्मरणम्। आद्ये ज्ञानाभाव एवानुमीयत इत्याह ॥ यद्वेति ॥ न च पक्षासम्भवात्कथमनुमानमिति वाच्यम्। तत्कालीनाहं पदार्थस्य पक्षत्वात्। न च कालविशेषासिद्धेः पक्षासिद्धिरिति वाच्यम्। सम्प्रतिपन्नोदयास्तमयकालवत् विवादपदयोरप्युदयास्तमययोरन्तरा कालानुमानसम्भवात्। विप्रतिपन्नौ उदयास्तमयावन्तराकालयुक्तौ उदयास्तमयत्वात् सम्प्रतिपन्नोदयास्तमयवदित्यनुमानात्।

 यद्वा कालस्य तद्विशेषस्य वा केवलसाक्षिवेद्यत्वस्यान्यत्रोक्तत्वेन साक्षिणा कालविशेषसिद्धिसम्भवात्। न च तथाऽत्र ज्ञाने विद्यमाने कथं ज्ञानाभावानुमेति वाच्यम्। विशेषज्ञानाभावानुमानसम्भवात्। ननु तथापि हेतोरभावात् कथमनुमानमत आह ॥ अवस्थाविशेषत्वस्यापीति ॥ अत्रैवं प्रयोगः। तत्कालीनोऽहं ज्ञानाभाववान् अवस्थाविशेषवत्वात् ज्ञानसामान्यविरहवत्वात्। तुल्ययोगक्षेम आत्मादौ स्मर्यमाणेऽपि तद्वत्तया नियमेनास्मर्थमाणत्वात् वेति।

 नन्ववस्थाविशेषवत्वं नाम ज्ञानाभावत्वम्। अन्यस्य दुर्निरूपत्वात्। तथा च हेतोः साध्यविशेष इति चेन्न। कालविशेषरूपस्त्रुट्यपरनामकावस्थाविशेषस्य निर्वक्तुं शक्यत्वाच्च। कालविशेषश्च साक्षिसिद्ध इति पूर्वमेवोक्तम्। अत एव पक्षविशेषणासिद्धिरप्यपास्ता। न च द्वितीयेऽसिद्धिः। ज्ञानाभावेन च सामाग्रीविरहानुमाने चान्योन्याश्रय इति वाच्यम्। इदानीन्तनेनेन्द्रियसम्प्रसादेन पूर्वकालीनतदुपरममनुमाय तेन सामग्रीविरहानुमानसम्भवात्। न इन्द्रियसम्प्रसादः सुखानुभवहेतुको नोपरमहेतुक इति वाच्यम्। सुखानुभवहेतुकत्वेऽपि उपरमहेतुकत्वाविरोधात्। सुषुप्तौ सुखानुभवे विद्यमानेऽपि इन्द्रियसम्प्रसादादर्शनाच्च।

 किञ्चेन्द्रियसम्प्रसादस्योन्मीलनादिव्यापाररूपतयोपरमस्य च तत्प्रागभावरूपतयाऽवश्यं सम्प्रसादस्योपरमहेतुत्वम्। तथा च तेन सामग्रीविरहानुमानसम्भवः। यद्वा इन्द्रियाणां स्वव्यापारत्वे तत्कार्यानुभवः स्यात्। तथा च तदन्यथानुपपत्त्या उपरमसिद्धौ सामग्रीविरहसिद्धिरिति।

 ननु तृतीये हेतौ नियमेनास्मर्यमाणत्वं किं यथाश्रुतम्। किं वा सुषुप्तिकालावच्छेदेन। नाद्योऽसिद्धेः। न द्वितीयः। अनुपेक्षणीयज्ञानाभावसिद्धयापत्तेस्तत्रैव व्यभिचारच्चेति चेन्न। द्वितीयस्यैवाश्रयणीयत्वात्। यद्यदा यदवच्छेदेनैतत्तुल्ययोगक्षेमे स्मर्यमाणे नियमेन प्रतिबन्धाद्यमावेन स्मर्यते। तत्तदा न ज्ञायत इति व्याप्तेरभिमतत्वात्। न ह्युपेक्षणीययोरेकं स्मर्यते नापरमिति सम्भवति। सत्यनुभवे उभयोरपि स्मरणात्। उपेक्षाज्ञानस्य संस्कारजनकत्वे तत्तुल्ययोगक्षेमस्य इति विशेषणाभावेन विशिष्टाभावसम्भवात्। न चैवं तदभावसिद्धिः कथं। प्रकारान्तरेण तत्सिद्धिसम्भवात्। तदसिद्धावनिष्टाभावाच्च। अत एव तत्र व्यभिचारोऽप्यपास्तः। विशेषणाभावेन तदविशिष्टहेत्वभावात्। अन्यथा प्रातरनुभूतचत्वरे गजाभावज्ञानं न स्यात्। न च तत्र ज्ञानानुपलब्ध्याऽभावोऽनुमीयत इति वाच्यम्। अनुपलब्धिज्ञानोपायाभावात्। न च भावरूपाज्ञानमेव तत्र लिङ्गम्। तथा हि। अहं पूर्वकाले गजज्ञानाभाववान् गजाज्ञानवत्वात् यन्नैवं तन्नैवम्। यथा गजज्ञानवानहमिति वाच्यम्। भावरूपाज्ञानासिद्ध्या हेतोरसिद्धेः। जडे ज्ञानानङ्गीकाराच्च। अनुपलब्धे साक्षिवेद्यत्वेन तत्राज्ञानस्य लिङ्गत्वायुक्तेश्च। प्रकृतेऽपि ज्ञानुपलब्ध्या ज्ञानाभावानुमान सम्भवाच्चेति। नन्वयं परामर्शो नानुभवः अपि तु स्मरणमेवेति चेन्न। स्मरणस्य संस्कारजन्यत्वेन संस्काराभावे तदयोगात्। तदभावश्च जनकाभावात्। न च साक्षिरूपोषऽनुभवः संस्कारजनक इति वाच्यम्। तस्य नित्यत्वेन तत्कार्यस्य कर्तुं शक्ततया तेन संस्काराजनकात्। न हि संस्कारः प्रत्यक्षसिद्धः। येन कार्याभावेऽपि कल्प्येत। तस्मान्नायं परामर्शः स्मरणम्।

 किञ्च सर्वांशे स्मरणं त्वन्मतेऽपि न सम्भवतीत्याह ॥ त्वन्मत इति ॥ सुप्तावहमर्थस्य त्वया लयाङ्गीकारादिति भावः। सुषुप्ताविति विशिष्टस्य केवलादन्यभावादिति भावः। नन्वयं परामर्शः स्मरणमेव। न च साक्षिरूपज्ञानस्य नित्यत्वात् न संस्कारजनकत्वम्। तथा च कथं स्मरणमिति वाच्यम्। अविद्याप्रतिबिम्बितचैतन्यस्य साक्षित्वाङ्गीकारादित्यत आह ॥ सुषुप्ताविति ॥ उपलक्षणमेतत्। वृत्तेरपि वृत्तिप्रतिबिम्बितसाक्षिवेद्यत्वेऽनवस्था चेत्यपि द्रष्टव्यम्। ॥ अन्यथेति ॥ ज्ञानाभावाद्यनुमानाङ्गीकार इत्यर्थः ॥ त्वन्मत इति ॥ अज्ञानासिध्यऽन्योन्याश्रयाच्चेत्यपि द्रष्टव्यम्। साक्षिवेद्य इति तत्राज्ञानानङ्गीकारादिति भावः ॥ एवमिति ॥ यद्यज्ञानेन लिङ्गेन ज्ञानाभावोऽनुमीयत इत्यर्थः।

 यद्वा ज्ञानविरोधिनाऽज्ञानेनैव ज्ञानाभावसिद्धिर्नान्येन तदेत्यर्थः॥ प्रकाशमानेनेति ॥ तथा चात्मादिविषयकरागाभावो न सिध्येदिति भावः। तत्र यदि प्रकारान्तरेण रागाभावसिद्धिस्तर्हि प्रकृतेऽपि ज्ञानाभावसिद्धिः प्रकारान्तरेणैवेति नाज्ञानं तत्र लिङ्गमिति भावः।

  ॥ इति भावरूपाज्ञानप्रत्यक्षत्वभङ्गः ॥

\</1-2-22\>

\<1-2-23\>  
   न्यायामृतकण्टकोद्धारः

 एवमज्ञाने प्रत्यक्षं निरस्यानुमानं निरस्यति ॥ यच्चेति ॥ ॥ तस्या इति ॥ साक्षिणोऽज्ञानसाधकत्वेन न तद्‌बाधकत्वमिति भावः। ननु परोक्षप्रमाया अपि स्वविषयावरणप्रमातृगताज्ञाननिवर्तकत्वात् कथं तत्र बाध इत्यत आह ॥ तस्या इति ॥ न च प्रमातृगताज्ञाननिवर्तकत्वेऽपि विषयगताज्ञानानिवृत्त्या चैतन्याभिव्यक्त्या न विषयापरोक्ष्यमिति वाच्यम्। अपरोक्षवृत्तिस्थलेऽपि तथात्वापत्त्या विषयापरोक्षत्वानापत्तेः। तत्राज्ञानद्वयस्य निवृत्तिः, अत्र तु प्रमातृगताज्ञानस्यैवेत्यत्र विनिगमकाभावात्। वृत्तिसम्बन्धस्योभयत्राप्यविशेषात्। वृत्तेःतन्निष्ठत्वाभावस्य च प्रतिकर्मव्यवस्थाभङ्गे उपपादितत्वाच्च। अहमज्ञ इत्याद्यनुभवादीनां प्रमातृनिष्ठाज्ञानज्ञापकत्वेन विषयनिष्ठाज्ञाने प्रमाणाभावाच्च। भ्रमादेरन्यथैवोपपत्तेश्चोक्तत्वादिति दिक्। तथा च परोक्षवृत्तौ बाध एवेति परोक्षस्थलेऽज्ञाननिवृत्तिर्नेत्यत्र विवरणसम्मतिमाह ॥ उक्तं चति ॥ ॥ अप्रयोजकत्वमिति ॥ परोक्षवृत्तेरिवापरोक्षवृत्तेरपि उक्तसाध्याभावेऽपि व्यवहारादिकार्यसम्भवादिति भावः ॥ सर्वेति ॥ न चाधिष्ठानांशे वारणार्थं विवादपदमिति वाच्यम्। तदंशे हेतोर्व्यभिचारो विशेषणे चाप्रयोजकत्वमिति भावः।

 ननु धर्म्यंशे साध्यस्यापि सद्भावान्न व्यभिचार इत्यत आह ॥ तन्निवर्त्येति ॥ न च भ्रमोपादानत्वयोग्यत्वं लक्षणम्। तच्च तत्राप्यस्तीति नाव्याप्तिरिति वाच्यम्। योग्यतावच्छेदकरूपाभावे योग्यत्वस्याप्यसम्भवात्। योग्यत्वे वा कदाचिदपि तज्जातीये भ्रमाद्यापत्तेः। अन्यथा कस्यापि स्वरूपायोग्यत्वं न स्यात्। ननु कालमादायाज्ञानसम्भवात् न बाधासिद्धी इत्यत आह ॥ स्वस्येति ॥ न च कालस्य सर्वप्रमाणवेद्यतया कथं प्रत्यक्षत्वमिति वाच्यम्। साक्षिमात्रवेद्यत्वेन सर्वप्रमाणवेद्यत्वाभावात्। कालसामान्यस्य तथात्वेऽपि कालविशेषाणामतीन्द्रियत्वावश्यं भावात्। अन्यथा कदेति प्रश्नायोगात्। प्रश्न्यादौ विवादोऽपि न स्यात्। यदा च कालविशेषाणां स्थलोपाधीनां अतीन्द्रियत्वं तदा सुतरां सूक्ष्माणां क्षणलवादीनां क्षणादीनादायैवाप्रकाशित्वादिकं वक्तव्यम्। स्थूलोपाधेश्चैकत्वेनोक्तदोषानिस्तारात्। रूपादि चाक्षुषादिज्ञानविषयत्वासम्भवाच्च। महत्वसमानाधिकरणोद्भूतरूपवद्‌द्रव्यस्य चाक्षुषत्वनियमाच्च। अव्यवधानेन नियतोपनायकाभावाच्च। ॥ त्वन्मत इति ॥ प्रकाशाप्रसक्तौ सत्यां तत्प्रतिबन्धकत्वेनावरणस्य कल्पनादिति हि त्वन्मतम्। तथा च कथं जडेऽज्ञानम्? तत्र प्रकाशप्रसक्तेरभावादिति भावः। ॥ एकेति ॥ प्रातिस्विकज्ञानेनाज्ञाननिवृत्तेरभावात्। तन्निवृत्तौ च सद्यो मोक्षः स्यात् ॥ अज्ञाननिवृत्तेरेव मोक्षत्वात्। नन्वनेकाज्ञानपक्ष एवेदं साध्यमतो नोक्तदोष इत्यत आह ॥ अवच्छिन्नस्येति ॥ विशिष्टस्य त्वन्मते जडत्वादिति भावः ॥ रूपादीति ॥ इदं तु प्रागेवोपपादितम् ॥ अयमिति ॥ तथा च शाब्दवृत्तौ यथा नावच्छिन्नविषयत्वं केवलघटमात्रविषयत्वं तथा परोक्षवृत्तावपीति भावः। व्यभिचार इत्युपलक्षणम्। अप्रयोजकत्वं चेत्यपि द्रष्टव्यम्। एवं पक्षं दूषयित्वा साध्यमपि दूषयति ॥ साध्येऽपीति ॥ प्रागभावव्यतिरिक्तेति विशेषणं व्यर्थमित्यर्थः ॥ यत इति ॥ न च प्रमात्वेन अन्येषां ज्ञाननिवर्त्यत्वेनेति नियमस्यार्थ इति वाच्यम्। अज्ञानेऽपि तेन रूपेण निवर्त्यत्वाभावेनान्येषामिति व्यर्थं स्यात्। न हि प्रमात्वेन ज्ञानमज्ञाननिवर्तकम्। परोक्षप्रमायाः अज्ञाननिवर्तकत्वाभावात्। न चापरोक्षप्रमात्वेन अज्ञानं ज्ञाननिवर्त्यमेवेति वाच्यम्। चरमसाक्षात्कारोत्तरानुवृत्ताज्ञाने तदभावात्। तदा ज्ञाननिवृत्तौ जीवन्मुक्तस्य शरीराद्युपलब्धिर्नस्यात्। किञ्च प्रमात्वेन निवर्तकत्वे घटप्रमाया पटाज्ञाननिवृत्तिः स्यात्। न च तत्प्रमात्वेन तदज्ञाननिवृत्तिरिति वाच्यम्। एवं हि तत्प्रमात्वेन तत्प्रागभावनिवृत्तिरिति कथमन्येषां प्रमात्वेन ज्ञाननिववर्त्त्यत्वं नेति नियमार्थ इति। न च प्रागभावे निवर्त्ये प्रमात्वं निवर्ततावच्छेदकं न प्रवेश्यं, गौरवात्। किन्तु तद्‌व्यक्तित्वमेवेति वाच्यम्। अज्ञानेऽपि तुल्यत्वात्। तस्मादन्येषां ज्ञानसामान्यनिवर्त्त्यत्वाभाव एव नियमार्थ इति स्वनिवर्त्त्यपदेनैव प्रागभावव्यावृत्तिसिद्धेराद्यं विशेषणं व्यर्थमेव। किञ्च द्वितीयविशेषणेन प्रागभावव्यावृत्तिसिद्धेराद्यं व्यर्थम्। न चावरणत्वमस्ति प्रकाश इति व्यवहारविरोधित्वम्। तच्च ज्ञानप्रागभावस्यापीति न तेन तद्‌व्यावृत्तिरिति वाच्यम्। प्रमाणविषयस्य चितोऽज्ञानादिसाक्षितया प्रकाशमानत्वेन साक्षिज्ञानप्रकाशोऽस्ति साक्षी प्रकाशत इत्यादिव्यवहारे वृत्तिप्रागभावस्य विरोधित्वाभावेनावरणत्वाभावेन तेनैव व्यावृत्तिसिद्धेः। न च घटोस्ति घटः प्रकाशत इत्यादिव्यवहारविरोधित्वं प्रागभावस्यास्ति इति वाच्यम्। एवं हि प्रागभावो घटावरणं स्यात् नाज्ञानविषयावरणम्। जडस्याज्ञानविषयत्वानङ्गीकारात्।

 किञ्चाज्ञानेऽपि नैतादृशमावरणत्वम्। परोक्षवृत्तौ सत्त्यामज्ञाने विद्यमानेऽपि अस्ति प्रकाशत इति व्यवहारस्यापि जायमानत्वेन तद्‌विरोधित्वाभावात्। न चेदमावरणत्वं प्रमातृनिष्ठाज्ञानस्यैव। न विषयनिष्ठाज्ञानस्य। तच्च निवृत्तमेवेति वाच्यम्। आवरणत्वशून्यत्वस्याज्ञानस्यापारिभाषिकत्वात्। द्वैविध्यकल्पनस्य बहुशो दूषितत्वाच्चेति दिक्।

 ॥ अभावेति ॥ न चाखण्डाभावसम्पादकतया सार्थकत्वमिति वाच्यम्। यत् हि अविशिष्टाभावघटिते साध्ये हेतोरप्रयोजकत्वं तत्र विशिष्टाभावसम्पादकतया सार्थकत्वम्। अन्यत्र तु व्यर्थत्वमेव। न च प्रकृते तथा। तथा च कथमखण्डाभावसम्पादकतया सार्थकत्वमिति भावः ॥ जड इति ॥ न च प्रकाशमानत्वेऽप्यस्ति प्रकाशत इति व्यवहारविरोधित्वेनाज्ञानस्यावश्यकत्वमिति वाच्यम्। तादृशव्यवहारे प्रकाशमानत्वस्यैव प्रयोजकतया तत्सत्वे व्यवहारावश्यकत्वेनाज्ञानासम्भवात्। चैतन्यमस्ति चैतन्यं प्रकाशत इति व्यवहारस्य सकलसिद्धत्वाच्च ॥ स्वेति ॥ तथा च स्वविषयेति व्यर्थमिति भावः। न च यस्यादृष्टस्य घटज्ञानोत्पादकता पटज्ञानप्रतिबन्धकता च तादृशं स्वोत्पादकादृष्टं विवक्षितम्। तथा च कथमावरणपदेन व्यावृत्तिरिति वाच्यम्। तादृशादृष्टस्य असद्भावे मानाभावात्। सद्भावे वा स्वविषयेत्यानेन तस्यावरणात्। प्रमाणवृत्तिसामान्यस्य पक्षतया स्वपदेन तस्यैव परामर्शेन प्रमाणवृत्तिविषयावरणत्वात्। प्रमाणवृत्तित्वावच्छिन्नविषयत्वावच्छिन्न आवरणत्वस्याज्ञानेऽप्यभावात्। न हि घटाज्ञानं पटावरकम्। न चाज्ञानजातीयं तथेति वाच्यम्। तर्हि यज्जातीयत्वावच्छिन्नमावरणमिति विवक्षयैव तादृशादृष्टवरणे शेषवैयर्थ्यमेव।

 किञ्च प्रतिबन्धकादृष्टस्यापि क्वचिज्जनकत्वसम्भवेन तस्यापि प्रमाणवृत्तिविषयत्वावचिच्छन्नावरणत्वाभावेनानेनैव तद्‌व्यावृत्तिसम्भवेऽग्रिमविशेणवैयर्थ्यमेवेति दिक्। ज्ञानमिति यथा नियमस्य नान्योऽर्थस्तथोक्तम् ॥ वृत्तिरिति ॥ न च वृत्तेरप्रकाशत्वेऽपि अज्ञाननिवर्तकत्वमस्तु। अतिप्रसङ्गस्य तत्सन्निकर्षजन्यत्वेन निरासादिति वाच्यम्। तथात्वे हेतोरसिद्धिः। अप्रकाशत्वात्। वृत्त्युपरक्तचैतन्यस्याप्यज्ञानानिवर्तकत्वाच्च।

 ननु वृत्त्या तत्प्रतिबिम्बितचैतन्याभिव्यक्तं घटाधिष्ठानचैतन्यं भवत्वज्ञाननिवर्तकम्। न चाज्ञानसाधकस्य कथं तन्निवर्तकत्वमिति वाच्यम्। केवलस्य साधकत्वेऽप्यभिव्यक्तस्य निवर्तकत्वसम्भवादिति चेन्न। अभिव्यक्तत्वस्य निवृत्ताज्ञानत्वरूपत्वेनाभिव्यक्तत्वेऽज्ञाननिवृत्तिः अज्ञाननिवृत्तौ चाभिव्यक्ताधिष्ठान चैतन्यमित्यन्योन्याश्रयात्।

 ननु वृत्तिस्तत्प्रतिबिम्बितं चैतन्यमेव प्रकाशकमिति मते नेदमनुमानंमित्यत आह ॥ घटाकारेति ॥ तस्यातन्त्रत्वे मिथ्यात्वानुमानमप्रयोजकमेवेति भावः ॥ चरमेति ॥ न च चरमवृत्तिप्रतिबन्धकादृष्टं स्वरूपेण न चरमसाक्षात्कारेण नश्यति। ततः स्वनिवर्त्त्यपदेन तद्‌व्यावृत्तिसिद्धिः। कारणात्मना तु नश्यतीति मिथ्यात्वसिद्धिरिति वाच्यम्। एतादृशकल्पनायां प्रमाणाभावात्। चरमवृत्त्यनन्तरमपि तत्प्रतिबन्धकादृष्टसद्भावे प्रमाणाभावाच्च। उपादानोपादेययोरभेदेन कारणात्मना निवृत्तौ स्वरूपेणापि निवृत्ते रावश्यकत्वाच्च॥ वृत्तेरिति ॥ न चान्तःकरणस्य चिदध्यस्तत्वात् तत्परीणामवृत्त्यादेस्तदाश्रितत्वमिति वाच्यम्। तन्तुपरिणामादेः कार्पासनिष्ठत्वानुभवात्। किञ्च ज्ञानस्य शुद्धचैतन्येऽध्यासः अन्तःकरणस्य चाज्ञानावच्छिन्न इति कथमेकदेशत्वम्। अवच्छिन्नानवच्छिन्नयोर्भेदात्। जीवनिष्ठसंसारादेः शुद्धनिष्ठत्वापातात्। तथा च शुद्धाशुद्धविभागो न स्यादिति भावः ॥ त्वन्मत इति ॥

 न विषयनिष्ठमिति वाच्यम्। तत्सद्भावे प्रमाणाभावात्। उक्तप्रमाणैश्चावरणरूपस्यैव तस्य सिद्धेश्च ॥ अज्ञातत्त्वस्य चेति ॥ न च ज्ञातो घट इत्यादिप्रतीत्यन्यथानुपपत्त्या ज्ञाततावत् अज्ञातो घट इति प्रतीत्यनुपपत्त्याऽज्ञाततापि विषयनिष्ठा स्वीक्रियत इति वाच्यम्। तस्यावरणत्वाभावेन तेनैव परिहारात्। आवरणत्वे तेनैवोपपत्त्याऽज्ञानासिद्धिप्रसङ्गाच्च। ज्ञातमित्यादेर्ज्ञानविषयत्वेनैवोपपत्त्या दृष्टान्तासम्प्रतिपत्तेश्च।

 नन्वभावो नावरक इति मतेन साध्यद्वये तात्पर्यम्। तथा हि। स्वप्रागभाव व्यतिरिक्तस्वनिवर्त्त्यस्वदेशगतवस्त्वन्तरपूर्वकमित्येकं साध्यम्। स्वविषयावरणस्वनिवर्त्त्यस्वदेशगतवस्त्वन्तरपूर्वकमित्यपरम्। तथा च न वैयर्थ्यमित्यत आह ॥ किञ्चेति ॥ तथा च प्रथमसाध्ये उत्पादकादृष्टेनार्थान्तरम्। द्वितीयतृतीये विशेषणवैयर्थ्य चेति भावः । न च स्वविषयावरणपूर्वकमित्येव साध्यं क्रियते। तावताप्यज्ञानसिद्धेरप्रत्यूहत्वादिति वाच्यम्। ज्ञानाभावेनैवाप्रकाशिप्रकाशत्वस्य धर्म्यंशे प्रत्यक्षादे वोपपत्त्याऽप्रयोजकत्वे तात्पर्यात्। तावतापि ज्ञाननिवर्त्त्याज्ञानासिद्धेश्च।

 ननु तथात्वे प्रमाप्रागभावप्रतिबन्धकादृष्टाभ्यामर्थान्तरं स्यादित्यत आह … न हीति ॥ ॥ अन्यथेति ॥ अविशेषितसाध्यं प्रत्यप्रयोजकत्वाभावेऽपि यदुद्देश्यत्वं तदा वह्नित्वेन विप्रतिपत्तौ प्रमेयवह्नित्वस्यापि साधनापत्तिरित्यर्थः ॥ हेतावपीति ॥ न च व्यर्थविशेषणे हेतौ व्याप्तिरेव नेति वाच्यम्। अविनाभावरूपायाः व्याप्तेस्तत्राप्यप्रत्यूहत्वात्। एवं साध्यं दूषयित्वा हेतुं दूषयति ॥ हेतौ चेति ॥ ॥ शब्दसामान्येति ॥ न च गोशब्दवाच्यत्वेन पृथिव्याः शृङ्गित्वसाधनं न सम्भवति, अनुकूलतर्काभावात्। प्रकृते च न जानामीति प्रतीत्यनुपपत्तिलक्षणप्रतिकूकतर्कपराहतिरेव बाधिकेति वाच्यम्। तस्याः ज्ञानाभावविषयत्वेनैवोपपत्तेः। अनुपपत्तेः परिहृतत्वात्। पुरुषे व्यभिचारश्च। न च प्रकाशशब्देन सर्वदेशकालयोर्व्यवह्नियमाणत्वं विवक्षितमिति वाच्यम्। निर्जनदेशे वृकजीवाज्ञानपक्षे मुक्तिकाले प्रलयकाले च तादृशव्यवहाराभावेन चासिद्धेः। न चास्तु प्रकाशशब्दवाच्यत्वमेव हेतुः। पुरुषे चाप्रकाशितार्थगोचरेति विशेषणात् व्यभिचारव्युदास इति वाच्यम्। प्रकाशितार्थगोचरत्वाभावस्य तत्राऽपि सत्त्वात्। न चाप्रकाशितत्त्वमर्थविशेषणम्। अर्थश्च गोचरत्वविशेषणमिति वाच्यम्। अर्थेऽप्यप्रकाशितत्वं नाम प्रकाशशब्दवाच्यगोचरत्वाभावः। तत्र किं यत्किञ्चित् प्रकाशशब्दवाच्यगोचरत्वाभावो वा प्रकाशशब्दवाच्यत्वावच्छिन्नगोचरत्वाभावो वा। नाद्यः। प्रकाशितप्रकाशे व्यभिचारात्। न द्वितीयः। प्रकाशशब्दवाच्यपुरुषगोचरत्वाप्रसिद्धया तदच्छिन्नगोचरत्वरूपप्रतियोग्यप्रसिद्धया तदभावस्यासिद्धेः। अप्रकाशितत्वाभावश्च पक्षे मूले एव स्पष्टम् प्रतिपादयिष्यते। एतेनाप्रकाशविरोधिप्रकाशत्वादिति विवक्षितमिति परास्तम्। प्रकाशशब्दवाच्याभावविरोधित्वे सति प्रकाशशब्दवाच्यत्वादि। अन्यस्य दृष्टान्तदार्ष्टान्तिकोभयसाधरणत्वाभावात्। तथा च प्रकाशशब्दवाच्ये पुरुषे व्यभिचारः स्पष्टि एवेत्यलं मृतमारणेन। उक्तमर्थं कारिकारूढं करोति ॥ एवं चेति ॥ एवं विशेष्यासिद्धिमुक्त्वा विशेषणासिद्धिमाह ॥ किं चेति ॥ ब्रह्मान्यप्रकाशकत्वे तस्य तस्य बाधितत्वेनाबाधितार्थकत्वरूपप्रामाण्यविघात इत्यर्थः। न च प्रकाशितत्त्वं न प्रकाशत इति व्यवहारगोचरत्वम्। तत् चितोऽप्यस्तीति वाच्यम्। प्रकाशमाने न प्रकाशत इति व्यवहारासम्भवात्। अन्यथा घटे प्रकाशमानेऽपि तथात्वापातात्। एवं सम्पूर्णासिद्धिमुक्त्वा व्यभिचारमप्याह ॥ किं चेति ॥ ॥ व्यभिचारो वा बाधोवेति ॥ अनुमितेरपक्षत्वे व्यभिचारः। पक्षत्वे बाध इति व्यवस्थिविकल्पार्थो वा शब्दः। हेतुसत्त्वमुक्त्वा साध्याभावमाह ॥ अस्या इति ॥

 नन्वज्ञानस्य स्वरूपतः साक्षिवेद्यत्वेऽपि तद्‌गतमनादित्वादिकं न साक्षिवेद्यम्। अन्यथा तत्र विवादो न स्यात्। अतस्तद्विषयाज्ञानमस्त्येवेति वाच्यम्। अनुमितेर्व्यापकतावच्छेदकप्रकारकत्वनैयत्येनानुमितावपि तस्याविषयत्वेन तया तज्ज्ञाननिवृत्तिर्नस्यात्। अनादिभावत्वादेरपि जडत्वेन अज्ञानविषयत्वायोगाच्च। त्वन्मते प्रातिभासिका ज्ञाननिष्ठस्य प्रातिभासिकत्वनियमेनानादित्वादेरपि प्रातिभासिकतयाऽज्ञानविषयत्वायोगाच्च। धर्मधर्मिणोरभेदेनानादित्वादेरपि साक्षिविषयत्वापरिहाराच्च। तस्मादज्ञानानुमित्तौ व्यभिचारः सुस्थः। उपलक्षणं चैतत्। विपर्यये व्यभिचारश्च। न चाप्रकाशितत्वस्याज्ञानविषयत्वरूपस्य प्राक्कालसत्त्वघटिततया विपर्ययविषयेऽभावात् विपर्ययेन हेतुवृत्तिरिति वाच्यम्। प्रकाशशब्दवाच्यगोचरत्वाभावरूपस्याप्रकाशितत्त्वस्य विपर्यय विषयेऽपि सत्त्वात्। अन्यस्य पक्षेऽसिद्धत्वेनासिद्ध्यापत्तेरिति ॥ दृष्टान्तेऽपीति॥ न चान्धकारोत्पन्नपटोचान्धकाराव्यवहितोत्पन्नत्वं विवक्षितम्। तच्च द्वितीयप्रभायामिति प्रथमविशेषणं सार्थकमिति वाच्यम्। लाघवादन्धकारसमानकालीनत्वविवक्षया द्वितीयादिवारणेन प्रथमविशेषणानर्थक्यतादवस्थात्। अपदार्थत्वस्योभयत्र तुल्यत्वात्। विशेषणान्तरविवक्षया विशेषणसार्थक्योपपादनस्यानुचितत्वाच्च॥ दृष्टिसृष्टीति ॥ न च दृष्टिसृष्टिपक्षे नेदमज्ञानसाधकमिति वाच्यम्। तर्हि तत्पक्षेऽज्ञानासिद्ध्यापातात्। प्रमाणान्तराभावात्। प्रत्यक्षस्य निरासात्। आगमादेश्च निरसिष्यमाणत्वात्। इदानीं सत्प्रतिपक्षमाह ॥ अनादित्वे सतीति ॥ न च पक्षभेदे कथं सत्प्रतिपक्षत्वम्। अन्यथाऽतिप्रसङ्गादिति वाच्यम्। विरोधित्वमात्रस्यैव सत्प्रतिपक्षत्वे तन्त्रत्वेन पक्षैक्यस्यातथात्वात्। अत एव केवलान्वयिनि सत्प्रतिपक्षावतारः। अन्यथा तत्र सप्ततिपक्षाभावेऽसत्प्रतिपक्षोपदर्शकावयवोऽपि तत्र न स्यात्। न चोक्तानुमानानाम् अप्रयोजकत्वेन दुर्बलत्वम्। सिद्धान्त्यनुमानं तु न तथेति वाच्यम्। तत्राप्यप्रयोजकत्वस्य वक्ष्यमाणत्वात्। निरुपाधिकसहचारस्यैव विपक्षबाधकत्वसम्भवाच्च। न चाद्यानुमानमविरोधित्वेनानादिभावत्वस्य निवर्त्त्यनिष्ठत्वेऽप्यनाद्यभावविलक्षणत्वस्य निवर्त्त्यनिष्ठत्वे बाधकाभावादिति वाच्यम्। अभावविलक्षणत्वस्य भावत्वनियतत्वेन वा तस्य च भावत्वरूपत्वेन वा तस्य निवर्त्त्यानिष्ठत्वेनैव तस्यापि निवर्त्त्यनिष्ठत्वाभावसिद्धेः। न च द्वितीयानुमानेऽनादिमात्रवृत्तित्वमुपाधिरिति वाच्यम्। ध्वंसत्वे साध्याव्यापनात्। पक्षमात्रव्यावर्तकविशेषणत्वं न, पक्षेतरत्वाच्च। सिद्धान्त्यभिप्रेतानुमानस्यापि भूतरूपवत्तेजस्त्वेनोपाधिना सोपाधिकत्वाच्च। न च तृतीयचतुर्थयोः सकलनिवर्त्त्यावृत्तित्वमुपाधिः। प्रागभावजन्यप्रागभावान्यतरत्वे साध्याव्यापकत्वात्। न च पञ्चमे सकलानाद्यवृत्तित्वमुपाधिरिति वाच्यम्। तमोऽन्यत्वे साध्याव्यापकत्वात्। न च तस्य प्रागभावनिष्ठत्वेन साध्याधिकरणत्वमेव नेति वाच्यम्। प्रागभावस्यावरणत्वाभावस्य प्रागेवोपपादितत्वात्। अन्यथा तेनैवार्थान्तरतापत्तेः। पक्षमात्रव्यावर्तकविशेषणत्वेन पक्षेतरत्वाच्च। न च षष्टे प्रतियोग्यप्रसिद्ध्या साध्याप्रसिद्धिरिति वाच्यम्। शब्दाभासादिना तत्प्रसिद्धिसम्भवात्। अन्यथा सद्‌वैलक्षण्यज्ञानं तवापि न स्यात्। गौरवेण प्रतियोगिप्रमात्वेन कारणत्वाच्चेति दिक्। अप्रयोजकत्वमप्याह ॥ पूर्वमिति ॥ अन्यथा स्मृतत्वादेः पदार्थान्तरतापत्तिरिति भावः। बाधमप्याह ॥ किं चेति ॥ नन्वनधिष्ठानत्वेऽपि तज्ज्ञानत्वमस्त्वित्यत आह ॥ त्वन्मते हीति ॥ न त्वाध्यासिकसम्बन्धस्य अतन्त्रत्वप्रसङ्गादिति भावः। न च वृत्त्यभिव्यक्तस्याधिष्ठानत्वात् तत्प्रकाशत्वमिति वाच्यम्। अन्योन्याश्रयादिति। अत्र कश्चिद् विवादगोचरापन्नमित्यनेन जन्यसविकल्पकाजन्यचाक्षुषप्रमाणज्ञानम् अन्धकारनिवृत्त्यव्यवहितोत्तरकालीनचाक्षुषज्ञानं वा विवक्षितम्। अत्र च प्रमाणज्ञानस्य पक्षत्वात्। चाक्षुषेत्यनेन च परोक्षवृत्तेः सविकल्पकाजन्येत्युक्त्या धारावाहिकबुद्धिव्यावृत्तिः। अस्मन्मते तु धारावाहिकबुद्धिरेव नास्ति। एकस्यैव ज्ञानस्य तावत्पर्यन्तमवस्थानसम्भवात्। न तस्य पक्षतापत्त्या बाधः। पराभिमतेश्वराज्ञानादिव्यावृत्तये चाक्षुषप्रमाणज्ञानेति। परमते सर्वस्यापि जन्यज्ञानस्य ईश्वरसविकल्पकजन्यत्वात्। जन्यज्ञानजन्यत्वाच्च। पक्षाप्रसिद्धिवारणाय जन्यसविकल्पकाजन्येति उभयोपादानम्। यथेश्वरानुमाने जन्य विशेषणम्। एवमेव द्वितीयनिरुक्तावपि। एवं च पक्षदूषणानवकाशः साध्ये च स्वशब्दः समभिव्याहृतपरः। अत्र च स्वप्रागभावपदेन स्वसमानाधिकरणप्रागभावः कथ्यते। स्वविषयावरण इत्यनेन स्वजननायोग्यत्वं स्वनिवर्त्त्येत्यनेन स्वजन्यध्वंसप्रतियोगित्वं स्वदेश गतेत्यनेन स्वाश्रये वर्तमानत्वम्। एवं च पक्षीभूतज्ञानस्य घटपटादिसंयोगजनकत्वसम्भवात्। तत्प्रागभावः स्वनिवर्त्त्य इति। संयोगादिप्रागभावात्मत्वस्वजनकादृष्टेच्छाप्रागभावपूर्वकत्वेनार्थान्तरतावारणायैतानि विशेषणानि। अज्ञाने चैवं भूतमिति न बाधः। स्वप्रागभावान्यत्वं चाभावान्यत्वादन्यदेवेति न तद्‌वैयर्थ्यम्। अथवा प्रमाणज्ञानस्य प्रागभाव एव स्वप्रागभावः। स्वविषये संशयाजननयोग्यमेव स्वविषयावरणम्। स्वसत्ताक्षणनियतप्रतियोगिस्वनिवर्त्त्यम्। ततश्च प्रागभावोऽपि परमते विशेषदर्शनतया संशयादिजनक इति। स्वप्रागभावस्वजनकादृष्टान्धकारादिकव्यावृत्तये स्वप्रागभावेत्यादि विशेषणम्। परमते मनःसंयोगपूर्वकत्वेनार्थान्तरतानिवृत्तये स्वनिवर्त्त्येति। अथवा पराभिमतप्रागभावान्यत्वघट ज्ञानसमानविषयत्वज्ञाननिवर्त्त्यत्वज्ञानसमानाश्रयत्वविशिष्टाज्ञानसिद्धर्थानि विशेषणानीति न कस्यापि वैयर्थ्यम्।

एकेनापि तेन विनोद्देशासिद्धेः। न चाज्ञानस्य कथं प्रमाणज्ञानसमानाश्रयत्वमिति वाच्यम्। अज्ञानाश्रयघटत्वावच्छिन्नचैतन्ये वाऽन्तःकरणावच्छिन्नत्वमिति तन्निष्ठज्ञानस्यैवाज्ञानसमानाश्रयत्वमिति। न च नीरूपस्य ब्रह्मणः कथं चाक्षुषज्ञानविषयत्वम्? महत्त्वसमानाधिकरणोद्भूतरूपवत एव चाक्षुषत्वादिति वाच्यम्। परमते घटः सन्निति चाक्षुषज्ञाने सत्ताया इव तदुपपत्तेः। सत्तास्थानीयत्वात् ब्रह्मणः। न च सत्तायाः जातित्वात् आत्मनस्तु द्रव्यत्वात् कथं सत्तातुल्यत्वमिति वाच्यम्। ज्ञानानन्दादिरूपत्वेन पराभिप्रेतात्म वैलक्षण्याङ्गीकारात्। तथा च सत्तातुल्यतैवेति। एवं च साध्यविशेषणानां सार्थकत्वेन साध्ये न वैयर्थ्यम्। हेतुरप्यप्रकाशितार्थप्रकाशकत्वम्। न चोक्तदोषः। एतद्‌विषयावरणसमयवृत्तित्वे सति एतदावरणनिवर्तकत्वम्। न च वर्णिताज्ञानातिरिक्तप्रमाणज्ञाननिवर्त्त्यविषयावरणमस्ति। येन साध्यं विना हेतोरनुपपत्तेर्नाप्रयोजकतापि। स्वप्रागभावस्य स्वानिवर्त्त्यत्वात् न तेनोपपत्तिः। वस्तुतस्तदभाव एव। न चोक्तहेतोरसिद्धिः। ज्ञानेनाज्ञानं निवृत्तमित्यनुभवेन ज्ञानेन तु तदज्ञानमिति स्मृत्या च सिद्धेः। एवं च न कोऽपि दोष इत्याह तन्न। धर्म्यंशे सति कल्पके तथाऽपि बाधात्। न हि तदंशेऽप्यज्ञानं तवाऽपि सम्मतम्। अन्यथा तदंशे भ्रमाभावेन तज्ज्ञाने भ्रमोपादानत्वलक्षणस्याव्याप्तिप्रसङ्गात्। किं च धारावाहिकद्वितीयादिबुद्धौ बाधोऽसिद्धिश्च। न च धारावाहिकबुद्धेर्जन्यसविकल्पकजन्यत्वात् जन्यसविकल्पकाजन्येत्यनेन तद्‌व्यावृत्तिरिति वाच्यम्। मया विशिष्टज्ञाने विशेषणज्ञानस्य हेतुत्वानङ्गीकारात्। त्वयाऽप्यनङ्गीकाराच्च।

 किं च निर्विकल्पकानङ्गीकारेण जन्यज्ञानाजन्यत्वेनैव पूर्णत्वे सविकल्पकेत्यस्य वैयथ्यीच्च। किञ्च चाक्षुषघटज्ञानविषये घटे आवरणरूपाज्ञानाभावेन बाधः। जडे प्रकाशप्रसक्त्यभावे न तत्प्रतिबन्धकत्वेनाज्ञानाङ्गीकारात्। न च चाक्षुषघटज्ञानपदेन घटावच्छिन्नचैतन्याज्ञानं विवक्षितमिति वाच्यम्। आश्रयासिद्धेः। अवच्छिन्नस्यापि घटतुल्यत्वेन तत्राप्यज्ञानासम्भवात्। तस्यान्न धर्मिसिद्धिः। साध्येऽप्याद्यविवक्षायां भ्रान्तिसंशयपूर्वकत्वेनार्थान्तरम्। अस्ति च भ्रान्तिसंशययोरुक्तविशेषणवत्ता। तयोः स्वप्रागभावव्यतिरिक्तत्वात्। व्यभिचारेण प्रमाणज्ञानजननायोग्यत्वात्। स्वनिवर्त्त्यत्वात् स्वदेशगत्वाच्च। न च तत्र न स्वनिवर्त्त्यत्वमिति वाच्यम्। अज्ञानेऽपि तदभावप्रसङ्गात्। ज्ञानेनाज्ञानं निवृत्तमित्यनुभवात् तत्र तदङ्गीकारे सम्यग्‌ज्ञानेन संशयो वा भ्रान्तिर्वा निवृत्तेत्यनुभवेन तत्रापि तदङ्गीकारणीयम्। न च तयोः स्वत एव निवृत्तिरिति वाच्यम्। सकलनिवृत्तकतत्त्वज्ञानसाध्यत्वात्। किं च प्रथमविवक्षया बाधः। अज्ञानस्य वासनोपादानत्वेन स्वजननयोग्यत्वाच्च। द्वितीयविवक्षायामपि ताभ्यामेवार्थान्तरम्। न च द्वितीयपक्षे कथं संशयादिनाऽर्थान्तरम्? तस्य स्वविषये संशयजननयोग्यत्वरूपावरणत्वाभावादिति वाच्यम्। संशयादेस्तत्त्वेन संशयादिकं प्रत्ययोग्यत्वेऽपि धारावाहिकसंशयादिकमादाय पूर्वस्य संशयादेरुत्तरत्र संशयादिकं प्रति धर्मिज्ञानत्वेन विशेषणज्ञानत्वेन तज्जननयोग्यत्वात्।

 किं च द्वितीयपक्षे स्वप्रागभावस्य न संशयादिजननयोग्यत्वम्। प्रमाणज्ञानप्रागभावस्य संशयाद्यहेतुत्वात्। अन्यप्रागभावस्यान्यत्राहेतुत्वात्। तथा च तेनैव स्वप्रागभावनिवारणे प्रथमविशेषणे वैयर्थ्यमेव। न च विशेषादर्शनतया संशयादिजननयोग्यतेति वाच्यम्। विशेषादर्शनस्य हेतुत्वे विशेषदर्शनकालेऽपि संशयापत्त्या तत्सामग्र्यभावस्यैव हेतुत्वात्। विशेषदर्शनानन्तरं च न संशयः। कोटिस्मरणाभावात्। किं च प्रथमविवक्षायामपीच्छाभावस्य स्वसमानाधिकरणत्वात्। स्वदेशगतेत्यनेन तद्‌व्यावृत्तेस्तेनैवार्थान्तरम्। तद्‌विशेषणवैयर्थ्यं च। न च द्वितीयविवक्षायामपि न स्वदेशगतेत्यनेन तमोवारणम्। प्रमाणजनितघटाकारवृत्तेर्घटनिष्ठत्वेन तमसोऽपि तद्देशगतत्वात्। अज्ञानस्य चैतन्यमात्राश्रयतया वृत्तेस्त्वन्तःकरणावच्छिन्नाश्रयतयाऽवच्छिन्नशुद्धयोर्भेदेन समानाश्रयत्वस्याज्ञानेऽसम्भव एव। अन्यथा विशिष्टनिष्ठसंसारादेरपि शुद्धनिष्ठत्वापत्तेः। ब्रह्मणश्च गुणवत्वादिना द्रव्यत्वमन्यत्रोपपादितमिति न सत्तातुल्यता। तस्य चाक्षुषादिविषयत्वे च औपनिषदत्वभङ्गश्च। अवच्छिन्नस्य कल्पितत्वादेव नाधिष्ठानत्वमित्यादि ज्ञातव्यम्। प्रथमविवक्षायामप्यन्त्यविशेषणं व्यर्थमेव। अन्वयव्यतिरेकयोरभावेनान्यतरकर्मादिनैव संयोगस्योपपत्त्या प्रमाणज्ञानस्य संयोगाजनकत्वेन संयोगप्रागभावस्य स्वनिवर्त्त्यत्वाभावात्।

 किं चोभयत्राभावव्यतिरिक्तेत्यनेनैवोपपत्त्या प्रागिति व्यर्थमेव। न चाखण्डाभावत्वेनोपपत्तिः। यत्र च विशेष्या भावेन न कार्यनिर्वाहः तत्र विशिष्टाभावोपपादनात्। तत्र च वैयर्थ्ये तथा समाधानात्। अन्यथा धूमाभावे साध्ये प्रमेयवह्न्यभावोऽपि हेतुः स्यादिति। किं च पक्षद्वयेऽपि स्वविषयावरणेत्यनेनैव प्रसक्तप्रकाश प्रतिबन्धकत्वरूपावरणत्वमादाय सर्वनिवारणेऽनुपयुक्तकुसृष्टियुक्तिविवक्षया विशेषणान्तरसार्थक्यकथनायोगात्। अन्यथा प्रमेयत्वे सति धूमवत्वादिति प्रयुक्ते वैयर्थ्येऽभिहिते आरोपितधूमव्यभिचारवारणाय विशेषसार्थक्यम्यमिति स्यात्। तस्मान्न विवक्षाद्वयं युक्तम्। नाप्युद्देशसिद्ध्यर्थमिति तृतीयः प्रकारः यत्राविशिष्टं साध्यं प्रत्यप्रयोजकता तत्रैवोद्देश्यसिद्ध्यर्थत्वात्। न चेश्वरानुमानप्रतिबन्दी। तत्रादृष्टजनकज्ञानादिनाऽर्थान्तरत्वे प्राप्ते दुष्टप्रागभावेत्यादिविशेषणोपादानात्। न ह्यत्रार्थान्तरता। न वा तैर्विशेषणैस्तत्परिहारः। अन्यथाऽनुपयुक्तप्रमेयत्वादिविशेषणान्यादाय वैयर्थ्ये उद्देश्यसिद्धयर्थमिति स्यात्। यत्र च भेदसाधने ब्रह्म स्वसमसत्ताकभेदवदभ्रान्तत्वादित्यनुमानविसेषणोपादानं तत्रार्थान्तरतानिवृत्तिरूपप्रयोजनमप्यस्तीति दिक्। नाप्युक्तो हेतुर्युक्तः। असिद्धेर्निवर्त्त्यनिवर्तकयोरेकसमयावृत्तित्वे वा समानाधिकरणत्वे वा निवर्त्त्यनिवर्तकभावायोगात्।

 किं चोक्तावरणत्वस्य प्रागभावेऽपि सत्त्वेन तन्निवर्तकत्वेनैवोपपत्त्याऽप्रयोजकत्वाच्च। न च प्रागभाव एव नास्तीति वाच्यम्। तस्य पुरैव साधितत्वात्। परोक्षवृत्तौ व्यभिचारश्च। न च तत्र तन्निवर्तकतैव नेति वाच्यम्। परोक्षज्ञानेनाज्ञानं निवृत्तमित्यनुभवात्। न च तदपि पक्षतुल्यमिति वाच्यम्। परोक्षस्थलेऽज्ञाननिवृत्त्यनङ्गीकारात्। किं च पक्षे हेतुज्ञानाभावात् कथमनुमानम्? न च ज्ञानेनाज्ञानं निवृत्तमित्यनुभावात् ज्ञानेन तु तदज्ञानमिति स्मृतेश्च तत्सिद्धिरिति वाच्यम्। तत्राज्ञानपदेन ज्ञानप्रागभावस्य भ्रान्त्यादेर्वोक्तेः। ज्ञानविरोधित्वरूपाज्ञानत्वस्य तत्राऽपि सद्भावात्। ज्ञानत्वाधिकरणतया प्रतीयमानस्य कथमज्ञानत्वमिति चेन्न। न हि ज्ञानसामान्यविरोधित्वम् अज्ञानत्वम्। तस्याज्ञानेऽपि भावात्। न हि भ्रान्त्याज्ञाननिवृत्तिर्भ्रान्तेरज्ञानोपादानकत्वे भ्रान्तौ विद्यमानायां तदावश्यकत्वात्। तस्मात् ज्ञानविशेषविरोधित्वेनाज्ञानत्वं वाच्यम्। तच्च भ्रान्तावपि तुल्यम्। न च भ्रान्तिः स्वयमेव निवर्तत इति वाच्यम्। दत्तोत्तरत्वात्। साध्यावैशिष्ट्याच्च। न च साध्यमनेवंरूपमिति कथं तदवैसिष्ट्यमिति वाच्यम्। साध्यं यथा सन्दिग्धं तथा सन्दिग्धमित्यर्थात्। न चाज्ञानसिद्धिः। पूर्वमपि हेतोः सामान्यतो ज्ञानं सम्भवतीति वाच्यम्। अज्ञानसिद्धेः पूर्वं प्रागभावमादायैव हेतुज्ञानेनैवोपपत्त्याऽप्रयोजकत्वम्। आवरणनिवर्तकत्वेनैवोपपत्त्या प्रथमविशेषणवैयर्थ्यं च। एतेनैव प्रकारेण अन्यकुविवक्षान्तरमपि दूषणीयमित्यलं मृतमारणेनेति।

 यत्तु सर्गाद्यकालीनं कार्यं जडोपादानं कार्यत्वात् सम्मतवत् इत्यणुव्यतिरिक्तानादिजडोपादानसिद्धानादित्वे सति जडोपादानत्वं भावत्वं वा ज्ञाननिवर्त्त्यवृत्ति जडवृत्तित्वात्। घटत्वादिवत्। न च भावत्वस्य जीवत्वादिवृत्तित्वेनार्थान्तरत्वम्। ज्ञानत्वादेरपि तस्य ज्ञाननिवर्त्त्यत्वादिति भावरूपाज्ञानसिद्धिरिति। तदतितुच्छम्। दृष्टान्ते साध्यवैकल्यात्। न ह्यज्ञानासिद्धौ घटादेरपि घटत्वासिद्धौ घटादेर्ज्ञाननिवर्त्त्यत्वं सिद्धम्। किं चानादिभावत्वस्यापि नाश्यतावच्छेदकत्वेन तस्य निवर्त्त्यत्वासमानाधिकरणतया निवर्त्त्यसमानाधिकरणत्वबाधः। अन्यथा ब्रह्मत्वं निवर्त्त्यवृत्ति पदार्थवृत्तित्वात् घटत्ववत् इत्यपि स्यात्। न च निवर्त्त्य वृत्तीत्येव साध्यम्। अज्ञानसिद्ध्याऽर्थान्तरत्वात्। ध्वंसत्वे व्यभिचाराच्च। ध्वंसस्यापि निवृत्त्यङ्गीकारेऽज्ञाननिवृत्तेरपि निवृत्तौ मुक्तस्यि संसारित्वापत्तेः। न च ध्वंसत्वं न जडवृत्तीति वाच्यम्। ध्वंसस्य चेतनत्वापत्तेः। न च ध्वंसो ब्रह्मरूप एवेति वाच्यम्। साध्यासाध्ययोरैक्यायोगात्।

 किं चानादित्वे सति जडोपादानत्वं भावत्वं वा न निवर्त्त्यवृत्त्यनादिभावमात्रं वृत्तित्वात् ब्रह्मत्ववदिति सत्प्रतिपक्षताया भाववृत्तित्वानवच्छिन्नसाध्यव्यापकं सादिवृत्तित्वमुपाधिश्च। निवर्त्त्यवृत्तित्वाभावेऽपि जडवृत्तित्वोपपत्त्याऽप्रयोजकता चेति अलमतितिस्तरेण।

 एतेनैव ध्वंसातिरिक्तप्रत्यक्षधर्माजनकं घटादिजन्यज्ञानं वृत्तिजातिमदतिरिक्तप्रत्यक्षनिवर्तकं स्वसामग्रीकाले स्वसमानाधिकरणज्ञानाविषयविषयजन्यज्ञानत्वात् ध्वंसजनकप्रतियोगिप्रत्यक्षवत् ब्रह्मसाक्षात्कारः स्वविषयाज्ञाननिवर्तकः प्राथमिकसाक्षात्कारत्वात् घटादिसाक्षात्कारवदिति निरस्तम्। ज्ञानप्रागभावसंशयभ्रान्तिनिवर्तकत्वेनार्थान्तरत्वात् अप्रयोजकत्वाच्च। न चाज्ञानातिरिक्तस्य न ज्ञाननिवर्त्त्यत्वमिति वाच्यम्। अनुभवबलेन भ्रान्त्यादेरपि तन्निवर्त्त्यत्वात्। न चाज्ञानाभावे भ्रमाभाव इति वाच्यम्। दोषादिनैव तदुपपत्तेः। न च मोक्षशास्त्रानारम्भप्रसङ्गो बाधकः। भ्रान्त्यादिनिवर्तकत्वेन तदारम्भसम्भवात् इति दिक्।

 अथ तत्त्वप्रदीपिकोक्तमनुमानं दूषयति ॥ द्वितीयानुमानेऽपीति ॥ न च प्रमापदेनान्तःकरणवृत्तिरेव विवक्षितेति वाच्यम्। धर्म्यंशप्रमाधारावाहिकद्वितीयादिप्रमापरोक्षप्रमासु बाधापरिहारात्। अन्यत्तु प्रथमानुमानदूषणानुसारेण ज्ञेयम् ॥ वृत्तेरिति ॥ न चात्मनो वृत्त्यवच्छेदे न वृत्तेस्तद्‌गतत्वमिति वाच्यम्। अत्र चैत्रशब्देन चैतन्यमात्रग्रहणे विशेषणासामर्थ्यम्। शरीरविशिष्टस्य ग्रहणे च शरीरविशिष्टे प्रमाया अभाव एव। अन्तःकरणविशिष्टस्य ग्रहणे तु विशिष्टनिष्ठया वृत्त्या न विशेष्यमात्रनिष्ठनिवृत्तिः। अन्यनिष्ठेनान्याज्ञाननिवृत्तेः। विशिष्टविशेष्ययोर्भेदादित्यत्र तात्पर्यम्। चैत्रासमवेतत्वस्य चैत्रान्यसमवेतत्वस्य वोपाधित्वं च। न च चैत्रसुखादौ साध्याव्यापकत्वमिति वाच्यम्। ज्ञानत्वरूपपक्षधर्मावच्छिन्नसाध्यव्यापकत्वात् ॥ चैत्रप्रमेति ॥ न चात्र प्रतियोग्यप्रसिद्ध्या कथमभावसाधनमिति वाच्यम्। शब्दाभासादिना प्रतियोगिज्ञानसम्भवात्। न ह्यावयोर्मते प्रतियोगिप्रमाऽपेक्षिता। अन्यथा सद्‌वैलक्षण्यज्ञानं न स्यात् ॥ न चेति ॥ चैत्रासमवेतत्त्वं ज्ञानत्वरूपपक्षधर्मावच्छिन्नसाध्यव्यापकत्वमुपाधिः। चैत्रप्रमा चैत्रगतस्यानादेर्निवर्तिका न प्रमात्वात् मैत्रप्रमावत् इत्याभाससाम्यं च ॥ उक्तेति ॥ तथा चानुकूलतर्केण हेतुसाध्ययोर्व्याप्यव्यापकभावग्रहे साध्यव्याप्यहेत्वव्यापकत्वादुपाधेः साध्याव्यापकत्वम् अत एव नाभाससाम्यं चेत्यर्थः ॥ चैत्रगतेति ॥ न च चैत्रगतप्रमाभावातिरिक्तस्य स्वजन्यव्यवहारप्रागभावस्य निवर्तकतया साधनव्यापकत्वान्नायमुपाधिरिति वाच्यम्। अभावाभावोऽतिरिक्त इति मते तदसम्भवात्। येन व्यवहारो नोत्पादितस्तत्र साधनाव्यापकत्वसम्भवात्। न हि सर्वमेव ज्ञानं व्यवहारजनकमिति नियमः। न च तत्रापि निवृत्तिजननयोग्यत्वरूपं निवर्तकत्वमस्त्येवेति वाच्यम्। योग्यतावच्छेदकानिरुक्त्या तदसम्भवात्। निवृत्तिफलोपहितत्वस्यैवोपाधित्वसम्भवाच्च। ननु व्यतिरेकहीनः कथमुपाधिरित्यत आह ॥ व्यतिरेकेति ॥ ॥ आभाससाम्यं चेति ॥ न चानुकूलतर्कसद्भावान्नाभाससाम्यम्। अनुकूलतर्काभावस्य प्रागेव व्युत्पादितत्वात् ॥ किं चैवमिति ॥ विशिष्टव्यतिरेकिण इत्यस्य सुवचत्वादित्यनेनान्वयः ॥ अत एवेति ॥ सत्प्रतिपक्षाप्रयोजकत्वादित एवेत्यर्थः ॥ विगीतो भ्रम इति ॥ न च त्वन्मते बाध्यजनकत्वस्याप्रसिद्धेः साध्याप्रसिद्धिरिति वाच्यम्। पररीत्या प्रसिद्धिसम्भवात्। प्रतियोगिज्ञानमात्रस्याभावप्रतीतिकारणत्वादित्युक्तमेव। न च माया ब्रह्मणोरुभयोरुपादानत्वादविरोध इति वाच्यम्। एतज्जनकबाध्यातिरिक्तमात्रोपादानक इति साध्यकरणात्। ब्रह्मणि उपादानत्वासम्भवस्य वक्ष्यमाणत्वाच्च॥ एतेनेति ॥ उपलक्षणमेतत्। सत्प्रतिपक्षतोपाध्यादिकमपि द्रष्टव्यम्। एतेनैव ज्ञानविरोधित्वम् अनादिभावत्वसमानाधिकरणं ज्ञानविरोधिवृत्तित्वात् दृश्यत्ववत्। अनाद्यभावविलक्षणत्वं ज्ञानविरोधिवृत्त्यनाद्यभावविलक्षणमात्रवृत्तित्वात्। अभिधेयत्ववदिति निरस्तम्। ज्ञानविरोधित्वं नानादिभावत्वसमानाधिकरणं ज्ञानविरोधित्येव वृत्तित्वात्। ज्ञानप्रागभावत्ववदिति प्रथमानुमाने सत्प्रतिपक्षताऽबाध्यवृत्तित्वमुपाधिश्च। द्वितीयानुमाने चानाद्यभावविलक्षणत्वं न ज्ञानविरोधिवृत्त्यनाद्यभावविलक्षण एव वृत्तित्वात् ब्रह्मत्ववदिति सत्प्रतिपक्षता। आत्मगुणज्ञानाभावान्यतरवृत्तित्वस्योपाधित्वात्। अप्रयोजकत्वानिस्ताराच्च। एवमेवान्यदप्यनुमानं निरसनीयमिति दिक्। ॥ इति अविद्यानुमानभङ्गः ॥

\</1-2-23\>

\<1-2-24\>  
   न्यायामृतकण्टकोद्धारः

 एवमज्ञानेऽनुमानं निराकृत्य श्रुतिमपि निराकरोति ॥ अनृतेन हीति ॥ "तद्यथापि हिरण्यनिधिं पिहितम् अत्रक्षेज्ञा उपर्युपरि सञ्चरन्तो न विन्देयुः, एवमेव सर्वाः प्रजारहरहर्गच्छन्त्य एतं ब्रह्मलोकं न विन्दत्यनृतेन हि प्रत्यूढा" इत्यत्रेत्यर्थः। ऋतशब्दस्य सत्कर्मपरत्वे स्मृतिश्रुती प्रमाणमाह ॥ ऋतमिति ॥ तथा चानृतशब्दो दुष्कर्मपरो युज्यत इति भावः। अनृतशब्दस्य परिणामिपरत्वे प्रमाणमाह ॥ अनृतमिति ॥

  "ऋ शताविति धातोस्तु पूर्वावगतवत्सदा।  
  स्थिते र्ब्रह्मर्तमित्युक्तमनृतं परिणामतः ॥" इति स्मृतिर्द्रष्टव्या।

 न च दुष्कर्मप्रत्यूढत्वप्रतिपादने उत्तरत्र \`य आत्मा' इत्यादिनाऽपहतपात्मत्वादि प्रतिपादकेन विरोध इति वाच्यम्। अज्ञानपरत्वेऽपि तद्विरोधात्। न हि सत्यसङ्कल्पस्याज्ञानं सम्भवति।

 किञ्च \`य आत्मे'त्यत्र परमात्मा प्रतिपाद्यते। सत्यसङ्कल्पादितल्लिङ्गात्। "अनृतेन हि प्रत्यूढा" इत्यत्र जीवाः। न विन्दन्तीत्यादितल्लिङ्गत्। तथा च जीवानां दुष्कर्मप्रत्यूढत्वस्य परमात्मनोऽपहतपाप्मत्वादिना न विरोधः न च जीवब्रह्मणोरभेदः। कल्पितभेदस्य त्वयाप्यङ्गीकारात्। तस्यासिद्ध्याऽन्योन्याश्रयाच्च। न च सुषुप्तौ अनृतप्रत्यूढत्वमुच्यते। न च तदा दुष्कर्मकार्यमात्रविनाशादिति वाच्यम्। कार्यमात्रविनाशस्य सुप्तित्वानभ्युपगमात्। सर्वेन्द्रियव्यापारविगममात्रेण सुप्तित्वोपपत्तेश्च। न च ब्रह्मवेदनप्रतिबन्धकतया ब्रह्मज्ञाननिवर्त्यम् आवश्यकं बोध्यम्। न च प्रकृतिदुष्कर्मणी तादृशे तयोर्ज्ञानानिवर्त्यत्वादिति वाच्यम्। "ज्ञानाग्निः सर्वकर्माणि" इति स्मृत्या दुष्कर्मणोऽपि ज्ञाननिवर्त्यत्वाभिधानात्। प्रकृतेरपि आवस्यत्वावस्थाविशेषेण निवृत्त्युपपत्तेश्च ॥ अज्ञानेति ॥ "अज्ञानेनावृतं ज्ञानं तेन मुह्यन्ति जन्तवः।" "अविद्यायामन्तरे वर्तमानाः" "नीहारेण प्रवृता चरन्तीत्यादावित्यर्थः न च प्रकृतिरेवाज्ञानम्। तस्य मिथ्यात्वाङ्गीकारात्। अस्याश्च सत्यत्वादित्याह ॥ न चेति ॥ नन्वियं श्रुतिरपरमार्थिकसत्वादिपरेत्यत आह ॥ न चेति ॥ ब्रह्मसत्यत्वश्रुतेरपि तथात्वप्रसङ्ग इति भावः।"

 ननु श्रुतिपुराणादौ मायाशब्दश्रवणात् तस्य मिथ्याभूतवस्तुवाचित्वात् तेनाज्ञानसिद्धिः स्यात् इत्यत आह ॥ मायाशब्दोऽपीति ॥ ननु भूयश्चान्ते विश्वमायानिवृत्तिरिति ज्ञाननिवर्त्यत्वश्रवणात्कथं मायाप्रकृतिरीश्वरशक्तिर्वेत्यत आह ॥ विश्वेति ॥

 न च ज्ञानहेतुकतरणस्य निवृत्त्यतिरिक्तस्यासम्भवेन तरणशब्देन निवृत्तिरेवेति वाच्यम्। स्वकार्याक्षमत्वापादकत्वेन उक्तेजकेन मणिस्तीर्ण इतिवत् निवृत्त्यभावेऽपि ज्ञानहेतुकतरणोपपत्तेः। निवृत्तिपरत्वेऽपि अवस्थाविशेषेण निवृत्त्यभ्युपगमान्न विरोधः। न च ज्ञानमेव मायाशब्दार्थः किं न स्यादित्यत आह ॥ न हीति ॥ न चाज्ञानस्य प्रतिबिम्बपक्षपातित्वेन नेश्वरसार्वर्ज्ञ्यादिविरोधित्वमिति वाच्यम्। अस्याज्ञानसिद्ध्युत्तरकल्प्यत्वेनान्योन्याश्रयात्। प्रतिबिम्बोपाधेर्विम्बस्वत्वादर्शनाच्च। न च सार्वज्ञ्याद्यैश्वर्यं मायानिबन्धनमिति वाच्यम्। "एष सर्वेश्वर" इत्याद्युक्त्या "एष नित्यो महिमा ब्राह्मणस्य" इति तस्य नित्यत्वोक्त्या मायाधीनत्वासम्भवात्। उपपादयिष्यते चैतत् सगुणवादे।

 ॥ मायाशब्दस्येति ॥ न चैवमेवैषा माया स्वाव्यतिरिक्तानि परिपूर्णानि क्षेत्रापि दर्शयित्वा जीवेशावभासे न करोति। माया चाविद्या च स्वयमेव भवतीति श्रुत्या मायाविद्ययोरैक्यप्रतिपादनात्। अज्ञानमेव मायाशब्दार्थः यथा घटशब्दस्य "घट चेष्टायाम्" इति चेष्टार्थकधातुजत्वेऽपि चेष्टावाचकत्वाभाववत् अत्राप्युपपत्तेः। निघण्टुवचनं च ज्ञानाकारपरिणामित्वात् ज्ञानमित्यभिप्रायेणोपपन्नमित्यत आह ॥ मायाशब्दस्येति ॥ प्रयोगानुसारेण रूढिः कल्प्या। तथा च ज्ञानिनि कदापि मायाविशब्दाप्रयोगात् न मायाशब्दो ज्ञाने रूढः। नापि यौगिकः। विरोधादिति भावः। श्रुतौ चाविद्याशब्दो अस्य विद्येति योगेन ईश्वरविचित्रशक्तिपरत्वेऽपि न किञ्चिदनुपपन्नम्। अवभासेनेत्युक्त्या जीवेशभेदज्ञाने कारणत्वमुक्तम्। तच्च नास्माकं विरोधि। घटदृष्टान्तोपादानं च विषयम्। चेष्टाभाववति घटशब्द इव अज्ञाने मायाशब्दाप्रयोगात्। एवं च निघण्टुवचनं नान्यथा व्याख्येयम्।

 नन्वज्ञानादौ यथा न मायाशब्दप्रयोगः, तथा शक्त्यादावपि न प्रयोग इति कथं शक्तिपरत्वं तस्येत्यत आह ॥ योगेति ॥ नन्वस्तु मायाशब्दस्य शक्त्यादौ प्रयोगस्तथापि ज्ञानार्थकधातुव्युत्पन्नस्य कथं तत्परत्वमित्यत आह ॥ तत्रैवेति ॥ तथा च ईश्वरशक्त्यादेर्ज्ञानादिरूपत्वात् तदर्थकस्यापि तस्य तत्परत्वं युक्तमिति भावः ॥ एक इति ॥ व्याख्यानतोऽपि विशेषप्रतिपत्तिर्नहि सन्देहादलक्षणमिति न्यायेन व्याख्यानस्य संशयादिनिरासकत्वेन च प्रबलत्वात्। भागवते च शक्तिपरत्वेन व्याख्यातत्वात्। तत्परत्वमेव नान्यपरत्वमिति भावः ॥ अत एवेति ॥ व्याख्यानस्य बलत्वादेवेत्यर्थः।

 ननु मिथ्याभूतेऽपि मायाशब्दप्रयोगात् तदपि मायाशब्दार्थ इत्यत आह ॥ शक्तिरूपादाविति ॥ न च वज्रादौ पृथिवीत्यादिव्यवहाराभावेऽपि पृथिवीत्ववदिहापि मायेति व्यवहाराभावेऽपि मायात्वं स्यादिति वैषम्यात्। न हि वज्रादौ पृथिवीव्यवहारो नास्ति। तथात्वे पार्थिवत्वलोहलेख्यत्वव्याप्तौ वज्रे व्यभिचारकथनमसङ्गतं स्यात्। न चेन्द्रजालिके मिथ्याभूते मायाशब्दप्रयोगोऽस्तीति वाच्यम्। तत्रैन्द्रजालिकप्रदर्शनमन्त्रादावेव मायाशब्दस्य मुख्यत्वेन तज्जन्यज्ञानविषये मायाशब्दस्यौपाचारिकत्वात्। अन्यथोक्तव्याख्यानादिविरोधात्। अत एव वक्ष्यति ॥ मिथ्याभूत इति ॥ मिथ्याभूतस्य गुणवत्त्वानुपपत्तेः।

  श्रुतेः अनिर्वाच्याविद्यापरत्वभङ्गः।

\</1-2-24\>

\<1-2-25\>  
   न्यायामृतकण्टकोद्धारः

 ॥ भ्रमोपादानत्वेनेति ॥ अन्तःकरणस्यात्मनो वा उपादानत्वसम्भवादिति भावः। न चान्तःकरणस्य ज्ञानजनने प्रमाणसापेक्षत्वनियमेन प्रमाणाविषये शुक्तिरूप्यादौ न ज्ञानजनकत्वमिति वाच्यम्। अन्तःकरणस्य लाघवेन ज्ञापकसापेक्षत्वेनैव ज्ञानजनकत्वसम्भवे प्रमाणसापेक्षत्वकल्पने गौरवात्। भ्रमेऽन्तःकरणानपेक्षणे व्यासक्तस्यापि भ्रमापत्तेश्च। न चान्तःकरणस्य सादित्वात् नानादिभ्रमपरम्परोपादानत्वमिति वाच्यम्। अन्तःकरणसादित्वस्याज्ञानसिध्यधीनत्वेनान्योन्याश्रयात्। धर्मिकल्पनात् इति न्यायेन अन्तःकरणस्यैवानादित्वकल्पनौचित्याच्च। अन्तःकरणस्य सादित्वे नित्यं मनोऽनादित्वादित्यादिसयुक्तिकश्रुतिविरोधश्च। भ्रमपरम्पराया अनादित्वासिद्धेश्च। ननु भ्रमो द्विविधः अर्थज्ञानात्मकः। तथा च ज्ञानं प्रत्यन्तःकरमस्योपादानत्वेऽपि शुक्तिरूप्योपादानत्वेनाज्ञानं स्वीकर्तव्यमिति चेन्न। तस्य निरुपादानत्वात् सोपादानत्वव्यापकसकर्तृकत्वाभावात् इत्याशयेनाह ॥ शुक्तिरूप्यमिति ॥ उपादानगोचरचिकीर्षादेरभावात् न जीवस्य कर्तृत्वम्। ईश्वरस्य तु तत्प्रतीत्यभावादेव। अन्यथा भ्रान्तत्वापत्तेः। ईश्वरकर्तृकत्वे तस्य व्यावहारिकतापत्तेश्चेति भावः ॥ सत्यस्येति ॥ ननु प्रधानस्य सावयवत्वेऽनादित्वायोगः। निरवयवत्वे परिणामित्वायोगो ब्रह्मवदिति चेन्न। निरवयवत्वेऽपि सांशत्वेन परिणामित्वोपपत्तेः। न चावयवातिरिक्ता अंशा एव न सन्ति प्रमाणाभावादिति वाच्यम्। तेषामिह पक्षी नेह पक्षीत्यादि प्रतीत्यन्यथानुपपत्त्यादिनाऽन्यत्र साधितत्वात् ॥ अविद्याया इति ॥ नन्वविद्यायाः काल्पनिकत्वेन तत्रानुपपत्तिर्न दूषणमिति चेत् तर्हि तस्या ब्रह्मरूपत्वं जगदावरकत्वमित्याद्यपि कल्प्यं स्यात्। तत्रानुपपत्तिपरिहारे अविद्यानिरवयवत्वेऽपि तत्परिहार आवश्यक इति भावः॥

 ॥ किञ्चेति ॥ न चाविद्यामन्तरेणातात्विकान्यथाभावलक्षणस्य विवर्तस्यासम्भव इति वाच्यम्। तस्य दोषेणैवोपपत्तेः। अन्यथाभावोऽन्यथाज्ञानं चेत् दोषान्तःकरणादिनैवोपपन्नम्। अर्थस्य त्वसत्त्वादेव न कारणान्तरापेक्षेति भावः ॥ अन्यथेति ॥ न च विकारित्वेऽनित्यत्वादिवत् अविद्याश्रयत्वे बाधकाभावात् नाविद्याया अधिकरणान्तरं कल्प्यमिति वाच्यम्। अतात्त्विकविकारेण वास्तवानित्यत्वापादनासम्भवात्, कल्पितानित्यत्वेऽप्यविरोधात् अज्ञानाश्रयत्वेऽपि सार्वज्ञाद्यभाव \`निरनिष्ट' इत्यादिश्रुतिविरोधरूपबाधकसद्भावाच्च ॥ असत्यस्येति ॥ न च परिणामस्य परिणामिसमसत्त्वनियमेनासत्यत्वमसिद्धमिति वाच्यम्। मिथ्यात्वेन परिणामस्यैवासम्भवात्। मिथ्यात्वादेवासत्यत्वनियमाच्च। सत्यत्वपक्ष एवोक्तनियमाच्च। ॥ रूप्यं इति ॥ न च निमित्तमात्र उक्तनियमकल्पनायां शुक्तिरूप्य एव व्यभिचारो निमित्तविशेष तत्कल्पनायां इष्टापत्तिः। पूर्वभ्रमस्योत्तरोत्तरभ्रमकारणत्वादिति वाच्यम्। निमित्तमात्रे एतत्कल्पनाया आपाद्यत्वात्। तथा च अधिष्ठानरूपब्रह्मणोऽपि कार्यसमसत्त्वं स्यात्। शुक्तिरूप्याधिष्ठानमपि पक्षसममतो न तत्र व्यभिचारापादनमित्याशयात् ॥ भेदेनैवेति ॥ तस्या उपपादयिष्यमाणत्वात् इति भावः ॥ अनवच्छिन्नेति ॥ न च शरीरप्रतियोगिकस्यात्मभेदस्यात्माकारेण प्रकाशमानत्वेऽपि उक्ताकारेणाविद्यावशादप्रकाशमानत्वोपपत्तिरिति वाच्यम्। निर्विशेषे निराकारे चात्मनि रूपद्वयस्य वाकारद्वयस्य वायोगात्। आकारस्य मिथ्यात्वेनाज्ञानस्य तदावरकत्वायोगाच्च। प्राप्ताप्राप्तविषयत्वेनाकारस्यैवावरणविषयत्वात्। तस्मान्नाविद्यायामर्थ्यापत्तिर्मानम्। इति अविद्यायामर्थापत्तिभङ्गः।

\</1-2-25\>

\<1-2-26\>  
   न्यायामृतकण्टकोद्धारः

 एवमविद्यायां विशेषाकारेण प्रमाणानि दूषयित्वा सामान्येनापि दूषयति ॥ किञ्चेति ॥ अप्रमामिकत्वात् सत्त्वेनेति शेषः। प्रमाणोक्तिः। सत्त्वेनेति शेषः। तेनाप्रामाणिकेऽप्यप्रामाणिकत्वबोधनार्थं प्रमाणोक्तेः कथमिदं दूषणं त्वन्मत इत्यसमर्थं चेति निरस्तम्। ॥ मानेति ॥ सत्त्वेन प्रमाणविषयत्वमित्यर्थः। तदुक्त्युक्तेरिति ॥ प्रमाणोक्त्ययुक्तेरित्यर्थः। अन्यथाप्रतिभासिकाज्ञानसिद्धिर्न स्यादितिभावः। ननु प्रातिभासिकमेव मानं तत्रोच्यत इत्यत आह ॥ न चेति ॥ ॥ नित्येति ॥ उपलक्षणमेतत्। द्वौ नञौ प्रकृतमर्थं सातिशयं गमयत इत्यज्ञानस्य सत्त्वस्यैव बोधनप्राप्तेश्चेत्यपि द्रष्टव्यम्। न चासद्व्यावृत्तिस्तटस्थैव बोध्यते नाज्ञाननिष्ठत्वेनेति वाच्यम्। तथा सति यस्य कस्यचिदसद्व्यावृत्तौ अज्ञानस्यासत्त्वशङ्का नापनीयेते। तथा च प्रमाणोक्तिर्व्यर्था स्यादिति भावः ॥ उक्तेति ॥ अनुमिते र्व्यापकतावच्छेदकप्रकारकत्वनियतत्वादिति भावः। न च साक्षी असद्व्यावृत्तिविशिष्टत्वेनाज्ञानं बोधयति। तत्रासद्व्यावृत्युपनायकत्वेन प्रमाणसार्थक्यमिति वाच्यम्। अहमज्ञ इत्यादि प्रतीतौ असद्व्यावृत्तेरभावात्। ननु यथा शुक्तिरूप्यं व्यवसायविषयत्वेन बोध्यते न च तावता तस्य प्रामाणिकत्वम्। तथा प्रकृतेऽपीत्यत आह ॥ न चेति ॥ तथा प्रमाणैरनवगाहनादिति भावः। ननु प्रमाणानि अप्रामाणिकत्वेन बोध्यन्ति। अतो नाज्ञानस्य प्रामाणिकत्वमित्यत आह ॥ न चेति ॥ तथा प्रमाणेभ्यः प्रतीत्यभावादिति भावः। ननु ज्ञाननिवर्त्यत्वेन बोधनान्मिथ्यात्वसिद्धिरित्यत आह ॥ ज्ञाननिवर्त्यत्वेनेति ॥ ज्ञाननिवर्त्यत्वस्य पूर्वज्ञानादाविव सत्यत्वेऽप्युपपत्तेरिति भावः।

  इति सामान्येनाविद्याप्रमाणभङ्गः।  
\</1-2-26\>

\<1-2-27\>  
   न्यायामृतकण्टकोद्धारः

 एवं सामान्यतः प्रमाणवेद्यत्वं निराकृत्य साक्षिवेद्यत्वं निराकरोति ॥ किञ्चेति ॥ ॥ एतेनेति ॥ स्वस्य प्रतीतिमात्ररूपत्वे न प्रतीत्यनुवृत्तावनुवृत्तिनियमेन स्वावृतप्रकाशसम्भवान्मोक्षेऽपि प्रतीतिप्रसङ्गेनेत्यर्थः ॥ अज्ञानस्य चेति ॥ नन्वज्ञानस्य कदाचिदप्रतीतिरिष्टैव समाधावप्रतीयमानत्वादिति चेन्न। तथात्वे तस्य ज्ञातैकसत्त्वाभावप्रसङ्गात् साक्षिवेद्यस्य सुखादिवत् ज्ञातैकसत्त्वनियमात्। ननु सुखादिवदुपपत्तिः यदा प्रतीयते तदाऽस्ति अन्यदा नेति चेन्न। तथात्वेत्वज्ञानस्य सुखादिवत् सादित्वापातात्। न च घटादिवदज्ञानस्य प्रतीत्यभावे सत्वोपपत्तिरिति वाच्यम्। तस्य प्रातीतिकत्वात् प्रतीत्यभावेऽभावनियमात्। किञ्च वृत्तिर्द्विविधा अन्तःकरणवृत्तिरविद्यावृत्तिश्चेति। उभयथापि वृत्तिप्रतिबिम्बित चैतन्यवेद्यता न सम्भवतीत्याह ॥ अन्तःकरणेति॥ इह अज्ञानविषये। अज्ञानस्य प्रातीतिकत्वेन तत्र प्रमाणाप्रवृत्या दोषाभावेन च वृत्तिद्वयस्याप्यसम्भवेन तत्प्रतिबिम्बित चैतन्यवेद्यता न सम्भवतीत्याशयः। न चाज्ञानमेव दोषोऽतो नानुपपत्तिरिति वाच्यम्। तस्य प्रातीतिकत्वेन प्रतीतिसत्त्वेऽज्ञानसत्त्वं तत्सत्त्वे च दोषसद्भावात् प्रतीतिरित्यन्योन्याश्रयात्माश्रयान्यतरप्रसङ्गात् ॥ वृत्तेरिति ॥ न च वृत्तिर्वृत्यन्तरप्रतिबिम्बितसाक्षिवेद्या न। किन्तु स्वप्रतिबिम्बितसाक्षिवेद्यैवातो नानवस्थेति वाच्यम्। वृत्तेरपि प्रातीतिकत्वेनोक्तदोषात्। वृत्तेः स्वविषयप्रकाशान्तर्भावे वृत्तेः स्वप्रकाशत्वापाताच्च। वृत्तिप्रतिबिम्बितस्य जडत्वेन वृत्तिसाध्यत्वेन च आध्यसिकसम्बन्धस्यातन्त्रत्वापाताच्च। तादृशस्य स्वप्रकाशत्वायोगेन ज्ञानान्तरसाध्यत्वेनानवस्थापाताच्च। अन्तःकरणवृत्तितुल्यत्वेन तयैव सर्वोपपत्तौ तदङ्गीकारवैयर्थ्याच्चेति दिक्। किन्त्ववृत्तेर्वृत्तिप्रतिबिम्बितचैतन्यवेद्यत्वाङ्गीकारे वृत्तेः प्रतिबिम्बनोपाधित्वं वक्तव्यम्। प्रतिबिम्बनोपाधित्वे हि सत्त्वं प्रयोजकम्। तत्र च प्रातीतिक्यां वृत्तौ प्रतिबिम्बनोपाधित्वप्रयोजकसत्त्वस्य प्रतीत्यधीनत्वमङ्गीकर्तव्यम् तथाचान्योन्याश्रयः। वृत्तेः प्रतीतौ सत्यां सत्त्वात्प्रतिबिम्बनोपाधित्वम्। प्रतिबिम्बनोपाधिके सति तत्प्रतिबिम्बितचैतन्येन वृत्तिप्रतीतिरित्यन्योन्याश्रय इत्याह ॥ प्रतिबिम्बनेति ॥ ननु सत्यस्य प्रतीत्यधीनत्वं कुत इत्यत उक्तम् ॥ अपारमार्थिकत्वेनेति ॥ प्रातीतिकत्वेनेत्यर्थः। इति अविद्याप्रतीतिभङ्गः।

\</1-2-27\>

\<1-2-18\>  
   न्यायामृतकण्टकोद्धारः

 किञ्चाविद्याऽस्यात्राज्ञानमिति साश्रयत्वेन सविषयत्वेन च प्रतीयते। साश्रयत्वं सविषयकत्वं चाविद्यात्वव्यापकम्। तथा च व्यापकाभावान्न व्याप्यमविद्यात्वं सम्भवतीत्याशयेनाश्रयमादौ दूषयति ॥ अविद्याश्रयश्चेति॥ तथा च व्यापकानुपलब्धिबाधश्चेति भावः। ननु चिन्मात्राश्रितत्वेऽविद्याकार्थं जीव एव न स्यात्। किन्तु ब्रह्मण्यपि स्यादिसत आह ॥ दर्पणस्येति ॥ दर्पणस्थानीयत्वादविद्याया दर्पणवत् प्रतिबिम्बपक्षपतो युज्यत इति भावः। ननु अत्राज्ञानस्य चिन्मात्रश्रयत्वाभावे विरोधादिति हेतुरुक्तः। अतः द्वेधा प्रयोगोऽभिमतः। अज्ञानं चिदाश्रितं न भवति तेन विरुद्धत्वात् यद्येन विरुद्धं तत्तदाश्रितं न भवति। यथा गोत्वमश्वत्वेनेति। चैतन्यं नाज्ञानाश्रयस्तद्विरुद्धत्वात्। सामान्यव्याप्त्या गोत्वमेव दृष्टान्तस्तमो वा दृष्टान्तः। तत्र को विरोधः। न तावत् सहानवस्थितत्वम्। तादृशविरोधवतोऽपि घटात्यन्ताभावस्य घटाश्रितत्वेन व्यभिचारात्। न च भावरूपत्वे सतीति विवक्षितम्। अत एव ज्ञानभावरूपाज्ञानयोरित्युक्तमिति वाच्यम्। घटरूपे व्यभिचारात्। तस्यापि घटेन सह सहानवस्थानरूपविरोधवत्त्वात् घटाश्रितत्वाच्च। न च यज्जातीयत्वावच्छिन्नं येन सहानवस्थितमिति विवक्षितम्। न च रूपजातीयं तथा। मृदि घटरूपयोः सहभावादिति वाच्यम्। एवं चेदसिद्धिः स्यात्। न ह्यज्ञानजातीयं ज्ञानासहवृत्ति भिन्नविषयकयोः सहवृत्तित्वात्। तद्विषयकाज्ञानं तज्ज्ञानासहवृत्तीति यदि तर्हि तद्रूपं तद्धटासहवृत्तीति तुल्यम्। नापि भावाभावरूपो विरोधः। उभयोरपि भावरूपत्वात् नापि वध्यघातुकः। अत एवाह वृत्तिज्ञाननिवर्त्यं तदिति वाच्यम्। तादृशविरोधवतोरपि मूषकमार्जारयोः सति विनाशप्रतिबन्धे आश्रयाश्रयिभावस्यानुभवसिद्धत्वादित्यत आह ॥ एकेति ॥ अयमाशयः- वध्यघातक एव विरोधो विवक्षितः। न चोक्तदोषः। सविषयकत्वावच्छिन्नयोः वध्यघातकयोराश्रयाश्रयिभावो नेत्यत्र तात्पर्यात् मूषकमार्जारयोः सविषयकत्वाभावात् न तत्र व्यभिचारः। न च तमः प्रकाशयोरिति दृष्टान्तनुपपत्तिः। तयोरपि सविषयकत्वात् ताभ्यां द्वेषेच्छयोरुपलक्षणाद्वेति न काचिदनुपपत्तिः। न हि सविषयकयोर्विरुद्धयोराश्रयाश्रयिभावो दृष्टचर इति ॥ न चेति ॥ तथाच ज्ञानविरोधित्वादज्ञानत्वं युक्तमिति शेषः। मुख्येति। तथा च मुख्यज्ञाननिवर्त्यं मुख्याज्ञानं वक्तव्यमिति शेषः ॥ अज्ञानेति ॥ न च वृत्त्यवच्छेदेनाज्ञानविरोधित्वात् चैतन्यस्य ज्ञानत्वं यथा भास्करस्य सूर्यकान्ताद्यवच्छेदेन दाहकत्वमिति वाच्यम्। स्वतोऽज्ञानाविरोधित्वे ज्ञानत्वायोगात्। न हि भास्करोऽन्यावच्छेदेन तमोविरोधी। अन्यथा घटस्यापि वृत्यवच्छेदेन अज्ञानविरोधित्वात् ज्ञानत्वं स्यात्। वह्निजनकत्वं च तेजोमात्रसाधारणमिति तस्यान्यावच्छेदेनोपपत्तौ न विरोधः। नन्वज्ञानाविरोधित्वेऽपि ज्ञानत्वमस्त्वित्यत आह ॥ ज्ञानाज्ञाने हीति ॥ अन्यथा प्रकाशप्रकाशयोरनुभवसिद्धो विरोधो न स्यात् इति भावः ॥ अज्ञानेति ॥ तथाचाज्ञानानिवर्तकत्वे तद्व्यवहारहेतुत्वमपि न स्यादिति भावः। साक्षिवेद्य इति। तत्र ज्ञानकरणाभावादज्ञानं स्यादित्यर्थः ॥ सौरेति ॥ सौरप्रकाशे हि प्रकाशत्वे तमोविरोधित्वं तन्त्रम्। निर्विशेषितसामान्यायोगादतात्त्विकतमोविरोधित्वाभावेऽपि तात्विकतमोविरोधित्वेन सामान्यमुपपन्नम्। प्रकृते च तात्त्विकाज्ञानविरोधित्वाभावात् अतात्त्विकाज्ञानविरोधित्वेनैव अज्ञानविरोधित्वं वाच्यम्। निर्विशेषितसामान्यायोगात्। तदभावे च ज्ञानत्वायोगादिति भावः। ॥ अन्यथेति ॥ तात्विकस्यातात्विकविरोधित्वाभावे इत्यर्थः। किञ्चाज्ञानस्याश्रयादिविचारोऽज्ञानसिध्युत्तरकालीनः। असिद्धस्य खपुष्पादेराश्रयाद्यविचारात्। तथाच येन प्रमाणेनाज्ञानं सिद्धं तेनाहमर्थाश्रयत्वेनैव सिद्धम्। तस्य च चिन्मात्राश्रयत्वे धर्मिग्राहकप्रमाणविरोधः। नह्यहमज्ञइतिवत् चिदज्ञेति प्रतीतिरस्ति। अत एव नोभयाश्रितत्वेनाप्युपपत्तिरिति आशयेन धर्मिमानेन बाधादित्येतदुपपादयन्नाह ॥ किञ्चेति ॥ ॥ न चेति ॥ अत्र प्रथमपक्षेऽहंकाराध्यासानंतरं तत्सिद्धौ तत्राज्ञानाध्यासवदैक्याध्यासादहमज्ञ इति प्रतीतेरध्यासद्वयं मूलम्। द्वितीयेत्वहंकाराध्यासमात्रं मूलमिति लाघवमिति हृदयम् ॥ अद्यापीति ॥ न चाहंपदार्थस्याविद्याधीनत्वेन तदाश्रयतानुपपत्तेश्चैतन्याश्रयत्वमेवेति तस्याविद्याधीनत्वे प्रमाणाभावात् उक्तप्रतीत्या अविद्याया अहमर्थाधीनत्वात्। किञ्च भ्रान्तेर्दोषजन्यत्वबाधितार्थकत्वं व्यापकम्। तन्निवृत्यापि भ्रान्तित्वनिवृत्तिरित्याशयेनाह ॥ दोषेति ॥ न चाविद्याप्रतिबिंबितचैतन्यस्य साक्षिरूपत्वात् दोषाजन्यत्वमसिद्धमिति वाच्यम्। अस्य प्रागेवाविद्याप्रतीति भङ्गे दूषितत्वात्। न च बाधाभावोऽसिद्ध इति वाच्यम्। नाहमज्ञ इति प्रत्यक्षस्याभावात् श्रुत्यनुमानयोश्चेतेनैव बाधसम्भवात् अस्य धर्मिग्राहकत्वेन प्रबलत्वात्। श्रुत्यादेश्च सम्यगन्यथा व्याख्यातत्वेनैतद्बाधकत्वायोगाच्च। अज्ञानस्य चिता सह आश्रयाश्रयिभावरूपसम्बन्धवर्णनमयुक्तम्। अज्ञानस्वरूपग्राहकेणैवानुभवेनाज्ञानस्याहंकारेण सहाश्रयाश्रयिभावरूपसम्बन्धस्य मिथ्यारूप्यग्राहकेण रूप्येदमंशसम्बंधग्रहवत् सिद्धत्वादित्याह ॥ मिथ्यारूप्येति ॥ ॥ अज्ञानेति ॥ न चाहमर्थस्य ज्ञाननिवर्त्यत्वेन दृश्यत्वेन चाकल्पितत्वमयुक्तमिति वाच्यम्। अहमर्थस्य मुक्तावपि प्रतीयमानत्वेन ज्ञाननिवर्त्यत्वासम्मतेः। दृश्यत्वस्य चात्मनि सत्त्वेन तत्र व्यभिचाराच्च। यथा चैतत्तथोपपादितं दृश्यत्वभङ्गे। न चानुपपत्तिमात्रं नाहङ्कारोऽपि तु सत्त्वादिप्रापकयुक्तावनुपपत्तिरिति वाच्यम्। नियामकाभावात् निरवयवस्योपादानत्वानुपपत्तेरप्यहंकारत्वाङ्गीकाराच्च ॥ नापीति ॥ न चाज्ञानं न बन्धकमिति वाच्यम्। अज्ञानस्य स्वाश्रयबन्धकत्वनियमात् ॥ जीवेऽपीति ॥ न च जीवे अविद्याकार्यसत्त्वेन ब्रह्मणि च तदभावेन सावद्यत्वादिव्यवस्था युक्तेति वाच्यम्। अज्ञानस्य स्वाश्रये स्वकार्यकरत्वनियमेन ब्रह्मणोऽज्ञानाश्रयत्वेन कार्याश्रयत्वस्याप्यवाश्यकत्वात् ब्रह्मण्यपि अज्ञानकार्यस्य सार्वज्ञादेरङ्गीकाराच्च। अत एव नोपाधेः। प्रतिबिम्बपक्षपातित्वमपि। अत एव जीवेशयोः श्रुतौ ज्ञानत्वोक्तिरयुक्ता। उभयोरप्यज्ञानाभावात् तत्कार्यस्योभयत्रापि सत्त्वात्। अज्ञानस्य स्वाश्रये एव कार्यकरत्वनियमेन जीवेशयोरज्ञानाश्रयत्वाभावे तत्कार्याश्रयत्वासम्भवाच्च। अन्यथा चैत्राज्ञानकार्यं शोकादि मैत्रे स्यात्। किञ्चाज्ञानवत्तत्कार्यस्यापि चिन्मात्र एवाङ्गीकारे न किञ्चिद्बाधकमित्याह ॥ मुक्त्यन्वयिनीति ॥ ॥ मुख्यार्थहानेरिति ॥ बाधके सत्येव मुख्यार्थस्य त्याज्यत्वात् प्रकृते च तदभावादिति भावः ॥ शुद्धस्येति ॥ न च मायां तु प्रकृतिं विद्यादिति श्रुतिः शुद्धस्याज्ञेयत्वे प्रमाणमिति वाच्यम्। मायाशब्दस्याज्ञानवाचित्वे प्रमाणाभावात्। तावता महेश्वरस्याज्ञत्वापाताच्च। अविद्यायाश्चिन् मात्राश्रयत्वाङ्गीकारे दूषणान्तरमाह ॥ किञ्चेति ॥ अज्ञानस्य स्वसमानाधिकरण भ्रान्तिजनकत्वनियमात् स्वसमानाधिकरणप्रमानिवर्त्यत्वनियमाच्चेति भावः। न च चिन्मात्रे भ्रान्त्याद्यङ्गीकारान्नोक्तदोष इति वाच्यम्। तथात्वे चिन्मात्रस्यैव संसारित्वं स्यादिति जीवस्य संसारित्वादिप्रतिपादकश्रुत्यादिविरोधः। किञ्च चित्येव भ्रान्त्याद्यङ्गीकारे चिदज्ञेत्याद्यनुभवः स्यात्। न च तथास्ति। किंत्वहमज्ञ इत्यादि। किञ्च चिन्मात्रस्य संसारित्वे चिन्मात्रं मुक्तं स्यादिति कामना स्यात्। नत्वहमित्याद्याकर एव स्फुटमिति ॥ ज्ञातुरज्ञानमिति ॥ यद्यज्ञानस्य ज्ञातृसापेक्षत्वं तर्हि चैतन्येऽपि ज्ञातृत्वमस्तीत्यज्ञानमविरुद्धमिति शङ्कते ॥ चिन्मात्रेऽपीति ॥ ॥ तस्येति ॥ न च ज्ञातृत्वाध्यासस्याविद्याध्यासाधीनत्वेऽपि नाविद्याध्यासे ज्ञातृत्वाध्यासस्य निमित्तत्वम्। तथाच कथमन्योन्याश्रय इति वाच्यम्। ज्ञातृत्वस्याविद्याश्रयतावच्छेदकत्वेनाविद्याध्यासेऽपि तदध्यासस्यावश्यकतयाऽन्योन्याश्रयापरिहारात् ज्ञातर्येवाविद्येति नियमात्। न चैवं शुक्तिज्ञानात् पूर्वं शुक्त्यज्ञानं न स्यात् अवच्छेदकस्य ज्ञातृत्वस्या भावादिति वाच्यम्। तदापि ज्ञानकर्तृत्वशक्तेः सत्त्वात्। न चैवं प्रकृते। शक्तेरप्यविद्याध्यासाधीनत्वेनान्योन्याश्रयात्। एवं ज्ञातृत्वस्याज्ञानाश्रयतावच्छेदकत्वे यस्य ज्ञातृत्वं मुख्यं तस्यैवाज्ञत्वं मुख्यं स्यादिति बुद्धिरेव ज्ञातृत्वे नाज्ञानाश्रयः स्यादिति दूषणान्तरमाह ॥ चैतन्य इति ॥ ॥ देहादावपीति ॥ तथाच तत्राप्यज्ञत्वं स्यादिति शेषः। न च प्रसक्तप्रकाशकत्वमज्ञानानाश्रितत्वम् अज्ञत्वप्रयोजकमङ्गीक्रियते। न च तद्देहादावस्तीति वाच्यम्। चितोप्यविद्याधिष्ठानत्वेन प्रकाशमानत्वेन प्रकाशत्वस्याज्ञानाश्रयत्वविरोधित्वेन चाज्ञत्वप्रयोजकत्वासम्भवात् चितः सर्वाश्रितत्वेनाज्ञानाश्रितत्वाच्च। अन्यथा व्यापकत्वं न स्यादिति। देहादेरप्यज्ञानाश्रितत्वासम्मतेश्च॥ बुद्ध्यवच्छिन्नेति ॥ तथाचापसिद्धान्त इति भावः ॥ तेषामिति ॥ न चाविद्यावच्छिन्ने ज्ञातृत्वाध्यासो न चाविद्यावच्छिन्नेऽविद्याध्यास आत्माश्रयात्। सामानाधिकरण्यं च विशेष्यैक्यादिति वाच्यम्। ज्ञातृत्वस्याविद्याश्रयतावच्छेदकत्वेनान्योन्याश्रयात्। केवलविशिष्टयोर्भिन्नत्वेन सामानाधिकरण्यासम्भवाच्च। अन्यथा जीवनिष्ठसंसारस्य चिन्मात्राश्रयतापत्तौ प्रतिबिम्बिपक्षपातित्वमुपाधेर्न स्यात्। ननु शुक्त्यज्ञानवदिति दृष्टान्तो न युज्यते। तस्यापि मया शुक्त्यवच्छिन्नचैतन्यनिष्ठत्वाङ्गीकारादित्याशङ्क्य निषेधति ॥ न चेति ॥ ॥ अहमिति ॥ न चाज्ञानद्वैविध्यङ्गीकारेण समाधानमिति वाच्यम्। प्रमातृनिष्ठातिरिक्तवलिषयनिष्ठाज्ञानसद्भावे प्रमाणाभावेन तद्द्वैविध्यानुपपपत्तेः। यथा चैतत्तथा बहुशः प्रतिपादितम्। ननु अज्ञानस्य भ्रान्त्यादिसामानाधिकरण्यनियमोऽप्रयोजकः। न चैवं चैत्रनिष्ठाज्ञानेन मैत्रस्य भ्रमप्रसङ्गः।  
तद्भ्रमस्यान्यतरज्ञाननाश्यत्वप्रसङ्गश्चेति वाच्यम्। विशिष्टविशेष्यभावस्य तन्त्रत्वेनोक्तस्थले द्वयोरपि विशिष्टत्वेनातिप्रसङ्गाभावादित्याशङ्क्य निषेधति ॥ न चेति ॥ ॥ विशिष्ट इति ॥ तस्यापि जीववच्चितं प्रति विशिष्टत्वादित्यर्थः। ॥ देहमिति ॥ यदि विशिष्यनिष्ठेन स्वकार्यं विशिष्टे क्रियते इति सामान्यव्याप्तिः तदेदं दूषणम्। यदि चिन्मात्रनिष्ठाज्ञानेन जीवे कार्यं क्रियते इति व्याप्तिस्तदाऽसिद्धिर्दृष्टान्ताभावादिति ॥ विशेष्यस्थेति ॥ ॥ अविशेषादिति भावः ॥ ॥ एतेनेति ॥ चिन्मात्रस्थमुक्तेः विशिष्टनिष्ठसंसारविरोधापातेनेत्यर्थः। ननु विशिष्टे ब्रह्मणि संसारः स्यादित्ययुक्तम्। उपाधेः प्रतिबिम्बपक्षपातित्वेन तत्र संसाराभावोऽपि तु जीव एवेत्यस्योपपत्तेरित्याशङ्क्य निषेधति ॥ न चेति ॥ ॥ श्रुत्यादीति ॥ यथा निरवद्यत्वादिश्रुतिविरोधे विद्यमानेऽपि चित्यज्ञानमङ्गीक्रियते तथा नित्यमुक्तत्वादिश्रुतिविरोधेऽपि चित्येव संसारः स्वीकर्तव्यः। न हि तदंशे श्रुतिविरोधो न दोषः एतदंशे दोषः इत्यत्र विनिगमकमस्ति। न च जीवे संसारस्य प्रतीयमानत्वात् चिति चाप्रतीयमानत्वात् जीवे संसारकल्पनमिति वाच्यम्। तथात्वेऽज्ञानस्यापि तत्रैवाङ्गीकारपत्तेः। न ह्यज्ञानं जीव इव चिति प्रतीयते। एवं चोपाधेः प्रतिबिम्बपक्षपातित्वकल्पनं नेति लाघवमिति हृदयम्। किञ्च बिम्बप्रतिबिम्बयोरैक्ये प्रतिबिम्ब इव बिम्बे संसारप्रसक्तौ प्रतिबिम्बपक्षपातित्ववर्णनमुपयुज्यते। न च तदस्ति। प्रतिबिम्बस्य बिम्बादन्यत्वात्। यथा चैतत्तथोपपादयिष्यते। तथा च प्रतिबिम्बस्योपाधिकार्यत्वात् तत्रैव तत्कार्यमिति वक्तव्यमित्याशयेनाह ॥ प्रतिबिम्बस्येति ॥ किञ्च चैतन्ये प्रतिफलनार्हत्वव्यापकाभावात् न प्रतिफलनार्हत्वमित्याह ॥ अचाक्षुषस्येति ॥ ननु चाक्षुषत्वं न प्रतिबिम्बनार्हत्वे प्रयोजकम्। आकाशे चाक्षुषत्वाभावेऽपि प्रतिबिम्बनस्य दृष्टत्वेन व्यभिचारादिति चेन्न। पञ्चीकरणपक्षे आकाशस्यापि महात्त्वसमानाधिकरणोद्भूतरूपत्वेन चाक्षुषत्वसम्भवेन व्यभिचाराभावत्। आकाशे नीलिमोदेति इति श्रुतेः आकाशे नीलरूपमस्तीति पक्षे दोषा भावाच्च। यद्वाऽऽकाशसम्बन्धिमेघानां शुक्लादिरूपसम्पन्नानां प्रतिबिम्बनं तेषामाकाशाश्रितत्वादाकाशप्रतिबिम्बनाम्। न च श्रुत्या चितः प्रतिबिम्बे सिद्धे तत्रैव व्यभिचारान्नेयं व्याप्तिरिति वाच्यम्। अयोग्यतानिश्चये श्रुत्या चितः प्रतिबिम्बासिद्धेः। अन्यथा श्रुत्या विशिष्टयोरैक्यसिद्धिः स्यात्। न चैवं प्रतिबिम्बश्रुतिरप्रमाणं स्यादिति वाच्यम्। तदधीनत्वे सति तत्सादृश्यार्थकत्वेन प्रामाण्योपपत्तेः। एतेन रसादिव्यावृत्तफलैकोन्नेयं प्रयोजकमित्यपास्तम्। त्वदभिमतफलस्यासिद्धेः ॥ प्रतिबिम्बत्व इति ॥ न चोपाधिबिम्बसंनिधानयोरनादित्वात् न जीवस्य प्रतिबिम्बत्वेऽपि सादित्वमिति वाच्यम्। अज्ञानरूपोपाधेः कल्पितत्वेनानादित्वानुपपत्तेः। अनादित्वे च ब्रह्मवत् कल्पितत्वानुपपत्तेः। बिम्बसन्निधानस्यानादित्वे प्रमाणाभावाच्च। किञ्चाज्ञानस्य प्रतिबिम्बनोपाधित्वप्रयोजकाभावात् न प्रतिबिम्बनोपाधित्वमित्याह ॥ सूर्यस्येति ॥ न चाध्यस्तस्य स्फटिकलौहित्यस्य दर्पणे प्रतिबिम्बदर्शनात् न बिम्बसमसत्ताकत्वमुपाधित्वे प्रयोजकमिति वाच्यम्। बिम्बसत्ताऽन्यूनसत्ताकत्वस्य तत्रापि सत्त्वात् बिम्बसत्तान्यूनसत्ताकत्वस्यैवोपाधित्वविरोधित्वात्। किञ्च मन्मते स्फटिके न लौहित्याध्यासः। किन्तु प्रतिफलनम्। तथाच प्रतिमुखस्येव तस्य सत्यत्वात् बिम्बसत्तासमानसत्ताकत्वं तत्रापीति क्व व्यभिचारः। एतेन मरुमरीचिका व्यावृत्तं स्वच्छत्वं फलैकोन्नेयमिति निरस्तम्। फलस्यैवासिद्धेः अत एवाह अस्वच्छेति ॥ अविद्याया इति ॥ ननु किं सर्वात्मना चिदाभिमुख्याभावो वा न्यूनपरिमाणत्वं वा व्यवधानं वा? नाद्यः। अविद्याया विभुत्वपक्षे सर्वात्मनापि सम्भवात्। न द्वितीयः न्यूनपरिमाणस्यापि जलस्य प्रतिबिम्बोद्ग्राहकत्वदर्शनात्। न तृतीयः चैतन्यस्य सर्वतोविप्रसृत्वेन व्यवधानाभावादिति चेन्न। आभिमुख्यं सम्बन्धविशेषः। स च कार्यैकोन्नेयः। स च सम्बन्धविशेषः स्वाध्यस्ते न सम्भवति। न हि मुखाध्यस्ते दर्पणे मुखाभिमुख्यम्। अत एव मरुमरीचिकाध्यस्ते नाकाशादिप्रतिबिम्ब इति। न च प्रतिबिम्बप्रयोजकरूपाविरोधिपरिणामस्य प्रतिबिम्बाविरोधित्वेन न प्रतिबिम्बापाय इति वाच्यम्। दर्पणादौ रूपान्तर परिणामस्य प्रतिबिम्ब प्रयोजकरूपप्रतिबिम्बविरोधित्वस्य दृष्टत्वेन रूपान्तरपरिणामस्य तदविरोधित्वासिद्धेः। किञ्चाविद्याया एकदेशेन परिणामः सर्वात्मना वा? नाद्यः अज्ञानस्यैकदेशासिद्धेः। न द्वितीयः सर्वात्मना परिणामे प्रतिबिम्बानपाय इत्यस्यानुभवविरुद्धत्वात् ॥ मुखेति ॥ न चापरामृष्टभेदस्य मुखादेना त्वेनुगतधर्म्यतिरेकसम्भव इति वाच्यम्। व्यक्त्यभावे चोदिते तत्सत्त्वप्रतिपादनेनास्य व्यधिकरणत्वात् ॥ अनादिभाव इति ॥ न च विशेषव्याप्तिग्राहकसहचारदर्शनस्य विवादविषयातिरिक्तेऽदर्शनेन विशेषव्याप्त्यसम्भव इति वाच्यम्। अज्ञानं ज्ञाननिवर्त्यमित्यत्रापि तथात्वाप्रसङ्गात् शुक्त्यज्ञानादौ सहचारस्य दृष्टत्वाच्च। उपपादितञ्चैतत् पूर्वमेव ॥ बन्धस्येति ॥ न चावच्छेद्यैक्यमादाय सामानाधिकरण्योपपत्तिरिति वाच्यम्। अवच्छेद्यभेदस्य प्रागेवोपपादितत्वात् ॥ ब्रह्मणीति ॥ अनतिप्रसक्तस्यैवावच्छेदकत्वात्। अन्यथा प्रमेयत्वस्यापि तदापत्तेः। ननु चिन्मात्रस्थमज्ञानं जीवे संसारमापादयिष्यति, न चातिप्रसङ्गः। विशेष्यविशिष्टभावस्य तंत्रत्वादित्यत्र प्रागुक्त युक्तिं स्मारयति ॥ चिदिति ॥ ॥ निरस्तमिति ॥ ब्रह्मण्यपि संसारापातादित्यादिनेत्यर्थः। एतावता बिम्बप्रतिबिम्बभाव उपाधेः प्रतिबिम्बपक्षपातित्वं च न सम्भवतीत्युक्त्वा इदानीन्तु प्रतिबिम्बपक्षपातित्वं निर्वक्तुमप्यशक्यमित्याह ॥ किञ्चेति ॥ अत्र विकल्पद्वयं जपाकुसुमादौ दर्शनानुसारेणा पक्षद्वयं पराभ्युपगमानुसारेण दर्पणाद्युपाधेस्तददर्शनादिति भावः ॥ मालिन्यादेरिति ॥ दर्पणादिकं मलिनमित्यादिवत् अज्ञानमज्ञातृ कर्तृ भोक्तृ इत्यादिप्रतीतेरभावादिति भावः ॥ ज्ञानेति ॥ ज्ञानजन्यसंस्काराणां क्रियाजन्यसंस्काराणां वेत्यर्थः। तेनातीन्द्रियाणामिति हेतुगर्भं विशेषणमुक्तमिति भावः। ननु मया तथाऽङ्गीक्रियत इत्यत आह ॥ अविद्याया इति ॥ तथाङ्गीकारेऽपसिद्धान्तः स्यादिति भावः। मुखस्थेति। उभयत्रोपाधिकार्याभ्युपगमे प्रतिबिम्बपक्षपातित्ववाचो रिक्तत्वं स्यादिति भावः। ननु उभयत्र अविद्याकार्याभ्युपगमे प्रतिबिम्बपक्षपातित्वमविद्याया युज्यते। जीवेऽतिशयेन कार्यकारित्वात् बिम्बे च तदभावात्। अतिशयविवक्षया तत्पक्षपातित्वोक्तिरिति चेन्न। जीवापेक्षयेश्वरे सर्वज्ञत्वसर्वेश्वरत्वसर्वशक्तित्वादीनां बहूनां धर्माणामविद्याकृतत्वे न तदपेक्षयातिशयस्य वक्तुं शक्यत्वात्। नहीश्वरेऽल्पा जीवे बहव इत्यत्र विनिगमकमस्ति। तस्मादतिशय विवक्षयापि न प्रतिबिम्बपक्षपातित्वमिति भावः। न च संसारस्य प्रवाहतोऽनादित्वेऽपि स्वरूपेण जन्यत्वात् उपाधिकृतत्वं भविष्यति इति वाच्यम्। \`सा संसार' इति त्वयाऽविद्याया एव संसारत्वेनाभ्युपगमात् तस्याश्च स्वरूपेणानादित्वात् नाविद्याकृतत्वमित्याशयात्। न च कर्तृत्वभोक्तृत्वादिकमेव संसार इति वाच्यम्। सुषुप्तौ मुक्तत्वापत्तेः। तस्मादविद्याया एव संसारत्वं वाच्यमिति ॥ अदृष्टेरिति ॥ तथाचादृष्टकल्पनास्यादिति भावः ॥ एवमिति ॥ न च स्वनिष्ठधर्मप्रतिभासकत्वेनादर्शसाम्येन प्रतिबिम्बपक्षपातित्वं बुद्धेरिति वाच्यम्। किमिदमेव प्रतिबिम्बपक्षपातित्वमुतेदमुपचारे निमित्तम्? नाद्यः। अस्याविद्यायामभावात्। जपाकुसुमे सत्त्वाच्च तत्रापि प्रतिबिम्बपक्षपातित्वव्यवहारः स्यात्। न चाविद्यायां भिन्नं तदिति वाच्यम्। नानार्थकल्पने मानाभावात्।

न द्वितीयः। इष्टापत्तेः। माणवके सिंहत्वाभाववत् प्रतिबिम्बपक्षपातित्वाभावस्य त्वयैवाभ्युपगमात् ॥ नन्विति ॥ तथाचाज्ञानं स्वाश्रय एव कार्यं जनयतीति व्याप्तिबाधादिकं नेति भावः। ननु तर्हि नित्यमुक्तत्वश्रुतिविरोध इत्यत आह ॥ नित्येति ॥ चिन्मात्रे सांसार इति बिम्बप्रतिबिम्बपक्षं समाश्रित्योच्यते अवच्छेद्यावच्छेदकभावं वा नोभयथापीत्याह ॥ घटेति ॥ ॥ अस्येति ॥ चिन्मात्रे एव संसार इत्यस्येत्यर्थः। ननु मया तृतीयः पक्षोऽङ्गीक्रियते इत्यत आह ॥ बिम्बेति ॥ ॥ नचेति ॥ तथाच संसाराश्रयतावच्छेदकतया संसारित्वं जीवस्येति युक्तैव श्रुतिव्यवस्थेति भावः। ॥ तन्मत इति ॥ उपलक्षणमेतत्। वस्तुतो देहस्य दुःखित्वाभाववत् जीवस्य संसाराभावेन संसारित्वश्रुतेर्न तत्परत्वम्। जीवसिद्धौ तदवच्छेदेन चिन्मात्राश्रयताऽज्ञानरूपसंसारादेः। तत्सिद्धौ च तत्सिद्धिरित्यन्योन्याश्रयता चेत्यपि द्रष्टव्यम्। न च बिम्बरूपब्रह्मभाव एव मुक्तिर्नचिन्मात्र भाव इति वाच्यम्। तस्य कल्पितत्वेन तद्भावस्य मोक्षत्वायोगात्। अत एव नित्यमुक्तत्वश्रुतिर्न तत्परेत्याह ॥ नित्येति ॥ सुरेश्वरवार्तिकानुसारेण शङ्कते ॥ अथेति ॥ ननु ब्रह्मण एव संसाराङ्गीकारे नित्यमुक्तत्वश्रुतिविरोध इत्यत आह ॥ नित्येति ॥ ॥ यादृशेति ॥ न च तात्विकबन्धाभावपरा नित्यमुक्तत्वश्रुतिः इति वाच्यम्। तस्याभावेनाप्रसक्त्या कल्पितबन्धाभावपरत्वमेव वाच्यम् इत्याशयात्। न
चासत्कारणत्ववत् परमतप्रसक्ततात्त्विकबन्धनिषेधपरत्वमस्त्विति वाच्यम्। तत्रेवात्र तद्धैक आहुरित्यादिज्ञापकाभावात् कल्पनायश्च ब्रह्मण एव जीवत्वसिद्ध्यधीनत्वेनान्योन्याश्रयाच्च ॥ अन्यथेति ॥ तात्विकबन्धाभावपरत्व इत्यर्थः ॥ असर्वज्ञत्वादिनेति ॥ न च ब्रह्मण एव सर्वज्ञत्वम्। असर्वज्ञत्वेन विरोधात्। न च तात्त्विकातात्त्विकविषयत्वेनाविरोध इति वाच्यम्। एकस्यापि तात्त्विकत्वानङ्गीकारात्। अङ्गीकारे चापसिद्धान्तात्। एकमेवाद्वितीयमित्यादि श्रुतिविरोधश्च। किञ्चायं पक्षो बहुजीववादे एकजीववादे वा? नाद्य इत्याह ॥ बह्विति ॥ न द्वितीय इत्याह ॥ एकेति ॥ ॥ तयोरिति ॥ जीवेश्वरयोरित्यर्थः ॥ स एव चेदिति ॥ न चोपाधेः स्वनिर्वाहकत्वान्नोक्तदोष इति वाच्यम्। स्वनिर्वाहकत्वेन स्वस्मिन् स्वविशिष्टव्यवहारेऽपि स्वस्य स्वोत्पादकत्वं एकस्यैव पौर्वापर्याभावात्। न चाज्ञानमनादिरिति वाच्यम्। कल्पितत्वेन तदयोगस्य प्रागेवोक्तत्वात्। स्वस्यैव स्वाश्रयतावच्छेदकत्वे स्वस्कन्धारोहणे आत्माश्रयतादवस्थाच्च ॥ स्पष्टयिष्यते चैतदिति ॥ न च स्वाभाविकस्यापि घटरूपतत्प्रागभाववन्निवृत्तिः। किं न स्यादिति वाच्यम्। घटरूपस्यानादित्वाभावात्। प्रागभावस्य भावत्वाभावात्। अज्ञानस्य चोभयरूपत्वाङ्गीकारात्। घटरूपस्य च घटेन सहैव निवृत्तेश्च स्वभावमात्रनिबन्धनत्वरूपस्य स्वाभाविकत्वस्य रूपादावभावाच्च न हि घटरूपं घटमात्रकारणकम्। कपालरूपादेरप्यपेक्षणात्। अज्ञानं चिन्मात्रनिबन्धनम्। अन्यस्याज्ञानकल्पिततत्प्रयोजकतानुपपत्तेः। एवञ्च चिन्मात्रनिबन्धनस्य तत्सत्वे निवृत्युपपत्तेरिति। इति अज्ञानस्य विवरणोक्तचिन्मात्राश्रितत्व भङ्गः।  
\</1-2-28\>

\<1-2-29\>  
   न्यायामृतकण्टकोद्धारः

 शुद्धं ब्रह्म चिन्मात्रादन्यत् चिन्मात्रमेव वा? नाद्यः चिदन्यस्य कल्पितत्वेन शुद्धत्वानुपपत्तेः। न द्वितीय इत्याह ॥ किञ्चेति ॥ ननु सर्वज्ञत्वेऽप्यज्ञानं किं न स्यादित्यत आह ॥ सर्वं हीति ॥ ॥ तुरीयमिति ॥ ॥ उपलक्षणमेतत्। यथा विशेष्यनिष्ठमज्ञानं विशिष्टजीवनिष्ठतत्वज्ञानविरोधि तथा सविशेषब्रह्मनिष्ठतत्त्वज्ञानेनापि विरुध्येताविशेषात्। अन्यथा जीवनिष्ठतत्त्वज्ञाननाश्यं न स्यात्। विशेष्यविशिष्टभावस्य नियामकत्वान्नातिप्रसङ्ग इत्यपि द्रष्टव्यम्। न च सर्वदृक्‌शब्देन सर्वेषां दृग्युतमिति प्रतिपाद्यते न सार्वज्ञ्यमिति वाच्यम्। सर्वदृक्पदस्य सर्वज्ञादिपदपर्यायत्वेन प्रसिद्धेः। सर्वमध्ये स्वस्यापि पतितत्वेन तद्दृक्त्वाभावात्। न हि स्वविषया दृक् स्वयमेव। क्रियायाः स्वविषयत्वस्य विरुद्धत्वात्। यः सर्वज्ञ इत्यादावप्येवमेवार्थापत्या प्रमाणसत्वं न स्यात्। न चात्र बाधकादर्थान्तरम्। सार्वज्ञादेरौपाधिकि सार्वज्ञादेराविद्यकत्वे चिन्मात्र एव तदङ्गीकारौचित्याच्च अविद्यायाः स्वाश्रय एव स्वकार्यकरत्वादिति दिक्। एतेन सर्वज्ञत्वाज्ञत्वयोर्विरोधेन तुरीयेऽपि श्रवणेन चेत्यर्थः। ॥ स्वरूपज्ञप्तेरिति ॥ न च स्वतः कालादिसम्बन्धाभावेऽपि परतः कालादिसम्बन्धमात्रेणासत्त्वादिपरिहारोपपत्तिरिति वाच्यम्। यथाकथञ्चित् कालादिसम्बन्धस्य खपुष्पादि साधारणत्वात्। औपाधिककालादिसम्बन्धेनासत्त्वाभावादिके अङ्गीक्रियमाणे सत्त्वाभावव्यापकत्वादेरौपाधिकत्वेन वास्तवासत्त्वाद्यापाताच्च साक्षात् कालादिसत्वस्यैवासत्त्वाद्यभावादि प्रयोजकत्वाच्च। न चापरिच्छिन्नत्वमात्रेण व्यापकत्वमिति वाच्यम्। त्रिविधपरिच्छेदशून्यत्वरूपापरिच्छिन्नत्वस्यासत्साधारणत्वात् न चाविद्ययेति दृष्टान्तो न युज्यते। अविद्यासम्बन्धस्याविद्यकत्वेन स्वतः सम्बन्धाभावादिति वाच्यम्। आत्माश्रयान्योन्याश्रयादेरपरिहारात्॥ असंगत्व श्रुतेस्त्विति ॥ पुण्यपापलेपाभावोपपत्तय इत्यर्थः। उक्तार्थे आचार्यसम्मतिमाह ॥ तदुक्तमिति ॥ अत्र संवेत्तुरिति ताच्छीलिकतृन्प्रत्ययेन ज्ञानादेरनौपाधिकत्वमुच्यत इति भावः। इति सर्वज्ञस्याज्ञानाश्रयत्वभङ्गः।

\</1-2-29\>

\<1-2-30\>  
   न्यायामृतकण्टकोद्धारः

 एतेन सर्वप्रत्ययस्याज्ञानविरोधोपपादनेनेत्यर्थः। तस्मिन् अज्ञाने इत्यर्थः। एतदेवोपपादयति ॥ नहीति ॥ ॥ व्यामोहनीयेति ॥ ऐन्द्रजालिकव्यामोहनीयदर्शन एव व्यामोहनस्य दृष्टत्वादिति भावः। ननु कल्पिता एव दृश्यन्ते इत्यत आह ॥ कल्पितेति ॥ भ्रान्तेश्चाज्ञानसापेक्षत्वादिति भावः। ननु कल्पितमकल्पितत्वेन पश्यतः भ्रान्तिरावश्यकी। न कल्पितं कल्पितत्वेनेत्यत आह ॥ कल्पितत्वेनेति ॥ न हि कश्चिदैन्द्रजालिकः स्तम्भादिकंक पुरुषत्वेन कल्पयित्वा व्यामोहको दृष्ट इति भावः। ननु वृक्षादेः सत्त्वादिवत् कल्पितत्वेन निश्चयेऽपि दर्शनं स्यादित्यत आह ॥ तस्यापीति ॥ अज्ञानं च सर्वज्ञत्वेन प्रागेव दूषितमिति भावः। इति परोक्तब्रह्ममायावित्वभङ्गः।

\</1-2-30\>

\<1-2-31\>  
   न्यायामृतकण्टकोद्धारः

 ननु नात्मान्यस्याविद्याश्रयत्वम्। जीव एव तदाश्रयो भविष्यति। तथाचाहमज्ञ इत्यादिप्रतीतिरपि सङ्गच्छते। अहंपदार्थस्य जीवत्वादिति वाचस्पतिमिश्रमतं दूषयति ॥ यच्चेति ॥ ॥ तन्नेति ॥ सर्वज्ञत्वादिविरोधाद्युक्तदोषादित्यर्थः। ननु जीवशब्देन चिन्मात्रं नोच्यतेऽतो नोक्तदोष इत्यत आह ॥ अविद्ययेति ॥ अवच्छेदप्रतिबिम्बरूपपक्षद्वयानुसारेण व्यवस्थितविकल्पार्थो वाशब्दः ॥ तद्वदिति ॥ तत्र व्यक्तिभेदादन्योन्याश्रयपरिहारो न तथा प्रकृते इत्यर्थः। ननु तत्रापि बीजाङ्कुरसन्तानद्वित्वाद्व्यक्तिद्वित्वमेवेत्यत आह ॥ सन्तानीति ॥ तथा च यत्रापेक्षा तत्र व्यक्तिभेदोऽस्त्येवेति भावः। उपलक्षणमेतत्। सन्तानि व्यतिरेकेण सन्तानाभावाच्चेत्यपि द्रष्टव्यम् ॥ निराश्रयेति ॥ अविद्यात्वस्य साश्रयत्वव्याप्यत्वादिति भावः। उपलक्षणमेतत्। घटदृष्टान्तोऽप्यसम्प्रतिपन्न एव। आकाशे स्वाभाविकविशेषाभावे घटस्य तदेकदेशसम्पादकत्वाभावस्यान्यत्रोपपादितत्वादित्यपि द्रष्टव्यम् ॥ त्वन्मत इति ॥ तथाच घट इति दृष्टान्तः स्वासिद्ध इति भावः ॥ यत इति ॥ चिदविद्ययोर्न परस्परसापेक्षत्वमिति कथमितरेतराश्रयत्वमिति वाच्यम्। भ्रान्तोऽसि। न ह्यस्माभिरविद्यायाश्चिन्मात्राश्रयत्वपक्षेऽन्योन्याश्रयादिकमुच्यते किन्तु जीवाश्रितपक्षे जीवश्च न चिन्मात्रम्। तथात्वे तत्पक्षोक्तदोषात्। विशिष्टचैतन्यं जीव इति तु पक्षे कथं न परस्परसापेक्षत्वम्। नन्वेवं तर्हि द्रव्यत्वगुणवत्त्वादावप्यन्योन्याश्रयः स्यादित्यत आह ॥ द्रव्यत्वादाविति ॥ तत्र परस्परसापेक्षत्वाभावान्नान्योन्याश्रय इत्यर्थः। ननूत्पत्तिज्ञप्तिप्रतिबन्धकत्वेनैवान्योन्याश्रयोऽतो नान्यप्रतिबन्धकत्वेनेत्यत आह ॥ यदीति ॥ ॥ चक्रकेति ॥ तदप्यज्ञानं अज्ञानत्वात् साश्रयम् तदाश्रयजीवत्वप्रयोजकमज्ञानान्तरं चेदनवस्था इदमेव चेच्चक्रकमित्यर्थः ॥ न चेति ॥ बीजाङ्कुरपरम्परावदिति भावः ॥ अहमिति ॥ तथाचाप्रामाणिकपरम्पराकल्पनमेवेति भावः ॥ किञ्चेति ॥ न च जीवाश्रिताविद्यैव जीवेश्वरकल्पिकेति वाच्यम्। अन्योन्याश्रयादेरुक्तत्वात् ॥ शुद्धस्येति ॥ सर्वज्ञत्वेन ज्ञानासम्भवादिति भावः। नन्वहमविद्येत्यप्रतीतेरविद्याया आत्मत्वं न स्वीक्रियत इत्यत आह ॥ प्रतीतिरिति ॥ तर्ह्यविद्यायाश्चिन्मात्राश्रयत्वादिकमपि न स्वीकर्तव्यम्। तथा प्रतीत्यभावादिति भावः। एतेन अविद्याया निर्विषयत्वाद्यापातेनेत्यर्थः। न जानामीति वादिनं प्रति न पृच्छतीत्ययुक्तम्। किमज्ञानविषये प्रश्नादि न युज्यत इति वा ज्ञानप्रतिपादनानभिज्ञं प्रति इति वा। आद्यं प्रतिषेधति ॥ नहीति ॥ अज्ञानस्य दौर्घट्यात् अज्ञमज्ञानंप्रति तद्विषये प्रश्नो न हीत्यर्थः। तत्र हेतुमाह ॥ ज्ञानमेवेति ॥ द्वितीयमुत्थाप्य प्रतिक्षिपति ॥ किन्त्विति ॥ न ह्यस्माभिरज्ञानिनं प्रति प्रश्नः क्रियते। किन्तु ज्ञातारं प्रत्येव। वक्तृत्वेन ज्ञातृत्वात्। तदेव कथमित्यत आह ॥ ज्ञातुरेवेति ॥ वक्तृत्वं चाज्ञानविषये लक्षणाद्यभिधानेनेति भावः। इति अज्ञानस्य वाचस्पत्युक्तजीवाश्रितत्वभङ्गः।

\</1-2-31\>

\<1-2-32\>  
   न्यायामृतकण्टकोद्धारः

 यथा साश्रयत्वमज्ञानत्वव्यापकं तथा सविषयत्वमप्यज्ञानत्वव्यापकम्। ततश्च सविषयत्वानुपपत्तौ नाज्ञानं परमते सम्भवतीत्याशयेनाह ॥ अविद्येति ॥ जगदुपादाने सविषयत्वाभावात् अज्ञानत्वानुपपत्तिरिति भावः। यद्वा अविद्याविषयत्वेन त्वदभिमतो विषयश्च प्रयोजकाभावादविषय एवेति न तद्विषयत्वेनाविद्यास्वीकरणमित्याशयः। अन्यत = चिदन्यदित्यर्थः ॥ जडत्वेनेति ॥ ननु जडस्याप्यालोकस्य स्वप्रकाशत्वदर्शनात् कथं जडत्वेन स्वप्रकाशत्वाभावः साध्यत इति चेन्न। विवक्षितस्यावेद्यत्वे सति अपरोक्षव्यवहारयोग्यत्वस्य स्वप्रकाशत्वस्यालोकेप्यभावात्। न च तादृशस्वप्रकाशत्वं चित्यप्यसिद्धमिति वाच्यम्। स्वप्रकाशवादे तस्य सिद्धेर्वक्ष्यमाणत्वात्। लोपः किं नाशो वा तिरोधानं वा? उभयत्र दूषणमाह ॥ स्वरूपेति॥ नित्यत्वात् ध्वंसाप्रतियोगित्वान्नाशो न सम्भवति। सिद्धत्वात् सर्वदाभिव्यक्तत्वाच्च तिरोधानमपि न सम्भवति। अन्यथाऽविद्यादेः प्रकाशो न स्यादिति योज्यम्॥ असिद्धेति ॥ द्वितीये दूषणमाह ॥ तदन्यस्येति ॥ न चावरणनिवृत्यर्थं तदन्यस्यापेक्षेति वाच्यम्। तस्यैवासम्भवादित्युच्यमानत्वात्। अन्यथाऽन्योन्याश्रयात्। स्वप्रकाश इति हेतुगर्भविशेषणम्। तथाच तेनैव व्यवहाराद्युपपत्तेः न तदर्थमपि तस्यापेक्षेति भावः ॥ ज्ञानस्येति ॥ तथाच विषयसम्भन्धे स्वभावप्रच्युतिरेव स्यादिति भावः। न च दीपस्य कुड्यादिनेव ज्ञानस्यापि तथाभावः किंन स्यादिति वाच्यम्। सर्वथा विषयासम्बद्धस्य ज्ञानस्यादर्शनात्। किञ्चिद्विषयासम्बद्धस्यान्यथैवोपपत्तेश्च। दीपादावपि किञ्चिद्विषयसम्बन्धसत्त्वाच्च। किञ्च किं स्वान्यविषयासम्बन्धो वा? स्वरूपविषयासम्बन्धो वा? नोभयथाप्यावरणापेक्षेत्याह ॥ स्वयमिति ॥ विषयासम्बन्धिन एव ज्ञानत्वाङ्गीकारेणेत्यर्थः। अत एवाह ॥ त्वन्मत इति ॥ त्वन्मतेऽपीति ॥ ज्ञातताया अनङ्गीकारात् चैतन्यस्य च सर्वदा सत्त्वादिति भावः। व्यवहारः किमावरणमावरणकृत्यम्? आद्ये व्यवहारं विकल्प्य दूषयति ॥ व्यवहारो हीति ॥ ॥ भ्रान्तेरिति ॥ विषयबाधात् भ्रान्तित्वमिति भावः। अत एवेति परामृष्टं हेतुमाह ॥ तस्येति ॥ आवरणत्वे दोषमाह ॥ सुषुप्ताविति ॥ कार्येण कारणमनुमेयम्। तथा च सुषुप्तौ कार्याभावेन आवरणरूपे कारणे प्रमाणाभावात् तदभाव इत्यर्थः। व्यवहारोसावावरणमावरणकृत्यं वोभयथापि दोपमाह ॥ व्यवहारस्येति ॥ तथा चेदानीमप्यावरणतत्कृत्ययोरभावापातादित्यर्थः ॥ वृत्तेश्चेति ॥ तथाच मोक्षेपि तयोरापातादिति भावः। इदमपि किमवरणमावरणकृत्यं वा? आद्य आह ॥ तयोरिति ॥ तथाचात्माश्रयादिरिति भावः। न द्वितीयः योग्यतावच्छेदकाभावेन योग्यत्वस्यासम्भवात्। न च तदवच्छेदकं चित्त्वम्। मोक्षेऽपि आवरणकृत्यापातात्। नाप्यज्ञानविषयत्वमन्योन्याश्रयापातात्। ननु नास्ति न प्रकाशते इति व्यवहारोऽस्ति प्रकाशते इति व्यवहाराभावो वावरणकृत्यम्। तद्योग्यतारूपाज्ञानसम्बन्ध आवरणम्। न च योग्यताया आवरणसाध्यत्वेनान्योन्याश्रयादिकमिति वाच्यम्। अज्ञानसम्बन्धरूपस्य तस्यानादित्वेन चित्प्रकाश्यत्वेनावरणानपेक्षत्वादिति चेन्न। कल्पितस्य दोषजन्यप्रतीतिमात्रशरीरस्याज्ञानसम्बन्धस्यानादित्वायोगात्। दोषाजन्यचिन्मात्ररूपप्रतीतिरूपत्वे च मोक्षेऽपि तदापातात्। किञ्चाभिज्ञादिसाधारणव्यवहारस्य चित्स्वरूपवृत्यन्यतरत्वपक्षोक्तदोषो दुर्वारः। द्वितीयेऽपि च व्यवहाराभावस्य प्रागभावरूपत्वे आवरणासाध्यत्वम्। तस्यानादित्वात्। तत्परिपालनस्यावरणसाध्यत्वे मोक्षे व्यवहारोत्पादः स्वीकर्तव्यः। अत्यन्ताभावत्वे तु स एव दोषः। ध्वंसस्त्वसम्भव्येवावरणस्यानादित्वेन तादृशव्यवहारानुत्पादे तद्‌ध्वंसासम्भवात्। किञ्चोभयविधकृत्येऽप्यसम्भव एव दोष इत्याह ॥ अद्वितीयत्वादीति ॥ तद्व्यवहारेऽपीत्युपलक्षणम्। अस्ति प्रकाशते इति व्यवहाराभावेऽपीत्यपि द्रष्टव्यम्। तदभावेन = नास्ति न प्रकाशते इति व्यवहारास्ति प्रकाशते इति व्यवहारभावयोरभावेन। न च यत्र विशिष्टे उक्तरूपमावणकृत्यं तदेव विषयोऽस्त्विति वाच्यम्। विशिष्टस्याज्ञानकल्पितत्वेन तद्विषयतयाऽज्ञानसिद्धौ अन्योन्याश्रयात्। विशिष्टस्य जडत्वेन घटादितुल्यत्वाच्च। न च चिन्मात्रस्य चित्त्वेन स्फुरणेऽपि पूर्णत्वाद्याकारेणास्फुरणात् उभयविधमावरणकृत्यमस्तीति वाच्यम्। पूर्णत्वाद्याकारस्य चिन्मात्रत्वे तत्स्फुरणस्यावश्यकत्वात् तदतिरिक्तत्वे चावरणविषयत्वायोगात् चिन्मात्रमपि पूर्णत्वं तत्स्फुरणेऽपि न स्फुरतीति स्वव्याहतमुन्मत्तप्रलपितमित्युपेक्ष्यम्। अत एवेक्तयोरावरणकृत्ययोः स्वप्रकाशत्वेन विरोधसमाधानमपास्तम्। पूर्णत्वाद्याकारेणास्फुरणमादाय तत्समाधानम् तच्च न सम्भवति। प्रकारान्तरेण च तत्समाधानं मूल एव दूष्यते ॥ तयोरिति ॥ व्यवहारयोग्यत्वांशमादाय उक्तयोरावरणकृत्ययोर्विरोध इत्यर्थः। न च स्वप्रकाशत्वलक्षणेऽपि व्यवहारयोग्यत्वं नाम नास्ति न प्रकाशते इति व्यवहारयोग्यत्वमतो न तयोर्विरोध इति वाच्यम्। तथात्वे नरविषाणादेरपि स्वप्रकाशत्वापत्तेः। तादृशस्वप्रकाशत्वेन जडत्वासिद्धेश्च। ननु स्वरूपेण व्यवहारयोग्यत्वतदयोग्यत्वयोर्विरोधो न तथा मयाङ्गीक्रियत इत्याशङ्क्य निषेधति ॥ न चेति ॥ ॥ स्वरूपस्येति ॥ स्वरूपस्यापरोक्षव्यवहारयोग्यत्वाभावादिति भावः। ननु मयाऽज्ञानावच्छेदेनैव स्वप्रकाशत्वमङ्गीक्रियते। न स्वरूपेणेत्यत आह ॥ नित्यातीन्द्रियेति ॥ सर्वस्य वस्तुनः ज्ञानतया साक्षिविषयत्वाङ्गीकारादिति भावः। न च धर्मादिकं स्वरूपसिध्यर्थं प्रमाणान्तरमपेक्षते। न चैतन्यमिति विशेष इति वाच्यम्। तथात्वे स्वरूपस्यासिद्धिप्रसंगात्। न हि स्वरूपं स्वेनैव सिध्यति। क्रियायाः स्वविषयत्वानङ्गीकारात्। प्रमाणान्तरापेक्षा तु त्वयैव दूषितेति भावः ॥ इच्छाद्यवच्छिन्नेति ॥ न चाज्ञानं स्वरूपमात्रव्यवहारप्रतिबन्धकत्वेन सिद्धम्। नन्वेवमिच्छादिकमिति वाच्यम्। उभयत्राप्यवच्छिन्नव्यवहारेऽज्ञानस्येवेच्छादेरपि स्वरूपमात्रव्यवहारप्रतिबन्धकतापातात्। अज्ञानस्य विषयाभावेनावरणत्वासिध्याऽन्योन्याश्रयाच्च ॥ सुखादेरिति ॥ नन्वनुक्तोपालम्भोऽयम्। न ह्यस्माभिरज्ञानावच्छेदेनैव चैतन्यं प्रकाशत इत्यङ्गीक्रियते। किन्तु स्वरूपेणापि। तेन सर्वस्योपपत्तिः। तर्हि कथमावरणकृत्यमिति चेन्न। पूर्णत्वाद्याकारेण प्रकाशानङ्कीकारादिति चेन्मैवम्। पूर्णत्वादेरपि चिन्मात्रत्वेन चिन्मात्रप्रकाशे पूर्णत्वप्रकाशावश्यंभावेनावरणकृत्याभावापत्तेः। स्वरूपेणाप्रकाशे उक्तदोषस्यापरिहार्यत्वात्। एतेनेति ॥ सुखादिकं न प्रकाशत इति व्यवहारप्रसङ्गेनेत्यर्थः। अत्र द्वौ नञौ प्रकृतमर्थं सातिशयं गमयत इति अज्ञानविशेषितव्यवहारयोग्यत्वमित्युक्तं स्यात्। तथाच पूर्वोक्तदोष एवेत्यर्थः॥ सुखादीति ॥ आरोपस्याप्यनुभवबलादेव कल्प्यत्वादिति भावः ॥ सतोऽधिष्ठानप्रकाशस्येति ॥ शुक्तित्वेन भासमानशूक्तौ अशुक्तित्वारोपाभाववत् अधिष्ठानप्रकाशस्य प्रकाशत्वेन स्फुरणान्नाप्रकाशारोप इत्यर्थः। न चाधिष्ठानस्य प्रकाशत्वेन स्फुरणं नेति वाच्यम्। अधिष्ठानचितः स्वप्रकाशत्वेन तादृशस्फुरणस्यावश्यकत्वात्। अज्ञानादिकं प्रकाशते इत्यनुभवाच्च। अन्यथाविद्यादिप्रकाशानुपपत्तेरिति ॥ अन्यथेति ॥ प्रकाशत्वेन प्रकाशमानेऽपि प्रकाशे यद्यप्रकाशारोप इत्यर्थः ॥ न चेति ॥ न चात्यन्ताभावानधिकरणत्वमत्यन्ताभावाभावत्त्वम्। अत्यन्ताभावाभावश्च प्रागभाव एवेति स्वप्रकाशत्वमेवावरणकृत्यं स्यादिति वाच्यम्। अत्यन्ताभावाभावस्य प्रतियोग्यात्मकत्वेन प्रागभावत्वमात्रत्वाभावात् सामान्यविशेषरूपत्वेन भिन्नत्वात्। ननु योग्यताया अज्ञानकल्पितत्वेन नानादित्वमित्यत आह ॥ इदानीमिति ॥

न च योग्यताप्रागभाव एवाप्रकाशत्वप्रयोजक इति न मोक्षेऽप्यप्रकाश इति वाच्यम्। सामान्येबाधकाभावात् घटादावपि प्रागभावाभावेन प्रकाशत्वापाताच्च। उक्तमर्थं कारिकया सङ्गृह्णाति ॥ एवञ्चेति ॥ न चापरोक्षव्यवहारार्हत्वस्यैव स्वप्रभत्वेन कथं हेतुहेतुमद्भाव इति वाच्यम्। अवेद्यत्वे सत्यपरोक्षव्यवहारयोग्यत्वस्यैव स्वप्रभत्वेनोपहितभेदात्। अन्यथा घटादेरपि स्वप्रभत्वापत्तेः। किञ्चाविद्या चैतन्यं प्रत्येव चैतन्यप्रकाशस्यावरणमन्यं प्रति वा? न द्वितीयः। अन्यस्य चेतनस्याभावात्। नाद्य इत्याह ॥ किञ्चेति ॥ एवं कल्पनेऽदृष्टकल्पना स्यादिति भावः॥ तमस्सम्बन्धेति। न चावतमसे प्रकाशसम्बन्धो दृष्ट एवेति वाच्यम्। तस्य प्रकाशप्रतिबन्धकत्वाभावात्। प्रकाशप्रतिबन्धकान्धकारस्य तमश्शब्देन विवक्षणात्। न हि प्रकाशे प्रकाशप्रतिबन्धकसम्बन्धो विरोधात्। ननु चान्यं प्रत्येव चैतन्यप्रकाशप्रतिबन्धोविरोधात् न चोक्तमन्याभावादिति वाच्यम्। पारमार्थिकान्याभावेऽपि कल्पितभेदान्यसम्भवादिति शङ्कते ॥ नचेति ॥ ॥ आवरणमिति ॥ न च कल्पितस्य भेदस्यानादित्वान्नावरणापेक्षेति वाच्यम्। तथात्वे जीवब्रह्मविभागस्याविद्याधीनत्वोक्तिविरोधात्। कल्पितभेदस्य दोषजन्यप्रतीतिमात्रशरीरत्वेनानादित्वायोगाच्च। ॥ यो मोक्ष इति ॥ न चो मोक्षे जन्यप्रकाशाभावात् कल्पितभेदाभावे चैतन्यं प्रतीव जीवं प्रत्यपि प्रकाशसम्भवान्नोक्तदोष इति वाच्यम्। न ह्यस्माभिर्जन्यत्वाभिप्रायेण भावीत्युक्तम्। किन्तु अभिव्यक्तौ यादृशः प्रकाश इत्यभिप्रायेण। तथाच जन्यप्रकाशाभावाभिधानं व्यधिकरणम्। कल्पितभेदेन च वास्तवाभेदकार्याप्रतिबन्धात् तादृशः प्रकाश इदानीमपि स्यात्। अन्यथा वह्नौ नायं वह्निरिति भेदकल्पनायां वह्नेर्दाहकत्वं न स्यात्। भेदकल्पनाया आवरणं विना।़योगेनान्योन्याश्रयाच्च। ननु मोक्षेऽनवच्छिन्नब्रह्मानन्दः प्रकाशते। तदभावः आवरणेन साध्यते इति चेन्न। अनवच्छिन्नब्रह्मानन्दस्य चिन्मात्रत्वे तत्प्रकाशे तदप्रकाशायोगात्। तदतिरिक्तत्वे तस्य जडत्वेन मोक्षे तत्स्थित्ययोगात् ॥ न चेति ॥ दीपरूपे प्रकाशे स्वविषयत्वं स्वप्रकाशत्वम्। ब्रह्मरूपे प्रकाशे तु अवेद्यत्वं स्वप्रकाशत्वमिति दीपविलक्षणत्वात् न दीपदृष्टान्तेन ब्रह्मप्रकाशः स्वीकर्तुं शक्य इति भावः ॥ मोक्ष इति ॥ स्वप्रकाशत्वस्य ब्रह्मस्वरूपलक्षणत्वादिति भावः। ॥ अज्ञानेति ॥ त्वया ह्यानन्दाप्रकाशायाविद्या स्वीक्रियते। स चावेद्यत्वादेवोपपन्न इति नाविद्याकल्पनमिति भावः। नन्वस्तु प्रकाशमान एवाज्ञानम्। न चालोके तमस्सम्बन्धादर्शनात् कथमेतदिति वाच्यम्। अज्ञानतमसोर्षिरोधितायामनुभवसिद्धविशेषात्। तथाहि। अज्ञानं हि त्वदुक्तमर्थं न जानामीति प्रकाशमाने वस्तुनि अनुभूयते इति वृत्तिविरोधि। न साक्षिरूपज्ञानविरोधीति कल्प्यते। तमस्त्वालोके सति नानुभूयत इत्यालोकमात्रविरोधीति ॥ वस्तुतस्त्ववतमस आलोकसम्बन्धदर्शनेन तमोऽपि नालोकमात्रविरोधीति शङ्कते ॥ अथ मतमिति ॥ तत्स्फोरकत्वेन = तत्साधकत्वेनेत्यर्थः। अविरोधमेवोपपादयति ॥ दृश्यते हीति ॥ नन्वप्रकाशमानेऽप्यर्थेऽज्ञानप्रतीतिरस्तु। तथाच ज्ञानमात्रमेवाज्ञानविरोधीत्यत आह ॥ अज्ञानेति ॥ ससम्बन्धिकपदार्थज्ञाने सम्बन्धितावच्छेदकप्रकारकज्ञानस्य कारणत्वादिति भावः। नन्वज्ञानस्यैवं ज्ञानविरोधित्वाभावे ज्ञानान्निवृत्तिर्न स्यात्। तथाच मोक्षार्थं श्रवणादौ प्रवृत्तिर्न स्यात् इत्यत आह ॥ अविद्येति ॥ ॥ विशेषादेवेति ॥ श्रवणादिसाध्यादित्यर्थः। ननु वृत्तिचितोरेकविषयत्वविशेषः कथं चितोऽविरोधित्वे वृत्तेस्तद्विरोधित्वमित्यत आह ॥ एकविषयत्वेऽपीति॥ न च दृष्टान्तमात्रं न साधकमतिप्रसङ्गात् इति वाच्यम्। आत्मा वा अर इत्यादिश्रुतिबलात् श्रवणादिसाध्यज्ञानस्यैव तद्विरोधित्वकल्पनात्। ज्ञानमात्रस्यैव तद्विरोधित्वे तु श्रवणादिविधिवैयर्थ्यापत्तेः ॥ त्वयेति ॥ तथाचाज्ञानाङ्गीकारवैयर्थ्यम्। अनवच्छिन्नानन्दाप्रकाशस्य तत्कृत्यस्याभावात्। तथा चापसिद्धान्त इति भावः ॥ अपि चेति ॥ ननु चित्त्वाकारेण न प्रकाशत इत्यनुभवाभावेऽपि अनवच्छिन्नत्वाकारेण न प्रकाशत इत्यनुभवोऽस्त्येवेति तत्प्रयोजकतया तत्राप्यावरणमावश्यकमिति चेन्न। अनवच्छिन्नत्वादेश्चिन्मात्रत्वेन तदप्रकाशायोगात्। तदतिरिक्तत्वे च कल्पितत्वेन मोक्षे तदभावात्। अनवच्छिन्नत्वाकारस्यापि स्वप्रकाशत्वेनावेद्यतयाऽप्रकाशोपपत्तौ तत्प्रयोजकतयाऽविद्यास्वीकारवैयर्थ्यच्च। ननु प्रकाशमाने कथमज्ञानमङ्गीक्रियते ज्ञानाज्ञानयोरेकत्र विरोधादज्ञानाविरोधिनो ज्ञानत्वानुपपत्तेश्चेति चेन्न। अभ्युपगमवादेनोक्तत्वात्। अत एव अस्तु वेत्युक्तम्। अत एवाह ॥ किञ्चेति ॥ न च ज्ञानं विशेषावच्छिन्नतयाऽवभासते सामान्यावच्छिन्नतया? आद्ये विशेषे भासमानत्वमागतमेव। न हि विशेषमभासयद्‌विशेषाज्ञानमित्यवभासनं सम्भवति। तथाच कथं भासमाने नाज्ञानम्। न द्वितीयः। सामान्यावच्छेदेन भासमानस्य विशेषसम्बन्धित्वे प्रमाणाभावेन सामान्यविषयतया भासमान एवाज्ञानापातादिति चेन्मैवम्। अस्त्वाद्यः। न चैवं भासमानेऽज्ञानापातः। येन रूपेणाज्ञान विषयता विशेषस्य न तेन रूपेणाज्ञानज्ञाने भानम्। न च निरूपकतावच्छेदकरूपेणैव निरूप्यज्ञाने निरूपकभानमिति वाच्यम्। अस्य नियमस्य प्रागेव दूषितत्वात्। कल्पनाया अनुभवानुसारित्वात्। तथा ह्यनुभवस्त्वदुक्तं न जानामीति। अत एवाह ॥ न हि परचित्तस्थमज्ञातमित्यादि ॥ तथाच न भासमाने अज्ञानापातः। द्वितीयेऽपि न दोषः। सामान्यावच्छेदेनानुभूयमानस्य विशेषविषयत्वात्। न चान्यावच्छिन्नत्वेनानुभूयमानस्यान्यविषयत्वेऽतिप्रसङ्ग इति वाच्यम्। सामान्यविशेषभावस्य नियामकत्वात्। न चाज्ञानाविषयस्य नाज्ञानावच्छेदकतयाऽज्ञानज्ञाने भानमिति वाच्यम्। अज्ञानाविषयस्यैवानुभवबलेनाज्ञानावच्छेदकतया भानाभ्युपगमात्। अनुभवश्च प्रागेव दर्शित इति अन्यथा भासमानेऽप्यङ्गीकारे अज्ञानादेर्निवृत्तिरेव न स्यात्। न चाज्ञानादेर्ज्ञानविशेषविरोधित्वम्। न जानामीति ज्ञानसामान्यविरोधित्वेनैव प्रतीयमानत्वात्। विस्तृतं चैतत् प्रागेवेत्यलमतिविस्तरेण।

 अज्ञानं बुभुक्षापिपासादीति विशेषणविशेष्यभावेनान्वयः। ननु विशेषणज्ञानस्य विशिष्टज्ञाने कारणत्वात् कथं विशेषाज्ञाने तद्विशिष्टाज्ञानज्ञानमित्यत आह ॥ एवञ्चेति ॥ अत्र प्रमाणमाह ॥ तथेति ॥ ननु विशेषज्ञानमेव कुतो न हेतुरित्यत आह ॥ नहीति ॥ नन्ववच्छेदकविशेषज्ञानस्यावच्छेदकज्ञाने कारणत्वानुरोधेन ज्ञातेऽप्यज्ञानधीः स्वीकर्तव्येत्यत आह ॥ अवच्छेदकेति ॥ तथा कार्यकारणभावस्य सिद्धेरिति भावः। नन्वेवं घटज्ञानस्यापि पटावच्छिन्नाज्ञानहेतुता स्यादित्यतिप्रसङ्ग इत्यत आह ॥ सामान्येति ॥ ननु ससम्बन्धिकपदार्थज्ञाने विशेषप्रकारकमेव सम्बन्धिज्ञानं कारणत्वेन क्लृप्तमिति तदभावे कथं तदित्यत आह ॥ किञ्चेति ॥ यद्वा ससम्बन्धिकस्य ज्ञातत्वे सम्बन्धिनोऽपि तत्त्वमावश्यकमित्याशङ्क्य ससम्बन्धिकस्य यद्भवति तत्सम्बन्धिनोऽपीति विशेषव्याप्त्या वा ससम्बन्धिकस्य ज्ञातत्वे सम्बन्धिनोऽपि ज्ञातत्वमिति विशेषव्याप्त्या वा? नोभयथापि व्यभिचारादित्याह ॥ किञ्चेति ॥ न च द्वेषस्येष्टत्वेऽपि द्विष्टस्येष्टत्वाभाववदिति न युक्तम्। इष्टत्वं हि इच्छाविषयत्वम्। द्विष्टस्यापि इच्छाविषयतावच्छेदकतया तद्विषयत्वावश्यम्भावदिति वाच्यम्। इच्छाविषयतावच्छेदके इष्टत्वव्यवहाराभावेनेच्छाविशेष्यत्वस्यैवेष्टत्वात्। अन्यथा शत्राविष्टत्वव्यवहारः सुखत्वस्यापि निरुपाधीच्छाविषयतावच्छेदकत्वेन पुरुषार्थत्वं दण्डत्वस्यापि कारणतावच्छेदकत्वेन कारणत्वमित्याद्यापद्येत। तथा चावच्छेदके नेष्टत्वम्।

न चेश्वरस्यापि भ्रान्तिविषयज्ञानमावश्यकम्। भ्रमो हि भ्रमत्वेन प्रतिपत्तव्यः। अन्यथा विशेषज्ञानाभावप्रसङ्गात्। भ्रमत्वं च तदभाववति तद्भानत्वम्। एवञ्च भ्रमत्वं जानता भ्रान्तिविषयस्य ज्ञेयत्वात् कथं भ्रान्तिविषयज्ञानाभावेऽपि भ्रान्तिज्ञानवदित्युक्तमिति वाच्यम्। यथार्थज्ञानभिन्ननिश्चयत्वस्यासद्विषयकत्वस्य वा भ्रमत्वात्। तदभाववति तत्प्रकारकत्वस्य भ्रमत्वेऽपि न शुक्तौ तत्प्रकारसत्त्वम् भ्रान्ताविव विषयः। अन्यथा तस्य भ्रान्तत्वप्रसङ्गात्। न च सर्वत्वेन सर्वस्य ज्ञातत्वात् कथं सर्वाज्ञानेऽपि सर्वज्ञानज्ञानमुक्तमिति वाच्यम्। न हि वयं सर्वथा सर्वज्ञानं नास्तीति ब्रूमः। किं नाम? सामान्यतो ज्ञानेऽपि तत्तद्वर्मिगतासाधारणधर्मप्रकारकं नास्तीति। तथा च यथा तत्र विशेषाज्ञानेऽपि सामान्यज्ञानेन सर्वज्ञानज्ञानं तथात्रापीति न कुत्रापि ज्ञात एव सम्बन्धिनि ससम्बन्धिकज्ञानम्। तथाचोक्तस्थले व्यभिचारादुक्तनियमोऽसिद्ध इति भावः ॥ अन्यथेति ॥ यद्युक्तरीत्याज्ञानप्रतीत्यन्यथासिद्धावपि अज्ञानज्ञानार्थमज्ञातज्ञानमङ्गीक्रियते तदेत्यर्थः। नन्ववच्छेदके ज्ञानं विनाऽवच्छिन्नज्ञानं न दृष्टमवच्छेदके मोहहानेश्चानवच्छिन्नज्ञाने कारणत्वमित्यतस्तदुपपादयति ॥ तथाहीति ॥ तथाचान्वयव्यतिरेकाभ्यामवच्छेदके मोहहानेरप्यवच्छिन्नज्ञाने कारणत्वमिति भावः। वैषम्यं शङ्कते ॥ तर्हीति ॥ विरोधस्य तच्छान्तिकल्पनस्य समानत्वात् अर्धजरतीयानुपपत्तेरिति भावः ॥ किञ्चेति ॥ कल्पनाया अविशेषादिति भावः। नन्वेवमज्ञानस्य विषयविशेषसिद्धिः कथमित्यत आह ॥ अज्ञानस्येति ॥ न चैवमभावस्य भावविरोधिप्रतियोगिज्ञाननिरपेक्षज्ञानविषयत्वमभाववैलक्षण्यं वृत्यैवाज्ञान उपपादितमिति वाच्यम्। अस्याभावेऽपि सत्त्वेन तद्वैलक्षण्याभावात्। अभावविशेषस्य तादृशत्वकल्पने लाघवाच्च। न चैवमज्ञानस्य विषयावच्छिन्नतयाऽननुभवे तस्य त्वदुक्तमर्थं न जानामीति वर्तमानार्थप्रत्ययो विरुध्यत इति वाच्यम्। वर्तमानसामीप्ये वर्तमानवद्वेति वर्तमानप्रत्ययोपपत्तेः। तथाचाज्ञात एवावच्छेदके ज्ञानज्ञानं युक्तमिति युक्तमुक्तं न चाज्ञाननिवर्तकत्वेनाज्ञाननिवृत्तिप्रयोजकत्वमुक्तम्। तच्च सम्बन्धसम्पादनद्वाराऽस्मिन् पक्षेऽप्यस्तीति वाच्यम्। एवं ह्येतन्मते साक्षिण एवाज्ञाननिवर्तकत्वेन वृत्तिरेवाज्ञानविरोधिनी न साक्षीत्यस्यायोगात्। ननु वृत्युपारूढः साक्षी तद्विरोधी न केवला वृत्तिरिति तदभिप्राय इति चेन्न। केवलवृत्तिविषये धर्मादौ केवलसाक्षिविषये सुखादौ न जानामीति प्रतीतिः स्यात्। वृत्युपारूढस्यैवाज्ञानविरोधित्वे दूषणान्तरमाह ॥ अज्ञानस्येति ॥ विशेषणाभावायत्तविशिष्टाभावस्य तदानीमपि सुलभत्वादिति भावः। ॥ न जानामीत्यज्ञानस्येति ॥ न च घटादिमात्रविरोधिनो घटाभावादेर्भावसामान्यविरोधित्वेनाभावत्वेन प्रतीतिवद्‌ज्ञानविशेषविरोधिनोऽप्यज्ञानस्य ज्ञानसामान्यविरोधित्वेन प्रतीतिर्युक्तेति वाच्यम्। अभावपदस्य रूढत्वेन दृष्टान्तासम्मतेः। अभावस्य भावसामान्यविरोधित्वासम्भवेनाभावस्य च तत्त्वासम्भवाच्च। नञर्थोल्लिखितधीविषयत्वस्याखण्डस्य वा अभावत्वात्। न चाज्ञानपदमपि रूढमेवेति वाच्यम्। योगेनैवोपपत्तौ रूढिकल्पनायां मानाभावात्। अभावपदादपि भावसामान्यविरोधित्वस्याप्रतीतेश्च ॥ न जानामीति ज्ञाप्तिविरोधित्वस्येति ॥ न च मन्मते वृत्तिप्रतिबिम्बतचैतन्यं जानामीति व्यवहारविषयः। तथाच न जानामीत्यनेन वृत्तिचितोरुभयोरपि अज्ञानविरोधित्वं विषयीक्रियते। एवञ्च न चैतन्येऽज्ञानविरोधित्वम्। नापि वृत्तौ। वृत्युपारूढचित एवार्थप्रकाशकत्वेन तथात्वादिति वाच्यम्। तथात्वे हि वृत्तिरेवाज्ञानविरोधिनीति स्वोक्तिविरोधापातात्। सुखं जानाम्यज्ञानं जानामीति व्यवहारो न स्यात्। सुखादेर्वृत्युपारूढचिदविषयत्वात्। प्रत्येकविरोधेनैव व्यवहारोपपत्तौ विशिष्टविरोधित्वकल्पने गौरवाच्च। विशिष्टस्यैव प्रकाशकत्वे मोक्षे आनन्दाप्रकाशापाताच्च। ज्ञाधातोर्ज्ञप्तिमात्र एव शक्तत्वाच्च। अन्यथा नैयायिकादीनां तथा व्यवहाराभावापातात्। ॥ चैतन्येति ॥ परस्परविरोधिनोरेव तत्त्वादिति भावः।

 न च वृत्युपारूढचित्त्वेन निवर्तकत्वमतो नेच्छादिनिवर्त्यद्वेषादिवत् तन्निवर्त्यानां सत्त्वं न वा चैतन्यमात्रस्य तन्निवर्तकत्वमिति वाच्यम्। दीपादौ अर्थप्रकाशकत्वेनैव निवर्तकत्वस्य दृष्टत्वेनोक्तरूपेण निवर्तकत्वस्यादृष्टत्वेन दृष्टादृष्टकल्पनापातात्। उक्तरूपापेक्षयाऽर्थप्रकाशकत्वस्यैव लघुत्वाच्च। परोक्षस्थले वृत्युपारूढचित्त्वाभावेन न जानामीति व्यवहारापाताच्च ॥ त्वन्मत इति ॥ न च परोक्षवृत्तेर्विषयपर्यन्तत्वाभावेन न विषयगताज्ञाननिवर्तकत्वं सुखादेर्ज्ञातैकसत्त्वादेवाज्ञानादर्शनमित्यन्वयव्यतिरेकयोरन्यथासिद्धिरिति वाच्यम्। परोक्षवृत्तेर्विषयाकारत्वरूपविषयपर्यन्तत्वाभावे ततस्तद्व्यवहारो न स्यात्। साक्षिस्फुरणस्य चाज्ञानविरोधित्वाभावे ज्ञायमानसुखादौ अज्ञानावश्यंभावापातादिति नान्वयव्यतिरेकयोरन्यथासिद्धिः। तथाच स्फुरणस्यैवाज्ञानविरोधित्वमिति भावः ॥ स्वसत्तायामिति ॥ न च पूर्णत्वादिनाऽप्रकाशविधुरत्वाभावेऽपि अध्यासाधिष्ठानतयाऽप्रकाशविधुरत्वसम्भवात् तेन स्वप्रकाशत्वसाधनमिति वाच्यम्। पूर्णत्वस्य चिन्मात्रत्वे तेन रूपेणापि प्रकाशेनाप्रकाशासम्भवः। तदतिरिक्तत्वेतु नाज्ञानविषयत्वम्। चैतन्यातिरिक्तत्वेन जडत्वात् ॥ वृत्तिचितोरिति ॥ ननु साक्षिणि यदज्ञानविरोधित्वमनुभूयते तन्नाज्ञाननिवर्तकत्वनिबन्धनम्। किन्तु स्वविषये इच्छादौ यावत्सत्त्वं प्रकाशादज्ञानाप्रसक्तिनिबन्धनम्। वृत्तेश्च स्वविषये प्रसक्ताज्ञाननिवृत्तिनिबन्धनमेवेत्युभयोर्वैषम्योक्तिर्युक्तैवेति चेन्न। त्वया प्रकाशमानेऽप्यज्ञानस्वीकारेणेच्छादेः प्रकाशेऽपि अज्ञानप्रसक्तिसम्भवेन प्रसक्ताज्ञाननिवृत्तिनिबन्धनस्येवाज्ञानविरोधित्वस्योभयत्र वक्तव्यत्वे वैषम्यासम्भवात्। तन्निवर्तकत्वापेक्षया तत्प्रसक्त्यभावसम्पादकस्यातिविरोधित्वाच्च। उभयथापि विरोधित्वे साक्षिणोऽपि विरोधित्वानपायाच्च ॥ अन्यथेति ॥ यदि साक्षिणो नाज्ञानविरोधित्वं तदेत्यर्थः। न च चैत्रस्य स्वेच्छादौ अज्ञानाप्रसक्तेरेव नाज्ञानव्यवहारः मैत्रस्य तु प्रमात्रज्ञानादिति वाच्यम्। प्रसक्त्यभावेऽपि साक्षिप्रकाशविरोधस्यैव तन्त्रत्वात्। अन्यथा प्रसक्त्यनिवारणात्। प्रमात्रज्ञानातिरिक्ताज्ञानस्य प्रागेव दूषितत्वाच्च। उक्तमर्थं कारिकया सङ्गृह्णाति। एवञ्चेति ॥ तर्हीति ॥ तथाचात्मविषयमात्माश्रितमज्ञानमिति गतम् अन्यथा इच्छादावपि तथा स्यादिति भावः ॥ प्रकाशरूप इति ॥ एतच्चोपलक्षणम्। इच्छां जानामीतिवत् आत्मानं जानामीति साक्षिवेद्यत्वस्यानुभवेनेच्छादाविवात्मन्यपि अज्ञानप्रसक्तिरयुक्तैव। न च स्वविषयत्वं विरुद्धमिति वाच्यम्। अध्ययनविधिवदुपपत्तेरिति भावः ॥ अन्यथेति ॥ यदि प्रकाशरूपेप्यज्ञानप्रसक्तिरित्यर्थः। न चेष्टापत्तिः वृत्तेरपेक्षणात् प्रकाशान्तरापेक्षायां जडत्वस्य तन्त्रत्वादिति वाच्यम्। अज्ञाननिवृत्यर्थं वृत्यपेक्षत्वे जडत्वस्यैव तन्त्रत्वेनात्मनस्तदपेक्षायोगात्। प्रकाशमानेऽज्ञानं च प्रागेव दूषितम् ॥ न चेति ॥ तथाच न सुखादावज्ञानम्। वृत्तिप्रतिबिम्बितसाक्षिवेद्यत्वात्। साक्षिणि तु सम्भवत्यज्ञानम्। केवलसाक्षिवेद्यत्वादिति भावः ॥ असतः साधकत्व इति । अनवस्थादिनेत्यर्थः ॥ अन्यथेति ॥ तथाचात्मापि नाज्ञानविषयः स्यादिति भावः ॥ एतेनेति ॥ साक्षिणोऽप्यज्ञानविरोधित्वानुभवादिनेत्यर्थः। एतेनैवेति ॥ उक्तादेवेत्यर्थः ॥ न च ज्ञानाज्ञानयोः स्वविषयावच्छिन्नयोरेवानुभवात् कथमेतदिति वाच्यम्। अवच्छेदकाप्रकाशेऽपि अवच्छिन्नप्रकाशस्योपपादितत्वात्। अत एव तथैव दृष्टान्त उक्तोऽन्धकारावृतवदिति। अभ्युपगमवादेनाह ॥ अस्त्वन्येति ॥ नन्वयं घट इत्यादिवृत्तेः घटादिविषयत्वेन कथमात्मविषयत्वमित्यत आह ॥ विवरण इति तथा चाहंवृत्तिरात्मविषयैवेति तथाऽऽत्माज्ञाननिवृत्तिः स्यादेवेति भावः। ननु प्रमाणजन्यात्मविषयिणी वृत्तिरज्ञानविरोधिनी। अहं वृत्तिस्त्वविद्यावृत्तिः। न चासौ प्रमाणजन्येति कथं तथा अज्ञाननिवृत्तिरापाद्यते इत्यत आह ॥ घट इतीति ॥ ॥ अन्यथेति ॥ घटमात्रविषयत्वे इत्यर्थः। नन्वयं घट इत्यादिवृत्या यावन्ति ज्ञानानि तावन्ति तावन्त्यज्ञानानीति मते अज्ञानविशेषस्य निवृत्तिः। एकाज्ञानपक्षे तु अवस्थाविशेषस्य प्रपञ्च निदानं मूलाज्ञानमखण्डार्थनिष्ठवेदान्तजन्यवृत्त्यैव निवर्तते। फलबलेन तथा कल्पनादिति चेन्न। अस्याः प्रक्रियाया अप्रामाणिकत्वेन प्रेक्षावद्भिरनुपादेयत्वात्। ज्ञानस्य समानाधिकरणसमानविषयकाज्ञानविवर्तकत्वस्वभावत्वेनास्यानिवृत्तिरस्य निवृत्तिरिति विनिगन्तुमशक्यत्वाच्च। तादृशाज्ञानाविरोधित्वे चैकस्याप्यनिवृत्तिप्रसङ्गात्। यावन्तीति पक्षे एकनिवृत्तावप्यपरप्रतिबन्धेन सदाऽप्रकाशापाताच्च। अवस्थाविशेषस्याज्ञानत्वे यावन्तीति मतप्रवेशः। अन्यथा ज्ञानान्निवृत्ययोगः। फलस्य तु भेदस्य सत्यत्वेनैवोपपत्तेश्च। विस्तृतं चैतदिति दिक् ॥ अनात्मेति ॥ चिन्मात्राविषयेत्यर्थः। ननु यथा घटाकाशज्ञानेऽपि महाकाशाज्ञानं तथावच्छिन्नाज्ञानेऽपि चैतन्यज्ञानमित्यतो घटावच्छिन्न आकाशः आकाश एव वा आकाशाशो वा? आद्य आह ॥ आकाशस्यैव चेति ॥ तथा च तत्र नाकाशादर्शनमनुभवविरोधात्। अन्त्येत्विष्टापत्तिमाह ॥ आकाशांशस्येति ॥ ॥ अतिप्रसङ्गादिति ॥ इदमिति ज्ञानेनापि नेदं रजतमिति भ्रमनिवृत्तिप्रसङ्ग इत्यर्थः ॥ श्रवणादीति ॥ तस्य प्रागपि सत्त्वादिति भावः ॥ सत्यत्वेपि ॥ भ्रमकालीनापरोक्षज्ञानाधिकविषयज्ञाननिवर्त्यस्यैव मिथ्यात्वादिति भावः ॥ उक्तेति ॥ प्रकाशमानेऽज्ञानासम्भवादित्युक्तदोषादित्यर्थः। निर्विषयत्वप्रतिपादनमुपसंहरति ॥ तस्मादिति ॥ उक्तेर्थे स्वाचार्यसम्मतिमाह ॥ तदुक्तमिति ॥ वक्ष्यमाणोपोद्धाताय चरमप्रकृतमुपसंहरति ॥ तस्मादिति ॥ इति अविद्याविषयभङ्गः।

\</1-2-32\>


  \*\*\*\*\*\*\*\*\*\*\* proof completed \*\*\*\*\*\*\*\*\*\*\*\*



Jaya Gurudatta  
न्यायामृतम्  
न्यायामृतकण्टकोद्धारः (comm)

\<1-2-33\>  
   न्यायामृतकण्टकोद्धारः

 नन्वथाप्यविद्या स्वीकर्तव्या। अन्यथाऽहङ्कारादिकार्यानुपपत्तेः। तथाच कार्यान्यथानुपपत्तिरेवाविद्यायां प्रमाणम्। प्रामाणिके चार्थे प्रमाणमेव विषयादि कल्पयिष्यतीत्यतोऽहमिति प्रतीयमानो नाज्ञानकार्यं किन्त्वाल्मैवेति प्रतिपादयितुं परमतमनुवदति ॥ यदपीति ॥ तथाच स्वप्रकाशत्वास्वप्रकाशत्वाभ्यामात्माहमर्थयोर्नैक्यमिति भावः। श्रुत्यापि तयोर्भेदमुपपादयति॥ अथात इति ॥ एक्ये पृथगुपदेशानुपपत्तेः पौनरुक्त्यादिति भावः। स्मृत्याप्येतमर्थं साधयति ॥ महाभूतानीति ॥ नन्वहमर्थस्यात्मस्वरूपाद्भेदे आत्मसम्बन्ध्यनुभवाश्रयत्वप्रतीतिः कथमित्यतस्तदुपपादयन्नुपसंहरति ॥ तस्मादिति ॥ न चात्मवत् सुप्तावप्यहमर्थस्य प्रतीयमानत्वादस्वप्रकाशत्वमसिद्धमित्यत आह ॥ यदि चेति ॥ अनुभवकार्यस्मरणाभावेनानुभवस्याप्यसिद्धिरिति भावः। नन्वेवं तर्हि उदासीनानुभवासिद्धिरित्यत आह ॥ अनूभूत इति ॥ ॥ अहमर्थ इति ॥ नन्वहमर्थस्य स्वप्रकाशात्मान्यत्वसिद्धिः सुषुप्तौ प्रकाशानुपपत्यैव। तदनुपपत्तिश्चनात्मान्यत्वेन येनान्योन्याश्रयः स्यात्। किन्तु प्रकारान्तरेण। तथाहि। अहमर्थस्तावदिच्छाविशिष्टो गृह्यते। गुणिग्रहणस्य गुणग्रहणव्याप्तत्वात्। अन्यथा रूपादिहीनोऽपि घटः प्रथेत। तथाचेच्छाभावेन सुषुप्तौ नाहमर्थग्रहणम्। तथाचाप्रकाशमानस्य प्रकाशमानाद्भेदसिद्दिरिति चेन्न। इच्छाविशिष्टाहमर्थग्रहणस्य ममासिद्धेः। न चोक्तगुणिग्रहणं गुणव्याप्तमिति वाच्यम्। व्याप्तेरसिद्धेः। किञ्च किं गुणिग्रहणं यावद्गुणग्रहणव्याप्तम् किं वा यत्किञ्चिद्गुणग्रहणव्याप्तमिति? नाद्योऽसम्भवात्। न हि घटादिप्रकाशे यावद्गुणप्रकाशः। न द्वितीयः। संख्यादिगुणप्रकाशस्य प्रकृतेऽपि सम्भवात्। सुखमस्वाप्समिति सुखप्रकाशस्य तदानीमपि सत्त्वाच्च। अन्यथा उक्तव्याप्त्या एकात्मापि न प्रकाशेत। न चात्मा निर्गुण एवेति वाच्यम्। वास्तवगुणवत्त्वस्याहङ्कारेऽप्यभावाद्। कल्पितगुणवत्त्वस्यात्मन्यपि सुवचत्वात्। घटादिदृष्टान्तश्च विषमः। चाक्षुषत्वादौ महत्त्वसमानाधिकरणोद्दूतरूपत्वादेरिव गुणिग्रहणे गुणवत्त्वादेरंप्रयोजकत्वात्। तथाच सुषुप्तौ प्रकाशान्यथानुपपत्त्या न स्वप्रकाशान्यत्वसिद्धिः। एवञ्च कथं नान्योन्याश्रयः। ॥ अप्रकाशत्वेन तदन्यत्वं तदन्यत्वेनाप्रकाश इति ॥ अहमस्वाप्समिति ॥ न च परामर्शस्य चिन्मात्र एव पर्यवसानमिति वाच्यम्। अनुपपत्तेरभावात्। अन्यथातिप्रसङ्गात्। नन्वयं परामर्शोऽहमर्थविषयक इति मया नाङ्गीक्रियते इति तत्राह ॥ अहमर्थ इति ॥ ननु परामर्शो नाहमस्वाप्समित्येवंरूपोऽपि तु अस्वाप्समित्येव तद्रूपमतः कथमहमर्थपरामर्श इत्यत अस्वाप्समित्येतावत एव परामर्शत्वमङ्गीकृत्यापि तस्याप्यहमर्थविषयत्वमनिवार्यमित्याह ॥ अस्वाप्समित्यत्रापीति ॥ अहमर्थविषयत्वानङ्गीकारे उत्तमपुरुषप्रयोगो न स्यादित्याह ॥ अस्वाप्समितीति ॥ परामर्शस्याहमर्थविषयत्वे विवरणसम्मतिमाह ॥ उक्तञ्चेति ॥ न चान्तःकरणपदस्योपाधिमात्रपरत्वं शास्त्रैकसमधिगम्यत्वादिति हेतूक्त्या न निष्कलङ्क इति उपाधिमात्रविरहिणि प्रत्यभिज्ञाननिषेधाच्चेति वाच्यम्। तथात्वे सुप्तावपि चिन्मात्रस्य भानाभावापत्तेः। न चाहमर्थांशे न परामर्शत्वम्। अज्ञानांशेऽपि तदभावापत्तेः। न चान्तःकरणविशिष्टे प्रत्यभिज्ञानिषेधो नाभिज्ञानिषेधः। सुप्तौ त्वभिज्ञैवेति वाच्यम्। प्रत्यभिज्ञाभावे अभिज्ञाया अप्यभावापत्तेः। कार्याभावे कारणसत्त्वस्यानवश्यकत्वात् ॥ यदि चेति ॥ ननु सुषुप्तिकालानुभूतात्मैक्याध्यासान्न संशयः। किन्त्वहमेवेति निश्चयो यथा पूर्वदिनानुभूतदेवदत्ताभिन्नतयाऽनूभूते चैत्रे सोऽयं न वेति न संशयः। किन्तु स एवेति निश्चय इति चेन्न। अनुभूताननुभूतयोर्विरुद्धधर्माधिकरणत्वेनैक्याध्यासासम्भवात्। अहमर्थाभेदेनैव संशयाद्यभावोपपत्तौ ऐक्याध्यासेन तदुपपादनस्यायुक्तत्वात्। अन्यथा स्थायिपदार्थोन्मज्जनापत्तेः। प्रत्यभिज्ञाया अप्यैक्याध्यसेनापि सम्भवात्। न चात्र नाहमिति बाधकमस्ति। अन्योन्याश्रयाच्च! तस्मात् संशयादिकं दुर्वचम्। नन्वहमेवेति निश्चये प्रत्यक्त्वं भासते। तच्चात्मनिष्ठमेवेति तथा निश्चयो भविष्यतीति शङ्कते ॥ नन्विति ॥ ॥ चिदिति ॥ अत्र उभयत्र चित्त्वं स्वत्वं वा प्रत्यक्त्वमभिमतम्। चिन्निर्भास्यप्रतिद्वन्द्वि इत्यनेन चित्त्वमेव व्याख्यातम्। तथा अन्यत्वप्रतिद्वन्द्वीत्यनेन स्वत्वम्। एवञ्च चिदित्यादि सङ्गच्छत इति द्रष्टव्यम्। यदा स्वत्वमत्यक्तं तन्नात्ममात्रनिष्ठमित्याह ॥ नापीति ॥ ॥ अहमर्थस्यैवेति ॥ परागर्थव्यावृत्तत्वं नाम तदभेदेनाप्रतीयमानत्वम्। आत्मा तु घटः सन्निति परागर्थसम्भेदेनैव प्रतीयत इति तादृशं प्रत्यक्त्वमहमर्थनिष्ठमेवेति भावः ॥ तस्मादिति ॥ तथा च नाहमर्थभेद आत्मनीति भावः। ॥ प्रतिबन्द्या समाधत्ते ॥ न किञ्चिदिति ॥ अविशेषादिति भावः। नन्वज्ञानपरामर्शेऽहमर्थो नैव विषय इत्यत आह ॥ न हीति ॥ तथा चाज्ञानपरामर्शान्यथानुपपत्तिरेवाहमर्थपरामर्शे प्रमाणमिति भावः। अहमर्थपरामर्शेऽनुभवोऽपि प्रमाणमित्याह ॥ एतावन्तमिति ॥ ॥ अन्यथेति ॥ अहमर्थस्य परामर्शत्वाभावे इत्यर्थः। न च यथा दुःखित्वेन प्राक्‌ज्ञानं तथा मदन्यत्वेन प्राक् ज्ञानाभावान्न तथा परामर्श इति वाच्यम्। तथापि यः सुप्तः सोऽधुना अहं जात इति परामर्शस्य वज्रलेपत्वापत्तेः। अहमिदानीं सुखी जात इतिवत् घटाद्यन्यत्वादिवत् मदन्यत्वग्रहणस्याप्यवश्यकत्वाच्च। अन्यथा कदाचित् घटान्यत्वादौ सन्देहः स्यात् ॥ अपरामर्श इति ॥ न च परामर्शभिन्ने तत्त्वेनाग्रहदशायां परामर्शत्वारोपोऽस्तु। घटभिन्ने घटत्वारोपदर्शनादिति वाच्यम्। अज्ञानांशे परामर्शत्वानुभवेन तद्भिन्नत्वस्यैवायोगात्। अज्ञाने ज्ञानत्वारोपस्य अविषये विषयत्वारोपस्य क्वाप्यदर्शनाच्च। अत एवानुव्यक्सायस्य तदंशे यथार्थत्वनियमः सिद्ध इति। न चात्मान्यसिद्धेः प्रागेवाहमर्थापरामर्शः साध्यत इति वाच्यम्। आत्मान्यत्वातिरिक्तस्य तत्साधनोपायस्य दूषितत्वात् ॥ अहमित्यतोऽन्य इति ॥ न चास्यैव
परामर्शत्वेनाभ्युपगमात् नायं दोष इति वाच्यम्। तथात्वेऽहमर्थांशेऽपि तदापत्तेः ॥ एतेनेति ॥ सुप्तावहमर्थप्रकाशोपपादनेनेत्यर्थः। इष्टापत्तिमेवाह ॥ स्मर्यते हीति ॥ ॥ अन्यथेति ॥ यद्युक्तः परिहारः स्मर्यते इत्यस्य न भवेदित्यर्थः ॥ करणत्वादिति ॥ न चाहमर्थमात्रसापेक्षतया तदभिमानप्रकाशयोरुभयोः समव्याप्ततया परस्परप्रकाशेन परस्परपरामर्शापादनेन व्यधिकरणत्वमिति वाच्यम्। अहमर्थस्यात्ममात्रत्ववादिनं प्रति अहमर्थमात्रसापेक्षत्वसमव्याप्त्योरसिद्धेः ॥ अन्यथेति ॥ यद्यर्थप्रकाशेन तदभिमान आपाद्येतेत्यर्थः। न चाभिमानपरामर्शेऽहङ्कारस्य तन्त्रतया सुप्तौ चाहमर्थाभावेन तादृशपरामर्शाभाव इति वाच्यम्। अहमर्थस्यात्ममात्रत्वावादिनः सुप्तौ तदभवासिद्धेः ॥ तस्मादिति ॥ सुप्तावहमर्थप्रकाशे स्मर्येतेति बाधकाभावादेवेत्यर्थः। ननु सुप्तावहमर्थप्रकाशे न किञ्चिदहमवेदिषमिति परामर्शानुपपत्तिः। तत्र सर्वविषयकाज्ञानप्रतीतेरित्यत आह ॥ न किञ्चिदिति ॥ आत्मान्यविषयत्वेन सङ्कोचे अहमर्थान्यत्वेनापि सङ्कोचनीयम्। अविशेषादिति भावः ॥ विरोधादिति ॥ न च साक्षिरूपज्ञानं नाज्ञानविरोधीति न परामर्शस्य सङ्कोच इति वाच्यम्। तर्ह्यहमर्थोऽपि साक्षिणैव भासत इत्यङ्गीकारेण तस्य प्रकाशेऽप्यज्ञानविषयतोपपत्तेः साक्षिणोऽप्यज्ञानविरोधस्योपपादितत्वाच्च। ननु सुप्तावहमर्थप्रकाशे न विजानाम्ययमहमस्मीति श्रुतिविरोधः तत्र सुप्तावहमर्थप्रकाशस्योक्तत्वादित्यत आह ॥ या त्विति ॥ न चात्मावेदनश्रुतिः विशेषाज्ञानविषयेति युक्तमहरहर्ब्रह्म गच्छन्ति सति सम्पद्येत्यादि श्रुत्यनुसारात्। न च तथा प्रकृते श्रुतिरस्तीति वाच्यम्। तदात्मानमेवावेदहं ब्रह्मास्मीति श्रुतिसद्भावात् अहमर्थस्यात्मानन्यत्वेन तद्वेदनश्रुतेरेवाहमर्थवेदनश्रुतित्वोपपत्तेश्च ॥ किञ्चेति ॥ न चात्राप्यविद्यावच्छिन्नाहमर्थावच्छिन्नयोरभेदात् स्मर्त्रनुभवित्रोरैक्यमुक्तमेवेति वाच्यम्। उपहितानुपहितयोर्भेदस्य त्वयपि वाच्यत्वात्। अन्यथा चिद्गतमुक्तेर्विशिष्टनिष्ठत्वं विशिष्टगतसंसारस्य चिन्मात्रनिष्ठत्वे बन्धमोक्षयोः समानकालीनत्वापत्तेः। तथाचाहमर्थस्यैवानुभवितृत्वमिति सुप्तावहमर्थसिद्धिरिति भावः। ननु जीवचैतन्यस्य सर्वसाधारणत्वात् तदुपाधेश्चाविद्यायाश्चैकत्वात् अनुभवितृस्मत्रोरैक्यं भविष्यतीत्यत आह ॥ यद्यपीति ॥ ॥ तयोरिति ॥ चैतन्यजीवत्वोपाध्योरित्यर्थः ॥ स्मर्तुरिति ॥ बन्धमोक्षयोः समकालत्वापत्येत्यर्थः। नन्वन्तःकरणस्याविद्यावच्छिन्नचैतन्यं प्रत्येवावच्छेदकत्वात् स्वातन्त्र्येण तदभावात् नाविद्यावच्छिन्नान्तःकरणावच्छिन्नयोर्भेद इति न प्रत्यभिज्ञाविरोध इत्यत आह ॥ यद्यपीति ॥ न च दृष्टान्तासम्प्रतिपत्तिः। तयोरेवोपाध्योः उपहितभेदकत्वं यौ परस्परानुपहितमुपधत्त अन्यथा कम्बवच्छिन्नग्रीवावच्छिन्नादन्य एव घटाकाशः स्यादिति वाच्यम्। विशेष्यविशिष्टयोर्भेदनियमेन परस्परानुपहितत्वस्याप्रयोजकत्वात्। अन्यथा शुद्धविशिष्टयोरप्यभेदापत्तौ शुद्धस्य मिथ्यात्वं विशिष्टस्य वा सत्यत्वं स्यात्। प्रकृतेऽप्यविद्यावच्छिन्नस्य विशेष्टत्वात् अन्तःकरणावच्छिन्नस्य विशिष्टत्वात्। तथाच कथं न प्रत्यभिज्ञाविरोध इति ॥ किञ्चेति ॥ न च कृशोऽहं स्थूलो भवामीतिवत् प्रवृत्युपपत्तिरिति वाच्यम्। तत्र देहस्थौल्यार्थमेव प्रवृत्तेः। अहंपदार्थे स्यौल्याद्युपचारात् तथा प्रयोगोपपत्तेः। न च प्रकृतेऽपि चैतन्यसुखार्थमेव प्रवृत्तिः, चैतन्येऽहंत्वोपचारात् तथा प्रयोग इति वाच्यम्। देह एव कार्श्यादि नाहंपदार्थे इतिवत् चैतन्य एव सुखं नाहंपदार्थ इति बाधकाभावात्। बाधकाप्रवृत्तावप्युपचारकल्पने इदं रजतमित्यत्रापि तत्कल्पनापत्तेरिति।


नन्वभिन्नं चैतन्यमेव प्रत्यभिज्ञाविषयो नाहमर्थ इत्यत आह ॥ अभिन्न इति ॥ तथापि प्रत्यभिज्ञानुपपत्तिरेवेति भावः। उपलक्षणमेतत्। उत्तमपुरुषप्रयोगानुपपत्तिश्चेति द्रष्टव्यम्। ननु वास्तवकर्तृत्वाभावेऽपि तदारोपस्य सम्भवात् प्रत्यभिज्ञोपपत्तिरित्यत आह ॥ कर्तृत्वेति ॥ तथा च तस्यापि प्रत्यभिज्ञाविषयत्वं स्यादिति भावः ॥ किञ्चेति ॥ यदा मनआदीनामुपरम एवोक्ते न विनाशः तदाऽहङ्कारस्य न विनाश इति कैमुत्येन सिद्धिरिति भावः। न चोपरमशब्देन विनाश एव विवक्षित इति वाच्यम्। स्वव्यापाररहिते वस्तुनि उपरमशब्दप्रयोगेन विनाशे तस्याशक्तत्वात्, तथाप्यहङ्कारनाशानुक्तेश्च। न च मनस उपरम उक्ते अहङ्कारस्यापि स उक्त एवेति वाच्यम्। अहंमनसोर्भेदात्। अन्यथा मनोनिर्गमे पिबन्नास्तैवेति श्रुतौ अहमर्थावस्थानोक्त्यसम्भवापातात्। न ह्यहमर्थाभावेऽशनपानादिसम्भवः। सुप्तावप्यहङ्कारकार्यप्राणावस्थानस्य प्रत्यक्षसिद्धत्वाच्चेति दिक्। 

 नन्वात्माहमर्थयोरैक्ये श्रुतौ अथात आत्मादेशः अथातोऽहङ्कारादेश इति पृथगुपदेशो न स्यात्। तथाच तदन्यथानुपपत्या तयोर्भेद इत्यत आह ॥ अथात इति ॥ तथाच पृथगुपदेशस्य व्यभिचारितया न भेदसाधकत्वमिति भावः। भूमात्मनोः प्रथगुपदेशो न भेदसाधनक्षमः तस्यान्यथासिद्धत्वात्। आत्माहमर्थयोस्तु नान्यथासिद्ध इत्याशङ्कते ॥ नन्विति ॥ दृष्टान्ते पृथगुपदेशस्यैक्यसाधकत्वे द्वयोर्भिन्नत्वेन प्रत्यक्षसिद्धत्वं प्रयोजकम्? उभयोः सार्वात्म्यायोगो वा? नाद्य इत्याह ॥ अहमर्थादन्यस्येति ॥ ननु अहङ्कारात् भिन्नात्मनो भूम्ना भिन्नत्वेन प्रत्यक्षासिद्धत्वेऽपि तदभिन्नतयाप्यसिद्धत्वात्। पृथगुपदेशस्य द्वयोः सार्वात्म्यानुपपत्तिसहकारेणाभेदसाधकत्वमस्त्विति द्वितीय एवास्त्विति चेन्न। तर्ह्यहमर्थस्यापि तत एवाभेदसाधकत्वं स्यात्। पृथगुपदेशस्य द्वयोः सार्वात्म्यानुपपत्तेरविशेषात्। न च तत्र जडाजडयोरभेदानुपपत्याऽनुपपत्तेः क्षीणशक्तित्वमिति वाच्यम्। अहमर्थजडत्वस्याद्याप्यसिद्धेः। सुप्तावप्रकाशत्वादेः प्रागेव दूषितत्वात् ॥ त्वत्पक्ष इति ॥ ननु \`यत्र नान्यत् पश्यति' \`स एवाधस्तादित्यादिना भूमस्वरूपोक्त्यनन्तरं यत्रेत्याद्यधिकरणाधिकर्तव्यनिर्देशात् स इति परोक्षनिर्देशाच्च द्रष्टुर्जीवादन्यत्वप्रसक्तौ तद्वारणार्थमथातोऽहङ्कारादेश इत्यहङ्कारेण भूम्नि निर्दिष्टेऽहङ्कारस्य देहादिसंघातेऽविवेकप्रयोगदर्शनात् तदभेदप्रसक्तौ निष्कृष्टाहङ्कारकेवलात्मरूपमादाय अथात आत्मादेश इति द्रष्ट्रभेद उच्यत इत्यर्थपरत्वेन बिम्बादिपरत्वमिति चेन्न। त्वन्मते शुद्धस्याद्रष्ट्रत्वेन द्रष्ट्रभेदसिद्ध्यर्थमथात आत्मादेश इत्यादेर्वैयर्थ्यापातात्। द्रष्ट्रभेदे निर्विशेषत्वानुपपत्तेश्च। न चाभेदस्य कल्पितत्वान्न निर्विशेषत्वविरोध इति वाच्यम्। तर्हि वास्तवभेदप्राप्तेः। नहि वस्तुतो भिन्नेऽभेदप्रसक्तिं सम्पाद्य तन्निवृत्यर्थं पुनरन्याभेदोपदेश इति सम्भवति। तथात्वे उन्मत्तवाक्यत्वापत्तेः अथात आत्मादेश इत्यनेनैव द्रष्ट्रभेदसिद्धौ अहङ्कारेण निर्देशवैयर्थ्याच्च। न च बिम्बादिपरत्वेऽपि स्थूलारुन्धतीन्यायेनाहङ्कारोपदेश इति वाच्यम्। तथापि भूमोपदेशानन्तरमहमर्थोपदेशानुपपत्तेः। न ह्यरुन्धत्युपदेशार्थं काञ्चित् सूक्ष्मां तारकामुपदिश्य स्थूलामुपदिशति। तस्माद्यत्किञ्चिदेतत्। किञ्चानेकेषां सार्वात्म्यायोगात् तयोरुपदेशोऽभेदार्थ इति ते मतम्। न च तद्युक्तमत्र सार्वात्म्योपदेशाभावात् किन्तु सर्वगतत्वस्यैवेत्याह ॥ स एवेदमिति ॥ नचेदं वाक्यं स भगवः कस्मिन् प्रतिष्ठित इत्यादिवाक्यानुसारेम भूमातिरिक्तं किमपि नास्तीत्येतदर्थपरम्। तद्वाक्ये भूम्न अधिकरणे पृष्टे परमार्थतः स्वयमधिकरणमित्याद्युक्तेरिति वाच्यम्। स भगव इत्यादिवाक्ये ब्रह्मणः स्वाधारत्वेन स्वातन्त्र्यमन्यस्य ब्रह्माधारत्वेन पारतन्त्र्यमेवोच्यते। न तु भूमातिरिक्तवस्त्वभवोऽपदार्थत्वात् अवाक्यार्थत्वाच्च। तथा च न तदनुसारेणेदं वाक्यं सार्वात्म्यपरम्। किन्तु ब्रह्मणः सर्वनियमनार्थं सर्वगतत्वपरमेवेति। ननु सार्वात्म्यवत् सर्वगतत्वमप्यनेकेष्वपि सम्भवतीति तदन्यथानुपपत्या तदभेदसिद्धिरित्यत आह ॥ सर्वगतत्वस्य चेति ॥ किञ्च ब्रह्मात्माभेदसिध्यर्थं हि सर्वोपदेश इति ते मतम्। तस्य चाहङ्कारोपदेशं विनैव सिद्धेरहङ्कारोपदेशवैयर्थ्यमित्याह ॥ भूमेति ॥ आत्मन इति ॥ न चात्मन अपरोक्षत्वेऽपि अहङ्कारे तत्सुप्रसिद्धमिति तदुपदेश इति वाच्यम्। अपरोक्षैकरसेऽप्रसिद्धं तत्सम्बन्धेनापरोक्षेतत्सुप्रसिद्धमित्यस्यायोगात्। अन्यथाऽत्मनोऽपरोक्षैकरसतासिद्धेरिति। ननु श्रुतेरुक्तार्थपरत्वाभावेऽर्थान्तराभावेनाप्रामाण्यप्रसङ्ग इत्यत आह ॥ श्रुत्यर्थस्त्विति ॥ तथा च स्मृत्यैव श्रुतेर्व्याख्यातत्वात् अर्थान्तरसम्भवेन नाप्रामण्यम्। न च श्रुत्या स्मृतेर्बाधः श्रुतेर्बलवत्वादिति वाच्यम्। स्मृतेर्व्याख्यानरूपत्वेन निर्णीतार्थत्वात्। श्रुतेश्च व्याख्येयत्वेन संदिग्धार्थत्वात् स्मृत्यनुसारेणैव श्रुतेर्व्याख्येयत्वात्। अन्यथा अपि स्मर्यते इत्यादिसूत्रैः स्मृत्यनुसारेण श्रुत्यर्थप्रतिपादनानुपपत्तेः। मोक्षधर्मवचनाच्चाहङ्कारशब्दोऽहमर्थवाचीत्याह ॥ मोक्षधर्मे चेति ॥ न चात्रलक्षणयाऽहङ्कारशब्दः आत्मपर इत्युच्यते इति वाच्यम्। प्रोक्त इत्यनेन शक्तेरेव प्रतिपादनात्। अहङ्कारशब्दस्यात्मपरत्वानङ्गीकारे सूत्रविरोधोऽपीत्याह ॥ सूत्रं चेति ॥ न च चैव हि सत्यादय इत्यत्रादिशब्द अहङ्कारान्यपर इति वाच्यम्। सङ्कोचे बाधकाभावात्। अन्यथा भूमान्यपर इत्यपि स्यात्। अहङ्कारशब्दस्यात्मपरत्वानङ्गीकारे बाधकमप्याह ॥ अन्यथेति ॥ नचात्र व्याप्त्युक्तिरौपचारिकीति वाच्यम्। भूमादावपि तथाभावप्रसङ्गात्। ननु अहङ्कारशब्दस्यात्मवाचित्वे अहङ्कारश्चेत्यादिश्रुतिस्मृतिविरोधः। तत्राहङ्कारस्यात्मनः पार्थक्येन क्षेत्रत्वस्योक्तत्वादित्यत आह ॥ अहङ्कारश्चेति ॥ अहङ्कारशब्दस्य नानार्थत्वान्न कोऽपि विरोधः। न चैवं नानार्थत्वकल्पनायां कल्पनागौरवमिति वाच्यम्। अक्षादिपदवत् प्रामाणिकत्वात्। अस्तु वा अहङ्कारशब्दस्य तत्त्ववाचित्वम्। प्रकृतश्रुतौ व्याप्त्युक्तिबाधकात् लक्षणयाऽनिरुद्धपरत्वे बाधकाभावात्। नन्वहङ्काराख्यं तत्वमस्तीत्यत्र किं प्रमाणमित्यत आह ॥ महत्तत्त्वादिति ॥ नन्वहमर्थपरस्याहङ्कारशब्दस्य क्षेत्रे प्रयोगात् अहमर्थस्य क्षेत्रत्वमित्यत आह ॥ अन्यथेति ॥ नन्वहङ्कारशब्दोऽहमर्थत्वनियतो न बुद्धिशब्दस्तथेत्यत आह ॥ अहङ्कारशब्दस्येति ॥ तथा च व्यभिचारात् नाहङ्कारशब्दस्याहमर्थत्वनियम इति भावः। किञ्चाहङ्कारशब्दस्याहमर्थे प्रयोगे सति तदर्थत्वमिति शङ्कनीयम्। तदेव नास्तीत्याह ॥ अहमर्थ इति ॥ नन्वहमर्थेऽहंशब्दप्रयोगात् अहंशब्दाहङ्कारशब्दयोश्च पर्यायत्वात् अहङ्कारशब्दोऽपि तत्र प्रयुक्त एवेत्यत आह ॥ आत्मवाचिन इति ॥ अहङ्कारशब्दपर्यायोऽहंशब्दो मकारान्तमव्ययम्। तच्चात्मनि कदापि न प्रयुज्यते। आत्मवाच्यहंशब्दस्तु दकारान्तास्मच्छब्दजः। स त्वहङ्कारे कदापि न प्रयुज्यत इति तयोरर्थभेद आवश्यकः। तथाचाहंशब्दप्रयोगात् नाहङ्कारशब्दप्रयोग इति भावः। ननु त्रयाणामपि पर्यायत्वमेवाऽहमिति प्रतीयमानाहङ्कारविषयत्वादिति चेन्न। अहमिति प्रतीतेरहङ्कारविषयत्वासिद्धेः।

त्रयाणामहङ्कारविषयत्वस्य सुतरामसिद्धेश्च। अन्यथाऽहङ्कारे मामित्यादिप्रयोगापत्तेश्च। तथा च मान्तदान्तत्वभेदेनार्थभेदकल्पनमेव युक्तमन्यथा सांकर्यप्रसङ्गादिति भावः। नन्वहमर्थेऽचिद्धर्मस्य कर्तृत्वादेः प्रतीयमानत्वात् अचिदंशोऽपि स्वीकर्तव्य एव। तथा चागतमहमर्थे चिदचित्संवलनात्मकत्वम्। आत्मा तु चिन्मात्रमिति तस्मात्तस्य भेदसिद्धिरित्यत आह॥ अहमर्थ इति ॥ ननु कथमसिद्धिः कर्तृत्वादेरचिद्धर्मस्यात्मनि प्रतीयमानत्वात्। अहं कर्तेति हि सर्वेषां प्रतीतिरित्यत आह ॥ कर्तृत्वादेरिति ॥ ननु भोक्तृत्वादीनां भोगाद्युपाधिकत्वात् भोगादेश्चान्तःकरणपरिणामत्वेन तद्धर्मत्वमावश्यकमित्यत आह ॥ अन्तःकरणधर्मत्व इति ॥ न च तदन्साभावे तद्धर्मप्रतीतिरसिद्धैवेति वाच्यम्। संसर्गारोपपक्षे शुक्त्यादावपि रजतत्वादिधर्मप्रतीत्या रजतांशस्वीकारापत्तेः। तथा च गौरोहमित्यादिसर्वे प्रत्यया यथार्थाः प्रसज्येरन्निति भावः। नन्वहमर्थे इदमन्शाभावे परकीयाहमर्थे इदमिति प्रतीतिर्न स्यात्। तस्या अचिदंशनियतत्वादित्यत आह ॥ यत्विति ॥ ॥ अन्येति ॥ यद्ययमिति बुध्याऽनात्मांशसद्भावस्तदेत्यर्थः। नन्वहमर्थाश्रितत्वेन प्रतीयमानत्वादात्मनो नाहमर्थत्वमित्याशंक्य निषेधति ॥ न चेति ॥ ॥ अहमर्थाश्रितत्वेनेति ॥ अस्यां प्रतीतौ वैषयिकयोर्ज्ञानसुखयोरेव प्रतीत्या तयोरात्मत्वाभावादिति भावः ॥ विरोधादिति ॥ भ्रान्तेर्विषयाभावनियतत्वेन तया भेदसाधने नित्यत्वसाधनकृतकत्ववत् विरुद्धमिति भावः। ननु तथापि विरुद्धधर्माधिकरणत्वात् नाहमर्थात्मनोरैक्यमित्याशंक्य निषेधति ॥ न चेति ॥ ॥ अहमर्थ इति ॥ तथाचासिद्धिरिति भावः ॥ त्वन्मत इति ॥ न च चितोऽपि येन रूपेणाहमिति प्रतीतिविषयत्वं तेन रूपेणानात्मत्वमिष्टमेवेति नानैकान्तिकतेति वाच्यम्। हेतौ साध्ये वा तेन रूपेणेत्यस्याप्रवेशात्। अहमर्थस्यापि तेन रूपेणानात्मत्वेऽपि स्वरूपेणात्मत्वोपपत्तेः। चैतन्यमनात्मा अहमिति प्रत्ययविषयत्वात् शरीरवदित्यपि प्रयोगात् आभाससाम्यं च। बाधादिकं चोभयत्रापि तुल्यमिति। नन्वहमर्थः आत्मान्यः अहंशब्दाभिधेयत्वात् अहङ्कारशब्दाभिधेयत्वाच्छरीरादिवदित्यादिनाऽहमर्थस्यात्मान्यत्वसिद्धिरिति चेन्न। ब्रह्मण्यपि तदात्मानमेवावेदित्यादिप्रयोगेण हेतुसत्त्वेनानैकान्त्यात्। तत्र लक्षणयैव प्रयोगान्न हेतुसत्त्वमिति यदि तदा प्रकृतेऽपि तथा प्रयोगसम्भवादसिद्धिः। अहमर्थाज्ञानान्यात्मज्ञानाभावेनाहमिति ज्ञानविषयत्वस्यात्मत्वनियतत्वेन बाधाद्यापाताच्च। नात्मेति प्रतीतिविषयत्वस्योपाधित्वाच्च। द्वितीयहेतुश्च स्वरूपासिद्धः। पर्यायताया निरस्तत्वादप्रयोजकत्वाच्च। नानार्थन्यायेनोभयोरप्युभयशब्दवाच्यत्वसम्भवाच्च ॥ किञ्चेति ॥ नचेदमानात्मनोऽधिष्ठानावच्छेदकत्वेनाधिष्ठानत्वोक्तिरिति वाच्यम्। दृष्टान्तासम्प्रतिपत्तेः। अहमर्थस्यात्मान्यत्वसिध्यनन्तरमेवाधिष्ठानावच्छेदकत्वस्य कल्पनीयत्वेनान्योन्याश्रयाच्च। त्वन्मते प्रपञ्चारोपेऽपि ब्रह्मणोऽधिष्ठानावच्छेदकत्वापाताच्च। अन्योन्याश्रयादिति ॥ सिद्धे अहमर्थात्मनोर्भेदे तदैक्यारोपसिद्धिः। तत्सिद्धौ च भेदसिद्धिरिति। न च प्रकाशाव्यभिचारः स्वप्रकाशात्मसम्बन्धं विना न सम्भवतीति अहङ्कारस्य स्वसत्तायां प्रकाशावैधुर्येण स्वप्रकाशत्वसाधनं युक्तमेवेति वाच्यम्। अस्याप्यात्माहमर्थयोर्भेदसाध्यत्वेनान्योन्याश्रयात्। प्रकारान्तरेण भेदसिद्धेर्निरस्तत्वात्। तथाचात्मनः स्वप्रकाशत्वादिसिद्धयेऽहमर्थत्वमवश्यमभ्युपेयमिति भावः ॥ वाचस्पतिनेति ॥ न चाधिष्ठानगतेदन्तावत् आत्मगतप्रेमास्पदत्वस्याहमर्थे भानमविरुद्धमिति वाच्यम्। सत्यस्थलेपीदं रजतमिति प्रतीत्येदन्तायाः साधारणत्वात्। वाचस्पतिवचनस्य तु अधिष्ठानगतासाधारणधर्मस्य नाध्यस्ते भानमध्यस्तगतासाधारणस्य तु अधिष्ठाने भानमित्येवंपरत्वेनारोप्यगतस्यैव निरुपाधिकपरमप्रेमास्पदत्वाभावस्य प्रतीतिः स्यादित्यापादनाददोष इति भावः ॥ अहमिति ॥ तथाच नात्मैक्याध्यासेन तद्गतपरमप्रेमास्पदत्वानुभव इति शेषः। न चायमनुभवो वैषयिकसुखविषय इति वाच्यम्। इतोतिरिक्तस्याजन्यसुखानुभवस्याभावात् विषयैरपि नित्यं सुखमभिव्यज्यत इत्युक्तत्वेन त्वन्मते जन्यसुखस्याभावाच्च। ॥ किञ्चेति ॥ न च सोपाधिकप्रेमास्पदनाशेन बाह्यमतप्रवेशः। तथात्वे शरीरनाशेनापि तदापत्तेरिति वाच्यम्। अहमर्थातिरिक्तस्यि निरुपाधिकप्रेमास्पदस्याननुभवात् अहमर्थ एव निरुपाधिकप्रेमास्पदताया दर्शितत्वाच्च। तथा चाहमर्थनाशे कथं न बाह्ममतप्रवेशापत्तिरिति। नन्वहमर्थनाशेपि चिन्मात्रस्यानाशान्न बौद्धमतप्रवेश इति चेन्न। तत्तुल्यस्य तन्मतेऽपि सत्त्वादित्याह ॥ तदन्यस्येति ॥ निर्विशेषत्वेन चिन्मात्रस्य शून्यतुल्यत्वादिति भावः ॥ एवमिति ॥ चिन्मात्रस्यैव मुक्तिरहमर्थस्य तु नाश एवेत्यङ्गीकार इत्यर्थः। किन्तु चिन्मात्रं मुक्तं स्यादिति इच्छा स्यादिति शेषः। चिन्मात्रस्यैव मुक्त्यन्वयेऽपि मुक्तः स्यामितीच्छोपपद्यत इति शङ्कते ॥ नन्विति ॥ अत्रैवानुरूपदृष्टान्तद्वयमाह ॥ यथेति ॥ ॥ अन्योन्येति ॥ आत्माहमर्थयोर्भेदसिद्धौ तथा कल्पनम्। तत्कल्पने च तयोर्भेदसिद्धिरित्यन्योन्याश्रय इत्यर्थः। ॥ तत्रेति ॥ न च श्रुतिरपि शुद्ध्चैतन्यगगतममृतत्वं विषयीकरोति नाहमर्थनिष्ठमिति वाच्यम्। अहमर्थवाच्यस्मच्छब्दप्रयोगानुपपत्तेः। न च लक्षणया चिन्मात्रपरोऽस्मच्छब्द इति वाच्यम्। मुख्यार्थबाधकस्यात्मान्यत्वस्यासिध्याऽन्योन्याश्रयात्। एवमेव लक्षणश्रयणेऽतिप्रसङ्गाच्च।

 दृष्टान्तदार्ष्टान्तिकयोर्वैषम्यमुपपादयन् मुत्तेरनिष्टत्वमप्याह ॥ तेत्रेति ॥ न चेच्छासमयेऽन्तःकरणाध्याससम्भवेन तथेच्छाया अभावेऽपि विवक्षितविवेकेन विशेष्यगतमुक्तिविषयत्वमेव कल्पनीयमिति वाच्यम्। अन्योन्याश्रयत्वस्योक्तत्वात्। अहमर्थस्याद्याप्यात्मभेदासिध्या अन्तःकरणाध्यासकल्पनासम्भवात्। ननु प्रकृतेऽप्यात्मा मुक्तः स्यादिति विपरीतेच्छा अस्तीत्यत आह ॥ यः कश्चिदिति ॥ तथात्वे यः कश्चित् तृप्तः स्यादितीच्छया भोजनादौ प्रवृत्तिः स्यादिति भावः। ननु ममात्मा मुक्तः स्यादितीच्छया प्रवृत्तौ अङ्गीक्रियमाणायां नातिप्रसङ्ग इत्यत आह ॥ ममेति ॥ मामात्मा तृप्तः स्यादितीच्छावदिति भावः। ननु सेच्छा नाहमर्थं विषयीकरोति। किन्त्वात्ममात्रगतत्वमित्यत आह ॥ नचेति ॥ तथा चातिप्रसङ्गः स्यादिति भावः ॥ किञ्चैवमिति ॥ न च संवलनं न सम्बन्धमात्रम्। किन्तु तादात्म्यम्। अहमिति प्रतिभासे चिदचितोस्तादात्म्यं विषयः। मनः स्फुरतीत्यत्र तु न तद्विषय इति विशेष इति वाच्यम्। इदं रजतमित्यत्रेव मनः स्फुरति प्रकाशते इत्यत्रापि सामानाधिकरण्येन तादात्म्यभानस्यावश्यकत्वात्। अन्यथा इदं रजतमित्ययं तादात्म्यारोपो न स्यात्। तथाच विशेषापादनं युक्तमेवेति ॥ यदि कल्प्यत इति ॥ न चाहमर्थस्य मिथ्यात्वान्यथानुपपत्तिप्रमाणादहमित्यत्र द्व्यंशता कल्प्यते। आत्मेत्यत्रतु कल्पकं न प्रमाणमिति न द्वयंशताकल्पनमिति वाच्यम्। अन्योन्याश्रयात्। अहमर्तमिथ्यात्वस्याद्याप्यसिद्धत्वात्। न चात्मान्यत्वेन मिथ्यात्वम्। तस्याप्यसिद्धत्वात्। किञ्च विषयत्वं भिन्नभिन्नप्रकारावच्छिन्नाधिष्ठानारोप्यविषयत्वम्। न च तदहमिति प्रतिभासेऽस्ति। न च तादृशद्व्यंशविषयत्वस्य रजतमिदमिति संसर्गारोपे व्यभिचारः। न च तत्रापि रजतप्रकारावच्छिन्नत्वमेव रजतत्वांश इति वाच्यम्। तत्र मानाभावादिति वाच्यम्। रजतत्वं स्मृतमारोपणीयम्। न च स्मृतिर्निष्प्रकारिका। न वा तदन्यः प्रकारोऽनुभूयत इति रजतावच्छिन्नमेव रजतत्वमारोप्यमिति क्व संसर्गारोपे व्यभिचारः ॥ त्वन्मत इति ॥ न च स्फुरामीत्यत्राविद्यावृत्तिर्न विषयः। किन्तु स्फुरणं चैतन्यम्। तस्य चानध्यस्तत्वादधिष्ठानत्वं भविष्यतीति वाच्यम्। एवं हि रजतं स्फुरतीति प्रतीत्या रजतस्यापि स्फुरणरूपचैतन्यमेवाधिष्ठानं स्यात्। तथाच इदमर्थासंनिकर्षेऽपि अहमितिवत् रजतमिति प्रतीतिः स्यादिति विज्ञानवादप्रवेशः। न च तत्र स्फुरतीति वृत्तेरेवोल्लेखो न चैतन्यस्येति वाच्यम्। तर्हि प्रकृतेऽपि स्फुरामीति भ्रमस्यैवोल्लेख इति गृहाण। तथा च भ्रमस्याध्यस्तत्वात् कथमधिष्ठानत्वम्। किञ्च स्फुरणस्याधिष्ठानत्वे स्फुरणमहमिति प्रतितिः स्यात्। न तु स्फुरामीति। किञ्च देवदत्तो गच्छतीतिवत् अहमर्थस्फुरणयोराश्रयाश्रयिभावेन प्रतीत्या भेदप्रतीतेर्नाधिष्ठानाध्यस्तभाव इत्याह ॥ अहमिच्छामीतीति ॥ ननु तथाप्यस्तित्वमेवाधिष्ठानं भविष्यति। तस्यानध्यस्तत्वेनाधिष्ठानत्वसम्भवात् इत्यत आह ॥ बाधकेनेति ॥ तथाच बाध्यत्वेन तस्याप्यध्यस्तत्वमवश्यमुपेयमिति भावः। अस्तु वाऽन्यत्र यथा तथा अहमित्यत्र तु न सर्वथा द्वयंशत्वमित्याह ॥ त्वदभिप्रेतस्येति ॥ कल्पनं तु प्रागेव प्रमाणाभावेन दूषितमिति भावः। तथाचाहमर्थस्यात्मभिन्नत्वे न किमपि प्रमाणमित्युपसंहरति ॥ तस्मादिति ॥ नन्वहमर्थस्यात्मत्वेऽपि प्रमाणाभावात्। कथमात्मत्वमित्यत आह ॥ आत्मत्वे त्विति ॥ अहम् इत्यादिकं योहं सुप्तः सोहं सुप्तः सोऽहं करोमीत्यादिकञ्च। अत्र यावती अनुपपत्तिः सा सर्वापि परिहृतैवेति।

 अनुमानमप्याह ॥ अहमर्थ इति ॥ नन्वत्र विशेषव्याप्तिर्वा सामान्यव्याप्तिर्वा? नाद्यो दृष्टान्ताभावात्। न द्वितीयः स्वर्गसाधनकृत्याश्रये ऋत्विजि व्यभिजारात् इति चेन्न। स्वर्गेतरफलानपेक्षत्वे सति इति विशेषणान्नर्त्विजि व्यभिचारः। तस्य स्वर्गेतरदक्षिणाद्यपेक्षत्वात्। तथा च सामान्यव्याप्तौ न दोषः॥ अहमर्थ इति ॥ न च शरीरे व्यभिचारः। तत्रानर्थाश्रयत्वहेतोरभावात्। न ह्यहं कर्ता भोक्तेत्यादिवत् शरीरं कर्तृ भोक्तृ इत्याद्यनुभवोऽस्ति। तथा च न व्यभिचारः। अहमर्थस्य च तदाश्रयत्वमुभयसिद्धं प्रतीतिसिद्धं चेति। अत एवाह ॥ अहमज्ञ इति ॥ ॥ अनात्मत्वमिति ॥ न च कृत्याश्रयावृत्तित्वमुपाधिः। कृत्यादय आत्मगुणा इति पक्षे तस्य सत्त्वेन साधनव्यापकत्वात् अनुकूलतर्काभावेन साध्याव्यापकत्वाच्च। कृत्यादयोऽन्तःकरणधर्मा इति पक्षे तु अन्तःकरणादौ साध्याव्यापकत्वाच्च मम मन इति प्रतीत्याऽन्तःकरणस्याहमर्थाद्भेदेनाहमर्थस्यान्तःकरणत्वानाश्रयत्वात् ॥ श्रुतयश्चेति ॥ अहमर्थस्यात्मत्वे प्रमाणमिति शेषः। न च सर्वत्राहंशब्दो लक्षणया निष्कृष्टचैतन्यपर इति वाच्यम्। लक्षणाबीजमुख्यार्थानुपपत्तेरभावात्। एवमेव लक्षणास्वीकारेऽतिप्रसङ्गाच्च। तदेवमहमर्थात्मनोरभेदात् नाहङ्कारादिकार्यानुपपत्याऽविद्या स्वीकरणीयेति मत्वोपसंहरन् उक्तमर्थं कारिकारूढं करोति ॥ तस्मादिति ॥ इति अहमर्थस्यानात्मत्वभङ्गः ॥

\</1-2-33\>

\<1-2-34\>  
   न्यायामृतकण्टकोद्धारः

 ॥ निर्विकारत्वादिति ॥ निर्विकारोऽक्षर इत्यादि श्रुतेरिति भावः। कर्तृत्वभ्रमो रजतादिभ्रमवत् निरुपाधिकः किं च स्यादित्यत आह ॥ सुषुप्ताविति ॥ उपाध्यन्वयव्यतिरेकानुविधानात् सोपाधिकत्वमिति भावः॥ श्रुतिवोरोधाच्चेति ॥ निष्कलं निष्क्रियमित्यादेरिति भावः। भ्रमो हि भवन् निरुपाधिको न भवतीति तेनाङ्गीकृतम्। अतः सोपाधिकत्वे दूषिते कर्तृत्वज्ञानं प्रमैवेति सेत्स्यतीत्याशयेन सोपाधिकत्वं दूषयति ॥ प्रत्येकमिति ॥ ननु मनसोऽप्रत्यक्षत्वात् तत्स्थं कर्तृत्वं कथं प्रत्यक्षं स्यादित्यत आह ॥ नहीति ॥ मनसः साक्षिवेद्यत्वेन प्रत्यक्षत्वादिति भावः। ॥ अधिष्ठानात्मनेति ॥ न चात्मनि कर्तृत्वान्तरमेवाध्यस्यत इति वाच्यम्। तर्हि विविच्य कर्तृत्वद्वयप्रतीतिः स्यात्।क न चान्तःकरणैक्याध्यासान्न विविच्य प्रतीतिरिति वाच्यम्। तर्हि निरुपाधिकत्वापातात्। न च यत्रारोप्यादधिकसत्तमारोप्यसजातीयं तिष्ठति तत्र निरुपाधिकत्वम्। प्रकृते तु न तथेति न निरुपाधिकत्वमिति वाच्यम्। एवं हि सोपाधिकत्वेन प्रसिद्धस्य लोहितः स्फटिक इत्यादि भ्रमस्य निरुपाधिकत्वं स्यात्। तत्रारोप्यादधिकसत्ताकस्य लोहितत्वान्तरस्य विद्यमानत्वात्। तस्मादधिष्ठानसमसत्ताकमारोप्यजातीयं ज्ञात्वा तत्संनिधानात् यत्रारोपः। तत्र सोपाधिकत्वम्। प्रकृते तु तथाभावो नाङ्गीक्रियते।क अतोऽस्य सोपाधिकत्वं न स्यादिति साधूक्तम्। ननु प्रकृतेऽपि भेदग्रहणदशायां प्रत्येकं कर्तृत्वप्रतीतिरस्तीति सोपाधिकत्वं स्यादिति तत्राह ॥ मनो न स्फुरणमिति ॥ न च तादात्म्यारोपविरोधिभेदग्रहस्यैव तत्प्रयोजकत्वात् प्रकृते च तदभावात् न तथा प्रतीतिरिति वाच्यम्। अस्यैव तादात्म्यारोपविरोधित्वेनास्मिन् विद्यमाने तादात्म्यारोपस्यैवासम्भवात् तथाप्रतीत्यापत्तितादवस्थ्यात्। तादात्म्यारोपस्य कर्तृत्वद्वयप्रतीतिप्रतिबन्धकत्वं दृष्टान्तप्रदर्शनमुखेन खण्डयति ॥ इदंसर्पयोरिति ॥ न च तादात्म्यग्रहस्य प्रतिबन्धकस्य सत्त्वेन दृष्टान्तासम्प्रतिपत्तिरिति वाच्यम्। गौरोहमिति तादात्म्यग्रहणे सत्येव तादृशानुभवेन तादृशप्रतीतौ तादात्म्यग्रहस्याप्रतिबन्धकत्वात्। अनुभवापलापेऽपि प्रसङ्गात् ॥ आद्य इति ॥ न चायमनुक्तोपालम्भः मया तादृशस्य सोपाधिकताप्रयोजकस्यानभिधानादिति वाच्यम्। सोपाधिकभ्रमे तत्प्रयोजकताया दृष्टत्वेन तस्यैव वक्तव्यत्वाच्च। न च यदन्वयव्यतिरेकानुविधायितया यत्प्रतीयते तदपेक्षयाऽधिकसत्ताकतद्धर्माश्रयान्तराभावस्यैव सोपाधिकत्वे तन्त्रत्वसम्भवात् कथं तदसम्भव इति वाच्यम्। अत्र तदपेक्षयेत्यत्र तच्छब्दः किं प्रथमयत्पदार्थेनान्वेति, द्वितीयेन वा? नाद्यः। रजतादिभ्रमस्य सोपाधिकत्वापत्तेः। तत्रापि यद्दोषप्रधानाद्यपेक्षया रजतं प्रतीयते तद्दोषाद्यपेक्षयाऽधिकसत्ताकरजतान्तराभावात्। न द्वितीयः जपाकुसुमप्रयुक्तभ्रमस्य सोपाधिकत्वाभावापत्तेः। तत्रापि स्फटिके प्रतीयमानापेक्षयाऽधिकसत्ताकतद्धर्माश्रयान्तरस्य सद्भावात् ॥ उभयत्रापीति ॥ न चेष्टापत्तिरिति वाच्यम्। सोपाधिक भ्रमस्याप्रवर्तकत्वेन नीरक्षीरत्वार्थिनः प्रवृत्यभावापत्तेः। रजतभ्रमस्यापि सोपाधिकत्वापत्तेश्च। एतेनेति परामृष्टं हेतुमाह ॥ आद्यइति ॥ ॥ द्वितीय इति ॥ न चाहमर्थस्य द्व्यंशतयाऽचिदंशे कर्तृत्वसत्त्वेऽपि तद्विशिष्टबुद्धेश्चित्यैक्यं विनाऽहं कर्तेति प्रतीत्यनुपपत्तेः तदर्थमद्यासस्यावश्यकत्वमिति वाच्यम्। अहमर्थस्य द्व्यात्मकतायाः प्रागेव निरस्तत्वात्। तथाननुभवाच्च। कर्तृत्वस्य बुद्धिनिष्ठत्वे बुद्धिः कर्त्रीति प्रतीत्यापादनस्य पूर्वमेव कृतत्वाच्च ॥ किञ्चेति ॥ करणत्वे हि कारकान्तरप्रयोज्यत्वं स्यात्। कर्तृत्वं तु तदप्रयोज्यत्वम्। तथा च करणत्वकर्तृत्वयोर्विरोधान्नान्तःकरणस्य कर्तृत्वमितित्यर्थः। न च विरोधात् करणत्वमेव त्याज्यमिति वाच्यम्। अप्रमितस्वीकारेण प्रमितत्यागायोगादिति ॥ अपि चेति ॥ न च तत्र बुद्धेरेव कर्तृत्वं भोक्तृत्वं चैतन्यस्येति पूर्वपक्षं कृत्वा भोक्तृत्ववत् कर्तृत्वमप्यङ्गीकर्तव्यम् इत्युक्तम्। न तु बुद्धेरकर्तृत्वमात्मनो वा स्वाभाविकं कर्तृत्वमिति वाच्यम्। तथात्वे पूर्वपक्षसिद्धान्तयोरविशेषप्रसङ्गात्। सिद्धान्त आत्मनो वास्तवकर्तृत्वासाधनात् कर्तृत्वारोपस्य पूर्वपक्षेऽपि भावात्। किञ्च यथा च तक्षोभयथेत्युत्तराधिकरणविरोधः न च तत्रात्मन औपाधिकं कर्तृत्वमुच्यत इति वाच्यम्। औपाधिकत्वप्रत्यायक पदाभावात् तत्रास्वतन्त्रकर्तृत्वस्यैव साधनाच्च। किञ्च बुद्धेः कर्तृत्वाङ्गीकारे संसारो बुद्धेरेव स्यात्। ततश्च मोक्षोऽपि तस्या एव स्यात् इत्याह ॥ किञ्चेति ॥ नन्वज्ञानमेव संसारः। अविद्यास्तमयो मोक्षः सा संसार उदाहृत इत्युक्तेः। तथाच कथं बुद्धेः संसारान्वयो मोक्षान्वयो वेत्यत आह ॥ अज्ञानमपीति ॥ दुःखादिभोगस्य बुद्धिनिष्ठत्वेऽज्ञानस्यापि तन्निष्ठत्वापत्तिरिति भावः ॥ एतदिति ॥ न च कर्तृत्वादेश्चेतनगतत्वेनैवानर्थत्वं नारोपितेन रूपेणेति वाच्यम्। एवं हि चेतनस्यानर्थकोटिप्रवेशापत्तेः। अत एव चेतनगतं कर्तृत्वादिकमनर्थं इति न बुद्धेरनर्थान्वय इति निरस्तम्। किञ्चारोपितकर्तृत्वस्य संसारत्वे शरीरस्यापि संसारमोक्षान्वयः स्यादित्याह ॥ स्थूल इति भ्रमकाल इति ॥ तथाच शुद्धात्मनिष्ठस्य मोक्षस्य न बन्धसामानाधिकरण्यमिति भावः। न च शुद्धोपहितयोः स्वाभाविकभेदाभावेन बन्धमोक्षयोः सामानाधिकरण्यमिति वाच्यम्। स्वाभाविकाभेदाभावेन तदसामानाधिकरण्यापातात्। त्वन्मते स्वाभाविकभेदस्य कुत्राप्यभावेन सर्वेषां सर्वसामानाधिकरण्यापत्तेश्च॥ शास्त्रफलमिति ॥ शास्त्रोक्तकर्मफलं प्रयोक्तरि प्रयोजककर्तरि भवतीति न्यायार्थः। तेन ऋत्विजामपि फलसाधनकृत्याश्रयत्वात् फलाश्रयत्वप्रसङ्ग इत्यपास्तम्। तेषां प्रयोजककर्तृत्वाभावात् ॥ अन्यथेति ॥ कृत्यनाश्रये फलाङ्गीकार इत्यर्थः। उपलक्षणमेतत्। फलोपपादकत्वेनापूर्वं पुरुषे न कल्प्येतेत्यपि द्रष्टव्यम्। ननु नायं नियमः शास्त्रफलं प्रयोक्तरीति जातेष्टिपितृयज्ञयोर्व्यभिचारात्। न च पूतपुत्रकत्वं स्वर्गभागिपितृकत्वं वा फलम्। तच्च कर्तृगामीति न व्यभिचार इति वाच्यम्। तयोः फलत्वेनाश्रवणात्। फलत्वेनाश्रुतयो फलत्वकल्पने श्रुतत्यागाश्रुतकल्पने स्यातामित्यत आह ॥ जातेष्टावपीति ॥ उपलक्षणमेतत्। पिण्डपितृयज्ञे पितृगतस्वर्गोऽपीत्यपि द्रष्टव्यम्। न च तयोः कर्तृगतत्वाभावात् न व्यभिचारवारणमिति वाच्यम्। साक्षात्सम्बन्धेन तद्गतत्वाभावेऽपि परम्परासम्बन्धेन तद्गतत्वोपपत्तेः। न हि यावत् फलं तावत् साक्षात्सम्बन्धीति नियमः। वृष्टिकाम इत्यादावभावात्। न चैवमतिप्रसङ्ग इति वाच्यम्। उद्देश्यत्वानुद्देश्यत्वाभ्यां तत्परिहारसम्भवात्। अन्यथा बहुविप्लवापत्तेः। ननु ऋत्विजामपि शास्त्रफलस्य सत्त्वात् कथं प्रयोजककर्तर्येव शास्त्रफलमिति नियम इत्यत आह ॥ आर्त्विज्यादेरपीति ॥ अत एव परिक्रयः स्वामिनैव कर्तव्यः। स तु दृष्टार्थ इत्युपपादितम्। नन्वध्वर्य्वादेः पशुमानसानीत्यादि शास्त्रफलस्य विद्यमानत्वात् कथं दक्षिणैवेत्यवधारणमिति चेन्न। एवकारेण शास्त्रमुख्यफलस्य वारणात्। यदेव हि विधिवाक्ये कामनाविषयत्वेन फलं श्रूयते तस्यैव मुख्यत्वात्। तस्य च ऋत्विग्गामित्वाभावात्। सत्रे च सर्वे प्रयोजका एवेति न कश्चित् क्षुद्रोपद्रवः। ॥ निरस्तत्वादिति ॥ प्रथमे बुद्धिशरीरादेरपि फलभावक्त्वप्रसङ्गात् द्वितीये आत्मनोऽनर्थकोटित्वप्रसङ्गादित्यर्थः। ॥ अननुगमादिति ॥ क्वचित् सत्यकर्तृत्वं क्वचिदारोपितं कर्तृत्वमित्यननुगम इत्यर्थः। ननु कर्तृत्वसामान्यमेव फलभावत्वप्रयोजकम्। अतो नाननुगमः। न च शरीरस्यापि फलभोक्तृत्वापत्तिरिति वाच्यम्। कर्तुः फलभाक्त्वनियमानङ्गीकारात्। अजनितफलकर्मकर्तरि व्यभिचारात्। किन्तु फलभाजः कर्तृत्वनियम इति चेन्न। तथा नियमाङ्गीकारे जातेष्टौ पुत्रस्य पिण्डपितृयज्ञे च पुत्रस्य कर्तृत्वापत्तेः। न च कर्तुः फलभाक्त्वनियमांगीकारे व्यभिचार उक्त इति वाच्यम्। फलभाक्त्वयोग्यतया नियमांगीकारे बाधकाभावात्। प्रतिबन्धकाभावे सतीति विशेषणाद्वा न कश्चिद्दोषः ॥ अपि चेति ॥ न च विज्ञानं यज्ञं तनुते इत्यादि श्रुत्या मनसः कर्तृत्वश्रवणात् ईश्वरनिष्ठकृतिकर्मत्वेऽपि स्वकृतिकर्मत्वानङ्गीकारान्न कर्तृत्वकर्मत्वयोर्विरोध इति वाच्यम्। विज्ञानं यज्ञं तनुते इत्यस्य ब्रह्मपरत्वात्। अन्यथा मान्त्रवर्णिकमेव च गीयते इति श्रुतिविरोधः स्यात्। विज्ञानं ब्रह्म चेद्वेदेति वाक्यशेषविरोधाच्च। न च वाक्यशेषे मुमुक्षुज्ञेयशुद्धोक्तेः विज्ञानशब्देन च तद्ग्रहणे कर्तृत्वानुपपत्तिरिति वाच्यम्। कर्तृत्वस्य शुद्धत्वाघातकत्वस्याग्रे वक्ष्यमाणत्वम्। ईश्वरस्यापि त्वन्मते कृत्यनुपपत्तेश्च। न चेश्वरेऽविद्यावृत्तीच्छावत् कृतिर्भविष्यतीति वाच्यम्। दृष्टान्तासम्प्रतिपत्तेः अविद्याकार्यस्य जीव एवाङ्गीकारेणेश्वरे तत्कार्यानुपपत्तेश्च। तथा च मनसः कर्तृत्वे कर्मत्वादिविरोधो दुष्परिहर एव। ॥ तथा मन इति ॥ न च त्वन्मतेऽप्यात्मनिष्ठकृतौ अन्तःकरणस्य प्रयोजकत्वात् तदभावे कथं कृतिरिति तद्बोधकश्रुतेरुपचरितार्थत्वं वाच्यमेवेति कथमयमस्माकं दोष इति वाच्यम्। मन्मते जन्यकृतेस्तदपेक्षायामपि
अजन्यकृतेस्तदनपेक्षणात् मोक्षे श्रूयमाणायाश्च नित्यत्वात्। किञ्च प्रत्यक्षानुमानागमसिद्धत्वात् कथमात्मनोऽकर्तृत्वमित्याशयवानाह ॥ अपि चेति ॥ ननु प्रत्यक्षादिसिद्धमपि बाधकात् त्यज्यत इत्यत आह ॥ न चेति ॥ न च प्रत्यक्षं मनोनिष्ठमेव कर्तृत्वं विषयीकरोति। नात्मनिष्ठमिति वाच्यम्। आत्मनोऽहमर्थत्वस्य मनसस्तदभावस्य च पूर्वमेव साधितत्वात्। न चाद्यानुमान अरोपितानारोपितसाधारणकृतिमत्त्वं वा साध्यते अनारोपितकृतिमत्त्वं वा? नाद्यः। सिद्धसाधनात्। आत्मन्यप्यौपाधिककृतेरङ्गीकारात्। न द्वितीयः। जातेष्टिपितृयज्ञयोः तत्फलभोक्तरि तत्साधनकृत्यनन्वयेन व्यभिचारादिति वाच्यम्। द्वितीयपक्षस्यैव विवक्षितत्वात्। न चोक्तव्यभिचारः। तत्रापि परम्परासम्बन्धेन कृतिमत्त्वस्य सत्त्वात्। अन्यकृतिसाध्यतया प्रमाणाबोधितत्वे सतीति वा विशेषणाद्धेतौ न व्यभिचारः। न चैवं पक्षेऽसिद्धिः। न हि मोक्षोऽन्यकृत्या भवतीत्यत्र किञ्चिन्मानम्। यद्वा विशेषयोर्व्यतिरेकव्याप्तिरेवात्राभिमतेति न कश्चित् दोषः। एवं द्वितीयानुमानेऽपि ज्ञानसमानाधिकरणत्वं अनारोपितज्ञानाधिकरणवृत्तित्वम्। न चानादिभावभिन्नत्वमुपाधिः। तस्याप्यनेनैव पक्षे साधनात् पक्षेतरत्वाच्च। एवं तृतीयेऽपि अनारोपितसम्बन्धेनैव मोक्षसामानाधिकरण्यं विवक्षितम्। न च साध्याप्रसिद्धिः चित्व एव प्रसिद्धत्वात्। व्यतिरेकित्वोपपत्तेश्च ॥ न चेति ॥ निर्धर्मकत्वं हि धर्माभावः। कर्तृत्वांगीकारे च तद्विरोध इत्यर्थः ॥ निर्धर्मकत्वरूपेति ॥ न च धर्माभावरूपं निर्धर्मकत्वं स्वरूपातिरेकेण धर्मो न भवतीति न व्याघात् इति वाच्यम्। कर्तृत्वेऽपि तथात्वस्य वक्तुं शक्यत्वात्। न च कर्तृत्वं परोपाधिकं कथं स्वरूपमिति वाच्यम्। कर्तृत्वेऽपि तथात्वस्य वक्तुं शक्यत्वात्। न च कर्तृत्वं परोपाधिकं कथं स्वरूपमिति वाच्यम्। धर्माभावेऽपि तुल्यत्वात् ॥ ज्ञानत्ववदिति ॥ न चेष्टापत्तिर्मया ज्ञातृत्वस्यारोपितस्यात्मन्यंगीकारादिति वाच्यम्। भ्रान्तोऽसि। न ह्यत्रात्मनि ज्ञातृत्वांगीकारमात्रमापादितम्। येनेष्टापत्तिर्वक्तुं शक्या स्यात्। किन्तु यथा ज्ञानत्वसाक्षित्वमन्यत्र नाङ्गीक्रियते तथा ज्ञातृत्वादिकमिति। न चात्रेष्टापत्तिर्वक्तुं शक्येति भावः ॥ अस्त्यादीति ॥ न चात्मा अस्त्यादिरूपोऽतो न तत्रास्तित्वमिति वाच्यम्। सदेवेत्यादौ सत्त्वाश्रयत्वस्यैवोक्तेः॥ आकाशस्येति ॥ न च निर्धर्मकत्वश्रुत्यनुसारात् विशेषनिषेधिकापि निर्विकारत्वश्रुतिः सामान्यनिषेधिकेति वाच्यम्। तस्या व्याहतत्वेन तदनुसरणस्यानुचितत्वात् ॥ सुप्त इति ॥ न च न तु द्वितीयमस्तीति श्रुत्या तं प्रति श्वासस्यैवाभावेन तत्कर्तृत्वं सुतरामसम्भवीति वाच्यम्। तर्हि तयैव श्रुत्या ज्ञानसंस्काराद्यभावापत्तेः। अनुभवबलात् तदंगीकारेण श्रुतिसङ्कोचे प्रमाणबलात् श्वासादिकमप्यंगीकरणीयमिति। न च प्राणांशस्याहङ्कारस्य सत्त्वमंगीक्रियतेऽत कर्तृत्वं श्वासादेर्भविष्यतीति वाच्यम्। तर्ह्यहङ्कारस्य तदा सत्त्वे तस्य सुप्तावभावेनात्मभिन्नत्वसाधनाभावापातात्। ननु कामः सङ्कल्प इत्यादि श्रुतिः तथाऽत्मेन्द्रियमनोयुक्तं भोक्तेत्याहुरित्यादिका च श्रुतिः आत्मनः कर्तृत्वं प्रतिपादयतीति तद्विरोध इत्यत आह ॥ काम इति ॥ ननु ध्यायतीवेतीवशब्दात् आत्मनो न कर्तृत्वमित्यत आह ॥ ध्यायतीवेति ॥ अस्वातन्त्र्येऽपीवशब्दस्य दर्शनादिति भावः। ननु तथाप्यात्मनि कर्तृत्वाभावप्रतिपादक श्रुतिस्मृतिविरोध इत्यत आह ॥ अहङ्कारेति ॥ ननु कर्तृत्वासामान्यनिषेध एव किं न स्यादित्यत आह ॥ तत्रैवं सतीति ॥ केवलपदस्य स्वातन्त्र्यार्थकत्वादिति भावः ॥ अन्यथेति ॥ कर्तृत्वसामान्यनिषेध इत्यर्थः। उपलक्षणमेतत्। तत्रैव केवलशब्दवैयर्थ्याच्चेत्यपि द्रष्टव्यम् ॥ दर्शपूर्णमासादावपीति ॥ तस्यापि कर्मरूपत्वात्। क्लिष्टं कर्मेति वाक्याच्चेति भावः। ननु तत्र फलसम्बन्धेनाक्लिष्टत्वमित्यत आह ॥ यदेति ॥ फलसम्बन्धस्य प्रकृतेऽपि सम्भवादिति भावः। इति कर्तृत्वाध्यास भङ्गः।

\<1-2-34\>

\<1-2-35\>  
   न्यायामृतकण्टकोद्धारः

 ननु यदि बुद्ध्यैक्यतद्धर्माध्यासौ आत्मनि नाङ्गीक्रियते तर्हि देहैक्यतद्धर्माध्यासोऽपि न स्यात् समानन्यायत्वात्। तथाच प्रत्यक्षादिविरोधः स्यात्। तस्मात् अन्तःकरणैक्यतद्धर्माध्यासोऽप्यस्वीकर्तव्य इत्यतो दृष्टान्त एवासिद्ध इति वक्तुमनुवदति ॥ यच्चेच्यत इति॥ अत्र चाहं ब्राह्मण इत्यादि सामानाधिकरण्यादैक्यसिद्धिः। सामानाधिकरण्यप्रत्ययस्य सोऽयमित्यादिवदैक्यविषयत्वादिति भावः ॥ देहैक्याध्यासाभाव इति ॥ यदभावे नियमेन यददर्शनं तत्तत्कारणकमिति व्याप्तिः। यथा दिवाऽभुञ्जानस्य पीनत्वं रात्रिभोजनेन विना न प्रतीयते इति रात्रिभोजनकारणकत्वं पीनत्वस्य तद्वदिति भावः। ॥ त्वन्मत इति ॥ नन्वहमर्थस्यानात्मत्वेऽपि तस्य द्व्यंशत्वेन चिदंशे कर्तृत्वविशिष्टान्तःकरणैक्याध्यासवत् ब्राह्मणत्वकाणत्वविशिष्टदेहेन्द्रियाद्यैक्याध्यासेनात्मविषयत्वसम्भवादिति चेन्न। अहमर्थस्य द्व्यंशतायाः प्रागेव निरस्तत्वात्। दृष्टान्तस्यासिद्धेश्च। न ह्यसिद्धेनासिद्धसाधनं युज्यते। स्वरूपासिद्धताया अदोषत्वप्रसङ्गात्॥ देहात्मैक्यस्येति ॥ प्रत्यक्षविरुद्धेऽर्थेऽनुमानादिकमप्रमाणं वह्निशैत्यानुमानवदिति मिथ्यात्वानुमानस्य प्रत्यक्षबाधप्रतिपादनावसर उक्तत्वादित्यर्थः। न च चन्द्रमण्डलपरिमाणप्रत्यक्षविरोध्यनुमानादिदृष्टान्तेनानुमानादेः प्रमाण्यं प्रतिपादितमिति वाच्यम्। चन्द्रमण्डलपरिमाणादिविषयप्रत्यक्षस्य स्वयं बाधितप्रायस्यैव विपरीतसंस्कारादिनोत्पन्नत्वेन तत्प्रत्ययस्याकिञ्चित्करत्वादिति तत्रैवोक्तत्वात्। प्रकृतन्तु न तादृशमिति भावः ॥ परस्परमिति ॥ न हि भिन्नत्वेन निश्चितयो रंगरजतयोरेकदैव शुक्त्यैक्याध्यास इति भावः। न च येन रूपेण भेदनिश्चयस्तेन रूपेणैक्याध्यासो मास्तु। येन रूपेण तु न तन्निश्चयः तेन रूपेणैक्याध्यासो भविष्यति। तदिह देहादिन्द्रियमन्यदिति भेदनिश्चयात् देहोऽहमिन्द्रियमित्यध्यासाभावेपि ब्राह्मणात् काणोऽन्य इति भेदनिश्चयाभावेन ब्राह्मणोहं काण इत्यध्यासो भविष्यतीति वाच्यम्। देहत्वेन्द्रियत्वपुरस्कारेण भेदनिश्चये तद्विशेषब्राह्मणत्वपुरस्कारेणापि भेदस्यावश्यकत्वात्। अन्यथा घटत्वेन भेदनिश्चये नीलघटत्वेनैक्याध्यासापत्तेः। न च नीलघटत्वं घटत्वघटितम्। ब्राह्मणत्वं तु न देहत्वघटितमिति वाच्यम्। तथापि विशिष्टाविशिष्टयो र्भेदस्यावश्यकत्वेन नीलघटत्वघटत्वयोर्भेदात् नीलघटत्वं घटत्वव्याप्यमिति तेन रूपेण भेदनिश्चये न नीलघटत्वेनैक्याध्यास इति यदि तदेतत् प्रकृतेऽपि तुल्यम्। ब्राह्मणत्वस्यापि देहत्वव्याप्यत्वात्। ब्राह्मणस्येन्द्रियं काणं न ब्राह्मण इति तेनापि रूपेण भेदप्रत्ययाच्च ॥ त्वन्मत इति ॥ भेदमात्रस्याध्यस्तत्वांगीकारादिति भावः। ननु भेदस्याध्यस्तत्वं कथम्। अभेदाध्यासविरोधियत्किञ्चिदध्यासस्य यत्किञ्चिदध्यासविरोधादर्शनात् इत्यत
आह ॥ मिथ्यात्वं हीति ॥ अभेदस्य भेदाभावरूपत्वेन तदध्यस्तत्वं तदध्यासविरोध्येवेति भावः। न च भावाभावयोरपि स्वप्नेऽध्यसो दृश्यते इति वाच्यम्। अभावपदेनात्यन्ताभावस्य विवक्षितत्वात्। स्वप्ने चात्यन्ताभावस्य सत्यत्वादिति सर्वं चैतत् पुरैवोपपादितमित्यलम्। अध्यस्तादपीत्युपलक्षणम्। देहस्य स्वरूपेणाध्यासासिद्धेरित्यपि द्रष्टव्यम्। किञ्चात्मनि देहैक्याध्यासः किं देहोऽहमिति प्रत्ययबलात् ब्राह्मणोऽहं मनुष्योऽहमिति प्रत्ययाद्वा कृशोऽहमिति प्रत्ययाद्वा? नाद्यः। तादृशप्रत्ययाभावादित्याह ॥ किञ्चेति ॥ न द्वितीय इत्याह ॥ ब्राह्मणोऽहमिति ॥ न तृतीय इत्याह ॥ कृशोऽहमिति ॥ ब्राह्मणोऽहमित्यादेः प्रमात्वमुपपादयति ॥ अहं ब्राह्मण इति ॥ नन्वेतावता ब्राह्मणत्वादिकं न देहमात्रवृत्तिः। किन्तु देहविशिष्टात्मवृत्ति इत्युक्तं स्यात्। न च तद्युज्यते। किन्तु देहविशिष्टात्मवृत्ति इत्युक्तं स्यात्। न च तद्युज्यते। तथात्वे तस्य चाक्षुषत्वानुपपत्तेः। आत्मनोऽचाक्षुषत्वेन तद्वृत्तिजातेश्चाक्षुषत्वायोगात्। न चैकदेशचाक्षुषत्वेन विशिष्टवृत्तिधर्मस्य चाक्षुषत्वम्। द्वित्वसंयोगादेरपि तथात्वापत्तेः जातेर्व्यासज्यवृत्तित्वानभ्युपगमाच्चेति चेन्न। किमहं ब्राह्मण इति प्रत्यये ब्राह्मणत्वस्य चाक्षुषत्वाभाव


आपाद्यते? देहोब्राह्मण इति प्रत्यये वा? अहं ब्राह्मण इति प्रत्ययस्य आत्मविशेष्यकस्य चाक्षुषत्वाभावात् साक्षिरूपत्वस्य मानसरूपत्वस्य वोचितत्वात्। अत एवांधकारेऽपि अहं ब्राह्मणोऽहं मनुष्य इति प्रतीतिः। अन्यथा चाक्षुषप्रत्ययस्यालोकसापेक्षतयांऽधकारे तादृशप्रत्ययाभावप्रसङ्गात्। न द्वितीयः। तादृशप्रत्ययस्यैवासिद्धेः। न हि कदापि देहो ब्राह्मण इति प्रतीतिः। न च देहे ब्राह्मण्यमस्तीति प्रतीतिरस्त्येवेति वाच्यम्। विशिष्टनिष्ठस्य विशेषणे परम्परासम्बन्धेनोपनयसम्भवात्। तस्मान्न ब्राह्मणत्वादि चाक्षुषुम्। न चैवं शास्त्रदृष्टविरोधोदाहरणासङ्गतिः। तत्र ब्राह्मणत्वस्य चाक्षुषत्वाभिधानादिति वाच्यम्। दृष्टपदेन प्रत्यक्षत्वस्य विवक्षितत्वादिति। ननु कृशोहमिति देहैक्याध्यासः। किं न स्यादित्यतस्तस्य सोपाधिकनिरुपाधिकत्वरूपिविशेषबाधादध्यासत्वं बाधितमित्याह ॥ कृशोऽहमित्यादावपीति ॥ नान्त्य इति ॥ मम देह इति भेदप्रत्ययादिति भावः। तर्हि कृशोऽहमिति व्यपदेशस्य का गतिरित्यतो भेदे भासामाने अभेदव्यपदेशस्यौपचारिकत्वमेवेष्टव्यमित्याह ॥ कृशोऽहमिति ॥ नन्वभेदव्यपदेशस्य गौणत्वे भेदस्य प्रत्यक्षसिद्धत्वमावश्यकम्। सिंहो माणवक इत्यादौ तथा दर्शनात्। एवञ्च देहात्मभेदप्रतिपादिकाया अस्तीत्येवोपलब्धव्य इत्यादिश्रुतेरतत्वावेदकत्वं स्यात्। तथा च श्रुतेरप्रामाण्यमिति चेन्न। वादिविप्रतिपत्यादिनिरासकत्वेन दार्ढ्यार्थत्वेन वैयर्थ्याभावात्। तस्यास्फुटतरभेदप्रतिपादकत्वसम्भवाच्च। जीवात्मभेदप्रतिपादकत्वपरत्वेन देहात्मभेदप्रतिपादकत्वासम्भवाच्च॥ अन्यथेति ॥ भेदे भासमानेऽपि यद्यध्यास इत्यर्थः। ननु पुत्रकार्श्येन कृशोऽहमित्यादेरध्यासाभावे कथं दुःखावाप्तिरित्यत आह ॥ पुत्रकार्श्येनेति ॥ न चेति ॥ विनिगमकाभावादिति भावः ॥ ममेति ॥ तथा च मुख्यत्वेन विवेकिनि क्लृप्तत्वमेव विनिगमकमिति भावः। विनिगमकान्तरमाह ॥ पश्वादीनामिति । एवञ्चात्मनि देहैक्यभ्रम इति श्रुतिस्मृतिलोकप्रवादस्य देहे स्वातन्त्र्यभ्रम इति तात्पर्यं द्रष्टव्यम्। ननु पश्वादीनां देहात्मभेदसाक्षात्कारांगीकारेऽपसिद्धान्त इत्यत आह ॥ तदुक्तमिति ॥ ॥ व्याप्तिस्मृतिरिति ॥ ननु व्याप्तिस्मरणमनुमितिकारणम्। न च देहादिस्मृतिर्व्याप्तिस्मृतिकारणम्। स्मृतौ संस्कारमात्रस्यैव कारणत्वसम्भवात्। तथा च कथं पूर्वदेहस्मृतिरावश्यकीति चेन्न। व्याप्तेः पूर्वशरीर एव गृहीतत्वेन विशिष्टसंस्कारेण केवलव्याप्तिस्मरणायोगात्। न च शरीरांशे संस्कारलोपकारणं किञ्चिदस्ति। किञ्च व्याप्तेरविनाभावरूपाया वा सामानाधिकरण्यरूपाया वा हेतुसाध्याधिकरणघटितत्वात् अधिकरणीभूतशरीरास्मरणे कथं व्याप्तिस्मरणम्। व्याप्तेश्चाधिकरणघटितत्वञ्च- न हि पीनत्वं रात्रिभोजनं विनानुपपन्नमित्यनुपपत्तिज्ञानं प्रयोजकम्। किन्तु यस्य पीनत्वं तस्य रात्रिभोजनं विनेति। तथा च कथमेतादृशानुपपत्तिरूपव्याप्तिस्मरणमधिकरणं विनेति - अकामेनापि स्वीकर्तव्यम्। तथा च पूर्वदेहस्मरणमावश्यकमिति ॥ प्रत्यक्ष इति ॥ गंधादिग्रहेपि तदधिकरणे भेदस्याप्रत्यक्षत्वात् प्रत्यक्ष इत्युक्तम्। उपलक्षणमेतत्। व्याप्तिज्ञानं विनापि जायमानत्वादित्यपि द्रष्टव्यम्। ननु प्रकृते भेदकसाक्षात्कारोऽसिद्ध इत्यत आह ॥ इह चेति ॥ तथा च व्यावृत्तत्वानुवृत्तत्वविरुद्धधर्मयोः साक्षात्कारो नासिद्ध इति भावः। नन्वस्य सोपाधिकत्वाद्विशेषदर्शनेऽपि स्यादित्यत आह ॥ न चेति ॥ सोपाधिकत्वे पीतः शंख इत्यादाविव प्रवृत्यप्रयोजकत्वं स्यादिति भावः। न च नीला बलाकेत्यादौ भेदकस्य बलाकात्वादेः साक्षात्कारेऽपि नीलभेदसाक्षात्कारादर्शनात् भेदकसाक्षात्कारो भेदसाक्षात्कारव्याप्त इत्या सिद्धमिति वाच्यम्। दोषप्राबल्येन भेदकसाक्षात्कारे भेदासाक्षात्कारोपपत्तेः। दोषप्राबल्यादेव भेदकसाक्षात्कारस्याविरोधकत्वोपपत्तेश्च। न च प्रकृते तथा दोषाः। प्रत्युत मम देह इत्याद्यानुकूल्यात् दोषाभाव एवावसीयते। किञ्च दृष्टान्ते भ्रमस्य सोपाधिकत्वात् विशेषदर्शनाप्रतिबध्यत्वम्। न च प्रकृते सोपाधिकत्वमित्युक्तम्। नन्वस्तु तर्हि श्रुतिर्देहैक्याध्यासे प्रमाणमित्यत आह ॥ यत्त्विति ॥ ॥ विधाविति ॥ न च गोभिः श्रीणीत मत्सरं सोमेन यजेतेत्यत्र विधावपि लक्षणा दृष्टैवेति वाच्यम्। तत्र मुख्यार्थग्रहणे बाधकवत् प्रकृते तदभावात्। तत्र विरुद्धत्रिकद्वयापत्यादिरूपबाधकाल्लक्षणाकल्पनम्। न चेह तथा बाधकमस्ति। देहसम्बन्धविशेषवतो ब्राह्मणशब्दार्थत्वादित्युक्तत्वात्। न च सम्बन्धविशेषानिर्वचनम् अनिरुच्यमानत्वात्। ॥ त्वयेति ॥ न च स्वीयत्वाद्यप्रतिसन्धाननिबन्धनस्य पुत्रमित्रादिव्यावृत्तस्याध्यासविशेषस्य प्रयोजकत्वात् नायमतिप्रसङ्ग इति वाच्यम्। सम्बन्धविशेषेणैवोपपत्तौ तस्याध्यासरूपत्वानावश्यकत्वात्। अध्यासरूपत्वेऽप्यनुभवसाक्षिको विशेष आदरणीयः। तथाच तेनैवोपपत्तावध्यासकल्पने गौरवं स्यात्। मम देह इति देहेपि स्वीयत्वप्रतिसन्धानस्यावश्यकत्वाच्च ॥ आवश्यकत्वेनेति ॥ एवञ्च यथा नातिप्रसङ्गस्तथा वक्ष्यते। ॥ सुषुप्तस्येति ॥ न च मुक्तस्यावरणशक्तिनिबन्धनाध्यासाभावेऽपि विक्षेपशक्तिनिबन्धनाध्याससम्भवात् निषेधविषयत्वं स्यादिति वाच्यम्। विक्षेपशक्तिनिबन्धनाध्यासस्य विधिनिषेधविषयत्वाप्रयोजकत्वात्। अन्यथा ईश्वरस्यापि तदापत्तेस्तस्यापि विक्षेपशक्तिनिबन्धनाध्याससत्त्वात्॥ पातकेनेति ॥ न च पतितेऽपि ब्राह्मण्यमस्त्येव। ब्राह्मण इति व्यवहारात्। अनधिकारश्च महापातकित्वादिति वाच्यम्। अधिकारप्रयोजकाभावस्यैवानधिकारप्रयोजकत्वे सम्भवति महापातकित्वस्यानधिकारप्रयोजकत्वे गौरवात्। तस्य ब्राह्मण्याभावसंपादकत्वेनान्यथासिद्धेश्च। अत एव नष्टब्राह्मण इत्यादिव्यवहारः। ब्राह्मण इत्यादिव्यवहारस्तु अतीतब्राह्मण्यापेक्षया गतश्रीके सामन्तादौ राजत्वादिव्यवहारवत्। न च जातेर्नित्यत्वात् कथं नाश इति वाच्यम्। आवयोस्तदसंप्रतिपत्तेः। अत एवेति परामृष्टं हेतुमाह ॥ संयोगस्येति ॥ ॥ आतुरदेहेष्विति ॥ आमवातजडीकृतदेहेष्वित्यर्थः ॥ साक्षादिति ॥ न च भृत्यादिव्यावृत्तं साक्षात्त्वं दुर्निरूपमिति वाच्यम्। तस्यानुभवसाक्षिकस्य जातिरूपस्य वा शरीराद्यप्रयोज्यत्वरूपस्य वोपाधेर्वा निरूपयितुं शक्यत्वात् ॥ तदिन्द्रियेति ॥ न चात्र तदिन्द्रियत्वं तत्संबद्धेन्द्रियत्वं तज्ज्ञानजनकेन्द्रियत्वं वा। नाद्योऽतिप्रसङ्गात्। द्वितीये ज्ञानशब्देन चैतन्योक्तावसम्भवः। वृत्युक्तौ तथाऽध्यासिक एव सम्बन्धो वक्तव्य इति स एवास्त्विति वाच्यम्। वृत्या सह समवायस्य वाऽन्यस्य वा सम्बन्धस्य सत्यस्यैव सम्भवात्। यथा चैतत्तथाऽकर एव वक्ष्यते। तद्भोगेत्यत्रापि साक्षात्त्वं द्रष्टव्यम्। अन्यथाऽतिप्रसङ्गादिति ॥ न चेति ॥ तथा च लाघवाद्देहादावपि स एवास्तु न तद्बाधक इति वाच्यम् इति शेषः ॥ अहमिति ॥ तथाच न प्रयत्नादिना ऐक्यभ्रमरूपः सम्बन्ध इति क्व लाघवावतार इति भावः। ननु तर्हि प्रयत्नादिना आत्मनः सम्बन्धाभावात् प्रयत्नादेस्तदीयत्वं न स्यादित्यत आह ॥ आत्मेति ॥ प्रमाणसिद्धः सम्बन्धो बाधकाभावात् सत्य एवेति भावः ॥ वैपरीत्यस्यापीति ॥ एक्याध्यासस्यातिप्रसङ्गभङ्गाय स्वस्वामिभावसम्बन्ध एव मूलमिति भावः। नन्वेवं मूलसम्बन्धाभावेऽतिप्रसङ्गः कथं निरसनीय इत्यत आह ॥ तत्कर्मेति ॥ ननु कर्मणां तदीयत्वे ऐक्याध्यास एव प्रयोजक इत्यत आह ॥ कर्मणामिति ॥ नन्वेवमन्योन्याश्रयः। शरीरस्य तदीयत्वं तत्कर्मार्जितत्वेन, कर्मणां च तदीयत्वं तदीयशरीरजन्यत्वेनेत्यतो वाऽह ॥ कर्मणामिति ॥ न चैवमनवस्थेति वाच्यम्। प्रामाणिकत्वेनादोषत्वादिति नानादित्वादिति सूत्रखण्डेन परिहृतत्वादिति भावः। प्रयत्नस्य च तदीयत्वे सम्बन्धविशेषः प्रागेवोक्त इति। ननु तत्कर्मार्जितत्वं न देहेन सम्बन्धः। तस्य पुत्रदेहेऽपि भावादित्यत आह ॥ पुत्रकामेष्टिकर्मापीति ॥ ननु ग्रामस्य सिद्धत्वात् तत्र ग्रामकामेष्टेः स्वत्वसंपादनार्थत्वमस्तु। प्रकृते पुत्रस्यासिद्धत्वात् तत्संपादनार्थत्वमपि पुत्रेष्टेर्वक्तव्यम्। अन्यथा यागजन्यादृष्टमपि सुखे स्वत्वसंपादनार्थं न तु तदुत्पत्यर्थमित्यापत्तेरिति चेन्न। सुखस्य प्रकारान्तरेणासम्भवात्। तत्र इष्टेरूभयार्थत्वम्। पुत्रशरीरस्य च पुत्रादृष्टेनापि सम्भवात् पुत्रकामेष्टेः स्वत्वसंपादनार्थत्वमेवेति नातिप्रसङ्गः। यद्वा तन्मात्रकर्मार्जितत्वं तन्मात्रकर्मार्जितत्वम्। पुत्रशरीरं तु उभयकर्मार्जितमिति नातिप्रसङ्गः। न चैवमसम्भवः। स्वदेहस्यापि पत्न्यादिभोजकादृष्टर्जितत्वादिति वाच्यम्। असाधारण्येन वा साक्षात् स्वभोगसाधनत्वेन वा तन्मात्रकर्मार्जितत्वस्यापि विवक्षितत्वान्न कोऽपि दोषः ॥ तस्येति ॥ न चास्मिन् पक्षे अनुक्तप्रतिषेध इति वाच्यम्। सम्भावितत्वेन प्रतिषेधोपपत्तेः। एतेन देहैक्याध्यासनिषेधेन। तथा च देहैक्याध्यासे न श्रुतिः प्रमाणमिति भावः। देहैक्याध्यासे परोक्तार्थापत्तिमपि दूषयति ॥ नापीति ॥ ॥ तदभावेऽपीति ॥ देहैक्याध्यासाभावेऽपीत्यर्थः। न हि यद्विना यद्भवति तत्तेन विनानुपपन्नमिति युज्यते इति भावः। न च कादाचित्कदेहैक्याध्यासस्य प्रयोजकत्वान्नोक्तदोष इति वाच्यम्। तर्हि मुक्तावपि प्रमातृत्वं स्यात्। प्रयोजकसद्भावे प्रयोज्यस्य सद्भावावश्यंभवात्। ननु देहैक्यभ्रमाभावे कथं चार्वाकादीनां देह एवात्मेति प्रवादः? न चासावनुमानाभासजन्योऽनुमित्याभास एवेति वाच्यम्। चार्वाकादीनां प्रत्यक्षेकप्रमाणवादित्वादित्यत आह ॥ चार्वाकादेस्त्विति ॥ प्रत्यक्षत्वाभावेऽपि तदभिमानात् तथाभिलाप इति भावः। ननु देहैक्याध्यासाभावे कथं देहानुकूले रागादिरित्यत आह ॥ देहादाविति॥ प्रेमास्पदत्वं चासाधारणसुखहेतुत्वादिति भावः। नन्वेवमंगुल्या देहं प्रदर्श्यायमहमिति निर्देशो न स्यादित्यत आह ॥ अंगुल्येति ॥ नन्वेवं श्रुतिषु देहात्मैक्यनिषेधो न स्यादप्रसक्तत्वादित्यत आह ॥ श्रुतिष्विति ॥ न हि प्रत्यक्षप्रसक्तिरेव प्रसक्तिरिति भावः। न च प्रत्यक्षविरुद्धे कुसमयस्यानवसर इति वाच्यम्। आग्रहेण प्रत्यक्षविरुद्धमिथ्यात्व इव कुसमयप्रवृत्त्युपपत्तेरिति भावः। वादार्थमुपसंहरन्ननिर्वचनीयत्वं निराकर्तुमुपोद्धातरूपेणाह ॥ तस्मादिति ॥ इति देहात्मैक्याध्यासभङ्गः ।  
\</1-2-35\>

\<1-2-36\>  
   न्यायामृतकण्टकोद्धारः

 एवं स्वरूपेण वा देहात्मैक्येन वाऽध्यासाभावान्न प्रपञ्चस्यानिर्वचनीयत्वम्। अनिर्वचनीयस्य लक्षणप्रमाणयोरसम्भवाच्च। तन्नेति वक्तुं परमतमनुवदति ॥ यच्चेति ॥ कार्यायोगादिति ॥ निर्वचनलक्षणकार्यायोगादित्यर्थः। निर्वचनं तु प्रत्यक्षसिद्धमिति भावः ॥ सदेकरूपत्वेऽपीति ॥ यथा नराणां नरसिंहविलक्षणत्वं तथा सदेकरूपे सदसद्रूपविलक्षणत्वोपपत्तेरित्यर्थः ॥ नापीति ॥ सदेकस्वभावविलक्षणत्वे सति असदेकस्वभावविलक्षणत्वमित्यर्थः। अन्यथा दूषणासङ्गतेरिति ॥ नापीति ॥ अत्र सद्विलक्षणत्वं नाम यत्किञ्चित्सद्विलक्षणत्वमेवाभिप्रेतम्। पूर्वोक्तयुक्तेरिति ॥ नापीति ॥ पूर्वलक्षणानामन्योन्याभावघटितत्वात् एतेषां चात्यन्ताभावघटितत्वात् अपौनरुक्त्यम्॥ तथापीति ॥ उपलक्षणमेतत्। सद्विलक्षणत्वे सति असद्विलक्षणत्वे सति सदसद्विलक्षणत्वमपि द्रष्टव्यम्। न चैवं सिद्धसाधनम्। सन्नेति प्रतीतिप्रयोजकस्य सद्विलक्षणत्वस्य विवक्षितत्वात्। न च सदन्तरविलक्षणे तथा प्रतीतिरस्ति। येन सिद्धसाधनता स्यात्। एवञ्च सत्त्वरहितत्वे सति असत्वरहितत्वे सति सदसत्त्वरहितत्वमपि साधु। अत्र सत्त्वेन विचारामहत्वं प्रागूर्ध्वं यस्य सत्त्वं न मध्ये तस्य कुतो भवेत्। अन्यथा शुत्तिरूप्यादेः सत्त्वं केन निवार्यते इत्यादिरूपेण द्रष्टव्यम् ॥ विमतमिति ॥ मिथ्यात्वानुमानविप्रतिपत्यवसरे यत् पक्षतावच्छेदकत्वेनोक्तं तदेवात्र द्रष्टव्यम् ॥ बाध्यत्वादिति ॥ नन्वनिर्वचनीयत्वेन बाध्यत्वं बाध्यत्वेन चानिर्वचनीयत्वमित्यतोऽन्योन्याश्रय इति चेन्न। श्रुत्यादिनापि तत्सिद्धिसम्भवात्। ननु तथापि बाध्यत्वरूपानिर्वचनीयत्वे साध्ये बाध्यत्वं कथं हेतुः साध्याविशेषादित्यत आह ॥ सामान्यत इति ॥ तथाचाधिकरणविशेषनिष्ठत्वेनासिध्य्या तत्र हेतुवृत्यवृत्तिभ्यां नान्वयित्वासाधारण्ये इति भावः ॥ अनुपपत्तिश्चेति ॥ यद्यप्यर्थापत्तिर्नानुमानाद्भिद्यते। तथापि भट्टमतानुसारिणा तथोक्तमिति द्रष्टव्यम्। उपलक्षणमेतत्। आगमोऽप्यत्रार्थे नासदासीदित्यादिर्द्रष्टव्यः। एवमनिर्वचनीयत्वे तत एवाध्यस्तत्वमपि स्वरूपेणांगीकर्तव्यमिति भावः। तत्र लक्षणं दूषयितुं पृच्छति ॥ अत्रेति ॥ लक्षणे इत्यर्थः। सदसत्पदाभ्यां विवक्षिते इति शेषः ॥ शुद्धेति ॥ तथाचासम्भव इति भावः ॥ त्वन्मत इति ॥ अस्मन्मते तु तुच्छं बाध्यमेवेति त्वन्मते इत्युक्तम्। अत्रापि पूर्वोक्त एव दोष इति भावः। चतुर्थपञ्चमयोरपि तदेव दूषणं द्रष्टव्यम् ॥ ममापीति ॥ तथाच तादृशानिर्वचनीयत्वसाधने सिद्धसाधनमीति भावः ॥ तयोरिति ॥ त्वन्मत इति शेषः ॥ ममेति ॥ मदभिप्रेतसत्त्वासत्त्वासत्त्वविवक्षायां लक्षणेऽसम्भवोऽनुमाने बाधादिकं द्रष्टव्यम्। सद्विलक्षणत्वम् इत्यत्राविशेषितसद्विलक्षणत्वं वा विशेषितसद्विलक्षणत्वं वा? नाद्य इत्याह ॥ किञ्चेति ॥ ॥ द्वितीयमाशंकते ॥ पारमार्थिकेति ॥ बाध्यत्वमेवेति ॥ न चेष्टापत्तिः तस्याग्रे निरसिष्यमाणत्वात् ॥ किञ्चेति ॥ नन्वनभिमताभिमतपक्षविकल्पेन प्राग्दूषणस्योक्तत्वात् पुनस्तथाविकल्पने पौनरुक्त्यमिति वाच्यम्। पूर्वमनेकपक्षत्वेन विकल्पनात्। अत्र द्वाभ्यामेवेति भेदात्। पूर्वापेक्षया दूषणान्तरं वक्तुं विकल्पनाच्च न पौनरुक्त्यमिति। परस्परेतीष्टापत्तौ हेतुगर्भमत एवाह ॥ पारिभाषिकयोरिति ॥ साङ्केतिकयोरित्यर्थः। एतेनेति परामृष्टं हेतुमाह ॥ असद्वैलक्ष्यण्यमेवेति ॥ यद्वाऽस्तु तेन तत्साधनं न चात्मत्वमुपाधिः। सत्त्वे तस्यातन्त्रत्वेनाप्रयोजकत्वादित्याह ॥ सत्त्व इति ॥ ॥ अन्योन्येति ॥ अनिर्वचनीयत्वसिद्धौ तल्लक्षणे विधिनिषेधयोरविरोधसिद्धिः। ततस्तत्सिद्ध्या लक्षणसम्भवात् अनिर्वाच्यत्वसिद्धिरित्यन्योन्याश्रय इत्यर्थः ॥ अन्यथेति ॥ अनिर्वचनीयत्वसिद्ध्यभावेऽपि विरोधाभाव इत्यर्थः। ननु सत्त्वादिराहित्यस्यातात्त्विकत्वे कथं सदादिवैलक्ष्यण्यम्? तद्राहित्याभावस्य तदात्मकत्वेन व्याप्तत्वादित्यत आह ॥ सदातीति ॥ सत्त्वादीनां दुर्निरूपत्वमात्रेणैव सदादिविलक्षणत्वरूपानिर्वचनीयत्वोक्तिरित्याशयात्॥ सत्त्वादीति ॥ ननु पञ्चमप्रकाराविद्यानिवृत्तिपक्षे विशेषणत्रयमात्रघटितमनिर्वचनीयत्वं न। किन्तु मोक्षकालानवस्थायित्वघटितञ्च। तथा च तादृशाविद्यानिवृत्तौ अनिर्वाच्यत्वनिषेधो युज्यत एवेति चेन्न। तथात्वे सत्वरहितत्वे सतीत्यस्य व्यर्थत्वापत्तेः। उक्तविशेषणेनैव ब्रह्मव्यावृत्तिसम्भवात्। न चोक्तविशेषणेनैव तादृशी विवक्षा लब्धेति वाच्यम्। तथापि असत्यतिव्याप्त्यपरिहारात्। न चासद्विलक्षणत्वेन तत्परिहारः तस्याप्यतात्विकस्य तत्र सम्भवात्। असत्त्वस्य दुर्निरूपत्वेन तदभावस्य तत्र सौलभ्यात्। मोक्षकालावस्थायित्वस्य दुर्निरूपत्वेन तदभावस्य ब्रह्मण्यपि सम्भवाच्च। तस्माद्यत्किञ्चिदेतत् ॥ सत्त्वादिवदिति ॥ सत्त्वादिराहित्ये प्रमाणोक्तौ च प्रमाणविषयत्वेन तात्विकत्वावश्यंभावात्। अन्यथा व्याघातात्। न चात्र प्रमाणं नोच्यते। वादिविप्रतिपत्तिनिरासार्थं ज्ञापकमात्रस्यैवाभिधानादिति वाच्यम्। ज्ञापकमात्रेण विप्रतिपत्त्यनिरासात्। अन्यथा बौद्धोक्तज्ञापकेन तवापि शून्ये विप्रतिपत्तिनिरासः स्यात्। ज्ञापकोक्तेः सर्वपदार्थसाधारणत्वेन तव सर्वत्रापि विप्रतिपत्त्यभावापत्तेश्च ॥ विधीति ॥ न चेष्टापत्तिः। तथात्वे सदसत्वस्वीकार एव श्रेयान् लाघवात्। न च तस्य दुर्निरूपत्वेनाशक्यंगीकारत्वमिति वाच्यम्। अत एव निषेधसमुच्चयवदतात्त्विकस्यांगीकर्तुमुचितत्वात्। दुर्निरूपत्वं हि तात्विकत्वविरोधिः। अन्यथा निषेधसमुच्चयोऽपि न स्यादित्युक्तमेव ॥ उभयेति ॥ ननूभयातात्त्विकत्वं कथं विरुद्धम्? वल्मीकादौ स्थाणुत्वपुरुषत्वयोरुभयोरप्यतात्विकत्वदर्शनात्। न च परस्परविरहरूपयोरुभयोरेकत्रातात्विकत्वं विरुद्धमिति वाच्यम्। तंत्वादौ घटतत्प्रागभावयोस्तादृशयोरप्यतात्विकत्वदर्शनात्। नचात्यन्ताभावरूपयोस्तादृशयोरेकत्रातात्विकत्वं विरुद्धमिति वाच्यम्। नियामकाभावात् सत्त्वासत्त्वयोः परस्पराभावरूपत्वाभावाच्चेति चेन्न। निरुपाधिकसहचारेणात्यन्ताभावतत्प्रतियोगिनोरेकत्रातात्विकत्वविरोधदर्शनात् निरुपाधिकसहचारस्यैव नियामकत्वात्। तदनादरे चातिप्रसङ्गात्। न च सत्त्वासत्त्वयोः परस्परविरहरूपत्वमसिद्धमिति वाच्यम्। सत्वाभावातिरिक्तस्यासत्त्वस्य दुर्निरूपत्वात्। न च सत्त्वेन प्रतीत्यनर्हत्वमेवासत्त्वं सत्त्वं त्वबाध्यत्वमिति वाच्यम्। असतोऽपि सत्त्वेन प्रतीत्यर्हत्वात्। शब्दाभासादिनाऽसत्त्वेन ज्ञानसम्भवात्। यथा चैतत्तथोपपादितमुपपादयिष्यते चेत्यलम् ॥ विदीति ॥ यत्र यन्निषेधसमुच्चयः अतात्विकस्तत्र तद्विधिसमुच्चयस्तात्विको यथा घटे द्रव्यत्वघटत्वयोरिति व्याप्तेरिति भावः। न च वंध्यासुते गौरत्वश्यामत्वयोर्निषेधसमुच्चयस्यातात्विकत्वेऽपि विधिसमुच्चयस्य तात्विकत्वाभावात् व्यभिचार इति वाच्यम्। तत्र निषेधसमुच्चयस्यातात्विकत्वासिद्धेः। न च धर्म्यसत्वे कथं तदाधेयनिषेधसमुच्चयस्यि तात्विकत्वमिति वाच्यम्। अबाध्यत्वस्यैव तात्विकत्वे तन्त्रत्वेन धर्मिसत्त्वस्यातन्त्रत्वादिति ॥ अतात्विकं हीति ॥ अतात्विकात्यन्ताभावप्रतियोगित्वरूपस्यातात्विकत्वस्यास्माकमिष्टत्वादिति भावः। नहि स्वभावतो दुर्निरूपस्य किमपि वास्तवरूपं सम्भवतीत्यनेन स्वभावतो दुर्निरूपत्वं वास्तवरूपाभावे हेतुत्वेन विवक्षितम्। तन्नेत्याह ॥ किञ्चेति ॥ अनैकान्त्यं ब्रह्मणि। कल्पितवास्तवरूपाभावस्यस्माभिरङ्गीकृतत्वेन सिद्धसाधनमिति भावः। न च धर्मिसमसत्ताकत्वादेर्हेत्वादौ तन्त्रत्वात् नोक्तदोष इति वाच्यम्। अनुभूतिर्नानेत्यादौ हेत्वादेस्तादृक्ता भावेनासिद्ध्याद्यापातात्। न च व्यावहारिकेण दुर्निरूपत्वेन व्यावहारिकवास्तवरूपाभावः साध्यत इति वाच्यम्। व्यावहारिकत्वस्यापि बाध्यत्वेन पारमार्थिकवास्तवरूपसद्भावप्रसङ्गादिति विरोध इति तयोरेव वास्तवरूपत्वसम्भवात् न किमपि वास्तवं सम्भवतीत्यनेन विरोध इत्यर्थः ॥ अन्यत्वादिति ॥ तथा च व्याघात इति भावः। न केवलं व्याघातोऽपित्वसिद्धिरपीत्याह ॥ असत इति ॥ तस्येति ॥ ननु सत्त्वासत्त्वाभ्यां दुर्निरूपत्वं नाम बाधिततद्‌द्वयकत्वम्। तच्च धर्मविशिष्टधर्म्यतात्विकत्वे हेतुः। सदसद्वैलक्ष्यण्यमपि धर्म इति कथं न तस्यातात्विकत्वं साधयेदिति चेन्न। एवं हि ब्रह्मणोऽपि निर्धर्मत्वेन बाधिततद्‌द्वयकत्वेन हेतुनाऽनंदादिधर्मविशिष्टस्यातात्विकत्वापातेनानन्दादेरप्यतात्विकत्वं स्यात्। न च तत्रापि विशिष्टरूपेणातात्विकत्वमिष्टमेवेति वाच्यम्। प्रपञ्चस्यापि विशिष्टरूपेणातात्विकत्वं न स्वरूपेणेत्यापत्तेः। शुक्तिरूप्यस्यापि तादृशेन हेतुना कल्पितत्वविशिष्टस्य मिथ्यात्वापत्तौ तद्धर्मस्य कल्पितत्वस्यापि अतात्विकत्वापत्तेः। कल्पितत्वस्य च कल्पितत्वेऽकल्पितत्वमेव सत्यं स्यादिति। तस्मान्न सत्त्वासत्त्वाभ्यां दुर्निरूपत्वमुभयवैलक्ष्यण्यातात्विकत्वे हेतुः। किञ्चोक्तरूपं दुर्निरूपत्वमसिद्धम्। सत्त्वासत्त्वयोरुभयोर्बाधादर्शनादिति। ॥ तदात्मकत्वादिति ॥ भावाभावात्मकत्वादित्यर्थः। यथा चैतत्तथा प्रागेवोक्तमिति। किञ्चेते पारिभाषिके नित्यत्वानित्यत्वे। व्यवहारप्रयोजके तु नित्यत्वानित्यत्वे सामान्यादिसाधारणे। अन्यथा सामान्यादौ नित्यत्वादिव्यवहारो न स्यात्। तद्व्यतिरेकयोश्च नैकत्र समुच्चयः। पारिभाषिकव्यतिरेकसमुच्चयश्च नास्माकमनिष्ट इत्याह ॥ सामान्येति ॥ ननु प्रागभावस्य नानित्यत्वं ध्वंसाभावादित्यत आह ॥ प्रागभावस्यापीति ॥ ॥ अन्यथेति ॥ परस्पराभावात्मकयोः सत्त्वासत्त्वयोः व्यतिरेकसमुच्चयो यदि पारिभाषिकनित्यत्वानित्यत्वव्यतिरेकसमुच्चयदृष्टान्तेनाङ्गीक्रियते इत्यर्थः। ननु न वयं दृष्टान्तमात्रेण निषेधसमुच्चयं ब्रूमो येन तेनैव दृष्टान्तेन सत्त्वासत्त्वयोरपि समुच्चय आपाद्येत। किन्तु प्रमाणतः सिद्धे समुच्चये दृष्टान्तमपि वदामः। नैवं सत्त्वासत्त्वयोः समुच्चये प्रमाणमस्तीति चेन्न। निषेधसमुच्चयप्रमाणानामग्रे निराकरिष्यमाणत्वात्। सत्त्वासत्त्वे एकधर्मिनिष्ठे धर्मत्वात् रूपरसवदित्यादेः सुसाधत्वेन विधिसमुच्चयप्रामाणिकत्वस्यापि वक्तुं शक्यत्वात्। प्रमाणबाधादेरुभयत्राविशेषात् ॥ त्वन्मत इति ॥ तथा चापसिद्धान्त इति भावः। न च तात्विकानित्यत्वाभावेऽपि धर्मिसमसत्ताकानित्यत्वाभ्युपगमेन न सिद्धान्तविरोध इति वाच्यम्। तात्विकयोस्तयोस्सर्वत्राप्यभावेन कल्पितयोरभाववचनस्यायुक्तत्वात्। तात्विकयोस्तयोरप्रसक्त्या प्रतिषेधानुपपत्तेश्च ॥ कल्पितत्वरूपहेतोरिति ॥ न चातात्विकहेतुसद्भावेन वास्तवविरुद्धधर्माभावसाधने न व्याघात इति वाच्यम्। कल्पितत्वस्यातात्विकत्वेऽकल्पितत्वं तात्विकं स्यात्। वास्तवविरुद्धधर्माभावोऽप्यतात्विकश्चेत् वास्तवविरुद्धधर्मवत्त्वं तात्विकं स्यात्। तथा च व्याघातः। तस्य तात्विकत्वे च कल्पिते किमपि तात्विकं नेत्यस्य व्याघात एवेति भावः। समानन्यायेनान्यस्यापि तत्र तात्विकस्य वृत्तिः प्रसज्येतेति ॥ अन्यथेति ॥ असत्त्वादेर्धर्मिसत्तासापेक्षत्व इत्यर्थः। न चासत्कल्पितादेरसत्कल्पितादेर्धर्मस्यांगीकरणान्नासदादिबहिर्भाव इति वाच्यम्। कल्पितत्वादेः कल्पितत्वेकल्पितत्वादिकं सत्यं स्यादित्युक्तत्वात्। अत्यन्ताभावरूपपरस्परविरहात्मकयोरेकस्य कल्पितत्वे परस्य सत्यत्वनियमात्। किञ्चाबाधाद्यगोचरत्वेन कल्पितत्वादेः सत्यत्वावधारणेन कथं तस्यक कल्पितत्वाम्? अन्यथा ब्रह्मणोऽपि कथं तन्न स्यादिति ॥ तद्वदेवेति ॥ न चातात्विकयोस्तयोः समुच्चय इष्ट एवेति वाच्यम्। तथात्वे तन्निषेधेन तद्वैलक्ष्यण्यपर्यन्तधावनानुपपत्तेः। लाघवात् सदसदात्मकत्वस्यैव स्वीकर्तुमुचितत्वात्।

अतात्विकत्वस्यानिर्वचनीयसिद्ध्युत्तरकालीनत्वेनान्योन्याश्रयाच्च । उपसंहरति ॥ तस्मादिति ॥ ननु न मया सत्त्वासत्त्वाभावरूपमनिर्वचनीयत्वमुच्यते। येनोभयविधिसमुच्चयवदुभयनिषेधसमुच्चयो विरुद्ध इति दूषणं शक्यं स्यादपितु सत्त्वादिना विचारासहत्वम्। तत्कंथं विरोध इत्यत ॥ अपि चेति ॥ ॥ असतोपीति ॥ असतस्त्वया निर्धर्मकत्वेनाङ्गीकारादित्यर्थः ॥ सत्पदलक्ष्यस्येति ॥ सत्त्वाधिकरणत्वे हि सत्पदवाच्यतैव स्यात्। शक्यतावच्छेदकविशिष्टस्य शक्यत्वनियमात्। अन्यथा घटादेरपि घटादिशब्दवाच्यता न स्यात्। न च तात्विकसत्त्वानधिकरणत्वादवाच्यता अतात्विकसत्त्वाधिकरणत्वाभावाल्लक्षणाभाव इति वाच्यम्। एवं हि प्रपञ्चस्यापि सत्पदलक्ष्यता स्यात् तात्विकसत्त्वानधिकरणत्वात्। लक्षणाभावश्च स्यात् अतात्विकसत्त्वाधिकरणत्वम्। तथाचासम्भवो वाऽतिर्व्याप्तिर्वेति भावः। ननु सत्त्वाधिकरणत्वमित्यत्र न सत्त्वं तात्विकं नाप्यतात्विकं किन्तु धर्मिसमसत्त्वमतो नोक्तदोष इत्यत आह ॥ धर्मिति ॥ तथा चातिव्याप्त्यसम्भवादिति भावः ॥ धर्मसत्त्वादेरेवेति ॥ नचायं सुहृदुपदेश आस्तामतिव्याप्त्याद्यभावेन लक्षणस्य निर्व्यूढत्वादिति वाच्यम्। व्याहतेरुक्तत्वेन लक्षणस्यासम्भवित्वात्। सुहृदुपदेशस्त्विति मन्दत्वप्रदर्शनार्थो लघीयस्युपाये सति गुरुभूतोपायाश्रयणात्। न तु लक्षणादुष्टत्वेनेति भावः। अतिव्याप्तिमप्याह ॥ निर्विशेषेति ॥ ब्रह्मण इति। सद्रूपत्वस्यैव सच्छब्दप्रवृत्तिनिमित्ततासम्भवादिति भावः। न च सत्त्वविशिष्टवाचकस्य कथं निर्धर्मके शक्तिरिति वाच्यम्। निर्धर्मकत्वरूपधर्मभावाभ्यां व्याघातस्योक्तत्वात्। निर्धर्मकत्वविशिष्टत्ववत् सद्रूपत्वविशिष्टत्वसम्भवाच्च। अन्यथा निर्धर्मकपदादेरप्यप्रवृत्तिः स्यादिति ॥ बाधेति ॥ न च बाधस्याधिष्ठानमात्रगोचरत्वेन सत्त्वादिराहित्यस्य न तद्धीगोचरत्वमिति वाच्यम्। अधिष्ठानमात्रगोचरस्य धर्मिज्ञानतुल्यत्वेन बाधकत्वायोगादित्युक्तत्वात्। तथाच बाधबोध्यस्य धर्मितुल्यत्वे भ्रान्तिबाध व्यवस्था न स्यादिति भावः। उक्तेति। भ्रान्तिबाधव्यवस्थाभावरूपदोषादित्यर्थः। ॥ अत एवेति ॥ अद्वैतहानेरेवेत्यर्थः ॥ किञ्चेति ॥ नचातात्विकभेदेन तन्निर्वचनसमर्थनम्। श्रुत्यादिना तु पारमार्थिकभेदनिराकरणमिति वाच्यम्। तथात्वेऽनिर्वचनीयत्वस्यापि अतात्विकत्वापत्तेः। तस्य बाध्यत्वे च सत्त्वादिकं तात्विकं स्यादित्यलं मृतमारणेनेत्युपरम्यते। इति अनिर्वाच्यलक्षणभङ्गः।  
\<1-2-36\>

1-2-37\>  
   न्यायामृतकण्टकोद्धारः

 एवमनिर्वचनीय लक्षणं निराकृत्य तत्र प्रमाणं निराकरणीयम्। तत्रानिर्वचनीये किं प्रत्यक्षं प्रमाणमुतानुमानमथागमः? नाद्यः अनिर्वचनीयमिति प्रत्यक्षाभावात्। न च मिथ्यैव रजतमभादिति परामर्शान्यथानुपपत्या मिथ्यात्वप्रत्ययोऽस्तीति वाच्यम्। तावता मिथ्यात्वसिद्धावपि अनिर्वचनीयत्वासिद्धेः। न च मिथ्याशब्दोऽनिर्वचनीयस्य वाचक इति वाच्यम्। वाचकत्वप्रत्यायकनिगमनिरुक्तादेरभावात्। नापि लक्षकः। मुख्यार्थे बाधकाभावात्। न च तर्हि मिथ्यापदं निरर्थकमापद्यत इति वाच्यम्। असदर्थकत्वोपपत्तेः। न च ख्यायमाने शुक्तिरूप्यादौ कथं शशविषाणादिसाधारणमसत्त्वमिति वाच्यम्। असतोऽपि ख्यातेरुपपादयिष्यमाणत्वात्। किञ्च मिथ्येति प्रत्ययस्यानिर्वचनीयत्वविषयत्वेऽसदेव रजतं प्रत्यभादित्यनुभवविरोधः। न चायमनिर्वचनीयैकदेश सत्त्वव्यतिरेकविषयत्वेनैवोपपन्न इति नानिर्वचनीयत्वविरोध इति वाच्यम्। तथात्वे ब्रह्मणि सत्त्वप्रत्यस्य असत्त्वव्यतिरेकविषयत्वापत्तेः। सत्त्वाभावेनासदिति प्रत्ययापत्तेश्च निर्धर्मकत्वेनोपपादनं व्याहतमिति। न च ब्रह्मणः सद्रूपत्वात् तत्र सत्वप्रत्ययस्य न विषयान्तरकल्पनमिति वाच्यम्। सत्त्वाभावे सद्रूपताया असम्भवात् बाधकाभावान्न सत्त्वप्रत्ययस्य विषयान्तरकल्पनमिति यदि तदेतदत्रापि तुल्यम्। शुक्तिरजतादेरसत्त्वे बाधकानां निराकरिष्यमाणत्वात्। तस्मान्नानिर्वचनीये प्रत्यक्षमिति मनसि निधायानुमानमेव दूषयति ॥ अनुमानञ्चेति ॥ विशेषतोऽनिर्वचनीयत्वसाधकमित्यर्थः ॥ अंश इति ॥ असत्त्वाभावसाधनांश इत्यर्थः। न च विमतं भिन्नाभिन्नमित्यत्रेव सिषाधयिषया तादृशसाध्यसाधान्नांशतः सिद्धसाधनमिति वाच्यम्। तत्रेवात्राविशिष्टसाध्यं प्रति हेतोरप्रयोजकत्वाभावादित्युक्तत्वात्। अन्यथाऽतिप्रसङ्गात् ॥ अप्रसिद्धेरिति ॥ सामान्यसिद्धेर्दूषयिष्यमाणत्वादिति भावः ॥ उक्तरीत्येति ॥ असत्त्वाभावस्यैव सत्त्वेन पुनस्तदभावे साध्ये विरोध इत्यादिकयेत्यर्थः। न च निषेधसत्यसमुच्चयस्यातात्विकत्वेन समाधानमुक्तमिति वाच्यम्। अस्यानिर्वचनीयसिद्धयुत्तरकालीनत्वेनान्योन्याश्रयत् ॥ ब्रह्मवदिति ॥ सद्रूपत्वेन ब्रह्मवदेवाननिर्वचनीयत्वसम्भवादित्यर्थः। न च ब्रह्मवत् प्रपञ्चस्य सद्रूपत्वे प्रमाणं नेति वाच्यम्। ब्रह्मणोऽपि तदभावप्रसङ्गात्। श्रुत्यादिकं तूभयत्र तुल्यम्। उपपादितं चैतत् प्रपञ्चमिथ्यात्वानुमानबाधप्रस्तावे। न च ब्रह्मणः सद्रूपत्वाभावे शून्यतापत्तिरेव बाधकमिति वाच्यम्। प्रपञ्चेऽपि तुल्यत्वात् ॥ भेदेति ॥ न चातात्विकभेदाभ्युपगमाददोष इति वाच्यम्। तथात्वेऽनिर्वचनीयस्याप्यतात्विकत्वापत्तेः। तस्यातात्विकत्वेऽनिर्वचनीयत्वं तात्विकमपद्येत। अन्योन्याश्रयादेरुक्तत्वाच्च ॥ वक्ष्यमाणेति ॥ न चानुकूलतर्कसद्भावात् नाभाससाम्यमिति वाच्यम्। ख्यातिबाधान्यथानुपपत्यतिरिक्तस्य तस्याभावात्। तस्याश्चाग्रे निरसिष्यमाणत्वात् ॥ असत्त्वाभावेनेति ॥ तथाच बाधानन्तरमसदेवेतिवत्सदेवेति प्रत्ययः स्यादित्यर्थः ॥ नृशङ्गादीति ॥ तथाच बुध्यविशेषे विचित्रविषयत्वं न कल्प्यमन्यथाऽतिप्रसङ्गादिति भावः। आद्यद्वितीययोः सत्ताजात्यर्थक्रियाकारित्वतदभावयोरित्यर्थः। तृतीय चतुर्थयोः अबाध्यत्वबाध्यत्वप्रामाणिकत्वाप्रामाणिकत्वयोरित्यर्थः। पञ्चमे अशून्यत्वशून्यत्व इत्यर्थः। सप्तमाष्टमनवमेषु अबाध्यत्वशून्यत्वप्रामाणिकत्वशून्यत्वापरांगीकृत सत्त्वासत्त्वेष्विष्यर्थः ॥ षष्ठ इति ॥ ब्रह्मत्वशून्यत्वपक्ष इत्यर्थः। न च बाध्यत्वं क्वचिदप्युपाधौ सत्त्वेनाप्रतीयमानत्वरूपसत्त्वासत्त्वमादाय बाधसिद्धसाधनादेः परिहार इति वाच्यम्। तादृशासत्वस्य शशविषाणादावभावेन प्रागेव दूषितत्वात्। तस्मान्न विशेषतोऽनिर्वचनीयत्वसाधकमनुमानं सम्भवतीति। उक्तदूषणगणं सामान्यतोऽनिर्वचनीयसाधकेऽतिदिशति ॥ सामान्यत इति ॥ ॥ अंशे बाध इति ॥ आद्यद्वितीययोः सत्त्वाभावांशे अन्यत्रत्वसत्त्वाभावांश इत्यर्थः ॥ षष्ठ इति ॥ सद्रूपत्वेनोपपत्तेरित्यर्थः। सामान्यानुमानेषु सत्प्रतिपक्षत्वाभाससाम्योपाधीन् क्रमेणाह ॥ सत्त्वासत्त्व इत्यादिना ॥ ॥ परस्परेति ॥ न चासिद्धिरिति वाच्यम्। लाघवेनासत्त्वाभावस्यैव सत्त्वांगीकारात्। अनेनैव न्यायेनोत्तरत्रासिद्धिपरिहारो द्रष्टव्यः। न च ख्यातिबाधानुपपत्तिरूपविपक्षबाधकतर्कात् न सत्प्रतिपक्षाद

\</1-2-37\>

\<1-2-38\>  
   न्यायामृतकण्टकोद्धारः

 अनिर्वचनीयेऽर्थापत्तिं दूषयितुं विकल्पेन पृच्छति ॥ अर्थापत्तावपीति ॥ ॥ त्वन्मत इति ॥ प्रतिवादिनो मते प्रपञ्चस्याबाध्यत्वादिति भावः। ननु व्यवहारदशायां न बाध्येत्यापादनकरणान्न व्यभिचारः। प्रपञ्चस्य व्यवहारदशायामबाध्यत्वादित्यह॥ व्यवहारदशायामिति ॥ अत्र बाध्यते च व्यवहारदशायां तस्मात्सद्विलक्षणमिति विपर्ययपर्यवसानं कर्तव्यम्। तत्र नेहनानेति श्रुत्या वा बाध्यत्वं? युक्त्या वा? प्रत्यक्षेण वा? नाद्य इत्याह ॥ नेहेति ॥ तथा व्यवहारदशायां प्रपञ्चस्याबाधनात् तत्प्रत्यायकपदादेस्तत्राभावात्। तथा च विपर्ययापर्यवसानं दूषणमिति भावः। द्वितीय आह ॥ व्यवहारदशायामेवेति ॥ तथाच प्रपञ्च एव त्वन्मते व्यभिचार इति भावः। क्वचित् यौक्तिकाबाधस्येति पाठः। तदापि विपर्ययापर्यवसानमेवेति भावः। तृतीय आह ॥ प्रत्यक्षेति ॥ तथा च तदंशे विपर्ययापर्यवसानमेवेति। उपलक्षणमेतत्। घटाद्यंशे प्रत्यक्षबाधाभावेन व्यभिचारश्चेत्यपि बोध्यम् ॥ शेषेति ॥ असच्चेन्न प्रतीयेतेत्यंशस्येत्यर्थः ॥ अत एवेति ॥ शेषवैयर्थ्यादेवेत्यर्थः। असतः परेण बाध्यत्वानङ्गीकारादित्यर्थः ॥ प्रामाणिकादन्यस्येति ॥ न च प्रामाणिकत्वमेव तदवच्छेदकमस्त्विति वाच्यम्। तस्यानुपदमेव निरसिष्यमाणत्वात् ॥ बाध्यस्यापीति ॥ तथाच बाध्य एव व्यभिचार इत्यर्थः ॥ आत्माश्रयादिति ॥ सत्त्वलक्षणे सत्वस्य प्रवेशादित्यर्थः ॥ मानान्तरेति ॥ न चात्र प्रामाणिकत्वमेव सत्त्वम्। प्रमाणत्वं च तत्वावेदकत्वम्। तदपि लक्षणया स्वरूपमात्रबोधकत्वम्। न च निर्विशेषत्वादिविशिष्टबोधक आगमस्तादृशः। अतो न व्यभिचारः। निर्विशेषत्वादिधर्मे स्वरूपमात्रपरागमाबोध्यत्वेन तत्र प्रामाणिकत्वाभावादिति वाच्यम्। तादृशप्रामाणिकत्वस्याप्रसिद्धत्वेनापादनप्रयोजकव्याप्तेरसम्भवाद्विशिष्टबोधकेऽपि प्रामाणिकत्व व्यवहारेण तादृशपरिभाषाकरणे निमित्ताभावाच्च। तादृशसद्वैलक्षण्यस्य ब्रह्मण्यपि सुसाधनत्वाच्च। प्रपञ्चेऽपि तद्वैलक्षण्यस्येष्टत्वाच्चेति दिक् ॥ अबाध्य इति ॥ तथाच विरुद्धत्वमिति भावः। न च स्वप्रकाशत्वेन प्रकाशार्थं प्रमाणप्रवृत्यनङ्गीकारेऽप्यज्ञाननिवृत्यर्थं प्रमाणप्रवृत्तिः सफलेति वाच्यम्। प्रकाशमानेऽज्ञानासम्भवस्योपपादितत्वात्। अज्ञानाविरोधित्वे प्रकाशत्वायोगस्योक्तत्वाच्च। किञ्च रूप्यादिबाधस्तत्वावेदक उतातत्वावेदकः? आद्येऽद्वैतहानिः। द्वितीय आह ॥ रूप्यादीति ॥ न च अप्रामाणिकतापादकत्वे न तत्वावेदकत्वं तन्त्रम्। किंतु बाध्यन्यूनसत्ताकत्वमेव। तथाच रूप्यादिबाधस्यापि अप्रामाणिकतापादकत्वं भविष्यतीति वाच्यम्। तथात्वे वल्मीके स्थाणुत्वभ्रमस्य पुरुषत्वभ्रमबोध्यत्वप्रसङ्गात्। किञ्च भ्रमत्वज्ञापनं हि बाध्यत्वम्। न च भ्रमेण भ्रमत्वज्ञापनं सम्भवतीति तत्वावेदकत्वमेवाप्रामाणिकतापादने प्रयोजकमास्थेयमत एवाह ॥ अतत्वेति ॥ न च निषेधस्य व्यावहारिकत्वमिष्टमेवेति वाच्यम्। निषेधस्य बाध्यत्वे प्रपञ्चस्य सत्यत्वापत्यादेरुक्तत्वात्। एतेनेति परामृष्टं हेतुमाह ॥ अवधारणस्येति ॥ न चानुमानेन प्रतियोगिप्रसिद्धिरापादितैवेति वाच्यम्। अनुमानानां सम्यक् प्रागेव निरस्तत्वात् ॥ बाधेनैवि ॥ न च तर्कान्तरोक्त्यर्थं ख्यात्युपन्यासो वा येनाबाध्यत्वेऽसत्वव्याप्तिर्वान ज्ञाता तं प्रति वा सार्थकत्वमिति वाच्यम्। असतोऽपि ख्यातेरुपपादयिष्यामाणत्वेन तर्कांतरोक्त्यादेरसम्भवात् ॥ सदिति ॥ न च प्रामाणिकत्वमेव सत्त्वमिति वाच्यम्। तस्य पूर्वं दूषितत्वात्। ननु चाबाध्यत्वमेव सत्त्वम्। न चापाद्यापादकयोरविशेषः। त्रैकालिकनिषेधाप्रतियोगित्वमबाध्यत्वम्। विपरीतप्रमाविषयत्वाभावो द्वितीयमबाध्यत्वम्। यद्वा तद्व्यवहारो वा आपाद्यत इति। न चाबाध्यत्वेनैवासद्व्यावृत्तिसिद्ध्या शेषवैयर्थ्यमिति वाच्यम्। तस्य तर्कान्तरोपदर्शनार्थत्वादिति चेन्न। विपरीतप्रमाविषयश्च भवतीति विपर्ययापर्यवसानेन तर्कस्याभावत्वात्। विपरीतप्रमाविषयत्वाभावस्य प्रमाणविरुद्धत्वाभावेनेष्टापादनत्वाच्च। ब्रह्मणो निर्धर्मकत्वेनापाद्यापादकयोस्तत्राभावेन व्याप्त्यसम्भवाच्च। कल्पितयोः प्रपञ्चेऽपि भावाच्च। तर्कान्तरत्वार्थं च ख्यात्युक्तौ एकत्वेनोक्त्ययोगाच्च। न ह्येकस्मिन्ननुमाने हेतुद्वयं क्रियत इति। नहि त्वद्वाक्यमाप्तवाक्यतया बोधकम्। येन व्याख्यानतो विशेषप्रतिपत्तिः स्यात्। क्वचिदपि भिन्नत्वेनोक्त्यभावाच्च। तस्य तर्कान्तरत्वाभावस्य वक्ष्यमाणत्वाच्च। एवमापादकं दूषयित्वाऽपाद्यमपि दूषयति ॥ एवं नेति ॥ एतच्च सर्वं मिथ्यात्वभङ्ग एवोपपादितमिति नेह तन्यत इति ॥ द्वितीय इति ॥ असत्त्वस्योक्तबाध्यत्वानतिरेकादिति भावः। नचासतः प्रतिपन्नोपाधौ निषेधप्रतियोगित्वस्यासम्भवात् तद्वेलक्षण्यमेव बाध्यत्वप्रयोजकमिति वाच्यम्। तस्यासत्यपि प्रतिपादितत्वात् तदतिरेकेणासत्वानिर्वचनाच्चेति। एवं सच्चेन्न बाध्येतेत्यंशं दूषयित्वाऽसच्चेन्न प्रतीयेतेत्यंशं दूषयितुं पृच्छति ॥ एवमिति ॥ सत्ताहीनस्यापीति ॥ नन्वात्मनि व्यभिचारः किं त्वन्मतरीत्या मद्रीत्या वा? नाद्यः। त्वन्मत आत्मनि सत्तायाः सत्त्वेनापादकाभावात्। न द्वितीयः मन्मते तत्र दृश्यत्वस्यैवाभावेनापाद्यसत्त्वादिति चेन्न। उभयथाप्यदोषात्। मया तत्र सत्ताजातेरनङ्गीकारात् परं प्रत्यात्मनि दृश्यत्वस्योपपादितत्वाच्च। यथा चैतत्तथा दृश्यत्वभङ्गे द्रष्टव्यम् ॥ रूप्यादाविति ॥ असदेव रजतं प्रत्यभादित्यनुभवबाधादिति भावः॥ अत एवेति ॥ विपर्ययापर्यवसानादेवेत्यर्थः ॥ अन्यथाविज्ञातस्येति ॥ बाधपक्षे आत्मनि व्यभिचारादेवेत्यर्थः ॥ निरुपाख्यं चेदिति ॥ न च निरुपाख्यत्वं नाप्रतीयमानत्वम्। किंतु शब्दवृत्यविषयत्वम्। तथाच कथं साध्याविशेष इति वाच्यम्। असतः पदवृत्यविषयत्वे निरुपाख्यपदप्रयोगस्य तत्राभावापत्तेः। किञ्चासतोऽपि असत्पदवाच्यत्वात् कथं पदवृत्यविषयत्वम्? न च निर्धर्मकस्य कथं वाच्यत्वमिति वाच्यम्। तर्हि निरुपाख्यत्वमपि कथम्? तत्र धर्मिसत्तासापेक्षमिति यदि तदेतदत्रापि तुल्यम्। ख्यात्यङ्गीकारेण पदवृत्तिविषयत्वांगीकारेणेत्यर्थः ॥ इतोऽन्यस्येति ॥ नन्वप्रतिपन्नोपाधिकत्वे सति स्वरूपेण निषेधप्रतियोगित्वं निःस्वरूपत्वम्। तच्च न प्रपञ्चे न वा शुक्तिरूप्यादाविति विपर्ययपर्यवसानोपपत्तिः। मिथ्यात्वलक्षणे च प्रतिपन्नोपाधाविति विशेषणबलान्नासत्यतिव्याप्तिर्न वा ब्रह्मण्यतिव्याप्तिरिति चेन्न। असतोऽपि भ्रमप्रतिपन्नोपाधिसम्भवात्। ब्रह्मणश्च स एवाधस्तादिति श्रुत्यैव प्रतिपन्नोपाधेः सत्वात्। तथा च दत्तेऽपि विशेषणे नासतो व्यावृत्तिरिति विपर्ययापर्वसानमेवेति ॥ किञ्चेति ॥ सत्त्वाभावतद्व्याप्तान्यतरस्य शुक्तिरूप्यादावंगीकारेण तस्मान्नासदिति विपर्ययापर्यवसानमित्यर्थः ॥ असत इति ॥ अभावज्ञाने प्रतियोगितावच्छेदकप्रकारकप्रतियोगिज्ञानस्य कारणत्वादिति भावः ॥ असदिति ॥ निराकरणे निराकार्यज्ञानं कारणम्। निराकार्या चासद्विशिष्टा प्रतीतिः। न च विशेषणाप्रतीतौ विशिष्टप्रतीतिः सम्भाविनीति भावः ॥ असत्पदस्येति ॥ तथाचासच्चेन्न प्रतीयेतेति वाक्यस्याबोधकत्वात्तद्वैयर्थ्यम्। न चासत्पदस्याबोधकत्वेऽपि इतरपदसमुदायस्य बोधकत्वं भविष्यतीति वाच्यम्। तत्पदजन्यबोधस्यासद्वैलक्षण्यासाधकत्वेन प्रकृतानुपयोगित्वात् ॥ असत इति ॥ व्यवहारस्य व्यवहर्तव्यधीजन्यत्वादिति भावः। न चासद्विषयकविकल्पांगीकारेण सर्वस्योपपत्तिरिति वाच्यम्। विकल्पस्य प्रतीत्यतिरिक्तस्य वक्तुमशक्यत्वात्। सत्त्वस्योपपादयिष्यमाणत्वात्। नचास्तु विकल्पस्य ज्ञानत्वं तथापि तदन्यज्ञानविषयत्वं निषिध्यते इति वाच्यम्। विकल्पोऽनुभवः स्मरणं वा। उभयथापि शुक्तिरूप्यादेस्तदन्यज्ञानविषयत्वाभावेन इष्टापादनत्वात्। प्रतीयते चेति विपर्ययपर्यवसानायोगाच्च। ॥ इष्टेति ॥ मयापि शुक्तिरूप्यादेः सत्त्वेन प्रमाविषयत्वानङ्गीकारादित्यर्थः ॥ भ्रान्तित्वादेवेति ॥ अन्यथा भ्रान्तित्वमेव न स्यात्। न चासतः सत्त्वेन प्रतीत्यभावेऽपि अनिर्वचनीयविषयत्वेन भ्रान्तित्वं भविष्यतीति वाच्यम्।
अनिर्वचनीयत्वस्याद्याप्यसिद्ध्याऽन्योन्याश्रयात्। असदेवेदमित्यनुभवेनानिर्वचनीयत्वाभावस्यैवानिर्णीतत्वाच्चेति। किञ्च सत्त्वेन प्रतीत्या नासद्वैलक्षण्यं साधयितुं असत्यपि सत्त्वेन प्रतीतिविषयत्वसत्वादित्याह ॥ येनेति ॥ ननु तद्वाक्यादनुभव एव न भवत्यत आह ॥ नहीति ॥ तथात्वेऽनुभवविरोध इति भावः। ननु योग्यताभावादयोग्यतानिश्चयसद्भावाच्च कथं तद्बोधकमित्यत आह ॥ विपरीतेति ॥ न ह्ययोग्येऽयोग्यतानिश्चयः सर्वदाऽस्तीति नियमः। यदा स नास्ति यदा वा योग्यताभ्रमोऽस्ति तदाऽयोग्यादप्यनुभवो दुरपह्लव इति भावः॥ अन्यथेति ॥ अयोग्याद्बोधानङ्गीकार इत्यर्थः।

 प्रतारकवाक्यात्प्रवृत्तिदर्शनात् तस्याश्च स्वसमानप्रकारकस्वसमानविषयकज्ञानसाध्यत्वात् तादृशज्ञानस्य च वाक्यातिरिक्त प्रमाणाजन्यत्वादिति भावः। बाधकान्तरमाह ॥ योग्यताहीनादिति ॥ विकल्पः किं ज्ञानान्यत् मानसं वृत्यन्तरं ज्ञानविशेषो वा? आद्य आह ॥ विकल्पस्येति ॥ विकल्पस्थले जानामीत्यबाधितानुभवात् विकल्पोऽपि ज्ञानम्। अन्यथा तद्विरोधः स्यादित्यर्थः ॥ प्रवृत्तीति ॥ तस्याज्ञानसाध्यत्वादिति भावः। द्वितीय आह ॥ विकल्पस्येति ॥ तथा च न तेनासद्वैलक्षण्यसिद्धिरिति भावः ॥ द्वितीये॥ असदेवोल्लिखन् इति पक्ष इत्यर्थः ॥ निःस्वरूपस्योति॥ निःस्वरूपत्वस्यैवासत्त्वात् निःस्वरूपस्यानिर्वचनीयत्वेऽसद्वैलक्षण्यमनिर्वाच्यस्य न स्यादित्यर्थः। न च नृशङ्गमसदिति वाक्यश्रवण समनंतरं विकल्प्यमानाखण्डानिर्वाच्यानात्मक नृशङ्गादेर्वैलक्षण्यमुच्यते। नृशङ्गमस्तीत्यत्र तु नरि शङ्गमनिर्वाच्यम्। तस्मिंश्च सत्त्वमप्यनिर्वाच्यमेवेति वाच्यम्। उभयत्र नृशङ्गपदप्रतिपाद्यस्यैकस्यैवानुभवेन विशेषकल्पनायां प्रमाणाभावात्। न च वृशङ्गमस्तीत्यत्र सत्त्वस्यारोप्यतयाऽधिष्ठानाक्षेपे नासतस्तदयोगात् नृशङ्गपदेनान्यदेव प्रत्याय्यते। नैवमितरत्रेति वाच्यम्। असतोऽप्यनिर्वाच्यवदधिष्ठानत्वसम्भवात्। नचासन्न प्रतीयत एवेति वाच्यम्। अस्यानिर्वाच्यसिद्ध्युत्तरकल्प्यत्वेनान्योन्याश्रयात्। अनिर्वचनीयं चेन्न प्रतीयेतेत्यपि वक्तुं शक्यत्वाच्च। तस्मान्निःस्वरूपाद्वैलक्षण्यं वक्तव्यम्। सर्वथाऽसतो ज्ञानानङ्गीकारेऽपसिद्धान्त इत्याह ॥ अत्यन्तासत्यपीति॥ न चेदमस्त्यादिपदसमभिव्याहृतपरमिति वाच्यम्। नास्त्यादिपदसमभिव्याहृतपरत्वे बाधकाभावात्। अन्यथा सच्चेन्न प्रतीयेतेति वाक्यबोधकं स्यात्। अस्त्यादिपदसमभिव्याहाराभावादित्युक्तत्वात् ॥ तद्धैक इति ॥ यथाऽनेनासतः सत्त्वं प्रतीयते तथा मिथ्यात्वलक्षणभङ्ग एवोक्तम्। अपार्थकशब्देनाप्रत्यायकत्वं वा आत्यंतिकनिषेधयोग्या प्रतीतिर्वा असत्प्रत्यायकत्वं वा? नाद्य इत्याह ॥ अपार्थकेति ॥ नचानन्वयनिश्चयदशायामबोधकत्वमुच्यत इति वाच्यम्। तस्य योग्येऽप्यनन्वयभ्रमदशायां सत्त्वेन तस्याप्यपार्थकत्वापातात्। न चानन्वयानिश्चयदशायामपि व्यधिकरणप्रकारकज्ञानमात्रजनकत्वमिति वाच्यम्। तस्याप्यसद्विषयतामन्तरेण दुःसम्पादत्वादित्यन्यत्रोक्तत्वात्। द्वितीय आह ॥ तेनेति ॥ तथाचानुभवविरेध इति भावः। तृतीय आह ॥ असदिति ॥ यौगिकेति ॥ नचैवमखण्डासद्बोधाभावापत्तिरिति वाच्यम्। यत्रोपदेशादिनाऽखण्डे शक्तिग्रहस्तत्र तस्याप्युपपत्तेः। यत्र तु न तद्ग्रहस्तत्र योगवृत्या बोधसम्भवादिति। न चात्र शशे शङ्गाभावबोधन मात्रमेवेति वाच्यम्। तथा सति शशशङ्गमसदिति सामानाधिकरण्यानुपपत्तेः। प्रयोगान्तरे गवीत्यधिकरणान्तरप्रतीत्या शशश्य तदप्रतीतेश्चेति दिक् ॥ वार्तिकोक्तमिति ॥ तत्सिध्द्यधिकरणवार्तिकोकोक्तमित्यर्थः ॥ तत्रेति ॥ न च नास्तीतिपदसमभिव्याहारबलात् तथा प्रतीतिरतो न पौनरुक्त्यादीति वाच्यम्। तावताऽखण्डस्यैव प्रतियोगित्वप्रतीतेः। अन्यथा विशिष्टाभावो न सिद्ध्येतेति। तस्मात्सिद्धमेततदसतोऽपि सत्त्वेन प्रतीतिरस्तीति न तयाऽसद्वैलक्षण्यसाधनं युक्तमिति।

 अस्तु तर्हि असच्चेन्न प्रत्यक्षतः प्रतीयेतेति तृतीयः पक्ष इत्यत आह ॥ न तृतीय इति ॥ तथाच यथाकथंचिदपरोक्षप्रतीतिविषयत्वस्यासत्यपि सत्त्वात् न तेनासद्वैलक्षण्यसाधनं युक्तमिति भावः। नन्वनिषेध्यतया साक्षादपरोक्षतया प्रतीत्यभाव आपाद्यत इति चेन्न। तत्किं प्रमाभावो वा भ्रांत्यभावो वा? नाद्यः इष्टापत्तेः। न द्वितीय इत्याह ॥ न चतुर्थ इति ॥ न च तादृशप्रत्यसामग्र्यभावात् कथं तादृशप्रत्यक्षम्? इन्द्रियार्थसंनिकर्षो हि प्रत्यक्षसामग्री। न चासता संनिकर्षः सम्भवतीति वाच्यम्। तार्किकाणां मते योगीन्द्रियादिनाऽतीतादेरिव तव प्रातिभासिकेनेव प्रत्यक्षस्याभावेनेवासता संनिकर्षाभावेऽपि तद्भानजननोपपत्तेः। न च तत्र योगजधर्मादिर्नियामकोऽथवा स एव संनिकर्ष इति वाच्यम्। प्रकृतेपि दोषस्य नियामकत्वात्। तस्यैव वा संनिकर्षत्वात्। किञ्च प्रमायामेव निर्दोषेन्द्रियसंनिकर्षो हेतुः। न चेंद्रियवत् संनिकर्षस्यापि जन्यप्रत्यक्षसामान्यसामग्रीत्वमिति वाच्यम्। हन्द्रियजन्यत्वमात्रेण तदुपपत्तौ संनिकर्षस्यापि सामान्यसामग्रीत्वे मानाभावात्। अत एव मणिकृदाह ॥ इंद्रियत्वेनेंद्रियजन्यं ज्ञानं प्रत्यक्षमिति। अन्यथा संबन्धिभिन्नसम्बन्धस्यैव संनिकर्षत्वात् तस्य चा भावप्रत्यक्षादावभावात् अभावादि प्रत्यक्षाभावापत्तौ बहुविप्लवः स्यात्। किञ्च न हि संनिकर्षः संनिकर्षत्वेन कारणमननुगमात्। किन्त्ववान्तरव्यापारत्वेन। प्रकृतेऽपीन्द्रियस्य कारणत्वनिर्वाहार्थ कश्चिदवान्तरव्यापारो भविष्यतीति न कश्चित् क्षुद्रोपद्रवः। अपि च विषयेन्द्रियसंनिकर्षः कारणम्। प्रकृते च सोऽस्त्येव। मुक्तेरेव विषयत्वात्। यथा चैतत्तथा विषयत्वनिर्वचने प्रपञ्चितमित्यलम्।

 किञ्च प्रत्यक्षेणासतो ज्ञानभावे शब्देनापि तत् कथं स्यात्। योग्यताज्ञानविरहात्। नचायोग्यताज्ञानविरहः शाब्दत्वावच्छिन्नसामग्री। सा स प्रकृतेऽस्त्येवेति वाच्यम्। लाघवेन योग्यतादेरेव हेतुत्वमिति वक्तुं शक्यत्वात्। अत एवाह ॥ सन्मात्राविषयकमिति ॥ न च सर्वस्यापरोक्षज्ञानस्य प्रातिभासिकसाधारणविषयत्वात् तदविषयकमपरोक्षज्ञानमसिद्धम्। सत्पदेन पारमार्थिकसत्वविवक्षायां मात्रपदवैयर्थ्यमेवेति वाच्यम्। सत्पदेन पारमार्थिकत्वविवक्षायामपि सर्वस्याप्यधिष्ठानीभूतब्रह्मविषयत्वेन सद्विषयत्वान्मात्रपदाभावे आश्रयासिद्धयनुद्धारात्। न च सामग्रीविरहेण बाध इति वाच्यम्। तस्या उपपादितत्वात्। न च शाब्दत्वमुपाधिरिति वाच्यम्। प्रत्यक्षत्वतुल्यत्वेन शाब्दत्वस्य साध्यव्यापकताऽनिश्चयादप्रयोजकत्वाच्च। न च धर्मादिकमपरोक्षप्रतीति विषयः। प्रतीतिविषयत्वादित्याभाससाम्यमिति वाच्यम्। तस्यानाभासत्वात्। धर्मादेरपि यत्किञ्चित्प्रत्यक्षविषयत्वात्। न चास्मदादिप्रत्यक्षविषयत्वे साध्ये आभासत्वमिति वाच्यम्। तत्रास्मदादियोग्यत्वास्योपाधित्वात्। न च साधनव्यापकत्वं धर्मादेरस्मदादियोग्यत्वे धर्मादिकं साक्षात्कारोमीति प्रत्ययापत्तेः। योग्यतायाः फलबलकल्प्यत्वादिति दिक्।

 ॥ सविशेषत्व इति ॥ यत् सविशेषं तन्नासत्। यथा घटादीति व्याप्तेरिति भावः ॥ दुष्टेन्द्रियस्येति ॥ तथाच संस्काराभावात् न शशशङ्गादिप्रत्यक्षमिति भावः। ननु संस्कारस्य भ्रमोपयोगिता कथम्? न तावत्प्रतीतौ। संस्कारजन्यत्वे स्मृतित्वापत्तेः। नापि रजतोत्पत्तौ। रजतोत्पत्यङ्गीकारेऽनिर्वचनीयतापक्षानुसरणमिति चेन्न। प्रतीतावेवोपयोगं ब्रूमः। न च स्मृतित्वापत्तिः। संस्कारजन्यत्वेन स्मृतित्वे संस्कारलिंगकानुमितेः प्रत्यभिज्ञायाः संस्कारध्वंसस्य च स्मृतित्वापत्तेः। किञ्चारोप्यज्ञानजननद्वाराऽस्तु भ्रमोपयोगिता।

आरोप्यज्ञानं च स्मरणरूपमिति न कश्चिद्दोषः। न च भ्रमे आरोप्यज्ञानं न कारणमिति वाच्यम्। अन्वयव्यतिरेकसिद्धत्वात्। नचारोप्यस्यासत्यत्वात् तस्य च प्रागननुभवात् कथं संस्कारस्य तत्स्मारकत्वमिति वाच्यम्। लाघवेनारोप्यतावच्छेदकप्रकारकज्ञानस्यैव भ्रमकारणत्वेन तादृशस्य सत्यरजतानुभवसाध्यत्वसम्भवेनोक्तदोषाभावात्। समानविषयकत्वस्य गौरवेण त्याज्यत्वात्। एतेन संस्कारस्तात्विकरजतादिगोचर एव प्राथमिकरजतादिभ्रमे प्रयोजकः। स चासद्रूप्यशशशङ्गादिसर्वसाधारण एव तदविषयत्वाविशेषात्। तथाच कथं च स नियामक इति परास्तम्। असद्रूप्याविषयत्वेऽप्यारोपसमानप्रकारकत्वेन रजतसंस्कारस्य रजतारोपप्रयोजकत्वं न शशशङ्गारोपप्रयोजकत्वमिति व्यवस्थोपपत्तेः। भिन्नविषयकव्याप्तिस्मृतेरनुमिताविव शक्तिग्रहस्य शाब्दानुभव इव भिन्नविषयकस्यापि व्यवस्थोपपत्तेः। भिन्नविषयकव्याप्तिस्मृतेरनुमिताविव शक्तिग्रहस्य शाब्दानुभव इव भिन्नविषयकस्यापि प्रयोजकत्वोपपत्तेः। न ह्यावयोर्मते सामान्यलक्षणा अस्ति। तथाच शशशङ्गादिविषयारोपे संस्कार साचिव्याभावादिति यदुक्तं न साधूक्तम्। किञ्चासद्विशेषस्यास्तु भ्रांतिविषयत्वम्। न च सविशेषत्वे सत्त्वायोग इति वाच्यम्। असतः सविशेषत्वस्यावश्यमंगीकार्यत्वादित्याह ॥ असत इति ॥ प्रतीत्यविशेषेऽन्यविशेषमंगीकृत्य विशेषांतरानङ्गीकरणे हेत्वभावादिति भावः ॥ नृशङ्गेति ॥ न च शशशब्दस्य नृशब्दभ्रमदशायां नृशङ्गशब्देनेव शशशङ्गशब्देनापि नृशङ्गस्य प्रतीयमानत्वेन नृशङ्गादिशब्देनैव प्रतीयमानत्वरूपो विशेषोऽसिद्ध इति वाच्यम्। अभ्रमदशाविशिष्टस्यैव प्रतीयमानत्वस्य विशेषव्यवस्थापकत्वात्। अन्यथा घटादावपि घटादिशब्दैरेव प्रतीयमानत्वादिरूपो विशेषो न स्यात्। घटस्य पटत्वभ्रमदशायां घटशब्देन पटस्य प्रतीयमानत्वादिति तत्रापि वक्तुं शक्यत्वात्। नचैवमेवेति वाच्यम्। घटादेर्घटत्वादिरूपोपि विशेषो न स्यात्। भ्रमदशायामन्यथाप्रतीयमानत्वादिति यत्किञ्चिदेतत् ॥ एतेनेति ॥ असतोऽपि धर्माश्रयत्वप्रतिपादनेनेत्यर्थः। यद्वा परोक्षप्रतीतिविषयत्वांगीकारेणेत्यर्थः। एतदेव स्पष्टयति ॥ अतीतादेरिति ॥ ॥ अन्यथेति ॥ सत्त्वेन भ्रान्तेः सत्त्वसापेक्षत्व इत्यर्थः। तथा च त्वन्मतेऽपि रूप्यविषयिणी सत्त्वभ्रांतिर्न स्यात्। तस्य सद्विलक्षणतया सत्त्वाभावेन सता ज्ञानादिना सम्बन्धाभावादित्यर्थः। ननु सम्बन्धादावसद्वैलक्षण्यमेव प्रयोजकं न सत्त्वमित्यत आह ॥ सम्बन्धादाविति ॥ उपलक्षणमेतत्। लाघवेनासत्त्वाभावस्यैव सत्त्वादित्यपि द्रष्टव्यम्। ननु तथाप्यसदपरोक्षप्रतीतौ कारणाभावात् कथमपरोक्षप्रतीतिरित्यत आह ॥ दुष्टादिति ॥ न च तदिन्द्रियसंनिकर्षस्य तत्प्रत्यक्षे कारणत्वात् तदभावे कथं तत्प्रत्यक्षमिति वाच्यम्। दत्तोत्तरत्वादित्यलम्। उक्तन्यायमन्यत्रातिदिशति एतेनेति॥ एतेनेति परामृष्टहेतुमाह ॥ इदमंशस्येति ॥ न च सामग्रीविरहात् कथं तथाप्रतीतिरिति वाच्यम्। तस्या उपपादयिष्यमाणत्वात् उपपादितत्वाच्चेति भावः॥ अपरोक्षप्रमाया एवेति ॥ वस्तुतस्तु विषयस्य क्वापि प्रत्यक्षे न हेतुत्वम्। संनिकर्षहेतुत्वेनान्यथासिद्धत्वात्। अत एव यत्रार्थं विनापि संनिकर्षस्तत्र तं विनापि प्रत्यक्षोदयः प्रत्यभिज्ञादौ। तथाचार्थस्याकारणत्वात्तदभावेऽपि प्रत्यक्षोदयो युक्तः। संनिकर्षोऽपि न यत्किञ्चित्संनिकर्षः कारणम्। किन्तु विषयसंनिकर्षः। विषयश्च शुक्तिकैवेति तत्संनिकर्षोऽस्त्येव। यत्संनिकृष्टकरणेन यज्ज्ञानं जन्यते तस्य तद्विषयत्वात्। तथाच भ्रमरूपेऽपि प्रत्यक्षे सर्वापि सामग्र्यस्त्येवेति भावः। एतदेवाभिप्रेत्याह ॥ रूप्येति ॥



 न च यावदुल्लेख्यसंनिकर्षः कारणं गौरवादिति भावः ॥ अन्यथेति ॥ यावदुल्लेख्यसंनिकर्षस्य कारणत्व इत्यर्थः। न च रजतज्ञानस्य साक्षिरूपत्वात् नार्थादिजन्यत्वामिति वाच्यम्। रजतज्ञानस्य साक्षिरूपत्वासम्मतेः। चक्षुषा रजतमद्राक्षमित्यनुभवेन चाक्षुषत्वस्यैव युक्तत्वादिति भावः। किञ्च प्रतीयमानस्य रजतस्य सत्त्वप्रातिभासिकत्वयोरनुपपत्तेरसत्वमेवास्थेयम्। तथा च कथमसतः सत्त्वेनाप्रतीतिरित्याह ॥ किञ्चेति ॥ प्रकारांतरेणानवस्थामाह ॥ एवं रूप्यमिति ॥ टीकोक्तानवश्थायां प्रतिबंदिं परिहर्तुमनुवदति ॥ टीकायांत्विति ॥ टीकायांत्वियुक्तमिति सम्बन्धः ॥ न चेति ॥ टीकोक्तानवस्तापक्ष इत्यर्थः ॥ मन्मत इति ॥ न च सत्त्वस्य सत्त्वेनाप्रतीतौ कथं व्यवहार इति वाच्यम्। घटोऽयमित्यादौ घटत्वादौ घटत्वादेः स्वरूपेण प्रतीत्या घट इत्यादि व्यवहारवत् सत्त्वस्यापि स्वरूपेण प्रतीत्या व्यवहारोपपत्तेः। न च स्वरूपमपि न सदिति वाच्यम्। दोषवशादसत एव प्रतीत्युपपत्तेः। न च सत्त्वस्य सत्त्वासत्त्वौदासीन्येन कथं तस्यासत्त्वसिद्धिरिति वाच्यम्। बाधकप्रत्ययेन तत्सिद्ध्युपपत्तेरिति। उपलक्षणमेतत्। त्वन्मते सत्त्वावान्तरप्रातिभासिकसत्त्ववत् मन्मतेऽसत्वावान्तरासत्त्वाभावात् त्वन्मते सदित्युक्तौ प्रातिभासिकत्वादिसंदेहवत् शङ्गमित्युक्तौ नृशङ्गसंदेहवत् मन्मतेऽसत्त्वममित्युक्तौ असत्सत्त्वसंदेहाभावात् न प्रवृत्यनुपपत्तिरित्याद्यपि द्रष्टव्यम् ॥ किञ्चेति ॥ न चेष्टापत्तिः। चतुर्थप्रकाराभावेन पञ्चमप्रकाराभावप्रसङ्गात् नन्वेवं सदसदात्मकत्वे सद्रूप्यमिति भ्रमो न स्यात्। तस्य सत्त्वात् सति सत्त्वज्ञानस्य यथार्तत्वादित्यत आह ॥ असदेवेति ॥ तथाचासद्वैलक्षण्यविषयत्वेन भ्रमत्वोपपत्तिरिति भावः। न चैवं बाधकेन भ्रमविषयानपहारे तस्य बाधकत्वमनुपपन्नमिति वाच्यम्। भ्रवविषयीकृतासद्वैलक्षण्याभावविषयत्वेन तदपहारसम्भवात्। न चागृहीता सत्त्वस्यापि सद्रूप्यमिति प्रतीतेर्नासद्वैलक्षण्यं भ्रमविषयः। न ह्येवमगृहीतसत्त्वस्यासदेवेति बुद्धिरस्त्यतः सत्त्वाभावविषयत्वं बाधकस्य युक्तमिति वाच्यम्। न ह्यसत्त्वाभावत्वप्रकारकप्रतीतिमापादयामो येनासत्त्वज्ञानं विनापि सदिति बुद्धेर्जायमानत्वात् असत्वाभावविषयत्वं न स्यात्। तदभावत्वप्रकारकज्ञाने हि तत्प्रतियोगिज्ञानापेक्षा न तु स्वरूपेण न वान्यप्रकारेण ज्ञाने। अन्यथा प्रमेयत्वेनाभावज्ञानेऽपि तदपेक्षा स्यात्। प्रकृते चासत्त्वाभावः स्वरूपेण भासते इति काऽनुपपत्तिः। न हि सदित्यत्र सत्वेऽपि धर्मान्तरमवभासते। न ह्यसत्त्वं सत्त्वाभावरूपं येनासत्त्वज्ञानं सत्त्वज्ञानपूर्वकं स्यात्। सार्वदैशिकसार्वकालिकनिषेधप्रतियोगित्वस्यैवासत्त्वात्तदभावरूपत्वाच्च सत्त्वस्य तज्ज्ञानस्यैवासत्त्वज्ञानपूर्वकत्वमिति वैपरीत्यमेवेति। प्रकारान्तरेण भ्रमत्वं समर्थयते ॥ यद्वेति ॥ नन्वेवं सदिति प्रतीतेर्भ्रान्तित्वं न स्यादित्यत आह ॥ भ्रान्तित्वे चेति ॥ ॥ अन्यथेति॥ एकैकात्मकत्वे विरोधादुभयबहिर्भावश्चेदित्यर्थः। न चेष्टापत्तिः। यथाकथञ्चिदुभयत्वोपपत्तौ उभयबहिर्भावस्यायुक्तत्वात्। एकस्य तूभयत्वे संयोगपृथक्त्वमित्यधिकरणविरोधश्च ॥ अनिर्वाच्यत्वाभाव एवेति ॥ सदसदात्मकत्वापत्येयर्थः ॥ बाधप्रतीत्योश्चेति ॥ न च सत्त्वासत्त्वे न प्रतीतिबाध प्रयोजके। शुक्तिरजतस्य सत्त्वाभावेऽपि प्रतीयमानत्वात्। शशविषाणादेस्तददर्शनात्। सद्विलक्षणाविशेषस्य तथात्वेऽसद्विशेषस्यैव तथात्वमस्तु। असत एव बाध्यत्वस्यसमर्थितत्वाच्च।


 एवमसद्विलक्षणमपि न प्रतीतिप्रयोजकम्। ब्रह्मणोऽसद्विलक्षणत्वेऽप्यवेद्यत्वेन प्रतीत्यभावात्। ब्रह्मवृत्तिव्याप्यमपि नेति सर्वथायोगाच्च। तस्मात् सत्वासत्वे एव प्रतीतिबाधप्रयोजके लाघवादिति साधूक्तम्। नन्वेवं शशशङ्गादेरपि बाधः स्यादित्यत आह ॥ नृशङ्गादाविति ॥ प्रसक्तिसत्त्वे बाधस्येष्टत्वादिति भावः। उक्तमर्थं कारिकया सङ्गृह्णाति ॥ एवञ्चेति ॥ इति अनिर्वाच्यसाधकख्यात्यन्यथानुपपत्तिभङ्गः।

\</1-2-38\>

\<1-2-39\>  
   न्यायामृतकण्टकोद्धारः

  अत्यन्तासत्त्वं किमात्यन्तिकनिषेधप्रतियोगित्वातिरिक्तं वा तदेव वा? नाद्यस्तदसम्भवस्योक्तत्वात्। न द्वितीय इत्याह किमिहेति। तथाच न साध्यसाधनभावः सम्भवति। साध्याविशेषादिति भावः। ननु तथापि धर्मिणोऽसत्त्वे कथं धर्माणां सत्त्वम्? तत्सत्वस्य रूपादिवत् धर्मिसत्तासापेक्षत्वादित्यत आह ॥ प्रागभावादिदशायामिति ॥ न च घटादेरपि विद्यमानतादशायामेव प्रतियोगित्वम्। अनित्यो घटोऽस्तीति प्रतीतेः इति वाच्यम्। तथासत्यविद्यमानतादशायां घटो न ध्वंसप्रतियोगीति प्रतीतिः स्यात्। घटो ध्वस्तो नास्तीति च प्रतीतेः भ्रांतित्वापत्तेश्च। न चैवमेवेति वाच्यम्। बाधकाभावात्। न च ध्वंसकालेऽपि घटस्य कारणात्मना सत्त्वात् तत्र प्रतियोगित्वोपपत्तिरिति वाच्यम्। घटावस्थाया एव ध्वंसप्रतियोगित्वेन तस्यासत्त्वात्। अत एव घटो ध्वस्तः कपालं चास्तीति च प्रतीतिः। किञ्च विषयत्वादिधर्माणामिव प्रतियोगित्वादीनामपि अबाधितप्रतीत्याऽसति सत्वांगीकारे किं बाधकम्? येनासतः प्रतियोगित्वं न स्यात्। अन्यथाऽसतः प्रतियोगित्वानङ्गीकारे बाधकमाह ॥ असत्त्वाभावादपीति ॥ तन्त्रतया तन्त्रत्वापत्या त्वन्मत इति शेषः। तेन नापसिद्धान्तादीति भावः। न च किञ्चित्कालाबाध्यत्वरूपमेव सत्त्वं प्रयोजकं न तु त्रिकालाबाध्यत्वरूपं गौरवादिति वाच्यम्। एवं हि अनिर्वाच्याविरोधिनः सत्त्वस्य प्रयोजकत्वेऽसत्वाविरोधिनः प्रतीतत्वरूपस्य सत्त्वेन प्रतीतत्वरूपस्य वा मयापि प्रयोजकस्य वक्तुं शक्यत्वात्। न च सत्त्वमेव नेति वाच्यम्। त्वदुक्तेऽपि तथाभावस्य वक्तुं शक्यत्वात्। किञ्चित्कालाबाध्यत्वस्यासत्यपि वक्तुं शक्यत्वाच्च॥ त्वन्मतेऽपीति ॥ न चासत्त्वं निःस्वरूपत्वं तद्वैलक्षण्यं च सस्वरूपत्वं तच्च निष्प्रतियोगिकमेवेति वाच्यम्। शुक्तिरजतादेः स्वरूपेम त्रैकालिकनिषेधप्रतियोगित्वपक्षे निःस्वरूपत्वेन सस्वरूपत्वानुपपत्तेः। असद्वैलक्षण्येन ज्ञाने प्रतियोगित्वबुद्धेरनिवारणाच्च॥ असतोऽपीति ॥ न च श्रुत्यर्थोऽपि स एवेति वाच्यम्। एवं हि नासदासीदित्यस्य सस्वरूपमासीदित्यर्थः स्यात्। तथा च सन्नासीदित्यनेन विरोध इति श्रुत्यर्थः परस्परव्याहतः स्यात्।

 विपक्षबाधकेनाप्यसतः प्रतियोगित्वं समर्थयते ॥ यदि चेति ॥ वैषम्यं शंकते ॥ आत्यंतिकेति ॥ आत्यंतिकमसत्त्वमपीति ॥ अत्यन्ताभावप्रतियोगित्वस्यैवासत्वादिति भावः ॥ अन्यथेति ॥ यदि क्वचिदसत्त्वं क्वचित्सत्वसापेक्षमिति आत्यंतिकासत्त्वमपि सत्वसापेक्षं स्याच्चेत्तर्हि अतिप्रसङ्ग इत्यर्थः। ननु तथापि धर्मिणोऽसत्त्वे धर्मसत्त्वं कथमंगीकर्तव्यं कुत्राप्यदृष्टत्वादित्यत आह ॥ प्रतियोगिनोऽसत्वेऽपीति ॥ यथा चैतत्तथा प्रागेवोपपादितम् ॥ न चेति ॥ न चासतो विरहरूपत्वं युक्तम्। तथा सत्यसत्वहानेरिति वाच्यमिति शेषः ॥ सादृश्येति ॥ नचाभावप्रतियोगित्वस्येदं लक्षणमिति वाच्यम्। अन्योन्याभावप्रतियोगिन्यव्याप्तेः। न च संसर्गाभावप्रतियोगित्वस्य लक्षणं असदभावश्चात्यन्ताभाव एवेति संसर्गाभाव एवेति वाच्यम्। अभावस्य विरह इत्यत्र षष्ठ्यर्थस्य सम्बन्धमात्रत्वेऽतिप्रसङ्गात् प्रतियोगित्वादिरूपत्वे चात्माश्रयात् स्वरूपविशेषत्वे च ध्वंसादिदशायां स्वरूपाभावेन प्रतियोगित्वाभावापत्तेः। किंत्वित्यादिना निरुच्यमानमेव प्रतियोगित्वं वाच्यमिति तच्चासतोऽप्यस्तीति कथं न प्रतियोगित्वमिति भावः। अत्र येनासतः प्रतियोगित्वं न स्यात्तादृशं प्रतियोगित्वलक्षणम्। न चेदं तथा। सादृश्यादिप्रतियोगिष्वव्याप्तेरिति योज्यम्। अन्यथाऽसंमतिप्रसङ्गादिति ॥ अन्यथेति ॥ अद्यभावविरहत्वमव प्रतियोगित्वं तदाऽतिप्रसङ्ग इत्यर्थः ॥ एतेनेति ॥ असतः प्रतियोगित्वोपपादनेनेत्यर्थः। यद्वा वक्ष्यमाणेनेत्यर्थः। नन्वसतः प्रतियोगिनोऽप्रामाणिकत्वे तदभावस्याप्यप्रामाणिकत्वं स्यादिति चेत् किमसद्यदाऽप्रामाणिकं तदभावोऽप्रामाणिक इति विशेषव्याप्तिमवलंब्योच्यते उत निरूपकस्य यद्भावति तन्निरूप्यस्येति सामान्यव्याप्तिम्? नाद्यः स्वपरासम्मतेः न द्वितीय इत्याह ॥ भ्रमविषयवच्चे ॥ ननु तथाप्यसतः प्रामाणिकत्वं स्यात् प्रमाणज्ञानविषयत्वादित्यत आह ॥ न हीति ॥ ननु तथापि शशशङ्गाद्यभावो ज्ञातुं न शक्यते सामग्र्यभावादिति शंकते ॥ नन्विति ॥ प्रतियोगितद्व्याप्येत्यादिका न योग्यानुपलब्धिः। संयोगाभावप्रत्यक्षेऽभावात्। प्रतियोगितद्व्याप्येतरसंयोगोपलम्भक सम्बन्धिद्वयप्रत्यक्षस्य संयोगाभावप्रत्यक्षस्थले अभावात् किंतु तर्कितप्रतियोगित्वसत्वविरोधिन्यनुपलब्धिर्योग्यानुपलब्धिः। सा च प्रकृतेऽस्तीत्याह ॥ या हीति ॥ न च शशशङ्गास्तित्वं न योग्यतया व्याप्तम्। अतस्तदुपलम्भापादनमशक्यमेवेति वाच्यम्। महत्वसमानाधिकरणोद्वूतरूपवदवयवास्तित्वस्य स्वयोग्यतया व्याप्ततया शशशङ्गास्ति त्वस्यापि तथात्वे योग्यताया आवश्यकत्वेन तदुपलम्भापादनसम्भवात्। अत एवाह ॥ महत्वे सतीत्यादि ॥ ननु प्रतियोगिप्रत्यक्षाभावे कथं तदभावप्रत्यक्ष इत्यत आह ॥ न हीति ॥ ॥ स्तंभ इति ॥ नन्वन्योन्याभावप्रत्यक्षे प्रतियोगिप्रत्यक्षस्यातन्त्रत्वेऽपि संसर्गाभावप्रत्यक्षे तत्तन्त्रत्वमेव। अन्यथा धर्मायभावस्य आत्मनि प्रत्यक्षत्वापातादिति चेन्न। उक्तानुपलब्धिमत्त्वेनैवाभावमात्रस्य प्रत्यक्षत्वेऽतिप्रसङ्गाभावे सति प्रतियोगिप्रत्यक्षत्वस्यापि प्रयोजकत्वकल्पने गौरवात्। धर्माद्यभावस्योक्तानुपलब्धिरहितत्वेनैव न प्रत्यक्षत्वम्। न हि योग्यवृत्तिजातेरिव योग्यवृत्तिगुणस्यापि प्रत्यक्षत्वम्। गुरुत्वादेरतथात्वात्। अत एव टीकाकारीयं योग्यानुपलब्ध्युपपादनमविकलम् अनुमानप्रकाशे। तथाच योग्यानुपलब्धिसत्वात् शशशङ्गाभावप्रत्यक्षोपपत्तिः ॥ कथमन्यथेति ॥ यद्यसच्छशशङ्गप्रतियोगिको गवाद्यधिकरणकोऽभावो नाङ्गीक्रियत इत्यर्थः। यथाकथंचित् तत्रापि प्रसिद्धेः संपादयितुं शक्यत्वात्। नचाखण्डशशशङ्गादिप्रायेणाप्रसिद्धिकथनमिति वाच्यम्। अखण्‍डस्याप्रतीतौ तादढशाभिप्रायासम्भवात्। प्रतीतौ च प्रकृतेऽप्यनुभवसिद्धाखण्डाभावप्रतीतिसम्भवे तद्विरुद्धकल्पनानौचित्यात् ॥ गवीति ॥ न च गवाधिकरणे शङ्गेशशीयत्वं नास्तीत्यर्थः इति वाच्यम्। शशपदस्य शङ्गपदेन समस्तत्वेन नञाऽन्वयायोगात् प्रतीतपदान्वयपरित्यगे बाधकाभावेनाऽन्यथाऽन्वयपरिकल्पनायोगाच्च ॥ शशइति ॥ न च दृष्टान्तोऽसंप्रतिपन्न एवेति वाच्यम्। घटसंसर्गस्यारोपेपि तस्यान्यत्र सत्वे प्रमाणाभावस्यान्यत्रोपपादितत्वात्। एवं योग्यानुपलब्धिरूपं कारणमुपपाद्य प्रतियोगितावच्छेदक प्रकारक प्रतियोगिज्ञानरूपकारणमप्युपपादयति ॥ एतेनेति ॥ ॥ अन्यथेति ॥ एवं सामग्र्युपपत्तावपि असत्प्रतियोगिकाभावोनाङ्गीक्रियते प्रतीतेरन्यविषयत्वं कल्प्यते तदेत्यर्थः। न च पटत्वाभावप्रतीतितो भविष्यतीत्यादि विलक्षणप्रतीत्या प्रागभावादिः स्वसमानकालीनप्रतियोगिको नाङ्गीक्रियते इति वाच्यं तर्हि प्रकृतेऽपि विलक्षणप्रतीत्यैवासदभावः स्वीकर्तव्य इति तुल्यम् ॥ एतेनैवेति ॥ असदभावप्रतीत्युपपादनेनेत्यर्थः। ॥ शुक्तिरूप्येति ॥ यथाच तयोरसत्त्वं तथाऽन्यत्र सत्त्वे प्रमाणाभावेनोपपादितम्।

 प्रकारान्तरेणासत्प्रतियोगिकोऽभावः स्वीकर्तव्य इत्युपपादयति ॥ किञ्चेति ॥ ननु घटसंयोगाभावविषयत्वे घटसंयोगो नास्तीति प्रतीतिः स्यात्। घटस्य प्रतियोगित्वानुभवो विरुद्ध्येत। बाधकाभावेऽप्यनुभवस्यान्यविषयत्वेऽतिप्रसङ्गादित्यत आह ॥ किञ्चेति ॥ तथा च बाधकस्य सत्त्वादन्यविषयत्वं स्वीकर्तव्यमिति भावः। न च संयोगाभावपक्षेऽपि घटास्तित्वप्रयुक्तनास्तित्वप्रतीतेः संयोगप्रागभावप्रध्वंसान्यतरविषयत्वमेवेति नासत्प्रतियोगिकत्वमिति वाच्यम्। यत्र घटसंयोगो नाभून्न भविष्यति तत्र नास्तीति बुद्धेः प्रागभावादिविषयत्वासम्भवात्। न चैवं घटस्यैवासतोऽभावः किं न स्यात् तथासत्यनुभवोऽप्यनुकूलितः स्यात्। किं संयोगाभावग्रहणेनेति वाच्यम्। क्वचिद्विद्यमानस्यैव घटस्यान्यत्रात्यन्ताभावप्रतीत्या तस्यासत्त्वासम्भवात् संयोगाभावपर्यन्तधावनस्योचितत्वात् ॥ यदि चेति ॥ उपलक्षणमेतत्। भूतलसंयुक्तत्वादिविशेषणाभावप्रयुक्तविशिष्टाभावतुरीयात्यन्ताभावावपि ग्राह्यौ। अत्र चोदयनवचनविरोधे घटमात्रप्रतियोगिकत्वानुभवविरोधे च सति दूषणान्तरमाह ॥ तर्हीति ॥ न च विलक्षणव्यवहारादिना तत्सिद्धिरिति वाच्यम्। विलक्षणव्यवहारस्याप्यंगीकृतत्रितया भावेनैवोपपत्तावतिरिक्तकल्पनायां मानाभावात्। ननु घटसंयोगाभावपक्षे कथमसदभावसिद्धिरिति तत्राह ॥ संयोगस्यत्विति ॥ तस्यापीति ॥ न च घटे सत एव संसर्गस्य यत्र देशांतरे घटसंयोगो न वृत्तस्तत्राभावः किं न स्यादिति वाच्यम्। अप्रसक्तस्य निषेधप्रतियोगित्वासम्भवेनारोपितस्यैव प्रतियोग्यधिकरणसंसर्गस्य प्रतियोगित्वसम्भवेन तदन्यस्य तत्कल्पने गौरवात्। अत्यन्ताभावपदप्रयोगसामर्थ्यादपि असत एव प्रतियोगित्वं ज्ञायत इति भावः। विद्यमानस्यैवाभाव इत्यत्र वर्धमानोक्तं दूषयितुमनुवदति ॥ यत्त्विति ॥ प्रतियोगितावच्छेदकभेदेनापीति। अन्यथैकघटप्रतियोगिकानां प्रागभावादीनामभेदापातात्। न च प्रतियोगिभेदाभावेऽपि प्रतियोगिताभेदात्तद्भेद इति वाच्यम्। तद्भेदस्यैव ज्ञातुमशक्यतया तेन तदनिर्वाहात्। ततः प्रतियोगितावच्छेदकभेदेनाभावभेदोवाच्यः। एवं च प्रागभावादीनामपि भेदः सम्भवति। उत्तरकालावच्छिन्नघटत्वस्य प्रागभावप्रतियोगितावच्छेदकत्वात्। पूर्वकालावच्छिन्नघटत्वस्य ध्वंसप्रतियोगितावच्छेदकत्वात्। तादात्म्यावच्छिन्नघटत्वस्यान्योन्याभावप्रतिययोगितावच्छेदकत्वात्। संसर्गावच्छिन्नघटत्वस्यात्यन्ता भाव प्रतियोगित्वात्। एवं च कृते रूपत्वतत्तद्रूपत्वादि प्रतियोगितावच्छेदकभेदात् सामान्याभावविशेषाभावयोर्भेदसिद्ध्या वायौ वृथिव्यादि यः प्रत्येकरूपाभावे निश्चितेऽपि रूपत्वावच्छिन्नस्य तस्यानिश्चयात् वायौ रूपं नवेति संशयोऽप्युपपद्यत इति भावः। अन्य एवेत्यनंतरं वेत्यनुषंगात् पक्षत्रयं बोध्यम्॥ अवश्यकेति॥ उपलक्षणमेतत्। क्लृप्तत्वाच्चेत्यपि ग्राह्यम्॥ अन्यथेति ॥ यदि संयोगप्रागभावादिविषयत्वं नाङ्गीक्रियत इत्यर्थः ॥ न द्वितीय इति ॥ उपलक्षणं चैतत्। न तृतीय इत्यपि द्रष्टव्यम् ॥ संयोगस्येति ॥ घटमात्रप्रतियोगिकत्वानुभवविरोधश्चेत्यपि इष्टव्यम् ॥ दण्ड इति ॥ तत्रैव विशिष्टाभावो यत्र विशेषणे सति विशेष्यविरहप्रयुक्तविशिष्टाभावप्रतीतिः। अन्यथा विशेष्याभावः क्वापि न सिद्ध्येदिति भावः। क्लृप्तैरित्यादिना तृतीयनिराकरणम्। तस्मादसतोऽपि प्रतियोगित्वसम्भवात् न तदन्यथाऽनुपपत्त्याऽनिर्वचनीयत्वसिद्धिरिति उपसंहरति ॥ तस्मादिति ॥

  इति अनिर्वाच्यसाधकनिषेधप्रतियोगित्वाऽन्यथानुपपत्तिभङ्गः

\</1-2-39\>

\<1-2-40\>

   न्यायामृतकण्टकोद्धारः

 ॥ प्रसिद्धपरत्व इति ॥ न च नोसदासीदित्यनेन सद्भिन्नत्वे उक्तेऽसत्वस्यापि प्रसक्तिरिति वाच्यम्। नासदासीदित्यस्य प्राथमिकत्वेन तदर्थबोधसमये उत्तरवाक्यर्थस्य बुद्ध्यनारूढत्वेन तत्प्रयुक्तप्रसक्त्ययोगात्। तावताप्यसत्वनिषेधसम्भवे धर्मिणोऽप्रसक्तत्वेन तन्निषेधायोगाच्च ॥ तदानीमिति ॥ न च तदानीमित्यस्य रज आदिनैवान्वय इति वाच्यम्। प्रथमप्रतीतान्वयपरित्यागे कारणाभावात् ॥ नो सदासीदिति ॥ न च सच्छब्दः परमार्थ वाची। तेन न रजआदीनां निषेधप्रसक्तिरिति वाच्यम्। तथात्वे परमार्थस्योत्तरत्रानीदवातमित्यनेन सत्त्वाभ्युपगमेनात्र तन्निषेधे व्याघातात् रज आदीनां व्यावहारिकत्वासिद्धेश्च। भूतपरत्वस्यैव न्यायत्वाच्च। अत एव श्रुतिस्मृतिरूपशास्त्रप्रसिद्धिं दर्शयति ॥ न सदिति ॥ ॥ अन्यथेति ॥ यदि परिशिष्टस्य तमः शब्दवाच्यस्यानिर्वचनीयत्वं तदेत्यर्थः। न च श्रुतिविरोधात्तदनिर्वाच्यत्वं वक्तुमशक्यमिति वाच्यम्। तर्हि आसीदिति तमसोऽपि सत्त्वप्रतिपादकश्रुतिविरोधात् तस्याप्यनिर्वाच्यत्वमिति तुल्यम्। प्रमाणान्तरविरोधस्तूभयत्र तुल्य इति। इति श्रुत्यर्थापत्तिभङ्गः।

\</1-2-40\>

\<1-2-41\>  
   न्यायामृतकण्टकोद्धारः

  नन्वेवमनिर्वचनीयख्यात्यनभ्युपगमेऽख्यातिपक्षस्वीकारेऽनुभवविरोधादि स्यादित्यत आह ॥ तस्मादिति ॥ अन्यथाख्यात्यङ्गीकारान्नानुभवादिविरोधः। ननु च वार्तिकाभिमतान्यथाख्यातिस्वीकारेऽपसिद्धान्त इत्यतोऽन्यथैवान्यथाख्यातिस्वरूपमभिहितम् ॥ शुक्तीदमंशमिति ॥ असदिति स्वरूपकथनम्। असत्त्वस्य बाधैकवेद्यत्वेनऽन्यथाख्यात्यवेद्यत्वात्। ननु रूप्यस्यासत्त्वे प्रमाणाभावात् कथं तदसत्त्वमित्यत आह ॥ रूप्यस्यासत्त्व इति ॥ ॥ असदेवेति ॥ नचानन्तरोक्तबाधकेनोक्तप्रत्यक्षं सद्वैलक्षण्यमात्रविषयकमिति वाच्यम्। बाधकस्य परिहृतत्वात्। भ्रांतेरपि असद्वैलक्षण्यविषयकत्वसम्भवेन भ्रांतित्वानुपपत्तेश्च। न चेदं पूर्वविरुद्धम्। असद्रूप्यात्मना सतो भानमन्यथाख्यातिरित्युक्तम्। तथात्र सतः स्फुरणमस्तीति वाच्यम्। अत्रासदेव रूप्यमभादिति वा इदमसद्रूप्यात्मनाभातीति वा प्रत्यक्षस्यानेनोपलक्षणान्नोक्तदोषः ॥ विमतमिति ॥ न च हेतुसाध्ययोरविशेष इति वाच्यम्। अन्योन्याभावात्यन्ताभावविषयत्वेन भेदात्। असत्पदवाच्यत्वस्य सिषाधयिषितत्वे दोषाभावच्चेति। न च प्रथमानुमाने शब्दैकगम्यत्वमुपाधिरिति वाच्यम्। असतोऽपि प्रत्यक्षत्वस्योपपादितत्वेन साध्याव्यापकत्वात्। असति शब्दवत् करणान्तरस्यापि सम्भवाच्च। न च द्वितीयतृतीयानुमानयोः परोक्षत्वमुपाधिरिति वाच्यम्। पूर्वोक्तयुक्त्यैव साध्याव्यापकत्वात्। अप्रयोजकत्वेनानुपाधित्वाच्च ॥ मन्मत इति ॥ सदुपरागेणासद्भानं सर्वैरप्यंगीकरणीयम्। अन्यथा भ्रमानुपपत्तेरन्यत्रोपपादितत्वादिति भावः ॥ अन्यथेति ॥ यदि यथाकथञ्चिदसद्भानमात्रेणासत्‌ख्यातिस्तदाऽतिप्रसङ्ग इति भावः। न च सदन्यप्रतीतावप्य सतोऽप्रतीतेर्नासत्ख्यातिरिति वाच्यम्। सदन्यत्वातिरिक्तासत्त्वस्य निर्वक्तुमशक्यत्वादिति पूर्वमेवोक्तत्वात्।क न च मया परोक्षस्थले विकल्पमात्रमंगीक्रियतेऽतो नासत्ख्यातिरिति वाच्यम्। विकल्पस्य ज्ञानातिरिक्तस्य वक्तुमशक्यत्वस्य प्रागेवोपपादितत्वात्। तार्किकमतेऽसत्ख्यातिं परिहर्तुं शंकते ॥ नन्विति ॥ अत्र वक्तव्यम्। रूप्यतादात्म्यं वा रजतत्वसंसर्गो वा शुक्तिनिष्ठत्वेन गृह्यते न वा? आद्ये तस्यासत्त्वेन नासत्ख्यातिपरिहारः। न च तस्यात्र सत्त्वेऽपि देशांतरेऽसत्त्वान्नासत्ख्यातिरिति वाच्यम्। अत्र भातस्य देशांतरे सत्त्वे प्रमाणाभावादित्यन्यत्रोपपादितत्वात्। द्वितीय आहरूप्यतादात्म्यस्येति ॥ रूप्यत्वेनेति ॥ प्रकारत्वस्य तृतीयार्थत्वात् तस्य च संसर्गघटितत्वादिति भावः ॥ तस्यापीति ॥ तद्विशेषणत्वस्य भासमानतद्वैशिष्ट्यप्रतियोगित्वरूपत्वादिति भावः ॥ ईश्वरज्ञानस्येति ॥ न च तत्र भासमानवैशिष्ट्यप्रतियोगित्वमेव प्रकारत्वमिति न निर्विकल्पकत्वापत्तिरिति वाच्यम्। तथात्वे तस्यैव सार्वत्रिकत्वेन प्रकारत्वे सम्भवति अस्याव्यापकस्यानुपादेयत्वादिति भावः। तस्माद्दोषमहिम्ना शुक्तीदमंशं रूप्यात्मनाऽवगाहत इत्यन्यथाख्यातिरिति वाच्यम्। न च रजतप्रत्यक्षे रजतसंयोगत्वेन कारणत्वात् तदभावे कथं तत्प्रत्यक्षमिति वाच्यम्। लाघवात् संनिकर्षत्वेनैव कारणत्वात्। संयोगस्यत्वस्य जातित्वेप्यसामान्यरूपत्वात्। संनिकर्षस्य च यस्य कस्यचित् सम्भवात् दोषवशादसंनिकृष्टस्यापि प्रत्यक्षे भानेऽतिप्रसङ्गाभावाच्च। प्रमायां तथा कारणत्वाच्च। न च गौरवम्। भ्रमस्य प्रकारान्तरेणोपपादयितुमशक्यत्वे गौरवस्य प्रामाणिकत्वात्। न च संनिकर्षजन्यत्वे प्रमात्वापत्तिरिति वाच्यम्। संस्कारादिरूपसंनिकर्षजन्यत्वेऽपि व्यधिकरणप्रकारकत्वेन भ्रमत्वसम्भवात्। अत एव इमे रंगरजते इति ज्ञानस्य प्रमात्वापत्तिरिति परास्तम्। तस्यापि व्यधिकरणप्रकारकत्वेन भ्रमत्वात्। तस्य च बाधैकवेद्यत्वात्। न चैवं तार्किकाभिमतान्यथाख्यातिस्वीकारेऽपसिद्धान्त इति वाच्यम्। उभ्युच्चयवादत्वेनापसिद्धान्तत्वाभावात्। संनिकर्षाभावप्रयुक्ततदभावमात्रस्य खण्डितत्वात्। प्रतीतस्य रजतस्यान्यत्र सत्त्वानङ्गीकारेण तदभावाच्चेत्यलं पल्लवेन। इति स्वाभिमतान्यथाख्याति समर्थनम्।

\</1-2-41\>

\<1-2-42\>

   न्यायामृतकण्टकोद्धारः

 किञ्च रूप्यस्यानिर्वचनीयत्वे उत्पत्यादिकं स्वीकर्तव्यम्। तच्चानुभवविरुद्धं त्रैकालिकनिषेधप्रतियोगित्वरूपमिथ्यात्वविरुद्धं चेति वक्तुं परमतमनुवदति ॥ यच्चेदमिति ॥ ॥ तथात्व इति ॥ ननूत्पादादिप्रत्ययः कदाऽपाद्यते। भ्रांतिकाले बाधकाले वा। नाद्यः पूर्वोत्पन्नाविनष्टशुक्त्यभिन्नतया ग्रहस्यैव प्रतिबन्धकत्वात् विरोधिज्ञानानुदयेन रूप्यस्याविनाशाच्च। न द्वितीयः। अत्यन्ताभावप्रतियोगित्व ग्रहस्यैव प्रतियोगित्वग्रह एव उत्पादादिग्रहेऽपि प्रतिबन्धकत्वादिति चेन्मैवम्। प्रमाणेनानिर्वचनीयत्वे सिद्धे उत्पादादौ च सिद्धे प्रतिबन्धकल्पना। न चैवम्। अनिर्वचनीयप्रमाणानां निरस्तत्वात्। उत्पादादौ प्रमाणाभावाच्च। नचापरोक्षाभासान्यथानुपपत्त्या तत्सिद्धिरिति वाच्यम्। असत्त्वेऽपि तदुपपत्तेः। अन्यथा शशशङ्गस्यापि सत्त्वं प्रतिबन्धकसद्भावात् प्रतीत्यभाव इति स्यात्। किञ्च उत्पातादिग्रह एव भ्रांतिबाधादौ प्रतिबन्धकः स्यात्। फलबलस्य चान्यथाप्युपपादितत्वात्। प्रतितिमात्रशरीरत्वेन विरोधिज्ञानानुदयेऽपि विनाशस्य वक्तुं शक्यत्वेन प्रतीतेरावश्यकत्वाच्चेति ॥ पारमार्थिकत्वस्यापीति ॥ न च यत्प्रतीतं प्रातिभासिकं पारमार्थिकत्वं तन्न निषिध्यते। किंत्वन्यगतमेव। व्यधिकरणधर्मावच्छिन्नाभावाभ्युपगमादिति वाच्यम्। तेन मिथ्यात्वासिद्धेः। अन्यगतपारमार्थिकत्वेनाभावेऽपि स्वगतपारमार्थिकत्वेन सत्त्वसम्भवात्। किञ्च निषेध्यताप्रयोजकपारमार्थिकत्वेन प्रसक्तेरभावात् कथं तथा निषेधधीः। न च व्यधिकरणधर्मावच्छिन्नाभावे विशिष्टप्रसक्तिर्न तन्त्रं किन्तु प्रतियोगिप्रसक्तिमात्रमिति वाच्यम्। निर्विकल्पकादपि अभावधीप्रसङ्गात्। न चेष्टपत्तिः। किञ्चिदस्तीति ज्ञानानंतरं घटो नास्तीति निषेधधीप्रसङ्गात्। तस्मात् पारमार्थिकत्वेन निषेधः। ननु नायं प्रतीतस्य निषेधः। येनोत्पादादिना विरोधः। किं त्वापणस्थस्येत्याशंक्य निषेधति ॥ नापीति ॥ ॥ नेहेति ॥ न च सर्ववाचककिञ्चनेतिपदात् प्रतीयमानस्यापि निषेधसम्भवे तात्विकप्रपञ्चान्तरकल्पने गौरवम्। प्रकृते च न सर्वत्वेन प्रतियोग्युल्लेख इत्यतोऽप्रसक्तनिषेधकल्पना युक्तेति वाच्यम्। भ्रांतोऽसि प्रतीयमानस्य सत्त्वेन त्रैकालिकनिषेधासम्भवे चोदिते किञ्चनपदान्निषेध इत्यस्यायुक्तत्वात् बाधकवशाद्विशेषपरत्वस्यैव युक्तत्वात्। प्रकृतेऽपि सामान्यनिषेधात् प्रतीतस्यापि निषेध इति वक्तुं शक्यत्वाच्च। न चानुपपत्त्याऽप्रसक्तस्यापि निषेध इति वाच्यम्। अन्यथाख्यातेरुपपादितत्वेन तदभावात् ॥ अन्यथेति ॥ आपणस्थस्य प्रसक्त्यङ्गीकार इत्यर्थः। न चापरोक्षप्रसक्त्यभावात् नान्यथाख्यातिः। स्मृतिरूपप्रसक्तेर्विद्यमानत्वान्निषेधोपपत्तिश्चेति वाच्यम्। अपरोक्षप्रसक्तिसम्भवे तत्त्यागायोगात्। न चान्यथाख्यातिसामग्र्यभावान्नापरोक्षप्रसक्तिरिति वाच्यम्। तस्या उपपादितत्वात्। प्रतीतस्यैव त्रैकालिकनिषेधानुभवाच्च। अत एवाह ॥ यत्प्रतीतमिति ॥ आपणस्थरूप्यनिषेधांगीकारे प्रतीतरूप्यमिथ्यात्वासिद्धिरूपदूषणान्तरमाह ॥ प्रतिपन्नोपाधाविति ॥ ॥ उपलक्षणमेतत् ॥ तद्वत् प्रपञ्चमिथ्यात्वासिद्धिश्चेत्यपि द्रष्टव्यम् ॥ निवृत्तिज्ञान इवेति ॥ न च स्मृतिरूपधीस्थत्वात् कथमधीस्थतेति वाच्यम्। बाधसमये भ्रांतिव्यतिरिक्तस्मृत्यसिद्धेः। न च स्मृतिः कल्प्यत इति वाच्यम्। भ्रांत्यैव निषेधसम्भवे स्मृतिकल्पने गौरवात्। ॥ अनारोपितेति ॥ तथाच तत्राभासप्रसक्तेरप्यभावात् निषेधो न स्यादिति भावः ॥ घट इति ॥ नचैवमाणस्थरूप्यस्याप्रसक्तस्यैव निषेधोपपत्तिरिति वाच्यम्। यत्प्रतीतं तन्नेत्यनुभवविरोधस्योक्तत्वात् ॥ न चेति ॥ न चेदं पुनरुक्तमिति वाच्यम्। प्रकारांतरेणाभासप्रसक्त्याऽनाभासप्रसक्तिरित्यस्य दूष्यमाणत्वात्। अत्रानाभासप्रसक्तिः किमाभासत्वेनाथवाऽभासानाभास साधारणेन रजतत्वसामान्यलक्षणप्रत्यासत्या? नाद्य इत्याह … आभास इतीति ॥ उपलक्षणमेतत्। आभासत्वस्यानाभसनिष्ठत्वाभावेन तेन रूपेण तद्भानसम्भवाच्चेत्यपि द्रष्टव्यम्। द्वितीयमाशंक्य निषेधति ॥ नचेति ॥ न चाभासानाभाससाधारणसामान्याभावे रजतार्थिनस्तत्र प्रवृत्तिर्नस्यादिति वाच्यम्। रजतार्थिप्रवृत्तौ हि रजतत्वप्रकारकज्ञानं कारणम्। तावन्मात्रेण प्रवृत्युपपत्तेः। न त्वाभासानाभाससाधारणं सामान्यं कारणम्। तद्विलंबेन कार्यविलंबाभावात् ॥ फलबलेनेति ॥ पर्वतीयधूमेन वह्न्यनुमितिरूपफलबलेनेत्यर्थः। नचैवं प्रमेयत्वेन व्याप्तिं परिच्छिन्दन् सर्वज्ञः स्यादिति वाच्यम्। तेन रूपेण सार्वज्ञस्येष्टत्वात्। तत्तदसाधारणधर्मप्रकारकतत्तद्धर्मिविशेष्यकसर्वज्ञानस्यैवानिष्टत्वात् ॥ अतिप्रसङ्गेनेति ॥ ननु न वयं सामान्यप्रत्यासत्याऽपणस्थरूप्यज्ञानं वदामो येनातिप्रसङ्गः स्यात् किं नाम। प्रतियोगितावच्छेदकप्रकारकं प्रतियोग्यविषयकमेवेति चेन्न। प्रसक्त्यभावान्न निषेध इति वदन्तं प्रति प्रतियोगितावच्छेदकप्रकारकप्रतियोग्यविषयकज्ञानोपपादनस्य व्यधिकरणत्वात्। त्वया प्रतियोगिभूतापणस्थरूप्यस्मरणस्योपपादितत्वेन व्याहतत्वाच्च। न च प्रतियोगितावच्छेदकप्रकारकज्ञानादिकमेव तत्प्रसक्तिरिति वाच्यम्। समानविषयप्रसक्तिसम्भवे भिन्नविषयकप्रसक्तेर्हेतुत्वे गौरवात्। नचान्योन्याभाव लौकिकपारमार्थिकरजतस्य निषेध्यत्वं प्रागुक्तं स्मर्तव्यम् तत्र दोषाभावादिति वाच्यम्। तत्रापि तादात्म्यप्रसक्तेरावश्यकत्वात्। अत्र रजतं नेत्युल्लेखानुपपत्तेश्च। सविस्तरमस्य पक्षस्य प्रागेव दूषितत्वाच्चेत्यलम्।

 ॥ सकर्तृकत्वस्येति ॥ यत् सोपादानकं तत् सकर्तृकमिति व्याप्तेरिति भावः। न चेष्टापत्तिः। यावद्विशेषबाधेन सकर्तृकत्वस्य बाधात्। न चेश्वरः कर्ता। तस्य तत्र रजतज्ञानाभावात्। तज्ज्ञाने च भ्रांतत्वापत्तेः। तदंगीकारे च सार्वज्ञश्रुतिविरोधः। तज्ज्ञानाभावे च न तत्कर्तृत्वम्। नापि जीवः कर्ता तस्योपादानादिविषयकज्ञानादेरभावात्। तथा च नेष्टापत्तिरिति भावः। ॥ इदं रूप्यमिति ॥ उपलक्षणमेतत्। अंगुलिनिर्देशाच्चेलेन्धनादितश्चेत्यपि द्रष्टव्यम्। नचोपादानांतरासिद्धेरज्ञानस्यैव तत्कल्पना युक्ता। तस्यान्वयव्यतिरेकसिद्धकारणत्वात्। रूप्यनाशजनकनाशप्रतियोगित्वाच्च। नहि निमित्तनाशात् कार्यनाशोऽस्तीति वाच्यम्। इदमंशस्यैवोपादानत्वसम्भवादुक्तयुक्तेः तस्यापि कारणत्वात्। निमित्तनाशादपि कार्यनाशो दृष्ट एव। अपेक्षाबुद्धिनाशादपि कार्यनाशो दृष्ट एव। अपेक्षबुद्धिनाशात् द्वित्वनाशात्। न च निमित्तनाशात् द्रव्यनाशो न दृष्ट इति वाच्यम्। तंतुसंयोगनाशात् पटनाशदृष्टेः। न च सोऽसमवायिकारणमिति वाच्यम्। आवयोर्मते समवयाभावेन निमित्तत्वस्यैवावश्यकत्वाच्च। न चोपादानस्य नोपादेयानुविद्धत्वनियमो रूपं घट इति प्रतीतेरभावादिति वाच्यम्। घटरूपयोरुपादानोपादेयभावासिद्धेः। ययोरुपादानोपादेयभावस्तयोरस्त्येवासाधारणधर्मपुरस्कारेणानुविद्धत्वादि। यथा मृद्धट इत्यादि। न च रूप्याज्ञानयोः कदाप्यनुविद्धत्वमस्ति। रूप्यमज्ञानं, अज्ञानं रूप्यमिति वाऽप्रतीतेरिति ॥ परोक्षधीरपीति ॥ न च परोक्षधिया विषयगताज्ञानानाशात् पीतत्वभ्रमस्य तदुपादानकत्वसम्भव इति वाच्यम्। विषयगताज्ञानसद्भावे प्रमाणाभावादित्युक्तत्वात् प्रमातृगताज्ञानेनैव सर्वस्योपपत्तेः। यथा चैतत्तथा सर्वमुपपादितम् ॥ त्वन्मत इति ॥ न चोपाधिनिवृत्तिसहितमेव ज्ञानमज्ञानविरोधीति वाच्यम्। ज्ञानस्याज्ञाननाशकत्वेऽन्यानपेक्षणात् ॥ घटत्वेनेति ॥ न चेष्टापत्तिः। अस्य वाक्यात् अयं पटत्वेन ज्ञायत इत्यनुभवविरोधात्। नन्वन्वयबोधविरोध्युपस्थितेः विद्यमानत्वात् कथमन्वयबोधोऽन्यथा वह्निना सिञ्चेदित्यत्रापि अन्वयबोधापत्तिरित्यत आह ॥ अयमिति ॥ नन्वत्रापि पटत्वविरुद्धघटत्वोपस्थितेर्विद्यमानत्वात् कथमन्वयबोधः? न च घटत्वं पटत्वविरुद्धत्वेन नावगतमिति वाच्यम्। तर्हि विरोधाज्ञानस्यैव भ्रमोपादनत्वसम्भवादिति चेन्न। वाक्ये विरुद्धोपस्थितेरभावेन व्याघाताभावेनान्वयबोधोपपत्तेः। न च प्रत्यक्षविरुद्धधर्मोपस्थितिरेवान्वयबोधप्रतिबन्धिकेति वाच्यम्। वादिवाक्यादन्वयबोधाभावे कथाबधिरकलहः स्यादिति तादृशोपस्थितेरप्रतिबन्धकत्वात्। विरोधज्ञानेनाविरुद्धत्वभ्रमेऽपि पटत्वभ्रमासम्भवाच्चेति दिक्।

 ॥ साक्षिवेद्य इति ॥ ननु यज्ज्ञानं भ्रमनिवर्तकं तदज्ञानं भ्रमोपादानम्। प्रकृते च दुःखाभावभिन्नत्वेन वाऽज्ञानाभावभिन्नत्वेन वा दुःखत्वविरुद्धधर्मवत्तया वाऽधिष्ठानज्ञानं भ्रमनिवर्तकम्। तच्च न साक्षिवेद्यमिति तदज्ञानमेवापादानम्। तस्यानुपलब्धिगम्यत्वेन साक्षिवेद्यत्वाभावादिति चेन्न। अधिष्ठनासाधारणधर्मज्ञानं भ्रमनिवर्तकम्। न च दुःखाभावभिन्नत्वादिकमसाधारणम्। तस्य घटादिसाधारणत्वात्। किञ्च दुःखाभावभिन्नत्वादिनाऽज्ञाने अज्ञानत्वादिना ज्ञाने भ्रमानिवृत्तिप्रसङ्गः। अपि च येनेन्द्रियेण प्रतियोगी गृह्यते तदिंद्रिययोग्यतयाऽभावस्य नानुपलब्धत्वम्। एवञ्च साक्षिवेद्यतया तदज्ञानसम्भवः। शुक्त्यादावपि रजताभावभिन्नत्वादिज्ञानस्यैव भ्रमनिवर्तकत्वापत्तेश्च। न चेष्टापत्तिः। शुत्तित्वेन ज्ञाने भ्रमतादवस्थ्यापत्तेरिति दिक् ॥ परोक्षेति ॥ न च परोक्षाध्यासे प्रमातृगताज्ञानमेवोपादानम्। तच्च परोक्षतत्त्वज्ञाने निवर्तत एवेत्युक्तमेवेति वाच्यम्। प्रमातृगताज्ञानातिरिक्ताज्ञानसद्भावे प्रमाणभावादित्युक्तत्वात् ॥ रूप्यमिति ॥ नन्वत्र ये रूप्यतज्ज्ञाने उत्पन्ने तयोरनुवृत्तिरापाद्यतेऽथवा तज्जातीययोरुत्पत्तिः? नाद्यः। उदीच्यज्ञानेन तयोर्निवृत्तत्वात् नद्वितीयः। इष्टापत्तेरिति चेन्न। मन्मते ज्ञानद्वयस्य युगपदुत्पत्यवस्थानयोः सम्भवेन उदीच्यज्ञानेन तयोर्नाशासम्भवात् अत एवोक्तमानंदबोधेन सुखदुःखयोरेकदैवोत्पत्तेरिति। उदीच्यज्ञानेन कथञ्चिद्भ्रमनाशसम्भवेऽपि रूप्यनाशासम्भवाच्च। न च रूप्यमनुवर्तत एवेति वाच्यम्। प्रातीतिकत्वविरोधात्। नचाज्ञानोपादानकमुदीच्यज्ञानेन नश्यतीति वाच्यम्। अंतःकरणादेरपि नाशापत्तेरिति। अत एवाह अधिष्ठानतत्त्वज्ञानैकनिवर्तयोरिति ॥ अन्यथेति ॥ सर्वज्ञानानां स्वविषयत्व इत्यर्थः। तदर्थस्य भ्रांतिविषयीकृतस्य। न च त्रिकालाबध्यत्वरूपं तात्विकत्वं न भ्रांतिविषयीकृतस्य। न च त्रिकालाबाध्यत्वरूपं तात्विकत्वं न भ्रांतिविषयः। प्रत्यक्षस्य वर्तमानमात्रग्राहित्वात् भ्रांतिग्राहयत्वे वा तस्योदीच्यज्ञानबाध्यत्वेनातात्विकत्वादिति वाच्यम्। एतावता ज्ञानमात्रं न स्वविषयव्यवस्थापकं किंत्वबोध एवेति। एवं च प्रतीतिकाले बाधितस्यापि यदि सत्ता तदा सर्वदा सत्ता स्यात् व्याघातस्याविशेषादिति भावः। इति आविद्यकरजतोत्पत्तिभङ्गः।

\</1-2-42\>

\<1-2-43\>  
   न्यायामृतकण्टकोद्धारः

 किञ्चाविद्यकरजतोत्पत्तिस्वीकारेऽख्याति पक्षप्रवेशो वृत्तिद्वयस्वीकारवैयर्थ्यं चेति परकीयमतमनुवदति ॥ यच्चेदमिति ॥ तादात्म्यस्येति ॥ शुक्तिरजततादात्म्यस्येत्यर्थः। अख्यातिपक्षे च न तादात्म्यं भासते। अतो न तत्पक्षनिक्षेप इत्यर्थः। अत्र हि तादात्म्यं किमिदं वृत्तौ भासते रजतमिति वृत्तौ वा? वृत्यन्तरे वा? नाद्यः चक्षुस्संनिकर्षजन्यांतःकरणवृत्तौ तादात्म्यभानसामग्र्यभावात् इदमित्यत्र रजततादात्म्यानुल्लेखाच्च। तदनुल्लेखेऽपि तद्भानेऽतिप्रसङ्गात्। अत एव न द्वितीयोऽपि। नापि तृतीयः। इदं रजतमिति वृत्यतिरिक्ततादात्म्यविषयकवृत्तेरनुभवबाधितत्वात् गौरवाच्च। न च तादात्म्यव्यवहारजनकत्वेन वृत्तिद्वयस्य तादात्म्यभानत्वोपचार इति वाच्यम्। तस्याख्यातिपक्षेऽपि सत्त्वेन तत्पक्षे पातस्यापरिहारात्। न चेदं वृत्युपनीतमिदंतादात्म्यमविद्यावृत्तौ भासत इति वाच्यम्। तथोल्लेखापत्तेः। स्मृतरजततादात्म्यस्येदंवृत्तावेव भानसम्भवे वृत्तिद्वयस्वीकारानापत्तेश्चेति दोषे सत्यपि दोषान्तरमाह ॥ त्वन्मत इति ॥ न चेदमंशस्य न द्व्यात्मकतेति वाच्यम्। स्वप्रकाशत्वेन कारणानपेक्षणेऽपि अध्यासस्याधिष्ठानस्फुरणमारोप्यस्फुरणमिति द्व्यात्मकत्वापरिहारात्। न हि निरधिष्ठानको भ्रमः। तथात्वे जितं सौगतैरिति। न च सर्वत्राध्यासे द्व्यात्मकत्वं नाङ्गीक्रियते। किंत्वंतःकरणवृत्तिसापेक्षाधिष्ठानप्रकाश एवेति वाच्यम्। नियामकाभावे नास्याप्रयोजकत्वात्। त्वन्मते सन् घट इत्यादीनां द्व्यात्मकता च न स्यात्। तथाच सदित्यधिष्ठानब्रह्मरूपसत्ताया अनुवेध इति स्ववचनविरोधः॥ स्वाप्नेति ॥ तत्राधिष्ठानव्यक्तेरप्यध्यासात् चतुरात्मकतेति द्रष्टव्यम्। न चेष्टापत्तिः। अनुभवविरुद्धानेकात्मकत्वेऽतिप्रसङ्गात् ॥ शंख इति ॥ न च चाक्षुषेदं वृत्यवच्छिन्नचैतन्यस्याविद्यापरिणामत्वेन चाक्षुषत्वोपचारः। अनुभवत्वमात्रनिबन्धनश्च पश्यामीति व्यवहारः आत्मानं पश्यतीतिवदिति वाच्यम्। अध्यस्तमविद्यापरिणाम इत्यस्य प्रागेव दूषितत्वात्। चक्षुषा रूपं पश्यामीत्यादावपि तथात्वप्रसङ्गाच्च। पश्यामीत्यस्य प्रत्यक्षत्वमात्रनिबन्धनत्वेऽपि चक्षुषा पश्यामीत्यस्य तन्मात्रनिबन्धनत्वायोगाच्च॥ रजतज्ञानस्येति ॥ न च शुद्धचैतन्यवेद्यत्वान्नानवस्थेति वाच्यम्। निर्दीषज्ञानवेद्यत्वेऽध्यस्तानुपपत्तेः रजतस्यैव शुद्धचैतन्यवेद्यत्वेऽविद्यावृत्तिवैर्थ्याच्च। न चाविद्यावृत्तिरेव रजतप्रतिभासचैतन्यप्रतिबिम्बनोपाधिः स्वप्रतिभासकचैतन्यप्रतिबिम्बनोपाधिरपीत्यतो नानवस्थेति वाच्यम्। स्वस्यैव स्वप्रतिभासक चैतन्यप्रतिबंबनोपाधित्वे आत्माश्रयात्। अन्यथा रजतस्यैव रजतप्रतीभासकचैतन्यप्रतिबिम्बनोपाधित्वेऽविद्यावृत्तिवैयर्थ्यात्। रजत वृत्योरविद्यापरिणामत्वेन स्वच्छत्वे विशेषाभावात्। तस्मात् स्वभिन्नमेव स्वप्रतिभासकचैतन्यप्रतिबिम्बनोपाधिरिति वक्तव्ये कथं नानवस्थेति चिन्तनीयं सूरिभिः ॥ अज्ञानस्येति ॥ न च ज्ञानगताकारेणैव सविषयत्वे साकारवादापत्तिरिति वाच्यम्। ज्ञानाकार एवार्थाकार इत्यभ्युपगमे तथात्वात्। परोक्षासद्भानस्थले ज्ञानाकारेणैव सविषयत्वांगीकाराच्च। न हि तत्राप्यसदाकारपरिणामोऽसतः सत्वापत्तेः ॥ भ्रमस्य चेति ॥ नचार्थाभावेऽपरोक्षत्वानुपपत्तिरिति वाच्यम्। प्रातिभासिकत्वेऽपि तुल्यत्वात्। संनिकर्षद्वाराह्यर्थसत्तोपयोगिनी। न च प्रातिभासिकत्वपक्षे संनिकर्षसम्भवः। अविद्यमानस्यापि दोषवशादपरोक्षत्वोपपत्तेरुक्तत्वाच्च। किञ्च रजतज्ञानस्येंद्रियजन्यत्वमवश्यं स्वीकर्तव्यम्। इंद्रियदोषप्रयुक्तभ्रमत्वाश्रयत्वात् कारणान्तराजन्यत्वाच्च। न चाप्रयोजकत्वं दोषाणां स्वाश्रयजन्य एवातिशयहेतुत्वात् क्रियायाः सकरणकत्वनियमाच्चेत्याह ॥ दोषाणामिति ॥ न च दोषाणां स्वाश्रयजन्यज्ञानविषये कार्यजनकत्वनियम इति वाच्यम्। विषयपर्यन्तधावने गौरवात् दोषात् भ्रम उत्पन्न इत्यनुभवविरोधाच्च। नहि दोषादिंद्रियजन्यज्ञानविषये कार्यमुत्पन्नमित्यनुभव इति भावः ॥ अन्यथेति ॥ यद्यध्यस्तज्ञानस्येंद्रियजन्यत्वं नाङ्गीक्रियत इत्यर्थः। न च संस्कारविषयग्राहीन्द्रियजन्याधिष्ठानज्ञानस्य भ्रमहेतुत्वात्। त्वचा गृहीते तदभावान्नोक्तदोष इति वाच्यम्। एवमपि चक्षुषा किञ्चिदिति ज्ञानानंतरं निमीलितनेत्रस्य पीतत्वभ्रमापत्तेः। चक्षुषा पीतत्वं भातमित्यनुभवविरोधाच्च। इंद्रियजन्यत्वांगीकारेणैवातिप्रसङ्गपरिहारेऽधिष्ठानज्ञानस्य तथा हेतुत्वकल्पने गौरवाच्च। न च सादृश्यमात्रं गृहीत्वा निमीलितनेत्रस्येदंवृत्यभावेनैव रूप्यज्ञानाभावस्तत्सत्व इष्टापत्तिरिति वाच्यम्। किञ्चिदिदमिति ज्ञानानंतरं निमीलितनेत्रस्य इदं रूप्यमिति ज्ञानाभावस्यानुभवसिद्धत्वेनेष्टापादनासम्भवात्। तस्मादिंद्रियजन्यत्वमेव स्वीकर्तव्यमिति भावः ॥ ज्ञानैक्येति ॥ न च ज्ञानयोरप्यैक्याध्यासात् नैक्यानुभवविरोध इति वाच्यम्। अनुभवसिद्धेन ज्ञानैकत्वेनोपपत्तौ तदसिद्धज्ञानचतुष्टयस्वीकारेणानुभवविरोधपरिहारे गौरवात्। विषयैक्यानुभवमात्रेण ज्ञानैक्याध्यासे व्यभिचारमप्याह ॥ एकविषयेति ॥ अनारोपितविषयैक्यस्य ज्ञानैक्योपचारहेतुत्वे दृष्टेऽपि कल्पितस्य न तददृष्टमित्याह ॥ कल्पितस्येति ॥ ननु ज्ञानेक्यानुभवो भ्रम एव। यथा रूप्यामिदंत्वेन दोषाद्भाति। तथा रजतज्ञानमिदं ज्ञानत्वेन भाति। अतो नैक्यानुभवविरोध इति मतांतरनुक्तदोषेण दूषयितुमनुवदति ॥ एतेनेति ॥ बुद्धिस्थेन उक्तवक्ष्यमाणदूषणगणेनेत्यर्थः ॥ बाधकाल इति ॥ नचार्थभेदज्ञानभेदग्रहसामग्र्योः एककालत्वाभावात् भिन्नसामग्रीकत्वाच्च नार्थभेदग्रहकाले ज्ञानभेदग्रहो भवतीति वाच्यम्। अर्थाभेदारोपस्यैव ज्ञानाभेदारोपहेतुत्वेन तद्भेदग्रहकाले तद्भेदग्रहसामग्र्या आवश्यकत्वात् कदाचित् कस्यापि ज्ञानभेदग्रहापादनाद्वा न चेष्टपत्तिरनुभवविरोधात्। न च भ्रमकालेऽर्थैक्यग्रहवत् न ज्ञानैक्यग्रहः। तदभावेऽपि प्रवृत्युपपत्तेरतो नार्थभेदग्रहकाले ज्ञानभेदग्रह इति वाच्यम्। ज्ञानैक्यानुभवानुरोधेन तदभेदग्रहस्यापि भावात्। नहि प्रयोजनाधीना ज्ञानानुत्पत्तिः अनिच्छतोऽपि दुर्गंधादिज्ञानदर्शनात्। अत एव वक्ष्यति ॥ अबाधितेति ॥ ॥ इदं वृत्तेरिति ॥ न च वृत्यवच्छिन्नचैतन्ये ज्ञानाभावेऽपि वृत्यवच्छिन्नेदमंशनिष्ठशुक्तित्वाज्ञानेनैव तादृशारोप इति वाच्यम्। तथात्वे रूप्यवत् रजतज्ञानस्यापीदंत्वेन भानं स्यात् इदमंशनिष्ठाज्ञानपरिणामत्वाविशेषात् तदज्ञानपरिणामस्य तदभेदेन भाननियमाच्च। अनेनेदमंशैक्यस्यानुभवानारूढस्योपपादनेऽपि तदारूढज्ञानैक्यस्यानुपपादनाच्च ॥ शुक्तितत्त्वमिति ॥ नचोभयस्यापि शुक्तितत्त्वाज्ञानपरिणामत्वात् शुक्तितत्वज्ञानेनोभयनिवृत्तिरिति वाच्यम्। उभयोः शुक्तितत्त्वज्ञानपरिणामत्वस्य निरस्तत्वात्। ॥ अबाधितेति ॥ इदं न रजतमितिवत् नेदं ज्ञानं रजतज्ञानमिति बाधाभावादिति भावः। ननु प्रत्यक्षबाधाभावेऽपि यौक्तिकबाधोऽस्तीत्याशंक्य निषेधति ॥ नचेति ॥ ॥ तस्येति ॥ न च करणानां प्राप्यकारित्वनियमेन संनिकर्षस्य सामान्यसामग्रीत्वमेवेति वाच्यम्। भ्रमस्येंद्रियजन्यत्वानुभवेनातिप्रसङ्गाभावेन भूमातिरिक्तस्थल एव तादृशनियमस्य स्वीकर्तव्यत्वात्। अधिष्ठानप्राप्तेश्च प्रकृतेऽपि सत्त्वाच्च। विशेषप्राप्तेश्च प्रमायामेवापेक्षितत्वाच्च ॥ रूप्यं प्रतीति ॥ अत्र रूप्यं प्रति शुक्तेरेवाधिष्ठानत्वेनेत्यन्वयः। न चाधिष्ठानस्य सत्यत्वनियमात् न शुक्तेरेवाधिष्ठानत्वमिति वाच्यम्। युष्मदित्यादि भाष्योक्तान्योन्यतादात्म्यान्योन्यधर्माध्यासायोगप्रसङ्गात् रूप्यतद्भानयोरिदंत्वतज्ज्ञानत्वाध्यासस्य त्वयैवोक्तत्वेन पूर्वोत्तरविरोधप्रसङ्गाच्च ॥ नचेति ॥ अज्ञाननिवर्तकस्यैव ज्ञानत्वादविद्यावृत्तेस्तदभावान्न ज्ञानत्वमिति भावः ॥ परोक्षेति ॥ न च परोक्षवृत्तेरज्ञाननिवर्तकत्वात् तदैक्याध्यासात् परोक्षाध्यासे जानामीत्यनुभव इति वाच्यम्। परोक्षवृत्तेरज्ञाननिवर्तकत्वेऽभिव्यक्तापरोक्षैकरसचैतन्यासम्भेदेन विषयस्य परोक्षत्वं स्यात्। न च प्रमातृगताज्ञाननिवर्तकत्वम्। अज्ञानद्वैविध्यस्य प्रागेव निरस्तत्वात्। शुद्धचैतन्यस्याज्ञाननिवर्तकत्वाभावेन श्रुत्यादिना ज्ञानत्वप्रतिपादनं तत्र न स्यात्। न च प्रकाशकत्वरूपज्ञानत्वस्य तत्रापि सम्भव इति वाच्यम्। अविद्यावृत्तावपि तद्व्यवहारकारणत्वादिरूपस्य ज्ञानत्वस्य सम्भवात्। ज्ञानपदस्यानेकार्थत्वापत्तेश्च। व्यवहारस्य तुल्यत्वेन मुख्यत्वामुख्यत्वयोर्विनिगमकाभावात् ॥ ज्ञान इति ॥ न चेच्छाकारणवृत्तिमात्रे ज्ञानत्वमित्यभिप्रायेण तदुक्तिरिति वाच्यम्। इच्छाजनकवृत्तित्वस्यैव मुख्यज्ञानत्वेनानुभवविरोधापरिहारात् ॥ विवरण इति ॥ न च विवरणं प्रकाशकत्वरूपज्ञानत्वाभिप्रायमिति वाच्यम्। अतःकरणवृत्यतिरिक्तस्य प्रकाशत्वाभावेन तस्यैव प्रकाशकत्वात्। यथा चांतःकरणवृत्यतिरिक्तविषयप्रकाशो नास्ति तथोक्तं पुरस्तात् ॥ अज्ञानेति ॥ न च धारावाहिकद्वितीयादिवृत्तौ तत्तत्कालादिविशिष्टवस्तुग्राहित्वेनागृहीतग्राहित्वादज्ञाननिवर्तकत्वमस्त्येवेति वाच्यम्। अस्याविद्यावृत्तावपि वक्तुं शक्यत्वेन ज्ञानैक्यानुभवविरोधापरिहारात्। न ह्यविद्यावृत्या रजतं गृहीतमेव गृह्यते अपूर्वस्यैवोत्पन्नस्य ग्रहात्। नचाविद्यावृत्तेश्चैतन्यप्रतिबिम्बनोपाधित्वमेवेति वाच्यम्। धारावहनद्वितीयादिबुद्धावपि तुल्यत्वात् ॥ न चेति ॥ अत्र फलैक्येन ज्ञानैक्यधीरिति कोऽर्थः। फलैक्येन ज्ञानैक्यमुपचर्यते वा प्रमीयत इति वा आरोप्यत इति वा? नाद्यः कार्यैक्येन ज्ञानैक्योपचारस्याख्यातिवादेऽपि सत्वादनुभवविरोधाच्च। न द्वितीयो वास्तवज्ञानैक्यस्य त्वयाऽनङ्गीकारात्। अन्यथा वृत्तिद्वयाभ्युपगमविरोधः। न तृतीयो बाधकाले ज्ञानभेदप्रतीतिप्रसङ्ग इति चेदस्यापि दूषणे सत्येव दूषणान्तरमाह ॥ परोक्षभ्रम इति ॥ न च तत्रापि फलैक्यमुपचर्य ज्ञानैक्यमुपचर्यत इति वाच्यम्। अनुभवाविरोधेनैकज्ञानत्वे सम्भवति उपचारोपचारकल्पनाया अन्याय्यत्वात्। अन्यथाऽतिप्रसङ्गात् ॥ इदंरूप्ययोरिति ॥ नचेदमाकारांतः करणवृत्तेरेवाविद्यानिवर्तकत्वात् तदभिव्यक्तचैतन्यमेव रूप्यमप्यभिव्यनक्तीति वाच्यम्। तथात्वे रूप्याकाराविद्यावृत्तिवैयर्थ्यप्रसङ्गादिति ॥ एतेनेति ॥ परोक्षभ्रमे चैतन्यप्रतिफलनाभावेन ज्ञानैक्यानुभवो न स्यादिति दूषणेनेत्यर्थः ॥ क्रमिकयोरिति ॥ तत्रापीदमन्शावच्छिन्नस्यैव द्वये प्रतिफलनादिति भावः ॥ समूहेति ॥ तत्रापि तत्तदाकारवृत्तिभेदस्य फलैक्यस्य च सत्त्वादिति भावः ॥ तस्येति ॥ इदमन्शावच्छिन्नचैतन्यस्येत्यर्थः। अतदाकारवृत्तौ अनिदमाकारवृत्तौ। रूप्याकारवृत्तावित्यर्थः ॥ अन्यथेति ॥ यदीदमन्शावच्छिन्नचैतन्येनैव रजतभानमित्यर्थः। उपपादितमैक्यानुभवमुपसंहरति ॥ तस्मादिति ॥ ननु तिक्तो गुड इत्यत्र कथं ज्ञानैक्यम्। तिक्तत्वादेस्तस्मिन् जन्मन्यननुभूतत्वेनोपनयाभावादित्यत आह ॥ तिक्त इति ॥ स्मृत्युपनयासम्भवेऽपि अनुभवेनोनयसम्भवादिति भावः। परमप्रकृतमुपसंहरति ॥ तस्मादिति ॥ इति भ्रमस्याद्वैत्यभिमतज्ञानद्वयात्मकत्वभङ्गः।

\</1-2-43\>

\<1-2-44\>  
   न्यायामृतकण्टकोद्धारः

 ननु तथापि सत्रैविध्यान्यथानुपपत्याऽनिर्वचनीयत्वं स्वीकर्तव्यमेव। तत्कथमनिर्वचनीयाभाव इत्यतोऽसिद्धेर्नासिद्धं साध्यत इति वक्तुं परमतमुपन्यस्यति ॥ यच्चेदमिति ॥ सत्रेदमिति ॥ सत्रैविध्येप्रमाणाभावात्। न हि प्रत्यक्षादिप्रमाणेन तथा कस्यापि प्रतीतिरिति दूषणे सत्येव दूषणान्तरमाह ॥ स्वाप्नेति ॥ न च जागरप्रातिभासिकात् स्वाप्नप्रातिभासिकत्वस्य निकृष्टत्वे प्रमाणाभावः प्रतिभासमात्रशरीरत्वस्याविशेषादिति वाच्यम्। प्रातिभासिकत्वाविशेषेऽप्येकत्राधिष्ठानतावच्छेदकेदमंशस्यारोप्यादधिकसत्त्वामपरत्र समसत्त्वमिति विशेषसद्भावात्। न च स्वप्ने नेदमंशस्याधिष्ठानतावच्छेदकत्वं किंत्वविद्यावच्छिन्नचैतन्यस्यैवाधिष्ठानत्वेनाविद्याया एवावच्छेदकत्वादिति वाच्यम्। तथात्वेऽविद्या रूप्यमिति भ्रमापत्तेः। न ह्यधिष्ठानानुल्लेखी भ्रमो दृष्टः। अन्यथाऽधिष्ठानत्वेन ब्रह्मसिद्धिर्न स्यात्। स्वप्नेऽविद्याया अप्यारोप्यत्वेन शुक्तिवदधिष्ठानतावच्छेदकत्वायोगात्। न च संसार समानकालीनसत्त्वस्यैव विभागात् पञ्चमप्रकाराविद्यानिवृत्तिपक्षे तस्यास्तदसमानकालीनत्वान्न विभागन्यूनतेति वाच्यम्। बहुजीववादपक्षे तस्यास्तत्समकालीनतावत्। तस्याश्च तत्पक्ष एव सम्भवात्। अन्यथा संसारनिष्ठसत्त्वस्यैव विभागापत्या विभागन्यूनत्वापरिहारात्। नचाविद्यानिवृत्तेः सत्त्वाभावेन सत्त्वविभागे तदसङ्ग्रहो न दोषयेति वाच्यम्। तस्या अपि दृश्यत्वादिना जगद्वत् सत्त्वस्यावश्यकत्वात्। असत्त्वे च मोक्षाभावः। श्रवणादिसाध्यत्वं च न स्यात्। न चाविद्यानिवृत्तिर्ब्रह्मरूपा वाऽनिर्वचनीया वेति न विभागन्यूनतेति वाच्यम्। ब्रह्मरूपत्वे श्रवणादिसाध्यत्वं न स्यात्। सदा मुक्तत्वापत्तेश्च। अनिर्वचनीयत्वेऽनिर्वचनीयस्यि निवृत्तिनियमात् मुक्तस्य संसारित्वापत्तेरिति दिक् ॥ बाधगम्यस्येति ॥ न च बाधगम्यत्वं न तात्विकत्वे प्रयोजकम्। किं त्वनिषेध्यत्वम्। विभागस्तु ब्रह्मातिरिक्तत्वात् नेह नानेति निषेधादिति वाच्यम्। निषेध्यत्वे बाधगम्यत्वानुपपत्तेः। नहि स्वेनैव विधीयते निषिध्यत इति सम्भवति। अन्यथाऽधिष्ठानस्यापि निषेध्यत्वे तात्विकत्वाभावप्रसङ्गात्। विरोधस्याविशेषात्। इष्टापत्तेश्च। तात्त्विकविभागस्यैवास्माकमनिष्टत्वात्। अत एवाह ॥ कृतकृत्योहमिति ॥ एतेन मिथ्यात्वादावपि विकल्पदूषणनिराकरणमपहस्तितम्। किञ्च सत्रैविध्यं तदा स्याद्यदि सत्त्वसामान्यं स्यात्। सामान्येनोद्दिष्टस्य हि विशेषविभागः। न च सत्त्वसामान्यं त्वया वक्तुं शक्यम्। इति दूषयितुं विकल्पेन पृच्छति ॥ किञ्चेति ॥ ॥ त्वन्मत इति ॥ सर्वथा वस्त्वभावे तत्प्रत्यक्षानभ्युपगमादिति भावः। ॥ लाघवेनेति ॥ असद्विलक्षणत्वाद्यपेक्षया सत्त्वस्य लघुत्वादिति भावः ॥ व्यावहारिक इति ॥ लाघवेनार्थक्रियादौ सत्त्वस्यैव तन्त्रत्वादिति भावः ॥ असत इति ॥ न चारोपितानारोपितसामान्याभावे रजतार्थिनः शुक्तिरूप्यादौ प्रवृत्तिर्न स्यादिति वाच्यम्। न हि सामान्यमिति ज्ञानं प्रवर्तकम्। तदभावेऽपि इष्टतावच्छेदकरजतत्वप्रकारकज्ञानमात्रात् प्रवृत्युपपत्तेः। आश्रायाभावे सामान्यायोगाच्च। अतिप्रसङ्गानां चासतः साधकताभङ्ग उक्तत्वादिति भावः ॥ व्यावहारिकस्य चेति ॥ न च सद्विशेषत्वेऽप्यनारोपितविशेषत्वाभावान्नेष्टापत्तिरिति वाच्यम्। अनारोपितत्वातिरिक्तस्य तस्य निर्वक्तुमशक्यत्वात्। न चाबाध्यत्वमेव सत्त्वमिति वाच्यम्। तस्यानारोपितत्वव्याप्यत्वेनारोपितत्वे तदयोगात्। न ह्यारोपितमबाध्यं च सम्भवती। न च स्वकालाबाध्यत्वमध्यस्तस्याप्यस्तीति वाच्यम्। पुरुषविशेषं प्रति तत्कालेऽपि बाध्यात्। अंतत इश्वरं प्रति बाधसम्भवाच्चेति दिक्। एवं सामान्याभावान्न विशेषविभागः। भेदकाभावाच्च न विशेषविभाग इत्याह ॥ किञ्चेति ॥ अत्र स्वरूपाबाधस्याध्यस्तेऽपि सत्त्वात् आकारबाधस्य च ब्रह्मण्यापि सत्त्वादित्यन्वयः। इदं च मिथ्यात्वनिरुक्तिभङ्ग एवोपपादितमिति तेनैवानुसंधेयम् ॥ प्रकारस्येति ॥ न च प्रकारोपि तेनैव बाध्यत इति वाच्यम्। बाधितप्रकारकज्ञानस्य बाधकत्वायोगात्। अन्यथाऽतिप्रसङ्गात् ॥ निष्प्रकारकत्वे चेति ॥ न च स्वरूपोपलक्षणोपलक्षितस्वरूपविषयताकव्यावृत्ताकारज्ञानस्य निष्प्रकारकत्वेऽपि बाधकत्वमिति वाच्यम्। निष्प्रकारकत्वे व्यावृत्ताकारत्वायोगात्। सप्रकारस्यैव व्यावृत्ताकारत्वेन दर्शनात् अन्यथोपपत्तेश्च नादृष्टकल्पना उपलक्ष्ये विशेषाभावेन उपलक्षितत्वायोगस्योक्तत्वाच्च। उपलक्षणस्य बाध्यत्वे तस्य व्यावृत्ताकारोपलक्षकत्वायोगाच्च। बाध्यत्वेऽपसिद्धान्तः। ब्रह्मणो निराकारत्वेन व्यावृत्ताकारज्ञानायोगाच्च। अखण्डार्थत्वहानेश्च। यथा चैतत्तथोपपादितमधस्तात्।

 इदानीं व्यावहारिकप्रातिभासिकयोर्भेदकं खण्डयितुमाह ॥ व्यावहारिकेति ॥ ॥ मायेति ॥ मायाविद्याजन्यत्वतदधीनत्वयोः मायाविद्ययोरयोगादात्माश्रयादिति भावः ॥ मायिकस्येति ॥ तथाचातिव्याप्तिरिति भावः ॥ असाधारणस्येति ॥ आविद्यकस्येत्यर्थः। न च दुःखादिकमपि प्रातिभासिकमिति वाच्यम्। तथात्वे ब्रह्मधीबाध्यत्वायोगात् ॥ त्वयैवेति ॥ एकाज्ञानवादिनेत्यर्थः ॥ नापीति ॥ न च पौनरुक्त्यं सामान्यविशेषाभ्यां विशेषोपपत्तेः ॥ अर्थेति ॥ अवच्छेदकाभावेऽर्थक्रियाकारित्वादेर्गृहीतुमशक्यत्वं तत्सत्वे तयोरेव भेदकत्वसम्भव इति भावः। व्यावहारिकेति स्वलक्षणे स्वस्य प्रवेशादिति भावः। न च यद्वस्तुगत्या निर्धर्मकं तन्मात्रगोचरं ज्ञानं शुद्धज्ञानं विवक्षितम्। तच्च भ्रमकाले नास्ति। निर्धर्मकत्वादेः स्वरूपसत एवोपेक्षीणत्वान्नाखण्डार्थत्वहानिरपीति वाच्यम्। तादृशज्ञानस्यासिद्धेः। शब्दस्य वा प्रत्यक्षस्य वा तदजनकत्वात्। नापि तादृशधियो बाधकत्वम्। शुक्तिनिर्विकल्पकस्यापि बाधकतापत्तेः। निर्धर्मकत्वादेर्ज्ञानाविषयस्य बाधकत्वप्रयोजकत्वे शुक्तित्वादेरपि तथात्वापातात्। तद्विषयत्वे चाखण्डार्थत्वहान्यादेर्दुर्वारत्वात्। निर्धर्मकत्वादेः स्वव्याहत्यादिना उपायत्वासम्भवाच्च। निष्प्रकारकत्वे संशयाद्यनिवर्तकत्वस्य प्रागेवोक्तत्वाच्च। एतेनेति परामृष्टं हेतुमाह ॥ महावाक्येति ॥ उपलक्षणमेतत्। शब्दस्य निष्प्रकारज्ञानजनकत्वासम्भवाच्चेत्यपि द्रष्टव्यम् ॥ अत एवेति ॥ निष्प्रकारकस्य बाधकत्वायोगादेवेत्यर्थः ॥ अन्योन्येति ॥ पारमार्थिकत्वस्यैव निरुच्यमानत्वादिति भावः ॥ भेदकेति ॥ ननु चेतरत्वादेव भेदकानुमानमित्यत आह ॥ अन्योन्येति ॥ परमप्रकृतमुपसंहरति ॥ तस्मादिति ॥ जगतो मिथ्यात्वप्रमाणाभासानां दूषितत्वादित्यर्थः। तस्मात् कृत्स्नमपि वेदान्तवाक्यं तत्वावेदकमेव। न तु किञ्चित्तत्त्वावेदकं किञ्चिदतत्त्वावेदकमिति विभाग इति ॥ इति सत्तात्रेविध्यभङ्गः।  
    
  इति श्री पाण्डुरङ्गि आनन्दभट्टारकविरचिते  
  न्यायामृतकण्टकोद्धारे प्रथमः परिच्छेदः

\</1-2-44\>  
   --------------

  \*\*\*\*\*\*\*\*\*\*\*\* proof completed \*\*\*\*\*\*\*\*\*













   न्यायामृतकण्टकोद्धारः  
    ---\*\*\*---

\<2-1\>  
  1. अखण्डार्थत्वलक्षणभङ्गः

 सर्वाभीष्टप्रदं वीरं सर्वविघ्नौघनाशकम्।  
 नरसिंहं सद्गुणाढ्यं प्रणमामि सुसंविदे॥  
 हयास्यं शशिबिम्बस्थं सर्ववेदप्रवर्तकम्।  
 शङ्खादियुक्‌चतुर्बाहुं प्रमामि महाप्रभुम्॥  
 निरूप्य बन्धसत्यत्वं बन्धविध्वंसकारणम्।  
 यज्ज्ञानं तद्विशिष्टार्थमादेयमधुनोच्यते॥  
 ननु सत्यजगत्कर्तृत्वाद्यनन्तगुणविशिष्टे वेदान्ताः प्रमाणमिति यदुक्तं तदयुक्तम्। वेदान्तानामखण्डार्थनिष्ठत्वस्य प्रमितत्वादिति शङ्कते- नन्विति। वेदान्तेत्युपलक्षणम्। लौकिकेत्यपि बोध्यम्। यथेति। प्रकृष्टप्रकाशश्चन्द्रः सोयं देवदत्त इत्यादि लौकिकवाक्योदाहरणमपि द्रष्टव्यम्। निर्भेदत्वं वेदान्तजन्यज्ञाने प्रकारो वा ? स्वरूपसद्वा ? आद्य आह। भेदाभावेति। न चोपलक्षितस्वरूपत्वपक्षे कथमखण्डार्थत्वहानिः। स्वरूपमात्रस्य तत्र भानादिति वाच्यम्। उपलक्षणपक्षेऽप्युपलक्षणस्य तदुपस्थाप्यस्य वा काकोत्तृणत्वादिवत् शब्दजन्यज्ञाने प्रकारत्वनियमात्। द्वितीये आह। स्वरूपेति। ननु वस्तुगत्या यन्निर्भेदं तन्मात्रपरत्वमखण्डार्थत्वमतो न सगुणवाक्येऽतिव्याप्तिः। तस्य गुणपरत्वस्यापि भावादित्यत आह। प्रकृष्टेति। तेषां धर्मिसमसत्ताकभेदवद्वस्तुपरत्वेन वस्तुगत्या निर्भेदार्थमात्रपरत्वाभावादिति भावः। य इति। यद्यप्यत्र सम्भूयार्थपरत्वं नास्त्येव। प्रत्येकं त्वेकार्थमात्र परत्वं लक्षणवाक्यत्वादतो न तत्रातिव्याप्तिस्तथापि ब्रह्मण्यसम्भव एव। शक्त्या लक्षणया वा वेदान्तानां निःसम्बन्धे ब्रह्मणि पर्यवसानानुपत्तेरिति द्रष्टव्यम्। इष्टापत्तेश्चेति। मयापि अपर्यायशब्दानां तत्तद्विशेषण समर्पणद्वारा एकविशेष्यपरत्वस्य स्वीकारादित्यर्थः। अपर्यायशब्दानामिति। न च सर्वथा संसर्गगोचरप्रमाजनकत्वस्य लक्षणार्थत्वे अप्राप्तयोः प्राप्तिः संयोगः, नित्यः सम्बन्धः समवायः इत्यादिलक्षणवाक्येष्वव्याप्तिः। तेषां लक्ष्यसंसर्गगोचरप्रमिति जनकत्वादिति वाच्यम्। अत्र हि संसर्गागोचरशब्देन स्वस्वपदस्मारित पदार्थानामन्योन्यसंसर्गागोचरप्रमितिजनकत्वस्य विवक्षितत्वादिति नाव्याप्तिः। अत्र हि हस्तकरादिपर्यायशब्दानामपि संसर्गागोचरप्रमाजनकत्वात् तत्रातिव्याप्ति निवृत्यै अपर्यायग्रहणम्। इन्द्रियाणामपि निर्विकल्पकरूप संसर्गागोचरप्रमिति जनकत्वात् तन्निवृत्तये शब्दग्रहणम्। गामानयेत्याद्यपर्यायशब्दानामपि संसर्गगोचरप्रमाजनकत्वात् तदर्थं संसर्गागोचरग्रहणम्। गौरश्वः पुरुषो हस्तीत्याद्यपर्याय शब्दानामपि पदस्मारितपदार्थानामन्योन्यसंसर्गागोचरज्ञानजनकत्वात् तत्रातिप्रसङ्गनिवृत्तये प्रमितिग्रहणम्। गौरश्व इत्यादि शब्दानां च पदार्थमात्रस्मारकत्वेनानुभवत्वगर्भप्रमिति जनकत्वाभावान्नाति प्रसङ्गः। प्रातिपदिकार्थेति। न च निःसम्बन्धे कथं पर्यवसानमिति वाच्यम्। आरोपितसम्बन्धेन तदुपपत्तेः। उक्तार्थे चित्सुखसम्मतिमाह। उक्तं हीति। गिरामपर्याय शब्दानां या संसर्गाविषयत्वे सति सम्यग्धी हेतुता इयमखण्डार्थता उक्ता। यद्वा तेषामेव शब्दानां तत्प्रातिपदिकार्थता तदिति संसर्गराहित्येन लक्षितमेकत्वं परामृशति। एकप्रातिपदिकार्थतेत्यर्थः।  
 एवमखण्डार्थत्वस्य लक्षणमुक्त्वा पदार्थपरस्याखण्डार्थत्वे प्रमाणमाह। तत्रेति। अत्र साध्यद्वये क्रमेण हेतुद्वयं द्रष्टव्यम्। अन्यथा द्वितीयसाध्ये प्रथमहेतोः प्रकृष्टप्रकाश इत्यादौ व्यभिचारप्रसङ्गात्। तस्य ब्रह्म प्रातिपदिकार्थमात्र निष्ठत्वाभावात्। यद्वाऽस्तूभयत्रोभयं हेतुः। ब्रह्मपदस्य लक्ष्यमात्रपरत्वाङ्गीकारेणोक्तव्यभिचारासंभवादिति। अत एवाह। प्रकृष्टादिवाक्यमिति। अप्रयोजकत्वं परिहरति। नहीति। तथात्वे प्रश्नोत्तरयोर्वैयधिकरण्यप्रसङ्ग इति भावः। ननु सास्नादिमान् गौरित्यादि लक्षणवाक्येषु व्यभिचारः। तत्र प्रातिपदिकार्थमात्रनिष्ठत्वाभावादित्यत आह। सास्नादिमान् गौरितीति। तथा च पक्षसमत्वान्न व्यभिचार इति भावः। न चैवं दृष्टान्ताभावात् कथं व्याप्तिग्रह इति वाच्यम्। व्यतिरेकव्याप्त्याऽन्वय व्याप्त्यनुमानस्य संभवात्। व्यतिरेकव्याप्तेरेव गमकत्वसंभवाच्च। अकार्येति। अत्र समानाधिकरणत्वादित्युक्ते मृद्धट इत्यादौ व्यभिचारस्तदर्थमकार्येत्यादि अकार्यकारणनिष्ठत्वादित्युक्ते देवदत्तस्य गौरित्यादौ। तदर्थं समानाधिकरणत्वादिति। न चात्र द्रव्यपदं व्यर्थमिति वाच्यम्। दण्डी देवदत्तो, गोमान् देवदत्त इत्यादौ व्यभिचारवारकत्वात्। न च विशिष्टहेतोस्तत्र सत्त्वात् कथं व्यभिचारपरिहार इति वाच्यम्। कार्यकारणनिष्ठान्यत्वे सति द्रव्यमात्र निष्ठान्यत्वे इति विवक्षितत्वात्। उक्तवाक्यस्य द्रव्यमात्रनिष्ठत्वात्। न चैवं विशेष्यवैयर्थ्यं नीलस्य गुणत्वमित्यादौ व्यभिचारवारकत्वात्। न चैवमप्रसिद्धिः। सोयं देवदत्त इत्यादेरपि द्रव्यमात्रनिष्ठत्वादिति वाच्यम्। द्रव्यपदेन तत्संसर्गस्य विवक्षितत्वात्। न चैवं विशिष्टस्य हेतोः नीलो गुण इत्यादौ व्यभिचार इति वाच्यम्। गुणमात्र संसर्गपरान्यत्वे सतीत्यस्यापि विवक्षितत्वात्। न चैवमकार्येत्यादि व्यर्थम्। तस्य नीलोत्पलमित्यादौ व्यभिचारवारकत्वादिति सर्वं समञ्जसम्। प्रधानसाध्यहेतुष्वप्रयोजकत्वं परिहरति। विपक्ष इति। आद्यलक्षण इति। अपर्याय शब्दानां किं संसर्गागोचरप्रमाजनकत्वमित्यत्र संसर्गशब्देन किम् संसर्गसामान्यं प्रकृतपदार्थापदार्थरूपं विवक्षितम् ? अथवा प्रकृतपदस्मारितपदार्थसंसर्गो विवक्षितः ? यद्वा प्रतिपिपादयिषितपदार्थसंसर्गः ? आद्य आह संसर्गशब्देनेति। तत्र लक्ष्यार्थकपदार्थीभूत संसर्गप्रमापकत्वादव्याप्तिरित्यर्थः। द्वितीय आह। पदस्मारितेति। एवञ्च यद्यपि नाव्याप्तिः। पदार्थीभूतसंसर्ग प्रतिपादकत्वेऽपि पदार्थसंसर्गस्याप्रतिपादकत्वात्। तथाप्यतिव्याप्तिरेव। विषं भुंक्ष्वेत्यनेन हि द्विषदन्नं न भोक्तव्यमिति वाक्यार्थो बोध्यते। तस्य प्रकृतपदस्मारितपदार्थसंसर्गत्वाभावादिति भावः। तृतीय आह। प्रतिपिपादयिषितेति। एवं यद्यपि विषं भुंक्ष्वेत्यत्र नाति व्याप्तिः। अनेन द्विषदन्नादिपदार्थानां प्रतिपिपादयिषितत्वेन प्रतिपिपादयिषितसंसर्गाप्रमापकत्वाभावात् तथापि प्रकृष्टादिवाक्येऽव्याप्तिरेवेति भावः।  
 ननु प्रकृतपदज्ञातपदार्थानामपदार्थीभूतसंसर्गागोचरप्रमाजनकत्वं विवक्षितम्। एवञ्च न प्रकृष्टादिवाक्येऽव्याप्तिः। तस्य तन्मात्र प्रश्नोत्तरत्वादिना संसर्गगोचरप्रमाजनकत्वाभावात्। नापि विषं भुंक्ष्वेत्यत्रातिव्याप्तिः। तस्य प्रकृतपदस्मारितसंसर्गागोचरप्रमाजनकत्वादित्यत आह। किञ्चेति। नन्वेतदपि अखण्डार्थमेवेति अत्राह। न चेति। तथा च धर्मिभेदप्रतिपादनान्नाखण्डार्थत्वमिति भावः।  
 ननु शीतोष्णस्पर्शवन्तौ पयः पावकौ इत्ययं समुदायो नैकवाक्यं संभूयार्थाप्रतिपादकत्वात्। न चात एवातिव्याप्तिः। तस्मिन् त्वदीय लक्षणस्य गतत्वादिति वाच्यम्। अपर्यायशब्दानां संसर्गागोचरप्रमाजनकवाक्यत्वस्य विवक्षितत्वात्। समुदायस्य चैकार्थप्रतिपादकत्वाभावेन वाक्यत्वाभावात् प्रत्येकं तु लक्ष्यत्वान्नातिव्याप्तिरित्यत आह। किञ्चेति। ननु संसर्गशब्देन पदवृत्तिस्मारितातिरिक्तं विवक्षितम्। एवञ्चापर्याय शब्दानां पदवृत्तिस्मारितातिरिक्तागोचरप्रमाजनकत्वमखण्डार्थत्वम्। एवञ्चोक्तस्थलेषु नाव्याप्तिः। संयोगादिपदार्थस्य पदस्मारितत्वेन पदवृत्तिस्मारितातिरिक्तत्वाभावात्। अन्विते शक्त्यङ्गीकारेऽपि कुब्जशक्तिवादत्वेनान्वयांशे स्मारितत्वाभावात्। भाट्टानामन्वयांशे लक्षणायामपि अन्वयांशे स्मारितत्वाभावात् न खण्डार्थवाक्यातिव्याप्तिरपीत्यत आह। प्रकृष्टेत्यादि। अयमाशयः एवं विवक्षायां लक्षणवाक्येष्वसंभवः। न हि लक्षणवाक्येषु पदवृत्तिस्मारितस्यैवानुभव इत्यत्र नियामकमस्ति। पदार्थस्मरणाभावेऽपि पदश्रवणानन्तरमेव साकांक्षस्वार्थानुभवसंभवात्। नहि पदार्थस्मरणं पदार्थानुभवे कारणं प्रमाणाभावात्। न्यायमते पदार्थस्मरणस्य विशेषणज्ञानत्वेनोपयोगात्। आवयोर्मते तदभावात्। किञ्चास्तु पदार्थस्मरणनियमः। तथापि स्मरणस्य निष्प्रकारकत्वाभावात् लक्षणयानुभाव्यशुद्धस्य पदवृत्तिस्मारितविशिष्टादन्यत्वात् पदवृत्तिस्मारितविशिष्टान्यशुद्धप्रमाजनकत्वेन सत्यादिवाक्येष्वव्याप्तिरेव। प्रकृष्टादिवाक्यस्य तु संसृष्टार्थत्वेनासंभवस्तु मूल एव स्फुट एवेति। अत एवेति परामृष्टं हेतुमाह। असंभवादिति। सर्वेषां लक्षणवाक्यानां सखण्डार्थत्वस्य वक्ष्यमाणत्वादिति भावः। अतिव्याप्तेश्चेति। इदं चैकपदस्य प्रातिपदिकविशेषणत्वपक्षे द्रष्टव्यम्। प्रातिपदिकार्थविशेषणत्वे तु पूर्वोक्तदूषण एव तात्पर्यमिति भावः। एकपदस्य प्रातिपदिकार्थविशेषणत्वे तदेकत्वस्यैकधर्मावच्छिन्नत्वे वक्तव्ये विशिष्टार्थविषयत्वापत्या अखण्डार्थत्वाङ्गीकारविरोध इति ध्येयम्। इदानीमपर्यायत्वाभावप्रयुक्तमसंभवमाह। किञ्चेति। प्रवृत्तिनिमित्तभेदः किं शुद्धातिरिक्ते वा शुद्धे वा ? नाद्य इत्याह। अनन्तत्वादीनामिति। न द्वितीयः। शुद्धे तद्भेदाङ्गीकारे च सखण्डार्थत्वापातः। ननु लक्षणयाऽखण्डार्थपरत्वमतो नोक्तदोष इत्यत आह। अनन्तादिशब्दानामिति। शब्दप्रवृत्तिनिमित्तस्य लक्ष्ये क्वाप्यदृष्टत्वात्। गङ्गापदलक्ष्यस्य तीरस्यागङ्गात्वनियमादनन्तादिपदलक्ष्यस्य ब्रह्मणोऽनन्तत्वाद्यभाव प्रसङ्गादिति भावः। इति अखण्डार्थत्वलक्षणभङ्गः॥ 1 ॥  
\</2-1\>

\<2-2\>  
  2. सत्यज्ञानादिवाक्यानामखण्डार्थत्वानुमानभङ्गः

 लक्षणं दूषयित्वा अनुमानं दूषयति। आद्येति। ननु निर्विकल्पकरूपप्रत्यक्ष एव साध्यप्रसिद्धिरित्यत आह। प्रत्यक्षादीनामिति। प्रमाणाभावेन निर्विकल्पकाभावात्। न च विशिष्ट ज्ञानमेव निर्विकल्पके प्रमाणमिति वाच्यम्। तस्योभयसन्निकर्षादिनैवोपपत्तेरप्रयोजकत्वात् विस्तृतं चैतदन्यत्र। ननु प्रमात्वं संसर्गागोचरवृत्ति सकलप्रमावृत्तित्वादभिधेयत्ववदिति सामान्यतस्तत्प्रसिद्धेरिति चेन्न। अप्रयोजकत्वात्। प्रमात्वं न संसर्गागोचरवृत्ति। ज्ञानत्वव्याप्यधर्मत्वात् अनुमितित्ववदिति सत्प्रतिपक्षत्वाच्च। पक्षसमत्वान्नानुभवत्वादौ व्यभिचारः। न च सन्देहरूपैव साध्यप्रसिद्धिरस्त्विति वाच्यम्। साध्यप्रसिद्धौ तत्सन्देहानुपपत्तेः। न च प्रकृष्टादिवाक्य एव तत्प्रसिद्धिर्दर्शितेति वाच्यम्। तस्या आकर एव निराकरिष्यमाणत्वात्। परापरजातित्वे व्याप्यव्यापकजातित्वे। तथा चातिव्याप्त्यादि धर्मप्रतिपादकस्य लक्षणवाक्यत्वमसिद्धमिति भावः। न च परमार्थसत्यादिरूपत्वमेव स्वरूपलक्षणं न च तदुक्तदोषवदिति वाच्यम्। स्वरूपत्वे लक्षणत्वायोगात्। प्रसिद्धत्वाप्रसिद्धत्वे हि लक्षणत्वलक्ष्यत्वयोः प्रयोजके, न चैत एकस्मिन्निर्विशेषे संभवतः। किञ्च किं सत्यादिकं प्रत्येकं वा लक्षणं मिलितं वा ? नाद्यः। सत्यत्वज्ञानत्वादि परत्वे सखण्डार्थत्वापातात्। स्वरूपमात्रपरत्वेऽपरवैयर्थ्यात्। प्रयोजनत्वेन सार्थक्यं त्वग्रे निरसिष्यते। न द्वितीयो व्यर्थत्वाद्व्यावर्त्त्याभावात्। न चैकैकस्य परेण ब्रह्मणोऽन्यत्र स्वीकारात् विशिष्टस्य लक्षणत्वमिति वाच्यम्। विशिष्टपरत्वे सखण्डार्थत्वापातात्। परेण विशिष्टस्यान्यत्राङ्गीकाराच्च। तस्माल्लक्षणवाक्यत्वमसिद्धमिति भावः। असाधारणेति। तद्वृत्तित्वे सति तदितरावृत्तित्वप्रतिपादने धर्मधर्मिभावरूपसंसर्गप्रतिपादनमावश्यकम्। तथा च साध्याभाव व्याप्तत्वाद्विरुद्धत्वमिति भावः। ननु लक्षणवाक्यानां स्वरूपमात्रपर्यवसायित्वात् नियमासिद्धिरित्याशङ्ख्य निषेधति। न च स्वरूपेति। तस्येति। लक्ष्यलक्षणभावे प्रयोजकयोर्ज्ञातत्वाज्ञातत्व योरेकस्मिन्नसंभवादिति भावः। न चावृतत्वानावृतत्ववदन्तःकरणवृत्तिभेदेन ज्ञातत्वाज्ञातत्वेप्येकस्मिन् संभवत इति वाच्यम्। निर्विशेषेऽन्तः करणवृत्तिभेदस्यैवायोगात् दृष्टान्तासम्प्रतिपत्तेश्च। ननु लक्षणस्य लक्ष्याद्भिन्नत्वे स्वरूपलक्षणत्वादिव्यवस्थायोग इत्यत आह। अतिरेकेपीति। यावल्लक्ष्यभावित्वादिनेत्यादि पदेनायावल्लक्ष्यभावित्वपरिग्रहः। तेन तटस्थलक्षणत्वोपपत्तेरिति द्रष्टव्यम्। न चैवं स्थायित्वास्थायित्वव्यवस्था स्यात् न स्वरूपलक्षणत्वादि व्यवस्थेति वाच्यम्। स्वरूपमेव लक्षणं स्वरूपलक्षणमित्यर्थस्य बाधितत्वेन स्वरूपवत् स्थायिलक्षणं स्वरूपलक्षणमितिकरणेन तद्व्यवस्थोपपत्तेः। किं विशिष्टज्ञाने द्वारत्वम् ? उत स्वरूपमात्रज्ञाने ? नाद्यः। खण्डार्थत्वापातात्। न द्वितीय इत्याह। वक्ष्यमाणेति। अन्यथा संशयाद्ययोगादिति भावः। न च स्वरूपमात्रज्ञानस्य लक्षणात् पूर्वं वृत्तत्वेऽपि संशयादिनिवर्तकस्वरूपज्ञानस्य पूर्वमजातत्वात् तत्र द्वारत्वं लक्षणज्ञानस्य भविष्यतीति वाच्यम्। पूर्वानधिकविषयस्य स्वरूपज्ञानस्य संशयाद्यनिवर्तकत्वेन तत्र द्वारत्वानुपपत्तेः। न च कारणविशेषजन्यत्वेन संशयनिवर्तकत्वमिति वाच्यम्। संशयप्रकार विरुद्ध प्रकार विषयत्वे संशयनिवर्तकत्वानुपपत्तेः। अन्यथा ऊर्ध्वत्वादिज्ञानस्य कारणविशेषजन्यस्य संशयनिवर्तकत्वापातात्। न चेति। तथा च लक्षणे तात्पर्याभावात् स्वरूपमात्र एव तात्पर्यात् नाखण्डार्थत्वविरोध इति भावः। अलक्षणवाक्यस्येति। उपलक्षणमेतत्। लक्षणे तात्पर्याभावे तत्प्रतिपादनं व्यर्थं चेत्यपि द्रष्टव्यम्। तस्माद्विरुद्धत्वं दुष्परिहरम्।  
 व्यभिचारमप्याह। सखण्डेति। न च तत्रापि साध्यसत्वं व्युत्पाद्यत इति न व्यभिचार इति वाच्यम्। अनेकधर्मिप्रतिपादक स्याखण्डार्थत्वव्युत्पादनस्याशक्यत्वात्। न चैकधर्मावच्छेदेनानेकार्थपरत्वमखण्डार्थत्वविरोधीति वाच्यम्। तथात्वे धर्मधर्मिभावपरत्वादनेकधर्मिपरत्वाच्च सखण्डार्थत्वापत्तेः। ब्रह्मणि एकधर्मि भावाच्च। अन्यथाऽखण्डार्थत्वं पारिभाषिकं स्यादिति। ननु धर्मविषयप्रश्नेऽपि स्वरूपमात्रस्य प्रतिवचनात् नासिद्धिरित्यत आह। न च धर्म इति। न च तत्रापि धर्मस्वरूपमात्रपरत्वादखण्डार्थत्वाविरोध इति वाच्यम्। किं चन्द्रलक्षणमिति पृष्टे चन्द्रलक्षणत्वेन प्रतिपादने चन्द्रस्य लक्षणस्य च धर्मधर्मिभावप्रतिपादनस्यावश्यकतया सखण्डार्थत्वावश्यंभावात्। अन्यथा प्रश्नोत्तरयोर्वैयधिकरण्यं स्यात्। धर्मिज्ञानाधीनेति। न च वेदान्तजन्यज्ञानस्य निष्प्रकारकत्वेऽपि व्यावृत्ताकारज्ञानत्वेनैव संशयविरोधित्वमोक्षहेतुत्वयोरुपपत्तेर्न सप्रकारकज्ञानहेतुतया विचारविधानमिति वाच्यम्। व्यावृत्ताकारज्ञानत्वस्य व्यावर्तकविशिष्टज्ञानत्व व्यावृत्तिविशिष्टतानत्वातिरिक्तस्य निर्वक्तुमशक्यत्वात् ब्रह्मण्याकाराभावेन ज्ञानस्य तदाकारत्वानुपपत्तेश्च। न च ज्ञानस्याज्ञाननिवर्तकत्वे समानविषयत्वमेव तन्त्रम्। न तु समान प्रकारकत्वमपीति वाच्यम्। तथात्वे धर्मिज्ञानस्यापि संशयनिवर्तकतापत्तेः। न च धर्मिज्ञानस्याविद्याकल्पितप्रकारविषयत्वादविद्यायाश्च शुद्धमात्रविषयत्वात् न समानविषयत्वमिति वाच्यम्। अविद्यायाः शुद्धमात्रविषयत्वाभावस्योक्तत्वात् प्रकारस्याविद्याकल्पितत्वासिद्धेश्च। समानविशेष्यकत्वेनैव समानविषयत्वोपपत्तेश्च। यथा च सप्रकारकस्यैवाज्ञाननिवर्तकत्वं तथोक्तं प्राक्। न च प्रकारस्याविद्याकल्पितत्वेन न तद्भानमविद्यानिवर्तकमिति वाच्यम्। असिद्धेः। वृत्तिवदुपपत्तेश्च। तस्मात् सप्रकारकस्यैव संशयादिनिवर्तकत्वात् तादृशाज्ञानहेतुतया विचार विधानान्यथानुपत्या सखण्डार्थत्वस्यैव निर्णीतत्वाद्बाधो दुष्परिहरः।  
 सत्यादीति। न चाद्यसाध्ये संसर्गे द्वितीयसाध्ये च संसृष्टे व्यभिचारः। तयोरपि प्रमाणवाक्ये तात्पर्यविषयत्वादिति वाच्यम्। प्रथमानुमाने प्रमाणवाक्यतात्पर्यविषय पदार्थत्वादिति हेत्वर्थस्य विवक्षितत्वात्। संयोगस्य पदार्थत्वाभावात्। न चैवं तस्य पक्षत्वात् तत्र हेत्ववृत्तौ भागासिद्धिरिति वाच्यम्। पदार्थत्वस्य पक्षेऽपि प्रवेशात्। द्वितीयानुमाने च संसर्गाविषयप्रमाविषयो नेति साध्यकरणान्न संसृष्टे व्यभिचारः। न च साध्यद्वये सिद्धसाधनम्। अवान्तरतात्पर्यविषयस्य संसृष्टादिरूपत्वाद्भिन्नविषयत्वेन प्रतिपक्षासंभवाच्चेति वाच्यम्। महातात्पर्यविषय इति पक्षकरणात्। सत्प्रतिपक्षत्वे पक्षभेदस्याप्रयोजकत्वात्। विरोधित्वस्यैव तन्त्रत्वाच्च अत एव केवलान्वयिन्यपि प्रतिपक्षाभिधानम्। सत्यादीति। अत्र स्वतात्पर्यविषयज्ञानाबोध्येत्येतत्संसर्गविशेषणम्। बोध्य संसर्गपरत्वेन सिद्धसाधनतानिवारणाय। नन्वेवमपि संसर्ग स्वरूपमात्रपरत्वसिध्या विशिष्टार्थपरत्वसिध्यभावेनार्थान्तरमित्यतः साध्यान्तरमाह। स्वतात्पर्येति। तथा च सत्यादि वाक्यकरणकप्रमितिविषयपदार्थ निरूप्यसंसर्गपरत्वसाधने स्वरूपमात्रपर्यवसानाभावेन विशिष्टार्थ एव पर्यवसानात् नार्थान्तरता। न चाबाध्यपरत्वमात्रेण प्रमितिविषयपरत्वमात्रेण वा हेतोरुपपत्तौ विशिष्टसाध्यस्य तत्रातन्त्रत्वादप्रयोजकत्वमिति वाच्यम्। अग्निना सिञ्चेदित्यस्याबाध्यप्रमिति विषयपदार्थांशपरत्वमात्रेण प्रमाणवाक्यत्वस्यादृष्टतया विशिष्टस्यैव तत्र प्रयोजकत्वात्। न चालक्षणवाक्यत्वमुपाधिः। लक्षणवाक्यत्वस्यापि सखण्डार्थत्वेन व्याप्तेः समर्थितत्वात्। उपाधेः प्रकृतसाध्याव्यापकत्वात्। ननु खं छिद्रं, कोकिलः पिक इत्यादौ व्यभिचारः। तत्र पर्यायत्वेन संसर्गपरत्वा भावादित्यत आह। खं छिद्रमिति। यद्वेति। नचात्रहेतुद्वये त्वन्मते ज्ञानमात्रस्य सप्रकारकत्वात् विशेषणवैयर्थ्यमिति वाच्यम्। निर्विकल्पकाङ्गीकारिणां प्रति व्यभिचारनिवारकत्वेन सार्थकत्वात्। अन्यं प्रति तु विपक्षबाधकसूचकत्वेन सार्थकत्वात्। यथा च निष्प्रकारकज्ञानस्य संशयादिनिवर्तकत्वं तथोक्तम्। न च लक्षणवाक्याजन्यत्वमुपाधिरिति वाच्यम्। लक्षणवाक्यस्यापि सखण्डार्थत्वस्यैव समर्थितत्वेनाप्रयोजकत्वेन साध्याव्यापकत्वात्। न च सर्वत्रानुमानेषु प्रश्नोत्तरयोर्वैयधिकरण्यलक्षणप्रतिकूलस्तर्क इति वाच्यम्। प्रश्नस्यापि विशिष्टविषयत्वस्यैव समर्थयिष्यमाणत्वेन समानाधिकरणत्वात्। मुख्यवृत्येति। मुख्यवृत्तिजन्यस्य वाच्यतावच्छेदकविशिष्टविषयकत्वनियमात् त्वयानङ्गीकाराच्चेति। स्वरूपमात्रस्य पृष्टत्वं वदन् प्रष्टव्यः। स्वरूपं ज्ञातं न वा ? नाद्यः। ज्ञाते प्रश्नोयोगात्। निश्चितेऽपि प्रश्ने तदविच्छेद एव स्यात्। न द्वितीय इत्याह॥ अस्तीति। चन्द्रशब्दस्येति। अर्थवदधातुरप्रत्ययः प्रातिपदिकमिति सूत्रेणार्थवत एव प्रातिपदिकसंज्ञाविधानादिति भावः। उक्तमर्थं कारिकारूढं करोति। एवञ्चेति। ननु स्वरूपविषयकश्चेन्न प्रश्नः तर्हि विषयान्तराभावान्निर्विषयक एवासावापद्यत इत्यत आह। तस्मादिति। ननु स्वरूपस्य ज्ञातत्वात् नाज्ञानपक्षोक्तदोषावकाशः। न चैवं प्रश्नानुपपत्तिः। स्वरूपज्ञानस्य वृत्तत्वेऽपि संशयविरोधिस्वरूपज्ञानोदयार्थं प्रश्नोपपत्तेः। न च समानविषयत्वे कथमेकस्य तद्विरोधित्वमित्यरस्य तन्नेति वाच्यम्। शंखः श्वेतो न पीत इति परोक्षापरोक्षज्ञानयोः विषयभेदाभावेऽपि भ्रमविरोधित्वाविहोधित्वयोः दृष्टत्वात्। अत एव विरोधिज्ञानानुदयोदयदशामालम्ब्य संकीर्णत्वादि व्यवहारोप्युपपद्यत इति किमनुपपन्नमिति चेन्न। संशयविरोधिज्ञानोदयार्थं प्रश्न इत्यङ्गीकुर्वता प्रश्नस्यासाधारणधर्मविषयत्वं स्वीकर्तव्यम्। स्वरूपमात्रज्ञानस्य संशयविरोधित्वादर्शनात्। अन्यथा पुरुषज्ञानमपि स्वरूपमात्रविषयं विशेषदर्शनजन्यत्वात् संशयनिवर्तकमिति स्यात्। न च विशेषदर्शनजन्यं सप्रकारकमेवेति वाच्यम्। विचारजन्यस्यापि सप्रकारकत्वनियमात्। अत एव सङ्कीर्णत्वादिव्यवहारोऽपि साधारणासाधारणधर्मविषयज्ञानाभ्यामुपपादनीयः। शङ्खः श्वेत इत्यादौ तु साक्षात्कारिभ्रमे साक्षात्कारिविशेषदर्शनस्यैव दिङ्मोहादौ निवर्तकत्वदर्शनात् परोक्षज्ञानस्य भ्रमानिवर्तकत्वेऽपि प्रत्यक्षस्य युक्तम्। न हि स्वरूपमात्रज्ञानं संशयविरोधि क्वापि दृष्टम्। येनात्र तथा प्रतीमः। दर्शनानुसारिणी हि कल्पना। अन्यथातिप्रसङ्गात्। न च लक्षणवाक्येन व्यावृत्तिविशिष्टज्ञानं कथं जन्यते तद्बोधक शब्दाभावादिति वाच्यम्। न वयं व्यावृत्तिविशिष्टबोधं शाब्द इति ब्रूमः। किन्तु लक्षणवाक्येन व्यावर्तकविशिष्टबोधने तस्य हानादि बुद्धिवत् अनुमानविधया फलत्वम्। अत एव लक्षणाद्यापादनमपि परास्तम्।  
 एवं प्रश्नस्यासाधारणधर्मविषयत्वमुपपाद्योत्तरवाक्यस्यापि तदुपपादयति। एवमिति। ननु यथा व्रीहीन् प्रोक्षतीत्यत्र व्रीहिस्वरूपे प्रोक्षणविधानव्यर्थत्वापत्या व्रीहिभिर्यजेतेति प्रकृतापूर्वसाधनलक्षणायामपि न यत्र कुत्रचित् प्रोक्षणापत्तिः। यथा वा गङ्गापदेन गङ्गासम्बध्येव तीरं लक्ष्यते तथा चन्द्रत्वाश्रयीभूतैव व्यक्तिर्लक्ष्यत इति न यस्य कस्यचित् चन्द्रत्वप्राप्तिरिति चेन्न। दृष्टान्ते प्रकृतापूर्वसाधनलक्षणायामपि द्रव्यत्वस्य वा स तुषद्रव्यत्वस्य वा अत्यक्तत्वेन विशिष्टे तात्पर्यसद्भावात् न यत्र कुत्रापि प्रोक्षणप्राप्तिः। प्रकृते प्रकृष्टत्वादौ तात्पर्याभावेन तस्य त्यक्तत्वादतिप्रसङ्गः स्यादेव। अत एवाह। तात्पर्यविषयस्येति। तात्पर्यविषय इति। नचाखण्डलक्षणलक्ष्यरूपोद्देश्यविधेय भावासंभवेऽपि तदुभयप्रातिपदिकोपस्थितस्योद्देश्यविधेयभावसंभव इति वाच्यम्। तदुभयप्रातिपदिकलक्ष्यस्याखण्डत्वेन प्रसिद्धत्वाप्रसिद्धत्वरूपोद्देश्यविधेयभावासंभवात्। तथा च बुभुत्सानिवृत्तिर्न स्यादिति। सर्वेषामपीति। न च निष्प्रकारकमेव ज्ञानं संशयनिवर्तकमिति वाच्यम्। तस्य संशयनिवर्तकत्वस्य क्वाप्यदर्शात्। अन्यथाऽति प्रसंगात्। तस्मात् परिहारो विशिष्टविषय इति। किञ्च यदि लक्षणवाक्यस्थानां सर्वेषां पदानां लक्षणया स्वरूपमात्रपरत्वं तदा एकेनैव स्वरूपस्य लक्षितत्वात् इतरवैयर्थ्यमित्याह। प्रकृष्टादीति। चन्द्रपदेनैव स्वरूपमात्रलक्षणासम्भवादिति भावः। ननु व्यावर्त्यभेदात् पदानां सार्थक्यमित्यत आह। व्यावर्त्यभेदेनेति। एतेनेति। प्रश्नोत्तरयोः विशिष्टविषयत्वप्रतिपादनेनेत्यर्थः। सहेति। यदि प्रकाशत्वं चन्द्रप्रातिपदिकार्थः तर्हि चन्द्रप्रकाशशब्दयोः एकप्रवृत्तिनिमित्तकत्वेन पर्यायत्वात् पर्यायाणामसहप्रयोगस्य सर्वसिद्धत्वादिति भावः। एतेनेति। परामृष्टं ननु चन्द्रप्रातिपदिकार्थत्वे पर्यायत्वेन सहप्रयोगानुपपत्तिरित्यत आह। एवञ्चेति। तथा च न पर्यायत्वमिति भावः। न च प्रातिपदिकार्थतावच्छेदकस्य प्रातिपदिकार्थत्वनियम एवेति वाच्यम्। भ्रान्तोऽसि। न वयं चन्द्रप्रातिपदिकार्थतावच्छेदकस्य प्रातिपदिकार्थत्वं ब्रूमः गन्धवती पृथिवीत्यत्र गन्धवत्त्वस्योद्देश्यतावच्छेदकत्वेऽपि पृथिवीशब्दार्थत्वाभावात्। अस्तु वा प्रातिपदिकार्थतावच्छेदकत्वम्। तथापि नायं नियमः। प्राभाकरमते धेनुप्रातिपदिकार्थताव्चछेदकस्य गोत्वस्य तत्प्रातिपदिकार्थत्वाभावात्। न्यायमते आकाशत्वस्य आकाशप्रातिपदिकार्थतावच्छेदकस्यापि तत्प्रातिपदिकार्थत्वाभाववत् प्रकृतेपि प्रकाशत्वादेः प्रातिपदिकार्थत्वाभावसंभवात्। किञ्च क्वचिल्लक्षणस्य प्रातिपदिकार्थत्वेनाप्यन्वयोऽस्तीत्याह। अस्तिचेति। न च पृथिवीत्वविशिष्टस्य पृथिवीशब्दार्थत्वमजानतः पृथिवीत्वपदेन पृथिव्युपस्थित्यभावात् अनन्वयः स्यादिति पृथिवीत्वविशिष्टे पृथिवीशब्दार्थग्रहोऽवश्यं प्रागेव श्रोतुर्वक्तव्यः। तथाच पृथिवीत्ववतीति वचनसार्थक्याय जलादिव्यावृत्तगन्धसमानाधिकरणजातिमतीत्यर्थे पर्यवसितमुत्तरम्। गन्धसमानाधिकरणजातिमत्वञ्च न पृथिवीशब्दवाच्यमिति कथमन्वय इति वच्यम्। पृथिवीविशिष्टे पृथिवीशब्दार्थ त्वग्रहं विनापि पृथिवीत्वे पृथिवीत्वशब्दार्थत्वग्रहसंभवेन पृथिवीत्वपदेन पृथिवीत्वोपस्थिति सम्भवात्। न हि पृथिवीत्वशब्दे संकेतग्रहे पृथिवीशब्दसंकेतग्रहः कारणम्। न वाऽविनाभूतः तद्ग्रहः। विना शब्दादिना पृथिवीत्वपदशक्तिग्रहसम्भवात्। तथा च पृथिवी शब्दार्थत्वेनैवान्वयात् नानन्वयः। पृथिवीशब्दस्येति। न च व्यवहर्तव्यत्वलक्षणा जहल्लक्षणा स्वरूपलक्षणायां जहदजहल्लक्षणा इति सैव युक्ता सर्वथा स्वार्थत्यागाभावादिति वाच्यम्। स्वरूपलक्षणायां सन्देहनिवृत्यादिकं न स्यादित्यादीनां बहूनां दूषणानामुक्तत्वात्। तथा च जहल्लक्षणैव युक्ता। ननु तथापि प्रश्नोत्तरयोः असाधारणधर्मादिमात्रविषयत्वमस्तु। न तु तद्विशिष्टव्यक्तिपरत्वम्। तथा च कथं विशिष्टार्थत्वमित्याशंकामुपसंहारव्याजेन परिहरति। तस्मादिति। तथाचासाधारणधर्मादेरपि ज्ञातत्वान्न प्रश्नोत्तरयोः तन्मात्रविषयत्वमपि तु विशिष्टविषयत्वमेवेति भावः।  
 ननु यदा प्रष्टुर्व्यावृत्तिवैशिष्ट्यमेस बुभुत्सितं तदा लक्षणाभिधाने कथं न प्रश्नोत्तरयोर्वैयधिकरण्यमित्यत आह। तत्र यदीति। व्यावृत्तिबोधार्थमेव लघूपायत्वेन व्यावर्तकधर्मस्योक्तत्वात् न वैयधिकरण्यं भवति। अन्यथा धूमपदे वह्निलक्षणापत्तेः। यदि च धूमे ज्ञाते धूमेन लिङ्गेन वह्निं ज्ञास्यतीति न धूमपदे लक्षणा तदा व्यावर्तकधर्मे उक्ते तेन व्यावृत्तिं ज्ञास्यतीति न लक्षणेति समानम्। न च द्वितीयपक्षे श्रुतार्थत्याग इति वाच्यम्। तात्पर्यानुपपत्या श्रुतार्थत्यागस्य यष्टीः प्रवेशयेत्यादौ अष्टत्वेन दोषाभावात्। तस्मात् प्रश्नोत्तरे विशिष्टविषये। न चेति। आग्नेयोऽष्टाकपालो भवतीत्यत्र यागाभिधायकपदाभावात् द्रव्यदेवतासंबन्धस्य च तं विनानुपपत्तेः तेन याग आक्षिप्यत इत्यर्थः।  
 न चायागाक्षेपकस्येति। प्रथमाध्याये चतुर्थपादे नवमाधिकरणे चिन्तितम्। तद्गुणास्तु विधीयेरन् विधानार्थेन चान्येन शिष्टाः स्युः। दर्शपूर्णमासे श्रूयते- यदाग्नेयोऽष्टाकपालोऽमावास्यायां पौर्णमास्यां च तो भवतीति। तत्र सन्देहः आग्नेय शब्दः कर्मनामधेयं गुणविधिर्वेति। पूर्वपक्षस्तु नात्र गुणविधिः। अष्टसु कपालेषु संस्कृतस्य पुरोडाशस्य द्रव्यस्य अग्नेर्देवतायाश्च विधानेऽनेकगुणविधानगौरवापत्तेः। तस्मात् पुरोडाशद्रव्यविशिष्टो यागो विधीयते। देवता च तत्प्रख्यन्यायेन मन्त्रवर्णात् प्राप्ता। तथा चाग्निदैवत्यनिमित्तमाग्नेय इति कर्मनामधेयमिति। सिद्धान्तस्तु तत्प्रख्यन्यायस्तदा स्यात् यदि यागः प्रत्यक्षतः श्रूयेत। नहि आग्नेयो भवतीत्यनेन पुरुषव्यापाररूपो यागः प्रतीयते। अग्निहोत्रवाक्ये च तत्प्रतीतिरस्ति। यागप्रतीतिं विना च न मन्त्राकांक्षा। तथा च द्रव्यदेवतासंबन्धेन यागाविनाभूतेन यागोऽनुमेयः। तथा च मन्त्रान्वयात् प्रागेव देवता प्रतीतेः वक्तव्यत्वात् आग्नेयशब्दो गुणविधिः। न च देवताप्रतीतिः मांत्रवर्णिकीति वाच्यम्। अग्निर्ज्योतिरग्निः स्वाहेति सायं जुहोतीत्यादिवत् वचनाभावात्। तस्मात् यागानुमानात् पूर्वं देवताप्रतीतेरन्यतोऽसंभवात् आग्नेयशब्देन देवताविधानमिति गुणविधिः। न चानेकगुणविधाने गौरवम्। विशिष्टप्रतीतेरन्यतोऽसंभवात् आग्नेयशब्देन देवताविधानमिति गुणविधिः। न चानेकगुणविधाने गौरवम्। विशिष्टविधानबलादर्थात् विशेषणविधानोपपत्तेः। तथा च यथैतस्य वाक्यस्य द्रव्यदेवतासंबन्धे तात्पर्यमन्यथा तेन यागानुमानानुपपत्तेस्तथा सत्यादिवाक्यस्य व्यावृत्तितात्पर्येऽपि सत्यत्वादिविशिष्टेऽवश्यं तात्पर्यं वक्तव्यमन्यथा व्यावर्तकासिद्ध्या व्यवृत्यसंभवादिति।  
 किञ्च तात्पर्यानुपपत्या लक्षणाश्रयणं युक्तम्। लक्षणादिप्रश्नोत्तरे इवात्रापि उत्तरवचने लक्षणोक्त्या धर्म एव तात्पर्यावधारणादित्याह। असाधारणेति। न च प्रतिवचनोक्तत्वं बुभुत्सितत्वे न तन्त्रं वह्निप्रश्ने धूमोस्तीति प्रतिवचनादिति वाच्यम्। यत्र च प्रश्नवाक्यं सन्दिग्धं तत्रोत्तरानुसारेण प्रश्नवाक्यविषयो व्यवस्थाप्यते। यत्र तु प्रश्नवाक्यविषयः स्पष्टः तत्रान्यथोत्तरवाक्यस्य प्रकृतोपयोगादिना समाधीयमानत्वादिति भावः। जातीति। जातिपरिप्रश्ने डतमच् इति सूत्रादिति भावः। निर्धारणेति। द्वयोरेकस्य निर्धारणे इतरच् इति सूत्रादिति भावः। नन्वेतावता प्रश्नवाक्यं लक्षणविषयं तद्विषयोत्तरवत्त्वात् स्पष्टलक्षणविषयकप्रश्नवदिति ह्यनुमानमभिप्रेतम्। तन्न। लक्षणवाचकपदत्वस्योपाधित्वादित्यत आह। प्रश्नेऽपीति। तथाच तत्सूचकपदवत्त्वेनैव तद्विषयत्वोपपत्तौ अप्रयोजकत्वेन तस्य प्रकृतसाध्यव्यापकत्वाभावात्। तत्सूचकश्च किं शब्द एवेति भावः। न च किं शब्दो बुभुत्सितत्वमेवाह न तु धर्मविषयत्वमिति वाच्यम्। स्वरूपस्य बुभुत्सित्वानुपपत्तेरसाधारणधर्मवैशिष्ट्येनैव बुभुत्सितात्वसूचकत्वात्। एतेनेति। तत्सूचकपदवत्त्वेनैव तद्विषयत्वोपपत्येत्यर्थः। तद्वाचकपदवत्त्वं तल्लक्षणपरोत्तरविरुद्धं चेत्याह। तथात्व इति।  
 किं च धर्मविषयत्वसूचकत्वाभावे स्वरूपबुभुत्सितत्वसूचक इति वक्तव्यम्। तच्चायुक्तमित्याह। चन्द्रेति। तद्वाचकपदाभावेऽपि तल्लक्षकपदवत्त्वेनाप्युपपत्तिरित्याशयेनाह। लक्षणस्येति। न च लक्षणाबीजाभावान्न लक्षणेति वाच्यम्। अन्वयानुपपत्तेस्तात्पर्यानुपपत्तेर्वा दर्शितत्वादिति। एवं लक्षणवाक्यानामेकप्रकारेण सखण्डार्थत्वमुपपाद्य प्रकारान्तरेणापि व्युत्पादयति। यद्वेति। चन्द्रव्यक्तिः चन्द्रशब्दविशिष्टतया व्यवहर्तव्या प्रकृष्टप्रकाशत्वात् व्यतिरेकेण नक्षत्रादिवत् इत्यनुमानेनेत्यर्थः। यत्र प्रकृष्टप्रकाशत्वं तत्र चन्द्रशब्दविशिष्ट व्यवहारः कर्तव्य इत्याप्तवाक्यत्वेनेत्यर्थः। पक्षद्वयेऽपि विशिष्टार्थत्वमेवेति भावः। न च प्रश्नोत्तरयोर्वैयधिकरण्यम्। प्रश्नेऽपि चन्द्रपदस्य तद्विशिष्टव्यवहारकर्तव्यताविषयत्वेन वैयधिकरण्याभावात्। न च लक्षणायां बीजाभावः। तात्पर्यानुपपत्तेरेव तद्बीजत्वात्। न च चन्द्रसाधारणस्वरूपज्ञापकत्वनैव वाक्यप्रामाण्योपपत्तौ व्यवहारकर्तव्यतापरत्वे मानाभाव इति वाच्यम्। तस्य प्रत्यक्षादिनैव ज्ञातत्वादित्याह। चन्द्रस्वरूपस्येति। ननु चन्द्ररूपार्थविशेषित व्यवहारकर्तव्यता बोधनस्य तज्ज्ञानाज्ञानाभ्यामशक्यत्वमित्याह। चन्द्रव्यवहारशब्देनेति। नन्वेतावता लक्षणवाक्यं व्युत्पत्तिपरमित्युक्तं स्यात्। न च तद्युक्तम्। तस्य वृद्ध व्यवहारादिनैव संभवादित्याशङ्क्याह। न चैवमिति। उपायस्योपायान्तरादूषकत्वादिति भावः। एतेन व्यवहारकर्तव्यताबोधनपरत्वेन प्रथमानुमाने दोषानुक्त्वा उपसंहरति। तस्मादिति।  
 प्रथमानुमानदूषणानि द्वितीयानुमानदूषणेऽति दिशति। तथेति। न चात्र ब्रह्मप्रतिपादकार्थनिष्ठत्वं साध्यम्। तच्च ब्रह्मप्रतिपादकार्थविशेष्यमात्रनिष्ठत्वम्। न चानेन रूपेण व्याप्तिः। किन्तु यद्यत्प्रतिपदिकार्थप्रश्नोत्तरं तत्तत्प्रातिपदिकार्थविशेष्यमात्रपरमिति व्याप्तौ दृष्टान्तसद्भावान्नाप्रसिद्धविशेषणत्वादीति वाच्यम्। दृष्टान्तेऽपि प्रातिपदिकार्थ विशेष्यमात्र परत्वाभावेनाप्रसिद्धविशेषणत्वसाध्यवैकल्याद्यपरिहारात्। तथोपपादितमधस्तात्। ननु प्रथमानुमाने अप्रसिद्धिरुक्ता। अत्र सा कथम् ? तन्मात्र प्रश्नोत्तरत्वस्य सिद्धत्वादित्यत आह। प्रकृष्टादीति। स्वरूपमात्रस्य पूर्वमेव ज्ञातत्वेन तन्मात्रे प्रश्नाद्यनुपपत्तेरुक्तत्वादिति भावः। न चात्रानुमाने प्रश्नोत्तरयोर्वैयधिकरण्यापत्तिरूपविपक्षबाधकतर्कादुपाधिप्रतिपक्षयोरनवकाश इति वाच्यम्। प्रश्नोत्तरयोरसाधारणधर्मविषयत्वस्योपपादितत्वेन वैयधिकरण्यापत्तिरूपविपक्षबाधकाभावात्। इह चेति। न च ब्रह्मविदाप्नोति परम्, एकधैवानुद्रष्टव्यमित्यादि वाक्यबलात् विशेष्यमात्रज्ञानस्यैव मोक्षजनकत्वावधारणात् अतिरिक्तेषु बुभुत्साभावात् न प्रश्नादेस्तद्विषयत्वं कल्पनीयमिति वाच्यम्। पृथगात्मानं प्रेरितारं च मत्वेत्यादि श्रुतिबलात् एकधैवेत्यादि श्रुतीनाम् एकमेव ब्रह्म नानेकमित्याद्यर्थपरत्वेन विशेष्यमात्रज्ञानस्य मोक्षसाधनत्वपरत्वाभावेन प्रश्नोत्तरे चासाधारणधर्मोक्त्या च विशिष्टज्ञानस्यैव मोक्षसाधनत्वेन सत्यत्वादिविशिष्टे बुभुत्सादिसंभवात् उत्तरानुसारेण प्रश्नवाक्यं कल्पनीयमिति भावः। कतम आत्मेत्यत्रेति। न चोत्तरवत् प्रश्नस्यापि न जात्यादौ तात्पर्यमिति वाच्यम्। असिद्धेः। जात्यादिविशिष्ट एव बुभुत्सादिसंभवेन तत्रैव वाक्यस्य महातात्पर्याच्च। किञ्चेति। न चानिर्धारितनिर्धारकत्वेनैवोत्तरत्वमस्त्विति वाच्यम्। स्वरूपमात्रपरत्वे तस्य पूर्वमेव ज्ञाततया अनिर्धारितनिर्धारकत्वानुपपत्तेः। यदि चेति। न च निष्प्रकारकस्यापि संशयस्य निवर्तकत्वमुपपादितमेवेति वाच्यम्। तस्य प्रागेव दूषितत्वात्। यदि चोत्तरमिति। न चासाधारणधर्मवाचकपदवत्त्वेन निर्विचिकित्सधर्मिप्रतिपादकत्वेनोत्तरत्वसंभव इति वाच्यम्। तद्वाचकपदवत्त्वेऽपि तत्र तात्पर्याभावेन लक्षणया धर्मिस्वरूपमात्रपरत्वेन निर्विचिकित्सब्रह्मप्रतिपादकत्वासंभवेनोत्तरत्वांसभवात्। ननु नात्र कृत्यानयनयोः प्रश्नविषयता। किन्तु कृतिकर्मानयनकर्मणोः। अन्यथा किं करणं किमानयनम् इत्येव पृच्छेत्। तथाच प्रश्नोत्तरयोरध्ययनत्वादिविशिष्टविषयत्वमेवेति चेन्न। भ्रान्तोऽसि। न ह्यस्माभिः कृत्यादिविषयकः प्रश्न इत्युच्यते। किन्तु कृत्यादि कर्ममात्रस्य पृष्टत्वात् तन्मात्रपरत्वं स्यात्। तच्च न स्वीक्रियते अध्ययनत्वादिविशिष्टपरत्वमेवेति व्यभिचार एवेति। तत्रोत्तरानुसारेण विशिष्टपरत्वं चेत् तथापि व्यभिचारापरिहारात्।  
 उक्तन्यायमन्यत्रातिदिशति। एतेनेति। असिदध्यादिनेत्यर्थः। किञ्च प्रातिपदिकार्थमात्रनिष्ठत्वेऽपि नाखण्डार्थत्वसिद्धिः। सर्वत्र प्रातिपदिकार्थस्य विशिष्टत्वात्। तथा चार्थान्तरमित्याशयेनाह। किञ्चेति। न च प्रातिपदिकार्थ विशेष्यमात्रपरत्वं साध्यमतो नार्थान्तरमिति वाच्यम्। प्रातिपदिकार्थे पृष्टे विशेष्यमात्राभिधाने प्रश्नोत्तरयोर्वैयधिकरण्यापत्तेः। ननु प्रातिपदिकार्थश्य कथं विशिष्टत्वमत आह। स्वार्थ इति। न च प्रातिपदिकार्थ सूत्रे लिङ्गादेः प्रातिपदिकार्थत्वे तद्ग्रहणवैयर्थ्यमाशङ्क्य स्वरूपमात्रपरतयाऽभियुक्तसमाधानं भवत्पक्षेऽनुपपन्नमिति वाच्यम्। तादृशसमाधानस्यासिद्धेः। विशेषोपस्थापकत्वेन लिङ्गादिग्रहणमिति समाधानसंभवात्। ननु पञ्चकं प्रातिपदिकार्थ इति न युक्तम्। द्रव्यादिप्रातिपदिकार्थगुणकर्मणोरप्रतीतेः। अन्यथा द्रव्यमित्युक्ते नीलं पीतं वेत्यादि सन्देहो न स्यादिति चेत् न। सामान्यतस्तदुक्तावपि विशेषसन्देहोपपत्तेः। अन्यथा जिज्ञासानुपपत्तेः। तस्याः सामान्यज्ञानसाध्यत्वात्। न च द्रव्यत्वाक्षिप्तसामान्यज्ञानादेव सन्देहोपपत्तिरिति वाच्यम्। आक्षेप्याक्षेपकभावज्ञानं विनापि जिज्ञासानुभवात्। न चान्विताभिधानपक्षोऽयुक्तोऽन्वयस्य समभिव्याहारादेव लाभादिति वाच्यम्। अन्वये शक्त्यभावे तज्ज्ञानोपायाभावेनान्वयज्ञानं न स्यात्। समभिव्याहारस्तु विशेषपर्यवसाने हेतुः। अन्यथा पदार्थेऽपि शक्तिर्न स्यात्। तस्यापि समभिव्याहारादेव लाभसंभवादिति वक्तुं शक्यत्वात्। यथा चैतत्तथोपपादितमन्यत्रमूलकारेणेत्यलम्।  
 किञ्च प्रातिपदिकार्थे पृष्टे कथमुत्तरस्य प्रातिपदिकार्थविशेष्यमात्रपरत्वम् ? लक्षणायां बीजाभावात् विशेष्यज्ञानस्यैव मोक्षसाधनत्वात् तत्रैव बुभुत्सादीति तु प्रागेव निरस्तम्। एवमखण्डार्थत्वसाधकानुमानानि प्रत्येकं दूषयित्वाऽप्रयोजकत्वेन दूषयति। किञ्चेति। निरस्तत्वादिति। स्वरूपमात्रस्य सन्देहधर्मित्वेन पूर्वमेव ज्ञातत्वेन तत्र बुभुत्साद्ययोग इत्यादिनेत्यर्थः। सत्यादि वाक्य इति। ननु विशेषणेषु सत्स्वपि नाकांक्षा कल्प्यते। कश्चन्द्र इत्यत्र स्वरूपमात्राकांक्षादर्शनादिति चेन्न। तत्राप्याकांक्षाकल्पनेन स्वरूपमात्राकांक्षासिद्धेः। न च व्यावृत्तिबोधमात्रेण सार्थकत्वोपपत्तेः तत्कल्पनं व्यर्थमिति वाच्यम्। विशेषणपरत्वाभावे व्यावृत्तिबोधासंभवात्। न च तद्वारकस्वरूपज्ञानमात्रेण व्यावृत्तिबोधोपपत्तिरिति वाच्यम्। स्वरूपमात्रस्य पूर्वमेव ज्ञातत्वात् तत्र विशेषणज्ञानस्य द्वारत्वानुपपत्तेः। विशेषणे तात्पर्याभावे तेन व्यावृत्यसिद्धेश्च। अन्यथा गङ्गायां घोष इत्यत्र गङ्गात्वेनागङ्गाव्यावृत्तिबोधप्रसङ्गात्। निष्प्रकारकज्ञानस्येति। न च निष्प्रकारकज्ञानस्यैव स्वरूपोपलक्षणोपलक्षिताधिष्ठानज्ञानत्वेन भ्रमादिनिवृत्या मोक्षहेतुत्वात् ब्रह्मविदित्यादेः सप्रकारकज्ञानपरतायां मानाभाव इति वाच्यम्। प्रमाणाभावेन निष्प्रकारकज्ञानस्यैवासिद्धेः। उपलक्षितज्ञानस्य सप्रकारकत्वनियमाच्च। यथा च न निष्प्रकारकज्ञानं मोक्षहेतुः तथोक्तं प्राक्। एवं विद्वानित्यस्यैव प्रकारोपलक्षितत्वपरत्वे लक्षणाप्रसङ्गात् सप्रकारकत्वापरिहाराच्च। एकधैवानुद्रष्टव्यमित्यादि तु अन्यथैव व्याख्यातमिति दिक्।  
 निर्गुणेति। न च तत्र स्वरूपमात्रबुभुत्साप्रवृत्तवाक्यत्वाभावात् न लक्षणया स्वरूपमात्रपरत्वमिति वाच्यम्। प्रश्ने प्रतिवचने च समाने स्वरूपमात्रबुभुत्साप्रवृत्तवाक्यत्वभावाभावयोः विनिगन्तुमशक्यत्वात्। न च तत्र विशिष्टपरत्वे बाधकाभाव इति वाच्यम्। प्रकृतेति विशिष्टपरत्वे बाधकाभावस्योपपादितत्वादुपपादयिष्यमाणत्वाच्च। ननु धर्मे अलक्षणरूपं वाक्यमस्ति। न ब्रह्मणीत्यत आह। अस्ति चेति। तथाच तदप्यखण्डार्थं स्यादिति भावः। न चावान्तरतात्पर्यमादाय वा महातात्पर्यमादाय वा ? नाद्यः। तदा ब्रह्मपरत्वाभावात्। नद्वितीयः इष्टापत्तेरिति वाच्यम्। अखण्डार्थे महातात्पर्ये प्रमाणाभावात्। सर्वोत्तमत्व एव सर्वोत्कर्ष इत्यादिश्रुतिभिः महातात्पर्याच्च॥ तेषामिति। न चैक्य भेदाभावादेः स्वरूपार्थत्वान्न विशिष्टार्थतेति वाच्यम्। सोपाधिकत्वेन निरुपाधिकब्रह्मस्वरूपत्वानुपपत्तेः। कल्पितप्रतियोगिकत्वेन मिथ्यात्वाच्च। सत्येति। न च द्वारत्वेन विशिष्टार्थप्रतिपादनेऽपि लक्षणया स्वरूपमात्रपरत्वात् प्रामाण्योपपत्तिरिति वाच्यम्। विशिष्टार्थबोधात्। पूर्वमेव स्वरूपस्य ज्ञातत्वेन तस्य तत्र द्वारत्वानुपपत्तेरुक्तत्वात्। तेषामेवेति। न च लाक्षणिकार्थस्य सत्यादिवाक्यविशिष्टार्थविरोधाभावेऽपि तद्द्वारप्रतिपादितस्य ऐक्यं भेदाभावविशिष्टार्थस्य तद्विरोधित्वात् तेषां लक्षणया स्वरूपमात्रार्थत्वमिति वाच्यम्। तात्पर्याविषयस्य त्याज्यत्वे तद्विरोधस्याकिञ्चित्करत्वात् तेषां लक्षणया स्वरूपमात्रार्थत्वमिति वाच्यम्। तात्पर्याविषयस्य त्याज्यत्वे तद्विरोधस्याकिञ्चित्करत्वात्। ननु सत्यादिवाक्यस्य मुमुक्षुज्ञेयत्वात्। लक्षणया स्वरूपमात्रार्थत्वमित्याशंकायामाह। उभयोरपीति। ननु तथापि ब्रह्मण्यभावरूपो धर्मो मुमुक्षुणा ज्ञेयोतो भेदाभावादि वाक्यं विशिष्टार्थपरम्। भावरूपस्तु न ज्ञेयोऽतः सत्यादि वाक्यं न विशिष्टार्थपरमित्यत आह। न चास्यामिति। ननु तेषां लक्षणयाऽखण्डार्थत्वात् नाप्रामाण्यादीत्यत आह। तेषामिति। तथा च न सत्यादि वाक्यानां विशिष्टार्थपरत्वत्यागे कारणमिति भावः। द्वारतया प्रतिपादितस्य विरोधित्वादिति तु निरस्तम्। अत एवाह। नन्विति। सत्यत्व इति न च ब्रह्मभिन्नत्वेऽपसिद्धान्तः। न चात्र ब्रह्मभिन्नत्वमिति वाच्यम्। तथात्वे स्वरूपस्यैव सोपाधिकत्वेनाभेदानुपपत्तेरुक्तत्वात्। सत्यत्वादीनां ब्रह्माभेदमङ्गीकृत्य तद्वाक्यस्य तत्परत्वेन तद्विरोधेनैक्यवाक्यादेरेव स्वरूपमात्रलक्षणापत्तेश्च। द्वारत्वेति। न च कल्पितधर्मताकत्वेन द्वारत्वोपपत्तिरिति वाच्यम्। तथात्वे स्वरूपस्यैव द्वारत्वापत्तेः। अत्रापीति। न च सत्यत्वादीनां द्वारतयोपादाने पारमार्थिकतया निषेधोऽतो न विरोध इति वाच्यम्। नेह नानेत्यादौ स्वरूपेणैव निषेधप्रतीतेः। अन्यथा क्षणिकत्वादिना निषेध इत्यापाताच्च। पारमार्थिकत्वेन निषेधस्य ब्रह्मणीव सत्यत्वाविरोधित्वाच्च। अथेति। न चानन्त ब्रह्मशब्दौ सगुण वाक्यस्थावेव श्रुतिस्मृतिभ्यां निरुक्तौ न लक्षणवाक्यस्थिताविति वाच्यम्। नियामकाभावात्। न च लक्षणवाक्यस्याखण्डार्थत्वमेव नियामकमिति वाच्यम्। अन्योन्याश्रयात्। तस्मादप्रयोजकत्वं दुष्परिहरम्।  
 यस्य चेति। न च यस्य येन विना तात्पर्यविषयाननुभावकत्वम् इत्येवास्तु। अन्वयांशप्रवेशे च गौरवमिति वाच्यम्। पदार्थस्य शक्तिग्रहसमय एवावबद्धतया तदंशे तात्पर्यायोगेन अन्वयांश एव तात्पर्यस्य वक्तव्यतया खण्डांशबोधकत्वे आकांक्षायोग एव। न च लाक्षणिकस्य पूर्वमनवबुद्धतया तत्र तात्पर्ययोग इति वाच्यम्। अनुपस्थिते लक्षणाया अदृष्टत्वेन लाक्षणिकस्यापि पूर्वमेव बुद्धतया तत्र तात्पर्यानुपपत्तेः। संनिधिस्त्विति। न चाव्यवधानेन शाब्दबोधानुकूलोपस्थितिरेवोत्पत्तिः। न त्वन्वयांशप्रवेशोऽपि गौरवादिति वाच्यम्। उपस्थिते शाब्दबोधानुकूलता चान्वयप्रतियोग्युपस्थितित्वेन वाच्या। तथा च सैवासत्तिर्न तु तज्ज्ञानाधीनज्ञानाऽप्रकृता गौरवात्। योग्यता चेति। न च यत्र बाधितसंसर्गद्वयसंभवस्तत्र बाधिततात्पर्यविषयकेऽति व्याप्तिरिति वाच्यम्। अबाधितसंसर्गांशयोग्यत्वादेव नातिव्याप्तिः। बाधितसंसर्गे तु तस्यायोग्यत्वेऽपि तत्र लक्षणाभावादेवातिव्याप्त्यसंभवात्। उक्तरीत्येति। तथा च न पदार्थे तात्पर्यं न वा तत्र वाक्यसमाप्तिरिति भावः। न च पदार्थाज्ञाने तत्र तात्पर्याद्युपपत्तिरिति वाच्यम्। पदार्थाज्ञाने तत्र शक्तेरग्रहे वाक्यस्य तत्र मूकत्वात्। न चाभेदे रूपसंसर्गमादायाकांक्षाद्युपपत्तिरिति वाच्यम्। संसर्गरूपेण तत्प्रतिपादने सखण्डार्थत्वापातात् पदार्थतया प्रतिपादने त्वज्ञानासंभवेन तात्पर्याद्ययोगादिति भावः। प्रतिकूलतर्कान्तरमाह। वेदान्तानामिति। यदि संसृष्टार्थत्वं न चेदिति शेषः। न च स्वतः सिद्धत्वेऽपि स्वरूपज्ञप्तेरविद्याविषयत्वाभावात् प्रमाणवृत्तेरेव तद्विरोधित्वात् तदर्थं वेदान्ता इति वाच्यम्। स्वरूपज्ञप्तेरज्ञानविरोधित्वाभावे ज्ञानत्वमेव न स्यादित्यादेरुक्तत्वात्। निर्निमित्तमिति। यदि लक्षणयाखण्डवस्तुमात्रपरं स्यादिति शेषः। ननु बाधकबलान्मुख्यार्थत्यागो युक्त एवेत्यत आह। एकरसत्वादि श्रुतीनामपीति। न च द्वारतयोपस्थितस्यापि बाधकत्वादमुख्यार्थता युक्तेति वाच्यम्। तस्य तात्पर्याविषयत्वेनाबाधकत्वात्। अन्यथा गङ्गापदात् प्रवाहोपस्थितेरपि बाधकत्वप्रसङ्गात्। वेदान्तेति। न च व्याप्त्यसिद्धिः। तार्किकादिभिर्निर्विकल्पकाभ्युपगमादिति वाच्यम्। निरुपाधिकसहचारबलेन व्याप्तिस्वीकारात् तार्किकाभ्युपगमस्य निष्प्रमाणकत्वात् शब्दजन्यज्ञानस्य सप्रकारकत्वे सर्वथा विवादाभावाच्च। न च स्वरूपपरवाक्याजन्यत्वमुपाधिः। तस्य पक्षेऽपि सत्वात् साधनव्यापकत्वात्। न च ज्ञानत्वस्येव शाब्दत्वस्यापि साध्यसविकल्पकत्वव्याप्यत्वग्रहे मानाभाव इति वाच्यम्। निरुपाधिकसहचारग्रहभङ्गलक्षणप्रतिकूलतर्कसनाथस्य प्रत्यक्षस्यैव सत्त्वात्। ज्ञानत्वस्यापि सविकल्पकत्वव्याप्यत्वाच्च। वेदान्तानामिति। यद्यखण्डार्थत्वं स्यादिति शेषः। न चासाधारणाकारस्वरूपबुभुत्सैवोपपादितैवेति वाच्यम्। ब्रह्मणोऽखण्डत्वेन व्यावर्तकव्यावृत्यन्यतर वैशिष्ट्यरूपासाधारणस्वरूपासंभवात्। श्रोतव्य इति पूर्ववच्छेषः। न च विचारस्य तात्पर्य निश्चयफलकत्वेन ब्रह्मज्ञानार्थत्वोपपत्तिरिति वाच्यम्। तात्पर्यनिश्चयस्य फलत्वेऽन्योन्याश्रयादेर्वक्ष्यमाणत्वेन तदयोगात्। श्रवणादेर्दर्शनार्थत्वस्यैव श्रुत्यादिसिद्धत्वात्। तद्विजिज्ञासस्वेत्यादौ कामनाविषयत्वेन ज्ञानस्यैव फलत्वप्रतीतेश्च। किञ्च विचार विधेस्तात्पर्य निश्चयफलकत्वे विचारितात् वेदान्तात् तात्पर्यनिश्चयो भवतीति वक्तव्यम्। तथाचाखण्डार्थत्वविरोधः। तात्पर्यनिश्चयस्य सप्रकारकत्वनियमादिति दिक्। विपक्षे बाधकान्तरमाह। शुद्धेति। अत्र शुद्धब्रह्मविचारकाद्याध्यायतृतीयपादीयाधिकरणविषयवाक्यं यद्यखण्डार्थं स्यादविचार्यं स्यादिति विवक्षितम्। तेन न वैयधिकरण्यादिदोषः। यद्वा व्याप्तौ सत्यां न वैयधिकरण्यादिदोष इत्यत्र तात्पर्यम्। विशिष्येति। न च व्यावृत्ताकारेणाज्ञातत्वमात्रेण विषयत्वं भविष्यतीति वाच्यम्। निर्विशेषे व्यावृत्ताव्यावृत्तेत्याकारद्वयाभावात्। साधारणेति। न च कल्पितसाधारणधर्ममादाय संशयोपपत्तिरिति वाच्यम्। उभयोरपि कल्पितविषयत्वेनपूर्वविषयत्वे पूर्वपक्षभिप्रेतप्राकारस्य वास्तवत्वापत्तिः। विरुद्धयारन्यतरमिध्यात्वेऽन्यतर सत्यत्वनियमात्। राकतरेति। न च रूपनिर्धारणनैव प्रयोजनोपपत्तिरिति वाच्यम्। सर्वज्ञानस्य धर्म्यंशे प्रमात्वनियमेन तदंशे भ्रान्तत्वायोगात्। मिथ्येति। न चोभयोरपि कल्पितधर्ममादायोपपत्तिरिति वाच्यम्। स्वरूपमात्रनिर्धारणस्य प्रागेव जातत्वेऽपि प्रयोजनादर्शनेन तन्मात्रनिर्धारणस्य प्रयोजनत्वासंभवात्। अन्यथा संशयाद्यनुपपत्तेः। प्रतिकूलतर्कान्तरमाह। ब्रह्मेति। सत्यादि वाक्यं यदि ब्रह्मस्वरूपमात्रपरं स्यात् व्यर्थं स्यात्। पूर्ववाक्येनैव ब्रह्मस्वरूपस्य सिद्धत्वादित्यापादनमभिप्रेतमतो न कश्चित् क्षुद्रोपद्रवः। न चासाधरणस्वरूपज्ञानार्थं तद्भविष्यतीति वाच्यम्। निर्विशेषस्वरूपद्वयाभावादि त्युक्तत्वात्। प्रतिकूलतर्कान्तरमाह। सत्यादिवाक्यस्येति। अत्र सत्यादि वाक्यं यदि सत्यत्वादि विशिष्टे तात्पर्यवन्न स्यात् तदा तद्बोध्यस्य ब्रह्मत्वं न स्यात्। प्रतश्नोत्तरं च न स्यादित्यापादनीयम्। अत्राद्ये हेतुः तात्पर्यत इति द्वितीये तात्पर्यविषयस्येति। न च लक्षणा तत्स्वरूपलाभो भविष्यतीति वाच्यम्। वाक्यस्याखण्डार्थत्वे लक्षणाभावस्य वक्ष्यमाणत्वात्। लक्षणयापि लक्ष्यतावच्छेदकधर्मवैशिष्ट्यस्यैव बोधनात्। अखण्डार्थत्वविरोधित्वाच्च। अप्राप्तेति। अज्ञातेत्यर्थः। विधेयस्यापीति। उद्देश्यस्वरूपासंसृष्टस्याप्राप्तस्यैवाभावात् तत्संसृष्टतया बोधने सखण्डार्थत्वमेवेति भावः। न चासांधारणस्वरूपस्याप्राप्तत्वसंभव इति वाच्यम्। अखण्डे स्वरूपद्वयाभावादित्युक्तत्वात्। प्रतिकूलतर्कान्तरमाह। सत्यादिपदानामिति। यद्यखण्डार्थत्वं स्यादिति शेषः। अशक्येति। न च वृत्या पदार्थोपस्थितिः। न च सैव वृत्तिरिति वाच्यम्। अन्वयानुपपत्या तात्पर्यानुपपत्या वा तादृशोपस्थितेरेव वृत्तित्वाङ्गीकारात्। न च तात्पर्यविषयानुकूलोपस्थितेरेव लक्षणात्वम्। न त्वन्वय प्रतियोग्युपस्थितेरिति वाच्यम्। पदार्थमात्रे तात्पर्याभावस्य प्रागेवोक्तत्वेनान्वयप्रतियोग्युपस्थितेरेव लक्षणात्वस्य स्वीकार्यत्वात्। अन्वयेति। सत्यत्वादिना धर्म धर्मिभावेनान्वयसंभवात्। न च तात्पर्यानुपपत्तिरेव लक्षणाबीजमिति वाच्यम्। दत्तोत्तरत्वात्। प्रतिकूलतर्कान्तरमाह। सत्यादिवाक्यानामिति। पूर्ववत् शेषः। कुंभेति। न च ब्रह्मरूपैव सत्ता प्रपञ्चारोपाधिष्ठानत्वेन सर्वानुस्यूतत्वेन जातित्वेन व्यवहियते। न वस्तुतः सा ब्रह्मणो भिन्नेति वाच्यम्। सर्वानुस्यूतत्वमात्रेण जातित्वव्यवहारे देशकालादावपि तथा व्यवहारः स्यात्। अस्तु वा स्वरूपे जातित्वव्यवहारः तथापि पर्यायत्वम्। एकार्थत्वात्। नहि जातित्वेन सत्ताप्रतिपादकत्वं सत्यशब्दस्य। तथा अननुभवात्। सत्ताया ब्रह्मत्वे लक्षणत्वायोगात्। न च कल्पितधर्मत्वेन लक्षणत्वं वैपरीत्यापत्तेः। निर्विशेष एकस्मिन् प्रसिद्ध्यप्रसिद्धि निबन्धन लक्ष्यलक्षणभावायोगाच्च। त्रिकालाबाध्यत्वरूपस्य सत्यत्वस्य सोपाधिकत्वेन ब्रह्मरूपत्वायोगाच्च। सर्वानुस्यूतत्वे यथाकथञ्चित् सर्वाश्रितत्वेन सर्वस्यानृताद्व्यावर्तकत्वापाताच्च। वस्तुतः स्वाश्रितत्वस्याप्यभावेन स्वस्यानृतादव्यावर्तकत्वापत्तेश्च। शुद्धेति। न चोपहितवृत्तित्वेपि उपधेयवृत्तित्वमविरुद्धमिति वाच्यम्। घटाकाशत्वादेरनवच्छिन्नाकाशवृत्तित्वादृष्टेः। उभयोरप्यनृतजडादेर्व्यावृत्यापत्तेश्च। एतेन शुद्धसत्त्वाद्यसिद्ध्यापत्तिदूषणेनेत्यर्थः। अनृतेति। न च शबले सत्यता परमार्थसंसर्गेण प्रतीयमाने सत्यशब्दसंगतिग्रहो न वस्तुतः सत्त्वमस्तीति वाच्यम्। अस्याः कल्पनायाः शुद्धे एव परमार्थसत्त्वं नान्यत्रेत्येतत्सिद्ध्यधीनत्वेनान्योन्याश्रयात्। शुद्ध एव परमार्थसत्त्वमित्यत्र प्रमाणाभावाच्च। सत्त्वप्रतिपादकवाक्यानां लक्षणया स्वरूपमात्रपरत्वात् एतदभिप्रायेणैवोपसंहरति। तस्मादिति।  
 प्रतिकूलान्तरमाह। पदान्तरेति। अत्रापि पूर्ववदेव शेषः। नद्यामिति। न च गभीरायां नद्यां घोषः प्रतिवसीत्यत्र तात्पर्याभावेऽपि अभिधाकाले प्रतीतिमात्रेणागभीरव्यावृत्तिवदिहापि स्यादिति वाच्यम्। तत्र वाच्यस्यैव प्रवाहस्यागभीरव्यावृत्तिवदिहापि वाच्यस्य शबलस्यैवानृताद्व्यवृत्यापत्तेः। न ह्यगभीरव्यावृत्तिस्तीरस्य प्रतीयते। न चागभीरनदीतिरव्यावृत्तिस्तत्राप्यस्तीति वाच्यम्। इहाप्यनृतसंबन्धिव्यावृत्यापातात्। न त्वनृतात्। न च जहल्लक्षणायां तथा प्रतीतावपि प्रकृतेऽजहल्लक्षणात्वात् वाच्यतावच्छेदकानधिकरणात् व्यावृत्तिप्रतीतिः। ब्रह्म तु वाच्यतावच्छेदकाधिकरणमेवेति वाच्यम्। तथासति काकेभ्यो दधि रक्ष्यतामित्यत्रापि अजहल्लक्षणात्वात् लक्ष्यमात्रस्य काकत्वापत्याऽकाकात् व्यावृत्यापत्तेः। ब्रह्मणो निर्धर्मकत्वेन सत्त्वानधिकरणत्वाच्च। न च परमार्थतस्तदनधिकरणत्वे।ञपि व्यवहारतस्तदधिकरणत्वमिति वाच्यम्। व्यावृत्तेरपि व्यावहारिकत्वप्रसङ्गात्। अखण्डार्थत्वस्याद्यप्यसिद्ध्याऽन्योन्याश्रयाच्च। यजमानत्वादेरपि व्यावहारिकत्वापाताच्च। न च सत्यत्वादाववान्तरं तात्पर्यं यजमानत्वे तु तन्नेति वाच्यम्। वेदतात्पर्यविषयत्वे तात्विकत्वापातात्। न च स्वरूपमात्रे महातात्पर्यं तद्विषयस्यैव तात्विकत्वमिति वाच्यम्। वेदतात्पर्यविषयत्वस्यैव तात्विकत्वप्रयोजकत्वे लाघवात्। अन्यथा गौरवात्। स्वरूपमात्रस्य नित्यसिद्धतया वेदतात्पर्यस्यैवायोगात्। सत्यत्वादि विशिष्ट एव महातात्पर्येण वैपरीत्याच्च। न च तत्वावेदकप्रमाणबाध्यत्वात् सत्यत्वादेर्व्यावहारिकत्वमिति वाच्यम्। ब्रह्मणोऽपि तथात्वस्य वक्तुं शक्यत्वेन व्यावहारिकत्वानुपपत्तेर्बाधकत्वानुपपत्तेर्मूल एव स्फुटत्वाच्चेति दिक्। ननु सत्यत्वादेः प्रत्यक्षादिप्राप्तत्वात् व्यावहारिकत्वमित्यत आह। न चेति। ब्रह्मण एव सत्तारूपेण घटः सन् इत्यादिप्रतीतिविषयत्वेन त्वन्मते व्यावहारिकत्वापात इत्यपि द्रष्टव्यम्। नन्ववान्तरतात्पर्यविषयत्वाविषयत्वाभ्याम् उक्तव्यवस्थापत्तिरित्यत आह। न च लक्षणेति। वेदतात्पर्यविषयत्वे तात्विकत्वं स्यादित्यपि द्रष्टव्यम्। किञ्च व्यावृत्तीनां सत्यत्वमिथ्यात्वविकल्पयोरनुपपत्तेर्नतद्बोधनेन सत्यादि पदसार्थक्यमित्याह। किञ्चेति। व्यावहारिकैरिति। न च बोध्यबोधकयोर्नसमसत्त्वनियमः। स्वप्नाङ्गनादेः स्वजन्यसुखविषयमसत्त्वादिति वाच्यम्। स्वाप्नाङ्गनातद्भानादेर्मन्मते स्वजन्यसमसत्त्वेन दृष्टान्तासंप्रतिपत्तेः। साधितं च बोध्यबोधकयोः समसत्त्वमसतः साधकत्वभङ्गे। इतरेति। न चानृतादिव्यावृत्याकारेण ब्रह्मबोधनार्थमितरपदमतो न वैयर्थ्यमिति वाच्यम्। निर्विशेषेऽखण्डे आकारद्वयाभावात्। व्यवर्तकेति। न चेष्टापत्तिः। ब्रह्माभिन्नमेव सत्यत्वादिकमादाय ब्रह्मणो वाच्यत्वस्यापातात्। एवञ्च सत्यत्वादेस्तात्विकत्वे तत्रापि वेदमहातात्पर्यापत्याऽखण्डार्थत्वभङ्गात्। एवमिति। न च जडादिव्यावृत्याकारेण ब्रह्मबोधनार्थं ज्ञानादिकमिति वाच्यम्। दत्तोत्तरत्वात्। नांत्य इति। व्यावृत्तयो मित्येति पक्षे इत्यर्थः। शुक्तेरिति। न च व्यवृत्तिबाधकाबाध्यस्यैव प्रतियोगिनो व्यावृत्तसमसत्ताकत्वम्। प्रकृते तु व्यावृत्तितत्प्रतियोगिनोः एतबाधकबाध्यत्वात् नानृत्वादेर्ब्रह्मसमसत्त्वमिति वाच्यम्। व्यावृत्तितत्प्रतियोगिनोरेकबाध्यत्वस्यासिद्धेः। न च कल्पितरजते कल्पितरजतव्यावृत्तेर्मिथ्यात्वेऽपि कल्पितरजतस्य न ततोऽधिकसत्त्वमिति वाच्यम्। सति धर्मिण्यतद्व्यावृत्तिर्मिथ्या। तत्र व्यावृत्तिप्रतियोगिनस्तदधिकसत्त्वमित्यत्र व्यभिचाराभावात्। कल्पितरजतस्यासत्त्वात्। यत्र यद्व्यावृत्तिर्मिथ्या तत्र तत्त्वं धर्मिज्ञानाबाध्यमिति व्याप्तौ दोषाभावेन ब्रह्मणोऽनृतत्वादेस्तात्विकत्वापाताच्च। अधिष्ठानेति। नचाधिष्ठानतत्त्वसाक्षात्कारे उपायत्वेन तस्योपदेश इति वाच्यम्। मिथ्याभूतोपदेशस्य तत्त्वसाक्षात्कार उपायत्वादर्शनात्। न हि स्तूलारुन्धत्यादिकमद्यापि मिथ्येति सिद्धम्। त्वन्मते चिन्मात्रस्यैवाधिष्ठानत्वेन तस्यापाततस्तत्वमस्यादिवाक्यैर्वा स्वप्रकाशतया वा सिद्धत्वेन तत्रोपायत्वायोगाच्च। अत एवाह। नहीति। ब्राह्मण्यस्य सत्त्वेनेत्यन्वयः। द्वयोर्ब्राह्मण्ययोरित्यर्थः। परस्परविरुद्धयोरन्यतरस्य मिथ्यात्वेऽन्यतरस्य सत्यत्वनियमादित्यर्थः। असद्वयावृत्तेरिति। न च नेहनानेत्यनेन तस्यापि निषेध इति वाच्यम्। तस्य लक्षणया स्वरूपमात्रपरत्वात्। वैपरीत्यस्यापि वक्तुं शक्यत्वाच्च। असद्वेत्यादेरत्यन्तापूर्वार्थत्वेन प्रबलत्वाच्च। नन्विति। तथा च द्वारत्वेन सत्यत्वादिबोधनान्नाखण्डार्थत्वहानिरिति भावः। द्वारत्वं हि तदा स्यात् यदि व्यावृत्याज्ञानं विना स्वरूपज्ञानमेव न स्यात्। न चैतदस्ति। तस्य ततः पूर्वमेव सिद्धत्वादित्यत आह। ब्रह्मस्वरूपमात्रस्येति। न च निष्प्रकारकब्रह्मज्ञानं पूर्वं न वृत्तं व्यावृत्यादिज्ञानादिभिः साध्यत इति वाच्यम्। निष्प्रकारकज्ञानस्य खपुष्पायमानत्वेन व्यावृत्तिज्ञानानपेक्षणात्। न हि निष्प्रकारकं ज्ञानं व्यावृत्तिज्ञानेन क्वापि भवतीति दृष्टमिति भावः। शाब्देऽथ इति। न च दृष्टान्तदार्ष्टान्तिकयोर्वैषम्यम्। दृष्टान्ते स्वरूपमात्रतात्पर्याभावात् विशिष्टे तात्पर्यादार्थिकार्थस्य द्वारत्वं प्रकृते तु स्वरूपमात्रे तात्पर्यादार्थिकार्थं द्वारत्वमिति वाच्यम्। स्वरूपमात्रज्ञानस्यार्थिकार्थं विनाप्युपपत्तेरुक्तत्वात्। व्यावृत्तिज्ञानस्येति। न चान्यज्ञानप्रतिबन्धद्वारा शुद्धज्ञाने एव द्वारत्वमुक्तमिति वाच्यम्। अन्याज्ञानस्य ब्रह्मज्ञानकारणत्वे प्रमाणाभावेन तद्वारा ब्रह्मज्ञानद्वारत्वासंभवात्। व्यावृत्तिज्ञानमिति। स्वस्य स्वाज्ञाने द्वारत्वस्यादर्शनादिति भावः। प्राचीन इति। न च तदपरोक्षज्ञानं ब्रह्मरूपं व्यावृत्तिरूपं वा ? नाद्यः तस्याज्ञानाविरोधित्वात्। न द्वितीयः। आपातदर्शनजन्यस्य तस्याज्ञानाविरोधित्वात्। तथा च कथं तदज्ञानकार्यभानायोग इति वाच्यम्। उभयविधस्याप्यज्ञाननिवर्तकत्वमावश्यकम्। तदज्ञाननिवर्तकत्वे तत्साक्षात्कारत्वस्य तन्त्रत्वात्। तदन्याविषयत्वस्य गौरवेणातन्त्रत्वात्। तथा च कथं तदज्ञानकार्यभानम्। ब्रह्मेति। ब्रह्मणि पृष्टे व्यावृत्तिबोधने प्रश्नोत्तरयोर्वैयधिकरण्यमिति स्वोक्तदूषणस्य स्वस्मिन्नावेशादिति भावः। अन्यद्वेति। अन्यविशेषणविशिष्टमित्यर्थः। सविशेषत्वं सखण्डार्थत्वम्। वेदान्तानां स्यादिति शेषः। न चेति। कदाचिदसत्यव्यावृत्तिः कदाचिज्जडव्यावृत्तिः द्वारमिति न पदान्तरवैयर्थ्यमिति भावः। सत्यादिशब्दानामिति विकल्पसूचकवाशब्दादेरभावादिति भावः। अतत्त्वादीति। एकार्थास्तु विकल्पेरन् इति सूत्रे एकार्थानामेव विकल्पाभिधानादिति भावः।  
 व्रीहियववदिति। द्वादशाध्याये तृतीयपादे तृतीयाधिकरणे चिन्तितम्। एकार्थास्तु विकल्पेरन् समुच्चये त्वावृत्तिः स्यात् प्रधानस्य। दर्शपूर्णमासयोः श्रूयते। व्रीहिभिर्यजेत यवैर्यजेतेति। तत्र सन्देहः- व्रीहियवयोः किं समुच्चय उत विकल्प इति पूर्वपक्षस्तु- समुच्चय एव युक्तः। सर्वाङ्गोपसंहारिप्रयोगवचनानुग्रहात् अष्टदोष दुष्टविकल्पपरिहारसंभवाच्च। न च समुच्चयोऽशक्य इति वाच्यम्। प्रधानाभ्यासेन वा मिश्रतासम्पादनेन वा समुच्चय सम्भवादिति। सिद्धान्तस्तु- न समुच्चयो युक्तः। स तु अभ्यासेन वा स्यात् मिश्रतासंपादनेन वा ? नाद्यः। अङ्गानुरोधेन प्रधानावृत्तेरन्याय्यत्वात्। न द्वितीयः। नियमविधिलब्धनैरपेक्ष्यानुपपत्तेः। तथा हि। व्रीहियवशास्त्रे हि नियमविधिः। सर्वथाऽप्राप्तार्थत्वाभावेनापूर्वविधित्वाभावात्। तत्र चान्यत्र च प्राप्त्यभावेन परिसङ्ख्यानुपपत्तेः। नियमविधौ चाप्राप्तांशपूरणे नेतरव्यवच्छेदः फलम्। तथा च कपालेषु श्रयतीति विधानादेव श्रयणकर्मतया यत्किञ्चिद्द्रव्यप्राप्तौ ताभ्यां विधिभ्यामप्राप्तांशपूरणेन सामान्यतः प्राप्तद्रव्यान्तरव्यवच्छेदः क्रियते। तथा च यवशास्त्रे यवेतरद्रव्यवच्छेदः फलम्। तथा व्रीहिशास्त्रेऽपीति कथं मिश्रतासंपादनेन समुच्चयः। किञ्च मिश्रतासंपादने न कोऽपि शास्त्रार्थोऽनुष्ठित इति व्रीहियवशास्त्रमत्यन्तमप्रमाणं स्यात्। न हि मिश्रैर्यजतीति विधिरस्ति। तस्मात् विकल्पः। प्रयोगवचनंतु पुरोडाशप्रकृतितया व्रीहियवौ गृह्णत् पर्यायेणैव गृह्णातीति सावकाशम्। अष्टदोषदुष्टत्वं च सह्यम्। अनन्यगतिकत्वात्। अष्टदोषाश्च व्रीहिशास्त्रानुष्ठानकाले यवशास्त्रे स्वीकृतप्रामाण्यत्यागः अस्वीकृताप्रामाण्यपरिकल्पनं व्रीहिशास्त्रे स्वीकृताप्रामाण्यत्यागोऽस्वीकृतप्रामाण्यपरिकल्पनमेवं यवशास्त्रानुष्ठानकालेऽपीति द्रष्टव्यम्। विज्ञानमिति। तथा च समुच्चितानां द्वारत्वकल्पनमप्रामाणिकमेवेति भावः।  
 ननु आनन्दादय इति सूत्रे ब्रह्मप्रतीत्यर्थं शाखान्तरोपसंहारस्योक्तत्वेन तदभावे कथं ब्रह्मप्रतीतिरित्यत आह। आनन्दादय इति। न च निर्गुणब्रह्मप्रतिपत्तावेव गुणोपसंहार इति वाच्यम्। उपसंहारस्योपासनार्थत्वेन प्रतिपत्त्यर्थत्वाभावात्। गुणोपसंहारेण गुणबुध्या निर्गुणबुद्धिविरोधाच्च। न च मतान्तरप्राप्तातिव्याप्तिनिवृत्यर्थं समुच्चयापेक्षेति वाच्यम्। समुच्चयेऽपि मतान्तरातिव्याप्त्यनिरासात्। तदभावेऽपि सत्यत्वाभावप्रतिपादनेन अतिव्याप्तिनिराससंभवाच्च। ननु सत्यत्वादिसमुदायस्य लक्षणत्वान्नोपसंहारेण विना ब्रह्मपुद्धिरित्यत आह। सत्यत्वादेरिति। उपसंहरति। तस्मादिति। एतेन व्यावृत्तेर्द्वारत्वाभावप्रतिपादनेनेत्यर्थः। एतेनेति परामृष्टं हेतुमाह। काकवदिति। उपलक्षणस्य स्वप्रकारकस्वोपस्थाप्यधर्मप्रकारकबोधजनकत्वस्वभावात् व्यावृत्यादेरुपलक्षणत्वेन तत्प्रकारकस्य वा तदुपस्थाप्यधर्मप्रकारस्य वा बोधस्यावश्यकत्वेनाखण्डार्थत्वहान्यापत्तिरित्यर्थः। किञ्च व्यावृत्तिज्ञाप्याभावाच्च न व्यावृत्तिरुपलक्षणमित्याह। उपलक्षणादिति। स्वोक्तेऽर्थेऽनुव्याख्यानसम्मतिमाह। तदुक्तमिति। नन्वत्र व्यावृत्तेर्द्वारत्वखण्डनं न प्रतीयत इत्यत आह। व्यावृत्येति। आर्थिकेनापीति। यथा तार्किकाणां मते निर्विकल्पकेन स्वरूपमात्रविषयीकरणेऽपि न तस्याखण्डत्वं सविकल्पकेन तस्य सखण्डत्वसिद्धेः तथेहापीत्यर्थः। न चेहार्थिकबोधस्याप्रामाण्यं व्यावृत्तिवैशिष्ट्यस्यासत्त्वेऽव्यावृत्तिप्रसङ्गादिति। अनन्तेति। न च व्यावृत्तेर्द्वारतया बोधनेऽपि तात्पर्यविषयबोधस्य न सखण्डविषयत्वमिति वाच्यम्। व्यावृत्तेर्द्वारत्वानुपपत्तेरसकृदुक्तत्वात् स्वरूपमात्रे तात्पर्यायोगस्यापि असकृदुक्तत्वाच्च। सत्यादिवाक्यस्य सत्यत्वादिविशिष्टेऽवश्यं तात्पर्यं वक्तव्यमन्यथा तेनासत्याद्व्यवृत्तिसिद्ध्ययोगादित्याह। शब्दस्येति। एतेन व्यावृत्तेर्द्वारत्वानुपपत्तिप्रतिपादनेनेत्यर्थः।  
 वाक्ये लक्षणा स्वीक्रियते। वाक्यं तु पदसंघातरूपं यथा मीमांसकमते कृत्स्नेनार्थवादवाक्येन प्राशस्त्यं लक्ष्यते तथा प्रकृतेऽपीत्याह। नवीनास्त्विति। ननु तत्रापि न वाक्यलक्षणा किन्त्वेकपद एवेत्यत आह। तत्रापीति। तथा च गभीरनदीसम्बन्धितीरप्रतीत्यर्थं वाक्यलक्षणाया एव न्याय्यत्वादिति भावः। तत्रेति। नचैकस्मिन् ब्रह्मणि द्वारीभूतस्य परस्परार्थान्वयबोधस्य सत्यादिपदैर्जननात् उत्तरकालमेव लक्षणयाऽखण्डार्थबोधस्यांगीकारात् अत्रापि परस्परान्वयबोधोऽस्तीति वाच्यम्। गभीरा या नदीति वत् सत्यं यज्ज्ञानमिति सत्यज्ञानपदयोरन्वयाभावात्। सर्वेषां विशेषपदत्वेन विशेष्यब्रह्मणैवान्वयात्। ब्रह्मस्वरूपबोधस्य प्रागेव वृत्तत्वेन तत्र विशिष्टबोधस्य द्वारत्वानुपपत्तेश्च। सत्यमिति। न च गम्भीरनद्यभिप्रायेण यत्र नद्यां घोष इति वा गभीरायामित्येव वोक्तं तत्र सर्वत्र प्रत्येकं लक्षकत्वादनपेक्षता तु कल्प्येति वाच्यं तत्रापि विशिष्टलक्षणानभ्युपगमात्। गम्भीरपदेनेति। न च गम्भीरनदीसंबन्धित्वेन न लक्षणा युगपद्वृत्तिद्वयविरोधापत्तेः। वस्तुतो विशिष्टसंबन्धिनः प्रत्येकपदादपि लाभात् कथमधिकलाभ इति वाच्यम्। विशिष्टाप्रयोगे विशिष्टार्थप्रतीत्यभावेन तत्र तात्पर्यग्रहे विशिष्टप्रयोगे विशिष्टलक्षणयैव गम्भीरनदीसंबन्धितीरप्रतीत्या युगपद्वृत्तिविरोधाभावात्। मणिकारमते तस्यादोषत्वाच्च। अन्यथा प्रत्येकपदादधिकलाभासंभवात् दृष्टान्ते पदान्तरसार्थक्यम्। प्रकृते केवलगङ्गापदात् गम्भीरगङ्गासंबन्धितीरप्रतीतिः स्यात्। तथा च तदभावाद्वैयर्थ्यमिति भावः। तत्रापीति। न च विनिगमकत्वसंभवाच्च। अत एव गङ्गेशेन पदद्वयलक्षणापक्षमुक्त्वा विशेष्यपद एव लक्षणोक्ता। प्रमाणविरोधाच्च न लक्षणाया वाक्यवृत्तित्वमित्याह। लक्षणापि हीति। न च वाक्यार्थान्वयानुपपत्यनिबन्धनत्वमुपाधिरिति वाच्यम्। वाच्यार्थान्वयेति विशेषणस्य पक्षमात्रव्यावृत्यर्थत्वेन पक्षेतरत्वात्। न च गौणी व्यावृत्तिः प्रयोजनम्। तस्या अपि पक्षतुल्यत्वात्। वाक्ये लक्षणायाः कुत्राप्यभावेन व्यभिचारोन्नायकत्वरूपदूषकताबीजाभावाच्च। उक्तन्यायमन्यत्रातिदिशति। एवमिति। अन्यत्र वाक्यलक्षणोदाहरणे इत्यर्थः। तदेवाह। गच्छगच्छसीति। नन्वत्र जन्मना मरणाक्षेपेपि न मरणे गमनहेतुत्वाक्षेपकत्वम्। शतवर्षानन्तरं जरादिनापि तदुपपत्तेरिति चेन्न। मरणसामान्यस्य गमनहेतुत्वानाक्षेपकत्वेऽपि जराद्यभावे यन्मरणं तस्य गमनहेतुत्वाक्षेपकत्वसंभवात्। न च न प्रियामरणहेतुत्वात् गमनाकर्तव्यत्वानुमानं तद्धेतोरपि तत्वज्ञानदशायां गुरुनिदेशादात्मत्राणार्थं वा कुलापकीर्तिपरिहारार्थं वा कर्तव्यत्वसंभवेन व्यभिचारादिति वाच्यम्। आज्ञादिप्रतिबन्धकाभावे प्रियामरणहेतुत्वस्य गमनाकर्तव्यत्वं प्रति हेतुत्वे व्यभिचाराभावात्। तथा च गमनस्य प्रियामरणहेतुत्वं गमनाकर्तव्यत्वं चोभयमानुमानिकमिति न लक्षणाकल्पनम्। अन्यथा वह्न्यभिप्रायेण धूमोऽस्तीत्युक्तेः धूमपदस्य वह्नौ लक्षणा स्यात्। किञ्च जन्मविशेषेण गमनहेतुभूतो मरणविशेष एवाक्षिप्यते। अन्यथा तत्प्रत्यायकजन्मपदप्रयोगवैयर्थ्यं स्यात्। जन्मविशेषश्च प्रकरणादेवावधार्यत इति न कश्चित् दोषः। वस्तुतः बलवद्बाधकोपनिपाताभावे प्रियामरणकारणीभूतं प्रेक्षावता न कर्तव्यमेवेति व्याप्तौ न कश्चिद्दोष इति। विषमिति। न च विषभोजनेष्टसाधनत्वेन शत्रुगृहान्नभोजनानिष्टसाधनत्वं नाक्षेप्तुं शक्यम् व्यधिकरणत्वात्। विषभोजनेष्टसाधनत्वेन विनापि यो शत्रुगृहान्नभोजनस्यानिष्टसाधनतासंभवेनोपपाद्योपपादक भावाभावाच्चेति वाच्यम्। शत्रुगृहान्नभोजने प्रसक्तेऽप्रसक्तस्यानिष्टसाधनस्य आप्तीया या इष्टसाधतोक्तिः सा प्रसक्तानिष्टसाधनत्वं विना नोपपद्यते। न ह्याप्तः वृथैवानिष्टसाधनस्येष्टसाधनत्वमाक्षिप्यत इत्युक्तम्। अस्तु वा लक्षणा तथापि पदद्वयलक्षणयैव शत्रुगृहभोजनस्यानिष्टसाधनत्वे लब्धे नानेकपदसमुदायरूपे वाक्ये लक्षणा। अनन्यलभ्यत्वाच्छब्दार्थस्येत्याह। यद्वेति। ननु पदद्वये लक्षणाद्वयं स्वीकर्तव्यम्। ततो वरं वाक्यलक्षणैव। एकत्वादित्यत आह। वस्तुत इति। नन्वेतावता आप्तकोपहेतुत्वात् परगृहभोजनं न कर्तव्यमित्युक्तम्। न च तद्युक्तम्। भ्रान्तादिनाक्रियमाणे व्यभिचारादिति चेन्न। प्रेक्षावता न कर्तव्यमिति साध्यकरणात्। तथा च कथं व्यभिचारः। बलवद्बाधकाभावे सतीति वा विशेषणम्। तेन नोक्तदोषः। तत्र भ्रान्त्यादेरेव बलवद्बाधकस्य सत्त्वात्। अर्धमिति। न च छिन्ने गृहे अन्तरालराहित्येऽपि तद्द्वयदर्शनाद्व्यभिचार इति वाच्यम्। अन्तरालवत्येव तादृशप्रयोगेन छिन्नत्वादिराहित्ये सति यत्रार्धस्यान्तस्त्वे सति अर्धस्य बहिस्त्वे तेन तादृशानुमाने बाधकाभावात्। उक्तन्यायं वैदिकोदाहरणेऽप्यतिदिशति। एवमिति। तथा च न क्वापि वाक्यलक्षणेति भावः।  
 तृतीयाध्याये सप्तमपादे षष्ठाधिकरणे चिन्तितम्। तथा यूपस्य वेदिः। यूपे श्रूयते। अर्धमन्तर्वेदि मिनोति, अर्धं बहिर्वेदि इति। तत्र संशयः- किमन्तर्वेद्येकदेशो संस्कृतो यूपाङ्गत्वेन चोद्यते उत बहिर्वेदिसहितो यूपस्य मानदेशं लक्षयतीति। पूर्वपक्षस्तु- लक्षणाया अन्याय्यत्वात् वेद्येकदेशस्य श्रुतस्य यूपाङ्गत्वेन विधिः। अर्धे च तत्र मीयमाने अर्धान्तरं बहिरेव भवतीति अर्धं बहिर्वेदि इत्यनुवाद इति। सिद्धान्तस्तु- स्यादेवं यद्यर्धमेव अन्तर्वेदीति वाक्यार्थः स्यात्। नत्वेवम्। परिसङ्ख्यादोषात्। किन्त्वर्धं तावदन्तर्वेदि मातव्यमिति। ततश्चार्धान्तरं न विहितं न प्रतिषिद्धम्। तथा च तस्यान्तर्बहिर्वा मानं स्यात्। तत्रार्धं बहिर्वेदि इत्यपि विधातव्यम्। तत्र वाक्यभेदः। पाक्षिकानुवादत्वे नित्यवच्छ्रवणविरोधः। न चार्धमिति विशेषणात् अर्धान्तरस्य व्यावृत्तिः स्यात्। अस्तु विधितो व्यावृत्तिः। यत्र विशेषणं श्रुतं तत एवान्यव्यावृत्तिर्भविष्यति। वेदिमानविधेरर्धमिति विशेषणविधानादेवार्धान्तरं व्यावर्तते। इच्छातस्तु वेद्यामेव मानमर्धान्तरस्य को वारयेत्। तस्मात् तदर्थं बहिर्वेदीत्यपि विधातव्यमिति वाक्यभेदः। तस्मात् यत्र देशे मीयमानस्यार्धमन्तर्वेदि भवत्यर्धं बहिर्वेदि तत्र मिनुयादिति उभयलक्षितान्तरालदेशविधिरिति। अत्र यद्यपि मीमांसकैरन्तरालदेशस्य लक्ष्यत्वमुक्तम्। तथापि अनुमानेनैव तद्देशलाभसंभवे लक्षणा न युक्ता। अनन्यलभ्यत्वाच्छब्दार्थस्य। तथा च नात्रापि वाक्यलक्षणेत्यभिप्रायः। अत एव जिज्ञासापदेन विचारो लक्ष्यत इति विवरणोक्तं, यज्ञायुधिशब्देन यजमानो लक्ष्यत इति संक्षेपशारीरोक्तं चायुक्तमिति द्रष्टव्यम्। वाक्यलक्षणायाः सर्वत्राप्ययुक्तत्वात्।  
 नन्वर्थवादवाक्यस्य प्राशस्त्यलक्षकत्वात् कथं वाक्ये लक्षणाभावः इत्यत आह। वायुर्वा इति। न च पदार्थसंसर्गमात्रबोधकत्वे वायुः शीघ्रतम इत्येव बोधः स्यात्। न कर्मप्राशस्त्यबोध इति वाच्यम्। इदं कर्म प्रशस्तं शीघ्रतमफलप्रदवायुदेवताकत्वात् इत्यनुमानादेव प्राशस्त्यज्ञानसंभवात्। तथा च न लक्षणा अनन्यलभ्यत्वाच्छब्दार्थस्येति भावः। अङ्गीकृत्य प्राशस्त्यलक्षकत्वमाह। किञ्चेति। न च तात्पर्यानुपपत्तिरेव लक्षणाबीजम्। सा चेह प्रकृतेऽप्यस्तीति वाच्यम्। स्वरूपमात्रे तात्पर्यायोगस्य बहुवारमुक्तत्वात्। कार्यान्वयेति परमताभिप्रायेण। ननु तच्छक्तत्वं वानुभावकतावच्छेदकम् ? शक्तत्वमात्रं वा ? नाद्यः। गौरवात्। न द्वितीयः। लक्षणिक स्यापि यत्र कुत्रचित् शक्तत्वादिति चेन्न। शक्तत्वस्यानुभावकतावच्छेदकत्वेऽपि विशेषकारणताया आवश्यकत्वात्। अन्यथा विशेष्यसंनिकर्षत्वेन प्रत्यक्षकारणत्वे यत्किञ्चित्संनिकर्षात् यत्किञ्चित्प्रत्यक्षं स्यात्। न च यत्सामान्य इति न्यायात् नातिप्रसङ्ग इति यदि तदा प्रकृतेऽपि तुल्यमिति। न च पदानामननुभावकत्वेऽपि पदैरभिहितपदार्थस्यैव तत्स्यादिति वाच्यम्। वाक्यार्थान्वयबोधस्यानङ्गीकारात्। प्रकृतानुपयुक्तत्वाच्च। लक्ष्यार्थस्य शुद्धस्यानुभावकत्वासंभवाच्च। पदार्थानामनुभावकत्वे शब्दादर्थं प्रत्येमीत्यनुभवविरोधः। अतीतानागतानाञ्चानुभवप्राक्कालेऽसत्त्वेनानुभावकत्वासंभवाच्च। परंपरया शब्दमूलत्वेनानुभवोपपादने इन्द्रियादेरपि कारणत्वं न स्यादिति बहुविप्लवापत्तेरिति दिक्।  
 ननु नद्यां घोष इत्यत्र घोषपदवत् ब्रह्मपदस्य वाचकस्य सद्भावादनुभवो भविष्यतीत्यत आह। यदि चेति। तत्रापीति। न च भोजनादि प्रयोजनकप्रवेशनज्ञान एव तात्पर्यज्ञानमुपजीव्यमिति वाच्यम्। तद्धेतुत्वेनावश्यकप्रकरणादिनैव तदुपपत्तेरिति। अस्तु तात्पर्यानुपपत्तिर्बीजं सापि प्रकृते न संभवतीत्याह। इहेति। एतेन। स्वरूपमात्रे तात्पर्यासंभवव्युत्पादनेनेत्यर्थः। ननु भाट्टैर्वाक्यलक्षणाङ्गीकारात् अनेकपदसमूहात्मकत्वाद्वाक्यस्य कथं लाक्षणिकस्याननुभावकत्वमित्यत आह। वाक्येति। ननु तर्हि कथमन्वयलाभ इत्यत आह। अन्वितेति। यथा च न वाक्यलक्षणा तथोक्तम्। नन्वभिहितान्वयवादिभिस्तार्किकैरन्वयलक्षणा स्वीकर्तव्यैव। तथा च कथं लाक्षणिकस्याननुभावकत्वमित्यत आह। अभिहितेति। समभिव्याहारादेवान्वयलाभसंभवात् तार्किकैरन्वयलक्षणा न स्वीक्रियत इति भावः। अन्वय इति प्रकृते च न प्रतियोग्युपस्थितिरिति भावः। गामिति । तथा चाधिकपदवैयर्थ्यमेवेति भावः। एवं सर्वत्र वाक्यलक्षणां दूषयित्वा सत्यादिवाक्यस्य कृत्स्नस्य लक्षकत्वनिष्ठप्रसङ्गमाह। अस्तु चेति। न च मुख्यार्थबोधापेक्षया तदुक्तिरिति वाच्यम्। मुख्यार्थे तात्पर्याभावेन तेन तदसिद्धेः। तात्पर्ये वाऽखण्डार्थत्वव्याघातात्। लक्षणा च न स्यात्। विशिष्टार्थे तात्पर्ये तस्य तात्विकत्वं च स्यात्। वेदतात्पर्यविषयत्वात्। अनिष्टान्तरमाह। सत्त्वादीति। सगुणेति। न च तत्र मुख्यार्थ एव तात्पर्यमतो न लक्षणादिकमिति वाच्यम्। प्रश्नादि के समाने विनिगन्तुमशक्यत्वात्। अनिष्टान्तरमाह। तदैक्षतेति। अवान्तरार्थविवक्षया तथोक्तिरित्यादि तु निरस्तम्। अनिष्टान्तराण्याह। कृत्स्नस्येति। न च शून्यादिपरत्वे वेदाप्रामाण्यापत्तिरिति वाच्यम्। शुद्धपरत्वेऽपि तदापत्तेर्वज्रलेपत्वात्। तस्मान्न कृत्स्नं सत्यादिवाक्यं लक्षकमिति। एवमुपपादनसिद्धमर्थमुपसंहरति। तस्मादिति। किञ्च सत्यादिपदानां लक्षणयाऽखण्डार्थत्वे ब्रह्मणोऽसत्त्वाद्यापत्या सा न युक्तेति। शक्यार्थपरतैव स्वीकर्तव्या। तथा चाखण्डार्थत्वहानिरित्याह। अपि चेति। दृष्टान्तदार्ष्टान्तिकयोर्वैषम्यं शङ्कते। नन्विति। तथा च न ब्रह्मणोऽसत्यत्वाद्यापत्तिर्नवा मुक्तेरपुमर्थत्वमिति भावः। व्यक्तिरिति। तथा च न दृष्टान्तदार्ष्टान्तिकवैषम्यमिति भावः। वस्तुतस्तु व्यक्त्यतिरिक्ता जातिरेव नास्ति प्रमाणाभावात्। अनुगतव्यवहारादेरभावादाविवोपपादयितुं शक्यत्वात्। किञ्च जातावेव शक्तावङ्गीक्रियमाणायां व्यक्तेर्लक्षणयाऽक्षेपेण वा लाभ इति वक्तव्यम्। न तु तद्युक्तम्। पदोच्चारणानन्तरं झडिति प्रतीतेः। समानसंवित्संवेद्यत्वाच्च। अत एव समानसंविद्वेद्यतया व्यक्तेर्लाभ इति गुरवः। व्यवहारादिना व्यक्तावेव शक्तेर्गृहीतत्वाच्च। तथा च न स्वाश्रयसंबन्धेन व्यक्तिलक्षणेति शक्यादन्यस्यैव लक्षणीयत्वेऽसत्यत्वाद्यापत्तिर्दुर्वारेति द्रष्टव्यम्।  
 प्रकारान्तरेण वैषम्यं शङ्कते। नन्विति। तत्रेति। अत्रापि विशिष्टाविशिष्टयोर्भेदात् जहल्लक्षणैवेति न दृष्टांतवैषम्यमिति भावः। अस्तु वा जातिः शब्दार्थः तथापि न ब्रह्मणः सत्त्वादि सिद्धिरित्याह। जातिरिति। एतेनेति। सत्यादि शब्दलक्षणाया नदीपदलक्षणातुल्यत्वोपपादनेनेत्यर्थः। यद्वा एतेन वक्ष्यमाणेन सखण्डार्थत्वापातेनेत्यर्थः। लक्ष्यस्येति। विशिष्टस्य तात्पर्यविषयत्वे तस्य सत्यत्वापत्तिश्चेत्यपि द्रष्टव्यम्। सन् घट इत्यादितः सत्यादि लक्षणाया वैषम्यमाशङ्क्य निषेधति। न चेति। लक्षणाया इति तथा च ब्रह्मणो घटादि तुल्यत्वापातेन ब्रह्म पारमार्थिकं घटादिकं व्यावहारिकमिति व्यवस्था न स्यादित्यर्थः। उपलक्षणमेतत्। नियामकाभावेन व्यक्तिमात्रलक्षणायोगः व्यक्तिमात्रे तात्पर्यतन्मात्रलक्षणेति तु निरस्तम्। अन्यथा घटादावपि व्यक्तिमात्रं लक्ष्यत इति स्यादित्यपि द्रष्टव्यम्। ननु श्रुतेः सत्यत्वेऽपि तात्पर्यान्नातात्विकत्वमित्यत आह। श्रुतेरेवेति। अनेकधर्मिपरत्वात्। न हि धर्मधर्मिभावासहमखण्डार्थत्वं धर्मिभेदसहमिति भावः। वाच्येति। तथात्वे ब्रह्मणो वाच्यत्वेनैव श्रुतिप्रतिपाद्यत्वोपपत्तौ लक्षणाकल्पनमन्याय्यमिति भावः। ज्ञानपदादावुक्तयुक्त्यनुपपत्तिः। न च तत्रापि ब्रह्मणो ज्ञानत्वरूपत्वेनोपपत्तिरिति वाच्यम्। एकस्य परस्परविरुद्धजातिरूपत्वानुपपत्तेरिति। तत्र ज्ञानत्वसंबन्धाभावेऽज्ञानत्वापत्तिरित्यपि द्रष्टव्यम्। ब्रह्मण इति। न चाबाध्यत्वमेव सत्त्वमिति वाच्यम्। तस्यापि बाधनिरूप्यत्वेन परतन्त्रत्वादिति। एतेनेति। सत्तासंबन्धाभावे सत्स्वरूपानुपपत्तिप्रतिपादनेनेत्यर्थः। सच्छब्दस्येति। तत्र ब्रह्मणीत्यर्थः। तथा च न सत्ताजातिसाम्यम्। जातौ तस्य मुख्यत्वादिति भावः। ननु जाताविव ब्रह्मणोऽपि सत्स्वभावत्वं प्रमाणान्तरसिद्धमतः सत्तासंबन्धाभावेऽपि नानिष्टमित्यत आह। सत्तायामिव चेति। ननु परब्रह्मण्यपि सच्छब्दो मुख्य एवेत्यत आह। कथञ्चेति। तद्वदेवेति। तथा च ब्रह्मणो वस्तुतो सत्त्वाद्यापन्नमिति भावः। एवमनुपपन्ना सत्यादिवाक्यलक्षणा किमर्थमुक्तेत्यतस्तद्दर्शयन्नुक्तमर्थं कारिकयां संगृह्णाति। एवञ्चेति। परमप्रमेयमुपसंहरति। तस्मादिति। इति सत्यज्ञानादिवाक्यस्याखण्डार्थत्वानुमानभङ्गः॥ 2 ॥  
\</2-2\>

\<2-3\>  
  3. तत्त्वमस्यादिवाक्यस्याखण्डार्थत्वानुमानभङ्गः

 पदार्थपरवाक्यस्याखण्डार्थत्वं प्रदूष्य महावाक्यस्यापि अखण्डार्थत्वं पूर्वोक्तदूषणेन दूषयति॥ तत्त्वमस्यादीति॥ उक्तरीत्येति॥ स्वरूपमात्रस्य प्रागेव ज्ञातत्वेन प्रश्नाद्ययोगादित्युक्तरीत्येत्यर्थः॥ उभयत्रेति॥ महावाक्यस्याखण्डार्थत्वसाधकयुक्ति- द्वयेऽपीत्यर्थः। अतो न पौनरुक्त्यमिति हृदयम्। ननु सोऽयं देवदत्त इत्यादेर्विशिष्टार्थत्वे बाधकसद्भावादखण्डार्थत्वमेव स्वीकर्तव्यमिति कथं साध्यविकलतेति शङ्कते ॥ नन्विति॥ नन्वेतत्कालवैशिष्ट्यादेः प्रत्यक्षत्वेऽपि न तत्कालावच्छेदेन प्रत्यक्षत्वमतस्तद्बोधनं युक्तमेवेत्यत आह॥ तत्कालादेरपीति॥ ननु विशेषणभेदे विशिष्टाभेदो नेति नियमोऽप्रयोजक इत्याशङ्क्याह॥ विशिष्टं हीति॥ विशेषणभेदेनापीति॥ ननु विशेष्यस्य समवायिकारणत्वात् तद्भेदेऽस्तु विशिष्टभेदः। विशेषणसंबन्धस्तु निमित्तम्। न च निमित्तभेदे कार्यभेदः। अतिप्रसंङ्गात् इति चेन्न। समवायिभेदेऽपि पटादिकार्याणां निमित्तविशेषवशात् अभेददर्शनात्। तदभेदेऽपि पाकजस्थले रूपरसादौ निमित्तविशेषात् भेददर्शनादिति॥ अस्तु तावदिति॥ उक्तविकल्पदोषनिरासेन त्रेधाप्यखण्डार्थत्वं साधयिष्यामीति तावच्छब्दः। नन्वेकस्य कालद्वयसंबन्धे तयोरेकविशेष्यवृत्तित्वं कालद्वयसंबन्ध एकैकस्य नेत्यत आह॥ कालद्वयेति॥ पूर्वोत्तररूपकालद्वयेत्यर्थः। नन्वेकस्य देशद्वयसंबन्धो विरुद्ध इत्यत आह॥ देशद्वयेति॥ नन्वस्य वाक्यस्य तत्तेदन्तयोरेकवृत्तित्वबोधकत्वे किं प्रमाणम् ? प्रत्यक्षस्य विप्रतिपन्नत्वादित्यत आह॥ सोऽयमिति॥ न च नीलमुत्पलमित्यादौ व्यभिचार इति वाच्यम्। तत्तेदन्ताशब्देन विशेषणद्वयस्य गृहीतत्वात्। न च तद्विशिष्टपरमिति व्यभिचार एवेति वाच्यम्। अधिकबोधनेप्येकवृत्तित्व बोधकत्वात्। ननु समानाधिकरणत्वं तदधिकरणाधिकरणत्वम्। तच्च प्रकृतेऽसिद्धमित्यत आह॥ भिन्नमिति। अत एवाप्रयोजकत्वमपि न । उक्तहेतोः साध्यं विनानुपपत्तेरिति भावः। ननूक्तयोःर्विशेषणयोर्विरुद्धत्वात् कथमेकत्रावस्थानमिति शङ्कां परिहरन्नेवोक्तमर्थं कारिकया सङ्गृह्णाति॥ एवञ्चेति॥ एतेनेति परामृष्टमाह॥ मयेति॥ ननु विशेषणयोरेकत्रावस्थानबोधकत्वे प्रश्नवैयधिकरण्यम्। देवदत्तस्वरूपमात्रस्यापृष्टत्वादित्यत आह॥ देवदत्तेति॥ ननु तत्ताया अतीतत्वात् तत्पदे लक्षणेत्यत आह॥ न चेति॥ अन्यथेति॥ तत्पदस्य स्वार्थत्यगे। उपसंहरति॥ तस्मादिति॥ कथं पूर्वोक्तपक्षत्रयेऽपि न दोष इत्यत आह॥ किञ्चेति॥ ननु कथं न दोषः तत्तादेरतीतत्वेन विशेषणत्वस्यासंभवेन तत्ताविशिष्टादौ तद्वैशिष्ट्यादेसंभवादित्यत आह॥ तत्तादेरपीति॥ न च नेदं विशेषणत्वलक्षणम्। दण्डी देवदत्तः इत्यादौ दण्डादेर्विशेषणत्वं न स्यात् दण्डवत्तया पूर्वं देवदत्तज्ञानाभावात्। विशेषणज्ञानस्य कारणत्वानभ्युपगमादिति वाच्यम्। ज्ञात इत्यस्य ज्ञायमान इत्यर्थात्। तस्य च तत्रापि सत्त्वात्। अत एव प्रतियोगित्वादेरपि विशेषणत्वमुपपन्नमिति भावः। नन्वन्यान्यपि विशेषणत्वलक्षणानि संभाव्यन्ते। तत्कथमिदमेव विशेषणत्वमित्यतः परिशेषादित्याह॥ न चेत्यादिना॥ सदेव विशेष्य इति शेषः। अन्यथा विशेष्ये अतिव्याप्तेः। वक्ष्यमाणदूषणासङ्गतेश्च। न चैवमपि दण्डयस्तीत्यादौ प्रमेयत्वादेरपि विशेषणत्वापत्तिरिति वाच्यम्। सदेवेत्यस्य सत्त्वे सति प्रतीयमानमित्यर्थात्। एवञ्च रजतमस्तीत्यादौ रजतत्वादेरविशेषणत्वप्रसङ्गः। तदर्थं च सत्त्वत्यागे प्रकृतेऽपि न कोपि दोषः। तथापि यथाश्रुते दोषमाह॥ दण्डीति॥ स्वप्रत्याय्येति॥ स्वेन प्रत्याय्या ज्ञाप्या या वृत्तिः तदधिकरणतावच्चेदकत्वमित्यर्थः। नचैवं प्रमेयत्वादेर्विशेषणत्वं न स्यात्। तज्ज्ञाप्यव्यावृत्तेरसंभवादिति वाच्यम्। आवयोर्मते अप्रामाणिकादपि व्यावृत्तिसंभवेन प्रमेयत्वादेरपि तथाभाव संभवात्। न हि प्रमेयत्वं केवलान्वयीत्यावयोर्मतम्। अवच्छेदकत्वं किमन्यूनानतिरिक्तदेशवृत्तित्वं किं वा यदन्विततया ज्ञात एवेत्यादिकम् ? आद्ये दोषमाह॥ अवच्छेदकत्वस्येति॥ अभासमानस्यापि तत्समनियतस्य विशेषणत्वप्रसङ्ग इत्यपि द्रष्टव्यम्। द्वितीय आह॥ अवच्छेदकत्वस्येति॥ उपलक्षणमेतत्। गौरवञ्चेत्यपि द्रष्टव्यम्। प्रकृते सत्त्वमेवोपपादयति॥ न हीति॥ काकतुल्यतां परिहरति॥ न चात्रापीति॥ तत्रेति॥ संस्थानविशेषवतीत्यर्थः। न चैवमुत्तृणत्ववदिति देवदत्तगृहत्वं प्रत्यक्षसिद्धम्। येन तत्रोपदेशानर्थक्यमिति भावः। तस्मादतीतत्वं वर्तमानत्वं वा न प्रयोजकम्। किन्तु यदन्वितत्वमेवेत्युपसंहरति॥ तस्मादिति॥ समानाधिकरणं यदन्विततया ज्ञातमेवेत्येवंरूपमित्यर्थः। अप्रत्यक्षत्वात्। तथाच न वाक्यवैयर्थ्यमिति शेषः॥ अभेदस्येति॥ न च लक्षणया स्वरूपमात्रपरत्वमिति नाखण्डार्थत्वभङ्ग इति वाच्यम्। प्रश्नोत्तरयोर्वैयधिकरण्यापत्तेः॥ विशिष्टमिति॥ न च द्वयोरुद्देश्यतावच्छेदकत्वमयुक्तम्। विधेयाभाव प्रसङ्गादिति वाच्यम्। ऐक्यस्य विधेयत्वसंभवात्। न च तत्प्रत्यायकपदाभावात् कथं तद्विधेयमिति वाच्यम् ? विशेषणोत्तरविभक्त्यादेरेव तत्प्रत्यायकत्वसंभवात्। अत एव विशेषणोत्तर विभक्तेरर्थसाधुत्वमिति गङ्गेशचरणाः। नन्वेवं विशेष्यमात्राभेदेऽपि न विशिष्टाभेद इत्यत आह॥ तस्यैव चेति॥ यत्र धर्मद्वयमुद्देश्यतावच्छेदकीकृत्यैवं विधीयते तत्रैव विशिष्टाभेद इति भावः॥ पदार्थान्तरमितीति॥ ननु विशेष्यभेद इव विशेषणभेदस्यैव बाधकत्वात् कथं विशिष्टयोरभेद इति चेन्न। विशेष्यभेद इव विशेषणभेदे नायं स इति भेदबुद्धेरभावेन प्रत्युत स एवायमिति अभेदबुद्धेरेव सत्त्वेन विशेषणभेदस्य विशिष्टभेदाप्रयोजकत्वात्। अत एवोक्तमबाधितेति॥ अन्यथेति॥ विशेषणभेदस्य विशिष्टभेदप्रयोजकत्वे इत्यर्थः। रूप्यार्थिप्रवृत्तौ तदभेदप्रतीतेः कारणत्वादित्यर्थः। न च न मया विशिष्टैक्यं बोध्यत इत्युच्यते। किन्तु स्वरूपैक्यमेवेति वाच्यम्। तस्य पूर्वमेव सिद्धत्वात्। एवं तत्ताया अतीतत्वेऽपि पदान्वितयेति विशेषणलक्षणसद्भावात् सत्त्वस्य विशेषणत्वेऽतन्त्रत्वात् तत्ताया विशेषणत्वमेवेति पक्षत्रये न दोष इत्युक्तम्। इदानीमस्तु विशेषणत्वे सत्त्वं तन्त्रम्। तथाप्येकसत्त्वाद्विशेषणत्वमपरस्योपलक्षणत्वम्। न चैतावताऽखण्डार्थत्वमित्याह॥ अस्तु वेति॥ नन्वेकस्योपलक्षणत्वेऽखण्डार्थत्वं स्यादित्यत आह॥ उपलक्षणस्येति॥ न ह्युपलक्षितार्थविषयत्वमात्रमखण्डार्थत्वम्। काकवद्देवदत्तगृहमित्यत्रापि तथात्वापत्तेः। किन्तु संसर्गागोचरप्रमाजनकत्वपर्यवसन्ननिष्प्रकारकत्वमेव। न च तत्प्रकृतेऽस्तीति भावः। ननूपलक्षणत्वाभ्युपगमे लक्षणाप्रसङ्गात् कथं स्वप्रकारकबोधजनकत्वमित्यत आह॥ नापीति॥ ननु भिन्नत्वे उपलक्षणवाचकस्य लाक्षणाप्रसंगात् कथं स्वप्रकारकबोधजनकत्वमित्यत आह॥ नापीति॥ ननु भिन्नत्वे उपलक्षणवाचकस्य लाक्षणिकत्वाभावो वा लाक्षणिकस्योपलक्षणत्वाभावो वा स्यादित्यत इष्टापत्या परिहरति ॥ दृश्यते हीति॥ अस्तु वोपलक्षणवाचकस्य लाक्षणिकत्वम्। न चैतावता साम्यम्। पदद्वयलक्षणायाः एकपदलक्षणाया ज्यायस्त्वादित्याह॥ वरञ्चेति॥ ननु कदाचित् संबद्धमेवोपलक्षणम्। प्रकृते च तत्तेदन्तयोर्न विशिष्टसंबन्ध इति कथं तयोरुपलक्षणत्वमित्याशंक्य निषेधति॥ न चेति॥ यद्वेति॥ न चेदमस्तु वेत्यादिना पुनरुक्तम्। तत्रापीदन्ताविशिष्टादेरुपलक्षणात् काकसंबन्धादेरेव प्रतिपादनादिति वाच्यम्। एकस्य विशेषणत्वमपरस्योपलक्षणत्वमित्यस्य साम्येऽपि पूर्वत्र विशेषणोपलक्षणयोः परंपरासंबन्धोऽत्र तु साक्षादिति न पौनरुक्त्यम्। अत एवोक्तं विशेष्यद्वारेति। न च तदसंभवः। उद्देश्यविधेयभावादेरनेकविधस्य तस्य संभवात्॥ अनुवृत्तेति॥ विरुद्धधर्मवतोरैक्यायोगादिति भावः॥ समवायस्थान इति॥ अनुवृत्तत्वादिकं भेदेन निर्वाह्यम्। न चैवमेकत्र भेदाभेदौ विरुद्धाविति वाच्यम्। विशेषवत्त्वेन तच्छमनादिति॥ अन्यथेति॥ अनुवृत्तव्यावृत्तयोरैक्यासंभवांगीकारे इत्यर्थः। बाधकात् स्वरूपमात्रविषयत्वे निर्विकल्पकत्वम्। बाधानवतारदशायान्तु भ्रमत्वमेव स्यादिति बोध्यम्। ननु प्रकृते केवलाभेदाङ्गीकारात् कथमनुवृत्तत्वादिकं निर्वाह्यमित्यत आह॥ केवलेति॥ अस्तु वा पदद्वयमुपलक्षणपरम्। तथापि प्रकृते सखण्डार्थत्वमेवेत्याह॥ यद्वेति॥ नन्वेवं साध्यवैकल्यं सिद्धान्ते नोक्तम्। तथाच तद्विरोध इत्यत आह॥ तदेतदिति॥ ननु भवद्भिः विशेषणत्वैकोपलक्षणत्वोभयोपलक्षणत्वरूप पक्षत्रयेऽपि सखण्डार्थत्वमुक्तम्। तट्टीकाविरोधि। टीकायां प्रकारान्तरेण सखण्डार्थत्वासंभवात् तच्छब्दस्यार्थान्तरं वर्णयित्वा सखण्डार्थत्वाभिधानादित्यत आह॥ टीकायां त्विति॥ अन्यथापीति॥ उक्तप्रकारत्रयेणेत्यर्थः। टीकोक्तप्रकारेणैव सखण्डार्थत्वं किमिति नोच्यते। किं प्रकारत्रयोपादानेनेत्यत आह॥ परेणेति॥ ननु अनुभवकालसंबंधस्तत्ताशब्दार्थत्वेन वर्णितः। अनुभवध्वंसकालोऽपि। तत्र का तत्ता इति संदिह्यत इत्यत आह॥ युक्तञ्चेति॥ अन्यथेति॥ यद्यनुभवकालसंबन्ध एव तत्तेत्यर्थः। ननु स्मृत्यनुभवयोर्भिन्नविषयत्वात् कथमनुभवे तत्तोल्लेख आपाद्यत इत्यत आह॥ स्मृत्यनुभवयोरिति॥ यद्यपि अनुभवे कालो वर्तमानत्वेन भासते स्मृतावतीतत्वेन तथा च कथं विषयकृतवैलक्षण्याभावः। तथापि अनुभवविषयैव स्मृतिरिति परमतावष्टम्भेनेदमुक्तमिति हृदयम्।  
 ननु तद्देशकालसंबंध ध्वंसस्तत्तेति पक्षे कथं स्मृतौ तत्ताभानम् ? ध्वंसस्याननुभूतत्वात्। अननुभूतभाने अनागतस्यापि भानप्रसङ्गादित्यत आह॥ तत्तामात्रे चेति॥ अनुभवबलेनेति॥ अनागतत्वस्याननुभवेन नियामकान्तरस्याकल्प्यत्वादिति। ननु पूर्वकालसंबन्ध एव तत्तास्तु। तथाचाननुभूतभाने न नियामककल्पनागौरवमित्यत आह॥ पूर्वकालेति॥ टीकोक्त सखण्डार्थत्वपक्षेषु अभेदपक्षेऽनुपपत्तिमाशङ्कते॥ न चेति॥ पूर्वोक्तमेव परिहारं स्मारयति॥ अनुवृत्तेति॥ ननु सखण्डार्थत्वेऽनुपपत्यभावेऽपि अखण्डार्थत्वस्य मदुक्तरीत्याऽसंभवात् कथं साध्यवैकल्यमित्यत आह॥ किञ्चेति॥ तस्य स्वरूपस्य॥ अन्यथेति॥ स्वरूपज्ञानाभावे इत्यर्थः। पूर्णत्वेन, स्वरूपबोधनस्येति शेषः। पूर्णत्वात्, लक्ष्यार्थबोधनस्येति शेषः। ननु स्वरूप ज्ञानेऽप्यसाधारणस्वरूपज्ञानार्थं पदान्तरमिति चेन्न। दत्तोत्तरत्वात्। ननु क्रियाकर्मभावत्रयसंसर्गाप्रतिपादकत्वात् अखण्डार्थत्वमित्यत आह॥ न हीति॥ ननु तत्र भावाभावांशयोर्भेदाभावो बोध्यते। प्रकृते तु भावांशयोरेवेति सखण्डार्थत्वमित्यत आह॥ न चेति॥ तथात्वेऽतिप्रसङ्ग इति। तमेवाह॥ स्वेति॥ उपलक्षणेनेति॥ उपलक्ष्यतावच्छेदकाभावे उपलक्षणत्वं न युक्तम्। देवदत्तत्वं चेत् तस्य प्रागेव निश्चितत्वात् नोपलक्ष्य तावच्छेदकत्वमिति भावः। उक्तमर्थं कारिकया सङ्गृह्णाति॥ एवञ्चेति॥ किञ्च किं प्रत्यभिज्ञामात्रस्य स्वरूपमात्रविषयत्वं किं शाब्द्या एव वा ? न द्वितीयः। नियामकाभावात्। न प्रथम इत्याह॥ अपि चेति॥ ननु प्रत्यक्षप्रत्यभिज्ञायास्तथात्वेऽपि शाब्द्यास्तत्कुत इत्यत आह॥ स्वेति॥ एवमुपपादितं साध्यवैकल्यमुपसंहरति॥ तस्मादिति॥  
 एवं दृष्टान्ते साध्यवैकल्यमुपपाद्य पक्षं प्रकारान्तरेण दूषयितुं पृच्छति॥ किञ्चेति॥ किमिदं वाक्यं चितश्चिदभेदविशिष्टतात्पर्यवत् ? अथवा सार्वज्ञाद्युपलक्षितचिदभेदविशिष्टपरम् ? चैतन्यमात्रपरं वा ? आद्यं दूषयितुं पृच्छति॥ किञ्चेति॥ किञ्चेत्यारभ्य प्रतिषेधश्चेत्यन्तम्। तत्र सखण्डार्थत्वमित्यनेन बाधः। इष्टापत्तिरित्यादिना वाक्यस्यानुपादेयत्वेनाप्रामाण्यप्रसंगेन च प्रामाण्याय तदखण्डार्थत्वसाधनेऽर्थान्तर त्वमित्यनुमानस्य दूषणमुक्तं भवति। द्वितीय आह॥ सार्वज्ञ इति॥ तथा च बाध एवेति भावः। तृतीय आह॥ चैतन्येति॥ तथाचानुमानेऽर्थान्तरमिति भावः। ननु चैतन्यस्य प्रागज्ञानात् न वाक्यवैयर्थ्यमित्यत आह॥ वाक्यादिति॥ अत्र च प्राक् चैतन्याज्ञाने बुभुत्सा न स्यात्। भ्रमश्च न स्यादिति सहेतुकं बाधकमुक्तम्। तथाच वैयर्थ्यमित्युपपादितम्। इदानीं चैतन्यमात्रबोधनेऽतिप्रसङ्गान्तरमाह॥ वाक्येति॥ न च द्वारतया विशिष्टार्थबोधनात् तन्निवृत्तिरिति वाच्यम्। तस्य तात्पर्याविशिष्टार्थस्य त्याज्यत्वात्। एवमुत्तरत्रापि द्रष्टव्यम्। अत एवाह॥ न चेति॥ अतिप्रसङ्गादिति॥ यजमानः प्रस्तर इत्यादौ यजमानत्वादिना प्रस्तरादेरयजमानादिव्यावृत्तिप्रसङ्गादित्यर्थः॥ चैतन्यपदेनैवेति॥ उपलक्षणमेतत्। सगुणवाक्यादावपि लक्षणायै पदान्तरमित्यपि स्यादिति द्रष्टव्यम्। विशेषाभावस्य पूर्वमेवोपपादितत्वादिति। अति प्रसङ्गमाह॥ गङ्गायामिति॥ अभेदेति॥ न च तात्पर्यानुपपत्या लक्षणेति वाच्यम्। स्वरूपमात्रे तात्पर्यायोगस्य पूर्वमेवोपपादितत्वात्॥ एतेनेति परामृष्टं हेतुमाह॥ अन्वयेति॥ यदि तात्पर्यनुपपत्या लक्षणा तर्हि एकपदे वाक्यस्थत्वाभावेऽपि तात्पर्य विषयीभूतपदार्थज्ञानार्थं लक्षणा स्यादिति भावः॥ एतेनेति॥ प्रत्यभिज्ञाया अभिज्ञातो विषयभेदाभावे फलविशेषासंभवेनेत्यर्थः। एतेनेति परामृष्टमेवाह॥ अभिज्ञायामिति॥ अन्यथेति॥ यदि कालद्वयसंबन्धः एकस्मिन्न गृह्यते तदेत्यर्थः। ननु कालद्वयसंबन्धाग्रहणेऽपि कालद्वयपरामर्शमात्रेण फलभेदो भविष्यतीत्यत आह॥ कालेनेति॥ उक्तदूषणैरेव तदेकदेश्युक्तानुमानान्यपि दुष्टानि ज्ञातव्यानीत्यभिप्रायेणातिदेशमाह॥ एतेनेति॥ सत्यादिवाक्यमखण्डार्थमेकार्थप्रतिपादकत्वात् महाकाशो घटाकाश इति वाक्यवदित्यनुमानेनोक्तमित्यर्थः॥ सत्येति॥ सत्यादिवाक्यं एतत्पदवाच्यसंसर्गान्यप्रमापकम्। प्रमाणत्वात् चक्षुरादिवदित्यर्थः। एतच्छब्देन परामृष्टानि उत्तवक्ष्यमाणदूषणानि व्यवस्थया दर्शयति॥ अप्रसिद्धेत्यादिना॥ आद्यानुमान इति शेषः॥ एकत्वेति॥ न च संभावितदोषाणामादिपदेनैव गृहीतत्वात् पुनर्विरुद्धत्वोक्तिरयुक्तेति वाच्यम्। सामान्योक्तस्यैवोपपादनेनादोषात्॥ आकाश इति॥ एकार्थप्रतिपादकत्वाभावादिति वक्ष्यमाणत्वेनेत्यतः परं द्रष्टव्यम्॥ द्वितीय हेताविति॥ न च संसर्गादन्यस्मिन्नेवेति विवक्षितम्। अतो न सिद्धसाधनमिति वाच्यम्। एतत्संसर्गे प्रमाणत्वस्यानुभवसिद्धतया बाधात् संसर्गप्रमापकत्वेनापि हेतोरुपपत्याऽप्रयोजकत्वाच्च॥ श्लोकस्येति॥ अग्निहोत्रादिगीरेतत्संसर्गव्यतिरेकिणि अर्थ इत्यादि वा सत्यज्ञानादिगीरेतत्पदार्थव्यतिरेकिणि अर्थ इत्यादि वा पठितुं शक्यत्वादित्यर्थः। अखण्डार्थत्वनिरासेन लब्धमर्थमुपसंहरति॥ तस्मादिति॥ अखण्डार्थत्वस्यानन्तदोषदुष्टत्वादित्यर्थः। विस्तरभयादुपराम इति भावः। अत्र गुणशब्दः सद्धर्मपरोऽतो नोत्तरवादासङ्गतिरिति ध्येयम्। इति तत्त्वमस्यादिवाक्यस्याखण्डार्थत्वानुमानभङ्गः। 3 ।  
\</2-3\>

\<2-4\>  
  4. ब्रह्मणो निर्गुणत्वभङ्गः

 ननु वेदान्तानां सखण्डार्थत्वेऽपि कथं ब्रह्मणोऽनन्तगुणत्वम् ? तत्र प्रमाणाभावात् बाधकसद्भावात्। न ह्यप्रामाण्यकमनेकबाधकोपेतमङ्गीकर्तुमुचितम्। तथात्वे नरविषाणाद्यप्यङ्गीकर्तव्यं स्यादित्याशङ्कायां तत्रासिद्धिं वक्तुं प्रतिजानीते॥ तथा हीति॥ अत्र श्रुतीनामित्यादीनां सत्त्वादित्यनेनान्वयः। अत्र सर्वत्रानुमानेषु ब्रह्मशब्दोवेदान्ततात्पर्यविषयवस्तुपरोऽतो ब्रह्मशब्दवाच्यं शबलं चेत् पक्षः, तदा सिद्धसाधनम्। यदि लक्ष्यं निर्गुणं तदाऽश्रायासिद्धिः। भवद्भिस्तादृशस्यानङ्गीकारात्। निर्गुणे सगुणत्वसाधने बाधश्चेत्यादिदूषणमलग्नकं वेदितव्यम्। न चैतेष्वनुमानेषु धर्मादिपदानां यत्किञ्चिद्धर्म्यादिपरत्वे घटादिसमसत्ताककल्पितधर्मवत्त्वेन सिद्धसाधनम्। ब्रह्मपरत्वे साध्याप्रसिद्धिः। घटादिधर्मे ब्रह्मसमानसत्ताकत्वादेरप्रसिद्धेरिति वाच्यम्। धर्म्यादिपदानां समभिव्याहृतपरत्वादन्यथा स्वप्रागभावेत्यादि परोदाहृतानुमानेष्वप्युक्तदोषापत्तेः। न च पदार्थत्वस्यासत्यपि भावात् व्यभिचार इति वाच्यम्। सत्पदार्थत्वस्य विवक्षितत्वात्। तस्य चासत्यभावात्। न चेश्वरपक्षके सिद्धसाधनम्। ईशानः सर्वविद्यानामित्यादौ ईश्वरपदतात्पर्यविषयस्य विवक्षितत्वात्। तस्य च समस्तगुणपूर्णत्वस्य त्वयाऽनं गीकारात्। साध्ये च ज्ञानाबाध्येत्यपि विशेषणम्। तेन न कल्पितगुणवत्त्वेन सिद्धसाधनम्। एवमुत्तरत्रापि द्रष्टव्यम्। अप्रयोजकत्वपरिहारार्थमुक्तम् विपक्ष इति। तथा च विपक्षबाधकसत्त्वात् नोपाध्यादिशङ्का युक्तेति भावः॥ निर्धर्मकत्वरूपेति॥ अनवस्थापरिहारश्च धर्मधर्मिणोरभेदेन वा बीजाङ्कुरन्यायेन वा द्रष्टव्यः। ननु प्रमेयत्वादीनां निर्धर्मकत्वात् तत्र हेतोर्व्यभिचार इत्यत आह॥ प्रमेयत्वाभिधेयत्वादीनामिति॥ ननु गोत्वादौ न व्यावर्तको धर्मः तस्य स्वत एव विलक्षणत्वात्। तथा च तत्र व्यभिचार इत्यत आह॥ गोत्वादेरपीति॥ किञ्चिदिति नियमोऽसिद्ध एवेति भावः॥ न चेति॥ तथाच वेदान्ततात्पर्यविषयस्य सगुणत्वमिति भावः॥ सगुणेति॥ तत्र प्रमाणाभावात् वेदान्तैश्च सगुणस्यैव प्रतिपादनादिति भावः। ननु मया सगुणब्रह्मातिरिक्तं निर्गुणं ब्रह्म स्वीक्रियत इत्यत आह॥ त्वत्पक्ष इति॥ गुणानाञ्च तात्विकत्वस्य प्रतिपादयिष्यमाणत्वादिति भावः॥ परात् परत्वोक्तेः॥ सगुणस्यैवेति शेषः॥ अन्यथेति॥ सगुणसत्यादिवाक्यानां परापरब्रह्मविषयत्व इत्यर्थः। न चेष्टापत्तिः। अपसिद्धान्तात् पूर्वतन्त्रविरोधाच्च॥ ननु न मया परापरं व्यक्तिद्वयं स्वीक्रियते। किंत्वेकस्यैव दशाभेदेन सगुणत्वनिर्गुणत्वे यथैकस्य घटस्य श्यामत्वरक्तत्वे। अतो नेदमनिष्टापादनमित्याशंक्य निषेधति॥ न चेदानीमिति॥ ननु गुणानामपगमे निर्गुणमेव सेत्स्यतीत्यत आह॥ ज्ञानमिति॥ नन्वेषा श्रुतिर्ब्राह्मणस्य महिम्नो नित्यत्वं प्रतिपादयति न ब्रह्मगुणानां तत्र ब्रह्मज्ञापकाभावादित्यत आह॥ एवेति॥ ननु लिङ्गप्रकरणाभ्यां ब्रह्मपरत्वेऽपि मध्ये प्रासङ्गिकोक्तिः किं न स्यादिति चेन्न। अन्यस्य नित्यमहिमत्वासंभवात्, त्वयाऽनङ्गीकाराच्च। न च ब्रह्मपरत्वे कथं ब्राह्मणशब्दः तस्मिन् ब्राह्मणत्वजातेरसंभवादिति वाच्यम्। पत्यादिशब्देभ्य इत्युक्तन्यायेन सर्वस्योपपत्तेः। नन्वियं श्रुतिर्ननित्यत्वपरा। किन्तु बहुकालीनत्वपरेति। अतः अस्या अस्या बृहदारण्यकेस्वोक्तार्थे सम्पतित्वेनोदाहृतत्वेनासंदिग्धार्थत्वान्निश्चितं हि दृष्टान्तत्वेनोपादीयत इत्याह॥ बृहदारण्यक इति॥ अन्यथेति॥ एवं प्रमाणेन नित्यत्वे सिद्धेऽपि चेद्दशाभेदेन व्यवस्था स्वीक्रियत इत्यर्थः। औपाधिकत्वं किमुपाधावनुभूयारोप्यमाणत्वमथवोपाधिकृतत्वम् ? आद्य आह॥ औपाधिकत्वस्येति॥ द्वितीय आह॥ उपाधिकृतत्वेति॥ अन्तः करणेति॥ अन्यस्यचोपाधेरसंभवादिति भावः। न च विद्यैवोपाधिरिति वाच्यम्। तस्याः प्रलयेऽपि सत्त्वेन तदापीक्षितृत्वापत्तेरपसिद्धान्ताच्च॥ अन्यथेति॥ प्रमाणसिद्धस्य स्वाभाविकत्वानङ्गीकार इत्यर्थः॥ न चेति॥ न च पौनरुक्तम्। पूर्वं सोपाधिकाध्यासनिरासाय, अत्र तु निरुपाधिकाध्यासनिरासाय शङ्क्यत इत्यर्थभेदात्। यद्वा पूर्वं सामान्येन सोपाधिकत्वमाशङ्कितम्। अत्र तु विशेषत आशङ्क्यत इति भेदात्॥ अन्यथेति॥ प्रामाणिकस्य तात्विकत्वस्यानङ्गीकारे इत्यर्थः। अतात्त्विकविषयत्वेन विरोधपरिहारः क्वापि न दृष्ट इत्याह॥ किञ्चेति॥ तथाङ्गीकारे तव सम्मतपूर्वतन्त्र व्याकरणविरोध इत्याशयेनाह॥ उक्तं हीति॥ सामान्येनोक्तं विशदमाह॥ तथाहीति॥ कृष्णलादाविति। दशमाध्याये प्रथमपादे प्रथमाधिकरणे चिन्तितम्। विधेः प्रकरणान्तरेऽतिदेशात् सर्वकर्म स्यात्। प्राजापत्यं घृते चरुं निर्वपेच्छतकृष्णलमायुष्कामः इति श्रूयते। तत्र सन्देहः अवघातः कर्तव्यो न वेति। पूर्वपक्षस्तु कर्तव्योऽवघातः। प्रकृतिवत् कुर्यादिति चोदकेन चरुधर्माणां प्राप्तत्वात्। किञ्च चरुशब्दोऽचरौ चरुधर्मविधानार्थः। न च द्वारबाधात् कथमवघात इति वाच्यम्। वचनात् श्रपणवत् वचनात् लुप्तार्थस्यापि कर्तव्यत्वादिति। सिद्धान्तस्तु- नावघातो द्वारबाधात्। न च चोदकेन तत्प्राप्तिः।  
 तस्य अवघातवर्जं प्रकृतिवत् कुर्यादिति सङ्कोचसंभवात्। न च चरुशब्दात् तत्प्राप्तिः। विनाप्यवघातेनालुप्तार्थैरेव धर्मैः वैशद्येन चोपपद्यमानश्चरुशब्दो नावघातं कल्पयितुमलम्। श्रपणं तु घृतं श्रपयतीत्याहत्य विधानात् क्रियत इति वैषम्यम्। तथाच न तत्रापि सर्वथा बाधः। किन्तु सङ्कोच एवेति भावः॥ एवमिति इदमधिकरणं प्रत्यक्षबाधस्थले विवृतम्। तथाच गौणोऽपि तात्विक एवार्थो न त्वारोपितः। तथा च नाप्रामाण्यमिति भावः॥ एवं व्याकरणेऽपीति॥ तथा च पूर्वादेः परादिना सङ्कुचिततात्विकार्थविषयत्वरूपो बाधो न त्वरोपितार्थविषयत्वादिरूप इत्यर्थः। अत्र यद्यपि सुग्लः सुम्र इत्यत्र श्याद्व्यधा इति आकारान्तलक्षणो णप्रत्ययः उत्सर्गः। तं परमपि अनुपसर्गे सावकाशं बाधित्वा अनवकाशत्वादातश्चोपसर्गे इति क एव भवति। तथापि वृक्षाभ्यां वृक्षे पित्वादौ चारितार्थयोर्दीर्घत्वेत्वयोः तुल्यबलयोः पूर्वपरयोः वृक्षेभ्य इत्यत्र उभयप्रसङ्गे परमेत्वमेव भवति। रधेर्णिच् रधिजभोरचीति नुम् कृताकृतप्रसङ्गित्वान्नित्यः। उत उपधाया इति वृद्धिरनित्या नुमिकृते अकारस्यानुपधात्वादप्राप्तेः। अत्र नित्यत्वान्नुमेव भवति। अशिश्रियत् अदुद्रवत् इत्यत्र अंतर्भूत चङपेक्षत्वात् इयच्चङौ अन्तरङ्गौ बहिर्भूततिङपेक्षत्वात् बहिरङ्गं लघूपधगुणं परमपि बाधेते। अपवादादीनां परस्परसंप्रधारणायां नित्यादन्तरङ्गः तस्मादप्यपवादः। अत एवोक्तं- \`परं विदुः पूर्वपरोपपत्तौ परस्य नित्यस्य च नित्यमेव। नित्यान्तरङ्गोपगमेऽन्तरङ्गमिग्लक्षणं गुणं प्रतिपद उवङ् बाधत इति क्रमेण उदाहरणानि ज्ञातव्यानीत्यर्थः। ननु शास्त्रान्तरे यथा तथा अस्तु। ब्रह्ममीमांसायान्तु अतात्विकविषयत्वादिरूप एव बाध उच्यत इत्यत आह॥ एवमिति॥ अन्यथेति॥ यदि ब्रह्मणि श्रूयमाणा धर्मा आरोपिता एव तदेत्यर्थः। कैमुत्यन्यायेनापि अतात्विकविषयत्वरूपो बाधो वक्तुं न शक्यत इत्याह॥ किञ्चेति॥ न तौ पशाविति॥  
 दशमाध्यायेऽष्टमपादे चिन्तितम्। अपूर्वे चार्थवादः स्यात्। दर्शपूर्णमासयोः आज्यभागौ अग्नीषोमाभ्यां नयतीति विधाय श्रूयते। न चौ पशौ करोति न सोमे नाध्वरे इति। तत्र सन्देहः। किमयं प्रतिषेधः ? पर्युदासः ? अर्थवादो वा इति। पूर्वपक्षस्तु- असमस्तत्वात् प्रतिषेधः। न च तथात्वे विकल्पः स्यादिति वाच्यम्। प्रतिषेधासंभवेऽपि पर्युदासत्वसंभवात्। न चासमस्तत्वं बाधकं, नानुयाजेषु इत्यादौ पर्युदासस्य समर्थितत्वात्। ननु सोमस्योपदेशातिदेशाभ्यामाज्य भागप्राप्त्यभावादुभयमयुक्तमिति चेत् यत्यं साक्षात् सोमे नाज्यभागौ स्तः। दीक्षणीयादिद्वारेण तु आज्यभागाभ्यां सोमस्यास्ति संबंन्धः। सः प्रतिषिध्यते तदनेन प्रकारेण सोमाङ्गेषु दीक्षणीयादिषु आज्यभागप्रतिषेधः पर्युदासो वेति। सिद्धान्तस्तु- न सोम इति न प्रतिषेधः। न च पर्युदासः। सोमे उपदेशातिदेशाभ्यामाज्यभागयोरप्राप्तेः। सोमे आज्यभागयोरनाम्नानेनोपदेशासंभवात्। सोमस्य दर्शपूर्णमासविकृतित्वाभावेनातिदेशासंभवाच्च। न च दीक्षणीयादिषु तयोरतिदेशतः प्रसक्त्या सोमद्वारा तेषु प्रतिषेधादिः शक्य इति वाच्यम्। तथासति न सोम इत्यनेनैव अग्नीषोमीयेऽपि पशौ प्रतिषेधसिद्धस्तत एव तद्विकारेषु निरूढपशुष्वपि प्राप्त्यभावात् न पशाविति निषेधोऽनर्थकः स्यात्। सोमशब्दस्यैवं लक्षणा स्यात्। न च वाजपेयस्येव यूपेनाङ्गद्वारकः सोमाज्यभागसंबन्धो निर्दिश्यत इति वाच्यं षष्ठी हि संबन्धमात्रमभिधत्ते। सप्तमी तु आधाराधेयभावमेवा न चांगाङ्गित्वेनाधाराधेयभावः संभवति। तस्मादङ्गाङ्गि भावनिर्देशोऽयम्। स चाप्राप्त इति तत्प्रतिषेधपर्युदासावयुक्तौ। तस्मात् न पशावित्यात्यायमर्थवादः। यथा सोमस्य नाज्यभागौ एवं पशाविति। अथ न पशाविति किमयं प्रतिषेधः पर्युदासो वा ? विकल्पपरिहाराय पर्युदास इति केचित्। तदयुक्तम्। अनन्तरवृत्तस्य आज्यभागाङ्गविधेः केवलदर्शपूर्णमासविषयत्वेन पशुसाधारण्याभावात्। न च पाशुकस्य प्रकृतिवच्छब्दस्य अयं वाक्यशेषः। तस्यासंनिधानात्। तच्छेषत्वेन सोम इत्यर्थवादः नावकल्प्यते। न ह्येवं संभवति। यथा सोमस्याज्यभागव्यतिरिक्तमङ्गमैष्टिकं कर्तव्यं तथा पशोरपीति। सोमस्यापूर्वत्वादैष्टिकाङ्गाभावात्। संभवत्येवं यथा सोमस्याज्यभागौ न कर्तव्यौ तथा पशोरपीति॥ तस्मात् प्रतिषेधः। प्रतिषेधश्च न प्राप्तिमन्तरेति प्राप्तिरनुमीयते। तथाचोन्नीतप्राप्तेर्न सर्वथा बाधो युज्यत इति विकल्पः समाश्रीयते। एवञ्चोन्नीतप्राप्तेः यदा न सर्वथा बाधः तदा किमु वक्तव्यं प्रत्यक्षसिद्धगुणानामिति। ननु सगुणवाक्येन गुणा अनूद्यन्ते। अतः तस्य तत्प्रापकत्वाभावात् न तस्य बाध इति शङ्कते॥ नन्विति॥ एकवाक्यत्वासंभव एव वाक्यभेदस्याश्रयणीयत्वादिति भावः। अनुवादो हि वादपूर्वकः। न हि सत्यकामत्वादिगुणाः अन्यप्रमाणेन प्राप्ताः। तथा चानुवादासंभवात् सगुणवाक्यस्य तत्प्रापकत्वात् अतात्विक विषयत्वे बाध एवेत्याह॥ सत्यकामत्वादीनामिति॥ ननु श्रुतिप्राप्तमेव श्रुत्या विषिध्यते चेत् को दोष इत्यतः अतिप्रसंग एवेत्याह॥ श्रुतिप्राप्तस्येति॥ किञ्च निर्गुण वाक्यस्य सगुणवाक्यमेव बाधकं किं न स्यात् ? नच विधेर्निषेधबाधकत्वं न दृष्टमिति वाच्यम्। मृडमृदेति विधेः न क्त्वा सेट् इति निषेधबाधकत्वस्य दृष्टत्वादित्याह॥ किञ्चेति॥ ननु उक्तातिप्रसङ्गः तदा स्याद्यदि श्रुतिप्राप्तस्य श्रुत्या निषेध इति ब्रूमः। किन्तु तदाक्षिप्तस्ये त्याशङ्क्य निषेधति॥ न चेति॥ अन्यथेति॥ यदि श्रुत्याक्षिप्तस्य श्रुत्यानिषेध इत्यर्थः। तथाचातिप्रसङ्ग एवेति भावः॥ किञ्चेति॥ न च ज्ञानाद्यभावे कर्तृत्वानुपपत्तेः सर्वकर्तृत्वं न श्रुत्यर्थ इति वाच्यम्। शरीराद्यभावेपि ज्ञानवत् ज्ञानाद्यभावेऽपि कर्तृत्वोपपत्तेः। अभ्युपगमश्चायमित्यदोषः। ननु सगुणवाक्यं कथं निर्गुणवाक्यस्य बाधकम् ? न च सामान्यतः निषेध श्रवणे विशेषविषयत्वेन सावकाशत्वमन्याय्यमिति वाच्यम्। स्ववाक्ये एव गुणानां विहितत्वेन सामान्यनिषेधायोगादित्यत आह॥ किञ्चेति॥ अन्यथेति॥ यदि सगुणवाक्यस्य सार्वज्ञयादौ अर्थान्तरेऽपि तात्पर्यं न स्यादित्यर्थः। ननु श्रुतितात्पर्याभावेऽपि अनुमानादिसिद्धसार्वज्ञा घटादेरिव व्यावहारिकत्वं गुणपरत्वस्याप्यङ्गीकारे किं बाधकमिति तत्राह॥ उपासनाया इति॥ किमत्र यत्रोपासना श्रूयते तत्र न गुण परत्वमित्युच्यतेऽथवा सर्वत्रोपासना श्रूयते इति क्वापि गुणपरत्वं नेति॥ अथवा क्वचिच्छ्रवणात् यत्रोपासनं न श्रुतं तत्रापि कल्प्यत इति वा ? नाद्य इत्याह॥ उपासनाया इति॥ व्याख्यानरूपस्मृत्या विरोधात् उभयत्र तात्पर्यं स्वीकर्तव्यं वाक्यभेदश्च सोढव्य इति भावः। द्वितीय आह॥ सर्वज्ञ इतीति॥ तृतीय आह॥ कल्पनस्येवेति॥ यद्वाक्यं यदर्थोपासनाकर्तव्यतापरं तन्न तदर्थ तात्पर्यकमिति व्याप्तेः व्यभिचारमप्याह॥ किञ्चेति॥ ननु नोदाहृतवाक्येष्वद्वैतस्योपास्यत्वमुच्यते किन्त्वन्यथोपासननिषेध एवेति चेन्न। विशेषनिषेधस्य शेषविधिनान्तरीयकत्वेन भेदोपासननिषेधेऽद्वैतोपासनमेव विहितं भवतीति। तथापि स्पष्टव्यभिचारस्थलान्तरमाह॥ किञ्चेति॥ प्रकृते सङ्गमयति॥ एवञ्चेति॥ ननु कारणांतरबलात् सत्यकामत्वादीनामवास्तवत्वमुच्यत इत्यत आह॥ नचेति॥ कारणान्तरमेवाशङ्क्य निषेधति॥ यदि चेति॥ न च शक्त्यादीनां सोपाधिकत्वान्न स्वरूपत्वमिति वाच्यम्। ज्ञानादीनामपि तथात्वापत्तेरिति। ननु ज्ञानादीनां स्वरूपत्वे विज्ञानमानन्दं ब्रह्मेति प्रमाणमस्ति। न तु बलादीनां स्वरूपत्वे इत्यत आह॥ ज्ञानात्मक इति॥ नन्विति॥ तथा च निर्गुणोपासनस्य फलसंवादित्वात् निर्गुणत्वं तात्विकं यदुपासनं फलसंवादि तस्य तात्विकत्वादिति। नचैवं मणिप्रभायां मणित्वस्य तात्विकत्वा पत्तिरिति वाच्यम्। तस्य बाधादिति॥ प्रकृतेऽपीति॥ तमेवं विद्वानित्यादिना सगुणज्ञानस्य य एवं विद्वानित्यादि ना तदुपासनस्य च फलवत्त्वादिति भावः॥ ब्रह्मेति॥ यद्यपि कार्यस्य मिथ्याविषयत्वे कारणस्यापि मिथ्याविषयत्वमिति न नियमः बाधानवतारदशायां गन्धप्रागभावावच्छिन्नो घटो गन्धवानित्यनुमितेरयथार्थत्वेऽपि परामर्शस्य यथार्थत्वात्। तथापि श्रवणादीनामेकविषयत्वेन हेतुत्वात् अन्यथातिप्रसङ्गात् तथोक्तमिति भावः। प्रकारान्तरेण वैषम्यं शङ्कते॥ नन्विति॥ उभयत्राप्युपास्तिधातुश्रवणेऽविशिष्टे वैषम्यकल्पनानुपपत्तेः। न च निर्गुणस्य निराकारत्वात् ध्यानविषयत्वानुपपत्या तथा कल्प्यते इति वाच्यम्। ज्ञानस्यापि तद्विषयत्वानापत्तेः। निर्गुणत्वेनैव ध्यानोपपत्तेश्च। एतदेवाभिप्रेत्याह॥ सममिति॥ ननु ऐक्यविषये वस्तुतत्वनिष्ठवाक्यस्य विद्यमानत्वात् ऐक्यं ज्ञेयं न तु सार्वज्ञं ज्ञेयम्। तत्र तथा वाक्याभावादित्यत आह॥ तत्रेति॥ ब्रह्मण इति॥ आरोपस्योपपादक सापेक्षत्वाभावादिति भावः। नन्वपहतपाप्मत्वादिकमपि उपास्यमेवेत्यत आह॥ अपहतपाप्मत्वादीनामिति। अपहतपाप्मत्वादीनां मध्ये यत्त्वमेवेत्यङ्गीकारे बहुश्रुतिविरोध इत्याह॥ एष इति॥ नन्वनया श्रुत्या कथं सार्वज्ञादिमहिम्नः सत्यत्वसिद्धिः तेनाभेदादिमहिम्न एव सत्यत्वप्रतिपादनादित्यत आह॥ अत्रेति॥ असिद्धिवाचकेन तच्छब्देन महिममात्रस्यानुवादत्वप्रतीतेरिति भावः। अभेदस्य महिमत्वाभावात्। ननु दृष्टान्तदार्ष्टान्तिकयोर्वैषम्यम्। यदाहवनीयमिति वाक्यमनारभ्या धीतमिदं चेन्द्रसूक्ते श्रूयते तथाचेन्द्रस्य सप्तमहिमत्वप्रतिपादकमित्यत आह॥ सत्य इति॥ ज्योतिरधिकरणन्यायेनेति॥ ज्योतिश्चरणाभिधानादित्यत्र विमे कर्णा पतयत इति वाक्ये कर्णविदूरत्वलिङ्गेनाग्निसूक्तस्थस्यापि ज्योतिश्शब्दस्य ब्रह्मपरत्वं सूक्तमिति तत्परमित्युपपादितं तद्वदत्रापीत्यर्थः। ननु यद्वाक्यं पदार्थस्यारोप रूपोपासनाकर्तव्यतापरं तन्न पदार्थपरमिति व्याप्तिः। निर्गुणज्ञानान्मुक्तिर्न स्यात्। अस्ति च सेति न व्यभिचार इत्याशङ्क्य निराकरोति॥ न चेति॥ धर्मीति॥ तथाचेष्टापादानरूपत्वात् तर्काभासोऽयमिति भावः॥ सगुणेऽपीति॥ सगुणज्ञानान्मुक्तिर्न स्यादित्यापादानसंभवादिति भावः। ननु सगुणज्ञानस्य मोक्षसाधनत्वाश्रवणात् कथं साम्यमित्यत आह॥ पृथगिति॥ तथाच सगुणज्ञानस्य मोक्षसाधनत्वश्रवणात् तद्विरोधान्निर्गुणश्रुतिः विशेषाभावविषयेति भावः। ननु तर्हि सगुणनिर्गुणश्रुत्योः सत्प्रतिपक्षतया नैकस्यापि सिद्धिरित्यतः स्मृतिषु सगुणज्ञानस्यैव मोक्षसाधनत्वोक्तेः तदनुसारेण निर्गुणवाक्यं नेयमित्याशयेनाह॥ यो मामिति॥ ननु तत्तथोपासनपरमित्यत आह॥ तस्येति। उपासनस्याश्रवणे तत्कल्पमप्रामाणिकमिति भावः॥ एतेनेति॥ उपासनकल्पनेऽतिप्रसङ्गेनेत्यर्थः। ननु निर्गुणवाक्यस्य फलान्तरं न श्रुतं सगुणवाक्यस्य तु फलान्तरं श्रूयतेऽतो निर्गुणवाक्यं प्रबलमित्यत आह॥ श्रूयते चेति॥ न च तदवान्तरफलं न मुख्यमिति वाच्यम्। सगुणवाक्येऽपि तुल्यत्वात्॥ शङ्कते॥ श्रुतिबलादिति॥ संयोगेति॥  
 चतुर्थाध्याये तृतीयपादे तृतीयाधिकरणे चिन्तितम्। एकस्य तूभयत्वे संयोगपृथक्त्वम्। अग्निहोत्रे श्रूयते। दध्नेन्द्रियकामस्य जुहुयादिति। तत्र सन्देहः। किं काम्यार्थमपि दधि नित्यमपि स्यात् उतान्यत् नित्यमिति॥ पूर्वपक्षस्तु पूर्वाधिकरणे यथा नैमित्तिकं न नित्यार्थं तथा काम्यत्वेन श्रुतं दधि न नित्यार्थं काम्यत्वनित्यत्वयोर्विरोधात्। तथा चान्यदेव नित्यम्। न च दध्ना जुहोतीति नित्यार्थे दध्येव श्रूयते इति वाच्यम्। एतस्य कामवाक्यैकवाक्यतावगमात्। तथाहि दध्नेन्द्रियं कुर्यादित्युक्ते किमाश्रितेनेत्यपेक्षते। तथा च कामवाक्यस्याश्रयापेक्षा होमसंयुक्तदध्नः फलापेक्षा। तयोरेवमाकांक्षावशात् एकवाक्यता \`यद्दध्नेन्द्रियं कुर्यात् तद्धोमाश्रितेन। यच्च दध्ना जुहोति तदिन्द्रियार्थमि'ति। तस्मान्नित्ये दध्यविधानात् काम्यमेव स्यात्। तस्मान्नित्यार्थे पृथक् दधिविधिरिति। सिद्धान्तस्तु- एकस्यैवोभयार्थत्वे विधिपृथक्त्वात्। न च तयोरेकवाक्यत्वमुक्तमिति वाच्यम्। परस्पराकांक्षाभावेनैकवाक्यत्वायोगात्। न तावत् कामवाक्यं होमवाक्यसापेक्षां तद्धि आश्रयार्थं वा दधिस्वरूपसिद्ध्यर्थं वा ? नाद्यः विपरिवृत्तिलब्धहोमस्यैवाश्रयत्वसंभवात्। न द्वितीयः। दधिस्वरूपस्य लोकत एव सिद्धेः। नापि होमसंयुक्तस्य कामवाक्यापेक्षा। फलतद्धोमसंबन्धेनैव निराकांक्षत्वात्। तथाचैकवाक्यत्वा योगात्। संयोग पृथक्त्वेनैकस्यैवोभयार्थत्वसंभवे भिन्नकल्पने गौरवात्। काम्यत्वेपि अकरणे प्रत्यवायमात्रेण नित्यत्वोपपत्तेः न भिन्नं दधि किन्त्वेकमेवोभयार्थमिति। तथाच तन्न्यायेनैकस्यैव सगुणज्ञानस्य वाक्यभेदेनोभयार्थत्वमस्त्वित्यर्थः। पुण्यपापविधूननश्रवणेपि चेत् अवान्तरमुक्तिरुच्यते तदाऽतिप्रसङ्ग इत्याह॥ निर्गुणेति॥ एतेनेति परामृष्टहेतुमाह॥ गुणविशेषेति॥ नन्वनुवादकत्वे एकवाक्यता भवतीत्यत आह॥ प्राप्तीति॥ ननु स्वयमेव प्राप्तस्य निषेधोऽस्त्वित्यत आह॥ अन्यथेति॥ ननूपासनाप्रकरणस्थत्वात् सगुणत्वमुपास्यमित्यत आह॥ उपासनेति॥ अनुपास्तीति॥ य आत्मा अपहतपाप्मेत्यादिजिज्ञासावाक्येऽपि श्रुतत्वादिति भावः॥ अन्यथेति॥ सार्वज्ञ्यादौ श्रुतेस्तात्पर्याभावे इत्यर्थः। किञ्चास्तु सार्वज्ञ्यादेरुपास्यत्वं तथापि नासत्वं सत एवोपास्यत्वादविद्यमानोपासनायामनर्थश्रुतेरित्याह॥ किञ्चेति॥ ननु तर्हि वाचं धेनुमुपासीतेत्यादेः का गतिरिति तत्राह॥ वाचमिति॥ ननु नाम ब्रह्मेत्यादौ नाम्नि अविद्यमानस्य ब्रह्मत्वस्योपासनं कथ्यते इत्यत आह॥ नामेति॥ ननु मुख्यार्थे संभवति कथं लक्षणाश्रयणमित्यत आह॥ नामेतीति॥ ननु प्रथमायाः सप्तम्याद्यर्थत्वे किं नियामकमित्यत आह॥ अन्यथेति॥ न चात्मत्वेनोपासनमेवात्मोपासनमिति वाच्यम्। आत्मशब्दस्य प्रधानधर्मिपरत्वत्यागेन प्रकारपरत्वकल्पनस्यायुक्तत्वात्। आत्मानमेव लोकमुपासीतेत्यादि श्रुत्यादिविरोधाच्च। ननु प्रतिमायां देवत्वध्यानात् फलस्योक्तत्वात् तस्याश्च देवत्वाभावात् कथमविद्यमानध्यानं निषिध्यत इति तत्राह॥ प्रतिमायामपीति॥ ननु विद्यमानस्यैवोपास्यत्वे तदेव ब्रह्मत्वं विद्धि नेदमिति वचनविरोध इत्यत आह॥ यथेति॥ तथाचाश्रौतसर्वध्याने निषेधस्त्रेति भावः। ननु यथा अन्यदेव तद्विदितादित्यत्र ज्ञानमात्रनिषेधे तमेवमित्यादिबाधकभावात् अस्तु अश्रौतादिज्ञाननिषेधः। नेदमित्यत्र तु उपासनमात्रनिषेधे बाधकाभावात् तन्मात्रनिषेधः किं न स्यादित्यत आह॥ अन्यथेति॥ तथाच सगुणश्रुतेः अपरब्रह्मविषयत्वसोपाधिकाध्यस्तविषयत्वानित्यविषयत्वानुवादकत्वातात्विक विषयत्वोपासनपरत्वादेरभावात् निर्गुणश्रुतितुल्यत्वात् तया तु गुणसिद्धेर्नाद्य इत्युपसंहरति॥ तस्मादिति॥ प्रबलं हि बाधकं भवति। प्राबल्यं च निषेधरूपाद्वा अपच्छेदन्यायेनोत्तरत्वाद्वा निर्गुणत्वस्य पुरुषार्थत्वाद्वा तज्ज्ञानस्य मोचकत्वाद्वा ? नाद्य इत्याह॥ असदिति॥ न द्वितीय इत्याह॥ अपच्छेदेति॥ न तृतीय इत्याह॥ नचेति॥ न चतुर्थ इत्याह॥ न च निर्गुणेति॥ ननूभयोस्तुल्यबलत्वे समुच्चये विकल्पो वा स्यात्। तथा च सर्वदा सगुणमेवेत्यस्य हानिरेवेत्यत आह॥ तस्मादिति॥ ननु भेदवाक्यस्य कथं प्राबल्यमित्यत आह॥ तस्येति॥ उपक्रमाधिकरणन्यायादिकञ्च प्रत्यक्षबाधप्रस्ताव एव विचारितम्। प्रकारान्तरेण भेदवाक्यप्राबल्यमाह॥ धर्मीति॥ ग्रहैकत्वनयस्तु पूर्वमेव विचारितः॥ हविरार्तिनय इति षष्ठे चतुर्थपादे विचारितम्। यथाश्रुतीति चेत्।  
 दर्शपूर्णमासयोः दोहार्तिं प्रकृत्य श्रूयतेः यस्योभयं हविरार्तिमार्च्छेदैन्द्रं पञ्चशरावमोदनं निर्वषेत् इति। तत्र संशयः। उभयार्तौ पञ्चशरावः उतान्यतरार्तौ अपीति। पूर्वपक्षस्तुग्रहाधिकरणन्यायेन उद्देश्यनिमित्तविशेषणमविवक्षितमेवेति आर्तिमात्रे निमित्तं स्यात्। यदि च हविषा विशेष्यते तर्हि स उभयत्वसङ्ख्ययापि विशेष्यताम्। तथा चोभयार्तावेव पञ्चशरावो नान्यतरमात्रार्ताविति। सिद्धान्तस्तुहविषाऽर्तिर्विशेष्टव्या। यथा ग्रहाधिकरणे ग्रहत्वं विवक्षितम्। न चैवं सङ्ख्यापि विवक्षणीया स्यादिति वाच्यम्। यावता विना न निमित्तपर्यवसानं तावदवश्यं विवक्षणीयम्। प्रकृते यस्यार्तिमार्च्छेदित्येव विवक्षितेर्यत्किञ्चिदार्तिरेव निमित्तं स्यात्। न च तस्या निमित्तत्वं संभवति। यस्यकस्यचिदार्तेर्नित्यत्वात्। अन्ततश्चिन्तितनिमिषादेरेव अवश्यं हविषा विशेषणमेष्टव्यम्। तावन्मात्रेण निमित्तत्वपर्यवसानात् संख्या न विवक्षणीयेति अन्यतरार्तावपि पञ्चशराव इति। तर्हि कथमुभयशब्दस्यान्वय इति चेदित्त्यम्। न केवलं प्रातर्दोहार्तिरेव निमित्तम्। नापि सायं दोहार्तिरेव। किन्तूभयमपि प्रत्येकं निमित्तमिति-योज्यम्।  
 ननु शब्दलक्षितस्वरूपमेव धर्मि। न तु वाच्यतावच्छेदकविशिष्टम्। तथा च धर्मग्राहिवाक्यं कथमुपजीव्यमित्यत आह॥ लक्षकेनापीति॥ तथाचासाधारणधर्मोपस्थापकत्वेन वाक्यस्योपजीव्यत्वमिति भावः। अन्यथेति॥ साधारणेन वा स्वरूपेण वोपस्थित्यङ्गीकारे इत्यर्थः। तथा च ब्रह्मणि निर्गुणत्वं न सिद्ध्येदित्यर्थः। किञ्च विरोधित्वमङ्गीकृत्य गुणवाक्यस्य प्राबल्यमुक्तम्। विरोधित्वमेव नास्ति। सामान्यनिषेधस्य विशेषनिषेधेनोपसंहारः यथा छागपशुनये विधिस्थपशुशब्दस्य विशेषपरमंत्रवर्णेनोपसंहारः। तथाच निर्गुणवाक्यस्य विशेषपरत्वात् न विरोधितेत्याह॥ किञ्चेति॥ अत्रेति। त्रैगुण्यवर्जितमित्यादेर्निर्गुणवाक्येनोपसंहार इत्यर्थः। प्रकारान्तरेणाविरोधित्वमाह॥ किञ्चेति॥ ननु पार्थक्याभावे कथं गुणगुणिभाव इति तत्राह॥ पार्थक्याभावे चेति॥ ननु ज्ञानानन्दयोरप्यन्यतरपरिशेषस्वीकारात् कथं दृष्टान्तीकरणमिति तत्राह॥ अन्यथेति॥ अन्यतरमात्रपरिशेषाङ्गीकारे इत्यर्थः। ज्ञानमात्रस्वीकारे आनन्दाभावेन तत्स्फुरणाभावः। आनन्दमात्रस्वीकारे ज्ञानाभावेन तत्स्फुरणाभावः इत्युभयथाप्यपुमर्थत्वमानन्दानुभवस्यैव पुरुषार्थत्वादिति भावः। प्रकारान्तरेणाविरोधमाह॥ अपि चेति॥ अन्यथा पूर्वोत्तर वाक्यविरोधः स्यादिति भावः॥ किञ्चेति॥ अन्यथा स्ववाक्यविरोधः स्यादिति भावः। सगुणवाक्यस्य प्राबल्ये उक्तन्यायान् कारिकया संगृह्णाति। एवञ्चेति॥ नचैवं निर्गुणवाक्यस्य दुर्बलत्वात् अप्रामाण्यमेवेत्यत आह॥ तस्मादिति॥ दूषणान्तरं वदन्नुक्तमर्थं कारिकया सङ्गृह्णाति॥ एवञ्चेति॥ एवं श्रुतेर्बाधकत्वं निराकृत्यानुमानादीनामपि तन्निराकरोति॥ नापीति॥ अप्रसिद्धेति॥ अत्र निर्विशेषत्वस्य क्वाप्यसिद्धत्वात् अप्रसिद्धविशेषणत्वम्। न च विशेषवत्त्वं किञ्चिन्निष्ठात्यन्ताभावप्रतियोगि धर्मत्वादित्यादिना सामान्यतः साध्यप्रसिद्धिरिति वाच्यम् अप्रयोजकत्वात्। अनुभूतिपदेनानुभूतित्वरूपविशेषस्योक्तेः निर्विशेषपदेन तदभावोक्तेः धर्मिसाध्यपदयोर्व्याघात इत्यर्थः। श्रुत्या विशेषाणामुक्तत्वात् तद बाधसाधने श्रुतिबाधः। अनुभूतिर्न ज्ञानं क्रियात्वात् गमनवदित्यपि साधयितुं शक्यमिति आभाससाम्यम्। विपक्षे बाधकाभावादप्रयोजकत्वम्। यदि निर्विशेषा स्याद्वेदान्तप्रतिपाद्या न स्यात् इति प्रतिकूलतर्कपराहतिः। आदिशब्देन विरुद्धत्वादिकं ग्राह्यम्॥ नापीति॥ न च तर्काणामनुमानत्वात् कथं पृथगाशङ्केति वाच्यम्। परमते तर्कस्याप्रमाणत्वात् अनुमानविशेषत्वेन तदुपपत्तेश्च। कुतर्कत्वमेवाह॥ धर्माभावेति॥ तर्हि कः पक्षः समाश्रियत इत्यतो भेदपक्षः संबन्धपक्षश्रेत्यभिप्रेत्य तत्पक्षोद्भावितदोषं परिहरति अभेदेपीति॥ अन्यथा॥ विशेषस्वनिर्वाहकत्वाद्यनङ्गीकारे इत्यर्थः। उत्कमर्थं कारिकया सङ्गृह्णाति॥ एवञ्चेति॥ अनुमाने प्रकारान्तरेण स्वव्याघातमाह॥ किञ्चेति॥ प्रतिकूलतर्कपराहतिमाह॥ किञ्चेति॥ यद्वोत्कमेव विशदयति॥ किञ्चेति॥ नन्वेवं साधकसत्त्वे बाधकाभावे च सति किमिति सगुणत्वं परे नाङ्गीकुर्वन्ति इत्यत आह॥ तस्मादिति॥ एवं सगुणत्वमुपपाद्योपसंहरति॥ तस्मादिति॥ ब्रह्मणो निर्गुणत्वभङ्गः॥ 4 ॥  
\</2-4\>

\<2-5\>  
  5. निर्गुणे प्रमाणभङ्गः

 एवं सगुणत्वे साधकसद्भावात् बाधकाभावाच्च सगुणत्वमेष्टव्यमित्युक्तम्। निर्विशेषत्वस्याप्रामाणिकत्वाच्च तदेष्टव्यमित्याह॥ किञ्चेति॥ किं निर्विशेषे स्वतः सिद्धिः प्रमाणमुत प्रत्यक्षमथानुमानम् पदरूपः शब्द आहोस्वित् वैदिकवाक्यरूपः शब्द इति विकल्पान् हृदि निधायाद्यमाशङ्क्य निषेधति॥ न चेति॥ शास्त्रेति। शास्त्रस्य परार्थत्वात् सिद्धबोधने वैयर्थ्यमेवेति भावः॥ न चेति॥ ननु च स्वतः सिद्ध्यैवाज्ञानादिनिवृत्तिसंभवात् शास्त्रं व्यर्थमेवेति वाच्यम्। स्वतःसिद्धज्ञानाविरोधित्वादिति भावः॥ अज्ञानेति॥ तथा च तादृशी स्वतः सिद्धिः प्रमेयसिद्ध्यनुपयोगिनीति भावः। द्वितीयमाशङ्क्य निषेधति॥ न चेति॥ अपसिद्धान्तादिति॥ त्वया उपनिषदेकसमधिगम्यत्वाङ्गीकारादिति भावः। तृतीय माशङ्क्यातिदेशेन दूषयति। अत एवेति॥ शास्त्रवैयर्थ्यादेवेत्यर्थः। चतुर्थमाशङ्क्य निषेधति॥ नापीति॥ पदमपि शक्त्या वा सङ्केतेन वा गौण्या वा लक्षणया वेति विकल्पान् हृदि निधायाशङ्क्य क्रमेण दूषयति॥ गुणक्रियेत्यादिना॥ निर्विशेषत्वाङ्गीकारादन्यथा व्याघातादिति भावः॥ वैदिकेति॥ अपौरुषेयत्वेन सङ्केतके तत्कर्तुरभावादिति भावः। पक्षचतुष्टयसाधारण दोषमाह॥ पदस्येति॥ पञ्चममाशङ्क्यातिदेशेन दूषयति॥ अत एवेति॥ पदस्यान्वयप्रतियोगितावच्छेदकरूपेणैव स्वार्थोपस्थापकत्वात् पदसमूहस्यैव वाक्यत्वादित्यर्थः॥ असंसर्गत्वात्॥ ब्रह्मण इति शेषः। संसर्ग एव प्रामाण्यादिति भावः॥ तस्येति॥ उपनिषद्वाक्यस्येत्यर्थः। उपसंहरति॥ तस्मादिति॥ निर्गुणे प्रमाणभङ्गः॥ 5 ॥  
\</2-5\>

\<2-6\>  
  6. ब्रह्मणो निराकारत्वभङ्गः

 ननु तथाप्यनन्तगुणत्वमनुपपन्नम्। सुन्दराकारवत्त्वगुणाभावात्। तदभावे च ज्ञानाद्यनुपपत्तिः। ज्ञानादेस्तन्नियतत्वात्। न च विग्रहादिकमप्यङ्गीक्रियत एवेति वाच्यम्। तत्र प्रमाणाभावात्। अनित्यत्वाद्यापत्तिरूपबाधकसद्भावाच्चेत्यत आह॥ एतेनेति॥ प्रमाणसद्भावेन बाधकाभावेन चेत्यर्थः। तत्र प्रमाणसद्भावं दर्शयति॥ आदित्येत्यादिना सिद्धेरित्यन्तेन॥ उपलक्षणमेतत्। ज्ञानिप्रत्यक्षसूत्रे अपि ग्राह्ये। अत एव पश्यत्यदो रूपं विकरणत्वादिना तथैव दर्शयिष्यति। ननु कर्तृत्वानुपपत्या विग्रहः स्वीकर्तव्यः। कर्तृत्वं च त्वात्तदङ्गीकारस्तदा विग्रहोऽपि तत एव स्वीकर्तव्य इति तुल्यमिति भावः। ननु विग्रहो ज्ञानादावुपक्षीणः ज्ञानादिकं तु न कुत्राप्युपक्षीणमित्यत आह॥ किञ्चेति॥ न हि ज्ञानादिकं दण्डादिवत् साक्षात् कारणम्। किंतु शरीरचेष्टाद्वारा। तथाचेश्वरे शरीरचेष्टां नित्यां स्वीकृत्य ज्ञानादिकमेव न स्वीकर्तव्यम्। न च शरीरचेष्टा ज्ञानादेर्व्यापार इति ज्ञानादिकं कार्यं प्रति कारणमिति तदङ्गीक्रियते। तर्हि शरीरमपि तथेति तथाप्यङ्गीकर्तव्यमेवेति भावः॥ अत एवेति॥ यतः शरीरकर्तृत्वोपयोगि न कुत्राप्युपक्षीणमत एवेत्यर्थः। श्रौतार्थापत्यापि ईश्वरस्य शरीरं साधयति॥ किञ्चेति॥ न च कल्पितविग्रहेण लीलाविग्रहेण वा तदुपपत्तिरिति वाच्यम्। श्रुतत्यागाश्रुतकल्पने स्याताम्। भगवत्प्राप्तिरूपफलस्यापि कल्पितत्वप्राप्तेश्च। नन्विदं साकारत्वं परब्रह्मणस्साध्यते उतापरब्रह्मणः॥ नाद्यः। तत्र प्रमाणाभवात्। द्वितीये विष्टापत्तिरित्याशक्य निषेधति॥ न चेति॥ प्रकृतस्येति तथा च नापरब्रह्मविषयत्वं। न चारोपितरूपविषयत्वं तयोस्तमः परत्वायोगादिति भावः। य एष इति उपासनामात्रविषयस्य वर्तमानत्वेन दर्शनोक्तेरदृष्टत्वादिति भावः॥ सहस्रेति॥ रूपवतोऽपरब्रह्मत्वे रूपादेरोरोपितत्वे च तज्ज्ञानान्मुक्तिर्न स्यात्। न ह्यन्यज्ञानान्मिथ्याज्ञानान्मुक्तिरिति भावः। न चेयं न परममुक्तिरिति वाच्यम्। तदतिरिक्तमुक्तौ मानाभावात्। न च परम्परयाऽपरब्रह्मज्ञानस्यापि मुक्तिसाधनत्वं साक्षात्साधनस्य बाधकाभावात् प्रतीतेः॥ मुक्तेति॥ मुक्तज्ञेयं च नाविद्यकम्। मुक्तानामविद्याभावादिति भावः। ननु तर्ह्यस्तु प्राकृतं वा भौतिकं वेत्यत आह॥ अत एवेति॥ परामृष्टं हेतुं दर्शयति॥ नास्या इति॥ महाप्रलये एकस्य नारायणस्यैव स्थित्युक्त्य न्यथानुपपत्या शरीरनित्यत्वसिद्धिरित्याह॥ एक इति॥ ननु स्थित्युक्तिः स्वरूपस्थित्यैव किं न स्यात् इत्यत आह॥ प्रलय इति॥ विग्रहेति॥ न च ज्ञानादिनित्यत्वे विशेषोक्तिरिति वाच्यम्। मुक्तानामपि ज्ञाननित्यत्वस्य वक्ष्यमाणत्वात्॥ सर्वेषामपि स्वरूपज्ञानस्य नित्यत्वात्॥ साक्षादिति… शरीरस्येति शेषः। अत्र हरिविग्रहस्य प्रस्तुतिप्रदर्शनार्थं पश्यन्तीति पूर्ववाक्योदाहरणम्। नन्वस्तु शरीरं नित्यं जडं तेन भिन्नमेवेति किं न स्यादित्यत आह॥ अत एवेति॥ ननु भेदाभावे शरीरिभावः कथमित्यत आह॥ भेदाभावेऽपीति॥ यथा अहिकुण्डलयोर्भेदाभावेपि अहिः कुण्डलीति व्यपदेशो विशेषबलेन तथेत्यर्थः। ननु विग्रहित्वे कथं विग्रहत्वं विरुद्धत्वादित्यत आह॥ आत्मनीति॥ विचित्रशक्तित्वात् यथाऽऽनन्दित्वेऽप्यानन्दत्वं तथा विग्रहित्वेऽपि विग्रहत्वमुपपद्यत इति भावः॥ ननु विमतो न विग्रही विग्रहत्वादिति युक्तिविरुद्धत्वात् कथं विग्रहित्वमङ्गीक्रियते इत्यत आह नैषेति॥ ननु परमात्मा विग्रहवांश्चेत् प्रत्यक्षेणोपलभ्येत न चोपलभ्यते तस्मात् न विग्रहवानित्यत आह॥ पिशाचादिवदिति॥ अन्यथेति॥ विग्रहत्वावच्छिन्ननिषेध इत्यर्थः। एवं साधकाभावं परिहृत्य बाधकमपि परिहरति॥ विग्रहवत्त्वेनेति॥ विग्रहवत्त्वमात्रस्य दुःखव्याप्तत्वे भवद्भिरपि लीलाविग्रहाङ्गीकारात् भवतामपीदं दूषणं तुल्यमित्याह॥ सर्वैरपीति॥ ननु तथापि विग्रहस्य नित्यत्वं नोपपद्यते। विमतो विग्रहोऽनित्यो महत्त्वविशिष्टरूपवत्त्वाच्च सावयवत्वाच्च घटादिवदित्यनुमानविरोधादित्याशङ्क्य निषेधति॥ न चेति॥ निरवयवेति॥ तथाचान्यथासिद्धिरपीति भावः॥ असिद्धिरिति॥ उपादानरूपावयवानङ्गीकारादिति भावः। ननु कथं गगने व्यभिचारः ? तत्रैकदेशानङ्गीकारादित्यत आह॥ नित्यस्येति॥ ननु संयोगित्वेप्येकदेशानङ्गीकारे किं बाधकमित्यत आह॥ अन्यथेति॥ एतेनेति परामृष्टं हेतुमाह॥ यत्रेति॥ उपलक्षणमेतत्। भावाभावयोरेकत्र विरोधात्। अवश्यमवच्छेदभेदार्थं प्रदेशः स्वीकार्य इत्यपि द्रष्टव्यम्। नन्वनादिनित्यस्य सांशत्वं क्वापि न दृष्टम्। तत्कथं स्वीक्रियत इत्यत आह॥ गौरिति॥ अनादिनित्यस्य मयैव सांशत्वं स्वीकर्तव्यमित्येव न किन्तु त्वयापि स्वीकर्तव्यमित्याह॥ त्वन्मतेऽपीति॥ जीवपरमेश्वरयोरंशोक्तेश्चोपादानातिरिक्ता अंशाः स्वीकर्तव्या इत्याह॥ जीवानामपीत्यादिना॥ न चेदिति॥ उपाधिसंबन्ध एकदेशे सर्वत्र वा ? आद्येऽनवस्था द्वितीये भेदकत्वानुपपत्तिरिति न्यायेनेत्यर्थः। एतेनेति॥ उपादानतयैकदेशानङ्गीकारेणेत्यर्थः। तस्मात् भगवतो विग्रहवत्त्वे साधकसद्भावाद्बाधकाभावाच्च भगवतः सुन्दरविग्रहवत्त्वसंभवात् अनन्तकल्याणगुणकत्वं सिद्धमित्युपसंहरति॥ तस्मादिति॥ ब्रह्मणो निराकारत्वभङ्गः॥ 6 ॥  
\</2-6\>

\<2-7\>  
 7. परमते ब्रह्मणो ज्ञानत्वानन्दत्वाद्वितीयत्वनित्यत्व- साक्षित्वभङ्गः

 ननु तथापि ब्रह्मणो नानन्तगुणपूर्णत्वं वक्तुं शक्यम्। ज्ञानादीनां तत्स्वरूपत्वेन तद्गुणवत्त्वाभावात्। न चात्रप्युक्तमहिकुण्डलवदिति वाच्यम्। तथात्वे उपचारोपपत्तेः। वस्तुतो गुणित्वाभावापत्तेश्च। न चात्राप्युक्तमात्मनि चैवं विचित्राश्च हि इति। शक्तेरपि तदभिन्नत्वात्। न च विशेषबलेन शक्तिमत्त्वाद्युपपत्तिरिति वाच्यम्। विशेषस्यापि तदभिन्नत्वात्। न च तस्य स्वनिर्वाहकत्वम्। तदनङ्गीकारादित्यतस्तदनङ्गीकारे परमते जात्यसंभव इत्यर्थः। नचाभासाखण्डसाधारणमेव ज्ञानत्वमेवमस्त्विति वाच्यम्। तथात्वे तस्य शुद्धलक्षणत्वाभावापत्तेस्तेन जडव्यावृत्तिसिद्धेश्च। द्वितीये जनकत्वं विवक्षितं स्वरूपयोग्यत्वरूपं वा ? आद्य आह॥ फलेति। द्वितीय आह॥ शक्तीति॥ शक्त्यादिधर्महीनस्वरूपमात्रस्य मुक्तित्वादिति भावः। न च तदा ज्ञानत्वमेव नेति वाच्यम्। तथात्वे तस्य स्वरूपलक्षणत्वाभावापत्तेः॥ स्वरूपेति॥ न च वृत्युपहितस्यैव तद्विरोधित्वमतो नोक्तदोष इति वाच्यम्। मुक्तौ वृत्यभावेन जडात्मकतापत्तेः। न च वृत्युपलक्षितस्य तद्विरोधित्वमिति वाच्यम्। पूर्वमपि जडविरोधित्वापत्तेः॥ सत्यमिति॥ ज्ञानपदेनैव ज्ञानत्वाभिधायिना जडान्यत्वस्योक्तत्वादिति भावः॥ असंभव इति॥ बुद्धेरेव ज्ञातृत्वेन वस्तुतो ब्रह्मणोऽज्ञातृत्वेन तदन्यत्वमसंभवीत्यर्थः॥ अज्ञानत्वेति॥ अनादिभावरूपत्वे सति ज्ञाननिवर्त्यत्वस्यैवाज्ञानलक्षणत्वेनान्योन्याश्रय इत्यर्थः। न च भ्रमोपादानत्वमेवाज्ञानत्वमतः कथमन्योन्याश्रय इति वाच्यम्। तस्य धर्म्यज्ञानादावव्यापकत्वेनालक्षणत्वादिति भावः। देहलीप्रदीपन्यायेन प्रथमपक्षातिरिक्त सर्वपक्षेषु साधारणं दूषणमाह॥ द्वितीयादिष्विति॥ सोपाधिकत्वेऽपि ज्ञानत्वस्य स्वभावत्वे कारणत्वस्यापि तदापत्तेरिति भावः॥ स्वरूपेति॥ स्वविषयत्वं च कर्तृकर्मविरोधात् परैःनाङ्गीकृतमिति भावः। उक्तमर्थं कारिकया सङ्गृह्णाति॥ एवञ्चेति॥ एवं ज्ञानत्वासंभवमभिधायानन्दत्वमपि न संभवतीति वक्तुं विकल्पेन दूषयति॥ कञ्चेति॥ मोक्ष इति॥ वेदनीयत्वं हि वेदनकर्मत्वम्। न च कर्तुरभावे कर्मत्वं संभवतीति भावः॥ अवेद्यत्वादिति॥ अकर्मत्वादित्यर्थः॥ औपाधिकत्वेति॥ औपाधिकस्य त्वन्मते निवृत्तिनियमादिति भावः॥ एतेनेति॥ आनुकूल्यासंभवेनेष्टत्वासंभवादेवेत्यर्थः। नहीच्छादिविषयत्वमिष्टत्वं मुक्तौ संभवति। मुक्तौ इच्छानङ्गीकारादिति भावः॥ विरोधादिति॥ विषयोल्लेखितस्य ज्ञानत्वादिति भावः॥ विज्ञानमिति॥ आनन्दपदेनैव दुःखतादात्म्यायोग्यत्वरूपदुःखव्यावृत्तेरुक्तत्वादित्यर्थः। नन्वानन्दत्वादेर्दुर्निरूपत्वेऽपि तदधिकरणं ब्रह्माबोध्यं श्रुतिबलादङ्गीक्रियते चेत् कोदोष इत्यत आह॥ यदि चेति॥ जगतो सत्यत्वादौ श्रुत्यादेरुक्तत्वादिति भावः। उक्तमर्थं कारिकारूढं करोति॥ एवञ्चेति॥ अनुपलब्धिगम्य इति ब्रह्मण उपनिषदेकसमधिगम्यत्वादिति भावः। उपलक्षणमेतत्। सोपाधिनिरुपाधिकयोरैक्यासंभवादन्यथा सार्वज्ञादेरपि स्वरूपत्वापत्तिरित्यपि दूषणं द्रष्टव्यमिति॥ अनृतेति॥ अभावत्वाविशेषादिति भावः॥ प्राभाकरमतेऽपीति॥ तथाचाभावस्य ब्रह्मस्वरूपत्वे ब्रह्मणः सविशेषत्वापत्तिः। अन्यथा प्रतियोगिमत्यपि प्रसङ्गादिति भावः॥ न चेदिति॥ कैवल्यादिविशेषितस्याधिकरणस्याभावत्वमिति शेषः॥ अन्यथेति॥ अभावस्य ब्रह्मस्वरूपत्वे इत्यर्थः॥ न चेति॥ तथाचाभावस्य द्वितीयस्य सत्त्वेऽपि न दोष इति भावः॥ दृश्यस्येति॥ उपलक्षणमेतत्। साधारणाद्वितीयशब्दस्य भावत्वमिति शेषः॥ अन्यथेति॥ अभावस्य ब्रह्मस्वरूपत्वे इत्यर्थः॥ न चेति॥ तथाचाभावस्य द्वितीयसत्वेऽपि न दोष इति भावः॥ दृश्यस्येति॥ उपलक्षणमेतत्। साधारणाद्वितीयशब्दस्य भावरूपद्वितीयाभावविषयत्वेन सङ्कोचे अभावरूपद्वितीयाभावरूपत्वेनापि सङ्कोचः किं न स्यात् स्वविरोधप्रमाणविरोधातिप्रसङ्गानां तुल्यत्वादित्यपि द्रष्टव्यम्॥ उपलक्षणस्यापीति॥ सति धर्मिणि विरुद्धयोरेकस्याप्रामाणिकत्वे परस्य प्रामाणिकत्वमिति व्याप्तेरिति भावः॥ नन्विति॥ न हि प्रागभावादि प्रतियोगित्वं मिथ्यात्वम्। घटाद्यंशे सिद्धसाधनप्रसङ्गादिति भावः॥ अत्यन्तेति॥ त्रैकालिकाभावस्यैवात्यन्ताभावत्वादिति भावः॥ अत्यन्ताभावासिद्धिरिति॥ न च प्रत्यक्षादिना तत्सिद्धिरिति वाच्यम्। तेन द्वितीयस्यैवावगाहनेन तदभावस्यानवगाहनात्। नापि श्रुत्या। त्वया तत्र तात्पर्यानभ्युपगमात्। अभ्युपगमे वोपलक्षणत्वायोगादिति भावः। उक्तमर्थं कारिका रूढं करोति ॥ एवञ्चेति॥  
 अद्वितीयत्वं दूषयित्वा नित्यत्वमपि दूषयितुं पृच्छति॥ किञ्चेति॥ इदानीमेवेति॥ न च सर्वमुक्तौ अविद्या नेति वाच्यम्। तदापि कालस्य वक्तव्यतया तदुपादानाविद्याया आवश्यकत्वात्। न च तदा कालोपि नेति वाच्यम्। तदा इत्यनेन कालं स्वीकृत्य पुनस्तन्निषेधे व्याघातात्॥ एवं सतीति॥ अप्रामाणिकानन्तध्वंसस्वीकारात्। प्रामाणिकमाद्यध्वंसस्यैव नित्यत्वं स्वीकर्तव्यमित्यर्थः॥ निष्प्रतियोगित्वेनेति॥ अभावनित्यत्वं स्वीकुर्वता अवश्यम् अभावत्वध्वंसत्वादिकं नित्यमिति स्वीकर्तव्यमन्यथा ध्वंसनित्यत्वस्य व्याहतत्वात्। तथा च भावेषु ब्रह्मैव नित्यमित्यस्यापि नियमस्य भङ्ग एवेति भावः॥ एवमिति॥ उभयावधिविधुराणां कालादीनां विद्यमानत्वादिति भावः। उक्तमर्थं कारिकारूढं करोति॥ एवञ्चेति॥  
 एवं साक्षित्वमपि दुर्निरूपमित्याह॥ कथञ्चेति॥ एकस्यैव कर्तृत्वक्रियात्वयोर्विरोधात् लोके क्रियाश्रयस्यैव कर्तृत्वदर्शनादिति भावः॥ ननु साक्षिशब्दोऽपि क्रियामात्रवाचीत्यत आह॥ साक्षादिति॥ ननु स्वतो दृग्रूपत्वेऽपि बुद्ध्युपाधिकद्रष्ट्रत्वमङ्गीक्रियत एवेत्यत आह॥ बुद्ध्युपाधिकस्यापीति॥ न च द्रष्ट्रत्वमेव नेति वाच्यम्। अज्ञानादि द्रष्ट्रत्वस्य आवश्यकत्वात्। अन्यथा एतावन्तं कालमिदमहं नाज्ञासिषमिति परामर्शो न स्यात्। न च तदज्ञानोपाधिकमेव द्रष्ट्रत्वमिति वाच्यम्। अज्ञानस्य साक्ष्यधीनसिद्धिकत्वेनान्योन्याश्रयात्। अत एवाह॥ बुद्धेरिति॥ साक्षिणो जीवकोटित्वेऽपि जीवः किं बुद्ध्युपाधिकोऽणुरज्ञानोपाधिकः सर्वगतो वा ? नाद्य इत्याह जीवोपीति॥ चक्रकाच्चेति॥ जीवरूपसाक्षिसिद्धौ अज्ञानसिद्धिः। तत्सिद्धौ तत्कार्यबुद्धिसिद्धिः। तत्सिद्धौ तदुपाधिकजीवरूपसाक्षिसिद्धिरिति चक्रकमित्यर्थः। द्वितीय आह॥ अज्ञानेति॥ ननु ब्रह्मणः साक्षित्वेऽपि जीवस्य तत्प्रतिबिंबत्वात् तत्र दुःखादि धीरित्यत आह॥ अन्यथेति॥ ननु जीवस्य साक्षिभूतब्रह्माभेदेनाभिव्यक्ततत्तद्धीरित्याशङ्क्य निराकरोति॥ न चेति॥ इह तस्या एवाभावादित्यर्थः॥ ईश्वरेणेवेति॥ निरुपपदचिद्भावस्यैव मुक्तित्वाङ्गीकारादिति भावः॥ सुप्तमैत्रं प्रतीति॥ चिन्मात्रेण यथा ज्ञानं विषयीक्रियते तथा चैत्रीयदुःखादिकमपि विषयीक्रियत एव। तथाचाज्ञानादिपरामर्शवत्। चैत्रीयदुःखादिविषयेऽपि परामर्शः स्यादिति भावः। नापीति॥ चैत्रीयदुःखाद्याकारा च नाविद्यावृत्तिरिति न दुःखादिधीरित्यर्थः॥ दुःखादेरिति॥ तस्य च ज्ञातैकसत्त्वं सर्वसिद्धम्। त्वयापि दुःखादेः प्रातिभासिकत्वाङ्गीकारादिति भावः॥ अविद्यावृत्तेरिति॥ वृत्तेरपि वृत्यन्तरस्वीकारेऽनवस्थेति भावः। परमते ब्रह्मणो ज्ञानत्वान्दत्वाद्वितीयत्वनित्यत्वसाक्षित्वभङ्गः॥ 7 ॥  
\</2-7\>

\<2-8\>  
  8. ब्रह्मणः उपादानत्वभङ्गः

 ननु तथापि न ब्रह्मणो ज्ञानादिगुणत्वं युक्तम्। तथात्वे तस्य जगदुपादानत्वेन कारणगुणानाञ्च कार्ये स्वसमानगुणारम्भकत्वनियमेन जगत्यपि ज्ञानादिप्राप्तेरित्यतो जगदुपादानत्वमेव नेति वक्तुमनुवदति॥ यच्चेदमिति॥ उपादानत्वे प्रमाणानि परोक्तानि द्रष्टव्यानि। कर्तृत्वे तु तदैक्षतेतीक्षापूर्वकस्रष्ट्रत्वस्य प्रतिपादकानि। तथा चोभयप्रमाणबलात् ब्रह्मोपादानं कर्तृचेति भावः। ननु परिणामिकारणत्वमुपादानत्वम्। तत्कथमुच्यते विकारिकारणत्वमुपादानत्वमिति तत्राह॥ परिणामेति॥ परिणामविकारशब्दयोरर्थैक्यात् न विरोध इति भावः। त्रेधा निर्विकारश्रुतिविरोधं परिहर्तुं शङ्कते॥ नन्विति॥ आद्य इति॥ केवलाया मायाया अपि नोपादानत्वम्। किन्तु ब्रह्मसहिताया एव। तथासति तां विकारकोटौ निवेश्य ब्रह्मण एव निर्विकारत्वकथनमयुक्तमित्यर्थः॥ किञ्चेति॥ उपादानस्वभावस्योपादेयेऽनुवृत्तिदर्शनात् मृत्स्वभावस्य घटादाविवेति भावः। नन्वविद्याया अप्युपादानत्वात् न ब्रह्मस्वभावानुवृत्तिरित्यत आह॥ अविद्येति॥ ननु प्रकृतेऽप्युपादानस्वभाव धीरस्ति। तावताप्युपादानत्वनिर्वाहात्। यत्स्वभावस्य यत्र धीस्तत्तस्योपादानमित्यङ्गीकारादित्यत आह॥ न हीति॥ तन्मात्रेति॥ अनिर्वाच्यमात्रोपादानकत्वस्यानिर्वाच्यत्वे तन्त्रत्वादिति भावः॥ द्वितीय इति॥ मृदादेरपि हेतुः सम्बन्धेनैव विकारित्वात् ब्रह्मणोऽपि मृदादिसाधारणात् विशिष्य निर्विकारत्वोक्तिरयुक्तेति भावः। एतेन विशिष्टस्य ब्रह्मत्वाब्रह्मत्वविकल्पनिराकरणेनेत्यर्थः। ननु विशिष्टस्याब्रह्मत्वेऽपि विशेष्यस्य ब्रह्मणो विशिष्टमध्यपतित्वात् ब्रह्मोपादानकत्वाहानिरेव। न हि तन्मात्रोपादानकत्वं तदुपादानकत्वमभिमतम्। किन्तु यथाकथञ्चित् ब्रह्मण उपादानप्रवेश एवेत्यत आह॥ विस्तृतमिति॥ प्रकृत्यधिकरणे चन्द्रिकायामिति शेषः। ब्रह्मस्वभावानुवृत्तिश्च स्यात्। यस्य हि यथाकथञ्चिदुपादानप्रवेशः तत्स्वभावस्य तदुपादेयेऽनुवृत्तिनियमादित्यपि द्रष्टव्यम्॥ विशिष्ट इति॥ तस्यापि तत्त्वतो निर्विकारात् विशेष्यतुल्यत्वादिति भावः। ननु तात्त्विकविकाराभावेऽपि आरोपितविकारसद्भावात् तदुक्तिरित्यत आह॥ तत्वत इति॥ तथा च विशेष्यस्याप्यारोपितविकारवत्त्वेन निर्विकारश्रुतिविरोध इति भावः॥ अंशोरिति॥ तथा च मायाया अनादित्वेन तद्द्वारा जगदुपादानत्वानुपपत्तौ साक्षादुपादानत्वे वाच्ये निर्विकार श्रुतेर्नाद्वारकविकारनिषेधकत्वमिति भावः। ननु मायां प्रति परिणामित्वरूपोपादनत्वाभावेऽपि भ्रमाधिष्ठानत्वरूपं तदस्तीति शङ्कते॥ भ्रमेति॥ भ्रमाधिष्ठानत्वस्योपादनत्वं किं व्यवहारसिद्धम् ? उत पारिभाषिकम् ? नाद्य इत्याह॥ उपादान इति॥ तथा च न व्यवहारसिद्धन्तदिति भावः। भ्रमविषयत्वे चानादित्वायोग इत्यपि द्रष्टव्यम्। द्वितीयं दूषयति॥ पारिभाषिकेति॥ परिभाषायास्तदभावेऽपि कर्तुं शक्यत्वादिति भावः।  
 उक्तातिदेशेन पक्षान्तरं दूषयति॥ एतेनेति॥ अत्र असत्यसत्यपदे न प्रातिभासिकव्यावहारिकपरे। ननु ब्रह्मणो रूपान्तरोत्पत्तिरूपविकाराङ्गीकारे निर्विकार श्रुतिविरोध इत्यत आह॥ निर्विकार श्रुतिस्त्विति॥ न च तात्त्विकविकाराभावस्य प्रपञ्चेऽपि सत्वात् श्रुत्या असाधारण्येन ब्रह्मणो निर्विकारत्वप्रतिपादनमयुक्तमिति वाच्यम् स्वरूपतस्तात्विकत्वे सति तात्विकविकाराभाववत्वं निर्विकारत्वम्। न च तत् प्रपञ्चेऽस्तीत्यभिप्रायात्। नन्वेवं ब्रह्मण एवोपादानत्वेऽज्ञातं ब्रह्मोपादानमिति सिद्धान्तो भज्येतेत्यत आह॥ ब्रह्मेति॥ असाधारणाकारेणावगतस्यासत्यरूपापत्तिरूपोपादानत्वाभावाच्छुक्त्यादौ तथा दर्शनादिति भावः। नन्वेवं शुक्तेरप्यधिष्ठानत्वात् ब्रह्मवदुपादानत्वे व्यावहारिकत्वापत्तिरिति वाच्यम्। ब्रह्मज्ञानेतरबाध्यत्वेन प्रतिभासिकत्वात्। एतेनेति परामृष्टं हेतुमाह॥ त्वयेति॥ अन्यथा मिथ्याभूताज्ञानकल्पनानुपपत्तेरिति भावः। न चोपानतावच्छेदकत्वेन तत्कल्पनम्। तस्य मिथ्यात्वं तु प्रमाणान्तरावसेयमिति वाच्यम्। ब्रह्मगतासाधारणाकारस्यैव तदवच्छेदकत्वसम्भवात्। मिथ्यात्वप्रमाणानां च निराकृतत्वात्। तन्तुत्वावच्छेदेनोपादानत्वासम्भवाच्च॥ सत्येति॥ ननु भवन्मते सदसत्साधारणज्ञेयत्ववत् सत्यारोपितसाधारणधूमत्वादि भविष्यति। न चासति ज्ञेयत्वं नैव मयाऽङ्गीक्रियत इति वाच्यम्। ख्यात्यनुपपत्त्याऽसद्‌वैलक्षण्यं निराकुर्वतस्तेऽस्यावश्यकत्वात्। न च ज्ञेयत्वं प्रातिस्विकमेव न साधारणमिति वाच्यम्। साधारणबुद्ध्यनुपपत्तेः। धूमत्वस्यापि तथात्वोपपत्तेश्चेति चेन्न। धूमत्वसामान्यस्योभयसाधारणत्वे बाष्यारोपितधूमेन तात्त्विकवह्निसिद्धिरूपबाधकवत् ज्ञेयत्वस्योभयसाधारणत्वे बाधकाभावात्। न च रूपान्तरापत्तेः साधारणत्वेऽपि न बाधकमिति वाच्यम्। रूपान्तरमापन्नस्यार्थक्रियाकारित्वनियमात्। अन्यथाऽत्यन्तासतोऽपि तदापत्तेरिति। किञ्च ब्रह्मण उपादानत्वाङ्गीकारेऽविद्याया तन्न स्यात्। तदुपादानत्वं विनाऽनुपपत्तेरभावादित्याह॥ शुक्तिब्रह्मणोरिति॥ नन्वविद्याया अनुपादानत्वे तदन्वयव्यतिरेकानुविधानं न स्यादित्यत आह॥ अविद्येति॥ परिणामी किं विकार्यतिरिक्तोऽनतिरिक्तो वा। आद्ये सत्यो मिथ्या वा। नाद्य इत्याह ॥ असत्यस्येति॥ सत्येति परिणामिनो विशेषणम्। सत्यस्यासत्यपरिणामादृष्टेरिति भाव;। न च शुक्तेरेव स दृष्ट इति वाच्यं तस्याग्रे निरसिष्यमाणत्वात्। द्वितीयः। ब्रह्मणो विकारित्ववत् मिथ्याभूतपरिणामित्वस्याप्युपपत्तेर्न सत्वेनाज्ञानकल्पनमिति भावः। न तृतीय इत्याह॥ विकारित्वेनेति॥ अविद्येति॥ असमानसत्ताकस्य ब्रह्मणोऽनुपादानत्वाभावप्रसङ्गेनेत्यर्थः। ननु मुख्योपादान एव स्वसमानसत्ताकत्वनियमः। अज्ञानं च मुख्योपादानम्। अतस्तत्वेन कल्पनं युक्तम्। ब्रह्म तु न मुख्योपादानम्। अतस्तत्र स्वसमानसत्ताकत्वाभावेऽपि न दोष इत्यतोऽमुख्योपादानत्वमनुपादानत्व एव पर्यवस्यतीत्यभिप्रायेणामुख्योपादानमुक्तरूपं प्रतीति बलादुतानुपपत्त्या एवमेव वा ? इति विकल्प्याद्य आह॥ किञ्चेति॥ न द्वितीय आह॥ न चारोपितमिति॥ तृतीयस्त्वतिप्रसङ्गनिरस्तः। अतो न ब्रह्मोपादानमिति भावः। एतेनेति परामृष्टं हेतुमाह॥ शुक्तिर्वेति॥ न च सच्चाभवदित्यादि श्रुत्या तथाप्रतीतिरस्त्येवेत्यत आह॥ सच्चेति॥ न स्वाध्यायाध्ययनविधिवत् सत्वादिना तादृशप्रतीतिविषयत्वरूपभवनप्रतिपादकत्वोपपत्तेः कथमात्माश्रयत्वम्। अन्यथा स्वाध्यायाध्यानविधेरपि स्वाध्यायाध्ययनबोधकत्वं न स्यादिति वाच्यम्। सदभवदित्यादेः सदाद्यभेदप्रतिपादकत्वस्य कथञ्चित् सम्भवेऽप्युक्तरूपोपादानत्वप्रतिपादकत्वासम्भवादित्यत्र तात्पर्यात्। सदभवदिति श्रुतेरन्यथाव्याख्यानाच्चेति भावः।  
 एतेनेत्युक्तवक्ष्यमाणदूषणादित्यर्थः। कार्याभेदधीविषयत्वमित्यत्र यद्‌किञ्चित् कार्याभेदो वा ? स्वकार्याभेदो वा ? नाद्य इत्याह॥ द्वितीय इति॥ न द्वितीयः। स्वोपादानत्वरूपस्वकार्यत्वस्यासिद्धेः।  
 उपसंहरति॥ तस्मादिति॥ ननु मायैवोपादानं न ब्रह्मेति शङ्कते॥ नन्विति॥ तर्हीष्टापत्तिः। तवापसिद्धान्तश्चेत्याह॥ अभिन्नेति॥ इति ब्रह्मण उपादानत्वभङ्गः॥ 8 ॥  
\</2-8\>

\<2-9\>  
  9. ब्रह्मणो निमित्तत्वभङ्गः

 एवमुपादानत्वं दूषयित्वा परेण यदुपादानस्यैव कर्तृत्वमित्यभिन्नोपादानकत्वमङ्गीक्रियते तद्दूषयितुं विकल्पेन पृच्छति॥ किञ्चेति॥ अत्राद्यपक्षत्रये स्वासाधारणपरिभाषा। चतुर्थे तु सर्वसाधारणपरिभाषेति द्रष्टव्यम्। नन्वस्मिन् पक्षे परिणामित्वमेवोपादानत्वम्। तथा च कथं सामानाधिकरण्याभावः। न च ब्रह्मणो निर्विकारत्वात्। तदभाव इति वाच्यम्। मायाविशिष्टस्य परिणामोपपत्तेरिति चेन्न। विशिष्टेऽधिष्ठानत्वाभावेन सामानाधिकरण्यायोगात् न चाभेदेऽपि सामानाधिकरण्याविरोध इति वाच्यम्। मुख्यतस्तदभावात्। भावे वैकस्यैव नामद्वयकरणेन विवक्षितार्थासिद्धेः। अत एवेति परामृष्टं हेतुमाह॥ भ्रान्तेति॥ ब्रह्मण इति॥ शुद्धस्येति शेषः॥ श्रुत्यादीति॥ श्रुत्यादौ ब्रह्मण एव जगत्‌कर्तृत्वाभिधानादिति भावः॥ भ्रान्तत्व इति॥ भ्रान्तेरेव रागद्वेषादिमूलत्वेन संसारकारणत्वात्। अन्यथा जीवस्यापि तदनुपपत्तेरिति भावः। ननु संसारस्य मिथ्यात्वात् न श्रुत्यादिविरोधः। श्रुत्यादेः परमार्थतस्तदभाव विषयत्वोपपत्तेः। शुद्धविषयत्वोपपत्तेश्चेत्यत आह॥ किञ्चेति॥ अधिष्ठानत्वादिनेति॥ उपलक्षणमेतत्। संसारस्य मिथ्यात्वे ईश्वरस्य कर्मापेक्षया तत्कारित्वं न स्यादित्यपि द्रष्टव्यम्॥ दर्शने चेति॥ ननु सत्वेन दर्शने भ्रान्तत्वम्। अन्यथा नेदमिति दर्शिनोऽपि भ्रान्तत्वापत्तेः। न चेश्वरस्य सत्वेन दर्शनम्। अतः कथं भ्रान्तत्वापादनमिति वाच्यम्। सत्त्वेनादर्शने तद्‌व्यामोहनायोगात्। न हि मायावी ज्ञात्वा व्यामोहयतीति॥ व्यामोहकत्वस्येति॥ तथा च व्यामोहकत्वारोपे सति कर्तृत्वं कर्तृत्वे च सति तदारोप इत्यन्योन्याश्रय इत्यर्थः॥ नामरूप इति॥ तत्र व्यामोहकस्यानुक्तत्वादित्यर्थः। एतदेव विशदयति॥ न हीति॥ विवृतं चेति॥ भावि बाधकशङ्काभङ्ग इत्यर्थः। उक्तमर्थं सङ्गृह्याह॥ तस्मादिति॥ इति परमते ब्रह्मणो निमित्तत्वभङ्गः॥ 9 ॥  
\</2-9\>

\<2-10\>  
  10. ब्रह्मणः उपादानत्वे प्रमाणभङ्गः

 एवमुपादानत्वं ब्रह्मणो निर्वक्तुमशक्यमित्युक्तम्। इदानीं प्रमाणाभावादुपादानत्वमयुक्तमित्याह॥ किंचेति॥ प्रत्यक्षं तु ब्रह्मणोऽतीन्द्रियत्वात् तदुपादानत्वे न सम्भवतीत्यनुमानागमयोरन्यतरत् वाच्यम्। तत्रानुमानस्य श्रुतिवदनभिप्रेतत्वात् मूलप्रमाणसापेक्षत्वाच्च; आगमस्य तद्विपरीतत्वादागमदूषणमेव प्रथमं कृतमिति द्रष्टव्यम्॥ तस्या इति॥ हेतौ तृतीयेत्यादिना हेतुत्वेऽपि तद्विधानादिति भावः। ननु बहुभिः सूत्रैरपादानपञ्चम्या विधानात् तद्ग्रहणमेव ज्याय इत्यत आह॥ अपादानार्थत्वेऽपीति॥ तथा च विश्लेषावधित्वमेव ब्रह्मणो न तूपादानत्वमिति भावः। ननु \`ध्रुवमपायेऽपादानम्' इत्यतः \`जनिकर्तुः' इत्यस्य विशेषसूत्रत्वादनेनैवापादानसंज्ञायामुपादानत्वं सेत्स्यति। तत्रोपादानत्वस्य प्रकृतिशब्देन लब्धत्वादित्यत आह॥ जनिकर्तुरितीति॥ न च तत्र प्रकृतिपदमुपदानमात्रपरमिति वाच्यम्। तस्य हेतुमात्रपरत्वात्। अन्यथा वृत्तिन्यासविरोधात्॥ असति प्रकृतिग्रहण इति॥ प्रकृतिपदात् शीघ्रोपस्थितोपादानग्रहण इत्यर्थः॥ उपादानस्यैवेति॥ अपादानसंज्ञेति शेषः। न्यासेऽपि इत्युक्तत्वादिति संबन्धः। नन्वेवमुपादानपञ्चमीस्थले का गतिरित्यत आह॥ शृङ्गादिति॥ तत्रापि निमित्त एव पञ्चमीति भावः। न चैवं पूर्वमस्यार्थस्योक्तत्वात् पौनरुक्त्यमिति वाच्यम्। पूर्वं प्रकृतिपदमुपादाननिमित्तसाधारणहेतुमात्रपरम्। इदानीं तु निमित्तहेतुमात्रपरमिति भेदात्। न चापरिणतांशस्य निमितत्वे प्रमाणाभावः। अन्वयव्यतिरेकयोरेव प्रमाणत्वात्॥ अत एव॥ अपरिणतभागस्यावधित्वादेवेत्यर्थः। न चेदं सिद्धान्तसम्मतमित्यत आह॥ तदुक्तमिति॥ \`शृङ्गात् शरः' इत्यादौ अपरिणतांशस्य विश्लेषावधित्वरूपोपादानत्व एव पञ्चमी। न तु परिणामोपादानत्वरूपापादानत्व इत्यर्थः। अत एवेति परामृष्टं हेतुमाह॥ आकाशादित्यादावपीति॥ अन्यथेति॥ आकाशादेर्विवर्ताधिष्ठानत्वरूपोपादानत्वे इत्यर्थः। न चात्र विकारित्वरूपमेवोपादानत्वं विवक्षितम्। तेन सम्भूतशब्दोपपत्तिरिति वाच्यम्। आत्मन इत्यादावपि तथा त्वापत्तौ निर्विकारश्रुतिविरोधः। तत्र विवर्ताधिष्ठानत्वविवक्षायां सम्भूतशब्दानुपपत्तिः। सकृत् श्रुतस्यार्थद्वयकल्पनापत्तिश्चेति द्रष्टव्यम्। नन्वस्तु विवर्ताधिष्ठानत्व एव सम्भूतशब्दोपपत्तिरिति अत आह॥ नहीति॥ तथा लौकिक प्रयोगाभावादिति भावः॥ नापीति॥ अत्र बहु स्यामिति सङ्कल्प्यसदादिभवनस्योक्तत्वात् अन्यविषयत्वे अङ्कल्पवैयधिकरण्यापत्तेरुपादानत्वं विवक्षितमिति नापीत्यर्थः। सदादिभवनस्य जगत्स्रष्ट्रत्वाभावे तत्प्रतिपादकवाक्यस्य निर्विषयत्वं स्यादित्यत आह॥ परमेश्वरस्येति॥ सत्त्वादिगुणानां सदा सत्त्वात् भवनानुपपत्तिरित्यत उक्तम्। अभिव्यक्तीति॥ अन्यथा विवर्ताधिष्ठानत्वरूपोपादानत्व इत्यर्थः। ननु तर्हि सदादिरूपजगद्भवनसङ्कल्पानुपपत्तिरित्यत आह॥ स इति॥ स्वस्यानन्तरूपैराविर्भावार्थत्वात् न व्यधिकरणतेति भावः॥ अन्यथेति॥ विवर्ताधिष्ठानत्वरूपोपादानत्व इत्यर्थः। न च सुखी स्यामितिवत् भविविवक्षया सत्वोक्तिरस्तु। अन्यथा इच्छैव न स्यात् सिद्धे इच्छाविरहात् ईश्वरस्वरूपाणामीश्वराभिन्नत्वेन सिद्धत्वादिति वाच्यम्। ब्रह्मविवर्तत्वपक्षे भाविनोऽपि सत्त्वाभावात्। भाविनोऽपि सुखस्य सत्त्वात्। स्वरूपाणामीश्वराभेदेन सिद्धत्वे आविर्भावापेक्षया इच्छोपपत्तेः। अत एव बहुशब्दः सृज्यपर इति निरस्तम्॥ सृष्टेरिति॥ न च तादृशाविद्यापरिणामविशिष्ट उत्तमपुरुषप्रयोगसंभवेन सर्वस्योपपत्तिरिति वाच्यम्। सङ्कल्पं विनाऽविद्यापरिणामरूपसृष्ट्यसम्भवात्। तथा च सत्यहमर्थे उत्तमपुरुषेण सङ्कल्पे अविद्यापरिणामः तत्सृष्ट्यसंक्षत्याकेऽस्मिन् सङ्कल्प इत्यन्योन्याश्रय इति भावः॥ एतेनेति॥ बहु स्यामिति तैत्तिरीय कश्रुतेरनन्तरूपैर्बहुभावपरत्वप्रतिपादनेनेत्यर्थः। तेजः प्रभृतीनां चेतनत्वे युक्तिमाह॥ तत्तेज इति॥ न चेति॥ न च तेज आदिपदैस्तदवच्छिन्न आत्मा बोध्यते। पूर्वपूर्वकार्यावच्छिन्नस्योत्तरोत्तरकार्यावच्छिन्नं प्रति निमित्तत्वात् तदवच्छेदके चैतन्याभावात् तत्प्रत्युपादानत्वोपपत्तिरिति वाच्यम्। अवच्छिन्नस्य मिथ्यात्वेन जडत्वात् ईक्षणाद्यनुपपत्तौ तेज आदिपदेन चैतन्यस्यैव विवक्षणीयत्वात्। अवच्छिन्ने ईक्षणाद्यनुपपत्तौ अभिमानिचेतनावच्छिन्नप्रधानस्येक्षणसंभवात् ईक्षतेर्नाशब्दमित्यत्रेक्षणेन प्रधाननिरासो न स्यात् किञ्च चेतनस्यैव निमित्तत्वं वक्तव्यम्। तेज आदीनामुपादानत्वेन निमित्ततानवच्छेदकत्वात्। न हि मृदो दण्डाद्यवच्छेदकत्वमिति भावः॥ एतेनेति॥ तत्रापि स्वरूपबहुभावस्यैव संभवादिति भावः। अत्र समाख्याप्रमाणमाह॥ तदात्मानमिति॥ न च तत्रापि जगद्रूपेण बहुभाव एव प्रतिपाद्य इति वाच्यम्। प्रक्रमाननुगुणत्वात्। परित्राणायेति अवताराणामेवोक्तत्वात् ॥ न हीति॥ न चाकाशात्मनेति अध्याह्रियत इति वाच्यम्। वाक्यस्थपदैरेव वाक्यार्थसम्भवेनाध्याहारानावश्यकत्वात् अन्यथाऽतिप्रसङ्गात्। अत्राकुलतेति कर्तृत्वोक्त्याऽसत्त्वमवगम्यते। सतः कर्तृत्वानुपपत्तेरित्यर्थः। नचाकाशात्मनाऽसत्वेऽपि स्वरूपेण सत्त्वोक्तिर्युक्तेति वाच्यम्। आत्मानमकुरुतेति आत्मन एव कर्मत्वप्रतीतेः स्वरूपसत्त्वासम्भवात्। अन्यथा स इदं सर्वमित्यत्रापि सर्वस्य स्वरूपसत्त्वापातात्॥ किञ्चेति॥ न पूर्ववाक्यं निमित्तपरमिदं तूपादानपरमिति वाच्यम्। उपादानत्वासंभवस्य पूर्वमेवोक्तत्वात्। अन्यार्थसम्भवेऽप्रामाणिकस्योपादानत्वस्य तदर्थत्वायोगाच्च। घटं करोतीतित्यादाविव सर्वमकुरुतेति प्रयोगापाताच्च। कृतिविषये उपादानवाचकपदप्रयोगा दर्शनात्॥ निमित्त इति॥ तथाचोत्पत्तिलयाधिकरणत्वान्यथानुपपत्तिरुपादानत्वे प्रमाणमिति भावः। अन्यथोपपत्तिं दर्शयति॥ निमित्त इति॥ ननु ब्रह्मणो लयकर्तृत्वमूर्णनाभिविलक्षणमेवेत्यत आह॥ ब्रह्मणो हीति॥ ऊर्णनाभिविलक्षणसंहर्तृत्वाङ्गीकारे यथोर्णनाभिरिति श्रुतिविरोध इति भावः॥ दृष्टान्तकथनादिति॥ उपादानविषयदृष्टान्तकथनादित्यर्थः। अत्रापि ऊर्णनाभेर्निमित्तत्वमेव। ननु तर्हि उपादानाभावात् तन्तोरुत्पत्तिरेव न स्यादित्यत आह॥ ऊर्णनाभिदेहेति॥ तथा च ऊर्णनाभिदृष्टान्तो निमित्तविषय एव। चेतनस्याचेतनं प्रत्युपादानत्वाभावादिति भावः। ननु पुरुषकेशदृष्टान्ते पुरुषस्य केशान् जडान् प्रति उपादानत्वमुक्तमित्यत आह॥ केशादीनीति॥ तत्रापि चेनतस्य निमित्तत्वं जडस्यैवोपादानत्वमिति भावः॥ पृथिव्यौषधिदृष्टान्तेऽपि यदा पृथिवीशब्दो देवता परः तदा तत्रापि निमित्तमापिरता। यदा तु जडपरस्तदा कारणत्व एवान्यथाऽसम्भवादिति द्रष्टव्यम्। ननु तथापि पितुश्चेतनस्य पुत्रं प्रत्युपादानत्वं दृष्टमस्तीत्यत आह॥ पितृदेहधातोरिति॥ नापीति॥ तथाच परिशेषप्रमाणेन ब्रह्मण एवोपादानत्वमिति भावः॥ त्वन्मतेपीति॥ तथाचाद्वितीयपदस्य सजातीयद्वितीयमात्रनिषेधपरत्वमिति भावः। ननु तथापि यद्भूतयोनिमिति श्रुतौ ब्रह्मणि योनिशब्दश्रवणात् तस्य चोपादानवाचित्वात् ब्रह्मण उपादानत्वमित्यत आह॥ यद्भूतयोनिमितीति योनिशब्दस्योपादानेऽनियतत्वात् न तेनोपादानत्वसिद्धिरिति भावः। न च योनिशब्दस्योपादाने मुख्यत्वात् मुख्यस्यैवोत्सर्गतः प्राप्तत्वात् उपादानत्वस्य सिद्धिरिति वाच्यम्। योनिर्भार्या तथा स्थानंयोनिः कारण एव चेत्यभिधानात् योनिशब्दमुख्यत्वस्योपादानेऽसिद्धेरिति। नन्वस्तु तर्हि अनुपपत्तिर्ब्रह्मण उपादानत्वे प्रमाणम्। तस्या अपि प्रमाणत्वादित्यतः किं सा दृष्टानुपपत्तिः उतश्रुतानुपपत्तिः। नाद्यः। दृष्टानुपपत्तेरभावात्। न द्वितीय इत्याह॥ नापीति॥ उक्तत्वादिति॥ वाचारंभणमिति श्रुति व्याख्यावसर इति शेषः। सर्वं समाप्नोषि ततोऽसि सर्व इतीति॥ नचाधिष्ठानतया सर्वव्याप्तत्वं सर्वशब्द प्रयोगनिमित्तमिति श्रुत्यर्थ इति वाच्यम्। अध्याहारकल्पकाभावात्। न चाकाशादौ सर्वशब्दाप्रयोग एव कल्पक इति वाच्यम्। निमित्तातिप्रसङ्गस्यादोषत्वात्। नियामकतया सर्वव्यापित्वस्य तथात्वाच्च। ननु प्रकृत्यधिकरणसूत्रकृतैवोपादानत्वं ब्रह्मणः साधितमिति ब्रह्मोपादानमित्यत आह॥ प्रकृत्यधिकरणं त्विति॥ एतेनेति॥ प्रमाणाभावेनेत्यर्थः। ननु ब्रह्मोपादानत्वेऽनुमानमेव प्रमाणम्। तस्यापि व्याप्तिपक्षधर्मतोपेतस्यार्थसाधकत्वादित्यत आह॥ नापीति॥ अत्र सद्वस्तु प्रकृतिकत्वं साक्षात् द्रष्टव्यम्। अत एव घटदृष्टान्तस्सामान्यव्याप्तौ द्रष्टव्यः। यद्विविधविकारात्मकं तदेकप्रकृतिकमित्युच्यमाने घटपटादौ व्यभिचारः तद्वारणार्थमाद्यं प्रतीकम्। यद्यत्स्वभावं तत्तप्रकृतिकमित्युच्यमाने ब्रह्मणि व्यभिचारस्तद्वारणार्थं द्वितीयम्॥ विवर्तमत इति॥ अत्र प्रकृतिकत्वं किं विवर्ताधिष्ठानत्वं विकारित्वं वा ? नाद्यः। दृष्टान्तस्य साध्यवैकल्यात्। न हि मृदि घटोऽध्यस्तः। न द्वितीयः। शुक्तिरूप्यादौ व्यभिचारश्चेत्यपि द्रष्टव्यम्॥ सदिति॥ न च प्रधानस्य सत्त्वमसिद्धमिति वाच्यम्। जगत्सत्यत्वस्य साधितत्वात् मां प्रत्यर्थान्तरापरिहाराच्च। खण्डोगौरिति॥ तथा च तत्र व्यभिचार इति भावः। न च तदनुरक्तत्वे सति तद्विकारित्वादिति विवक्षितमिति वाच्यम्। विवर्तमते सद्विकारत्वाभावेनासिद्धेः। न च तद्विकारत्वादित्यस्य तद्विवर्तत्वादित्यर्थ इति वाच्यम्। मां प्रत्यसिद्धेरिति भावः॥ ब्रह्मेति॥ न च स्थापनाया श्रुत्यनुग्रहेण बलवत्त्वात् न सत्प्रतिपक्षत्वमिति वाच्यम्। श्रुत्यनुग्रहाभावस्योपपादितत्वात्। तत्स्वभावेन च कपालस्वभावानुरक्ते घटे व्यभिचारः कपालं घट इति प्रतीतेः। न च तत्रापि मृत्त्वेन तत्स्वभावानुरक्तत्वमेवेति वाच्यम्। अत्रापि सत्त्वेन तदनुरक्तत्वस्य सत्त्वादितुल्यमिति वाच्यम्। तदनुपरक्तस्वभावत्वादित्यस्य तदघटितस्वभावत्वादिति विवक्षितम्। तथा च घटे न व्यभिचारः। न घटः कपालात्मक इत्यप्रतीतिः। जगदानन्दात्मकमिति तु न प्रतीतिः। अतो न व्यभिचारो न वाऽसिद्धिः॥ कार्यत्वादित्येतावत एवेति॥ न च हेतुद्वये तात्पर्यात् न व्यर्थविशेषणतेति वाच्यम्। तथाप्यप्रयोजकत्वानिस्तारात्॥ त्वन्मत इति॥ न च दुःखादिकं प्रति अन्तःकरणादीनां परिणाम्युपादानत्वेऽपि आत्मनोऽधिष्ठानतया तदस्तीति वाच्यम्। तस्य प्रतिवादिनं प्रत्यसिध्या साध्यवैकल्यापरिहारात्॥ जगदिति ॥ न च जडत्वमुपाधिरिति वाच्यम्। तस्य परमते पक्षे सत्वेन साधनव्यापकत्वात्। त्वन्मते शुद्धे कर्तृत्वशून्ये जडत्वाभावेन साध्याव्यापकत्वाच्च॥ जगत्कर्तेति॥ न च सर्वान्तर्यामित्वमुपाधिः। तस्य पक्षेतरत्वात्। न च बाधोन्नीतः पक्षेतरोऽप्युपाधिरेवेति वाच्यम्। उपादानत्वे श्रुत्यभावस्योपपादितत्वेन बाधाभावात्॥ एतेनेति॥ सत्प्रतिपक्षत्वेनेत्यर्थः। पराभिमतस्वप्रकाशत्व दूषणोपक्रमार्थमुपसंहरति॥ तस्मादिति॥ ब्रह्मण उपादानत्वे प्रमाणभङ्गः॥ 10 ॥  
\</2-10\>

\<2-11\>  
  11. स्वप्रकाशत्वलक्षणभङ्गः

 ननु जगत्कर्तृत्वादिना ब्रह्म वेद्यमित्युक्तं तदयुक्तम्। ब्रह्मणोऽवेद्यत्वात्। अवेद्यत्वं च स्वप्रकाशत्वादित्याक्षिपति॥ यच्चेदमिति॥ ननु स्वप्रकाशत्वं लक्षणाभावात् प्रमाणाभावादयुक्तमित्यतो लक्षणं प्रतिपादयितुमनभिप्रेतानि लक्षणानि निराकरोति॥ तच्च यद्यपीति॥ उक्तन्यायेनेति॥ वेदान्तवैयर्थ्यप्रसङ्गादिनेत्यर्थः। व्यवहारविषयत्वं फलोपधानरूपं वा ? योग्यत्वरूपं वा ? आद्य आह सुषुप्तीति॥ व्यवहाराभावेनेति॥ सर्वेन्द्रियाणामुपरतत्वादिति भावः। न द्वितीय इत्याह॥ नापीति। अभावादिति॥ तथा च मोक्षदशायामव्याप्तिरिति भावः। एवं लक्षणासम्भवं परिहृत्य प्रमाणासंभवं परिहरति॥ प्रमाणंत्विति॥ त्वन्मत इति॥ तथाच मोक्षेऽव्याप्तिरिति भावः। नचाभावरूपो धर्मः स्वीक्रियते इति वाच्यम्। अखण्डत्वविरोधित्वेन भावरूपतुल्ययोगक्षेमत्वेन तस्याङ्गीकर्तुमनुचितत्वात्। नचाधिकरणत्वं स्वरूपमेवेति वाच्यम्। सोपाधिकनिरुपाधिकयोरैक्यायोगात्। अभेदलक्षणत्वानुपपत्तेश्च। न च ब्राह्मानन्दज्ञानादेर्भवन्मते ब्रह्मलक्षणत्वादिवदुपपत्तिरिति वाच्यम्। मन्मते लक्ष्यलक्षणभावसम्पादकविशेषवत् त्वन्मते तदभावात् तदङ्गीकारे चाखण्डत्वविरोधेनापसिद्धान्तात्। अव्याप्तिमुक्त्वाऽसंभवमाह॥ किञ्चेति॥ न च योग्यत्वविरोध्यत्यन्ताभावानधिकरणत्वं विवक्षितम्। मिथ्यात्वप्रयोजकश्चाभावः स्वसमानाधिकरण एवेति न स्वविरोधीति वाच्यम्। स्वाविरोधिनः स्वात्यन्ताभावस्य पारिभाषिकत्वात्। अत्यन्ताभावोहि तत्प्रतिषेधविशेषः। न हि तत्स्वरूपसहिष्णुः तत्प्रतिषेधः संभवति इति भावः॥ न चेति॥ तथाच नासंभवः। मिथ्यात्वप्रयोजकस्त्वत्यन्ताभावस्तात्विकः। स च ब्रह्मस्वरूप एवेति भावः॥ अत्यन्ताभावस्येति॥ मिथ्यात्वप्रयोजकोऽत्यन्ताभावो न ब्रह्मस्वरूपः। सोपाधिकत्वेन निरूपाधिकब्रह्मस्वरूपत्वायेगात्। तथा च तस्यापि ब्रह्मान्यत्वेन व्यावहारिकत्वात् तदधिकरणत्वं न संभवतीति भावः। एवं विशिष्टं लक्षणम् अव्याप्त्यसंभवाभ्यां दूषयित्वा लक्षणांशावेद्यत्वमनिरुक्त्या दूषयति॥ किञ्चेदमिति॥ असंभवादिति॥ अन्यथा वेदान्तानां वैयर्थ्यप्रसङ्गादिति भावः॥ उक्तरीत्येति॥ शुक्तिरूप्यादेः प्रातिभासिकत्वेन संनिकर्षजन्यवृत्तेरसंभवेन तद्‌घटितफलासंभवः। घटादौ च वृत्तेः संभवेपि तद्विशिष्टचैतन्यसद्भावे प्रमाणाभावात् फलासंभवेनातिव्याप्तिरित्यर्थः। तवोक्तरीत्यैवेति॥ न च तस्य फलरूपत्वेन तद्विषयत्वरूप तद्व्याप्यत्वाभावाविषयत्वस्य भेदनियतत्वादिति वाच्यम्। वृत्तिघटितस्यैव फलत्वेन केवलस्य फलत्वाभावेन विशिष्टाविशिष्टभेदसंभवात् केवलस्यैव फलत्वे च सर्वदा तस्य सत्त्वेन घटादिकं सर्वदा प्रकाशेत। न च धर्मिसमानसत्ताको भेदस्तत्र, नचासौ प्रकृतेऽस्तीति वाच्यम्। तथात्वे चैतन्यस्य वृत्तिविषयतानापत्तेः। नहि वृत्तेश्चैतन्यस्य चैतन्यसमानसत्ताको भेदोऽस्ति। विषयिसमानसत्ताकश्च भेदः प्रकृतेऽप्यस्तीति भावः। वृत्तिविषयत्वं च दृश्यत्वभङ्ग एवोपपादितम्। एतेन चैतन्यस्य फलसम्बन्धप्रतिपादनेनेत्यर्थः॥ उक्तत्वादिति॥ दृश्यत्वभङ्गे इति शेषः। एतेनैव॥ घटादौ चैतन्यरूपज्ञानाभावप्रतिपादनेनैवेत्यर्थः॥ चित्सुखेनेति॥ न च तज्जन्यव्यवहारविषयत्वात् तद्विषयत्वोपचार इति वाच्यम्। मुख्यासम्भव उपचारस्वीकरणात् प्रकृते च मुख्यविषयत्वस्योक्तत्वात्। अत्र किं चैतन्यमनवच्छिन्नं विवक्षितम् ? विशिष्टं वा ? आद्य आह॥ अनवच्छिन्नमिति॥ तथाच घटादावतिव्याप्तिरित्यर्थः। द्वितीय आह॥ स्वीकारेति॥ न च ब्रह्मण उपासीनत्वेन कारकत्वं नेति वाच्यम्। उदासीनत्वेनैव जगज्जन्मादिकारणत्वस्याप्यभावापातात्। उपाधिसंबन्धादिना कथञ्चित् समाधाने च प्रकृतेऽपि तुल्यमिति॥ तदन्यस्य चेति॥ नच चित्सम्बन्ध एवातिशयः स च प्रकृते न सम्भवति अभेदादिति वाच्यम्। अभेदेऽपि सम्बन्धस्योपपादितत्वात्॥ तदिति॥ तथाच जडेऽव्याप्तिरिति भावः। ब्रह्मणोपीति॥ तथा चासम्भव सति भावः॥ एतेनेति॥ परामृष्टं हेतुमाह॥ घटादाविति॥ अवेद्यत्वानिर्वचनमुपसंहरति॥ तस्मादिति॥ ननु चैतन्यविषयत्वमेव स्वप्रकाशत्वं नचासत्यतिव्याप्तिः। नचासन्नाम किञ्चिदस्ति। येन तत्रातिव्याप्तिः शङ्कास्पदा। नच ब्रह्मण्यसंभवस्तस्य तद्विषयत्वाभावे तद्व्यवहारासंभवादिति वाच्यम्। व्यवहारमात्रे तद्विषयज्ञानत्वेनाकारणत्वात्। न च पटप्रकाशेन घटव्यवहारापत्तिः। सामान्यसामग्र्या विशेषस्यापादयितुमशक्यत्वात्। अनात्मव्यवहारे तद्विषयज्ञानत्वेनैव कारणत्वात्। न चात्मव्यावहारेऽपि विशेषसामग्री वाच्येति वाच्यम्। सामान्यसामग्र्यैव तदुपपत्तेः। न च सामान्यसामग्र्या विशेषप्रयोजकत्वमदृष्टचरमिति वाच्यम्। भट्टमते सामान्यसामग्र्यैव प्रमारूपविशेषकार्यदर्शनात्। यद्वा आत्मव्यवहारे आत्माभिन्न प्रकाशत्वेन हेतुतास्तु। तथा च नात्मनो विषयत्वमावश्यकम्। किञ्च विषयत्वं नाम सम्बन्धः। स च भेदनियतः। कथमभिन्न चैतन्यस्य स्यात्। न च प्रमेयत्वादावभेदेऽपि सम्बन्धो दृष्ट इति वाच्यम्। प्रमेयत्वादेः केवलान्वयित्वखण्डनेन तदसम्मतेः। तस्मान्नात्मन्यसम्भवः। न च घटादिषु वृत्तिरेव घटादिव्यवहारहेतुः न चैतन्यमिति वाच्यम्। इच्छादिषु वृत्तिं विनापि व्यवहारदर्शनेन चैतन्यस्य तत्र हेतुत्वात्। घटादिषु विनिगमनाविरहादुभयोरपि हेतुत्वम्। तथा च न घटादिष्वति व्याप्तिः॥ एवं चैतन्यविषयत्वमेव स्वप्रकाशत्वमिति॥ अत्रोच्यते। अत्र चैतन्यं शुद्धं वा विवक्षितम् ? उत घटितम् ? उत सामान्यम् ? नाद्यः। केवलचैतन्यविषयत्वस्य घटादावभावेन तत्रातिव्याप्तेः। धर्मादौ सुतरामतिव्याप्तेश्च। घटादेः केवलचैतन्यवेद्यत्वे सर्वदा प्रकाशापत्तेश्च। न द्वितीयः ब्रह्मणोपि विशिष्ट चैतन्यविषयत्वस्य संभवेनासम्भवापत्तेः। न च विषयत्वप्रयोजकसम्बन्धाभावात् कथं विषयत्वं तदभावश्च तन्नियत भेदाभावादिति वाच्यम्। विशिष्टाविशिष्टभेदस्य समर्थितत्वात् पारमार्थिक भेदस्य च घटादावप्यभावात् धर्मिसमसत्ताकभेदस्य वृत्तावप्यभावात्। किञ्च धर्मादौ येन रूपेण चैतन्यविषयत्वं तेनैव रूपेण चितोऽप्यस्तु। न च प्रकाशत्वेन सामान्यकारणत्वात् तेनैव व्यवहारनिर्वाह इति वाच्यम्। सामान्यविशेषकारणपरापेक्षया तद्व्यवहारे तद्विषयप्रकाशेनैकेनैवरूपेण कारणत्वकल्पने लाघवात्। विषयत्वस्य चोपपादितत्वात्। न तृतीयः। सामान्यस्य ब्रह्मणि भावेन तदभावस्यासम्भवित्वात्। न च ब्रह्मणो निर्धर्मकत्वात् विषयत्वरूपधर्मानधिकरणत्वमिति वाच्यम्। तत एवानधिकरणत्वस्याप्यभावापत्तेः। अभावरूपधर्मानधिकरणत्वञ्चाखण्डत्वविरोधादयुक्तम्। असत्यति व्याप्तेश्च। न चासन्नास्त्येवेति वाच्यम्। असत्त्वादेव विषयत्वाभावसम्भवात्। नचासतो निर्धर्मकत्वात् विषयत्वाभावोऽपि नेति वाच्यम्। असत्त्वादिवत्तदुपपत्तेः। अन्यथा व्याघातादिति। एवं स्वप्रकाशत्वलक्षणावेद्यत्वनिर्वचनं निराकृत्य विशेष्यनिर्वचनमपि निराकरोति॥ कश्चायमिति॥ कीदृग्लक्षण इत्यर्थः॥ धर्माधर्मादवपीति॥ नचालौकिकप्रत्यासत्तेरनङ्गीकारात् इदमयुक्तमिति वाच्यम्। नैयायिकमतावलम्बनेनोक्तत्वात्। ज्ञानादेः प्रत्यासत्तित्वानङ्गीकारेऽपि नियामकत्वाभ्युपगमाच्च॥ अपरोक्षेति॥ नचानागतगोचरप्रत्यासत्तेरप्रामाणिकत्वात् तदजन्यत्वमप्रसिद्धमिति वाच्यम्। उभयोरपि मते अप्रामाणिकस्य प्रतियोगित्वात्। न च पदत्यागान्नासम्भव इति वाच्यम्। व्यवहारस्य तादृशेश्वरसाक्षात्कारजन्यत्वेनासम्भवापरिहारात्॥ साक्षिवेद्य इति॥ साक्षिणोऽपि सुखादिगतापरोक्ष व्यवहारहेतुत्वात् साक्षात्कारत्वाच्चेति भावः॥ आत्मापीति॥ अपरोक्षत्वेन अपरोक्षज्ञानविषयत्वादित्यर्थः। नचात्मनः स्फुरणरूपत्वेनापरोक्षत्वमिति वाच्यम्। अपरोक्षद्वैविध्यकल्पने मानाभावात्। आत्मनो भेदेऽपि विषयत्वस्योपपादितत्वाच्च॥ तस्यैवेति॥ स्वप्रकाशत्वलक्षणे अपरोक्षज्ञानविषयत्वस्यैव विशेष्यत्वसम्भवे व्यवहारविषयपर्यन्तधावनं कुसृष्टिरित्यर्थः। निराकरोति। व्यवहारस्य ज्ञानस्येत्यर्थः। नचापरोक्षव्यवहारशब्देनापरोक्षशब्दप्रयोगस्य विवक्षितत्वात् नोक्त दोष इति वाच्यम्। तादृशाविद्यासुखादौ धर्मे चातिव्याप्तेः। न च योगजधर्मस्य व्यवहित एव सामर्थ्यापादकत्वं न सन्निहित इति वाच्यम्। योगजधर्मेण व्यवहितं साक्षात्करोमि न सन्निहितमित्यनुभवाभावेन तयोः सामर्थ्यकल्पने मानाभावात्॥ अभाव इति॥ न च प्रामाणिकप्रयोगस्य विवक्षितत्वात् नाभावे अतिव्याप्तिरिति वाच्यम्। बालकाभावेन तस्यापि प्रामाणिकत्वात्। अन्यता कुत्रागपि तस्य तत्वं नस्यात्। न यागपलब्धिगम्यत्वात् कथंम् तस्याप्रामाणिकत्वमिति वाच्यम्। अनुपलब्धिगम्यत्वस्याप्रामाणिकत्वात्। न ह्यनुपलब्ध्याऽभावं जानामीत्यनुभवः। किन्तु चक्षुषा घटाभावं पश्यामीति॥ ननु अभावस्य फलव्याप्यत्वात् विशेषणाभावान्न तत्रातिव्याप्तिरित्यत आह॥ स चेति॥ ननु नास्माकं कुसृष्टिः। अपरोक्षव्यवहारशब्देनापरोक्षव्यवहारस्यैव विवक्षितत्वादित्यत आह॥ यदि चेति॥ अपरोक्षज्ञानस्यैव फलत्वेन तद्विषयत्वं चेति कथं न व्याहतिरितिभावः॥ तदभावादिति॥ अपरोक्षव्यवहाराभावादित्यर्थः। ननु चितिः स्वप्रकाशा तस्याञ्च मैत्रीयव्यवहार योग्यत्वमस्ति। चैत्रस्थज्ञानत्वेन तु न स्वप्रकाशा। तस्यास्वप्रकाशवृत्युपहतत्वेनास्वप्रकाशत्वादिति चेन्न। चैत्रज्ञानस्याप्रकाशत्वे तस्य तं प्रत्यपरोक्षव्यवहारयोग्यत्वं न स्यात्। तथा च स्वस्वचितिः स्वस्वापरोक्षव्यवहारयोग्येति कथं सर्वान् प्रति चिन्मात्रस्यापरोक्षव्यवहारयोग्यत्वम्। तथाच परस्यापरोक्षयोग्यत्वं तस्यैव स्वप्रकाशत्वं मन्तव्यमिति भावः। यत्तु प्रमातारं प्रति व्यवहारयोग्यत्वं प्रमाता चाहमर्थः सर्वसम्मत इति तन्न। अहमर्थस्य जडत्वेन व्यवहारत्वानुपपत्तेः मुक्तावहमर्थाभावेन व्यवहारयोग्यत्वाभावप्रसङ्गाच्च॥ व्यवहर्तु-र्मिथ्यात्वेन तदुपाधिव्यवहारायोग्यत्वस्यापि मिथ्यात्वनियतत्वेन वस्तुतः स्वप्रकाशत्वाभावप्रसङ्गाच्च॥ तथाच मिथ्याभूतव्यवहर्तारमादाय तस्य न स्वप्रकारात्वोपपत्तिः। नतु क्लृप्तत्वेऽप्यभेदेन भेदनियतस्य विषयविषयिभावस्यायोगात् क्लृप्तत्याग इति वाच्यम्। अभेदेऽपि विषयविषयिभावस्योपपादितत्वात्॥ अन्यथेति॥ न च प्रमेयत्वे प्रमेयत्वं नेति केवलान्वयित्वभङ्ग इष्ट एवेति वाच्यम्। प्रमेयत्वं प्रमेयमित्यबाधिताभेदव्यवहारात्। न च प्रमेयान्तरमेव तत्र विषय इति वाच्यम्। अभिन्नमैक्यमज्ञानमज्ञातमित्यादिवत् अभेदेनैव सम्बन्धेन व्यवहारोपपत्तौ अनेकप्रमेयत्वकल्पने गौरवात्। स्ववृत्तित्वाभावेऽपि स्वस्मिन् व्यवहारे अतिप्रसङ्गाच्च। यदि च गत्यादौ स्वविषयत्वं न दृष्टमिति चितो न चिद्विषयत्वं तर्हि गत्यादौ स्वस्मिन् स्वकार्यमपि न दृष्टमिति चितः स्वस्मिन् स्वकार्यमपि न स्यात्। यदि च भावानां विलक्षणत्वादेवमङ्गीक्रियते तर्हि स्वविषयत्वमपि स्वीकर्तव्यमित्याह॥ गतिरपीति॥ मिथ्यात्वानुमित्यादेरिति॥ न च स्वपरसाधारणविषयतानियामकसद्भावे स्वविषयत्वमविरुद्धम्। अस्ति च मिथ्यात्वानुमिते स्वपरसाधारणविषयतानियामकं दृश्यत्वम्। प्रकृते च तत्किमपि नेति कथं स्वविषयत्वमिति वाच्यम्। प्रकृतेऽपि तज्जन्यव्यवहारविषयत्वस्य नियामकस्य सम्भवात्॥ अन्यथेति॥ यदि गत्यादौ स्वविषयत्वं न दृष्टमित्यर्थः। चित् स्वस्मिन् स्वकार्यमपि न कुर्याददृष्टत्वादित्यर्थः। स्वभावभेदादन्यत्रादृष्टमपि स्वस्मिन् स्वकार्यं चेत्तस्मादेव स्वविषयत्वमपि स्वीकर्तव्यमिति भावः॥ अस्य स्ववेद्यत्वेपीति॥ यथा च स्ववेद्यत्वं न बाधितं तथोक्तं पुरस्तात्॥ इष्टापत्तेरिति॥ न च स्वरूपं वेद्यत्वविरोधि भवतां मतेनेति कथमिष्टापत्तिरिति वाच्यम्। त्वया निर्विशेषस्वरूपाङ्गीकारेण वेद्यत्वविरोधित्वविशेषस्य अङ्गीकर्तुमुचितत्वेन स्वरूपमात्रे स्वीकर्तव्ये तस्य मयाप्यङ्गीकृतत्वेनेष्टापत्तिरित्यर्थः। इति स्वप्रकाशत्वलक्षणभङ्गः॥ 11 ॥  
\</2-11\>

\<2-12\>  
  12. आत्मनः पराभिमतस्वप्रकाशत्वभङ्गः

 एवं स्वप्रकाशत्वलक्षणं दूषयित्वाऽनुमानमपि दूषयितुमनुवदति॥ यच्चेति॥ ननु पूर्वानुमाने वृत्तिव्याप्यत्वाभाव एव साध्यम्। अतो नार्थान्तरमित्यत आह॥ नहीति॥ चरमवृत्तिव्याप्यत्वाङ्गीकारेण तदभावसाधनेऽपसिद्धान्त इति भावः॥ तस्येति॥ स्वप्रकाशत्वानुमान इत्यर्थः। तस्य सामान्यतोपीति॥ उपलक्षणमेतत्॥ विशिष्टस्य मद्रीत्या घटादौ सिद्धत्वेनासाधारण्यापरिहारोपीति द्रष्टव्यम्॥ उक्तन्यायेनेति॥ अज्ञानत्वादिरूपेणेत्याद्युक्तन्यायेनेत्यर्थः॥ उक्तरीत्येति॥ दृश्यत्वभङ्गोक्तरीत्येत्यर्थः। नच चिदविषयत्वमेव स्वप्रकाशत्वम्। धर्मत्वानुमाने चिदविषयत्वमेव पक्षः। घटादावापरोक्ष्यार्थं चिद्विषयत्वमावश्यकम्। ब्रह्मणोऽपरोक्षाकारसत्त्वेन चिद्विषयत्वस्यानावश्यकत्वात् न बाध इति वाच्यम्। घटादावपि वृत्तिगतेनेन्द्रियजन्यत्वविशेषेणापरोक्ष्योपपत्तौ चिद्विषयत्वानावश्यकत्वात्। अभेदेऽपि विषयत्वस्योपपादितत्वाच्च। तथा चासाधारण्यं बाधो वा दुष्परिहरः। एतेन साध्यप्रसिध्यर्थमनुमानं निरस्तम्। चिदविषयत्वस्य घटादौ समत्वेना प्रसिध्यभावात्॥ प्रतियोगीति॥ आश्रयासिद्धेरित्यापाततः। वस्तुतः अवेद्यत्वस्य विवक्षितस्यापरोक्षव्यवहारयोग्यत्वस्य च घटादौ सत्त्वेनासाधारण्यं दुष्परिहरमिति द्रष्टव्यम्॥ सर्वत्रैवमिति॥ तथाच कुत्रापि साध्यप्रसिद्धिर्दूषणं न स्यादिति भावः॥ किञ्चेति॥ केवलान्वयित्वाङ्गीकारे व्यभिचारदानं नैयायिकमताङ्गीकारेण द्रष्टव्यम्। स्वमते तु क्वचित् सतः अत्यन्ताभावप्रतियोगित्वमेव न। अप्रामाणिकस्यैव तत्प्रतियोगित्वमित्याशयेन द्रष्टव्यम्। नचात्यन्ताभावप्रतियोगित्वादिकमपि मिथ्यात्वादत्यन्ताभावप्रतियोग्येवेति वाच्यम्। तदसिद्धेः प्रागेवोपपादितत्वात्। अन्यतरानैकान्तिकत्वापरिहाराच्च॥ अपि चेति॥ ननु चिद्विषयत्वविरोध्यत्यन्ताभाव प्रतियोगित्वरूपत्वं विवक्षितम्। घटादौ च न तयोर्विरोधित्वं मिथ्यात्वं प्रमाणेन तयोः सहावस्थानावगमात्। ब्रह्मणि च विरोध एव। न च विरोधित्वांशमादाय पुनरप्यप्रसिद्धिरेवेति वाच्यम्। वेद्यत्वं विरोध्यत्यन्ताभावप्रतियोगि अत्यन्ताभावप्रतियोगित्वात् घटवदिति प्रसिद्धिसंभवादिति चेन्न। प्रतियोगिसत्त्वसहिष्णोस्तदत्यन्ताभावत्वायोगादित्युक्तत्वात्। घटादावपि वेद्यत्वस्यात्यन्ताभावप्रतियोगित्वेन विरोध्यत्यन्ताभावप्रतियोगित्वसाधनसौलभ्याच्च॥ न च मिथ्यात्वप्रमाणेन सहावस्थनप्रतीतेर्विरोधसाधने बाध इति वाच्यम्। मिथ्यात्वप्रमाणानां निरस्तत्वात्। ब्रह्मण्यपि वेद्यत्वस्य मिथ्यात्वेन विरोध्यभावप्रतियोगित्वसाधने बाधाच्च। एतेन पूर्वानुमाने अवेद्यत्वे सत्यपरोक्षव्यवहारयोग्यत्वं स्वप्रकाशत्वं साध्यम्। न च विशिष्टस्याप्रसिद्धिः। फलव्याप्यत्वम् अपरोक्षव्यवहारयोग्यकिञ्चिन्निष्ठात्यन्ताभावप्रतियोगीति साध्यम्। एवञ्चानुमितेः पक्षतावच्छेदकसाध्यसामानाधिकरण्यविषयत्वनियमेन विशिष्टस्य सामान्यतः प्रसिद्धिरिति निरस्तम्। विशिष्टस्यापि दृश्यत्वभङ्गोक्तरीत्या घटादौ निश्चितत्वेनासाधारणानैकान्त्यापरिहारात्। ब्रह्मण्यपि फलव्याप्यत्वस्य समर्थितत्वेन तदभावसाधने बाधाच्च। फलसद्भावे प्रमाणाभावेन साध्यप्रसिद्धिसाधकानुमाने आश्रयासिद्धेश्चेति दिक्॥ अत एवेति॥ अनेनानुमानेन एतद्धटान्यत्वे सति यद्वेद्यत्वं तद्विशिष्टं घटातिरिक्तं सर्वं तदधिकरणं पक्ष एव। तदन्यत्वं पक्षातिरिक्तं पटादौ प्रसिद्धम्। पक्षे च न पक्षातिरिक्तत्वेन साध्यपर्यवासानं बाधात्। अतः पक्षातिरिक्तं विशिष्टानधिकरणमादाय तदन्यत्वपर्यवसानम्। विशिष्टानधिकरणत्वञ्च न विशेषणाभावमादाय। ततः पुनः पक्षात्मकत्वापत्या बाधात् विशेष्याभावमादायैव सिध्यतीति युक्ता वेद्यत्वप्रसिद्धिरित्यर्थः॥ वेद्यत्वानिरुक्तेरिति॥ न च तद्विषयत्वमेव वेद्यत्वमिति वाच्यम्। पूर्वोक्तरीत्या पटादावपि चिद्विषयत्वाभावेन तदन्यत्वे साध्यपर्यवसानेनार्थान्तरत्वात्। ब्रह्मण्यपि चिद्विषयत्वस्योपपादित्वेन तदभाव सिध्ययोगाच्च॥ अयं घट इति॥ अत्र एतद्धटत्वे सतीति वेद्यत्वानधिकरणान्यत्वस्य विशेषणम्। एवञ्च सपते घटान्तरादौ विशेषणाभावात् विशिष्टाभावः। पक्षे च वेद्यत्वानधिकरणान्यत्वाभावमादायेति प्रकरणसमतेत्यर्थः। नचैवं विशिष्टा प्रसिद्धिः। पररीत्या घट एव प्रसिद्धि सम्भवात्। यद्वा एतद्धटत्वे सतीति वेद्यत्वस्यैव विशेषणम्। तदनधिकरणञ्च पटादिकं पराभिमतं च। तत्र च पटादौ तदन्यत्वानधिकरणत्वं सिद्धमेव। पक्षे च न विशिष्टानधिकरणपटान्यत्वाभावमादाय साध्यसिद्धिः। पटाद्यन्यत्वस्य प्रत्यक्षसिद्धत्वेन बाधात्। तथाच पराभिमतान्यत्वाभावमादायैवेति भवति प्रकरणसमतेत्यर्थः। न च स्थापनायाः श्रुत्याद्यनुकूलतर्कसाहित्येन बलवत्त्वं तदभावस्यानुपदमेव वक्ष्यमाणत्वात्। उपसंहरति॥ तस्मादिति॥  
 अत्र कश्चित्। आत्मा स्वप्रकाशः आत्मत्वात् प्रमाणं स्वधर्मविषयो न भवतीति साध्यम्। इच्छादिश्चान्तः करणधर्म एव। अत्रात्मेति अन्तःकरणातिरिक्तोहमिति व्यवहारविषय उच्यते। अतो न बाधो न वाऽश्रयासिद्धिः। नचात्मत्वमसिद्धम्। घटादौ घटत्वादेरिव कल्पितस्यात्मनि सम्भवात्। न च साध्याप्रसिद्धिः। व्याप्तिप्रतीत्यर्थं साध्यप्रसिद्धिर्मृग्यते। प्रकृते च साध्यस्याभावरूपत्वेन तदभावस्य भावरूपत्वात् भावज्ञानेऽभावज्ञानस्याकारणत्वात् व्यतिरेकव्याप्तिसम्भवात्। पक्षता च सिध्यभावरूपा न साध्यसिद्धिमपेक्षते। विशेषण ज्ञानञ्च न विशिष्टज्ञानकारणम्। अतो न साध्याप्रसिद्धिर्दूषणमित्याह। तन्न। अत्र स्वप्रकाशत्वं चिदविषयत्वं चेत् घटादावसाधारणानैकान्तिकता। द्वितीयसाध्ये तु घटादौ स्वधर्मविषयत्वाभावात् स्पष्टैव। साध्यघटादौ चिद्रूपज्ञानाभावस्य साधितत्वात्। नचानुकूलतर्कसद्भावान्नासाधारण्यं दोष इति वाच्यम्। तदभावस्य वक्ष्यमाणत्वात्। वृत्यव्याप्यत्वं चेद्बाधः। ब्रह्मणो वृत्तिव्याप्यत्वस्य श्रुत्यादि सिद्धत्वात्। किञ्चात्मत्वं जातिरुपाधिर्वार्थादकल्पितं हेतुक्रियते तदा शरीरादावनैकान्तिकता यदि वास्तवं तदाऽसिद्धिः। अपि च पक्षः किमात्मशब्दवाच्योऽथ तल्लक्ष्योऽथवाऽहमिति व्यवहार विषयो नाद्यः। तस्य परेण स्वप्रकाशत्वानङ्गीकारेण परस्यापसिद्धान्तात्। न द्वितीयः। आत्मशब्दलक्ष्यस्य परमचैतन्यस्यासिद्धेः। न तृतीयः। अहमिति व्यवहारस्य विशिष्टव्यवहारत्वेन तद्विषयविशेषणसम्बन्धांशे बाधापत्तेः। न चाहमिति व्यवहार विशेष्यः पक्ष इति वाच्यम्। त्वन्मतेऽहङ्कारस्यापि तद्विशेष्यत्वात्। नचान्तःकरणातिरिक्तत्वे सतीति विशेषणीयम्। परमते व्यर्थविशेषणत्वात्। नचोपरञ्जकं विशेषणं प्रयोजनाभावे उपरञ्जकत्वस्यातिप्रसञ्जकत्वात्। किञ्च साध्यद्वये सिद्धसाधनम्। आत्मनो वृत्तिव्याप्यत्वाभ्युपगमेन भवदभिमतचिद्विषयत्वानङ्गीकारात् इच्छादिवत् ज्ञानस्याप्यन्तःकरणवृत्तित्वाभ्युपगमाच्च। अपि च साध्याभावस्य भावरूपत्वेऽपि अप्रयोजकत्वपरिहारार्थं साध्याभावत्वेनोपस्थिते व्याप्तिर्ग्राह्या तथाच साध्यप्रसिध्यभावे कथं सा स्यादिति। अन्यच्च सर्वं दूषणमनुभूतित्वानुमानवद्‌द्रष्टव्यमिति दिक्। प्रतिज्ञां दूषयित्वा हेतुं दूषयति॥ त्वदभिमतमिति॥ न च कल्पितभेदे शुद्धे अनुभूतित्वं जातिरस्त्येवेति वाच्यम्। कल्पितभेदविशिष्टस्य मिथ्यात्वेन प्रकाशत्वसाधने वाधात्॥ जातेरिति॥ न च गौरवम्। प्रामाणिकत्वात्। यथाचैतत्तथाऽखण्डार्थत्वभङ्ग एवोक्तम्॥ अनुभाव्याद्यभाव इति॥ न च कदाचिदनुभाव्यसत्वेनानुभूतित्वमन्यथाऽतीतज्ञानादेरनुभूतित्वं न स्यादिति वाच्यम्। अनुभाव्याद्यभावपदेन अनुभाव्यविषयीकरणाभावस्य विवक्षितत्वात् अतीतादिज्ञानादेश्च यावत्सर्वविषयीकरणसत्त्वात्। चिद्रूपानुभूतेश्च तदभावात्। अन्यथा मुक्तावपि संसारोल्लेखे मुक्तेः संसारतुल्यत्वं स्यादिति॥ विपक्षादिति॥ न च वृत्तेरनुभूतिशब्दवाच्यत्वमेव नेति वाच्यम्। चैतन्यस्यापि निर्विशेषत्वेन तद्वाच्चत्वाभावे मुख्यार्थशून्यस्य लक्षणाया अदृष्टशक्यलक्ष्यरूपार्थाभावेन प्रातिपदिकत्वाभावपदत्वाभावापत्तेः। न च चित्त्वरूपमनुभूतित्वं विवक्षितम्। अतो न व्यभिचार इति वाच्यम्। तस्यापि कल्पितस्य देहादौ सत्त्वात् अकल्पितस्यात्मन्यप्यभावात् अप्रयोजकत्वमिति। न च श्रुत्यनुग्रहादप्रयोजकत्वपरिहारः। श्रुत्यननुग्रहस्याग्रे वक्ष्यमाणत्वात्॥ जानामीतीति॥ नचाहमर्थस्य ज्ञप्त्याश्रयत्वायोगेन ज्ञानपदं तत्र गौणमिति वाच्यम्। विज्ञानमिति प्रतीत्या बाधकाभावेनज्ञप्त्याश्रयत्वस्यावश्यकत्वात्। अन्यथा घटं साक्षात्करोमीति प्रतीत्या घटादेरपि चिद्विषयत्वं न सिध्येदिति घटादेरपि स्वप्रकाशत्वापत्तेः॥ दुःखमिति॥ न च तत्रापि दुःखाद्यकाराविद्यावृत्तिरेव विवक्षितेति वाच्यम्। तथात्वे दुःखादेरपि चिद्विषयत्वे प्रमाणाभावेन स्वप्रकाशत्वापत्तेः, दुःखादेः प्रातिभासिकत्वेन तदाकाराविद्यावृत्ययोगाच्च। नचाविद्यावृत्तौ पूर्वसत्त्वं नापेक्षितमिति वाच्यम्। तदसत्त्वे तदाकारवृत्यनुपपत्तेः। न च श्रुतिः वृत्तिव्याप्यत्वमेव विषयीकरोति न फलव्याप्यत्वमिति वाच्यम्। श्रुतौ तदात्मानमेवावेदित्यत्र ब्रह्मणः कर्तृत्वोक्त्या वृत्तिरूपज्ञानायोगेन चिद्विषयत्वविषयीकरणस्यावश्यकत्वात्। सत्प्रतिपक्षानाह॥ अनुभूतिरित्यादिना॥ न चात्र विषयत्वं नाम तज्जन्यव्यवहारविषयत्वं चेत् साध्यते तस्य मयाप्यङ्गीकारेण सिद्धसाधनतेति वाच्यम्। मयाप्येतदन्यविषयत्वस्य घटादावप्यनङ्गीकारेण त्वया पारिभाषिकविषयत्वाभावसाधने मया सिद्धसाधनस्य वक्तुं शक्यत्वात् व्यवहारं प्रति यदेव विषयत्वं त्वया स्वीक्रियते तस्यैव स्फुरणं प्रति साधनाच्च। व्यवहाराननुसंधानेपि ज्ञानविषयत्वव्यवहाराच्च। अभेदेपि सम्बन्धविशेषस्योपपादितत्वाच्च। नच जडत्वमुपाधिः। लाघवेन स्फुरणविषयत्वे वस्तुत्वस्यैव तन्त्रत्वेन जडत्वस्याप्रयोजकत्वेनानुपाधित्वात्। अन्यथा बाह्यप्रपञ्चत्वस्यैव तन्त्रत्वे सुखादेरपि स्फुरणविषयत्वानापत्तेः॥ त्वन्मत इति॥ अहमर्थस्य संशयाद्यविषयत्वं प्रतीयते। शुद्धचैतन्यस्य च विचारविषयता सिद्ध्यर्थं सन्देहादेरावश्यकत्वात्। तथाचान्यनिष्ठेन सन्देहाद्यभावेनान्यस्य परवेद्यत्वाभावसाधनेऽतिप्रसङ्ग इति भावः। किञ्च स्ववेद्यत्वे नैवोपपत्याऽप्रयोजकत्वम्। न च स्ववेद्यत्वं विरुद्धं विरोधप्रयोजकाभावादित्याह॥ किञ्चेति॥ अत्र सर्वत्र पञ्चम्यन्तानां हेतुनां स्ववेद्यत्वं विरुद्धमित्यनुवृत्तेरनेनान्वयः॥ स्वप्रकाशस्येति॥ ज्ञानं विषयजन्यमिति व्याप्तेरभावात् ज्ञानं प्रति विषयस्य कुत्राप्यजनकत्वात्। यथा चैतत्तथाऽन्यत्र प्रपञ्चितम्। द्वितीयनियमस्तु जन्यज्ञानविषयत्वेन सङ्कोचनीयोऽन्यथातिप्रसङ्गादिति भावः॥ अन्यथेति॥ स्वजनकेन्द्रियसंनिकृष्टस्यैव विषयत्वमिति नियमाङ्गीकारे इत्यर्थः। स्वकरणसंनिकर्षजन्यत्वमादिशब्दार्थः॥ न तृतीय इति॥ ननु विषयविषयिभावस्य भेदनियतत्वेन कथमभेदे समतीतादौ च विषयविषयिभेदोऽस्त्येवेति वाच्यम्। तस्य भेदनियतत्वासिद्धेः। अन्यथा मिथ्यात्वानुमितेः अज्ञानस्य च स्वविषयत्वं न स्यात्। न च स्वपरसाधारणावच्छेदके सति स्वविषयत्वं मिथ्यात्वानुमितौ च तदस्ति। प्रकृते च तन्नेति वाच्यम्। प्रकृतेऽपि तज्जन्यव्यवहारविषयत्वस्य स्वपरसाधारणस्य संभवात्। स्वविषयत्वेऽनुभवस्यैव तन्त्रत्वेनावच्छेदकैक्यस्याप्रयोजकत्वाच्च। न च व्यवहारोपपादनार्थं तद्विषयत्वस्वभावकल्पनापेक्षया तद्वयवहारजनकत्वस्वभाव एव कल्पनीयो लाघवादिति वाच्यम्। तद्वयवहारे तद्विषयत्वस्य प्रयोजकत्वेन क्लृप्ततया गौरवस्य प्रामाणिकत्वादिति भावः॥ कृति विशेषस्येति॥ न च क्रियाया एव कर्मत्वं विरुद्धम्। अनुभवेनैव विरोधपरिहारात्॥ अज्ञप्त्यैवेति॥ अज्ञानाश्रयत्वेन कर्तृत्वस्य तद्विषयत्वेन कर्मत्वस्यैकत्रैवोपलम्भादित्यर्थः। एवमुत्तरत्रापि द्रष्टव्यम्॥ मामहमिति॥ न च साक्षिणः कर्तृत्वे अहङ्कारस्य कर्मत्वमिति वाच्यम्। उभयत्रास्मच्छब्दप्रयोगे द्वैविध्यस्याप्रामाणिकत्वात्। केवलाहङ्कारे केवलचैतन्ये वाऽस्मच्छब्दाप्रयोगाच्च॥ तदात्मानमिति। न च श्रुतावहमर्थस्य कर्तृत्वमिति वाच्यम्। तच्छब्देन परामृष्टस्याहमर्थत्वात् कर्तुरेव कर्मत्वमिति भावः॥ क्रियाविषयत्वादिरूपस्येति॥ न चैवमासनादि क्रियाया अपि आधारादिविषयत्वेन कर्मत्वापत्तिरिति वाच्यम्। आधारे विषयत्वाननुभवेन तत्र विषयत्वाभावात्। अन्यथा परकीयलक्षणस्यापि तत्र सम्भवेन विषयत्वापातात्॥ अन्यथेति॥ गत्यादौ स्वविषयत्वादर्शनेन अनुभूतेरपि स्वविषयत्वकल्पने इत्यर्थः। ननु व्याप्तिज्ञानादेः स्वविषयत्वानङ्गीकारात् दृष्टान्तासिद्धिरित्यत आह॥ व्याप्तिज्ञानेति॥ ननु यथा चितश्चिदविषयत्वेऽपि तद्व्यवहारस्तथा व्याप्तिज्ञानादेः स्वविषयत्वाभावेऽपि मिथ्यात्वादिसिद्धिः स्यादित्यत आह॥ न हीति॥ व्याप्तिज्ञानादेरिति॥ दृश्यत्वप्रमेयत्वाद्यवच्छिन्नत्वादित्यर्थः। तथाच मिथ्यात्वानुमित्यादेः स्वविषयत्वमावश्यकमिति भावः। कर्तुरेव कर्मत्वे कथितां युक्तिं सङ्गृह्णाति॥ एवञ्चेति॥ इति प्रत्यक्षेणेत्यादिक्रमेणान्वयः। ननु गमनादावपि कर्तृकर्मणोरभेदः स्यादित्याशङ्कायामाह॥ गमनादौ त्विति॥ प्रत्यक्षाद्यभावान्न तत्र कर्तृकर्मणोरभेद इत्यर्थः। ननु गमनादिदृष्टान्तेन सर्वत्र कर्मकर्तृभेद एव किं न स्यादित्यत आह॥ अन्यथेति॥ सर्वत्र कर्मकर्तृभेदाङ्गीकारे इत्यर्थः। तथाच स्ववेद्यत्वेनैवोपपन्नत्वात् अनुभूतित्वमप्रयोजकमिति भावः॥ अवेद्यत्व इति॥ वृत्यविषयत्व इत्यर्थः। न च स्वप्रकाशत्वानुमाने चिद्विषयत्वं फलाव्याप्यत्वं वा सिषाधयिषितं तथा च तत्र बाधकानुक्तेर्व्यधिकरणते वाच्यम्। तादृशावेद्यत्वरूपस्वप्रकाशत्वस्य घटादिसाधारणताया दृश्यत्वभङ्ग उक्तत्वेन वृत्यविषयत्वरूपमेवावेद्यत्वं स्वप्रकाशत्वानुमाने साध्यं सिद्धवत्कृत्य प्रतिकूलतर्काभिधानादिति भावः॥ ब्रह्मेति॥ विचार विधिनाहि विचारो विहितः विचारस्य च फलं ब्रह्मविषयकवृत्तिरेवेति तदभावो तदुद्देशेन विचारविधिवैयर्थ्यमिति भावः॥ ब्रह्मज्ञानेति॥ तद्विषयकज्ञानस्यैव तदज्ञाननिवर्तकत्वादिति भावः॥ एतेन तदज्ञाननिवर्तकत्वायोगेनेत्यर्थः। प्रतिकूलतर्कान्तरमाह॥ आत्मन इति॥ तत्र प्रमाणाभावादिति भावः॥ स्वविषयत्वेति॥ तच्च परेणाङ्गीक्रियते। कर्तृकर्मविरोधादिति भावः॥ ज्ञानतत्वातिरेकेणेति॥ ज्ञानाभावे व्यवहारादर्शनेन ज्ञानत्वस्यैव व्यवहारयोग्यतावच्छेदकत्वादिति भावः॥ मुक्ताविति॥ मुक्तौ स्वरूपमात्रेणावस्थानाभ्युपगमेन स्वरूपस्य च निर्धर्मकत्वेन योग्यतारूपधर्माभावो द्रष्टव्यः॥ अन्यथेति॥ सिध्युपायाभावेऽपि सिध्यङ्गीकारे इत्यर्थः। ननु दृष्टान्त दार्ष्टान्तिकयोर्वैषम्यं। शृङ्गादेरसत्त्वव्यावृत्तिफलक प्रमाणाभावात् प्रकृते तत्फलकवृत्तिसत्त्वादिति शङ्कते॥ नन्विति॥ एतादृशेति॥ तथाच घटादिसाधारण्यपरिहारार्थं वृत्यविषयत्वमेवावेद्यत्वं स्वीकर्तव्यम्। तथा च नृशृङ्गतुल्यतैवेति भावः। किञ्चास्त्ववेद्यत्वं फलाव्याप्यत्वं तदप्यात्मनोङ्गीकर्तव्यम्। आत्मनो ज्ञानरूपत्वात्। अन्यथा तस्य ज्ञानरूपत्वमेव न स्यादित्याह॥ किञ्चेति॥ ननु स्ववेद्यत्वाभावेपि वृत्तित्वमस्तु विपक्षे बाधकाभावेनाप्रयोजकत्वादित्यत आह॥ शुक्तेरिति॥ ननु परविषयत्वेनैव वृत्तित्वं वृत्तिमदित्यत आह॥ मुक्ताविति॥ ननु पराभावेऽपि तद्विषयत्वं स्यात् नहि विद्यमानस्यैव विषयत्वम् अतीतादिविषयकानुमिति दर्शनादित्यत आह॥ उक्तं चैतदिति॥ तथा च मुक्तौ दुःखाद्युपप्लवोल्लेखरूपानर्थापत्यादेरुक्तत्वादिति भावः। ननु स्वविषयत्वाभावेऽपि तत्संशयादिनिवर्तकत्वमस्तु विपक्षे बाधकाभावेनाप्रयोजकत्वादित्यत आह॥ वित्तेरिति॥ न च तदिवषयत्वाभावेऽपि स्वमहिम्नैव संशयादिनिवर्तकत्वमस्त्विति वाच्यम्। क्लृप्ततद्विषयत्वपरित्यागेन महिमकल्पने गौरवात्। व्यवहारेऽनेकनियामककल्पने गौरवाच्च। न च तव विषयतायामिव व्यवहारेऽननुगतस्यैव नियामकत्वमस्त्विति वाच्यम्। विषयतायां वस्तुत्वस्यैव प्रयोजकत्वेनाननुगमाभावात्। न च ब्रह्मरूपं ज्ञानं संशयाद्यविरोध्येव। वृत्तेरेव तद्विरोधित्वङ्गीकारादिति वाच्यम्। संशयादिविरोधित्वानङ्गीकारे ज्ञानत्वानुपपत्तेः। न च निर्विकल्पकज्ञानत्वोपपत्तिरिति वाच्यम्। तस्याप्रामाणिकत्वेनानभ्युपगमात्। न च धर्मिज्ञानवदुपपत्तिरिति वाच्यम्। तस्यापि धर्म्यंशे संशयादिविरोधित्वादेः सत्त्वात्। तथाच संशयादिविरोधित्वाभावे ज्ञानत्वमनुपपन्नमिति॥ स्वनिर्वाहकशब्देनैवेति॥ न च स्वातिरिक्तनिर्वाहकानपेक्षत्वमात्रे स्वनिर्वाहकशब्द औपचारिकः स्वयंदासा इत्यादिवदिति वाच्यम्। तथात्वेऽसत्यपि स्वनिर्वाहकशब्दप्रयोगापत्तेः। असतोप्यतिरिक्तनिर्वाहकानपेक्षत्वात्। स्वयंदासा इत्यादौ तु दासत्वप्रयोजकस्वीकरण एव तथा प्रयोगात्॥ स्वनिर्वाहकमिति॥ नचाध्ययनविधौ स्वपरसाधारणस्वाध्यायत्वरूपावच्छेदक सम्भवेनात्माश्रयानवकाशात् स्वविषयत्वम्। प्रकृते च तदभावेन न स्वविषयत्वमिति वाच्यम्। प्रकृतेऽप्यात्मरूपज्ञानस्य स्वपरविषयत्वाङ्गीकारेण योग्यवस्तुत्वादेरेवावच्छेदकत्वसम्भवात्। योग्यतायाश्च फलबलकल्प्यत्वात्। स्वविषयत्वे कर्तृकर्मत्वादिविरोधस्य परिहृतत्वाच्च। न च दीपादौ स्वविषयत्वमसिद्धमिति वाच्यम्। तद्विषयतमोविरोधित्वादिना तद्विषयत्वस्यावश्यकत्वात्। अन्यथा घटादेरपि दीपादि विषयत्वं न स्यादिति॥ अत एव खण्डनमप्यपास्तमित्याह॥ एतेनेति॥ न च स्वाविषय इत्यस्यौत्सर्गिकविषयान्यपदार्थकत्वम् अर्थः। तथाच स्वार्थसम्बन्धादन्यत्रवा स्वस्मिन् फलमिति वा समुदायताप्रयोजकरूपेण विषयत्वेऽपि समुदायिताप्रयोजकरूपेणाविषयत्वमिति वा स्वाविषय इत्यस्यार्थ इति वाच्यम्। एतावता यथाकथञ्चिदविषयत्वेऽपि सर्वथा विषयत्वाभावेन स्वविषय एव कार्यकारीत्यस्य व्यभिचाराभावात्। अन्यथा घटज्ञानमपि स्वविषये कार्यकारीति स्यात्। यथा कथञ्चिदविषयत्वस्य तत्रापि सम्भवात्॥ दुःखादिविषयकस्येति॥ न च ब्रह्मणीव द्वेषादेरपि स्वाभेदात् स्वविषयता किं न स्यात्। यदि फलाभावान्न स्वविषयता तर्हि द्वेषादौ फलाभावान्न स्वाभेदः कार्यकारी। ब्रह्मणि तु फलसद्भावात् स्वाभेदः तद्व्यवहारादौ प्रयोजक इति कल्प्यत इति वाच्यम्। ब्रह्मणि फलस्य क्लृप्ततद्विषयत्वादेव संभवे स्वाभेदस्यापि प्रयोजकत्वे गौरवात् अननुगमाच्च। यथा च न तद्विषयत्वेन बाधकं तथोक्तम्। ननु वृत्तेरपि स्वस्मिन् कार्यकारित्वात् न दोष इत्यत आह॥ वृत्तेरपीति॥ न च जडस्य स्वप्रकाशत्वं युक्तमिति भावः॥ मैत्रचैतन्यस्येति॥ न च भेदकविरहकाले मैत्रचैतन्य इत्यस्यैवाभावात् साक्षिचैतन्येन च व्यवहारापादानस्येष्टत्वात् यदि च संस्कारात्मनाऽवस्थितमन्तःकरणं तदपि भेदकमित्युच्यते तदा भेदस्यैव सत्त्वान्नापादनमिति वाच्यम्। स्वाभाविकाभेदे औपाधिकभेदस्याप्रयोजकत्वात् अन्यथा हस्तपादाद्युपाधिकृतभेदात् तत्रापि व्यवहारादि न क्रियेत। न केवलं व्यवहारान्यथानुपपत्या स्वविषयत्वं कल्प्यते। किं तर्हि अनुभवादपि स्वविषयत्वमित्याह॥ स्वात्मानमिति॥ उक्तमर्थं कारिकया सङ्गृह्णाति॥ एवञ्चेति॥ ननु स्वविषयत्वमङ्गीक्रियते। न सर्वस्योपपत्तिः। स्वकर्मत्वम् उताङ्गीक्रियतेऽतः स्वप्रकाशत्वोपपत्तिरित्यत आह॥ स्वविषयकत्वेपीति॥ विषयत्वातिरिक्तकर्मत्वाभावस्योपपादितत्वादिति भावः। एवं प्रति कूलतर्कपराहतिमुक्त्वाऽभाससाम्यं चाह॥ घट इति॥ न चाप्रयोजकत्वपरिहारेणेदं परिहृतमिति वाच्यम्। अप्रयोजकत्वस्य स्थापितत्वेनाभाससाम्यापरिहारात्। न च घटस्फुरणाभेदतद्विषयत्वयोरभावे तद्व्यवहाराभावप्रसङ्गेन न साम्यमिति वाच्यम्। अभेदस्याप्रयोजकत्वेन तद्विषयत्वस्यैव व्यवहारप्रयोजकत्वेन स्वप्रभासत्वे व्यवहाराभावप्रसङ्गस्य साम्यात्॥ अन्यथेति॥ न च प्रतिकर्मव्यवस्थायां वृत्यतिरिक्तं चैतन्यं साधितमिति वाच्यम्। तस्य दृश्यत्वभङ्गे दूषितत्वात्। वृत्यैव सर्वस्योपपत्तौ घटादौ वृत्यन्य चैतन्यरूपज्ञाने मानाभावाच्च। तस्मादनुभूतिः स्वप्रकाशेत्यनुमानमयुक्तम्। नन्वनुभूतित्वपक्षतावच्छेदककानुमानायोगेऽपि ज्ञानत्वपक्षतावच्छेदकयुक्तमविद्यानुमानं ज्ञानस्य स्वप्रकाशत्वे प्रमाणं स्यादित्यतस्तदपि प्रकरणसमताग्रस्तमित्याह॥ त्वज्ज्ञानमिति॥ अत्र चापरोक्षव्यवहारयोग्यत्वे सति यद्वेद्यत्वविशिष्टं तदनधिकरणत्वं साध्यम्॥ तत्र च विशेषणाभावाद् दृष्टान्ते साध्याभावः। पक्षे च विशेष्याभावादित्यवेद्यत्वं स्वप्रकाशत्वं सिध्यतीत्यर्थः। एवं प्रतिपक्षानुमानसाध्येप्यर्थो द्रष्टव्यः। नचानुकूलतर्कस्योक्तत्वात् स्थापनानुमानमधिकबलमिति वाच्यम्। अनुकूलतर्कस्य दूषितत्वात्॥ विवादपदानीति॥ अत्रापि पूर्ववदेव विशिष्टाभावो द्रष्टव्यः। एवमनुभूतिस्वप्रकाशत्वदूषणेनात्मनोऽपि स्वप्रकाशत्वं दूषितमित्याह॥ एतेनेति॥ एतेनेति परामृष्टं हेतुं दर्शयति॥ चित एवेति॥ असिद्धिरपीत्याह॥ परपक्ष इति॥ उक्तत्वाच्च॥ जडत्वभङ्ग इति शेषः। विज्ञानेति॥ अनया ज्ञानाश्रयत्वस्यैव प्रतीत्या। ज्ञानरूपत्वमसिद्धमिति भावः। न चात्र वृत्तिरूपज्ञानमेव विवक्षितमिति वाच्यम्। विप्रशब्दाभ्यां मुख्यज्ञानस्यैवाभिधानात्। वृत्तेश्च त्वन्मते मुख्यज्ञानत्वाभावात्॥ भिन्नाश्रयविषयमिति॥ भिन्नौ आश्रयविषयौ यस्येत्यर्थः॥ मामहमिति॥ न चात्र वृत्तिविषयतोपपत्तिरिति वाच्यम्। जानातेर्ज्ञप्तौ मुख्यत्वात्। चिद्विषयत्वे बाधकाभावस्योक्तत्वाच्च। अज्ञान इवेति। न च वेद्यत्वे वेदनाभावदशायाम् आत्मनि सन्देहाद्यापत्तिः। नह्यात्मनि अहं न वेति संदिग्धे, नाहमिति विपर्यवस्यतीति अस्वप्रकाशत्वे बाधकस्य सत्वाभावप्रयोजकतेति वाच्यम्। वेद्यत्वेऽपि वेदनस्य नित्यत्वेन सन्देहाद्यप्रसङ्गात्। किञ्च त्वन्मतेऽहमिति प्रतीयमानस्यानात्मत्वात्। शब्दैकगम्यात्मनि च सन्देहादिसत्वादिष्टापादनेन तर्कस्याभासत्वम्। न चाहमर्थस्य चिदचित्संवलनात्मकत्वात् अहं त्वावच्छेदेन संदेहाद्यभावसिद्धौ अचिदंश इव चिदंशेऽपि तत्सिद्धिरिति वाच्यम्। संवलितस्य पदार्थान्तरत्वेन संवलितमात्रनिष्ठ धर्मावच्छेदे तत्सिद्धावपि प्रत्येकं तदसिद्धेः। अन्यथा चिद्वदचितोऽपि स्वप्रकाशत्वापत्तेः। संवलितनिष्ठद्वित्वावच्छेदेन देवतात्वसिद्धावपि प्रत्येकं तदभावाच्च तस्मात् यत्कञ्चिदेतत्॥ अन्तःकरणेति॥ न च ज्ञानत्वं स्फुरणत्वं विवक्षितमिति वाच्यम्। दृष्टान्ते साधन वैकल्यापत्तेः॥ द्वितीयस्यापीति॥ न च ज्ञानवत् रूपस्य न सविषयत्वमिति वाच्यम्। सविषयत्वादेः फलबल कल्प्यत्वेनालोकवत्तस्यापि सविषयत्वात्॥ न च त्वन्मत इति॥ न च परमतेनैव हेत्वभिधानमिति वाच्यम्। हेतोरुभयवादि सिद्धत्वस्यावश्यकत्वात्। वादिनो मते हेत्वसिद्धौ स्वार्थानुमानानुपपत्तेश्च। ननु मास्त्वात्मनः स्वप्रकाशत्वेऽनुमानं प्रमाणं श्रुतिस्तु भविष्यति। तत्र स्वयंष्योतिः शब्देन स्वप्रकाशत्वस्योक्तत्वादित्याशङ्क्यामाह॥ नापीति॥ ज्ञानसाधनमितीति॥ न चात्र न ज्ञानसाधनं पृष्टम्, किन्त्वासनादि व्यवहारसाधनमेव। उत्तरवाक्ये \`कर्म कुरुत' इत्यादिना व्यवहारस्यैव प्रतीयमानत्वादिति वाच्यम्। आदित्यादेः साक्षाद्व्यवहारसाधनत्वानुमानात्। ज्ञानद्वारैव तत्साधनत्वेन प्रश्नस्य ज्ञानसाधनविषयत्वस्यावश्यकत्वात्। आत्मा परमात्मैवेति॥ न च पूर्ववाक्ये नाडीसम्बन्धप्रतिपादनात् उत्तरवाक्ये चासम्बन्धप्रतिपादनाज्जीवपरत्वं शब्दस्येति वाच्यम्। उपक्रमोपसंहारयोः प्रकरणनिश्चायकत्वेन लिङ्गस्य प्रकरणादपि बलवत्वात् प्रमाणसम्बन्धस्य तत्तत्प्रेरकतया स्थिते सम्भवेनोपक्रमादेः सावकाशत्वाच्च॥ स्वप्नेति॥ न चैतल्लिङ्गं जीवे सम्भवतीति वाच्यम्। तस्य सुप्त्यभिहतत्वेनासुप्तत्वाद्यनुपपत्तेः॥ द्युभ्वाद्यधिकरणन्यायेनेति॥ न च तत्रात्मशब्दस्य मुख्यत्वं न विवक्षितमिति वाच्यम्। अमुख्यात्मत्वस्य जीवेपि सम्भवेन तेन प्रधानादिति निरासानुपपत्तेः। नचात्मशब्दो जीवेपि मुख्य इति वाच्यम्। आत्मत्वादेरात्मशब्दप्रवृत्तिनिमित्तस्य तत्राभावात्। जीवे मुख्यत्वे प्राणभृच्चेत्यनेन सूत्रेण तन्निराकरणानुपपत्तेश्च। जीवस्य निर्णीतत्वेन कतम आत्मेति प्रश्नानुपपत्तेश्च। ननूपसंहारे अयं पुरुषः स्वयंज्योतिरिति स्वज्योतिष्ट्वमुक्तम्। अतस्तद्विरोध इत्यत आह॥ तथाचेति॥ नचाध्याहारे गौरवम्। विशिष्टस्य जीवस्य पुरुषपदेनोपसङ्क्रान्ततया तस्य स्वज्योतिष्टवानुपपत्या त्वयापि पुरुषपदेऽधिष्ठा न चैतन्यलक्षणयाऽस्य जीवस्य पुरुषोऽधिष्ठान चैतन्यं ज्योतिरित्यर्थकल्पनेनाध्याहारस्यावश्यकत्वात्। अनुपपत्तेरुक्तत्वाच्च। ननु ज्योतिश्शब्दस्य ज्ञानसाधने प्रयोगाभावात् कथं ज्योतिश्शब्दस्य ज्ञानसाधनपरत्वमित्यत आह॥ अस्मिन्नेवेति॥ न च वागादिज्ञान साधनत्वेन ज्योतिषि रूढस्य ज्योतिश्शब्दस्य प्रवृत्तिवज्ज्ञानेऽपि तमो विरोधित्वेन प्रवृत्तिः किं न स्यात् इति वाच्यम्। एकस्य शब्दस्यैकत्र नियामकं विनाऽनेकार्थकल्पनस्यान्याय्यत्वात्॥ स्वप्रकाशत्वपरत्व इति॥ न च जाग्रदाद्यवस्थायामादित्यादि ज्योतिस्सम्भवेन दुर्विवेकतया सुप्तौ तु विवेकतया अत्रेत्युक्तिरिति वाच्यम्। श्रुतेरविवेकविवेकयोरसम्भवात्। ईश्वरस्य सर्वदा विवेकात्। जीवस्य तु सुप्तावविवेकात्। न च भवन्मतेऽपि परमात्मनः सदा ज्ञानसाधनत्वादत्रेति व्यर्थमिति वाच्यम्। ज्ञानसाधनान्तराभिप्रायेण तथोपपत्तेरिति॥ मुख्यार्थत्वापातादिति॥ न च मुख्यासम्भव उपचरितार्थत्वमिष्टमेवेति वाच्यम्। स्वविषयत्वे बाधकाभावस्योपपादितत्वात्॥ घटादेरपीति॥ न च प्रकाशत्वे सतीति विवक्षितमिति वाच्यम्। एकदपेक्षया स्वविषयत्वस्यैव लघुत्वात्। ज्ञानदीपसाधारणप्रकाशत्वस्याभावाच्च॥ अर्थान्तरमिति॥ न च स्वप्रकाशत्वस्य बाधिततया तदप्रकाश्यत्वेन पक्षस्य विशेषिततयाऽर्थान्तराभाव इति वाच्यम्। ब्रह्मणः स्वविषयत्वे बाधकस्य परिहृतत्वेन स्वप्रकाशविषयत्वे बाधकस्यापरिहृतत्वेन स्वाप्रकाश्यत्वविशेषणासिद्धेः। घटादेरपि स्वाप्रकाश्यत्वेन तद्वदुपपत्याऽर्थान्तरानिस्ताराच्च। न च सजातीयप्रकाशाप्रकाश्यत्वमेव साध्यमतो नार्थान्तरमिति वाच्यम्। सजातीयत्वं हि ज्ञानत्वेन वा चित्त्वेन वा ? नाद्यः। वृत्तिव्याप्यत्वाङ्गीकारेण वृत्तेरपि ज्ञानत्वाङ्गीकारेण तदप्रकाश्यत्वे बाधात्। न द्वितीयः। सजातीयपदवैयर्थ्यात्। विषयाभावेन प्रकाशत्वस्य बाधाच्च। चिदविषयत्वं तु प्रागेव दूषितम्॥ किञ्चेति॥ न च सुखादिकमप्याद्यक्षणे न ज्ञायत एवेति वाच्यम्। तथात्वे ज्ञातैकसत्त्वानुपपत्तेः। सामग्रीसत्त्वेन ज्ञानाभावानुपपत्तेश्च घटादाविव संनिकर्षानपेक्षत्वात्। न च प्रकाशत्वं हेतुविशेषणमतो न व्यभिचार इति वाच्यम्। आत्मनि प्रकाशत्वानु पपत्तेरुक्तत्वेनासिद्धेः॥ त्वन्मत इति॥ न च पररीत्या तदुक्तिरिति वाच्यम्।स्वमते हेतोरसिद्धौ स्वार्थानुमानाभावेन परं प्रति प्रयोगानुपपत्तेः। ननु प्रकाशत्वमेव हेतुर्विवक्षित इत्यत आह॥ निरस्तंचेति॥ न चावरणनिवर्तकत्वमेव ज्ञानप्रभानुगतं प्रकाशत्वमिति वाच्यम्। द्वितीयज्ञानादौ द्वितीयप्रभादौ च तदभावेन ज्ञानत्वप्रकाशत्वाभावापत्तेः। न च निवृत्तियोग्यत्वं तत्राप्यस्तीति वाच्यम्। योग्यतावच्छेदकाभावे योग्यत्वस्य वक्तुमशक्यत्वात्। अज्ञानतमस्साधारणस्यावरणत्वस्य निर्वक्तुमशक्यत्वाच्च। नचात्र व्यवहारप्रतिबन्धकत्वमेवावरणत्वमिति वाच्यम्। परोक्षज्ञानेन त्वन्मते सत्यप्यज्ञाने व्यवहारस्य जायमानत्वेन सत्यपि तमसिचाज्ञानेन व्यवहारस्य जायमानत्वेन तयोस्तादृशावरणत्वाभावात्। विस्तृतञ्चैतदविद्यानुमानभङ्गे। नचात्मनः घटादिविषयकजन्यज्ञानस्वीकारात् कथं तदभावे साध्ये सिद्धसाधनमुक्तमिति वाच्यम्। घटादिज्ञानस्योत्पत्यनन्तरमुत्पद्यमानत्वाभावेन विशिष्टाभाव सत्त्वात्। मया वृत्तिज्ञानस्यान्तःकरणपरिणामत्वस्वीकारेणान्तःकरणस्यैव तदाश्रयत्वेनात्मनस्तदाश्रयत्वाभावस्य सिद्धत्वेन सिद्धसाधनसम्भवात्॥ तवेति॥ आत्मनः स्वप्रकाशरूपत्वादिति भावः॥ स्ववेद्यत्वेऽपीति॥ न च स्वविषयत्वेन पक्षविशेषणान्न तवाभिमतसिद्धिरिति वाच्यम्। स्वविषयत्वस्योपपादितत्वेन तद्विशेषणविशिष्टपक्षाभावादाश्रयासिद्धेः। नचेदं परवेद्यताङ्गीकर्तुर्विषयत्वमिति वाच्यम् परवेद्यत्वस्य प्रमाणबाधितत्वेन तं प्रति तथा प्रयोगस्यानुचितत्वात्। सर्वत्रैवं विधवचन सम्भवेन सिद्धसाधनस्यादूषणत्वापाताच्च। नन्वेवमवेद्यत्वश्रुतेः का गतिरित्यत आह॥ ब्रह्मण इति॥ न च सङ्कोचे कारणाभाव इति वाच्यम्। वृत्तिव्याप्यत्वं स्वीकुर्वता त्वयापि सङ्कोचस्य वाच्यत्ववेद्यत्वप्रतिपादकागमविरोधाच्च॥ एवेति॥ परामृष्टदूषणजातमेव दर्शयति॥ असिद्धीति॥ किमिदं क्रियात्वं किं धात्वर्थत्वं नाद्यः। शब्द शब्द व्यभिचारात्। न द्वितीयोऽसिद्धेः। अनुभूतौ परिस्पन्दत्वाभावात्। एवं प्रकाशत्वं ज्ञानत्वं चेत् ज्ञानपदजन्यज्ञाने सर्वोपसंहारेण जायमाने व्याप्तिज्ञाने च व्यभिचारः। चित्त्वं चेत् दृष्टान्ते साध्य साधनवैकल्यम्। एवं वस्तुत्वेपि द्रष्टव्यम्। स्वविषयत्वस्योपपादितत्वात् बाधश्च। विषयत्वसाधकानुमानैरेव प्राबल्याद्यविवेकदशायां सत्प्रतिपक्षश्च। आदिपदेनाप्रयोजकत्वादिपरिग्रहः। तर्हि कथमात्मरूपं ज्ञानं स्वविषयत्वरूपस्वप्रकाशत्ववत्। तत्र प्रमाणाभावात्। भट्टादिरीत्यापि प्रकाशोपपत्तेरित्यत आह॥ तस्मादिति॥ अतीतमिति॥ अतीतादेरसत्त्वेन तत्र धर्मजननायोगात्। नचातीतस्यापि कारणाकारेण सत्त्वात् तत्र ज्ञातताजननमिति वाच्यम्। तेन कारणाकारज्ञानानुमानसम्भवेपि कार्याकारज्ञानानुमानासम्भवात्॥ अहमिति॥ उपलक्षणं चैतत्। सुखं साक्षात्करोमीत्यादिवत् ज्ञानं साक्षात्करोमीत्यनुभवस्य क्षणिकात्मविशेषगुणत्वादियुक्तीनाञ्च समानत्वादित्यपि द्रष्टव्यम्। तथा च भट्टमतरीत्या न ज्ञानप्रकाश इति भावः॥ विरोधादिति॥ तथाच प्राभाकरमतमयुक्तमिति भावः॥ अनुभवविरोधादिति॥ तथा च न तार्किकमतरीत्या प्रकाश इति भावः। ननु प्राभाकरमत उक्तं दूषणं भवतामपि समानम्। नचास्माभिर्ज्ञानस्य नित्यत्वं स्वीक्रियत इति वाच्यम्। तत्र प्रमाणाभावादित्यत आह॥ चैत्रसुखदुःखादिकमिति॥ न च साक्षिरूपापरोक्षनित्यज्ञानविषयत्वेन सिद्धसाधनमिति वाच्यम्। साक्षिरूपज्ञानानङ्गीकर्तारं प्रति साधनात्। त्वन्मते वृत्तिप्रतिबिम्बितस्यैव साक्षित्वेन तस्य नित्यत्वायोगाच्च। न च सहोत्पन्नज्ञानविषयत्वेन ज्ञातैकसत्त्वस्योपपत्या हेतोरप्रयोजकत्वमिति वाच्यम्। जन्यज्ञानस्य संनिकर्षजन्यत्वनियमेन सहोत्पत्ययोगात्। नन्वस्तु नित्यज्ञानम्। तस्य ज्ञानान्तरत्वे नैयायिकं प्रत्युक्तं अनवस्थितिदूषणं स्यादित्यत आह॥ तत्स्वविषयमिति॥ चैत्रीयं नित्यज्ञानमिति पक्षः। तेन नेश्वरज्ञानेंशतः सिद्धसाधनमिति भावः॥ ईश्वरज्ञानवदिति॥ न च साधनवैकल्यं शङ्क्यम्। तस्य विषयत्वानङ्गीकारे श्रुतिसिद्धसार्वज्ञानुपपत्तेः। ज्ञानद्वयाङ्गीकारे प्रमाणाभावात्। न च स्वविषयत्वाभावेऽपि व्यवहारोपपत्तिरिति वाच्यम्। तद्विषयकव्यवहारे तद्विषयकज्ञानस्यैव हेतुत्वस्योपपादितत्वात्। तथाच न द्वितीयहेतावप्रयोजकत्वम्। ननु च नित्यज्ञानविषयत्वे नैकं नियामकम्। न चेश्वर ज्ञानवत् वस्तुत्वमेव नियामकमिति वाच्यम्। सर्वविषयत्वापत्तेः। नाप्यभेदः। सुखादावभावात्। नापि समानाधिकरणत्वमात्मन्यभावात्। तथाच अननुगतस्यैव नियामकत्वे वाच्ये किमपराद्धं प्राभाकरेण। तेनापि अन्यस्य स्वविषयकत्वे संनिकर्षो नियामकः। स्वाभेद एवेति चेन्न। स्वसंनिकर्षविशेषविषयत्वस्य नियामकत्वात्। स चाभेदात् स्वेन संनिकर्षायोगः। विशेषशक्त्या स्वेन संनिकर्षसंभवात्। न च धर्मादेः प्रत्यक्षत्वापत्तिः तस्यायोग्यत्वात्। योग्यसंनिकर्षस्यैव प्रयोजकत्वात्। योग्यतायाश्च फलबलकल्प्यत्वात्। तथाच न प्राभाकरतुल्यता। किञ्च जन्यज्ञानस्य जडत्वात् कथं स्वप्रकाशत्वमिति॥ ज्ञानसाधनेति॥ ज्ञानद्वयस्यानुभवादिति भावः। ननूक्तानुमानानामप्रयोजकत्वमनुकूलतर्काभावादित्यत आह॥ सुप्तोत्थितस्येति॥ न च संस्कारेण तदुपपत्तिरिति वाच्यम्। सुप्तावनुभवाभावेन संस्कारायोगात्। न च जाग्रत्कालीन संस्कारेण तदुपपत्तिः। सुप्तिकालीनपरामर्शात्। न च नित्यज्ञानस्य संस्काराजनकत्वेन परामर्शायोग इति वाच्यम्। संशयभिन्न विशिष्ट ज्ञानस्यैव संस्कारजनकत्वात्। ननु वेदान्तरीत्याऽवेद्यत्वेपि व्यवहारादेरुपपत्तेरप्रयोजकत्वमित्यत आह॥ अद्वैतरीत्येति॥ नन्वस्तु ज्ञानस्य स्ववेद्यत्वरूपस्वप्रकाशत्वम् आत्मनः स्वप्रकाशत्वे किमायातमिति तत्राह॥ अत्रात्मापीति॥ आत्मापि स्ववेद्यत्वरूपस्वप्रकाशत्ववानिति व्यवहितेनान्वयः। अत्र कण्टकोद्धारः ज्ञानस्वप्रकाशत्वसाधनवद् द्रष्टव्यः॥ स्वसमानकालीनेति॥ स्वेन समानकालीनः स्वेन समानाधिकरणः अस्तित्वप्रकारकः स्वविशेष्यको यः सन्देहः तद्विरोधित्वादित्यर्थः। अत्र सामान्यव्याप्तौ अयं घट इत्यादनुभवे व्यभिचारवारणार्थानि सर्वाणि विशेषणानि। न चासिद्धिः। आत्मनि अहमस्मि न वेति सन्देहाभावात्। न च तेषां विशेषणानामसिद्धिवारकत्वेन वैयर्थ्यमित्यत आह॥ अयं घट इत्यादिज्ञानमपीति॥ उपसंहरति॥ तस्मादिति॥ इति आत्मनः पराभिमतस्वप्रकाशत्वभङ्गः॥ 12 ॥  
\</2-12\>

\<2-13\>  
  13. अवाच्यत्वभङ्गः

 ननु ब्रह्मणोऽपि निर्धर्मिकतया प्रवृत्तिनिमित्तविधुरतया अवाच्यत्वात् कथमपुनरुक्तानन्तशब्दवाच्यत्वं तथाऽनन्तगुणत्वमित्यतो निर्धर्मकत्वमसिद्धम् सगुणवादे सधर्मकत्वस्य स्थापितत्वात्। तथा च प्रवृत्तिनिमित्तसम्भवात् वाच्यत्वं युक्तमित्यभिप्रेत्यावाच्यत्वे बाधकानि वक्तुं परमतमनुवदति॥ यच्चेदमिति॥ अभावादिति॥ तथा च मुख्यार्थसम्बन्धरूपलक्षणासिद्धिरिति भावः॥ स्यादिति॥ तथाच ब्रह्मणो वाच्यत्वसिध्यर्थं सर्वपदलक्ष्यत्वस्याभावे अन्यस्यैव वाच्यत्वं सिध्यतीत्यर्थान्तरमिति भावः। ननु मुख्यार्थाभावेऽपि लक्षणा स्वीक्रियत इत्यत आह॥ मुख्यार्थहीनस्यापीति॥ न च नञ्समभिव्याहृतवाच्यशब्दस्य मुख्यार्थाभावे वाच्यत्वात्यन्ताभावबोधनद्वारा स्वरूपे लक्षणयैव पर्यवसानमिति वाच्यम्। मुख्यार्थाभावेन लक्षणानुपपत्तौ चोदितायामस्य व्यधिकरणत्वात्। किञ्च वाच्यत्वात्यन्ताभावो ब्रह्मणि बोध्यतेऽन्यत्र वा ? तटस्थतया वा ? नाद्यः। वाच्यत्वप्रतिपादकश्रुतिविरोधेन तस्य बोधयितुमशक्यत्वात्। न द्वितीयः। अन्यस्यैव वाच्यत्वापत्तेः। न तृतीयः। ब्रह्मणीव घटादावपि पर्यवसानस्य वक्तुं शक्यत्वात्। ब्रह्मणो वाच्यत्वासिद्धेश्च॥ मुख्यस्यान्यस्याभावादिति॥ तथाच लक्षणासिद्धिः। ब्रह्मणो निर्विशेषत्वाद्यसिद्धिश्चेति शेषः॥ अनिवार्यमिति॥ तथाच न सर्वथा वाच्यत्वसिद्धिरिति भावः। ननु यत्र लक्ष्यं वाच्यानन्तर्गतं तत्र लक्ष्यं वाच्यसम्बन्धितया सिध्यत् वाच्यान्यदेव सिध्यति। यत्र च तदन्तर्गतं तत्र न तत्सम्बन्धितया सिद्धिः। प्रकृते च विशिष्टं वाच्यम्। तदन्तर्गतमेव विशेष्यं ब्रह्म वाच्यत्वेऽपि ब्रह्मणो नावाच्यत्वाद्यसिद्धिरिति शङ्कते॥ नन्विति॥ तत्पदावाच्यत्वायोगादिति॥ तथा च निर्विशेषत्वादिकं तत्प्रतिपादकपदावाच्यत्वञ्च व्याहतमिति भावः। उपलक्षणमेतत्। लक्षणायामपि निर्विशेषत्वादिसिध्यङ्गीकारे सत्यादिपदलक्ष्यत्वेऽपि सत्त्वादि सिद्धिर्दुर्वारेति लक्षणयाऽखण्डार्थत्वमिति मतं भज्येतेत्यपि द्रष्टव्यम्। नचानन्त्यव्यभिचाराभ्यां व्यक्तिपक्षस्य दुष्टत्वात् जातिपक्षे लाघवात् जातिरेव पदार्थ इत्यतः एवमपि पूर्वोक्तदोषतादवस्थ्यमित्याह॥ अस्मिन् पक्ष इति॥ मञ्चशब्देन यथा मञ्चाश्रितपुरुषलक्षणा तथेत्यर्थः। अवाच्यादिशब्देभ्यः ब्रह्मणः सिद्धिः वाक्यार्थतया उत पदार्थतया। न द्वितीय इत्याह॥ अन्वितेति॥ नचान्वितवाचकत्वेऽपि स्वरूपलक्षणैवेति वाच्यम्। अन्वितस्वरूपातिरिक्तरूपाभावात्। अन्वयानालिङ्गिते लक्षणेति वाच्यम्। तादृशस्य शब्दात् पूर्वमसिद्धत्वेन तत्र लक्षणायोगात्॥ अन्विताभिधायित्वादिति॥ तथा च ब्रह्मणः प्रत्ययार्थत्वेन वाच्यत्वसिद्धिरिति भावः॥ तस्येति॥ न च वाच्यत्वाभावेऽपि लक्षणया पदार्थत्वमिति वाच्यम्। ब्रह्मातिरिक्त शक्त्यभावेन तत्र लक्षणानुपपत्तेः। प्रथममाशङ्क्य निषेधति॥ यदि चेति॥ संसर्गस्य सखण्डत्वनियमादिति भावः। नन्ववागादिपदं नञर्थसंसर्गपरलक्षणया ब्रह्ममात्रपरमित्यत आह॥ यदि त्विति॥ उपसंहरति॥ तस्मादिति॥ उक्तानि दूषणानि सिद्धान्तसिद्धानीत्याह॥ उक्तञ्चेति॥ निर्गुण इत्यादिपदं कथं गुणादिविशिष्टं वदिष्यति व्याघातात्, गुणाभावोपलक्ष्यं निर्गुण इति पदं वदिष्यतीति यदि तर्हि तदपि गुणाभावोपलक्ष्यपदमपि वाचकमिति सर्वथा वाच्यत्वसिद्धिरिति सम्मतिश्लोकार्थः। उक्तमर्थं श्लोकेन सङ्गृह्णाति॥ एवञ्चेति॥ ननु यदि ब्रह्मणो वाच्यत्वमङ्गीक्रियते तर्हि यतो वेत्यादि श्रुतिविरोधः। तत्रावाच्यत्वस्याप्रतिपादनादित्यत आह॥ यत इति॥ न च श्रूयमाणार्थबाधकाभावात् नाद्भुतत्वाद्यभिप्रायता श्रृतेरिति वाच्यम्। बाधकानामुक्तत्वाद्वक्ष्यमाणत्वाच्च। नन्वद्भुतत्वाद्यभिप्रायेणावाच्यत्वप्रयोगस्य क्वाप्यदर्शनात् ब्रह्मणि अद्भुतत्वाभिप्रायेणावाच्यतेत्यत्र किं प्रमाणमित्यत आह॥ अद्भुतत्वादिति॥ लोकव्यवहारोपि प्रमाणमित्याह॥ अवाच्यमितीति॥ भुवि लोकोऽपि आश्चर्यतमम् अवाच्यमिति वक्तीत्यर्थः। नन्वेवं कल्पना किमर्थं क्रियते पराभिमत एवर्थः किं न स्यादित्यतो बाध्यबाधकादित्युक्तमातरानुपपत्तेश्चेत्याह॥ पराभिमतार्थ इति॥ शब्दावाच्यत्वसिद्ध्यर्थमशब्दवाच्यत्वं स्वीकर्तव्यमन्यथा गङ्गाशब्दावाच्यस्यागङ्गात्ववत् अशब्दशब्दवाच्यस्याशाब्दत्वासिद्धेः। तथा च व्याघात इत्यर्थः। किञ्च यतो वेत्यत्र सर्वथा वाक्प्रवृत्तिनिषेधोऽयुक्तः। मनसा सहेत्यनेन सहपाठादित्याह॥ यतो वाच इत्यत्रेति॥ नच लक्षणया वाक्प्रवृत्तेरङ्गीकारान्नोक्तदोष इति वाच्यम्। सङ्कोचस्यावश्यकत्वे साकल्येनावाच्यमित्येव न्याय्यम्। अन्यथा वाच्यत्वाभावे लक्षणाभावेन पूर्वोक्तदोषतादवस्थ्यात्॥ यत इति॥ न च ब्रह्मणो निर्धर्मकत्वेन प्रवृत्तिनिमित्ताभावेन वाच्यत्वायोगादनेकेषाममुख्यार्थतेति वाच्यम्। निर्धर्मकत्वभावाभावाभ्यां व्याघातात् सधर्मकत्वस्योपपादितत्वाच्च। शक्यतावच्छेदकाभावे शक्त्यभाववत् लक्ष्यतावच्छेदकाभावे लक्षणाया अप्ययोगाच्च॥ सम्मत इति॥ न च वाच्यत्वविरोध्यवान्तरार्थस्वीकाराद्विरोधित्वमिति वाच्यम्। तत्र तात्पर्याभावेन तद्विरोधस्याकिञ्चित्करत्वात्। तात्पर्याङ्गीकारे च श्रुति तात्पर्यविषयस्य सत्यत्वनियमेनाद्वैत व्याकोपात्। यतो वेत्यादेः सर्वथाऽवाच्यत्वपरत्वे श्रुतिस्मृत्यनुमानविरोध इत्याह॥ अन्येति॥ श्रुतौ स्मृतौ च वच्‌धातु प्रयोगात् तस्य च वाच्यत्व एव योगात् निरवकाशत्वेन बलवत्त्वम्। यतो वेत्यादौ तु न तथात्वमिति भावः॥ वेदान्तेति॥ अत्र विशिष्टब्रह्मणो वाच्यत्वस्य परेणापि स्वीकारात् सिद्धसाधननिवृत्तये पूर्वप्रतीकं ब्रह्मेति स्वरूपकीर्तनम्। यद्वा स्वमते वेदान्तानामपि उपासनादाववान्तरतात्पर्यसम्भवात् तद्दोष तादवस्थ्यमिति॥ ब्रह्मेति॥ वस्तुत्वादिति॥ नन्वसतोऽपि असदादिशब्दवाच्यत्वाङ्गीकारेण तस्य सपक्षत्वात् तत्र हेतोरवृत्तौ असाधारण्यमिति वाच्यम्। कस्मिंश्चित् सपक्षे वृत्तिमात्रेणासाधारण्यासम्भवात्। ननु वस्तुत्वस्य वाच्यत्वप्रयोजकत्वेऽसतो वाच्यत्वं न स्यात्। तत्प्रयोजकवस्तुत्वाभावादिति वाच्यम्। वस्तुत्वस्य ज्ञेयत्वपरत्वेन तत्रापि तद्भावादिति भावः। नच निर्धर्मकत्वादिना सत्प्रतिपक्षत्वम्। तस्य प्रागेव व्याघातेन दूषितत्वात्॥ पदत्वदिति॥ न च पदत्वं सुप्तिङन्तत्वं वा ? शक्तत्वं वा ? नाद्यः। समासपदे व्यभिचारात्। न द्वितीयः साध्याविशेषादिति वाच्यम्। आद्यपक्षस्यैव युक्तत्वात्। समासपदेऽपि शक्त्यङ्गीकारेण व्यभिचाराभावात्॥ वाक्यत्वादिति॥ न च विषं भुंक्ष्वेत्यत्र व्यभिचारः। तत्रापि विषभुजिपदाभ्यां परगृहभोजननिवृत्तिलक्षणायामपि वाच्यार्थ तात्पर्यकलोटः सत्त्वेन व्यभिचाराभावात्। वेदवाक्यत्वादिति वा हेतुरतो न कश्चिद्दोषः। अप्रयोजकत्वं परिहरति॥ विपक्ष इति॥ वाच्यत्वाभावेऽपि लक्ष्यत्वमस्त्वित्यत आह॥ तथा हीति॥ बोधक इति॥ लाक्षणिक शब्द इत्यनुषज्यते। नन्वेवं कल्पने प्रमाणाभाव इत्यत आह॥ गङ्गाशब्दाविति॥ अन्यथा मुख्यार्थतानुपपत्याद्यननुसंघानेऽपि यदि लक्षणा तर्हि गङ्गायां जलमित्यत्रापि लक्षणा स्यादित्यर्थः। ननु ब्रह्मणो वाच्यसम्बन्धित्वेन ज्ञानमावश्यकमस्तु। तच्च शब्दातिरिक्तप्रमाणेन भविष्यतीत्यत आह॥ औपनिषदत्वश्रुत्येति॥ ननु स्वप्रकाशतयैव ब्रह्मणः सिद्धिरस्त्वित्यत आह॥ स्वप्रकाशतयेति॥ नचावरणाभिभवजनकवृत्यर्थं शब्दापेक्षेति वाच्यम्। प्रकाशमाने आवरणायोगस्योक्तत्वात्। उपलक्षणमेतत्। त्वयाचावेद्यत्वस्य स्वप्रकाशार्थतया स्वीकृतत्वेनाङ्गीकारादिति भावः॥ अवाच्ये लक्षणेति॥ तथा चानवस्था लक्षणात् प्रतिपक्षबाधकसम्भवात् नाप्रयोजकतेति भावः। उक्तमर्थं कारिकया सङ्गृह्णाति॥ एवं चेति॥ ननु वाच्यत्वाङ्गीकारेप्यनवस्था तुल्येत्याशङ्क्य निषेधति॥ नचेति॥ यौगिकशब्दानामिति॥ तथा च वाक्यार्थतया ब्रह्मोपस्थितौ तत्र शब्दस्य सङ्गतिग्रहणं युक्तमिति भावः। न चैवमेव मयापि वक्तुं शक्यत इति वाच्यम्। त्वन्मते ब्रह्मणोऽखण्डत्वेन वाक्यार्थत्वायोगात्। विपक्षे बाधकान्तरमाह॥ एव मवाच्यं चेदिति॥ ननु स्वत एव ब्रह्म सिध्यत्वित्यत आह॥ स्वत इति॥ नन्वनुमानादिना सिध्यत्वित्यत आह॥ औपनिषदत्वेनेति॥ तर्हि शब्देनैव लक्षणया सिध्यत्वित्यत आह॥ लक्षकस्य चेति॥ वाच्यत्वाभावे लक्षणायोगस्य पूर्वमेवोक्तत्वादिति भावः। तथाच नाप्रयोजकतेति भावः। वाच्यत्वानुमाने दोषं शङ्कते॥ नन्विति॥ अत्र वाच्यत्वानुमाने॥ अत एवेति परामृष्टं हेतुमाह॥ आपाद्यापादकयोरिति॥ नचासति उभयाभाव प्रसिद्धिः। तस्याप्यसदादिशब्दवाच्यत्वात्। अवाच्यस्यापि लक्ष्यत्वमित्यत्रापि सम्मतिमाह॥ उक्तं हीति॥ वेदान्तेति॥ ब्रह्मपदं तु स्वरूपकथनार्थं, ब्रह्मपदतात्पर्यविषयत्वादिना पक्षतावच्छेदकान्तरकथनार्थं वेति भावः॥ अन्यथेति॥ वेदतात्पर्यविषयत्वादिना पक्षतानङ्गीकारे इत्यर्थः। व्याप्त्यसिद्धिं परिहरति॥ अस्ति चेति॥ न च सामान्यव्याप्त्या विशेषापादनमदृष्टचरमिति वाच्यम्। प्रेक्षावत्प्रवृत्तिविषयत्वसफलत्वयोर्व्याप्तिदर्शनेन यागादिक्रियायाः स्वर्गसाधनत्वानुमानदर्शनादिति भावः। ननु प्रयोज्यप्रयोजकभाव एवासिद्ध इत्यत आह॥ उक्ताचेति॥ वस्तुत्वानुमाने व्यभिचारमाशङ्क्य निषेधति॥ न चेति॥ यद्वा भट्टमतेनोभयत्रापि व्यभिचारमाशङ्क्य निषेधति। अत एवोत्तरत्र वाक्यार्थस्य लक्ष्यत्वाभावोपपादनमिति भावः। किं साधारणशब्दवाच्यत्वं नास्तीत्युच्यते उतासाधारणशब्द वाच्यत्वम् ? नाद्य इत्याह॥ तस्यापीति॥ न द्वितीय इत्याह॥ विशदमिति॥ अन्वितेति॥ यद्यप्यवाच्यमित्यादि समासादिपदानां लक्ष्य इत्यादियौगिकपदानाञ्च न विशिष्टे शक्तिः। तथाप्यन्विताभिधानस्वीकारेण अवाच्यलक्षणपदान्तर्गतप्रत्येकपदानामपि अन्योन्यपदार्थसंसर्गरूप विशिष्टवाक्यार्थवाचकत्वापरिहारात्। अन्यत्र समासेऽपि शक्तिसमर्थनाच्चेति भावः। लक्ष्यत्ववदिति हेतोः वाक्यार्थे अभावाच्च न वाक्यार्थे व्यभिचारः इत्याह॥ अभिहितेति॥ तथाचाभिहितान्वय पक्षेऽपि तार्किकमत इव वाक्यार्थभानसम्भवात् न तत्र लक्ष्यतेति भावः। न च वाक्यार्थः प्रकारतया प्रतीयतेऽतस्तत्प्रतीत्यर्थं लक्षणेति वाच्यम्। असिद्धेः। वाक्यार्थादिसाधारणशब्दवाच्यत्वमुक्तमाशङ्क्य निषेधति॥ न चेति॥ समासेऽपि शक्तिरावश्यकी मुख्यार्थान्वयानुपपत्तिप्रतिसन्धानं विनापि समासार्थप्रतीतेः। तथाच न व्यभिचार इति सत्येव समाधाने समासे लक्षणां स्वीकृत्य समाधत्ते॥ समासस्येति॥ एतेनेति परामृष्टं हेतुमाह॥ वाक्य शब्दार्थशब्दयोरिति॥ ननु तथाप्यनुमानमयुक्तं यदि वाच्यं स्यात् प्रवृत्तिनिमित्तवत् स्यात् न च तदस्ति इति प्रतिकूलतर्कपराहतत्वादिति शङ्कते॥ नन्विति॥ सत्यादिशब्दानामिति॥ न च प्रवृत्तिनिमित्ताभावो निर्गुणं निष्क्रियमित्यादि वाक्यसिद्धोऽतो नान्योन्याश्रयतेति वाच्यम्। तस्य व्याहतत्वेन धर्मसामान्याभावाप्रतिपादकत्वात्। विशेषाभावपरतयाप्युपपत्तेः। तथा च यः सर्वज्ञ इत्यादिश्रुतिबलात् प्रवृत्तिनिमित्तानां गुणादीनां भावात् न प्रतिकूलतर्क इति भावः। किञ्च किं सत्यादिपदानां लक्षकत्वं स्वरूपमात्रप्रश्नोत्तरत्वेन वा ? निर्विशेषवाक्यानुरोधेन वा ? नाद्य इत्याह॥ स्वरूपेति॥ न द्वितीय इत्याह॥ निर्विशेष वाक्यस्य वेति॥ निर्विशेष वाक्यं किं लक्षणया स्वरूपमात्रपरं उत विशेषाभावविशिष्टपरम् ? नाद्यः अविरोधित्वात्। न द्वितीय इत्याह॥ तस्येति॥ नन्वभावनिमित्तशब्दवाच्यत्वमङ्गीक्रियते न भावनिमित्तक शब्दवाच्यत्वमित्यत आह॥ अभावेति॥ उपसंहरति॥ तस्मादिति॥ इदं सर्वंदूषणजातं सिद्धान्तसिद्धमित्याह॥ उक्तं हीति॥ परमप्रकृतमुपसंहरति॥ तस्मादिति॥ यौगिकेत्यादि हेतुगर्भम् तथाचानन्तगुणत्वादनन्तगुणरहितात् भिन्नमित्यर्थः। इति अवाच्यत्वभङ्गः॥ 13 ॥  
\</2-13\>

\<2-14\>  
  14. सामान्यतो भेदखण्डनोद्धारः

 ननु ब्रह्म जीवात् भिन्नं किं व्यवहारतस्तत्वतो वा ? आद्ये इष्टापत्तिः। स्वरूपत्वादिपक्षदोषदुष्टत्वेनानुपपन्नत्वादिति मायिमतमुत्थापयति॥ यच्चेदमिति॥ स्वरूपं, धर्मिण इति शेषः॥ निरपेक्षत्वादीति॥ धर्मिणो निरपेक्षत्वात् यत् यत्स्वरूपं तस्य तादृशत्वादिति भावः॥ अनवस्थेति॥ भेदस्य धर्मित्वे धर्मधर्मिणोर्भेदस्यावश्यकत्वात् तस्यापि धर्मत्वेन भेदपरंपरयानवस्थेत्यर्थः॥ कुम्भस्येति॥ कुम्भप्रतियोगिकस्तंभभेदज्ञाने कुम्भस्य प्रतियोगित्वेन ज्ञानं कारणं कुम्भस्य प्रतियोगित्वं च स्तम्भप्रतियोगिकभेदवत्त्वमेव। स्तम्भे च भेदप्रतियोगित्वं कुम्भप्रतियोगिकभेदवत्त्वमेव। तथाच कुम्भे प्रतियोगित्वे ज्ञाते स्तम्भनिष्ठभेदधीः। तज्ज्ञाने च तत्प्रतियोगिकभेदवत्त्वरूपप्रतियोगित्वधीरिति अन्योन्याश्राय इत्यर्थः। व्यक्तिभेदाङ्गीकारे चक्रकादिकमादिशब्दगृहीतं द्रष्टव्यम्॥ भेदभ्रमेति॥ निरस्याभावेनिरासायोगात्। न चानिर्वचनीयाद्यभावे तन्निरासवत् भेद भ्रमाभावेऽपि तन्निरासोपपत्तिरिति वाच्यम्। अत्र निरासो नाभावज्ञापनं किन्तु ध्वंसः। न हि वस्तुनोऽभावे ध्वंसः सम्भवतीति॥ भेदाप्रतीताविति॥ अप्रतीतस्याभावज्ञापनायोगादिति भावः॥ बहुविप्लवेति॥ दूषणभूषणव्यवस्था न स्यादिति भावः॥ भेद इति। स्वरूपधर्मयोर्भेदाप्रतीतौ विरुद्धार्थकवाशब्दप्रयोगादित्यर्थः। एतदेवाह॥ न हीति॥ पर्यायेण अर्थ भेदज्ञानं विनेत्यर्थः॥ धर्मत्व इति॥ धर्मधर्मिणोर्भेदस्य नियतत्वादित्यर्थः। किञ्च शुष्कतर्केण प्रमितार्थनिराकरणे त्वद्वाक्यविरोधोपीत्याह॥ त्वयैवेति॥ उक्तमर्थं सङ्गृह्णाति॥ एवञ्चेति॥ तथाचैवं भेदखण्डने स्वव्याघात इति भावः। ननु नेयं प्रतिबन्दी। मया पृथगभेदस्यासाधनात्। भेदाभावातिरिक्तस्याभेदस्याभावादिति शङ्कते॥ भेदा भावादिति॥ ऐक्याभावादिति॥ तथाच ममापि पृथक् भेदस्यासाधनात् नायं दोषोममापीति भावः। उक्तमर्थं कारिकया सङ्गृह्णाति॥ एवञ्चेति॥ समानन्यायत्वादिति भावः। ननु कथं साम्यम् ? त्वया स्वपरपक्षस्थापनोपालम्भौ विधेयौ। मया परपक्ष एव दूष्य इत्यत आह॥ स्वपक्षस्येति॥ ननु ममैव वितण्डा तव तु जल्पादिकमिति कथमनियतमित्याशङ्क्य निषेधति॥ नचेति॥ ननु मद्व्यतिरिक्तस्य वितण्डा नैव दृष्टेत्यत आह॥ अन्यथेति॥ ननु त्वयापि वितण्डायामधिकाराङ्गीकारे सिद्धान्तविरोधः। त्वत्सिद्धान्ते वितण्डा कर्तव्येत्यनुक्तत्वादित्यत आह॥ उक्तञ्चेति॥ ननु पक्ष परिग्रहे वितण्डायां ममाप्यधिकार इत्युक्तम्। तन्न पक्षपरिग्रहस्यानुपयोगादित्यत आह॥ पक्षपरिग्रहहीनस्येति॥ ननु मयावितण्डैव क्रियते न जल्पादिकमित्यत आह॥ नापीति॥ औपनिषदंमन्यस्येति हेतुगर्भमुक्तं तद्विशदयति॥ उपनिषदामिति॥ यदि तव वितण्डैव तदा द्वितीयाध्यायातिरिक्ता मीमांसा व्यर्थैवेत्याह॥ परपक्षेति॥ सर्वत्र वितण्डैवेत्यङ्गीकारे स्वभाष्यविरोधोऽपीत्याह॥ भाषितञ्चेति॥ न च व्युत्थितं प्रति मम वितण्डैव। स्वीयान् प्रति वादादिकमपीति वाच्यम्। स्वीयमेव भेदपक्षं गृहीत्वा भेददूषणे तवोत्तराभावप्रसङ्गात्। प्राश्निकानां त्वदननुसारित्वाच्च॥ मयापीति॥ न च मया स्वाभिमतं स्थाप्यमिति समयबन्धो भविष्यति। तथाच नाभिमतस्थापनप्राप्तिः। तथा च कथं तद्बन्धायोग इति वाच्यम्। सामान्यसमयबन्धेन कथाविशेषप्रवृत्ययोगात्। समयबन्धानुमानप्रयोगादीनां समानविषयत्वदर्शनाच्च। अत एव विशेषविषयत्वेन शङ्कते॥ त्वयेति॥ प्रत्यक्षेति॥ न च प्रत्यक्षं श्रुतिविरोधात् भिन्नविषयमिति वाच्यम्। प्रत्यक्षस्य प्रबलत्वेन श्रुत्यभिन्नविषयत्वकल्पनायोगात्। यथा चैतत्तथा प्रत्यक्षप्राबल्यप्रस्तावे विचारितम्॥ स्वस्य स्वाभेदोऽपीति॥ उपलक्षणमेतत्। बह्वणो न तादात्म्यापत्तिस्तात्विकी स्यादित्यापि द्रष्टव्यम्। न च घटे कल्पितघटान्तरभेदस्य कल्पितत्वेऽपि तत्तादात्म्यं न वास्तवमिति वाच्यम्। कल्पितघटप्रतियोगिकस्यापि तात्विकस्यैव स्वीकारेण दृष्टान्तासम्प्रतिपत्तेः। प्रतियोगिनः कल्पितत्वेऽपि तत्प्रतियोगिकस्य सत्यत्वमज्ञानस्य कल्पितत्वेऽपि तन्निवृत्तेरिवोपपद्यत इति भावः। ननु भवत्पक्षे व्याघात इत्यत आह॥ नहीति॥ आद्यपक्षनिराकरणं कारिक्या सङ्गृह्णाति॥ एवञ्चेति॥ न द्वितीय इति। श्रुत्यादिना भेदप्रतीतेर्बाध्यविषयत्वमिति द्वितीयो नेत्यर्थः। श्रुतिः किं साक्षिप्रत्यक्षबाधिका ? उत तदतिरिक्तप्रत्यक्षबाधिका ? नाद्य इत्याह॥ श्रुतेरिति॥ प्रत्यक्षबाधप्रस्तावे इति भावः। न द्वितीयः साक्षिप्रत्यक्षेणैव भेदसिद्धिसम्भवात्। किञ्च यद्विरोधि तद्बाधकम्। श्रुत्यादिकञ्च यथा न विरोधि तथा उपक्रमादिविचार पूर्वकं व्याख्यातमित्याह॥ श्रुत्यादेरिति॥ ननु भेदधियो धीत्वात् शुक्तिरजतधीवत् बाधकं शङ्क्यत इत्यत आह॥ प्रत्यक्षस्येति॥ धीत्वमात्रेण बाधकं शङ्क्यते ? उत बाधित धीत्वेन ? नाद्यः भाविबाधक शङ्काभङ्गोक्तन्यायेनैव ब्रह्मज्ञानादीनामपि बाधकशङ्कापत्तौ बहुविप्लवापत्तेः। द्वितीये त्वन्योन्याश्रय इति भावः।  
 किञ्च बाधकज्ञानस्य भेदविषयत्वनियमात् तेन भेददूषणं स्वव्याहतमित्याह॥ किञ्चेति॥ भेदमेव। धर्मिप्रतियोगिनोरिति शेषः। ननु बाधकज्ञानं किमपि न गोचरयतीत्यत आह॥ निरालम्बनेति॥ निर्विषयस्यापि ज्ञानत्वे घटादेरपि तथात्वापत्तेरिति भावः॥ साधकत्वात्॥ भेदस्येति शेषः। ननु पक्षत्रयेऽपि भेदस्य दुष्परिहारत्वमुक्तं, तदभावतद्विरोधपक्षे भेदप्राप्तेरभावादित्यत आह॥ तदनन्यत्व इति॥ नन्वस्तु तदन्यत्वे तद्विरोधायोगः। तदभावायोगास्तु कथम् ? घटे घटानन्यत्वेऽपि घटाभावाभावादिति चेन्न। तदभाव इत्यत्र तच्छब्देन तत्तादात्म्यस्य विवक्षणात्। घटे च तदभावाभावात्। तद्विरोध तदभावपक्षे साक्षादपि भेदविषयत्वमस्तीत्याह॥ भेदाभावादिग्राहिणापीति॥ न च पारमार्थिकत्वाकारेण भेदाभावविषयकं बाधकं तद्विरोधित्वादिव्यवस्था तु व्यावहारिकभेदेन भविष्यतीति वाच्यम्। निराकारे ब्रह्मणि पारमार्थिकत्वाकारेण तदभावविषयकस्याबाधकत्वात्। अस्यापि तद्वाधकत्वायोगात्। त्वन्मतेऽखण्डार्थनिष्ठवेदान्तजन्यनिष्प्रकारकज्ञानस्य बाधकत्वेन तादृशसप्रकारकज्ञानस्य बाधकत्वायोगाच्च। व्यावहारिकस्य बाध्यत्वेन तस्य तद्विरोधित्वादिनियामकत्वे स्वस्यापि स्वविरोधित्वापाताच्च। ननु बाधकज्ञानं तदभावं न प्रतियोगिविलक्षणतया गृह्णाति। येन भेदभानमावश्यकमित्यत आह॥ औदासीन्येनेति॥ अत एवेति॥ औदासीन्येन प्रवृत्तस्य बाधकत्वादेवेत्यर्थः॥ तस्यापीति॥ अधिष्ठानत्वस्यापीत्यर्थः। सर्वप्रकारेण बाधकज्ञानपर्यालोचनायां भेदस्य बाधकज्ञानेन विधीयमानत्वमावश्यकम्। तथा च तेन कथं भेदधीबाध इत्याह॥ किञ्चेति॥ न च प्रतियोगितया तद्भानस्य न तद्बाधकत्वविरोधित्वमिति वाच्यम्। अन्यथा विधेयत्वविरोधात्। किं यदि भेदः सर्वथा शशविषाणादिवन्न स्यात् तर्हि अत्रेति न स्यात्। अत्रेत्युक्त्या अन्यत्र सत्त्वप्रतीतेः। न चान्यत्र सत्त्वे अत्रापि सत्वापाते अत्रेत्यस्य कुत्रापि नास्तीत्यत्रैव पर्यवसानमिति वाच्यम्। तथा पर्यवसाने अत्र घटो नास्तीत्यादेरपि तथात्वापत्तौ सर्वप्रमाणविरोधात्। अव्यवस्था च स्यात्। तथा च न सर्वथा भेदधियोबाध इति॥ तस्येति॥ एकमेवानेकात्मनाप्रत्यभादित्यस्येत्यर्थः। व्यावहारिकभेदेन न कोट्योर्विरोधापादनं प्रत्युक्तम्। उक्तमर्थं कारिकया सङ्गृह्णाति॥ एवञ्चेति॥ भेदः स्थिरः। तत्त्वत इत्यर्थः। बाधकाभावादिति भावः। उपसंहरति॥ तस्मादिति॥ क्लृप्तविषयत्वात्। प्रामाणिकत्वात्। यथा बीजाङ्कुरादावन्योन्याश्रयादेरनुत्थानं तथेत्यर्थः। एतेनेति परामृष्टं हेतुं दर्शयति॥ तर्केति॥ न चैक्यभेदयोः श्रुत्यनुग्रहाननुग्रहाभ्यां बाधाबाधाभ्यां च महान् विशेष इति वाच्यम्। भेदपक्षे श्रुत्यनुग्रहस्य तद्बाधकानामाभासत्वस्य च वक्ष्यमाणत्वात्।  
 किञ्च त्वयापि पञ्चसु स्थलेषु भेदस्य सत्यत्वमङ्गीकरणीयमन्यथा सत्यानृतादिव्यवस्था न सिध्येदित्याह॥ किञ्चेति॥ ननु कुतो ब्रह्मज्ञानाबाध्या व्यावृत्तिः स्वीकार्येत्यत आह॥ शून्येति॥ न च शून्यानधिष्ठानत्वात् घटस्य ब्रह्मणस्त्वनृताधिष्ठानत्वमिति विशेष इति वाच्यम् अधिष्ठानेऽपि शुक्तिकाशकले प्रातिभासिकप्रतियोगिकधर्मिज्ञानाबाध्यभेददर्शनेनाधिष्ठानानधिष्ठानत्वयोरप्रयोजकत्वात्। यद्यदनात्मकं तत्तत्प्रतियोगिकधर्मिज्ञानाबाध्यभेदवदिति व्याप्तेर्निरुपाधिकसहचारभङ्गरूपविपक्षबाधकतर्केणाप्रयोजकत्वाच्च॥ अन्यथेति॥ ब्रह्मण्यप्यनृतव्यावृत्तेर्मिथ्यात्वादित्यर्थः। न च व्यावृत्तेरार्थत्वात् कथं सत्यादिवाक्यस्य भ्रान्त्यन्तरहेतुत्वमुक्तमिति वाच्यम्। व्यावृत्तेऽपि व्यावर्तकस्यार्थत्वाभावात्। व्यावृत्तिमिथ्यात्वे व्यावर्तकमिथ्यात्वनियमात्। व्यावर्तके तात्पर्याभावे तस्यानृतादि भ्रान्तिनिरासकत्वं न स्यात्॥ ब्रह्मणीति॥ न चाधिष्ठानज्ञानाबाध्येति मिथ्यात्वलक्षणे विशेषणं न दीयते इति वाच्यम्। बाध्यात्यन्ताभावप्रतियोगित्वरूपमिथ्यात्वस्य मन्मतेऽपि सत्त्वेन सिद्धसाधनात्। यथा चैतत्तथोक्तमित्याह॥ उक्तं चैतदिति॥ शुक्ताविति॥ न च शुक्तौ प्रातिभासिकप्रतियोगिकोऽपि भेदो मिथ्या विशेषदर्शनजन्यत्वादित्यादिना बाधकत्वादि व्यवस्था युक्तेति वाच्यम्। बाधकज्ञानेन विधीयमानस्य प्रातिभासिकत्वायोगात्। प्रतियोगितदभावयोरेकत्र समानसत्ताकयोर्विरोधात्। यत्तु विशेषदर्शनजन्यस्यापि भ्रान्त्यन्तरस्याबाधकत्वात् तदजन्यस्यापि अखण्डार्थनिष्ठवेदान्त साक्षात्कारस्य बाधकत्वात्। तस्मात् बाधकत्वे बाध्यविषयसत्ताधिकसत्ताविषयत्वं तन्त्रमिति न बाधगोचरभेदस्य प्रातिभासिकत्वम्। उक्तन्यायमन्यत्रातिदिशति॥ एवमिति॥ न च भेदमिथ्यात्वमैक्यमिथ्यात्वाप्रयोजकमिति वाच्यम्। यत्र यद्भेदो मिथ्याव्यावहारिक प्रामाण्यशालितया हानोपादानं निर्वर्तयितुमशक्यमिति वाच्यम्। नित्यानित्ययोर्वास्तवभेदाभावे वास्तवैक्यापत्या एकत्रोपादान प्रयुक्तरूपमपरत्र हानोपयुक्तं रूपमित्यस्य व्याहतेः। उदाहरणान्तर भेदसत्यत्वमङ्गीकरणीयमित्याह॥ एवमिति॥ यथोर्भेदस्तात्विकोमतस्तयोरभेदस्तात्विक इति भावः॥ अभेदाभाव इति॥ अभावाभावस्य भावत्वादिति भावः॥ कल्पितेनेति॥ न चाविद्यया स्वप्रकाशरूपब्रह्मकार्यप्रतिबन्धस्तथा कल्पितकान्तया विश्लेषकार्यप्रतिबन्धो दृष्ट एवेति वाच्यम्। अविद्यायाः कल्पितत्वासिद्धेः। स्वप्रकाशब्रह्मरूपकार्याभावस्य भेदेनाप्युपपत्तेश्च। यत्र कान्तायाः कल्पितत्वं तत्र विश्लेषकार्यप्रतिबन्धादर्शनात् स्वप्नेतु (तत्रतु) कान्तायाः सत्यत्वादेवेति भावः। उक्तमर्थं बुध्यारोहार्थं कारिकायां सङ्गृह्णाति॥ एवञ्चेति॥ कथमिति॥ भेदाङ्गीकारादिति भावः॥ कथं भेद इति॥ अभेदसाधनेनैव भेदस्य साधितत्वादिति भावः।  
 किञ्च भेदस्य सत्यत्वं वदताऽवश्यमन्योन्याश्रयाद्युद्धार्यम्। अन्योन्याश्रयादिदुष्टस्य वक्ष्यमाणरीत्या व्यावहारिकसत्त्वानुपपत्तेः। तथा च यत्रोभयोः समोदोष इति न्यायेन भेदसत्यत्वखण्डनं स्वव्याहतमित्याह॥ किञ्चेति॥ अन्यथेति॥ व्यावहारिकसतोन्योन्याश्रयताया अदूषकत्व इत्यर्थः। तथाचाधिष्ठानत्वादिनाब्रह्मसिद्धिर्न स्यादिति भावः॥ ईश्वरसामर्थ्यादिति॥ अविद्याया अघटितघटकशक्तित्वे प्रमाणाभावात् जडत्वादिना तदनुपपत्तेश्च। ईश्वरस्य तद्भावात् महाचेतनत्वेन सर्वोपपत्तेश्चेति भावः। न च मायायामिन्द्रजालादौ विचित्र कार्यकरत्वं दृष्टमिति वाच्यम्। मायिकवैलक्ष्यव्यस्योपपादितत्वेन मायामयत्वानुपपत्तेरुक्तत्वात्। एवमन्योन्याश्रयाद्यापादनमयुक्तं स्वव्याहतत्वादित्युक्तं प्रतितर्कपराहतत्वात् विपर्ययपर्यवसानानुपपत्तेश्चेत्याशयेनाह॥ अपिचेति॥ इदं दूषणद्वयं प्रथमकल्प एवेत्याह॥ यदि भेददर्शनमिति॥ वास्तव इति॥ इदं च दूषणं पूर्वकल्पेऽपि द्रष्टव्यम्। अनेनापादनेन भेदस्यावास्तवत्वं सिषाधयिष्यन् तत्र न सिध्यतीत्यर्थ्यान्तरमित्याह॥ दर्शनमिति॥ वैयधिकरण्यात् तृतीयपक्षोऽयुक्त इत्याह॥ न तृतीय इति न च प्रतीतिपदं प्रमिति परं तथा च न वैयधिकरण्यमिति वाच्यम्। प्रमित्यभावेऽपि प्रतीतिमात्रेण कार्योत्पत्तेः व्याप्तिविकलत्वात्। यदेवमन्योन्याश्रयेण भेदनिराकरणं तर्ह्यैक्यनिराकरणमपि सुशकमित्याह॥ जीवस्येति॥ वक्ष्यमाणत्वात्। सामान्यत ऐक्यभङ्ग इति शेषः। किञ्च प्रतीतेर्विचारासहत्वेन भ्रमत्वं साधयितुमशक्यम्। असिद्धत्वादित्याह॥ रूप्यादिति॥ अन्यथेति॥ यदि अपेक्ष्यनिवृत्या आपेक्षिकनिवृत्तिस्तदेत्यर्थः। ननु च भेदस्तत्प्रतीतिश्च यदि मायिकी न स्यात् सर्वव्यवस्थोल्लङ्घिनी न स्यात्। मायिके व्यवस्थोल्लङ्घनाभावेन विपर्ययपर्यवसानाभावात्। अप्रयोजकत्वाच्च। अभेदस्तत्प्रतीतिर्यदीत्यापादन सम्भवेनाभाससमान योगक्षेमत्वाच्चेत्यलमति विस्तरेण। किञ्चाभेदं विहाय भेददूषणं द्वेषमात्रकारणकमित्याह॥ किञ्चेति॥ उक्तमर्थं कारिकायां सङ्गृह्णाति॥ एवञ्चेति॥ कलशे स्वतः अभेदस्य मिथ्यात्वे इत्यन्वयः। इति सामान्यतो भेदखण्डनोद्धारः॥ 14 ॥  
\</2-14\>

\<2-15\>  
  15. विशिष्य भेदखण्डनोद्धारः

 नन्वेवमस्तु प्रतिवादिनं प्रति प्रतिबन्द्या समाधानम्। तत्वविचारकं, धर्मिस्वरूपत्वमुत तदतिरिक्तत्वमिति पक्षयोः कस्मिन् पक्षे निर्वाह इति जिज्ञासमानं प्रति कथं समाधानमित्यत आह॥ सम्भवति चेति॥ यद्वा प्रतिवादिनं प्रत्येवं प्रतिबन्द्या समाधानमभिधाय अस्तु धर्मिस्वरूपत्वमेव भेदस्य तथापि न काप्यनुपपत्तिरित्याह॥ सम्भवति चेति॥ ब्रह्मव्यक्त्यादीति॥ तथाच व्यभिचारान्न तर्कमूलभूतव्याप्तिरिति भावः। न च जातिमात्रस्य व्यक्तिभेद एव न व्यक्तिसमानसत्ताकघटकत्वादौ भेदाभावात्। तदसमानसत्ताकसत्तादौ सापेक्षस्य काल्पनिकत्वात् नीलघटत्वादिकं व्यक्त्यभिन्नमेव। अन्यत्र सर्वत्र प्रतीतौ सापेक्षत्वकाल्यमेवेति नैक्यादिप्रतिबन्दीति वाच्यम्। जातौ पृथक् सत्ताभावेन समानासमानविभागकल्पनानुपपत्तेः। न च जातावपि स्वरूपसत्त्वमस्तीति वाच्यम्। तथापि जातिमात्रस्य व्यक्तिसमान सत्ताकत्वेनासमानसत्ताकजात्यसिद्धेः। न च सत्तैव तादृशीति वाच्यम्। घटत्वादावप्येवं वक्तुं शक्यत्वात्। विनिगमकाभावात्। न च सत्ता ब्रह्मात्मिकैवेति वाच्यम्। घटनिष्ठतयाऽनुभवात्। अन्यथा घटत्वादेरपि ब्रह्मात्मकत्वप्रसङ्गात्। यच्च सापेक्षकत्वमाविद्यकतया काल्पनिकमिति तन्न। बाधकाभावात्। भेदेऽपि तथा वक्तुं शक्यत्वाच्च। ननु मास्तु व्याप्तिस्तथापि तर्कस्य किं दूषणमित्यत आह॥ व्याप्त्यभावे चेति॥ नन्वैक्यं ब्रह्मस्वरूपमेव न भवति। तथाच कथं तत्र व्यभिचार इत्यत आह॥ ऐक्यस्येति॥ ननु भेदस्य सत्यता स्यादित्यापादितं तदयुक्तम्। यत्रैक्यं मिथ्या तत्र भेदः सत्य इति व्याप्तेरस्माकमसिद्धेऽपि भेद सत्यत्वस्य क्वाप्यनभ्युपगमादित्यत आह॥ यत्रेति॥ नन्वियं सामान्यव्याप्तिर्न विशेषव्याप्तिः सैव प्रकृतोपयोगिनीत्यभिमानं तं तुष्यतु दुर्जन इति न्यायेनाह॥ यत्र यदैक्यमिति॥ सत्यपदेन तज्ज्ञानाबाध्यत्वस्यैव विवक्षितत्वात् नापादनव्याप्त्योर्भिन्नविषयत्वमिति भावः। नन्वैक्यं सापेक्षमेव न तथाच सापेक्षत्वरूपहेतोरेवाभावात्कथं व्यभिचार इत्यत आह॥ ऐक्यस्य चेति॥ न चैक्यस्य स्वरूपप्रतीत्यादौ निरपेक्षत्वेऽपि भेदभ्रमनिवर्तकवृत्तिजनने सापेक्षतया स्वरूपपराणामप्येकवाक्यतेति वाच्यम्। भेद भ्रमनिवर्तिका ऐक्यवृत्तिरेव। तथा चैक्यस्य निरपेक्षत्वे तद्वृत्तेरपि सुतरां निरपेक्षत्वेन पुनरपि पदार्थपराणां वैयर्थ्यं दुष्परिहरमिति भावः॥ वैपरीत्यस्यैवेति॥ ऐक्यस्य तादात्म्यरूपत्वेन तन्निषेधरूपत्वात्। भेदस्य तत्सापेक्षतयैव सापेक्षत्वमिति भावः। अस्तु वैक्यस्य भेदनिषेधरूपत्वं तथापि भेदरूपप्रतियोगिसापेक्षत्वं दुर्वारमित्याह॥ ऐक्य इति॥ ननु सापेक्ष निरपेक्ष प्रतीति विषयत्वं विरुद्धमेकत्र कथमङ्गीकर्तुं शक्यम्। कुत्राप्यदृष्टत्वादित्यत आह॥ एकस्यामेवेति॥ उक्तमर्थं कारिकया सङ्गृह्णाति॥ एवञ्चेति॥ ब्रह्मरूपा या धीस्तद्वदित्यर्थः। ननु दृष्टान्ते काल्पनिकत्वाकाल्पनिकत्वयोर्द्वयोस्तात्विकत्वाभावात् दार्ष्टान्तिके च तद्भावात् वैषम्येण दृष्टान्तदार्ष्टान्तिक भावोऽनुपपन्न इति चेन्न। दृष्टान्तेऽप्युभयोस्तात्विकत्वावश्यम्भावात् दार्ष्टान्तिकेपि तथा वक्तुं शक्यम्। स्वभेदस्य निषेधप्रतियोगितया तत्र वक्तुमशक्यमिति वाच्यम्। भेदः स्वातन्त्र्यसार्वज्ञेत्यादि प्रमाणानामन्यत्रोदाहृतत्वात् अभेदस्यैव स्वरूपत्वे न किमपि प्रमाणं पश्यामः। नन्वेकस्यैव केनचिद्रूपेण सापेक्षत्वं केनचिद्रूपेण निरपेक्षत्वमिति न दृष्टम्। तथाचादृष्टकल्पनेत्यत आह॥ प्रमेयत्वादिनेति॥ नन्वेवं सर्वस्यापि सापेक्षत्वनिरपेक्षत्वयोः सर्वत्र सत्त्वात् सप्रतियोगित्वव्यवस्था न स्यादित्यत आह॥ शब्दाभ्यामप्रतियोगिकेति॥ न च भेदस्य स्वरूपत्वे तदन्यासिद्धिरिति वाच्यम्। स्वरूपत्वेऽपि तदन्यसिद्धेर्वक्ष्यमाणत्वात्। ननु न मया एकस्य वस्तुनस्सापेक्षत्वनिरपेक्षत्वे स्वीक्रियते किं शब्दद्वारकमेव सापेक्षत्वादिकमित्यत एतदपि तुल्यमिति सदृष्टान्तकमाह॥ यदि चेति॥ बुध्युपारोहाय दृष्टान्तान्तराण्याह॥ एकस्यैवेति॥ न चार्थ एव सापेक्षत्वनिरपेक्षत्वयोरनुभवात् कथमैक्यमिति वाच्यम्। शब्दोपाधिकतयाऽर्थेऽनुभवसम्भवात्। ननु विधिनिषेधमुखेन प्रवृत्तशब्दाभ्यामेव सापेक्षत्वनिरपेक्षत्वदर्शनेऽपि विधिमुखप्रवृत्तशब्दाभ्यां तयोरदर्शनात् प्रकृते कर्थ विधिमुखप्रवृत्तशब्दाभ्योमव सापेक्षत्वनिरपेक्षत्वे इत्यत आह॥ एकस्यैवेति॥ नचार्थगतं सकर्मत्वादिकं न शब्दस्वभावाधीनम्। किञ्च तत्रार्थभेदेनैव धातुद्वयं प्रवृत्तम्। यथा तपति ऋषिः तपति पृथिवी सवितेत्यादाविवेति वाच्यम्। अस्मिन् पक्षे शब्दोपाधिकयोरेव सापेक्षत्वनिरपेक्षत्वयोरर्थेऽभ्युपगमात्। न च धात्वोरर्थभेदः। यतिकरोत्योरेकार्थत्वस्मरणात्। यतिकरोतिभ्यां यत्नमात्रस्यैवानुभवाच्च। नचानुकूलयत्नत्वं करोत्यर्थो यत्नमात्रं यत्यर्थ इति वाच्यम्। अर्थभेदकल्पने प्रमाणाभावात्। तथाच शब्दोपाधिकमेव सापेक्षत्वमिति॥ सममिति॥ न च विशेष्यस्य भेदस्यैव सापेक्षत्वं वक्तव्यम्। अन्यथा घटप्रतियोगिकं भेदत्वमित्युल्लेखः स्यादिति वाच्यम्। अभेदेऽप्यस्य तुल्यत्वात्। अभेदे सापेक्षत्वं कल्पितमनुपरास्तम्। निरपेक्षित्वस्यैव कल्पितत्वस्य वक्तुं शक्यत्वाच्च। भेदशब्दः कस्मिंश्चित् भावान्तरे सङ्केतित इति शङ्कानिरासार्थम् अन्योन्याभावत्वरूपत्वमित्युक्तम्। अन्योन्याभावत्वरूपं भेदत्वं चेदन्योन्याभाव एव भेदः स्यात् तस्य च स्वरूपत्वं नाङ्गीक्रियत इत्याशङक्य निषेधति॥ न च तद्धीति॥ तर्ह्यपसिद्धान्त इत्यत आह॥ उक्तं हीति॥ कथमिति॥ भावाभावयोः परस्पर विरुद्धरूपत्वेनैक्यायोगादिति भावः। प्रतिवादिमुखेन प्रतिबन्दीमाह॥ अविद्येति॥ न च मन्मते भावत्वं काल्पनिकम् उभयोः काल्पनिकत्वे वस्तुनः शून्यत्वापातात्। अन्यतरस्य काल्पनिकत्वे विनिगमकाभावात्॥ समं प्रकृतेऽपीति॥ स्वाभावेनैव विरोधोऽनुभवासिद्धो न त्वन्योन्याभावेन। प्रत्युत घटः पटोनेति सामानाधिकरण्यादैक्यमेवानुभूयते। अत ऐक्योपपत्तिरिति भावः। नन्वेवं कुत्रापि न दृष्टमित्यत आह॥ अभावाभावस्येति॥ अस्त्विति॥ उपलक्षणमेतत्। ब्रह्मण एवाविद्यानिवृत्तिव्यवहारालम्बनत्वे ब्रह्मणोऽनादिनित्यत्वेन तत्वज्ञानार्थं श्रवणादिप्रयासवैयर्थ्यं स्यादित्यपि द्रष्टव्यम्॥ तर्हीति॥ अत्रापि भावान्तरस्य सत्यत्वेऽद्वैतहानिः। असत्यत्वे द्वैतसत्यत्वापातः ब्रह्मरूपत्वे साध्यत्वापत्तिरित्यपि द्रष्टव्यम्॥ केचित्त्विति॥ अयोग्यत्वम्। अयोग्यतावच्छेदकरूपवत्त्वमित्यर्थः। अत्र अविषयत्वम् अविषयतावच्छेदकरूपवत्वमित्यर्थः। तत्त्वं तादृशधर्मवत्वमित्यर्थः। अत्र पक्षत्रये असाधारणधर्म एव भेद इति पर्यवस्यति। अग्रिमपक्षद्वये असाधारणधर्माधिकरणं स्वरूपम्। सर्वत्र उपाधिभेदादौपाधिकभेदो द्रष्टव्यः। न च स्वरूपत्वे निरपेक्षत्वापातोऽतिरेकेऽनवस्थेति वाच्यम्। अभेदवत् स्वरूपत्वेऽपि निरपेक्षत्वोपपत्तेरुक्तत्वात्। नचानाध्यारत्वमाधारभिन्नत्वं तथा चान्योन्याश्रय इत्यत आह॥ अनाधारत्वं चेति॥ एषु पक्षेषु भेदस्यानेकोपाधिघटितत्वेन तेषाञ्चोपनायक प्रमाणनियमाभावेन स्वरूपप्रतीतावेव भेदप्रतीतिर्नस्यात्। भेदाप्रतीतौ च सर्वात्मकत्वसन्देहविपर्ययादिप्रसङ्ग इत्यस्वरसो द्रष्टव्यः।  
 एतावता ग्रन्थेन भेदस्य स्वरूपत्वे सापेक्षत्वं न स्यादिति बाधकं परिहृतम्। इदानीं भेदप्रतियोगिनामनन्तत्वेन तद्धटितभेदस्य धर्मिस्वरूपत्वे धर्मिणः सर्वाद्वैतप्रसङ्ग इति बाधकं परिहरति॥ एतेनेति॥ अत्र यन्निरूप्यस्य यस्य यत्स्वरूपत्वं तन्निरूपकस्यापि तत्स्वरूपत्वमिति व्याप्तिः ? उत प्रतियोगिनिरूप्यस्य भेदस्य धर्मिस्वरूपत्वे प्रतियोगिनोऽपि धर्मिस्वरूपत्वापत्तिरिति वा ? न द्वितीयः। तदभावात्। नाद्यो व्यभिचारादित्याह॥ व्याप्तेरिति॥ ननु नोक्तस्थले व्यभिचारः मया निरूपके विशेषणत्वं विवक्षितम्। दुःखादेश्च न विशेषणत्वम्। भेदे च प्रतियोगी विशेषणम्। अतो वैषम्यमित्यत आह॥ तत्रेति॥ ननु लोके सर्वत्र कार्यान्वय एव दृष्टोऽतः कार्यानन्वयित्वं कथमित्यत आह॥ लोक इति॥ ननु व्याप्तिग्रहे लौकिक एव न्यायोऽनुश्रियते। न व्यभिचार इत्यत आह॥ न चेति॥ विनिगमकाभावादिति भावः॥ अज्ञानादेरिति॥ यदि करणस्य कार्यान्वयदर्शनात् प्रतियोगिनोऽपि धर्मिस्वरूपत्वमापाद्यते तर्हीत्यर्थः॥ तर्हीति॥ यदि तत्रेष्टापत्तिस्तदा प्रकृतेऽपीति भावः। समं प्रकृतेऽपीति॥ ननु न वयं प्रतियोगितया निरूपकत्वमात्रेण वा घटस्य पटरूपतामापादयामः। किन्तु समानाधिकरणप्रतीतिस्वरूपविषयप्रतियोगितया निरूपकत्वेनाभेदनिरूपकप्रतियोगित्वात्। नचाज्ञाननिवृत्यादयः समानाधिकरणप्रतीति विषयाः। अन्यथा समानाधिकरण बुद्धिविषयत्वं भेदत्वं न स्यात्। अतिप्रसङ्गादिति चेन्न। अनृतादेर्ब्रह्मात्मकतापत्तेः। तस्यापि ब्रह्मानृतं नेति समानाधिकरणविषयप्रतियोगित्वात्। किञ्चैवं समानाधिकरणप्रतीतिविषयत्वमात्रेणैवोपपत्तौ निरूपकत्वस्य वैयर्थ्याच्च। अयमयञ्च परस्परसदृश इति सामानाधिकरण्यप्रतीति विषयनिरूपकत्वात् सादृश्यप्रतियोगिनोऽपि तदात्मकतापत्तेः। सुखस्यापि दुःखात्मकतापत्तेश्चेति यत्किञ्चिदेतत्। उपसंहरति॥ तस्मादिति॥ उक्तमर्थं कारिकया सङ्गृह्णाति॥ एवञ्चेति॥ नन्वेवं कुम्भादेस्तटस्थत्वे तदप्रतीतौ भेदधीर्न स्यादित्यत आह॥ तटस्थत्वेऽपीति॥  
 एवं वास्तवपक्षमुक्त्वाऽभ्युच्चयपक्षमाह॥ यद्वाकार्यान्वायि विशेषणं तदन्वयि उपलक्षणमिति पक्षमाश्रित्य भेदप्रतियोगिन उपलक्षणत्वमुक्तम्। इदानीन्तु यस्मिन् ज्ञात एव यज्ज्ञानं तद्विशेषणमिति पक्षमाश्रित्याह॥ केचित्विति॥  
 एवं भेदस्य धर्मिस्वरूपत्वे सर्वाद्वैतलक्षणं बाधकं परिहृत्य भेदशब्दस्य विदारणार्थत्वमादाय शून्यतापत्तिरूपं बाधकं परिहर्तुमाशङ्कामुत्थाययति॥ नन्विति॥ परमुखेनोत्तरं वक्तुं प्रतिबन्द्या समाधत्ते॥ अविदारणात्मकस्येति॥ अत्र पारमार्थिकानृतादीनि विशेषणानि अभेदाङ्गीकारे बाधकसूचकानि। उक्तमर्थं कारिकया सङ्गृह्णाति॥ एवञ्चेति॥ विदारकत्वेऽपीत्यभ्युपगमवादः। अभ्युच्चयेनैवाह॥ किञ्चेति॥ सूक्ष्मत्वमेव निरवधिकमिति शेषः। ननु शून्यसंयोगात् कार्योत्पत्तेः शून्यता स्यादिति तत्राह॥ न हीति॥ ननु भेदस्य विदारकत्वे अविशेषणात् सर्वस्मात् विदारयेत्। विशेषनियामकाभावात्। न चाभेदप्रतिबन्द्युक्तेति वाच्यम्। प्रतिबन्द्या अनुत्तरत्वात्। शिष्यं प्रत्युत्तराभावप्रसङ्गाच्चेत्यतो नियामकं दर्शनमेवेत्याह॥ अपि चेति॥ विदारयतीति दृष्टमिति शेषः। धर्मभेदवादे - भेदो धर्मिधर्म इति वादे इत्यर्थः। तथासति धर्मिसम्बन्धित्वात् लवित्रादितुल्यतया विदारकत्वं स्यादिति। किञ्च भेदशब्दो विदारकपर इत्यङ्गीकृत्योक्तम्। न तावत् भेदशब्दस्य विदारके रूढिः। लवित्रादावप्रयोगात्। नापि योगशब्दः योगस्य योगरूढयोर्दुर्बलत्वात् विदारणे च तयोः सत्त्वादित्याह॥ वस्तुतस्त्विति॥ भावसाधनत्वात्। भेदनं भेद इति भावार्थे व्युत्पन्नत्वात्। एवं पूर्वोक्तापादनदोषं परिहरति॥ तथाचेति॥ इममर्थं कारिकया सङ्गृह्णाति॥ एवञ्चेति॥ अतिवास्तवपक्षमाह॥ अङ्गीकृत्येति॥ ननु भिद्‌लृविधारण इति पठितत्वात् कथं विदारणार्थो नेत्यत आह॥ किं क्रियेति॥ अनेकार्थत्वेऽपि विदारणार्थः किं न स्यादित्यत आह॥ अन्यथेति॥ इदं सर्वसिद्धान्तारूढमित्याह॥ उक्तं चेति॥ एवं धात्वर्थमादाय शून्यतापत्तिरूपं बाधकं परिहृत्य सङक्याराहित्येन शून्यतापत्तिरूपं बाधकं परिहरति॥ एतेनेति॥ तद्विरुद्धमिति॥ अयमेकोनानेक इति बुध्या एकानेकत्वयोर्विरोधादित्यर्थः। ननु मास्त्वेकत्वं ततः को दोष इति तत्राह॥ एकत्वाभावे चेति॥ अनेकत्वसङ्ख्याया एकत्वसङ्ख्यापूर्वकत्वादिति भावः। परमुखेनैवैकत्वानेकत्वयोर्विरोधं परिहर्तुं प्रतिबन्दीमाह॥ एकत्वेति॥ भावाद्वैतमत इति॥ अन्यथा द्वितीयस्य कल्पितत्वात् तेन सहानेकत्वमपि कल्पितमिति ब्रूयादिति भावः। किं भेदस्यानेकार्थसमवायित्वमङ्गीकृत्य समाहितम्। वस्तु तस्तु भेदो धर्मिमात्र निष्ठ एव। अन्यमात्रनिष्ठत्वेऽप्युभयसापेक्षत्वं युज्यते दृष्टत्वादित्याह॥ किञ्चेति॥ तथाचापादकाभावादेकत्वाभावापादनमसङ्गतमिति भावः। आपादने अत्यकौशलतां व्युत्पादयितुमाह॥ अपि चेति॥ ॥ कथञ्चेति॥ यथाह्यश्वसद्भावेन गोत्वाभावं प्रसाध्य पुनर्गोत्वाभावेनाश्वत्वाभावसाधने विरोधस्तथेत्यर्थः। नचानेकत्वसद्भावस्यैकत्वसद्भावसापेक्षत्वात् प्रकृते च तदभावाद्युक्तमापादनमिति वाच्यम्। अत्यन्तविरुद्धयोरन्योन्यसद्भावस्यान्योन्यसद्भावसापेक्षत्वायोगात्। सापेक्षत्वे चात्यन्तविरोधायोगादिति। ननु भवद्रीत्या भवतामापादानमतो न विरोध इत्यत आह॥ नहीति॥ तथाचैकत्वानेकत्वयोः स्वभिन्नप्रतियोगिकयोरविरोधात्। भेदस्य घटादिस्वरूपत्वेऽपि एकत्वानेकत्व सम्भवात् सङ्ख्यारहितत्वेन न शून्यतापत्तिरिति भावः। एवमुभयथाशून्यतापत्तिरूपं बाधकं परिहृत्य भेदस्य स्वरूपत्वे संशयानुपपत्तिरूपं बाधकं परिहरति॥ एतेनेति॥ नन्वैक्यमपि प्रकाशत एवातो न प्रतिबन्दिग्रह इत्यत आह॥ ऐक्यस्येति॥ प्रत्यगर्थवदेवेति॥ यदि भावेऽपि वृत्यभावापराधेन विप्रतिपत्यादि तर्हि प्रत्यगर्थेऽपि तत् स्यात्। अविशेषात्। विप्रतिपत्याद्यविरोधिनो भानत्वायोगस्योक्तत्वाच्च। ननु स्वरूप भूतस्याप्यैक्यस्याभाने बीजमावरणमस्ति। न तु भेदभानेऽतो वैषम्यमित्यत आह॥ यदि चेति॥ प्रकृतेऽपि सादृश्यादि दोष एव भेदाभानबीजमिति भावः। उक्तमर्थं कारिकारूढं करोति॥ एवञ्चेति॥ पूर्वं भेदो धर्मिस्वरूपभूतोऽपि त्वाचज्ञाने रूपमिव सर्वथा न प्रकाशते इत्युक्तम्। इदानीन्तु भेदो भासत एव। न तु भेदत्वेन। तावतापि संशयो युज्यते। यथाकथञ्चित् धर्मिज्ञानं न संशयविरोधि प्रमेयत्वेन धर्मिज्ञानेऽपि संशयदर्शनात्। किन्तु भेदत्वप्रकारकम्। तच्च न प्रवृत्तमिति संशयो युज्यत इत्याह॥ किञ्चेति॥ किञ्च भेदत्वप्रकारकमपि सर्वत्र ज्ञानमस्तीत्याह॥ किञ्चेति॥ अपि पदेनान्यत्र भेदत्वेनाप्रतीतिरसिद्धेति किमुवक्तव्यमिति भावः। अत्र प्रमाणमाह॥ प्राय इति॥ अन्यथेति॥ प्रायः सर्वतो वैलक्ष्यण्येन प्रतीत्यनङ्गीकारे इत्यर्थः। नन्वेवं सर्वतो वैलक्ष्यण्ये निश्चिते कथं संशयादीति पृच्छति॥ किन्तु इति॥ नन्वेवं निरूपकभेदात् भेदानन्त्यं स्यादित्यत आह॥ न हीति॥ एकेति॥ अन्वयव्यतिरेकाभ्यां व्यभिचारात् न निरूपकभेदो निरूप्यभेदे प्रयोजक इति भावः। अनेकद्वैतेति॥ न प्रतियोगितावच्छेदकभेदेनाभावभेदः स्वीक्रियते भेदप्रतियोगितावच्छेदकानामनन्तत्वात् भेदानन्त्यप्रसङ्गो दुर्वारः। ऐक्यातु ब्रह्मेतरद्वैतत्वमेकमेव प्रतियोगितावच्छेदकस्यैकत्वात्। न चेदं प्रतियोगितावच्छेदकं ज्ञातुमशक्यमिति वाच्यम्। ब्रह्मस्वरूपे श्रुत्या प्रतिपन्ने तद्भिन्नस्य सुज्ञानत्वात्। किञ्च तवाभेदप्रतियोगितावच्छेदकज्ञानभेद ज्ञानविरोधि भिन्नत्वेन ज्ञाते भेदज्ञानायोगात् सत्यत्वमिथ्यात्वाभ्यां विरोधपरिहारो मिथ्यात्वासिद्धेरयुक्त इति। केचित्त्विति॥ न च शाब्दभेदज्ञानात् शाब्दाभेदभ्रमनिवृत्तिर्न स्यादिति वाच्यम्। शब्देन भेदबोधने पदार्थतावच्छेदकपुरस्कारेण स्वतन्त्रभेदबोधनासम्भवात्। तथा च तत्रापि विरुद्धधर्मज्ञानमविकलमिति क्व व्यभिचारः। किचित्त्वित्यस्वरसोद्भावनम्। भेदज्ञानस्य भ्रमविरोधित्वमनुभवसिद्धम्। तदनङ्गीकारेऽनुभवविरोधः। किञ्च भेदकधर्माणां विरोधः भेदद्वारकः। भावाभावयोः साक्षाद्विरोधः अन्येषां तु तद्द्वारक इति स्थिते तदिह भेदज्ञानस्याविरोधित्वे भेदकधर्मज्ञानं सुतरां विरोधि न स्यादित्यादि। केचित्त्वदोषेति॥ अत्र दोषमूलताद्रूप्येणाप्रतीयमानत्वाभावे सति प्रतीयमानत्वमित्यर्थः। तादृशभेदज्ञानं शुक्तेः रजतत्वेन प्रतीतिकाले नास्तीत्याह शुक्तेरिति॥ अत्र स्वरूपभेदाज्ञाने दोषोऽमूलमिति भावः। न चैवं शुक्तः रजतत्वेन प्रतीतिकाले भेदो न स्यात्। दोषमूलताद्रूप्येणाप्रतीयमानत्वाभावादिति वाच्यम्। ईश्वरप्रतीतिमादाय तदापि दोषसत्त्वात्। न चादोषमूलेति व्यर्थम् इति वाच्यम्। ईश्वरप्रतीतिमादाय ताद्रूप्येणाप्रतीयमानत्वस्यासम्भवशङ्कानिवर्तकत्वेन सार्थकत्वात्। न च पूर्वप्रतीकमेव व्यर्थम्। प्रतीयमानत्वज्ञानस्य भ्रमकालेऽपि सत्त्वेन भेदज्ञानप्रसङ्गनिवारणार्थत्वात्। उक्तविशेषणे हि तादृशविशिष्टस्वरूपज्ञानाभावेन भेदज्ञानाप्रसङ्गात्। न च विशेष्यवैयर्थ्यम्। सर्वथा प्रतीतिदशायां भेदज्ञाननिवारणार्थत्वात्। न च प्रतीत्यादि घटितत्वेन भेदस्याचाक्षुषत्वमिति वाच्यम्। उपनीतप्रतीत्यादेश्चाक्षुषत्वसम्भवात्। उपनायकस्य च साक्षिणो विद्यमानत्वात् संशयो न स्यादिति दूषणं प्रतिहरति॥ एवञ्चेति॥ भ्रमस्थल इत्युपलक्षणम्। संशयस्थल इत्यपि द्रष्टव्यम्। ताद्रूप्येण प्रतीत्यभावादिति॥ विशिष्टभेदप्रतीत्यभावादित्यर्थः। अत्रास्वरसबीजमन्योन्याभावमादाय उक्तरूपेण सन्देहोपपादनसम्भवे प्रतीत्यादिघटित भेदवर्णनमयुक्तम्। किञ्च प्रतीयमानत्वं किं स्वरूपेणाथासाधारणधर्मेण ? नाद्यो व्यर्थविशेष्यत्वात्। द्वितीये विशेषणवैयर्थ्यम्। विशेष्यमात्रेणैव सामञ्जस्यात्। चाक्षुषत्वादेर्निरुपपादत्वाच्चेति॥ एवञ्च यानि भेददूषणानि तानि सर्वाण्यभेददूषणानीत्याह॥ एवञ्चेति॥ सावधेश्च तत्वे स प्रतियोगिकस्य भेदस्य धर्मिस्वरूपत्व इत्यर्थः॥ नैकत्वाभावात्। अनेकत्वाभावादित्यर्थः। नसमासोऽयमित्यदोषः। तथाचास्वव्याघातकैरेव दूषणीयमिति भावः।  
 बाधकान्तरं परिहर्तुमनुदति॥ एतेनेति॥ प्रतिबन्द्या समाधत्ते॥ ऐक्यस्येति॥ प्रवृत्तिनिमित्तभेदेनेति॥ न च भेदस्य निर्वक्तुमशक्यत्वात् प्रवृत्तिभेदानुपपत्तिरिति वाच्यम्। भेदत्वस्य जात्यादिसाधारणत्वेन जातित्वासम्भवेऽप्युपाधित्वसम्भवात्। नचोपाधेरतिरिक्तः भेद इत्युक्त व्यवहारविषयत्वस्य तादात्म्यारोपपूर्वकनिषेध धीविषयत्वस्य वा भेदत्वस्य सम्भवात्। तादात्म्यञ्च तदैक्यं तदसाधारणधर्मो वेति न कश्चित् क्षुद्रोपद्रवः। तदैक्यं च न तेन सह भेदाभावो येनान्योन्याश्रयः। तेन सहैकत्वयुक्तमिति। संसर्गाभावस्य च प्रतियोग्यारोपपूर्वकत्वात् नातिव्याप्तिः। न च भेदत्वस्य स्वरूपत्वेऽनुगतव्यवहारानुपपत्तिः धर्मत्वेऽनवस्थेति वाच्यम्। स्वरूपत्वेप्यनुगतव्यवहारोपपादकत्वस्य सत्तादौ दर्शनादिति, किञ्च ज्ञानानन्दयोरपि विलक्षणव्यवहारविषयत्वं न स्यात्। न च कल्पितभेदेन तदुपपत्तिः। अधिष्ठाने तत्त्वतो भासमाने भेदकल्पनायोगात्। कल्पितसद्व्यवहारापत्तौ न वस्तुतः शून्यतापत्तेश्च॥ एकत्रैवेति॥ न च तत्र शुक्लभास्वररूपोष्ण स्पर्शौ भिन्नावेव। तयोरेव सार्थक्रियेति नायं दृष्टान्त इति वाच्यम्। तद्भेदे मानाभावात्। गुणगुणिनोरभेदस्य भट्टमतानुसारिणा त्वया वाच्यत्वाच्च। विशेषत्वे प्रकृतेऽपि समम्। अयमेव न्यायोऽग्रेऽपि द्रष्टव्यः। किं ज्ञानानन्दावितिवदिति॥ कल्पितभेदेनोपपत्तिश्चित् प्रागेव निराकृतेति भावः। एतेनेति परामृष्टं हेतुमाह॥ ऐक्यब्रह्मशब्दयोरिति॥  
 एवं पर्यायत्वरूपं बाधकं परिहृत्य सम्बन्धितया प्रतीतिरूपबाधकं परिहरति॥ एतेनेति॥ प्रत्युतेति॥ घटो द्रव्यमिति प्रत्ययव्यवहारदर्शनादिति भावः। नन्वैक्यब्रह्मणोरैक्यव्यवहाराद्विषमो दृष्टान्त इत्याह॥ न हीति॥ आद्येपीति॥ अर्थो निषिध्यत इत्यस्मिन् पक्षे इत्यर्थः। तृतीयेपीति॥ ऐक्यस्य ब्रह्मसम्बन्धो निषिध्यते इति पक्षेऽपीत्यर्थः। न द्वितीय इति॥ व्यवहारस्याबाधितत्वं निषिध्यत इति पक्षो नेत्यर्थः। उक्तमर्थं कारिकया सङ्गृह्णाति॥ एवञ्चेति॥ नन्वैक्यभेदयोर्महान् विशेषः। ऐक्यस्य स्वरूपत्वं प्रमाणेन सिद्धण्। भेदस्य धर्मिस्वरूपत्वे न किमपि प्रमाणम्। तथाच कथमैक्यप्रतिबन्दिग्रह इति शङ्कते॥ तत्रेति॥ ऐक्यस्य स्वरूपत्वे न किमपि प्रमाणम्। भेदस्य स्वरूपत्वे बहूनि प्रमाणानि सन्ति इत्याह॥ इहापीति॥ ननु भेदस्य धर्मत्वमेव किं न स्यादित्याह॥ धर्मपक्षस्येति॥ ननु भेदस्य स्वरूपत्वं क्वापि न दृष्टमित्यत आह॥ पृथक्त्वेति॥ ननु भेदस्य स्वरूपत्वे बहूनि प्रमाणानि सन्तीत्युक्तम्। कानि तानीत्यत आह॥ तथेति॥ ननु भेदस्य धर्मतयेवासामानाधिकरण्येनापि भानात् कथं स्वरूपत्वमित्यत आह॥ भेदस्य घट इति॥ न च सामानाधिकरण्येप्यभेदाभानमस्त्विति वाच्यम्। तथात्वे सोऽयमित्यत्रापि अभेदभानानापत्तेस्तत्त्वमसीत्यत्रापि अभेदभानानापत्तेश्च। न च नीलोघट इत्यत्रापि अभेदज्ञानं स्यादिति वाच्यम्। इष्टापत्तेः। गुणगुणिनोरभेदस्य प्रामाणिकत्वस्यान्यत्रोक्तत्वात्। तथा घटतद्भेदयोरिति॥ न चैतल्लिङ्गमसिद्धमिति वाच्यम्। प्रायः सर्वतो विलक्षणस्यैव पदार्थस्यानुभवात् अन्यथा विलक्षणे शब्दस्मारकत्वानुपपत्तेः। न चात्र सामान्यव्याप्तिर्वा विशेषव्याप्तिर्वा ? नाद्यः सामान्यसंवित्संवेद्य जातिव्यक्त्यादौ व्यभिचारात्। न द्वितीयः अभावसमानसंवेद्ये प्रतियोगिनि व्यभिचारादिति वाच्यम्। जातिव्यक्त्यादावभेदस्य मयाङ्गीकृतत्वेन व्यभिचाराभावात्। भट्टमतानुसारिणा त्वयापि समवायस्य दूषितत्वेन चाभेदस्यैव वक्तव्यत्वात्। प्रतियोगिनश्चाभावलौकिकप्रत्यक्षे नियमेन प्रतीयमानत्वे अभाव प्रतीतिमात्रे तदभावात् भेदस्य च तथाभावस्य सर्वसिद्धत्वात् न ह्यखण्डस्वरूपं कदाचित् भातीति॥ सत्यमिति॥ नचाधिष्ठानातिरिक्ता सत्ता नास्तीति एवं परं तद्वाक्यमिति वाच्यम्। तत्सत्यमित्यादेरपि तथात्वापत्तेः। बाधकानाञ्च प्रकृतेऽभावात्। वृथाऽमुख्यार्थत्वकल्पनायामतिप्रसङ्गाच्च। ननु पटात् भेदः किं पटस्वरूपमात्रं कुड्यादिसर्वस्वरूपं वा ? आद्ये कुड्यादेः पटभेदो न स्यात्। द्वितीये कुड्यादिस्वरूपाणामननुगतत्वेनानुगत व्यवहारो न स्यादित्याशङ्क्य निषेधति॥ न चेति॥ अत्राद्यमनङ्गीकृत्य द्वितीयमुपादातुं प्रतिबन्दिमुखेन समाधत्ते॥ अभेदस्येति॥ द्वितीयपक्षे दोषमनूद्य परिहरति॥ यद्यपीति॥ न च घटविषयत्वांशेऽनुगमेऽपि ज्ञानाद्यंशेऽननुगमवत् पटप्रतियोगिकत्वांशेऽनुगमेऽपि भेदांशेऽनुगमो न स्यादिति वाच्यम्। घटव्यक्ती नामननुगमेऽपि घटत्वेनानुगमवत् भेदस्याप्यनुगमसम्भवात्। पटैक्यव्यवहारविरोधित्वस्यैव भेदत्वादिति॥ भेदाङ्गीकारेऽन्योन्याश्रयरूपं बाधकं परिहरति॥ एतेनेति॥ तदेति॥ धर्मिप्रतियोगिज्ञानस्य भेदज्ञानं प्रति कारणत्वादिति भावः॥ अस्येति॥ तयोर्भेदाज्ञाने विलक्षणशब्दाभ्यामुल्लेखो न स्यादिति भावः। ननु धर्मिप्रतियोग्यपेक्षया प्रतीतौ अन्योन्याश्रयत्वेऽपि विशेषणविशेष्यतया प्रतीतौ अन्योन्याश्रयो नेत्यत आह॥ यदित्विति॥ अत्रायं विवेकः। भेदो यदा विशेष्यत्वेन प्रतीयते तदा घटपटयोर्विशेषणत्वेन सम्बन्धित्वेन च तद्भानं विशेषणज्ञानत्वेन सम्बन्धिज्ञानत्वेन च कारणम्। यदा तु भेदस्य न विशेषणतया भानं तदा तु तद्भानं सम्बन्धिज्ञानत्वेनेति॥ नन्वस्तु घटपटज्ञानं भेदज्ञाने कारणम्। तथापि प्रकृते किं दूषणं तत्राह॥ भेदप्रतीतौ चेति॥ न च द्वित्वं संसर्गमर्यादया भासते न प्रकारत्वेनातः कथं तज्ज्ञानार्थं भेदज्ञानापेक्षेति वाच्यम्। घटपटयोरिति प्रकारत्वेनानुभवात्। अन्यथा द्वित्ववाचिशब्दप्रयोगो न स्यादिति भावः। भेदज्ञानं सामान्यतो विशेषतश्च। तत्र सामान्यतो भेदज्ञानेनान्योन्याश्रय इत्याह॥ भेदस्येति॥ तथाच धर्मिज्ञानस्यैव भेदज्ञानत्वेन धर्मिज्ञानसापेक्षत्वेनान्योन्याश्रय इति भावः। ननु धर्मिप्रतीतौ भेदाभानात् कथं धर्मिज्ञानमेव भेदज्ञानमित्यत आह॥ भासमानं हीति॥ अन्यथेति॥ सर्वव्यावृत्तयाऽननुभवे इत्यर्थः। कदाचिदिति शेषः। आदिशब्दादिकं सर्वात्मकं न वेति संशयपरिग्रहः। ननु सर्वव्यावृत्ततया वस्तुभाने सर्वभानमावश्यकम्। तथा च सार्वज्ञापत्तिरित्याशङ्क्य निषेधति॥ न चेति॥ अन्यथेति॥ सामान्यतः सर्वज्ञानाभावे इत्यर्थः॥ तथापीति॥ अत्र हि प्रतियोगितावच्छेदकं सर्वत्वं वा ? स्वेतरसर्वत्वं वा ? नाद्यः स्वस्यापि वैलक्ष्यण्ये स्वासिद्धिप्रसङ्गात्। न द्वितीयः इतरेतराश्रयप्रसङ्गादिति भावः॥ विद्यमानभेदेति॥ तथाच वस्तुतस्तद्भिन्नत्वे सति तदात्मकत्वेनाज्ञातसर्वत्वं प्रतियोगितावच्छेदकमिति भावः। न च तेन रूपेण प्रतियोगिज्ञानाभावात् कथमभाव ज्ञानमिति वाच्यम्। प्रतियोगितावच्छेदक- प्रकारज्ञानस्य कारणत्वानभ्युपगमात्। न च प्रतियोगिनिर्विकल्पकात् प्रमेयत्वादिना प्रतियोगिज्ञानादभावज्ञानापत्तिरिति वाच्यम्। फलीभूतज्ञाने येन रूपेण प्रतियोगी भासते तेन रूपेण प्रतियोगिज्ञानं कारणम्। तस्य च प्रकृते सत्त्वात्। इदं चैवमवश्यमभ्युपगन्तव्यम्। अन्यथा प्रागभावकाले इह घटो नास्तीति बुद्धेः प्रागभावविषयत्वं न स्यात्। प्रथमक्षणे घटे रूपं नास्तीति बुद्धेः प्रागभावादिविषयत्वं न स्यादिति। एतेनेदमपि परास्तम्। धर्म्यज्ञानदशायां धर्मिण्यपि प्रतियोगितावच्छेदकसभ्यावात् तस्यापि स्वस्माभ्देदे शून्यतापत्तिरिति उक्तावच्छेदकस्थ धर्मिण्यभावात्। अन्यथा सर्वं खल्विदं ब्रह्मेत्यत्रापि सर्वशब्दार्थज्ञानाभावप्रसङ्गात्। न च तत्र सर्वशब्दः सङ्कुचितवृत्तिरेवेति वाच्यम्। तथात्वे सर्वं खल्विदमित्यस्य सर्वस्य ब्रह्मण्यारोपितार्थत्वेन ब्रह्मणोऽपि ब्रह्मण्यारोपितत्वापत्तेः। एकेन शब्देनैकेन रूपेण प्रतीतस्यार्थभेदकल्पनानुपपत्तेः। ननु धर्मिभिन्नत्वेन प्रतियोग्यप्रतीतितो भेदो न प्रतीयत एवेत्यत आह॥ न हीति॥ प्रत्यक्ष विरुद्धत्वान्नियामकाभावाच्च त्वदुक्तनियमोऽयुक्त इति भावः। अन्यथा तवापि भेद प्रत्ययो न स्यात्। यथा चैतत्तथा सामान्यतो भेदखण्डनोद्धारे नहि मृदवास्तवी इत्यादिना समाहितम्।  
 किञ्चैवं प्रतियोगिज्ञानमभावज्ञाने कारणमित्यङ्गीकृत्य समाहितम्। वस्तुतः प्रतियोगिज्ञानमभावज्ञाने कारणमेव न भवति। प्रमाणाभावात्। क्वचित्तु प्रतियोग्युपस्थित्यपेक्षायाः सत्त्वेनोपयोगात्। अन्यथा विशिष्टज्ञानेऽपि विशेषणज्ञानकारणतापत्तिः । यदि चोभयसंनिकर्षादेव विशिष्टज्ञानोपपत्तौ न विशिष्टज्ञाने विशेषणज्ञानं कारणं तदा प्रकृतेऽपि धर्मिप्रतियोग्युभयसंनिकर्षादुभयज्ञानोपपत्तेः न प्रतियोगिज्ञानं कारणम्। प्रतियोग्यसंनिधाने च संनिकर्षत्वेनोपयुज्यते। न च प्रकृतेऽपि सर्वासंनिधानात् तद्भानमपेक्षितमिति वाच्यम्। सर्वविषयकस्य साक्षिज्ञानस्य सर्वदा सत्त्वात्। न च साक्षीबहिर्विषये उपनायकप्रमाणापेक्ष इति वाच्यम्। प्रातिस्विकरूपेण तथात्वेऽपि सर्वत्वेन तदनपेक्षणात् इति मनसि कृत्वाऽऽह॥ किञ्चेति॥ गङ्गेशवचनं त्वप्रामाणिकमेवेति भावः। नन्वयं पक्षः सिद्धान्तविरुद्ध इत्यत आह॥ उक्तं हीति॥ ननु सर्वस्मादित्ययुक्तम्। स्वव्यावृत्तताया अननुभवादित्यत आह॥ सर्वस्मादित्यनेन चेति॥ अत्र परप्रसिद्धं दृष्टान्तमाह॥ यथेति॥ न च सर्वशब्दो ममासङ्कुचित एवेति वाच्यम्। ब्रह्मांशे सिद्धार्थताप्रसङ्गात् ऐक्यस्यैकरूपस्याभावेन बोधासम्भवाच्च।  
 एवं सामान्यतो भेदप्रतीतावन्योन्याश्रयतामुद्धृत्य विशिष्य प्रतीतावपि तामुद्धरति॥ एतेनेति॥ ननु धर्मिणः सकाशात् भेदप्रतीते रनावश्यकत्वात् कथमन्योन्याश्रय इत्यत आह॥ धर्मिण इति॥ अत्र हेतुमाह॥ अप्रतीत भेदस्येति॥ प्रतिबन्द्या समाधत्ते॥ त्वन्मतेपीति॥ न च काल्पनिकमेव भेदज्ञानं प्रतियोगिभावद्वित्वावच्छिन्ननिर्वाहकमिति वाच्यम्। भेदकाल्पनिकत्वस्याद्यप्यसिद्धेः बाधकाभावात् अन्यथा भेदकल्पनाया एवायोगात् वैपरीत्यस्यापि वक्तुं शक्यत्वात् च। नचाभेदस्य निष्प्रतियोगिब्रह्मस्वरूपत्वात् सत्प्रतियोगित्वमसिद्धम्। सप्रतियोगिव्यवहारस्तु भेदसप्रतियोगित्वेनातो नाभेदज्ञाने प्रतियोगिज्ञानं कारणमिति वाच्यम्। वैपरीत्यस्यापि वक्तुं शक्यत्वात्। तादात्म्याभावरूपत्वात् भेदस्य ऐक्यस्य भेदाभावरूपत्वेऽपि भेदरूपप्रतियोगिज्ञानसापेक्षत्वाच्च। विरोधादित्युपलक्षणम्। प्रतियोगितावच्छेदकप्रकारकप्रतियोगिज्ञानमात्रेण भेदबुध्युपपत्तेरित्यपि द्रष्टव्यम्। असम्भवादित्यपि पूर्ववदुपलक्षणम्।  
 एवं प्रतिबन्द्या परिहारमभिधाय वस्तुतः परिहारमाह॥ अनयोरितीति॥ नन्वविरोधित्वादिज्ञानं प्रति भेदज्ञानं पूर्वं दृश्यते तत्कथं तन्न कारणमित्यत आह॥ नहीति॥ क्वचित् पूर्वत्वं यादृच्छिकमिति भावः। यादृच्छिकत्वमेवोपपादयति॥ भेदकेति॥ ननु न प्रतियोगितावच्छेदकप्रकारकप्रतियोगिज्ञानं भेदज्ञाने कारणम्। किन्तु धर्मिणः सकाशात् भेदवत्त्वेन ज्ञानमित्यत आह॥ अन्यथेति॥ तत्स्यादितीति॥ अभेदप्रतियोगित्वं स्यादित्यर्थः। तथाच क्वाप्यभेदज्ञानं तव न स्यादिति भावः॥ अभेदयोग्यत्वादिरूपेणेति॥ तद्योग्यतावच्छेदकरूपेणेत्यर्थः। नन्वेवं भेदभ्रमकालेप्यभेदबुद्धिः स्यादित्यत आह॥ भेदभ्रमेत्विति॥ असति प्रतिबन्धक इत्युक्तत्वात्। प्रतिबन्धकता च फलबलकल्प्येति भावः॥ योग्येति॥ योग्यतावच्छेदकेत्यर्थः। ननु धर्मभेदपक्षे कथमन्योन्याश्रयोद्धार इत्यत आह॥ धर्मभेदपक्षेऽपीति॥ ननु तर्हि दूरस्थवनस्पत्यादौ भेदप्रतीतिः स्यादित्यत आह॥ दूरस्थवनस्पत्यादौ त्विति॥ ननूक्तसामग्र्यां सत्यामपि धर्मिणः सकाशात् भेदवत्त्वेन ज्ञानं विना बेदज्ञानाभावात् तद्भानमपि कारणमित्यत आह॥ न हीति॥ ननु मार्गान्तरे सत्यपि मया अयमेव मार्गः स्वीक्रियत इत्यत आह॥ न चेति॥ अन्यथा तवाप्यभेद ज्ञानं न स्यादित्युक्तमिति भावः। ननु विद्यमानभेदज्ञानस्य प्रतियोगित्वेन प्रयोजकत्वेनादर्शनात् प्रकृते कथं तस्य प्रयोजकत्वमित्यत आह॥ गौर्गवयेति॥ तथात्वे भेदज्ञानं कारणमत्राह॥ न हीति॥ प्रत्यक्षेभेदज्ञानपूर्वकत्वं सम्भावितं संनिकृष्टस्य योग्यस्य प्रत्यक्षेण विषयीकरणात्। शब्दस्थले तु पदार्थसंसर्गयोरन्यतरस्यैव भानात् गोगवयभेदस्य तत्त्वाभावानमिति ज्ञापयितुं सुतरामित्युक्तम्। ननु शब्दस्थलेऽपि सदृश शब्द एव भेदप्रत्यायकः। तद्भिन्नत्वे सति तद्गतभूयोधर्मवत्वस्य सादृश्यपदार्थत्वादित्यत आह॥ न चेति॥ सादृश्यं पदार्थान्तरमिति न भेदघटितमिति भावः। नन्वन्यत्र यथातथा अस्तु भेदप्रतियोगिज्ञानं भेदज्ञानपूर्वकमेवाङ्गीक्रियते इत्यत आह॥ अन्यथेति॥ यदि भेदप्रतियोगिज्ञानं भेदज्ञानपूर्वकमेवाङ्गीक्रियते इत्यर्थः। न चेष्टापत्तिः। सप्रतियोगिकपदार्थमात्रस्य मयादूषणादिति वाच्यम्। एवमभेदस्यापि दूषणसम्भवेन स्वव्यावहतत्वात् अभेदो न सप्रतियोगिक इति तु पुरा एवापाकृतम्। अन्योन्याश्रयादिदुष्टस्य व्यावहारिकत्वमसंभवीति तदापादनं स्वव्याहतमिति। उक्तमर्थं कारिकया सङ्गृह्णाति॥ एवञ्चेति॥ उक्तान्योन्याश्रयनिराकरणेन प्रकारान्तरेणान्योन्याश्रयं निराकरोति॥ एतेनेति॥ एतेनेति परामृष्टं हेतुं दर्शयति॥ सप्रतियोगिके चेति॥ तत्रापि न प्रतियोगिज्ञानमात्रं कारणम्। निर्विकल्पकादपि सादृश्यधीः स्यात् किन्तु प्रतियोगित्वेन। तत्रापि नान्यं प्रति। किन्तु सादृश्यादिकं प्रतीति वक्तुं शक्यत्वात्। इष्टापत्तेश्च पूर्ववदेव परिहारो द्रष्टव्यः। वैषम्यमात्रमाशङ्क्य साम्येन सिद्धान्तमाह॥ यदि चेति॥ इदन्तु अभ्युपेत्य समाहितम्। वस्तुतः प्रतियोगिज्ञानमभावज्ञानकारणमेव न भवति। क्वचित्तु संस्काररूपप्रत्याधायकत्वेनोपयुज्यत इत्याह॥ यद्वेति। ननु युगपदनेकज्ञानस्यात्मनि विरुद्धत्वात् कथमनेकज्ञानमात्मनीत्यत आह॥ युगपदिति॥ ननु विशिष्टज्ञानादौ विशेषणबुद्धेः कारणत्वात् कथं तदभावे विशिष्टज्ञानादीत्यत आह॥ नहीति॥ ननु विशेषण ज्ञानादीनां विशिष्ट ज्ञानादिकं प्रत्यन्वयव्यतिरेकसिद्धकारणत्वात् कथं तदनङ्गीकारः इत्यत आह॥ उक्तं चेति॥ विशिष्टज्ञानादिकं विशेषणज्ञानादेरन्वयव्यतिरेकस्य व्यभिचारादेः अन्यत्रोपपादितत्वादिति भावः। नचैवमभावज्ञानादौ प्रतियोगिज्ञानादेः क्वाप्यपेक्षा न स्यादित्यत आह॥ अत्रत्विति॥ फलितमाह॥ तथाचेति॥ नन्विदं समाधानं सिद्धान्तविरुद्धमित्यत आह॥ तदुक्तमिति॥ ननु तद्भावश्चैवेत्ययुक्तम् विशेषणस्यायोग्यत्वेन भानायोगादित्यत आह॥ यद्यपीति॥ अन्यत्वेति॥ ननु न वयं भेदं निराकुर्मः किन्तु तस्य वास्तवत्वमिति चेन्न। अन्योन्याश्रयत्वादेरुत्पत्तिज्ञप्त्यन्यतरप्रतिबन्धकत्वेन वास्तवत्वा प्रयोजकत्वादित्युक्तत्वात्। एवं भेदप्रतीतावन्योन्याश्रयतामुद्धृत्यानवस्थामुद्धरति॥ एतेनेति॥ एतेनेति परामृष्टं हेतुमाह॥ ब्रह्मजीवाभिन्नमिति॥ न च ममानिर्वचनीय भेदेनोपपत्तिरिति वाच्यम्। भेदानिर्वचनीयतायाः अद्याप्यसिद्धेः। विस्तृतं चैतत् पुरैवेति। अनवस्थाया ज्ञप्त्यादिमात्रप्रतिबन्धकत्वेन तवानिर्वचनीयभेदप्रतीतिश्च न स्यात्। अनवस्थायास्त्वत्पक्षेऽपि साम्याच्च। न च तत्पक्षे अनुपपत्तिरलङ्कार एव न दूषणमिति वाच्यम्। ब्रह्मणोविद्यात्वाभ्युपगमातिप्रसङ्गस्य मूल एवोक्तत्वात्। ननु सुहृद्भावेन पृच्छन्तं प्रति विशेषणत्वादौ नियामकं वाच्यमित्यत आह॥ विद्यमानभेदयोरिति॥ किञ्च भेदत्वेनैव ज्ञानं विशेषणत्वे प्रयोजकमिति त्वया न वाच्यं स्वव्याहतत्वादित्याह॥ किञ्चेति॥ उक्तमर्थं कारिकारूढं करोति॥ एवञ्चेति॥ भेदमेवेति॥ एव कारेण धर्मिप्रतियोगि व्यावृत्तिः। वस्त्वपीति॥ धर्मिप्रतियोगिनावपीत्यर्थः॥ बुद्धेरिति॥ त्रिक्षणावस्थायित्वादिति भावः॥ अत एवेति॥ विरम्य व्यापाराभावादेवेत्यर्थः॥ वस्तुग्रहस्य॥ धर्मिप्रतियोगिज्ञानस्येत्यर्थः। बिम्बप्रतियोगितावच्छेदकरूपेण धर्मिप्रतियोगिज्ञानानन्तरवस्तुभेदविषयकविशिष्ट ज्ञानसम्भवात् वस्तु पूर्वभेदज्ञानाङ्गीकारे न कोपि दोष इति भावः॥ अनयोरिति॥ न च द्वित्वावच्छिन्नवस्तुज्ञानं भेदज्ञानं विना नेति अन्योन्याश्रय इति वाच्यम्। अपेक्षाबुद्ध्यादिसामग्रीसत्त्वे द्वित्वादिज्ञानसम्भवात्। एतेनानयोर्भेद इति सम्बन्धज्ञानं भेदपूर्वमित्यनवस्थेत्यपास्तम्। भेदज्ञानं विनापि सम्बन्धज्ञानसम्भवात्। तत्पूर्विकानेतीति। न च प्रतियोगिज्ञानमभावज्ञानेकारणमिति तदभावे तत् कथं स्यादिति वाच्यम्। तत्कारणत्वेसम्मतेः। यथा चैतत्तथोपपादितम्॥ रूप्यस्येति॥ अत्र द्वैतस्येति परमताभिप्रायेण। नचाभावादेर्ब्रह्मातिरेकपक्षे इष्टापत्तिः अनतिरेकपक्षे तु ब्रह्मणः प्रामाणिकत्वे तत्स्वरूपस्याभावादेः प्रामाणिकत्वमिति वाच्यम्। अन्योन्याभावादिरूपस्य भेदस्यापि तथाभावस्य वक्तुं शक्यत्वात्। अन्योन्याभावस्य स्वरूपत्वे शून्यत्वादिकं प्रागेव निराकृतम्। ननु क्वचित् प्रमितं क्वचिन्निषिध्यत इति नियमात् कथमप्रामाणिकप्रतिषेध इत्यत आह॥ न हीति॥ ज्ञानमात्रस्यै प्रयोजकत्वसम्भवे प्रमापर्यन्तं गमने गौरवादिति भावः। ननु तार्किकमते तथानियमाभ्युपगमात् कथमप्रामाणिकनिषेध इत्यत आह॥ एषामिति॥ नन्वेवं तन्मते संसर्गान्योन्याभावयोरभेदः स्यादेकप्रतियोगिकत्वादित्यत आह॥ तन्मत इति॥ न चैवमपि प्रतियोगि तादात्म्यान्ताभावाभेदानिस्तार इति वाच्यम्। प्रतियोगिशब्दस्य सम्बन्धिशब्देन यत्र यत्प्रतियोगितावच्छेदकमारोप्य निषेधधीविषयस्स तदन्योन्याभाव इति अङ्गीकारे दोषाभावात्। न हि तादात्म्यात्यन्ताभावस्थले प्रतियोगितावच्छेदकमारोप्यत इति न चातीन्द्रिये भेदे संसर्गाभावे चाव्याप्तिरिति वाच्यम्। तादृशनिषेध विषयजातित्वस्य विवक्षितत्वात्। तत्तत्पदवाच्यत्वादेस्तज्जातीयत्वस्य सम्भवात्। योगिनं प्रति वा तादृशत्वाच्च॥ इहापीति॥ न च भेदे भिन्नत्वादि व्यवहारस्य स्वरूपेण निर्वाहे घटेऽपि तथात्व धर्मभेदपक्षानुपपत्तिरिति वाच्यम्। विशेषबलेन धर्म धर्मि भावोपपत्तेः। अन्यस्य सम्मतत्वात्॥ अभावाभावस्येति॥ अभावप्रतियोगिकाभावमात्रस्येत्यर्थः॥ प्रकृतेऽपि सममिति॥ उपलक्षणमेतत्। यत्राभावप्रतियोगिकमवान्तरं धर्मिभिन्नं तस्यैव भावत्वम्। अयं च न तथा। तस्य धर्म्यात्मकत्वात् तस्मान्न कश्चिद्दोष इत्यपि द्रष्टव्यम्। तथाचेति॥ नचास्माकमभेदाभेदत्वादेः ब्रह्मात्मकतयाऽन्योन्यवृत्तिरित्येवानुपपन्नमिति वाच्यम्। अस्माकमपि भेदाभेदत्वादेः धर्मिस्वरूपतया तथा वक्तुं शक्यत्वात्। व्यवहारस्य च त्वयाप्युपपादयिष्यमाणत्वात्। ननु मन्मते नाभेदव्यक्तिनानात्वं येनाभेदत्वं जातिरूपमुपाधिरूपमवश्यं वाच्यम्। नैवं त्वया वक्तुं शक्यम्। भेदव्यक्तीनामनन्तत्वाङ्गीकारादित्यत आह॥ न चेति॥ वेदान्तेति॥ घटे घटाभेदस्य जीवे जीवाभेदस्य प्रत्यक्षसिद्धत्वेन तदात्मकस्य ब्रह्माभेदस्य प्रत्यक्षसिद्धतया तत्प्रत्यायकानां वेदान्तानां वैयर्थ्यमित्यर्थः। नच भेदभ्रमनिवर्तकवृत्यर्थं वेदान्ता इति वाच्यम्। अभेदे भासमाने भेदभ्रमस्यैवायोगात्॥ अथेति॥ नचात्माश्रयादिदोषेणान्योन्यवृत्तित्वप्रमित्यसिद्धिरिति वाच्यम्। उत्पत्तिज्ञप्त्यप्रतिबन्धकत्वेनाध्ययनविधिवददोषत्वात्। बाधाभावेन प्रमात्वासिद्धेश्च॥ तर्हीति॥ भेदस्य स्वरूपत्वे बाधकानामुद्धृतत्वादिति भावः॥ योग्यता चेति॥ न च योग्यता भेदं विना वक्तुं शक्येति वाच्यम्। भेदकधर्मावच्छिन्नस्यैव योग्यत्वात्। न च तस्यापि भेदघटितत्वमाश्रयकोटावप्रवेशात्। न च कार्योन्नेयत्वाद्योग्यताया अयुक्तं भेदमज्ञत्वा कार्यभेदस्य ज्ञातुमशक्यत्वादिति वाच्यम्। कार्यस्वरूपज्ञानस्यैव तद्भेदज्ञानत्वात्। उक्तं न्यायं दूषणान्तरेऽतिदिशति॥ एवमिति॥ ननु प्रत्येकं कुतो न दूष्यत इत्यतः स्वव्याघातका इत्युक्तम्। तदुपपादयति॥ नहीति॥ स्वोक्तेऽर्थे सिद्धान्त सम्मतिमाह॥ तदुक्तमिति॥ तथा च सामान्यविशेषाभ्यां भेदखण्डनस्याभावात् भेदो युक्ततर इति। इति विशिष्य भेदखण्डनोद्धारः॥ 15 ॥  
\</2-15\>

\<2-16\>  
  16. विशेषसमर्थनम्

 किञ्च भेदस्य स्वरूपत्वे पर्यायत्वादयो दोषाः ऐक्यादिप्रतिबन्द्यादिना समाहितास्ते भेदस्य स्वरूपमात्रत्वमभ्युपगम्य। अस्माभिर्भेदस्य वस्तुमात्रत्वानभ्युपगमान्नैते दोषा भवन्ति। अत एव प्रतिबन्दिमात्रमनुत्तरमिति निरस्तमित्याह॥ वस्तुतस्त्विति॥ तत्र भेदस्य वस्त्वभेदाङ्गीकार फलमाह॥ ततश्चेति॥ भेदस्य सविषयत्वाङ्गीकारफलमाह॥ भेद चेति॥ ननु चापर्यायत्वादिनिर्वाहार्थमङ्गीकृतस्य विशेषस्य च भिन्नत्वादिना दुष्टत्वम्। न च सोपि वस्तुना सविशेषाभिन्न इति वाच्यम्। तथापि विशेषपरम्परया अनवस्थानात्। न च स स्वनिर्वाहक इति वाच्यम्। तत्र प्रमाणाभावादिति चेन्न। धर्मिग्राहकेण प्रमाणेन तस्य तथैव सिद्धत्वात्। यथा चैतत्तथा वक्ष्यते। ननु लक्षणाभावे कथं विशेषस्य स्वेतरव्यावृत्तत्वेन ज्ञानम्। न च वैशेषिकैस्तल्लक्षणमुक्तम्- अन्त्यव्यावृत्तिहेतवो विशेषा इतीति वाच्यम्। तदङ्गीकारेऽपसिद्धान्तादित्यत आह॥ विशेषश्चेति॥ स्वभाव इति शेषः। अपर्यायत्वादिनिर्वाहकत्वं भेदेऽपीति तद्व्यावृत्यर्थं भेदहीन इत्युक्तम्। नचैवमपसिद्धान्तः। एतादृशस्य विशेषस्य वैशेषिकैः सर्ववस्तुष्वनभ्युपगमात्। नित्यद्रव्येष्वेव विलक्षणस्याभ्युपगमात्। अत्र सिद्धान्तसम्मतिमाह॥ तदुक्तमिति॥ ननूक्तलक्षणविशिष्टो विशेषः प्रमाणाभावादयुक्त इत्यत आह॥ प्रमाणं त्विति॥ यद्यपि ज्यैष्ठ्यात् प्रत्यक्षमादावुपन्यसनीयम्। तथापि तस्य परं प्रत्युपन्यासानर्हत्वात् पश्चात्तदुपन्यासः। यद्यपि बहुवादिसम्मतत्वात् अनुमानं प्रथममुपन्यासार्हं तथापि अर्थापत्युपन्यासेन प्रमाणद्वयोपन्यासः फलतीति तदुपन्यास इति द्रष्टव्यम्। नन्वनुपपद्यमानार्थादर्शनात् कथमर्थापत्तिरित्यतस्तद्दर्शयितुमुपोद्धातमाह॥ तथाहीति॥ अखण्डार्थत्वादिति॥ निर्भेदार्थनिष्ठत्वादित्यर्थः॥ तत्र चेति॥ न च विशेषाङ्गीकारेऽपि ऐक्यस्य श्रुतिविरोधः सम एव। ऐक्यस्य निर्विशेषार्थत्वादिति वाच्यम्। ऐक्यं हि निर्भिन्नार्थत्वम्। तथाच विशेषस्य भेदप्रतिनिधित्वेन स्वीक्रियमाणस्य स्वरूपत्वेन निर्भिन्नार्थत्वविरोधित्वाभावात् न तद्विरोधः ननु लक्ष्यार्थभेदाभावेपि मुख्यार्थभेदात् व्यावर्त्यभेदाच्च न पर्यायत्वादिकमित्यत आह॥ लक्ष्यार्थेति॥ यथा चैतत्तथोपपादितम्॥ एवमिति॥ न च विशेषस्याप्याश्रितत्वेन धर्मत्वात् तद्भेदनिषेधात् तेनाप्यनुपपत्तिरिति वाच्यम्। तस्य तद्भेदनिषेधेऽपि अपर्यायत्वादिनिर्वाहकत्वेन सिद्धत्वात्। तेनोपपत्तेरावश्यकत्वात्॥ अन्यथा प्रमितव्यवहारविलोपापत्तेरिति॥ अर्थेति॥ न च ज्ञानत्वानन्दत्वयोर्जातिरूपत्वेन नोक्तरूपत्वमिति वाच्यम्। तयोर्ब्रह्मसाधारण धर्मत्वेन ब्रह्मणि च जातेरभावेनोक्तरूपस्यावश्यकत्वात्। ब्रह्मलक्षणप्रश्नोत्तरवाक्ये लक्षणत्वेन श्रुतयोस्तयोर्जातिरुपत्वाभावाच्च। अन्यथासम्भवातिव्याप्त्यापत्तेरितिब्रह्मण एकत्वेन तत्र जातेरसम्भवात् शुद्धाद्वितीयस्यैव लक्ष्यत्वेन कल्पितभेदमादायापि ब्रह्मबहुत्वस्य वक्तुमशक्यत्वात्। ननु ज्ञानत्वानन्दत्वयोर्जातिरूपत्वाभावे श्रुतयोस्तयोर्जातिरूपत्वाभावे उक्तोपाधिरूपयोस्तयोः स्वरूपानतिरेकेणाभेदात् ज्ञानानन्दशब्दयोः प्रवृत्तिनिमित्तभेदाभावेन पर्यायत्वं स्यात्तथाच पर्यायत्वापत्या सहप्रयोगो न स्यादित्यत आह॥ आकाशस्येति॥ आकाशस्यैकव्यक्तित्वेन तत्राकाशत्वजातेरभावात्। यदि स्वरूपविशेषमादाय प्रवृत्तिनिमित्तभेदस्तत्रापि तुल्यमिति भावः। नन्वाकाशशब्देऽष्टद्रव्यातिरिक्तद्रव्याश्रयत्वं प्रवृत्तिनिमित्तमतः कथं तदभेद इत्यत आह॥ नहीति॥ लाघवेन शब्दाश्रयत्वस्यैव प्रवृत्तिनिमित्तत्वादिति भावः। नचाकाशशब्दाश्रयशब्दयोः पर्यायत्वेऽपि व्याख्यान व्याख्येयभावादिना सहप्रयोगोपपत्तिरिति वाच्यम्। सार्वत्रिकसहप्रयोगानुपपत्तेरुक्तत्वात्। तस्याश्च पर्यायत्वेऽयोगात्। नन्वस्तु ज्ञानानन्दयोरेकतरपरिशेषः। तत्र को दोष इत्यत आह॥ ज्ञानेति॥ न च ज्ञानानन्दयोरभेदात् तरप्‌प्रयोगोयुक्तः द्वयोर्वचने तरब्बिधानादिति वाच्यम्। लोकेज्ञानानन्दयोर्भेदेन द्वित्ववचनसम्भवात्। ब्रह्मण्यपि ज्ञानानन्दयोः निर्विशेषाभेदस्याद्याप्यसिद्धत्वाच्च। अभेदेऽपि ऋतं पिबन्तावित्यादौ द्विवचनस्य प्रयोगाच्च। यथा चैतत्तथोपपादितं गुहां प्रविष्टावित्यादौ भाष्यटीकादिना।  
 स्थलान्तरेपि विशेषमङ्गीकारयितुमाह॥ एवमिति॥ ऐक्यस्येति॥ आदिपदेनाद्वैतहान्यादिपरिग्रहः। एवञ्च चैतन्य भिन्नत्वे ऐक्यस्य सत्यत्वेऽद्वैतहानिः। मिथ्यात्वे च भेदसत्यत्वादिकमिति। नन्वज्ञानकृतांशभेदमादाय सर्वस्योपपत्तिरित्याशङ्क्य निषेधति॥ विशेषाभाव इति॥ तथाचावरकाज्ञानोपपत्तौ तत्कृतांशभेदकल्पना। तदेव न सम्भवतीति भावः। नन्वेकस्यैवावरणमनावरणं च किं न स्यादित्यत आह॥ नहीति॥ तथासति शुक्त्यंशस्य भेदापत्तेः। न च तत्रांशभेदकल्पकं फलं नेति वाच्यम्। प्रकृते फलभेदस्याप्यन्यथोपपत्तौ असम्भावितांशभेदकल्पनायाम् अतिप्रसङ्गस्य दुष्परिहरत्वात्। स्थलान्तरेपि विशेषं साधयति॥ किञ्चेति॥ ननु धर्मविधिभेदनिषेधान्यथानुपपत्या विशेषः साधनीयः। नच प्रकृते धर्मविधिः। धर्मनित्यस्यानुवादत्वादित्याशङ्क्य निषेधति॥ नचेति॥ श्रुतित इति॥ तथाच श्रुत्यैव धर्मा विधातव्याः। नचाविद्यकधर्माणां साक्षिणैव प्राप्तिरिति वाच्यम्। सार्वज्ञादिधर्माणां तदभावात्। न ह्यहं सर्वज्ञ इति साक्ष्यनुभवोस्ति। प्रत्युत नाहं सर्वज्ञ इत्येव। तथाच न साक्षिप्राप्तिः। किञ्च सार्वज्ञादि धर्माणां श्रुति तात्पर्यविषयत्वेन ब्रह्मवदाविद्यकत्वासिद्धिः। किञ्चानुवादो व्यर्थः। न च निषेधार्थमिति वाच्यम्। पृथगित्यनेन विशेषणेन तस्यैव निषेधप्रतीतेः। अन्यथा तद्वैयर्थ्यप्रसङ्गात्॥ तादृशेति॥ अत्यन्तेत्यर्थः। किञ्चात्यन्तभेदनिषेधे हि भेदाभेदावभिमतौ वक्तव्यौ। न च तद्युक्तं स्मृति विरोधादित्याह॥ भेदाभेदौ चेति॥ स्वोक्तेऽर्थे सिद्दान्तसम्मतिमाह॥ तदुक्तमिति॥ धर्मानुक्त्वा विधाय पृथक्त्वस्य भेदस्य निषेधादत एवोक्तिपृथक्त्वनिषेधान्यथा उपपत्तित एव भेदादन्यो विशेषो ज्ञायत इत्यर्थः। साक्षितश्च ज्ञायत इति हेत्वन्तरम्।  
 एवं वैदिकेष्वर्थेषु विशेषं साधयित्वा लौकिकेष्वपि तं साधयति॥ किञ्चेति॥ तत्परम्परेति॥ भेदपरम्परेत्यर्थः। नन्वियं भेदाभेदपरम्परा प्रामाणिकीत्यत उक्तम्॥ अप्रामाणिकीति॥ न च भेदाभेदपरम्परायां कार्यमेव प्रमाणमिति वाच्यम्। तस्य प्रामाणिकविशेषेणैवोपपत्तेरिति भावः। ननु व्यवहारान्यथानुपपत्या विशेषाङ्गीकारे इदं रजतमिति व्यवहारादपि प्रथमविशेषाङ्गीकारः स्यादित्यत आह॥ अबाधितेति॥ तस्य बाधितत्वादिति भावः। नु मया षट्‌पदार्थनियमो नाङ्गीक्रियत इत्यत आह॥ अनियमपक्षेऽपीति॥ न चानवस्था प्रामाणिकीति वाच्यम्। एकेन विशेषेणोपपत्तौ परम्पराकल्पनस्याप्रामाणिकत्वात्॥ तस्यैवेति॥ न च तत्तदसाधारणस्वरूपस्यैव स्वभावविशेषशब्दार्थत्वेन भवदुक्तविशेषैक्यमिति वाच्यम्। उक्तव्यवहार समर्थतादृशस्वरूपस्यैव मया विशेषत्वेनाङ्गीकारात्॥ स्वस्येति॥ न च स्वेतरानपेक्षव्यवहारविषयत्वमेव स्वनिर्वाहकत्वमिति वाच्यम्। इतरानपेक्षस्य व्यवहारस्य स्वानपेक्षत्वेन तस्याकस्मिकत्वं स्यात्। विशेष निषेधस्य शेषविधिनान्तरीयकत्वाच्च। स्वापेक्षा च कर्मत्वादिनेति कथं न विशेषसिद्धिः। ननु विशेषस्यापि वस्तुना भेदाङ्गीकारात् भेदपरम्परया विशेषपरम्परया वाऽनवस्था स्यादित्यत आह॥ अयञ्चेति॥ नच विशेषस्यापि कथं स्वनिर्वाहकत्वं तस्यापि वस्त्वभेदाङ्गीकारादित्यत आह॥ तस्येति॥ तस्य वस्तुनीव स्वस्मिन्नपि विशेषरूपत्वेन तदुपपत्तेः। तथात्वं च धर्मिग्राहकमानसिद्धमिति भावः। ननु भेदकार्यस्य विशेषनिर्वाहे घटपटादावपि विशेषेणैव भेदकार्यनिर्वाहात् भेदाङ्गीकारो व्यर्थः। एकेनैवोपपत्तौ पदार्थद्वयाङ्गीकारे गौरवमित्यत आह॥ यत्रेति॥ भेदकार्यमुपजीव्य कल्पितो विशेषो न भेदं व्याहन्ति उपजीव्यविरोधात्। अन्यथा पूतिकानामपि सोमबाधकत्वं स्यात्। सोमस्य प्रत्यक्षसिद्धत्वान्न बाधकत्वमिति यदि तर्हि भेदस्यापि प्रत्यक्षादि सिद्धत्वात् न तद्बाधकत्वम्। प्रतिनिधेर्मुख्यबाधकत्वादर्शनादित्याह॥ न हीति॥ एतेनालौकिकस्थले द्वयोः साम्यमिति निरस्तम्। भेदस्य एवं धर्मानिति बाधितत्वात्॥ एतेनेति परामृष्टं हेतुं दर्शयति॥ तत्रेति॥ न च तत्रेवात्र मुख्यत्वनियामकं नेति वाच्यम्। सोमस्य श्रौतत्वात् कार्यनिर्वाहकत्वेन भेदस्य प्रत्यक्षसिद्धत्वस्यैव मुख्यत्वनियामकत्वात्।  
 एवमर्थापत्या विशेषं प्रसाध्यानुमानेनापि तं साधयति॥ एवमिति॥ उक्तसाधनस्यानुमानेऽनुकूलतर्कोपदर्शकत्वेनोपयोगीति दर्शितमेवञ्चेति शब्देन। अत एवार्थापत्तिप्रदर्शनानन्तरमनुमानप्रदर्शनमन्यथाऽनुमानमेवादावुपदर्श्येत॥ न केवलं तर्कोपदर्शकत्वेनोपयोगोऽपितु पक्षहेतुसाधकत्वेनापीति द्रष्टव्यम्। नचोक्तानुमानेविद्यारूपनिर्वाहकत्वेनार्थान्तरतेति वाच्यम्। तस्याः भेदकार्यनिर्वाहकत्वस्य क्वाप्यदर्शनात्। स्वभावविशेषरूपस्य विशेषस्य घटाभावे घटाभाव इत्यादौ तन्निर्वाहकत्वदर्शनात्। अविद्याया निराकृतत्वाच्च। अत एवाविद्यकभेदस्याविद्यमानत्वात् बाधोऽसिद्धिश्चेति परास्तम्। तथात्वे तत्कार्यबाधितत्वप्रसङ्गात्। न चेष्टापत्तिः। बाधकानां मिथ्यात्वानुमानबाधप्रस्तावे निराकृतत्वात् घटपटादावाविद्यकभेदस्यैव वास्तवाभेदविरोधस्य त्वया वक्तव्यत्वेन प्रकृते वास्तवाभेदाभावप्राप्तेश्च।  
 किञ्च प्रत्यक्षानुकूलानि प्रकृतानुमानानि प्रबलानीति वक्तुं विशेषे प्रत्यक्षमाह॥ किञ्चेति॥ नन्वेवं घट इत्यादिवदयं विशेष इत्यननुभवात् कथं प्रत्यक्षेण विशेषसिद्धिरित्यत आह॥ तथाहीति॥ अत्यन्तभिन्नेषु घटपटादिषु घटः पट इति बुद्धिर्नास्तीति शुक्लादिषु त्वस्ति। शुक्लः पट इत्यनुभवात्। तत्र किञ्चिद्विषयवैलक्ष्यण्यं वाच्यम्। तत्र किं सम्बन्धविषयत्वं वा संयोगान्यसम्बन्धविषयत्वं वा ? स्वरूपप्रत्यासत्ति संयोगान्यसम्बन्ध विषयत्वं वा समवायविषयत्वं वा अभेदविषयत्वं वा इति विकल्प्य परिशेषात् चरमपक्ष एवाश्रयणीय इति भावेनाद्यं दूषयति॥ नापीति॥ घटेति॥ तत्र संयोगान्यस्वरूपप्रत्यासत्तेः विषयत्वादित्यर्थः। तत्र घटोज्ञानमित्याद्यनुभवाभावात्। तृतीयं दूषयति तच्चेति॥ कुण्डेति॥ कुण्डेबदरमितिवत् मृदि घट इत्यादि बुध्यापातातादित्यर्थः। द्वितीयं दूषयति॥ नापीति॥ अयुतसिद्धिर्हि युतसिध्यभावः। युतसिद्धिर्हि संयुक्तसिद्धिर्वा असम्बन्धसिद्धिर्वा। युमिश्रणानिश्रणयोरिति स्मरणात्। तत्राद्ये संयोगाविषयत्वमुक्तं स्यात्। तच्च न घटतदज्ञानादि बुद्धि तदित्यादिना दूषितत्वात्। द्वितीये सम्बन्धविषयत्वमुक्तं स्यात्। तदपि न कुण्डेत्यादिना दूषितत्वात्। अथायुतसिद्धत्वं रूढ्या आश्रयाश्रयिभाव नियम इति तत्राह॥ आश्रयेति॥ तत्रापि नियमो न भासते अथ भासते। आद्य आह॥ तत्र वेति॥ द्वितीय आह॥ नियमस्त्विति॥ शुक्लः पट इत्यादिज्ञाने नियमस्फुरणे नियमकाभावात्। नन्वाकारवैलक्ष्यण्यमेव नियामकं भविष्यतीत्यत आह॥ नहीति॥ पञ्चमं दूषयति॥ नापीति॥ उक्तेति॥ नित्यसम्बन्धस्यैव समवायत्वादिति भावः। न च स्वरूपेण समवायविषयत्वं वैलक्ष्यण्यप्रयोजकमिति वाच्यम्। घटतद्धर्मकान्योन्याभाव बुद्धेः वैलक्ष्यण्यं न स्यात्। स्वरूपेण समवायविषयत्वात्। परिशेषसिद्धमर्थमुपसंहरति॥ तस्मादिति॥ नन्वभेदविषयत्वस्यानुभवानारूढत्वात् कथं तद्विषयत्वेन वैलक्ष्यण्यमित्यत आह॥ अयमिति॥ पटेति॥ पटशुक्लयोरैक्याभावे तद्धर्मयोरेकस्थत्वासम्भवादिति भावः॥ अन्यथेति॥ धर्मिणोरैक्याभान इत्यर्थः। धर्मद्वयस्यैकस्थत्वाभावविषयत्वं स्यादित्यर्थः। नन्वेवं दण्डी चैत्र इत्यादावपि अभेदभानं स्यादित्यत आह॥ दण्डीति॥ विशिष्टशुद्धयोरभेदाङ्गीकारादिति भावः। न चैवं दण्डेनाप्यभेदापत्तिः। मन्मते विशिष्टस्य पदार्थान्तरत्वात्॥ अन्यथेति॥ यदि शुक्लशब्दः शुक्लवत्परः स्यादित्यर्थः। ननु मतु लोपात् तथा न प्रयोग इत्यत आह॥ मतुबिति॥ ननु शुक्लपटयोरभेदे पटस्य शौक्ल्यमित्यादि भेदविषयबुद्धिर्न स्यादित्यत आह॥ पटस्येति॥ न च भेदे सम्बन्धविषयः प्रत्ययो न दृष्ट इत्यत आह॥ सत्तेति॥ सत्तादौ च सत्ताद्यङ्गीकारेऽनवस्था स्यादित्यर्थः। ननु पटतंत्वादीनां भेदे प्रवलबाधकाभावात् भेदमङ्गीकृत्य वैलक्ष्यण्य बुद्धिः स्वभावविशेषादुपपादनीयेत्यत आह॥ पटस्येति॥ तन्त्विति॥ न च पटस्तन्तावेव न भूतल इति वाच्यं भूतले पट इत्यबाधितप्रतीतेः। न चेयं परम्परासम्बन्धविषयेति वाच्यम्। साक्षात्सम्बन्धावगाहिप्रतीतितो वैलक्ष्यण्याभावात् ननु पटशुक्लयोरभेदे व्यवहारार्थक्रियाभेदो न स्यात् इत्यत आह॥ व्यवहारेति॥ न च दृष्टान्ते विवदितव्यम्। पत्रमेव ताटङ्कमित्यबाधित- प्रतीत्या भेदसिद्धेः। परिशेषसिद्धं पक्षमुपसंहरति तस्मादिति॥ नन्वेतावता विशेषस्य कथं प्रत्यक्षत्वमित्यत आह॥ यदि चेति॥ तस्मादिति॥ ननु कथितभेदेनान्यथासिद्धत्वात् न विशेषसिद्धिरिति चेन्न। भेदकल्पनादशायामभेदव्यवहारादिकार्यायोगात्। नहि रजत एव नेदं रजतमिति कल्पनादशायाम् अभेदव्यवहाराद्यस्ति। त्वन्मते भेदस्यापि कल्पितत्वेन परस्परप्रतिबन्धादेकमपि कार्यं न सिध्यति। किञ्च कल्पितभेदेन व्यवहारे इदं रजतमित्यादिवत् बाध्येत। नच बाधो दृश्यते। तस्मात् पारमार्थिकमेवोपपादकं कल्प्यमितिविशेषसिद्धिः। प्रकारान्तरेण परिशेषस्वरूपं दर्शयति॥ यद्वेति॥ विशेषस्य प्रत्यक्षसिद्धत्वे सिद्धान्तसम्मतिमाह॥ तदुक्तमिति॥ विशेषस्मृतिमप्याह॥ अभेदेऽपि इति। परमप्रकृतमुपसंहरति॥ तस्मादिति॥ इति विशेषसमर्थनम्॥ 16 ॥  
\</2-16\>

\<2-17\>  
  17. भेदपञ्चके प्रत्यक्षम्

 नन्वेवं बाधक परिहारेऽपि जीवेश्वर भेदासिद्धिः। साधक प्रमाणाभावात्। न हि बाधकाभावमात्रेण वस्तुसिद्धिः। तथा च नृशृङ्गादिसिद्धिरपि स्यात्। न च जीवेशभेदे प्रत्यक्षादिसद्भाव इति शङ्कते नन्विति। ईश्वरस्येति। भेदस्योभयधर्मत्वे धर्मिप्रत्यक्षरूपकारणाभावात्, भेदप्रतियोगित्वस्य परमात्मनिष्ठत्वे प्रतियोगिप्रत्यक्षरूपकारणाभावात् भेदस्याप्रत्यक्षत्वमिति भावः। जीवेश्वराविति। अत्र जीवेश्वरशब्दाभ्यां संसाराधिकरणचैतन्ये विवक्षिते। अतो नार्थान्तरतेति द्रष्टव्यम्। विरुद्धेति। सर्वथेति द्रष्टव्यम्। अतात्विक इति। नन्वेवमनुमानदूषणेऽनुमानमात्रोच्छेदः। पर्वतो वह्निमानित्यत्रापि तात्विकादिविकल्पैर्दूषण सम्भवात्। स्वकृतमिथ्यात्वाद्यनुमानेऽपि अस्य सम्भवेन स्वव्याघाताच्चेति चेन्न। अस्य दूषणस्य सिद्धान्ते वक्तव्यत्वात्। पूर्वपक्षिणा च वितण्डारीत्योक्तत्वात्। दुःखादेरिति। यद्यपि दुःखादिस्वामित्वादिरूप विरुद्धधर्म विवक्षायां नासिद्धिः। दुःखादेरन्तःकरण धर्मत्वेपि तत्स्वामित्वस्यात्मनिष्ठत्वात्। तथापि निर्धर्मके चैतन्ये विरुद्धधर्मानङ्गीकारेणेदमुक्तमिति द्रष्टव्यम्। अप्रसिद्धेति। उपलक्षणमेतत्। वेदान्तवेद्यस्याखण्डस्य सर्वज्ञत्वानङ्गीकारेणासिद्धिरपीति द्रष्टव्यम्। यद्यप्यसिद्ध विशेषणत्वं न दोषः। तत्वेऽपि व्यतिरेकव्याप्ति ग्रहसम्भवस्य सिद्धान्त उपपादितत्वात् तथापीदमापातत इति द्रष्टव्यम्। अप्रसिद्धविशेषणतापरिहारार्थमाह ब्रह्मेति। असाधारण्यादिति। साध्यवतिघटादौ सर्वज्ञत्वाभावादसाधारण्यमित्यर्थः। यद्यप्यसाधारण्यं दशाविशेषे दोषः। तथापि अनुकूलतर्काभावे तद्दोषत्वमभिप्रेयोक्तम्। ऐक्येति। ऐक्यवादिनात्मत्वस्य जातित्वानङ्गीकारात्। कल्पितभेदेन जातित्वोपपत्तेरन्यथासिद्धिश्चेत्यपि द्रष्टव्यम्। दुःखमिति। गुणत्वावान्तरजातित्वानङ्गीकारात् कल्पितभेदेन जातित्वोपपतेरन्यथासिद्धिश्चेत्यपि द्रष्टव्यम स्वदुःखमिति। गुणत्वावान्तरजातिर्गुणत्वविभाजकोपाधिः दुःखत्वादिः। तेन सजातीयं दुःखान्तरम्। तद्भिन्नाश्रितमित्यर्थः। तेन दुःखिभेदसिद्धिः। शब्द इति। नचाश्रावणेति हेतुविशेषणमिति वाच्यम्। अप्रयोजकत्वात्। यदि चौपाधिकभेदमादाय व्यभिचारपरिहारस्तदा नैव सिद्धसाधनतेति द्रष्टव्यम्। योगीति। नचायोगीति शरीरविशेषणमतो न व्यभिचार इति वाच्यम्। अप्रयोजकत्वापरिहारात्। अश्रावणेति। गुणाधिकरणत्वादित्युक्ते कालेव्यभिचारः। अत उक्तं विशेषेति। तावत्युक्त आकाशे व्यभिचारः। अत उक्तमश्रावणेति। असिद्धेरिति। गुणाश्रयत्वं द्रव्यत्वं, जातिर्वा ? उभयथाप्यसिद्धिरित्यर्थः। आभासेति। आकाशं द्रव्यत्वापरजात्यानाना। शरीराकाश संयोगाधारत्वात्। शरीरवत्। इत्यभाससाम्यमित्यर्थः। अनुवादकत्वात्। तथाच न तस्यास्तत्र तात्पर्यमिति भावः। यद्यपि जीवेश्वरभेदे प्रत्यक्षादीनां दूषितत्वात् न श्रुतेरनुवादकत्वम्। तथाप्याभाससिद्धि मङ्गीकृत्येदमुक्तम्। अथ एवाह व्यावहारिकेति। उक्तं न्यायमन्यत्रातिदिशति एवमिति। भेदान्तरे जडजीव भेदादावित्यर्थः। जीवेश्वरभेदे प्रत्यक्षं प्रमाणं नेति वदन् प्रष्टव्यः किं जीवधर्मिको भेदो न प्रत्यक्ष उतेश्वर धर्मिक इति। आद्ये न दोष इत्याह घट इति। अनुभवात्। साक्षिणेति शेषः। न च भेदस्योभयधर्मत्वात् ईश्वरप्रत्यक्षत्वे कथं भेदस्य प्रत्यक्षत्वमिति वाच्यम्। भेदस्योभयधर्मत्वानङ्गीकारात्। उभयधर्मत्वे द्वित्ववदुभय सत्व एव प्रतीयेतेति भावः। ननु तथापि प्रतियोगि प्रत्यक्षत्वस्याभावप्रत्यक्षत्वे तन्त्रत्वात्। तदभावेकथं भेदस्य प्रत्यक्षत्वमित्याशङ्क्य निषेधति नचेति। यत्र हीति। तथाच योग्यानुपलब्धिमत्त्वेनैवाभावस्य योग्यत्वम्। प्रकृते च यदि निर्दुःखतादात्म्यमात्मनि स्याद्, उपलभ्येतेति योग्यानुपलब्धिसत्वादिति भावः। प्रतियोगि प्रत्यक्षत्वमात्रं किं संसर्गाभाव प्रत्यक्षे तन्त्रमुतान्योन्याभावप्रत्यक्षे इति विकल्प्याद्यं प्रत्याह जलेति। योग्यानुपलब्धिस्तु तत्र नास्ति। जलत्ववदनुपलम्भसम्भवात्। द्वितीयं प्रत्याह स्तम्भ इति। स्तम्भवृत्ति स्तम्भत्वादेरिवानुपलब्धिविरोधित्वात् पिशाचत्वादेरिति भावः। ननु तथापि प्रयोजकाभावे कथं प्रत्यक्षत्वमित्यत आह प्रतीतिति। अन्यथेति। जीवेश्वरभेदस्य प्रत्यक्षत्वाभावे। नचानुमानादिप्रसक्तिमादाय नोक्तदोष इति वाच्यम्। प्रत्यक्षेण विरुद्धधर्माद्यग्रहे लिङ्गाभावेनानुमानाद्यसम्भवात्। अनुमानाद्यङ्गीकारे च निर्निमित्तं प्रत्यक्षनिरासानुपपत्तेश्च। अनुमानादि गम्यत्वेनैव भेदप्रामाणिकत्व सम्भवाच्च। ईश्वरधर्मिक भेदस्य न प्रत्यक्षत्वमिति द्वितीयं निराकरोति ईश्वरस्येति। तान्यहमिति स्मृतिर्विरुद्धधर्मप्रत्यक्ष एव मानम्। न भेदप्रत्यक्ष इति उत्तम इति स्मृत्यन्तरोदाहरणम्। नचास्य कृष्ण वाक्यत्वात् कृष्णस्य चाब्रह्मत्वात् कथं ब्रह्मधर्मिक भेदस्य प्रत्यक्षत्वं इयं स्मृतिः प्रमाणमिति वाच्यम्। कृष्णस्तु भगवान् स्वयमित्यादि स्मृत्यनुरोधेन विश्वरूप प्रदर्शनादिना तस्य परब्रह्मत्वनिर्णयायाहमिति। नचात्रापि अज्ञानाघवच्छिन्न एव भेदप्रतीतिर्न शुद्धचैतन्य इति वाच्यम्। दण्डत्वादेरवच्छेदकत्वेन कारणत्वस्य दण्डमात्रनिष्ठत्ववदज्ञानादेरवच्छेदकत्वेन शुद्ध एव तस्य प्रतीतेः। ननु संसाराधारे भेदप्रत्यक्षसाधनमर्थान्तर ग्रस्तमित्यत आह संसाराधारस्येति। ननु तथाप्यहमर्थस्य चिदचित्संवलनरूपत्वेन तत्र भेदप्रतीतावपि न शुद्धस्य भेद प्रतीतिरित्यत आह साधितं चेति। तथाचाहं शब्देन जीवचैतन्यमेवाभिधीयते। ततस्तस्यैव भेदः प्रत्यक्ष इति भावः। नचेति। तथाच न ब्रह्मभेद सिद्धिरिति भावः। इदं बहुजीववादिना चोद्यते उतैकजीववादिना ? आद्य आह बह्विति। द्वितीय आह एकेति। ननु बिम्बे विशिष्टे दुःखित्वादेरभावेऽपि ब्रह्मणि तदस्तीत्यत आह विस्तृतं चेति। अस्तु भेद प्रत्यक्षम्। तथापि तस्य प्रत्यक्षानुमानाभ्यां बाधान्न तेन भेदसिद्धिरित्यत आह साधितं चेति। उपसंहरति तस्मादिति। नचैतावता जीवेश्वरभेदस्य प्रत्यक्षत्वं, न तु जीवादिपरस्य भेदचतुष्टयस्य प्रत्यक्षत्वम्। अत उक्तन्यायातिदेशेन तत्रापि प्रत्यक्षत्वं साधयति एवमिति। अनुपपत्तिपरिहारः पूर्ववदेव द्रष्टव्यः। भेदपञ्चके प्रत्यक्षम्॥ 17 ॥  
\</2-17\>

\<2-18\>  
  18. जीवब्रह्मभेदे अनुमानानि

 नन्वस्तु जीवेशभेदे प्रत्यक्षम्। तथापि तस्य वादिनं प्रत्युपन्यासानर्हत्वात् विप्रतिपत्तौ परं प्रत्युपन्यासनीय प्रमाणाभावस्तदवस्थ एवेत्यत आह अनुमानानि चेति। बहुवचनं च बहुत्वेन प्राबल्यसूचनार्थम्। यद्यपि पूर्वोक्तानुमानान्यपि उक्तन्यायेनादुष्टानि। तथापि तददुष्टत्वं शिष्यैरेव ज्ञेयमिति मत्वानुमानान्तराण्याह इश्वर इति। ईश्वरशब्देन वेदान्ततात्पर्यविषयी भूतं ब्रह्म विवक्षितम्। जीवशब्देन संसाराधिकरणं चैतन्यम्। अतो नार्थान्तरमिति द्रष्टव्यम्। साध्ये च तत्वत इति विशेषणं मिथ्याभेदमादाय सिद्धसाधनतापरिहाराय। यद्यपि तदभावेपि न सिद्धसाधनता। प्रमाणविषयतयोपक्षिप्ते मिथ्यात्वेन सिद्धसाधनताभिधानेऽनुमानमात्रोच्छेदप्रसङ्गात्। तथाप्यनेनापि रूपेण सिद्धावुद्धेश्यायामिदमुक्तमिति द्रष्टव्यम्। हेतुसिद्धिश्चाल्पशक्तिरिति वक्ष्यमाणश्रुत्येति द्रष्टव्यम्। न च सर्वशक्तित्वादिकं काल्पनिकमिति वाच्यम्। तस्यामेव स्वाभाविकत्वाभिधानात्। परिहरिष्यमाणत्वाच्च। ननु परमते भेदस्यैवाभावात् कथं पक्षदृष्टान्ततेत्यत आह परमतेऽपीति। अन्यथा। पक्षदृष्टान्तभावानङ्गीकारे। तेनेति परामृष्टं हेतुं दर्शयति परेणापीति। ननु तथापि बाधः। भेदस्य धर्मिस्वरूपत्वेन तद्विशेषणत्वायोगात्। न हि घटो घटवानिति युज्यत इत्यत आह भेदस्येति। विशेषस्तु विशेषणत्वादिनिर्वाहक इति पूर्वमेवोक्तम्। जीव ब्रह्माभेद इति। यदभावे बाधकं तदनुमानयोग्यमिति व्याप्तेरिति भावः। न च कल्पितभेदेन सर्वानिष्टपरिहार इति वाच्यं तस्य तत्रातन्त्रत्वात्। अन्यथैकस्मिन्नपि कल्पितभेदसम्भवेन सुखादिभोक्तृत्वादिव्यवस्था स्यात्। किञ्चाप्रसिद्धविशेषणता न साक्षाद् दूषणम्। किन्तु व्याप्त्यादिज्ञानविघटकत्वेन। प्रकृते च व्यतिरेकव्याप्तिज्ञानं सम्भवति। न च साध्याप्रसिद्धौ प्रतियोगिज्ञानाभावेन साध्याभावज्ञानाभावे कथं तत्र व्याप्तिग्रह इति वाच्यम्। वादिवाक्यादिना प्रतियोगिज्ञानसम्भवात्। न हि क्वचित् प्रमितमेव क्वचिन्निषिध्यत इत्यावयोर्मतम्। तथाच नाप्रसिद्धत्वं दोषः। पक्षतातु सन्देहाघटितैव निर्वाच्या। अस्मिन् पक्षेऽप्रसिद्धत्वादिपरिहारक्लेशात् पक्षान्तरमाह यद्वेति। न च जीवप्रतियोगिकघटादिधर्मिकभेदमादायार्थान्तरमिति वाच्यम्। तस्यात्मज्ञानबाध्यत्वाङ्गीकारेण तमादायार्थान्तरासम्भवात्। न च प्रतियोगिज्ञानाबाध्येत्यनेनाबाध्यत्वं कथं लभ्यमिति वाच्यम्। तस्य ससंबन्धिकत्वात्। यद्वा तत्पदस्थाने स्वपदं निक्षेप्यम्। न च दृष्टान्ते स्वशब्देन शुक्तेर्ग्रहणम्, पक्षे च ब्रह्मण इत्यननुगमेन कथं व्याप्ति ग्रह इति वाच्यम्। तयोः समभिव्याहृत बुद्धिस्थत्वेनानुगमसम्भवात्। अन्यथा स्वप्रागभाव व्यतिरिक्तेत्याद्यसङ्गतमेव स्यात्। नन्वस्मिन् पक्षे सामान्यतोऽबाध्यभेदासिध्या विप्रतिपत्त्यनानुगुण्यमिति। अस्मिन् पक्षे सिद्धसाधनतापरिहारक्लेशभयादाह यद्वेति। न च धर्मिशब्देन ब्रह्मण उक्तौ सैवाप्रसिद्धविशेषणता। यत्किञ्चिदुक्तौ च घटादि समानसत्वेन सिद्धसाधनत्वमिति वाच्यम्। धर्मिपदस्य ससम्बन्धिकत्वेन येन समभिव्याहारस्तत्परत्वेऽपि ब्रह्मत्वेनाप्रवेशेनाप्रसिद्धविशेषणत्वाभावात्। अन्यथा स्वप्रागभावव्यतिरिक्तेत्यादौ स्वपदस्य प्रमाणज्ञानपरत्वेऽप्रसिद्धविशेषणतेत्यादेर्वक्तुं शक्यत्वात्। अज्ञानसिद्धिरपि न स्यात्। तस्येति। न चानुकूलतर्काभावात् सर्वदा गृह्यमाणविशेषतेति वाच्यम्। अनुकूलतर्कोपपादनस्य करिष्यमाणत्वादिति भावः। दुःखाननुभवितृत्वादिरूपं हेतुमभिप्रेत्याप्रसिद्धविशेषणत्वादिशङ्का यथा नास्ति तथा प्रकारमाह इतरेत्विति। नचैवं भेदासिध्याऽर्थान्तरमिति वाच्यम्। तादृशाभेदाभावस्यैव भेदत्वेनाङ्गीकारात्। न चात्र तात्विकाभेदाभावमात्रं साध्यते, उताभावे तात्विकत्वविशेषणं दीयते ? आद्ये कल्पितमभावमादाय सिद्धसाधनम्। अन्त्येऽप्रसिद्धविशेषणत्वं तदवस्थमिति वाच्यम्। मिथ्याभूतेन सिद्धसाधने सर्वत्र सिद्धसाधनप्रसङ्गेनानुमानमात्रोच्छेदस्योक्तत्वात्। तथा च नाप्रसिद्धिः। ननु ब्रह्म जीवप्रतियोगिकतात्विक भेदवन्नवेति विप्रतिपत्तौ जीवप्रतियोगिकतात्विकभेदवन्नेति साध्यकरणेऽर्थान्तरत्वमित्यत आह अपरेत्विति। जीवप्रतियोगिक तात्विक भेद एव साध्यते। तथा च नार्थान्तरमिति भावः। तर्ह्यप्रसिद्धविशेषणतेत्यत आह नेति। तथाप्यप्रसिद्धविशेषणतापरिहारः कथमित्यत आह साहीति। ननु पक्षताविघटकत्वेन दोषः किं नस्यादित्यत आह पक्षतात्विति। ननु सन्देह घटितपक्षतैवानुमानाङ्गमिति मया स्वीक्रियते। साध्याप्रसिद्धौ तत्सन्देहाभावे तद्धटितापक्षता न सम्भवतीत्यत आह तत्सापेक्षत्व इति। ननु भिन्नपक्षकत्वान्नायमनुमानाङ्गमिति वाच्यम्। विरोधिविषयत्वेनैव प्रयोजकत्वे पक्षैक्यस्याप्रयोजकत्वात्। अस्तु तर्हि व्याप्तिविघटकत्वेन सादोष इत्यत आह व्यतिरेकिणि चेति। क्व तर्हि सा दूषणमित्यत आह यत्रत्विति। ननु व्यापकाभावेन हेतुना व्याप्य जीवतादात्म्याभाव एव सिध्येत्। न तु तस्य तात्विकत्वम्। यथा व्यापकाभावेन पृथिवीत्वेन हेतुना व्याप्य प्रसिद्धेतरभेदः सिध्यति। तात्विकत्वभाने तु नैषा सामग्रीति चैन्मैवम्। प्रमाणविषयत्वेन सिध्यन् तात्विक एव सिध्यतीत्याशयात्। यद्वेश्वरानुमाने एकत्वमुपनीतं यथा भासते तथेदं तात्विकत्वमुपनीतं भासत इत्यङ्गीकारात्। अपि वा यादृशव्याप्य व्यापको ह्यभावः तदभावेन सिध्यन् (जीवतादात्म्यभेदः तात्विक एव सिध्यतीति) व्याप्तिबलादेव तात्विकत्वसिद्धिरिति। नन्वनुमितेर्व्यापकतावच्छेदक प्रकारकत्वनियमात् तात्विकत्वस्य चातथात्वात् कथं तद्भानमिति चेन्न। तस्यापि व्यापकतावच्छेदकत्वात् भासकसामग्र्याश्च नियमस्य प्रदर्शितत्वात् इति। इदानीमप्रसिद्धत्वादिशङ्कैव यथा नोदेति तथा प्रकारान्तरमाह यद्वेति। दुःखेति। न च ब्रह्मणः सर्वज्ञत्वात् दुःखाननुभवितृत्वमसिद्धम्। स्वनिष्ठेति विशेषणे जीवे व्यभिचारः। दुःखादीनामन्तःकरणनिष्ठत्वादिति वाच्यम्। अनेन दुःखेनाहं दुःखीत्यननुसन्धातृत्वं दुःखाननुभवितृत्वम्। तच्च ब्रह्मण्यस्त्येवेति नासिद्धिः। नापि जीवे व्यभिचारः। तस्यान्तः करणदुःखादिनां दुःखीत्यनुसन्धातृत्वात्। भेदेति। न च भ्रान्तेरर्थशून्यत्वमसिद्धमिति वाच्यम्। अर्थशून्यत्वाभावे भ्रान्तित्वस्यैवायोगात्। यथा चैतत् तथानिर्वचनीयत्व भङ्ग एवोक्तम्। एतदिति। नचानुमिति विषयता प्रामाणिकत्वे न तन्त्रमिति वाच्यम्। तथात्वे मननेन साध्यस्य युक्तत्वनिश्चयस्या प्रामाणिकत्वापत्तेः। तथा च मीमांसायां सिद्धान्तोक्तिरयुक्ता स्यात्। आगमविषयताया अपि प्रामाणिकत्वेऽतन्त्रत्वापाताच्च। न ह्यागमविषयोऽबाधितः, अनुमानविषयो बाधित इति सिद्धम्। अन्यथेति। न च मिथ्यात्वं व्यावहारिकत्वं वा, प्रातिभासिकत्वं वा ? नाद्यः। इष्टापत्तेः। न द्वितीयः। हेतोः स्वसमानसत्ताकसाध्यसाधकतया प्रातिभासिकत्वासम्भवादिति वाच्यम्। व्यावहारिकत्वेऽपि बाध्यत्वेन बाध्यमिथ्यात्वस्य परेणाप्यङ्गीकारेण सिद्धसाधनत्वापरिहारात्। व्यावहारिकैर्वेदान्तैस्तात्विकब्रह्मसिध्यङ्गीकारेण साधनस्य स्वसमानसत्ताकार्थसाधकत्वस्यासंमतेश्च। नचानुमान एव तथा नियमः। अप्रयोजकत्वात्। प्रतिबिम्बादिनातात्विक बिम्बसिध्यङ्गीकाराच्च। ननु तात्विकत्वेन मिथ्यात्वादीनां विशेषणान्न मिथ्याभूतमिथ्यात्वादिना सिद्धसाधनमित्यत आह तात्विकत्वेति इदानीं मिथ्याभूत साध्यादिना यथा न सिद्धसाधनत्वादि तथा प्रकारान्तरमाह यद्वेति। दुःखाननुभवितृत्वं च पूर्ववदेव ज्ञातव्यम्। अभ्रान्तत्वं च भ्रान्तत्वात्यन्ताभावाधिकरणत्वम्। तेन जीवस्यापि कदाचिदभ्रान्तत्वात् व्यभिचारशङ्का नेति ज्ञातव्यम्। असंसारित्वमप्येव मेवेति न मुक्ते व्यभिचारः। नन्वत्रोपहितयोः पक्षत्वम्, उत शोधितयोः ? नाद्यः। उपहिते धर्मिसामान सत्ताके भेदे सिद्धेऽपि न तात्विकभेदसिद्धिः। उपहितस्य मिथ्यात्वात्। न द्वितीयः। तयोर्निर्धर्मकत्वेन बाधादित्यत आह नचेति। ननु धर्मित्वं नाम कर्तृत्वादिमत्त्वं, तच्च शुद्धे बाधितमित्यत आह इहेति। ननु तथापि यत्किञ्चिद्‌धर्मिसमानसत्ताकभेदेन सिद्धसाधनमित्यत आह धर्मिशब्दस्य चेति। धर्मिपदेति। न च धर्मिपदतुल्यं स्वपदमिति वाच्यम्। स्वशब्दस्य समभिव्याहृत परत्वस्य तवापि सिद्धत्वात्। अन्यथा स्वप्रागभाव व्यतिरिक्तेत्यत्रार्थान्तरतादि स्यात्। ननु तथापि ब्रह्मणि सत्ताभावाद् बाध इत्यत आह सत्तेति। ननु सत्ताया धर्मिरूपत्वात् धर्मिसत्ता समानसत्ताकेति बहुव्रीह्यनुपपत्तिः। न च धर्मिरूपा या सत्तेति विवक्षितमिति वाच्यम्। घटादौ सत्तायाधर्मिस्वरूपत्वाभावात् इत्यत आह यद्वेति। ननु स्वज्ञानाबाध्येति साध्यकरणे स्वशब्देन शुक्त्यादिकमादाय सिद्धसाधनमित्यत आह स्वशब्दस्य चेति। आद्य इति। पारमार्थिकत्वविशेषणयुक्त साध्यस्य मन्मते घटादावभावात् साध्यवैकल्यमित्यर्थः। घट इति। जीव चैतन्यस्य प्रतियोगित्वात् तज्ज्ञानाबाध्यभेदसिद्धिरेव पारमार्थिकत्वसिद्धिरित्यर्थः। नन्वत्र यत्तद् घटितत्वेऽनुगतव्यापकतावच्छेदकाभावात् व्याप्त्यग्रहदोष इति वाच्यम्। सर्वनाम्नां वुद्धिस्थवाचकत्वेन बुद्धिस्थत्वेनानुगम सम्भवात्। अत एव यत्तच्छब्दघटिताः प्रयोगाः सर्ववादिनां दृश्यन्ते। यद्वा व्यतिरेकेण जीव वदिति द्रष्टव्यम्। यद्वा पारमार्थिकत्वं जीवप्रतियोगिकभेदवृत्तिः। सकलपारमार्थिकवृत्तित्वात् प्रमेयत्ववदित्यत्र तात्पर्यम्। साध्यवैकल्यशङ्काक्लेश परिहारार्थं पक्षान्तरमाह यद्वेति। तात्विकाभेदाभावस्यातात्विकत्वेन सिद्धसाधनता तु पुरैव निरस्तेति भावः। त्वन्मतेऽपीति। दुःखादेरन्तःकरणोपादानकत्वेऽपि तदनुभवितृत्वमात्मन्येव वक्तव्यम्। अन्यथा बन्धमोक्षयोः सामानाधिकरण्यं न स्यादिति भावः। नन्वनुभवितृत्वमप्यन्तःकरणनिष्ठम्। जीवे संसारस्तु तदारोपेणोपपद्यत इत्यत आह त्वन्मतेऽपीति। न चेति। ब्रह्मैव स्वाविद्यया संसरतीत्यङ्गीकारादिति भावः। त्वन्मतेऽपीति। अन्यथा जीवब्रह्म व्यवस्था बद्धमुक्तव्यवस्था च न स्यादिति भावः। एवं चेति। न च धर्मिपदमादाय दोष उक्त इति वाच्यम्। धर्मित्वाभावं प्रतीत्यादिना तस्य निराकृतत्वात्। ननु संयोग तदत्यन्ताभावरूप विरुद्धधर्माधिकरणे व्यभिचार इत्यत आह संयोगेति। नचाव्याप्यवृत्तिदुःखादौ शब्दे च स्वात्यन्ताभावाधिकरणवृत्तित्वात् तदधिकरणे व्यभिचार इति वाच्यम्। दुःखादीनामन्तःकरणपरिणामित्वेन शब्दस्य भूताकाशोपादानत्वेनाव्याप्यवृत्तित्वाभावेन तत्र व्यभिचाराभावात्। ननु दुःखादीनामन्तःकरणधर्मत्वे जीवब्रह्मणोस्तदतिरिक्त विरुद्ध धर्माधिकरणत्वाभावात् हेतोरसिद्धिरित्यत आह तादृशेति। न च जीवब्रह्म भेदासिद्धौ स्वतन्त्रत्वास्वतन्त्रत्वयोः सामानाधिकरण्यायोग्यत्वरूपविरोधस्यासिद्धिरिति वाच्यम्। तयोः परस्परात्यन्ताभावरूपत्वेन जीवब्रह्मभेदासिद्धावपि तादृश विरोध सिद्धेः। अन्यथा घटपटादावपि विरुद्ध धर्माधिकरणत्वेन भेदो न स्यात्। व्यावहारिकभेद सिध्यर्थं त्वयापि प्रथमं धर्मविरोध सिद्धेर्वाच्यत्वात्। ननु तथापि प्रमाणाभावेन तादृशधर्माधिकरणत्वमसिद्धमित्याशङ्क्य निषेधति न चेति। ननु सार्वज्ञादिकं कल्पितमस्तु। न च श्रुतौ स्वाभाविकत्वविशेषणात् अकल्पितत्वमिति वाच्यम्। बहुकालीन भ्रान्त्या अनाद्यविद्या सिद्धत्वेनेदानीन्तनत्वाभावेन तादृशविशेषणोपपत्तेरित्याशङ्क्य निषेधति न चेति। किं सार्वज्ञादेर्मिथ्यात्वमुतासार्वज्ञादेरुतोभयोरिति विकल्प्य पक्षत्रयमप्यनुपपन्नमित्याह सगुणेति। तथाच पक्षत्रयं श्रुतिन्याय प्रत्यक्षविरुद्धमिति भावः। सार्वज्ञादीनां सत्यत्वे सिद्धे विपक्षबाधकसम्भवादनुमानान्तरमपि सिद्धमित्याह एवं चेति। स्वपदाननुगमादिकं पूर्वमेव परिहृतम्। ननु जीवे जीवत्वावच्छिन्नप्रतियोगिक भेदाभावाद् व्यभिचार इत्यत आह जीवस्येति। तथाच साध्ये जीवपदं यत्किञ्चिज्जीवपरम्। तावतैवेष्टसिद्धेः। किञ्चिज्जीव भेद सिद्धौ जीवान्तराभेदस्यापि प्रतिपत्तौ एतादृश साध्यकरणेऽर्थान्तरमित्यत आह चेतनत्वमिति। न च द्वितीयहेतौ जीवत्वे व्यभिचार इति वाच्यम्। चेतन वृत्त्यत्यन्ताभावा प्रतियोगित्वादिति विवक्षितत्वात्। न चैवं पूर्वाभेदः। उपाधिभेदात्। न च जडवृत्तित्वमुपाधिः। प्रकृतानुमानेऽनुकूलतर्कस्य वक्ष्यमाणत्वेन प्रकृतसाध्यव्याप्यहेत्वव्यापकत्वेनोपाधेः साध्याव्यापकत्वात्। ननु विपक्षे बाधकाभावादप्रयोजकान्यनुमानानीत्यत आह विपक्ष इति। न चेष्टापत्तिः। ब्रह्मणो दुःखादिभोगस्य सर्वप्रमाणविरुद्धत्वात्। एतेन खण्डनोक्तं निरस्तमित्याह एतेनेति। अप्रमेये। निर्धर्मक इत्यर्थः। प्रमेयस्य सधर्मकस्य। तथाच शुद्धे हेतुसाध्ययोरभावात् अनुमानाप्रवृत्तिरित्यर्थः। अन्यथेति। वृत्तिव्याप्यत्वानङ्गीकार इत्यर्थः। न च न मयाऽभेदज्ञापनार्थमनुमानमुच्यते। किन्तु भेदभ्रमनिरासार्थमिति वाच्यम्। अभेदबोधनं विना भेद भ्रमनिरासासम्भवात्। विरोधिज्ञानस्यैव भ्रमनिवर्तकत्वात्। अन्यथातिप्रसङ्गात्। जीवब्रह्मणोर्भेदानुमानानि॥ 18 ॥  
\</2-18\>

\<2-19\>  
  19. जीवानामन्योन्यभेदेऽनुमानानि

 नन्वस्तु जीवब्रह्मणोर्भेदः। जीवानां तु कथम् ? स्वातन्त्र्य पारतन्त्र्यादिरूपविरुद्धधर्माधिकरणत्वाभावादित्यत आङ जीवानामिति। अस्वातन्त्र्यादितौल्येऽपि परस्परदुःखानुसन्धानाननु सन्धानरूप विरुद्धधर्माधिकरणत्वात् युक्तो जीवानामपि भेद इति भावः। न च धर्मिपदविकल्पदोषः। तस्य पुरैव परिहृतत्वात्। न चोपहितपक्षत्वे सिद्धसाधनम्, अनुपहितपक्षत्वे हेत्वसिद्धिः इति वाच्यम्। मैत्रत्वस्यावच्छेदकत्वेन धर्मिकोटावप्रवेशात्। ननु भेदे विरुद्धधर्माधिकरणत्वमप्रयोजकमित्यत आह इह चेति। विरुद्धधर्माणामेव भेदप्रयोजकत्वेन क्लृप्तत्वात् तत्परित्यागे कारणाभावादिति भावः। ननु मैत्रानुसंहितेति विशेषणं व्यर्थम्, असिद्धिवारकत्वादित्यत आह विमतमिति। न च तत्र विशिष्टाभावस्य हेतुत्वान्न व्यर्थविशेषणत्वमिति वाच्यम्। प्रकृतेऽपि मैत्रानुसंहितदुःखाननुसंधातृत्वरूपविशिष्टाभावस्य हेतुत्वसम्भवात्। वस्तु तस्तु असिद्धिवारकत्वेपि यथा न वैयर्थ्यं तथान्यत्रोपपादितम्। एवं चेति। न च तात्विकत्वस्याभेदविशेषणत्वे तदभावस्यातात्विकत्वेन सिद्धसाधनम्, अभावविशेषणत्वे च दृष्टान्तस्य साध्यवैकल्यमिति वाच्यम्। प्रमाणविषयत्वेन सिध्यतोऽर्थस्यातात्विकत्वेन सिद्धसाधनायोगादित्युक्तत्वात्। अन्यथानुमानमात्रोच्छेदापत्तेः। न चानुमानेष्वननुसन्धातृत्वमुपाधिरिति वाच्यम्। तस्य विशिष्टसाध्यं प्रत्यप्रयोजकत्वात्। जीवब्रह्म भेदस्य साधितत्वेन ब्रह्मणि साध्याव्यापकत्वाच्च। प्रकृतेऽनुकूलतर्कस्य वक्ष्यमाणत्वेन साध्यव्यापकत्वस्थितौ साध्यव्याप्यहत्वव्यापकत्वेन साध्याव्यापकत्वानुमान सम्भवाच्च। इदं च विशेषविप्रतिपत्तौ। सामान्यविप्रतिपत्तौ त्वाह विमत इति। अत्र निगडबन्धध्वंसस्यापि पक्षत्वेंऽशेसिद्धसाधनतावारणार्थं विमत इति। अत्र स्वशब्देन बन्धध्वंसः। तत्प्रतियोगी बन्धः। तत्र बन्धत्वस्य प्रतियोगितावच्छेदकत्वं नाम प्रतियोगित्वोल्लेख्य मात्रवृत्तित्वम्। तदवच्छिन्नं नाम तद्धर्मावच्छिन्नप्रतियोगित्वेन व्यवह्रियमाणत्वम्। तेन ध्वंसस्य सामान्याभावत्वाभावात् बन्धत्वं कथं तदवच्छेदकमिति परास्तम्। न च निगडबन्धादिसाधारणं बन्धत्वं दुर्निरूपमिति वाच्यम्। बन्ध इति व्यवहारविषयत्वस्य तस्य सम्भवात्। न च स्वपदाननुगमः। बुद्धिस्थविषयत्वेनानुगमस्योक्तत्वात्। न च कालस्य बन्धध्वंसाधारत्वादर्थान्तरमिति वाच्यम्। मुक्त इति व्यवहारप्रयोजकस्य बन्धध्वंसाधारत्वस्य विवक्षितत्वात्। तादृशस्य च कालेऽभावात्। ननु जीवत्वादिना विप्रतिपत्तौ कथमत्राह जीव इत्यादि। अत्रापि कालमादाय नार्थान्तरता तृतीये साध्ये। अत्र सर्वत्र व्यावहारिक भेदमादायार्थान्तरतावारणाय प्रतियोगिज्ञानाबाध्येत्यादि। ननु चैत्रोऽयं चैत्रप्रतियोगिक प्रतियोगिज्ञानाबाध्य भेदवान् पदार्थत्वात् घटवदित्याभाससाम्यमित्यत आह विपक्ष इति। अनुकूलतर्काणां च यथा नाभासत्वं तथानुपदमेव वक्ष्यामः। ननु जीवेश्वरसाधारणात्मत्वेन विप्रतिपत्तौ कथमनुमानम् ? आत्मप्रतियोगिकभेदस्यात्मन्यसिद्धत्वेन दृष्टान्ताभावेनात्मत्वेन साधयितुमशक्यत्वादित्यत आह आत्मभेदमात्रेत्विति। कल्पितभेदेनार्थान्तरतावारणाय स्वज्ञानेति। घटादि प्रतियोगिना तेन सिद्धसाधनतावारणायात्मेति। अत्रात्मत्वं न प्रतियोगितावच्छेदकम्। तथाच न बाध इति द्रष्टव्यम्। नचात्र जडत्वमुपाधिः। अनुकूल तर्केण प्रकृत हेतोः प्रकृत साध्य व्याप्यत्वेन साध्य व्याप्यहेत्वव्यापकत्वेनोपाधेः साध्याव्यापकत्वात्। न चात्मपदस्थाने चैत्रपदप्रक्षेपेणाभास साम्यमिति वाच्यम्। अनुकूलतर्काभावेन तदभावात्। विमत आनन्द इति। अत्र दुःखविरोधित्व व्याप्यं दृष्टान्ते दुःखाभावत्वम्। पक्षे चानन्दत्वं द्रष्टव्यम्। न चानन्दभेदसाधनमात्मभेदसाधनानुपयोगीति वाच्यम्। आनन्दस्यात्मस्वरूपत्वेन तद्भेदसिद्धौ आत्मभेदस्यैव सिद्धेः। आत्मवैभवादिपक्षेति परोक्तो दोषो नेति दर्शयितुं तदीय भेदानुमानमनुवदति आत्मेति। आत्मप्रतियोगिकः स्वज्ञानाबाध्यो यो भेदस्तदाधारो यो विशेषगुणवान् विभुः तद्व्यतिरिक्त इति साध्यार्थः। तेनात्मनां परस्परं भेदः सिध्यति। अत्र पृथिव्यादिना सिद्धसाधनता वारणाय विभ्विति। कालादिना तद्वारणाय विशेषेति। मिथ्याभेदेनार्थान्तरतावारणाय स्वेति। घटादिभेदेन तद्वारणायात्मेति। न च गगनभेदमादाय साध्यपर्यवसानं बाधात् इत्यात्मभेदसिद्धिः। न च शब्दानाश्रयत्वमुपाधिरिति वाच्यम्। अनुकूलतर्कसद्भावेनानुपाधित्वात्। न च विभावात्मान्यत्वविशेषणं दत्वा विभुविशेषगुणवद् द्रव्यान्तर साधनमपि कर्तव्यं स्यादिति वाच्यम्। तद्‌व्यवस्थापक गुणान्तराभावात्। आत्मव्यवस्थापकस्य ज्ञानादेश्च प्रमाणसिद्धत्वात्। आदिशब्देन कालः आत्मप्रतियोगिक धर्मिज्ञानाबाध्य भेदाधाराश्रावण विशेषगुणवद् विभुव्यतिरिक्तः द्रव्यत्वात् पृथिवीवदिति सङ्गृहीतम्। केचित्त्विति। अत्र जातिभिन्नमिति कृते द्रव्यत्वभेदमादाय सिद्धसाधनता। अतो द्रव्यत्वव्याप्येति। तथापि घटत्वादिना सिद्धसाधनवारणाय साक्षादिति। जलत्वादिना तद्वारणाय जलत्वादीति। जातिपदमौपाधिकधर्मस्यैकव्यक्तिकेऽपि सम्भवादर्थान्तरवारणाय। जातेश्च धर्मिज्ञानाबाध्य व्यक्तिभेदमन्तरेणानुपपत्तेरिति भावः। तथापिगगनत्वेनार्थान्तरमेवेत्यत आह गगनत्वेति। लाघवेनेति। धर्मिकल्पनातो धर्मकल्पनाया लघीयस्त्त्वादिति भावः। सत्तेति। न चात्मकालादिसाधारण जातिसिध्यार्थान्तरम्। न चात्म मात्र निष्ठेति कर्तव्यमिति वाच्यम्। साध्यप्रसिद्धेरिति वाच्यम्। क्लृप्त आत्मत्व एव जातित्व पर्यवसाने लाघवात्। अक्लृप्त जात्यन्तर कल्पने गौरवात्। न च कालनिष्ठेति करणेन कालत्व जातिसिद्धिरिति वाच्यम्। आत्मभेदव्यवस्थापक सुखादिभेदवत् कालभेदव्यवस्थापकाभावात्। आत्मेति। यद्यप्यस्य पक्षस्य स्वमतेऽपि सम्भवः। स्वेनात्माणुत्वस्वीकारात्। तथाचान्यपक्षत्ववर्णनमयुक्तम्। तथापि स्वेन जातेरनङ्गीकारात् तथोक्तम्। अत्रापि पूर्ववदर्थान्तर परिहारो द्रष्टव्यः। हेतौ काले व्यभिचार वारणाय विभ्विति। आत्मा आत्मप्रतियोगिकधर्मिज्ञानाबाध्यभेदवान् विशेषगुणवत्त्वात् पृथिवीवदिति आदिशब्दसङ्गृहीतम्। अन्यथेति। औपाधिकभेदेनापि जात्युपपत्तावित्यर्थः। न च व्यावहारिकव्यक्त्यभेदो जातेर्बाधक इति वाच्यम्। देहात्माभेदस्यापि जातिबाधकत्वप्रसङ्गात्। न च स व्यावहारिको नेति वाच्यम्। आत्मज्ञानबाध्यत्वेन व्यावहारिकत्वात्। अप्रयोजकत्वं परिहरति विपक्ष इति। नन्वेवमाकाशत्वादेरपि जातित्वसिद्धिरित्यत आह आकाशादिकमिति। आत्मप्रतियोगिक भेदवान्नवेति विप्रतिपत्त्यनानुगुण्यादन्येत्वित्युक्तम्। जीवानामन्योन्य भेदेऽनुमानानि॥ 19 ॥  
\</2-19\>

\<2-20\>  
  20. आत्मभेद अनुकूलतर्काः

 ननूक्तानुमानानां विपक्षे बाधकाभावेनाप्रयोजकत्वात् न तैर्भेदसिद्धिरित्यत आह आत्माभेदेत्विति। न चेति। उपाधिकृतो भेद उपाधिभेदः। तथाचोपाधिकृतभेदाभावस्यानुसन्धाने तन्त्रत्वात् तस्य च प्रकृतेऽभावान्नानुसन्धानमिति भावः। मातृसुखादेरिति। न च स्वरूपैक्यमपि प्रवेश्यते, अतो नाति प्रसङ्ग इति वाच्यम्। तथा च तस्यावश्यकतया तदेवास्त्वनुसन्धाने प्रयोजकं, न विश्लिष्टोपाधि भेदाभावोऽपि। गौरवात्। अतिप्रसङ्गाभावाच्च। उद्यतेति। उद्यतायुधदोर्दण्डाः कबन्धाः पतितानि यानि स्वशिरांसि तद्गताक्षिभिः पश्यन्तः अरीन् युधि पातयन्ति स्मेत्यन्वयः। अत्र विश्लिष्टोपाधिभेदेऽपि अनुसन्धानमङ्गीकर्तव्यम्। अन्यथा पतित स्वशिरोऽक्षिभिर्दर्शनस्यायुक्तत्वापत्तेः। न च पूर्वसंश्लेषमात्रेणानुसन्धानम्। भिन्नकालीन संश्लेषस्य भिन्नकालीनानुसन्धानाप्रयोजकत्वात्। तत्राननुसन्धाने। तद्भेदेऽपीति। शरीरभेदेऽपीत्यर्थः। तथाच शरीरभेदोऽननुसन्धानेऽप्रयोजक इति भावः। नन्वतीत सुखादौ शरीरभेदस्यानुसन्धानप्रतिबन्धकत्वदर्शनात् शरीरभेदोऽननुसन्धानप्रयोजक इत्यत आह न च वयमिति। चैतन्यैक्येऽपीति। न च शरीरादिभेदस्याप्रयोजकत्वेपि अन्तःकरणभेदस्याननुसन्धान प्रयोजकतावश्यकी अन्तःकरणे चिदैक्याध्यासेन शरीराद्यपेक्षया तस्य विशेषवत्त्वादिति वाच्यम्। अन्तःकरणे चिदैक्याध्यासस्य ममासंप्रतिपत्तेः। अहं गौर इत्यादि प्रतीत्या शरीरादावपि चिदैक्याध्यासस्य त्वया स्वीकृतत्वाच्च। न च मम शरीरमिति भेदप्रतीत्या तद्व्यपदेशस्य गौणत्वमिति वाच्यम्। मम मन इति प्रतीत्या तत्रापि तत्वापत्तेः। न चान्तःकरणे चिदैक्याध्यासोऽवश्यं स्वीकर्तव्यः। अन्यथा जीव ब्रह्मैक्यस्य श्रुतिसिद्धतया सर्वानुसन्धानापत्तेरिति वाच्यम्। जीवब्रह्मभेदेनैवानुसन्धानाभावोपपत्तेः। न चैक्यप्रतिपादक श्रुतिविरोध इति वाच्यम्। अनुपदमेव श्रुतीनामन्यथा व्याख्यानात्। त्वन्मत इति। न च तत्र संस्कारात्मनावस्थितस्यैव पुनरुद्बोधेन न तत्रान्तःकरण भेद इति वाच्यम्। संस्कारात्मकस्य कार्याप्रयोजकत्वेनोपचितस्यैव तथात्वेन तद्भेदस्यावश्यकत्वात्। अन्यथा स्मृति साधनसंस्कारे उद्बोधानुद्बोधमात्रेणोत्पत्तिविनाश व्यवहाराभावेन सुप्तावन्तः करणस्य लय इत्यङ्गीकारानुपपत्तेः। उद्बोधस्य सहकारिसमवधान मात्रत्वेन सर्वदा सूक्ष्मत्वापत्त्या सावयवत्वाङ्गीकारेण प्रतिकर्मव्यवस्थोपपादनानुपपत्तेश्च। सुप्तप्रलीनेति। सुप्ताश्च प्रलीनाश्च मुक्ताश्चेति द्वन्द्वः। तेषामनुसन्धान प्रयोजकान्तःकरण भेदाभावस्य सत्वादिति भावः। नचान्तःकरणैक्याध्यास एवानुसन्धान प्रयोजको, नान्तःकरण भेदाभाव इति वाच्यम्। अननुसन्धानप्रयोजकाभावस्यैवानुसन्धानप्रयोजकत्वस्यौचित्यात्। न चानुसन्धानेऽन्तःकरणैक्याध्यासः प्रयोजकोऽननुसन्धाने तदभावः प्रयोजक इति वाच्यम् ममान्तःकरणमित्यन्तःकरणैक्याध्यास रहितानामप्यनुसन्धान दर्शनात्। एतदभिप्रायेणैवाशङ्क्य निराकरोति न चेति। मुक्तादेरिति। न च मुक्तस्वरूपसुखानुभवस्य नित्यत्वात् न तत्र नियामकापेक्षेति वाच्यम्। जीवब्रह्मविभागादेरनादेरपि अविद्यापेक्षावत् जातेर्व्यक्तिसापेक्षतावद् अनादेरपि स्वरूपसुखानुभवस्य तपदेक्षाया आवश्यकत्वात्। अन्तःकरणेति। नानादेहगभोगानुसन्धानेत्यादिनेति भावः। नचात्रान्तःकरण भेद एव नेति वाच्यम्। तथात्वे चक्षुरादि भेदोऽपि न स्यात्। एक समयावच्छेदेन विलक्षणभोगन्तः करणा भेदस्यावश्यकत्वात्। अन्यथानेक जीवानामपि तन्न स्यात्। एकस्यानेकशरीरावच्छेदेन भोगवत् अनेकेषामपि भोगोपपत्तेरिति। न चेति। तथाचानेकजीवानामविद्याभेदस्यसत्वान्नानुसन्धानम्। योग्यादीनां तदभावादनुसन्धानमित्यर्थः। ननु सुप्तावविद्याभेदाभावात् अनुसन्धानं स्यादित्यत आह। सुप्ताविति। उक्तरीत्येति। चक्षुरादिभेदवदित्याद्युक्तरीत्येत्यर्थः। न चाविद्याभेदस्य जीवभेदप्रयोजकत्वात् तद्भेदस्याननुसन्धान प्रयोजकत्वं स्यादिति वाच्यम्। स्वाभाविक जीवभेदवादिनां तदसिद्धेः। अन्यथा ज्ञानप्रागभावादीनामपि जीवभेदप्रयोजकत्वं स्यात्। नचाभावत्वे गौरवमिति वाच्यम्। क्लृप्तत्वेन लघुत्वात्। न चैकस्मिन् ज्ञानप्रागभावानामनेकत्वात् एकस्यापि भेदप्रसङ्ग इति वाच्यम्। अविद्याया अपि समत्वात्। अत एवाह यावन्तीति। न च तन्मतमप्रामाणिकमिति वाच्यम्। ज्ञानस्याज्ञानविरोधितयानुभवस्यैव तत्र मानत्वात्। मुक्तस्येति। तत्राविद्याभेदस्याननुसन्धानप्रयोजकस्याभावादिति भावः। मुक्तस्येति। न च वैषयिकसुखस्य जन्यत्वेन तदपेक्षत्वेऽपि स्वरूपसुखस्फुरणस्य नित्यत्वेन न तदपेक्षेति वाच्यम्। नित्यत्वेऽपि आवरणविगमापेक्षावत् तदपेक्षाया आवश्यकत्वात् अन्यथा जीवब्रह्मविभागादेरपि अविद्यापेक्षा न स्यात्। स्वाभाविकाभेदेनैवोपपत्तेर्नाविद्यादेर्जीवादिभेदकत्वम्। तदङ्गीकारे बाधकमप्यस्तीत्याह किञ्चेति। तथाच चैतन्यस्यापि भेदप्रसङ्गोऽन्यथानवस्थेति भावः। न चाविद्यादेरुपहितवृत्तित्वाङ्गीकारान्नोक्तदोष इति वाच्यम्। वैयधिकरण्यापरिहारात्। उपहितस्याज्ञानादिविशिष्टत्वेन अज्ञानाद्यधिष्ठानत्वायोगात्। उपहितस्य मिथ्यात्वेन निवृत्तेरावश्यकत्वे बद्धस्य मुक्तिरित्यस्याभावापाताच्च। नचोपहितशब्देनोपाध्युपलक्षितमुच्यतेऽतो नोक्तदोष इति वाच्यम्। उपलक्षितस्य चिन्मात्रत्वे चिन्मात्रवृत्तीत्यनुक्त्वा उपहितवृत्तीत्युक्तेर्व्यर्थत्वात्। उपलक्ष्येऽप्युपलक्ष्यतावच्छेदकादेरावश्यकतया विशिष्टत्वापरिहाराच्च। शुद्धगतत्वेच शुद्धस्य संसारित्वे तद्भावस्यामुक्तित्वापाताच्च। नन्वभेदे बिम्बप्रतिबिम्बादेरवदातत्वादिवत् व्यवस्था भविष्यतीत्यत आह एतेनेति। अनेन हि श्यामत्वादिकं यथोपहितनिष्ठं तथाज्ञानादिसंसार उपहितनिष्ठ इत्युक्तं भवति। तन्नोपपद्यत इत्याह दुःखानुसन्धानरूपस्येति। न च विशेषणस्योपाधेर्निवृत्तावपि न विशेष्यस्य निवृत्तिरिति वाच्यम्। विशेष्यस्य बन्धानाधारत्वेनाबद्धत्वात् अन्यथाव्यवस्थाद्यापातात्। प्रतिबिम्बस्येति। न च बिम्बप्रतिबिम्बयोरैक्यं साधयिष्यत इति वाच्यम्। तस्याग्रे विस्पष्टमाकर एव निराकरिष्यमाणत्वात्। न च परमताभिप्रायेणाकाशदृष्टान्त इति वाच्यम्। नैयायिकैस्तथाङ्गीकृतत्वेऽपि मया कार्यद्रव्यत्वाङ्गीकारात्। अव्याकृताकाशे च स्वाभाविकप्रदेश भेदाङ्गीकारात्। एतेनेति। बद्धस्य निवृत्त्यापातेनेत्यर्थः। श्रुतौ युक्तशब्दप्रयोगात् सङ्गो भोक्तेत्यादिवत् आत्मनिष्ठमेव भोक्तृत्वं, मन आदिकं तु सहकारीति श्रुतेरर्थः। न तु विशिष्टं भोक्तृ इत्यर्थः। बन्धस्य शुद्धचिन्मात्रनिष्ठत्वे दूषणान्तरमाह शुद्धेति। तत्र शुद्धचितीत्यर्थः। भेदस्य प्रतीतावेव तस्य कल्पितत्वम्। भ्रान्तिप्रतीतत्वस्यैव कल्पितत्वत्वात्। तथाच प्रतीतत्वं कल्पितत्व व्यापकम्। अतस्तन्निवृत्त्या तन्निवृत्त्यापादनं युक्तमित्यर्थः। भावे चेति। कथञ्चन। उपाध्यादिनेत्यर्थः। मिथ्यात्वं प्रातिभासिकत्वम्। न च व्यवस्थायाः स्वसमान सत्ताक भेद सापेक्षत्वेन व्यावहारिक भेदाक्षेपकत्वेऽपि न पारमार्थिक भेदाक्षेपकत्वमिति वाच्यम्। बाधकाभावेन व्यवस्थासत्यत्वात्। बाधकत्वेनाभिमतानां परिहृतत्वात्। परिहरिष्यमाणत्वाच्च। अन्यथारोपस्य स्वसमानसत्ताकाधिष्ठान सापेक्षत्वेन ब्रह्मणोऽपि सत्यत्वं न स्यात्। न चाव्यवस्था नाभेदकार्यमिति वाच्यम्। अन्वयव्यतिरेकाभ्यां तस्यास्तत्कार्यत्वावधारणात्। अन्यथा व्यवस्थाया भेदकार्यत्वं न स्यात्। ततश्च कल्पितभेदाङ्गीकारो व्यर्थः स्यात्। कल्पितेति। त्वया कल्पित भेदस्याविद्याकार्यत्वेनाविद्याहीने मुक्ते तदनङ्गीकारादिति भावः। ननु बन्धस्य नोपाधिविशिष्टनिष्ठत्वम्। किन्तु चिन्मात्रनिष्ठत्वम्। उपाधिस्तु तदवच्छेदकः। नैतावतोपाधेराधारकोटौ निवेशः। दण्डत्वस्य कारणतावच्छेदकत्वेऽपि कारणकोटौ निवेशाभावात्। अतो न बद्धस्य निवृत्तिरित्यत आह एतेनेति। नित्यमुक्तत्व श्रुतेरिति। चिन्मात्रस्य सदाबद्धत्वादिति भावः। ननु नित्यमुक्तत्व श्रुतेर्न निर्विषयत्वम्। उपाध्यनवच्छिन्नविषयत्वसम्भवादित्यत आह विस्तृतं चेति। यथा चैतत्तथा तत्रैवास्माभिर्निरूपितम्। तस्मात्। स्वरूपैक्यस्यैव प्रयोजकत्वात्। अत्र व्यभिचारं बाधं वा शङ्कते नन्विति। हस्तावच्छिन्नस्य पादावच्छिन्न दुःखानुसन्धाने पादावच्छिन्न दुःखादि साक्षात्कारकृतनीचोच्चत्वादि विक्रियारूपत्वे पूर्वोक्तं किं दूषणम् ? ज्ञानमात्ररूपत्वे त्विष्टापादनमेवेति द्रष्टव्यम्। न तावदित्येकं वाक्यम्। नन्वनुसन्धाने हस्त इत्यादि न स्यादित्युक्तमित्यत आह नहीति। साङ्कर्यमैक्यम्। तच्चेति। नन्वननुसन्धान प्रयोजकोपाधि भेदस्य सत्वात् कथमनुसन्धानमिति वाच्यम्। तस्याप्रयोजकत्वस्य तवापि संमतत्वात्। त्वदभिप्रेतस्यान्तःकरणभेदस्याविद्या भेदस्य वा तत्राभावात्। अन्यथांशिनोऽपि नस्यात्। उपाधिभेदस्य तत्र विद्यमानत्वात्। नचानुसन्धानप्रयोजकमुपाध्यैक्यं हस्तावच्छिन्नपादावच्छिन्नयोर्नेति वाच्यम्। तथात्वे हस्तावच्छिन्न दुःखानुसन्धानं शरीरावच्छिन्नेंऽशिनो न स्यात्। न चेष्टापत्तिरपसिद्धान्तात्। अंशिनोऽसंसारित्वापत्तेश्च। अन्यथेति। हस्तावच्छिन्नस्य पादावच्छिन्नदुःखाननुसंधान इत्यर्थः। नन्वंशि प्रेरणया तदुपपत्तिः। अंशिव्यापारकल्पने गौरवात्। व्यवस्थानानुपलब्धेश्च। अनेनैवाभिप्रायेणाशङ्क्य निषेधति न चेति। नन्वेकोपाधिविशिष्टस्य यद्यपरोपाध्यवच्छिन्नधर्मोपलम्भस्तर्हि नेत्रावच्छिन्नात्मनः कर्णावच्छिन्नशब्दोपलम्भः स्यात्। तत्रैकोपाधिविशिष्टतैव प्रतिबन्धिकेति वाच्यम् तद्वत् प्रकृतेऽपि भविष्यतीति कस्यचिन्मतं दूषयति एतेनेति। अत्र शब्दानुपलम्भो नेत्रस्यास्तीत्युच्यते उत नेत्रावच्छेदेन विद्यमानस्य ? नाद्यः। इष्टत्वात्। न द्वितीय इत्याह योऽहमिति। न चेदमंशिनोऽनुसन्धानं, नांशस्येति वाच्यम्। एवं वदतस्तव कोऽभिप्रायः ? किमंशानामनुसन्धानं नास्त्येव ? अथवा नेदमनुसन्धानं, किन्त्वतिरिक्तमेवेति ? नाद्यः। जीवानामपि तदभावापत्तेः। ब्रह्मण एव तदापत्तेः। न द्वितीयः। एतदतिरिक्तस्यानुसन्धानस्यानानुभविकत्वात्। तस्मादिदमेवांशानुसन्धानमिति वक्तव्यम्। भोक्तृत्वस्येति न च सुखादि साक्षात्काररुपमनुसन्धानं सर्वज्ञ ब्रह्मण इष्टमेवेति कर्थमापादनमिति बाष्यम् सुखादिसाक्षात्कारकृतोच्चतादिरूपस्यापादनात्। त्वया शुद्धब्रह्मणः सार्वज्ञानङ्गीकाराच्च। न च बिम्बप्रतिबिम्बयोरेव तत्वादिवत् व्यवस्थोपपत्तिरिति वाच्यम्। प्रतिबिम्बादेर्वस्त्वन्तरत्वस्याग्रे साधनात्। नन्वनश्नन्नन्य इति श्रुत्या बाधितत्वात् न ब्रह्मणो दुःखानुसन्धानापादनमित्यत आह आपादने चेति। अन्यथा निर्धूमत्वाद्यापादनमपि न स्यात्, प्रत्यक्षबाधादिति भावः। ननु तथापि नेदमापादनं सम्भवति। अनुसन्धातृत्वस्यान्तःकरणत्वतदवच्छिन्नत्वान्यतरव्याप्यत्वात्। ब्रह्मणि च व्यापकनिवृत्त्या व्याप्यनिवृत्तेरावश्यकत्वात्। अतः प्रशिथिलमूलमिदमापादनमित्याशङ्क्य निषेधति न चेति। दुःखभोगस्येति। अन्यथा बन्धमोक्षयोर्वैयधिकरण्यापातादिति भावः। तथा च तदुभयमनुसन्धातृत्वव्यापकं न भवति। क्वाप्यदृष्टत्वात् अप्रयोजकत्वाच्च। ननु तथापि नेदमापादनं सङ्गच्छते कारणाभावादिनाऽन्यथासिद्धत्वादित्याह एतेनेति। नन्वभ्रान्तत्वस्य कथमनुसन्धानाभावे हेतुत्वमत आह भ्रान्तिरूपमिति। अहं दुःखीत्यादेर्भ्रान्तिरूपत्वं च दुःखादेर्मिथ्यात्वादिति पराभिमानः। कल्पितस्येति। पूर्वोक्त युक्तेरिति भावः। तथाचान्तःकरणादेरपि कारणस्य तत्रापादनात् न कारणाभावादिनान्यथासिद्धिरिति भावः। भ्रान्तेति। इदं च परमताभिप्रायेण। दुःखादेःसत्यत्वस्योपपादितत्वात्। ननु ब्रह्मण्यनुसन्धानापादनमयुक्तम्। तस्यानंशित्वात्। अविद्यावच्छिन्न जीवस्यान्तःकरणावच्छिन्नाननुसन्धातॄन् प्रत्यंशित्वाङ्गीकारात्। तत्र चान्तःकरणावच्छिन्नद्वारेष्टत्वात्। तथाचेष्टापादनरूपत्वात् तर्काभासोऽयमित्येतदतिदेशेन दूषयति एतेनेति। चिन्मात्र एवेति। उपलक्षणमेतत्। नांशित्वमुखेनापादनम्। किन्त्वभेदमुखेन। तथाच ब्रह्मणोंऽशित्वाभावेऽपि जीवाभेदस्य सत्वादापादनमक्षतमेवेति द्रष्टव्यम्। किञ्च ब्रह्मणोऽनंशित्वाङ्गीकरणं व्यर्थम्। अनुसन्धानस्यापरिहार्यत्वादित्याह अवच्छिन्नस्येति। ननु विशिष्टनिष्ठमनुसन्धातृत्वं कथं शुद्धचित्यापाद्यते ? विशिष्टशुद्धचितोर्भेदात्। अन्यथातिप्रसङ्गादित्यत आह अन्तःकरणावच्छिन्नस्यैवेति। तथाच ब्रह्मणो दुःखाद्यनुसन्धानापादनमक्षतम्। ननु तथापि जीवानामन्योन्य दुःखाद्यनुसन्धानापादनमयुक्तम्। यथाकाशस्यैकत्वेऽपि स्वकर्णपुटावच्छेदेन नाद उपलभ्यते, न कर्णान्तरावच्छेदेन, तथा चैतन्यैक्येपि स्वशरीरावच्छेदेनोत्पन्नमनुसन्धीयते, न परशरीरावच्छेदेन अतो व्यवस्थोपपद्यत इत्येतदप्यतिदेशेन दूषयति एतेनेति। स्वीयपरविभागो न भवन्मते सम्भवति, तन्नियामकाभावात्। भेदवादे तु भेदस्यैव नियामकत्वात्। अतो दृष्टान्तो दार्ष्टान्तिकं वा न युज्यत इति दूषयति आत्मभेद इति। न च तव भेदस्येव ममाप्यज्ञानभेदस्य नियामकत्वं भविष्यतीति वाच्यम्। यावन्ति ज्ञानानि तावन्त्यज्ञानानीति मते तद्भेदेऽप्यनुसन्धानदर्शनात्। तद्भेदेन नियमस्य क्वाप्यदृष्टत्वात्। उपाधिभेदस्य त्वप्रयोजकत्वात्। इदमन्योन्याश्रयत्वं सिद्धान्त उक्तमित्याह तदिति। कर्म भेदस्य कर्मनियमस्य इदं कर्म तदीयं नान्यदीयमिति नियमस्य सिद्धौ तत्कर्मनिर्मितत्वेनोपाधिविभिन्नता, अयमुपाधिरेतदीयो नान्यदीय इति नियमः सिध्यति। तत्सिद्धौ उपाधिनियमसिद्धौ तत्सिद्धिः कर्मनियमसिद्धिरित्यन्योन्याश्रय इत्यर्थः। उत उभयथाप्यापादने न कोऽपि दोषः। तस्मात् व्यवस्थानुपपत्त्या जीवानां जीवब्रह्मणोश्च भेदोऽङ्गीकार्यः।  
 अत्र मकरन्दोक्तदूषणमनूद्यातिदेशेन दूषयति एतेनेति। अत्र व्यवस्था किं धर्मभेदो वा, विरुद्धधर्मभेदो वा ? अत्रापि विरोधः भावाभावरूपो वा, परस्पराभावव्याप्यत्वरूपसहानवस्थानरूपोवा, वध्यधातुकभावरूपोवेति विकल्पं हृदि निधाय दूषयति व्यवस्थाशब्देनेति। अन्योन्याश्रयादिति। आत्मनां भेदसिद्धौ सुखादिना भिन्नाश्रय धर्मभेदसिद्धिः। तत्सिद्धौ च तद्रूपव्यवस्थया आत्मनां धर्मिणां भेदसिद्धिरित्यन्योन्याश्रय इत्यर्थः। सुखादीनामन्तःकरणधर्मत्वेन तद्भेदात् कथंचिदन्तःकरण भेदसिद्धावपि नात्मभेदसिद्धिरित्यपि द्रष्टव्यम्। सहेति। उपलक्षणमेतत्। भावाभाव पक्षस्याप्यसिद्धिर्द्रष्टव्या। नाजात इति न्यायेनेति। नाजात एकोऽन्यं हन्ति, नाप्यन्याश्रितमन्यकालीनं च। मूषकमार्जारयोरजातयोरन्यदेशयोर्भिन्नकालीनयोर्वध्यगातुकभावादर्शनात् वध्यधातुकविरोधं वदतावश्यं तयोः सामानाधिकरण्यं वाच्यम्। तथा च न तादृशधर्मभेदेन धर्मिभेदसिद्धिरित्यर्थः। एतेनेति परामृष्टं हेतुं दर्शयति व्यवस्थेति। नचोपाधिभेदादिनानुसन्धानादि व्यवस्थोपपत्तिरिति वाच्यम्। तदप्रयोजकत्वादेः पूर्वमुक्तत्वात्। तर्कव्युत्पादन मुपसंहरति तस्मादिति। सुखादीति। तदनुसन्धानादीत्यर्थः। उक्तं तर्कस्वरूपं सिद्धान्तारूढं करोति तदिति। स्वरूपैक्ये चेतनानां स्वरूपैक्ये, सुखदुःखादिभोगः सुखाद्यनुसन्धानरूपः, भेदतः अयं सुखी अयं नेति व्यवस्थया, न दृश्यः न दृश्येत। व्याप्तेः प्रसिद्धत्व द्योतनाय हिशब्दः। ननूपाधिभेदादनुसन्धानोपपत्तिरित्यत आह उपाधिभेदोऽपीति। उदाहरति यथेति। ननु विश्लिष्टोपाधिभेदोऽननुसन्धाने प्रयोजक इत्यत आह नानेति। तथाच स्वरूपैक्यमेव प्रयोजकमिति भावः। नन्वनुसन्धानाभावेऽपि स्वरूपैक्यं किं नस्यादित्यत आह उक्तं चेति। सुखादि व्यवस्थान्तराण्यप्यनुपपन्नानीत्याह एवमिति। ननु कथं मुक्तव्यवस्थानुपपत्तिः ? तत्तदुपाध्यवच्छिन्नस्य तत्तदुपाध्यपगमेन मुक्तत्वसम्भवादित्याशङ्क्य निषेधति न चेति। उपाधीति। तथाचोपाधिसम्बन्ध एवानुपपन्न इति भावः। नचोपाधीनामविशेषणत्वान्नान्योन्याश्रयादिकमिति वाच्यम्। उपलक्षणत्वेऽपि कदाचित् सम्बन्धस्यावश्यकत्वात् अन्यथोपलक्षणत्वासम्भवात्। ननूपाधिसम्बन्धो नोपहितनिष्ठः, येनान्योन्याश्रयादिकम्। किन्तु शुद्ध एवेत्यत आह शुद्धनिष्ठत्वेऽपीति। उपलक्षणमेतत्। शुद्धस्या सङ्गतयोपाधिसम्बन्धायोगात्। उपाधीनां चैतन्यमात्रवच्छेदकतया साङ्कर्यापादकत्वानुपपत्तेश्चेत्यपि द्रष्टव्यम्। ननु बन्धस्य कल्पिततया सदा मुक्तत्वेन नोक्तदोष इत्यत आह त्वन्मत इति। न च कल्पितसम्बन्ध निवृत्तिर्नापेक्षितेति तदभावो नानिष्ट इति वाच्यम्। तथात्वे तदभावार्थं श्रवणादिप्रयत्नो न स्यात्। तरतिशोकमात्मविदित्यादि श्रुतीनां निर्विषयत्वं च स्यात्। तथा च बद्धमुक्तव्यवस्थादौ औपाधिकभेदोऽप्रयोजक इत्युपसंहरति तदेवमिति। उपाधेर्भेदकत्वमङ्गीकृत्य दूषणमुक्तम्। इदानीमुपाधेर्भेदकत्वमेव न सम्भवतीत्याह किञ्चेति। ननु गगनादावुपाधेर्भेदकत्वमवश्यमङ्गीकर्तव्यम्। तत्र स्वाभाविक भेदाभावात्। औपाधिकभेदाभावे चेह पक्षी नेहपक्षीति पक्षितदभावौ न स्याताम्। विरोधादित्यत आह एवमिति। तथाच तत्रापि स्वाभाविका अंशा अङ्गीकर्तव्याः। अन्यथोक्तदोषस्यत्रापि स्यादिति भावः। गगनादावौपाधिक भेदाभावं सिद्धान्तारूढं करोति तदुक्तमिति। न चेत् स्वाभाविक भेद इत्यर्थः। आत्मभेदेऽनुकूलतर्काः॥ 20 ॥  
\</2-20\>

\<2-21\>  
  21. भेदपञ्चके अनुमानानि

 ननु तथापि न भेदपञ्चकमनुमानगम्यम्। जडजीवभेदे जडानामन्योन्यभेदे चानुमानानुक्तेः। जीवो ब्रह्म वा जडभिन्नं, तदनात्मकत्वादित्यादीनां कल्पितभेदेन सिद्धिसाधनत्वादिना दुष्टत्वादित्यत आह जडेशभेद इत्यादिना। अत्र ब्रह्म जीवो वा अनात्मभिन्नं नवेति विप्रतिपत्तौ प्रथमं, घटभिन्नं न वेति विप्रतिपत्तौ द्वितीयम्। अतो नार्थान्तरमिति द्रष्टव्यम्। अत्र जीव ब्रह्म शब्देन संसाराधार तदनाधारचैतन्ये विवक्षिते। अतो विशिष्ट पक्षत्वे विशिष्ट ज्ञानस्य कल्पिताबाधकत्वेन सिद्धसाधनतेति परिहृतम्। साध्ये कल्पितभेदेन सिद्धसाधनवारणाय धर्मीति। न च जडत्वं परिच्छिन्नत्वं जन्यत्वं वा उपाधिरिति वाच्यम्। ब्रह्मपक्षे जीवे, जीवपक्षे ब्रह्मणि साध्याव्यापकत्वात्। न च मन्मते साध्यमसम्प्रतिपन्नमिति वाच्यम्। तथापि सन्दिग्धसाध्यव्यापकत्वेन प्रतिपक्षोन्नायकत्वासम्भवात्। अनुमानप्रयोगवेलायां च व्यभिचारानुन्नायकत्वात्। जडस्यापि मया नित्यस्याङ्गीकृतत्वेन त्वयाप्यज्ञानस्यानादित्वाङ्गीकारेण तत्र जन्यत्वोपाधेः तथाविद्यायाः परिच्छिन्नत्व हेतुभङ्गे परिच्छिन्नत्वाभावस्य समर्थित्वेन परिच्छिन्नत्वस्यापि तत्र साध्या व्यापकत्वात्। जडत्व हेतुभङ्गोक्तन्यायेनाज्ञानत्वादिरूपस्य जडत्वस्य पक्षे सत्वेन साधनाव्यापकत्वाभावनिश्चयाच्च। न च ब्रह्म जीवो वा स्वात्मप्रतियोगिकधर्मिज्ञानाबाध्य भेदवान् पदार्थत्वात् घटवदित्याभाससाम्यमिति वाच्यम्। बाधित्वेन साम्याभावात्। प्रकृते च बाधाभावात् अन्यथा विप्रतिपत्त्यभावापत्तेः। अनुकूल तर्काभावात्। प्रकृते त्वनुकूलतर्कस्य वक्ष्यमाणत्वात्। द्वितीय हेतौ पटे व्यभिचार वारणाय घटासम्बद्धेति। नन्वत्र सर्वघटासम्बद्धत्वं विवक्षितम् अथवा यत्किञ्चिदघटासम्बद्धत्वम् ? आद्ये घटे व्यभिचारः। न हि घटकाले सर्वघटसम्बन्धः। न वा यत्किञ्चित् घटासम्बन्धाभावः। तथाच व्यर्थविशेषणत्वमिति चेन्न यद्‌घटप्रतियोगिकभेदवत्त्वं साध्यते तद्धटासम्बद्धत्वं विवक्षितम्। एवं च तद्धट एव व्यभिचारवारकत्वेन विशेषणसार्थक्यात्। घटान्तरे तु साध्यसत्वादेव न व्यभिचारः। यद्वा साध्ये हेतौ च घट शब्देन घटत्वावच्छिन्न एव विवक्षितः। एवं च घटे व्यभिचारवारणाय घटासम्बद्धेति विशेषणम्। न च पटदृष्टान्तानुपपत्तिः। न हि पटकालो घटत्वावच्छिन्नासम्बद्धः। पटकाले कस्यचिद् घटस्य सद्भावादिति वाच्यम्। पट शब्देन प्रकृत्यादेरुपलक्षणात्। न च हेतुविशेषणाप्रसिद्धिरिति वाच्यम्। घटत्वावच्छिन्नासम्बद्धस्य प्रलयकालस्य प्रसिद्धत्वात्। ब्रह्मजीवो वा जडभिन्नं न वेति विप्रतिपत्तावाह ब्रह्मेति। न च पूर्वाभेदः। तत्रानात्मत्वमात्मभिन्नत्वमात्रम्। इहतु जडमात्मभिन्नं वस्त्विति भेदात् हेत्वन्तराच्च। न चात्र जडानात्मकत्वं जडभेदः। तथा च कथं न साध्याविशेषः ? न च हेतौ धर्मीति पदाभावात् न साध्याविशेष इति वाच्यम्। घट प्रतियोगिक प्रातिभासिकभेदवति घटे व्यभिचारेण तस्य हेतावावश्यकत्वादिति चेन्न। जडानात्मकत्वं जडैक्याभावः। ऐक्यं च न भेदाभावः। तस्य भावरूपत्वात् विधिप्रत्ययगम्यत्वात्। यद्वा जडानात्मकत्वं जडतादात्म्यरहितत्वम्। जडतादात्म्यं च जडवृत्ति जडत्वादिरूपम्। न हि ब्रह्म जीव योर्जडत्वादिकं परो मन्यते। अन्यथा मिथ्यात्वादौ हेतुत्वं न स्यात्। अत्र यद्यदनात्मकं तत्तदुक्तभेदवदिति सामान्यव्याप्तिः। अत एवाह यथेति। विशेषव्याप्तौ तदसङ्गतत्वापत्तेः। ननूक्तान्यनुमानानि अप्रयोजकानि। विपक्षे बाधकाभावादित्यत आह विपक्षेत्विति। वेदान्त वैयर्थ्यमिति। ननु न वेदान्तवैयर्थ्यम्। ब्रह्मसाधकत्वेऽपि सविलासाविद्यानिवर्तकत्वात्। अत एवोक्तं सिद्धं तु निवर्तकत्वादितीति चेन्न। ब्रह्मज्ञानेनैव तन्निवृत्तिसम्बवात्। वेदान्तज्ञानमपि न वेदान्त ज्ञानत्वेन विवर्तकम् अन्यविषयक वेदान्तज्ञानादपि निवृत्तिप्रसङ्गात्। नापि तज्जनित ब्रह्मज्ञानत्वेन। तज्जनितेत्यस्य व्यर्थत्वात्। नापि वेदान्त जनित निर्विषयक ज्ञानत्वेन। निर्विषयस्य घटादिवद् ज्ञानत्वायोगादित्युक्तत्वात्। विस्तृतं चैतद् दृश्यत्वभङ्गे। तस्मादज्ञानानिवर्तकस्य ज्ञानत्वायोगात् ब्रह्मज्ञानत्वमिच्छता तस्यैवाज्ञाननिवर्तकत्वमेष्टव्यम्। तथाच वेदान्त वैयर्थ्यम्। ब्रह्मण इत्यादि। न च घटादौ कल्पित व्यक्त्यन्तरेणाकल्पित भेदाभावेऽपि यथा कल्पितव्यक्ति तादात्म्याद्यनापत्तिः तथा ब्रह्मणि कल्पितेन जडेन कल्पितभेदाभावेऽपि तदात्मकत्वाद्यनापत्तिरिति वाच्यम्। मया घटादेः कल्पिते व्यक्त्यन्तरेणाकल्पितभेदाङ्गीकारेण दृष्टान्तासम्प्रतिपत्तेः। न च त्वदङ्गीकारो निष्प्रमाणक इति वाच्यम्। कल्पिताधिष्ठानभेदस्य बाधबोध्यत्वेन सप्रमाणकत्वात्। नेदं रजतमिति हि बाधः। न चैतस्य बाधकमस्ति। न च ब्रह्मज्ञानं बाधकम्। तद्बाधकत्वस्यासिद्धेः। न च प्रतियोगिनः कल्पितत्वे तद्भेदस्य कथमकल्पितत्वमिति वाच्यम्। ब्रह्मण्यनृतव्यावृत्त्यादेरकल्पितत्ववदुपपत्तेः। विस्तृतं चैतत् मिथ्यात्व सामान्यभङ्गे। घटः शुक्तितस्तत्वतोभिन्नो नवेति विप्रतिपत्तावाह जडानामिति। नन्वत्र नञ् द्वय पुरस्कारेण भेदसाधनं कुतः ? भेदवानित्यन्वयमुखेनैव साध्यतामिति चेन्न। तथा साधने तत्वत इति विशेषणेऽप्रसिद्ध विशेषणत्वात्। तददाने सिद्धसाधनत्वात्। विप्रतिपत्तिरप्येवमेवेति नार्थान्तरतेति द्रष्टव्यम्। नन्वत्रापि तत्वत इति अभेदविशेषणं वा, अभाव विशेषणं वा ? नाद्यः। अप्रसिद्धविशेषणत्वात्। न द्वितीयः। अभेदाभावस्यापि तात्विकस्य मां प्रत्यसिद्धेः तद्दोष तावस्थ्यादिति चेन्न। तत्वत इत्यस्याभावविशेषणत्वात्। न चाप्रसिद्धविशेषणता। अनृतव्यावृत्त्यादेस्त्वया तात्विकस्याङ्गीकर्तव्यत्वात्। अन्यथा तस्य वेदान्तप्रयोजनत्वानुपपत्तेः। यद्वास्त्वभेद विशेषणम्। न चाप्रसिद्धिः। साह्यप्रमा वा ? अज्ञानं वा ? नाद्योऽनुपयोगात्। न द्वितीयः। प्रतिवादिवाक्यतस्तज्ज्ञानसम्भवात्। न च प्रमाणप्रसिद्धिस्तत्रापेक्षिता। गौरवात्। यद्वा विशेष्ये विशेषणमिति न्यायेन अभावेऽभेदः। तत्र च पारमार्थिकत्वं शुक्तिप्रतियोगिकत्वं चेति साध्यप्रसिद्धिसम्भवात्। यद्वा पारमार्थिकत्वमभेदनिष्ठं धर्मत्वादित्यादिना सामान्यप्रसिद्धिसम्भवात्। एवं च यद्यपि तात्विक भेदवानित्यपि सम्भवति। तथाप्येवं विप्रतिपत्तावयमपि प्रकार इत्यदोषः। न चाप्रयोजकत्वात्। घटादौ कल्पित तत्प्रतियोगिकभेदमात्रेण तदर्थक्रियाकारित्वादेरभावेन तात्विकभेदस्यैव तत्र प्रयोजकत्वात्। न च प्रतियोगिसमानसत्ताक भेदमात्रेण तदुपपत्तिरिति वाच्यम्। प्रातिभासिके व्यावहारिक प्रतियोगिसमानसत्ताकभेदस्य त्वन्मतेऽभावेनोक्तहेत्वभावापत्तेः। जडे आत्मप्रतियोगिक प्रतियोगिसमानसत्ताक भेदाभावेन तदर्थक्रियाकारित्वादेरापत्तेश्च। तस्मात् तात्विकभेदस्यैव प्रयोजकत्वमिति कथमप्रयोजकत्वम् ? नच बाधः। तात्विकत्वे बाधस्योक्तत्वादिति वाच्यम्। बाधकानां परिहृतत्वात्। नन्वनुमानात् प्राक् भेदाभावेन कथं पक्षदृष्टान्तहेतुभाव इत्यत आह परमतेऽपीति। अन्यथा व्यवहारिक भेदानङ्गीकारे। अनात्मा स्वान्तर्गणिक भेदवान्नवेति विप्रतिपत्तावाह अनात्मेति। अत्रानात्ममात्रस्यात्मत्वावच्छिन्न प्रतियोगिक भेदवतः पक्षत्वम्। तेन विशेषाभावमादायात्मनः पक्षत्वात् सिद्धसाधनमिति न मन्तव्यम्। स्ववृत्तिधर्मानधिकरण प्रतियोगिको ज्ञानबाध्यत्वात्यन्ताभाववान् यः स्वान्तर्गणिको भेदस्तद्वानिति साध्यार्थः। अत्र भेदवानित्युक्तेरात्मभेदमादाय सिद्धसाधनता परिहारायान्तर्गणिकेति। बाध्यभेदेन तद्वारणाय ज्ञानेति। स्वभेदसिद्धिवारणाय स्वेति। न च स्वभेदस्य बाधादेवासिद्धेर्व्यर्थं विशेषणमिति वाच्यम्. बाधानवतारदशायां तत्सिद्धिसम्भवात्। उद्देशसिध्यर्थत्वाच्च। ननु स्ववृत्तित्यत्र यावत्स्वधर्मानाधारत्वं विवक्षितं, यत्किञ्चित्स्वधर्मानाधारत्वं वा ? नाद्यः। ब्रह्मणि स्ववृत्तिकेवलान्वयिधर्मसद्भावेन साध्याप्रसिद्धेः। न द्वितीयः। यत्किञ्चित्स्वधर्मानाधार पटप्रतियोगिकपटज्ञानाबाध्यात्मज्ञानबाध्य भेदेन सिद्धसाधनमिति चेन्न। अस्तु तावदाद्यः। न चाप्रसिद्धिः। मया केवलान्वयि धर्मानङ्गीकारात्। द्वितीयेऽप्यदोषः। ज्ञानाबाध्येत्यत्र सामान्याभावस्य विवक्षितत्वेनोक्तदोषाभावात्। नचैकस्मिन् घटे कल्पितानेकघटेषु व्यभिचारः। तद्भेदस्य बाध्यत्वादिति वाच्यम्। कल्पितानामपि भेदस्य बाधाभावेनाबाध्यत्वात्। न हि धर्मिमिथ्यात्वं प्रतियोगिमिथ्यात्वं वा भेदमिथ्यात्वे प्रयोजकम्। किन्तु बाधाभाव एव। प्रकृते च शुक्तिरूप्यं शुक्तिवङ्गादिभिन्नं नेति बाधाभावात्। तथा च तद्भेदस्य बाध्यत्वाभावान्न तत्र व्यभिचारः। न च दृष्टान्तस्य साध्यवैकल्यम्। आत्मनो निर्धर्मकत्वेन स्वेतीत्युक्तसाध्याभावादिति वाच्यम्। सगुणत्ववादे आत्मधर्माणां साधितत्वात्। साङ्कर्यं चेति। न च तात्विक भेदवत् तात्विकाभेदस्याप्यभावेनासाङ्कर्यमिति वाच्यम्। एवं वदता तात्विकाभेदः साङ्कर्ये प्रयोजक इत्युक्तं स्यात् तच्च न शोभनम्। एतद्धटस्यैतद्धटेन तात्विकाभेदस्य त्वन्मतेऽभावेनासाङ्कर्यापत्तेः। तस्मात् तात्विक भेद एवासाङ्कर्ये प्रयोजक इति तदभावे साङ्कर्यं स्यादेवेति भावः। आत्मनामात्मानात्मनोश्च युगपत् तात्विकभेदः साधनीय इति समयबन्धेऽनुमानप्रकारमाह आत्मनामिति। अत्र स्वशब्देनानात्मत्वावच्छिन्नं विवक्षितम्। तदवृत्तिर्धर्म आत्मत्वादिरूपः। तदधिकरणमात्मा। तत्प्रतियोगिक प्रतियोगिज्ञानाबाध्य भेदाधिकरणं स्ववृत्तिधर्मानधिकरणमात्मान्तरम्। तत्प्रतियोगिकभेदसिद्धिरनात्मनीत्यर्थः। न च पक्षदृष्टान्तयोः स्वत्वस्यैकस्याभावादनुगतव्याप्यतावच्छेदकाभावेन व्याप्त्यग्रह इति वाच्यम्। तथात्वे प्रमाणज्ञानं स्वप्रागभावेत्यविद्यानुमानेऽपि व्याप्त्यग्रहादाभासत्वापत्तेः। एतादृश प्रयोगाणामभियुक्तसिद्धत्वेनानुमानाङ्गत्वेन बुद्धिविशेषणस्थत्वस्य सम्भवात्। अन्यथा शब्दसङ्केत ग्रहोऽपि न स्यात्। नचाजडत्वमुपाधिः। तस्य ज्ञातृत्वादिरूपस्य जडत्वभङ्गोक्तन्यायेनात्मन्यभावेन साध्याव्यापकत्वादप्रयोजकत्वाच्च। न च जडत्वेन व्यतिरेकिणा सत्प्रतिपक्षत्वमिति वाच्यम्। अज्ञातृत्वादिरूपस्य जडत्वस्यात्मनि सत्वेन व्यभिचारात् तुल्यबलत्वाभावात् अप्रयोजकत्वेन व्यतिरेकव्याप्त्यसम्भवाच्च। ननु शब्देनात्मत्वावच्छिन्नग्रहे दृष्टान्ते साध्यवृत्तिर्न सम्भवतीत्यत आह दृष्टान्तेत्विति। तदा तु स्वशब्देनात्मत्वावच्छिन्नं ग्राह्यमिति भावः।  
 जीवब्रह्मभेदो जीवजडभेदश्चैकदैव साधनीय इति समयबन्धेऽनुमानप्रकारमाह जीवस्येति। अत्र यदप्त्वाद्यनधिकरणमित्यन्तेन जीवस्य ब्रह्मतो भेदः, उत्तरेण च जडे जीवभेदः सिध्यतीति द्रष्टव्यम्। नचाप्त्वाद्यनधिकरणत्ववत् जीवत्वानधिकरणेति विशेषणं प्रक्षिप्य जीवाद्यतिरिक्तमपि वस्तु सिध्येतेत्याभाससमत्वमिति वाच्यम्। उक्तविशेषणोपेतवस्तुनोऽभावेन साध्याप्रसिद्धेः। विपक्षबाधकाभावेनाप्रयोजकत्वाच्च। प्रकृतानुमाने च विपक्षबाधकानामुक्तत्वात्। न च धर्मिपदं विकल्प्य दूषणापत्तिः। तस्याः प्रागेव परिहृतत्वात्। न च गन्धाधारत्वादिना सत्प्रतिपक्षत्वाज्जीवजडयोर्जीवब्रह्मणोश्च भेदानङ्गीकारे बाधकानामुक्तत्वेन स्थापनाय बलवत्त्वात्। जीवजडभेदे प्रत्यक्षस्योक्तत्वेन बाधाच्च। नन्वप्त्वादीत्यादिपदेन पृथिवीत्वजीवत्वादिग्रहणे कथमुक्तसिद्धिः ? अप्त्वादीत्यनेन जीवाप्राप्ते र्जीव भेदासिद्धेः। तेनैव पृथिव्या अप्यप्राप्तेः तद्‌द्वारा दृष्टान्ते साध्यासम्भवाच्चेत्यत आह अप्त्वादीत्यादिशब्देनेति। आदिशब्देन जीवत्व पृथिवीत्वयोरग्रहणात् उक्तरीत्योभयसिद्धिरिति द्रष्टव्यम्। दृष्टान्ते त्विति। न चाम्बुनि जीवभेदस्य सत्वेन दृष्टान्ते साध्य सम्भवे पृथिवीद्वारा दृष्टान्ते साध्यसत्वं किमर्थमुच्यत इति वाच्यम्। जीवजडमात्र भेदविप्रतिपत्तावस्य प्रवृत्तत्वेन अम्बुनि जीवभेदस्यासिद्ध्या पृथिवीद्वारैव साध्यसिद्धेर्वक्तव्यत्वात्। न च जडभेदस्याप्यसिध्या पुनर्दृष्टान्तानुपपत्तिरिति वाच्यम्। जडभेदाङ्गीकारिणं प्रत्येवास्योक्तत्वात्। जीवस्य ब्रह्म जीवान्तरभेदः जीवाज्जडस्य च भेद एकदैव साधनीय इति समयबन्धेऽनुमानप्रकारमाह जीवस्येति। अत्र दूषणपरिहारः पूर्ववद् द्रष्टव्यः। अन्तर्गणिकेत्यनेन जीवानां परस्परं भेदसिद्धिरिति द्रष्टव्यम्। पूर्वोक्तौ भेदौ ब्रह्मजडभेदश्चैकदैव साधनीया इति समय बन्धेऽनुमानप्रकारमाह जीवस्येति। अत्रापि दूषणपरिहारः पूर्ववद् द्रष्टव्यः। न च पाकजरूपानधिकरणत्वादिना सत्प्रतिपक्ष इति वाच्यम्। दत्तोत्तरत्वात्। ब्रह्मादिषु भेदमात्रविप्रतिपत्तावनुमान प्रकारमाह भेदमात्रेत्विति। अत्र भेदवदिति साधने व्यावहारिक भेदेनार्थान्तरमित्यतो भेदहीनमित्याद्युक्तम्। स्वसमसत्ताकभेदवदित्यर्थः। तेन नार्थान्तरमिति भावः। स्वपदाननुगमश्चाज्ञानसाधकानुमानवत् परिहरणीयः। न च मुक्त्यसहवृत्तित्वं जडत्वं वोपाधिरिति वाच्यम्। भेदमात्राभावेऽसत्वाद्यापत्त्या विपक्षबाधकाभावेन हेतोः साध्य व्याप्यत्वेन उपाधेः साध्याव्यापकत्वात्। श्रुत्यादिना मुक्तावपि जडस्य प्रमितत्वेन तत्र साध्याव्यापकत्वाच्च। अज्ञानत्वादिरूपस्य जडत्वस्य पक्षवृत्तित्वस्योक्तत्वाच्च। अनुकूलतर्काभावेनोपाधेः साध्याव्यापकत्व निर्णयाच्च। ब्रह्मभेद इति। ननु ब्रह्मण्येव ब्रह्मप्रतियोगिको यः कल्पितो भेदः तस्यापि पक्षत्वेंऽशतो बाध इति चेन्न। कल्पितत्वेनोभयासम्मतस्य पक्षत्वात्। नन्वत्र ब्रह्मनिष्ठो भेदः पक्षो, ब्रह्मप्रतियोगिको वा ? नाद्यः। तस्यान्यनिरूप्यत्वेन ब्रह्मनिरूप्यत्वाभावेन हेतोरसिद्धेः। न द्वितीयः। ब्रह्मान्यवृत्तित्वस्योपाधित्वात्। भेदस्याद्विष्ठत्वेनाद्येऽप्यस्योपाधित्वाच्चेति चेत् न तावदाद्ये दोषः। तन्निरूप्यत्वं न तत्प्रतियोगिकत्वम्। किन्तु तज्ज्ञानाधीन ज्ञानत्वम्। अभावज्ञाने च प्रतियोगिज्ञानवदधिकरणज्ञानस्यापि कारणत्वेन तत्सम्भवात्। अत एवोक्तं, सद्भ्यामधिकरण प्रतियोगिभ्यामभावो निरूप्यत इति। यद्वा ब्रह्मनिरूप्यत्वं ब्रह्मसम्बन्धित्वम्। तथा च नासिद्धिः। प्रतियोगिवदधिकरणस्यापि सम्बन्धित्वात्। न च ब्रह्मवृत्तित्वमुपाधिः। तन्मते भेदस्य धर्मिमात्र निष्ठत्वेन पक्षनिष्ठत्वेन साधन व्यापकत्वात्। केवलान्वयिधर्मे साध्याव्यापकत्वाच्च। तदनङ्गीकारे स एवाधस्तादित्यादिना उक्तसाध्यवति ब्रह्मणि साध्याव्यापकत्वाच्च। अन्तर्यामिब्राह्मणेन तस्य सर्ववृत्तित्वात्। अस्तु वा द्वितीयः। उपाधिनिराकरणं च पूर्ववत्। न चार्थान्तरम्। ब्रह्मप्रतियोगिकेभेदे सिद्धे ब्रह्मण्यपि तत्प्रतियोगिक भेदसिद्धेः। ब्रह्मज्ञानमिति। नन्वत्र सप्रकाकं ब्रह्ममानं विवक्षितं, निष्प्रकारकं वा ? नाद्यः। सिद्धसाधनात्। न द्वितीयः। वादिनोऽसिद्धेः। वादिना निष्प्रकारकब्रह्मज्ञानानङ्गीकारादिति चेन्न। मोक्ष हेतुब्रह्मज्ञानत्वेन पक्षत्वात्। तत्तु निष्प्रकारकं सप्रकारकं वेत्यन्यदेतत्। ननु साध्ये स्वपदेन ब्रह्मज्ञानविवक्षायां तदबाध्यभेदाप्रसिध्याऽप्रसिद्ध विशेषणत्वम्। शुक्तिज्ञानविवक्षायां सिद्धसाधनतेति चेन्न। स्वशब्दस्य समभिव्याहृत परत्वेनोक्तदोषाभावात्। अत एव स्वोपादानगोचरेत्याद्यभियुक्तानुमानानि। अन्यथा तवापि प्रमाणज्ञानं स्वप्रागभावव्यतिरिक्तेत्यादौ बाधसिद्धसाधनते स्याताम्। स्वपदानुगमस्य पूर्वमेवोक्तत्वाच्च। नचानात्मविषयत्वमुपाधिरिति वाच्यम्। अनुकूलतर्कसद्भावेन प्रकृत हेतोः साध्यव्याप्यत्वात्। किञ्च किमिदमनात्मविषयत्वम् ? आत्मविषयताभिन्नत्वं वा, आत्मविषयत्वाभावो वा, आत्मभिन्न विषयत्वं वा ? नाद्य द्वितीयौ। सप्रकारकब्रह्मज्ञाने साध्याव्यापकत्वात्। न तृतीयः। आत्मभेदः कल्पितोऽकल्पितो वा ? न द्वितीयः। त्वन्मतेऽप्रसिद्धेः। नाद्यः। आत्मनि आत्मप्रतियोगिक भेदकल्पनसम्भवेन पक्षनिष्ठत्वेन साधन व्यापकत्वात्। अनुकूलतर्काभावेन साध्यव्यापकत्वानिर्णयाच्च। ननु घटादौ कथं भेदसाधनम् ? घटे पटादि प्रतियोगिक भेदसाधने कल्पितभेदेन सिद्धसाधनम्। तात्विकेति विशेषणेऽप्रसिद्धिरित्यत आह घट इति। अत्र घट संसर्गानवच्छिन्नप्रतियोगिता यस्यैवं विधः पटादिधर्मिको यस्त्रैकालिकोऽभावस्तत्प्रतियोगीत्यर्थः। अत्र घटसंसर्गेति संसर्गाभाव वारणाय। स्वधर्मिकभेद सिद्धिवारणाय पटादीति। त्रैकालिकेत्यनेन सार्वकालिकपरेण भेदस्य कल्पितत्वेन सिद्धसाधनतापरिहृता। कल्पितस्य सार्वकालिकत्वाभावात्। बाधकालेऽभावात्। अत एव कल्पितस्य त्रैकालिकत्वसम्भवेन सिद्धसाधनत्व दानं केषाञ्चिदपास्तम्। न च दृष्टान्ते तादृशोऽभावेऽत्यन्ताभाव एव वक्तव्यः। अन्योन्याभावस्य विप्रतिपत्तेः। तथा च तस्य कल्पितत्वेन सार्वकालिकत्वाभावेन साध्यवैकल्यमिति वाच्यम्। कृतकत्वादिवत् प्रसाध्याङ्गकत्वात्। यद्वा पटात्यन्ताभावस्य ब्रह्मात्मकत्वाङ्गीकारेण सत्यत्वाभ्युपगमात् साध्यावैकल्यात्। ननु भेदस्य धर्म्यात्मकत्वं समर्थितम्। तथाच पटादेस्त्रैकालिकत्वाभावात् तदात्मकस्य भेदस्य न त्रैकालिक त्वमिति बाध इति चेन्न। पटादीत्यतद्गुण संविज्ञान बहुव्रीहिणानादिनित्यं जडं विवक्षितमिति नोक्तदोषः। यद्वान्योन्याभावस्य धर्म्यात्मकत्वं नेति कृत्वाचिन्तयैतज्ज्ञातव्यम्। न च तादात्म्यानवच्छिन्न प्रतियोगिताकेति विशेषणदानेन पञ्चमाभाव साधन समानयोगक्षेममिदमिति वाच्यम्। प्रकृते विपक्ष बाधकसत्वेनान्यत्र तदभावेन साम्याभावात्। अत एव विपक्षबाधकान्युक्तानि। आदिशब्देनोपाधिपरिग्रहः। एवमिति। अत्र भेदमात्रस्य पक्षत्वे कल्पित भेदेंऽशतो बाधः स्यात्। तदर्थं बाधायोग्य इति। न च कल्पितव्यावृत्त्यर्थं न विशेषणं देयम्। तस्यासत्वेन तमादाय बाधाद्यसम्भवात्। अन्यथा पर्वतादिपक्षके तद्‌व्यावृत्त्यर्थं विशेषणदान प्रसङ्गात्। न चेष्टापत्तिः। तादृशाभियुक्तप्रयोगाभावादिति वाच्यम्। अभ्युपगमवादेनास्योक्तत्वात्। अत एव हेतावपि प्रातिभासिकेति विशेषणम्। तावत्युक्ते परमते आश्रयासिद्धिः स्यात्। परमते सर्वस्यापि बाधयोग्यत्वात्। अतः कर्मेत्यादि। तथापि बहुजीववादे व्यधिकरण धर्मप्रागभाव मादाय दोष तादवस्थ्यम्। अत उक्तं समानाधिकरणेति। अत्र हेतु विशेषणकृत्यानि प्रपञ्च परमार्थसत्यत्व साधकवद् द्रष्टव्यानि। एतेषामेव तत्र हेतुत्वात्। न चात्र सर्वत्र ब्रह्मसाधारणधर्माणां चेतनत्वादीनामुपाधित्वमिति वाच्यम्। ब्रह्मणो निर्धर्मकत्वेन तत्र साध्यव्यापकत्वाग्रहेण साध्याव्यापकत्वात्। तादृशधर्मकल्पनाया अचेतनेऽपि सम्भवेन साधन व्यापकत्वात्। अत एव केचित् सर्वचैतन्यवादिनः। न च ब्रह्मण्यभिन्ना धर्माः सन्तीति वाच्यम्। अभेदे धर्मधर्मिभावानुपपत्तेः। ब्रह्मणो निर्विशेषत्वात्। न च जडत्वेन सत्प्रतिपक्षत्वमिति वाच्यम्। स्थापनाया अनुकूलतर्क सद्भावेन प्रबलत्वात्। जडत्वस्य जडत्वभङ्गोक्तन्यायेन ब्रह्मण्यपि सत्वेनानैकान्त्याच्च। न च मिथ्यात्वसाधक प्रमाणं बाधकमिति वाच्यम्। तेषां पूर्वमेव निराकृतत्वात्। नन्वत्र प्रातिभासिकत्वं दोष प्रयुक्तभानत्वं वा, ब्रह्मेतरज्ञानबाध्यत्वं वा ? नाद्यः। पक्षेऽसिद्धेः। न द्वितीयः। चरमवृत्त्यव्यवहिते प्रातिभासिके व्यभिचारादिति चेन्न। ब्रह्मेतरज्ञान बाध्यत्वयोग्यत्वस्य वा, प्रतिभासमात्र शरीरत्वस्य वा, अर्थक्रियानर्हत्वे सति सत्वेन प्रतीयमानत्वस्य वा, प्रातिभासिकपदेन विवक्षितत्वात्। चरमवृत्त्यव्यवहित प्रातिभासिके चोक्तविध प्रातिभासिकत्वस्य सद्भावेन हेत्ववृत्तेर्न व्यभिचारः। न च द्वितीय हेतोः साध्यसिध्यधीनत्वेन साध्याविशेषपर्यवसानमिति वाच्यम्। मिथ्यात्वसाधक प्रमाणाभावेनासत्वगोचर प्रमाणाभावेन तद्विषयत्वाभावसिद्धेः। प्रमाणाभावश्च प्रागेव व्युत्पादितः। न च तृतीये चरमवृत्त्यन्यबाध्यमिथ्यात्वकत्वमुपाधिरिति वाच्यम्। अनुकूलतर्कसद्भावेन प्रकृतहेतोः साध्यव्यापकत्वात्। साधनाविशेषत्वाच्च। बाध्यत्वस्यैवारोपितत्वात्मकत्वात्। अप्रयोजकत्वेन साध्यव्यापकत्वानिर्णयाच्च। बाध्यमिथ्यात्वकत्वस्यैवोपाधित्वे शेषवैयर्थ्याच्च। पक्ष व्यावृत्त्यर्थत्वे पक्षेतरत्वात्। न च चतुर्थेऽसिद्धिः। अविद्या रूपकल्पकसत्वादिति वाच्यम्। अविद्याया जडत्वेन कल्पकत्वासम्भवात्। तस्य चेतनधर्मत्वात्। न हि घटादौ कल्पकत्वव्यवहारः। न च पञ्चमे दृष्टिसृष्टिपक्षेऽसिद्धिरिति वाच्यम्। दृष्टिसृष्टिपक्षस्य प्रमाणशून्यत्वेन प्रत्यभिज्ञादि प्रमाणबाधितत्वेन प्रतिकर्मव्यवस्थाद्यनुपयुक्ततयाऽसम्भवात्। यद्वा प्रतिकर्मव्यवस्थावादिमत एव तस्य हेतुत्वं द्रष्टव्यम्। अनिषेध्यत्वेनेति। न च वृत्तिप्रतिबिम्बित चैतन्यस्य साक्षित्वेन दोषजन्यत्वादसिद्धिरिति वाच्यम्। तथात्वेऽविद्यावृत्तित्वेत्यादेर्ग्रहणं न स्यादित्युक्तत्वात्। श्रुतीति। न च मुख्यं श्रुतितात्पर्यं धर्मादौ नेति वाच्यम्। तात्पर्यभावस्यैव प्रयोजकत्वे मुख्यत्वविशेषणस्य व्यर्थत्वात्। उक्तविरोधो भेदः परमार्थसन्। उभयसिद्धसाधकशून्यत्वात् आत्मवत्। चेतननिष्ठो जडभेदः परमार्थसन्। चेतनधर्मिकत्वात् चेतनाभेदवदित्याद्यादिशब्देन ग्राह्यम्। ननूक्तानुमानेषु असिध्यादिकण्टकोद्धारः कुतो न कृत इत्यत आह अत्रेति। भेदपञ्चकेऽनुमानानि॥ 21 ॥

\</2-21\>

\<2-22\>  
  22. भेदश्रुतेः अनुवादकत्वभङ्गः

 ननु सन्तु भेदेऽनुमानानि। तथापि न तेषां प्रामाण्यम्। मूलप्रमाणाभावेन प्रामाण्यसन्देहास्कन्दनात्। न च प्रत्यक्षं मूलप्रमाणमुक्तमिति वाच्यम्। तस्य दोषशङ्काकलङ्कितत्वेन प्रामाण्यासंमतेः। न च श्रुतिरेव प्रमाणम्। तदभावादित्यत आह किञ्चेति। ननु द्वासुपर्णेत्यत्र द्विशब्देन द्वित्वसङ्ख्यैवोच्यते, न भेदः। तथाच कथमस्य भेदे प्रमाणत्वेनोदाहरणमिति चेन्न। द्विशब्दस्य कुत्रापि भेदवाचित्वं नाङ्गीक्रियते, अत्रैव वा ? नाद्यः। द्वौ गुणौ, द्वे कर्मणी, द्वे जाती इत्यादिषु सङ्ख्यारहिते प्रयोगात्। द्विशब्दस्य भेदवाचित्वानङ्गीकारे द्वौ घटौ भिन्नावित्यत्र भवदीयन्योन्याश्रयोक्तिः, द्वौ चन्द्राविति भेदमिथ्यात्व दृष्टान्तोक्तिः, मायामात्रमिदं द्वैतमिति भेदमिथ्यात्व प्रमाणोक्तिरित्यादिकं न स्यात्। न द्वितीयः। नियामकाभावात्। द्विशब्दवैयर्थ्याच्च। न च सङ्ख्या प्रतीत्यर्थं द्विशब्द इति वाच्यम्। द्विवचनेनैव तत्प्रतीतेः। न च द्विशब्दोपक्रमं वाक्यम्। सामान्यविशेषपरतया न वैयर्थ्यम्। अत एव द्वावपूपावानयेत्यादीनि वाक्यानीति वाच्यम्। सामान्यविशेषभावेन परिहारस्यानन्यगतिकत्वात्। अर्थान्तराभावेन परिहारस्यानन्यगतिकत्वात्। अर्थान्तराभावेऽपि तदाश्रयणात्। न चाभिधानाद्यभावात् द्विशब्दस्य कथं भेद वाचित्वमिति वाच्यम्। अभियुक्तबहुलप्रयोगस्योक्तत्वात्। न च लक्षणया प्रयोगः। मुख्यार्थानुपपत्त्यनुसन्धानपूर्वकत्वाभावात्। न चेयं श्रुतिः पैङ्गिरहस्य ब्रह्मणेन बुद्धिक्षेत्रज्ञपरतया व्याख्यातेति नानया जीवपरमात्मभेदसिद्धिरिति वाच्यम्। तस्य बुध्यत इति व्युत्पत्त्या जीवपरत्वसम्भवात्। सुपर्णावेतावित्यनेनैतत्‌श्रुतेस्तथा व्याख्यानात्। न च ब्राह्मणमपि व्याख्यानरूपमिति वाच्यम्। तस्य व्याख्यानरूपत्वेऽपि जडस्य कर्मफलभोक्तृत्वासम्भवेनोपपत्ति हीनत्वात्। न च जड एव कर्तृत्वं मुख्यमिति वाच्यम्। तस्य स्वातन्त्र्यरूपत्वेन जडे च तदभावेन चैतन्यसमानाधिकरणतया प्रतीयमानत्वेन जडाप्रतीत्या च तत्र मुख्यत्वायोगात्। तथाचोपपत्ति युक्तया स्मृत्या ब्राह्मणस्यापि जीवपरमात्म परत्वेनैव व्याख्यानं कर्तव्यम्। तत्रोक्त सत्वशब्दस्य सत्वगुणयुक्तत्वेन वा ज्ञानबलसमाहाररूपत्वेन वा जीवे सम्भवात्। अतो द्वासुपर्णेत्यस्य भेदप्रमाणत्वेनोदारणं युक्तम्। ननु रामकृष्णावित्यादाविव विशेषबलाद् द्विशब्दोपपत्तेर्नानेन जीवपरमात्मभेदसिद्धिरिति चेन्न। भेदाभावे विशेषस्योपपादत्वाङ्गीकारात् रामकृष्णयोर्भेदाभावस्य न स्थानतोऽपीत्यत्र सूत्रकारेणोक्तत्वात्। जीवस्य तु सूत्रकारेण वक्ष्यमाणसूत्रैर्भेदस्योक्तत्वात्। य इति। अत्राधाराधेयभावसम्बन्धोक्त्या भेदाभिधानम्। आधाराधेयभावस्योत्सर्गतो भेदनियतत्वात्। नित्य इति। अत्र निर्धारणषष्ठ्या निर्धार्यमाणस्य निर्धारणावधेर्भेद उक्तः। निर्धारणस्य भेदाधीनत्वात्। अन्य इति। अत्रान्यशब्देनैव साक्षाद् भेदाभिधानम्। आदिशब्देन सत्यं भिदेत्यादयः। ननु श्रुतिव्याख्यानरूपस्मृत्या भेदस्यानुक्तत्वात् न श्रुतेस्तत्र तात्पर्यमित्यतः स्मृतिभिरपि भेदसिद्धिरित्याशयेन ता उदाहरति नैतदित्यादिना। ननु व्यावहारिक भेदपराः श्रुतिस्मृतयः किं न स्युरित्यत आह यथेति। अत्र सत्यत्वविशेषणान्न मिथ्यात्वं भेदस्य। अन्यथा ब्रह्मणोऽपि सत्यत्वं व्यावहारिकं स्यात्। आदिशब्देन द्वाविमौ पुरुषावित्यादिस्मृतयो ग्राह्याः। ननु श्रुत्यर्थनिर्णायक सूत्रैर्भेदस्याप्रतिपादनात् न स श्रुत्यर्थ इत्यत आह। भेदेति। जगत्सत्यत्व श्रुतेरिति। न्यायास्तु तत्रैव विवृताः। न्यायैरिति सामान्येनोक्तमेव स्मरणार्थं किञ्चिद्विशदयति जीवत्वेति। यथा घटे सत्यत्वस्य प्रत्यक्षेण प्राप्तावपि विश्वत्वावच्छेदेन न प्राप्तिस्तथा जीवविशेषे तत्प्राप्तावपि न जीवत्वावच्छिन्ने तत्प्राप्तिरित्यर्थः। ईश्वरधर्मिकस्य सर्वथाऽप्राप्तेश्च। न चेशप्रतियोगिक भेदान्यथानुपपत्त्या तत्प्राप्तिरिति वाच्यम्। ईश प्रतियोगिकस्येशधर्मिकस्य वेशसिद्धिं विनाऽसिद्धेः। तत्सिद्धिश्च न प्रत्यक्षेण। नाप्यनुमानेन। नेन्द्रियाणीति श्रुतेः। आगमेन तत्सिद्धौ तेनभिन्नत्वेनैव सिद्धेर्नानुवादकत्वं श्रुतेः। श्रुतिसिद्धत्वेन श्रुतेरनुवादकत्वे तत्सत्यमित्यादेरप्यनुवादकत्वं स्यात्। सत्यं ज्ञानमित्यादिना सिद्धत्वात्। न हिम्स्यादित्यादिवदिति। ननु विषमोऽयं दृष्टान्तः। न हिस्यादित्यादेर्ब्राह्मणो न हन्तव्य इति पुरोवादपूर्वताभावात्। प्रत्यक्षं तु सर्वेषामस्त्येवेति चेन्न। सर्वेषां प्रत्यक्षसत्वेऽपि भेदश्रुतेस्तत्पूर्वकत्वनियमाभावात्। न हि प्रत्यक्ष प्रवृत्त एवागमप्रवृत्तिः। अतीन्द्रियोच्छेदापत्तेः। न च धर्मिभूत जीवज्ञानार्थं प्रत्यक्ष प्रवृत्तिरावश्यकीति वाच्यम्। तावतापि भेदप्रत्यक्षपूर्वकत्वानुपपादनात्। नहि जीवप्रत्यक्षमेव भेदप्रत्यक्षम्। प्रतियोगिज्ञानविलम्बेन विलम्बोपपत्तेः। प्रमाणान्तरेणापि धर्मिज्ञानसम्भवेन वाक्यप्रवृत्तिसम्भवाच्च। स्वमात्रे भेदग्रहेऽपि जीवत्वावच्छिन्ने तदग्रहाच्च। अन्यूनानतिरिक्त समान विषयत्वेन ह्यनुवादकत्वम्। अन्यथा सर्वत्राप्यनुवादकत्वप्रसङ्गात्। क्वचित् तत्पूर्वकतातु न हिस्यादित्यत्रापि तुल्येत्यलम्। शाखान्तरेति। न्यायाः सर्वेऽपि पूर्वमेव विवृताः। न च सर्वेषां सर्वशाखाध्ययननियमाभावात् युक्ता पुरुषविशेषं प्रत्यर्थवत्ता। प्रत्यक्षं तु सर्वसाधारणं प्राथमिकप्रसरं चेति वाच्यम्। प्रत्यक्षस्य सर्वसाधारणत्वेऽपि प्रथमप्रसरेऽपि भेदविषये तदभावादित्युक्तत्वात्। प्रतियोगिज्ञानादिविलम्बस्याप्युक्तत्वात्। द्वयोरिति। न च भेदप्रमाणेषु त्रिकालाबाध्यत्ववाचकाभावात् नापूर्वसत्वप्रापकत्वमिति वाच्यम्। तर्हि ब्रह्मणोऽपि तन्न स्यात्। न च तत्र सत्यपदमेव तद्वाचकमिति वाच्यम्। सत्यत्वस्यापि त्रिकालाबाध्यत्वे प्रमाणाभावात्। न च तत्रापि सत्यपदान्तरमस्ति। श्रुतिविषयत्वेन तत्वे तुल्यं प्रकृतेऽपि। अस्ति च सत्यं भिदेत्यादौ सत्यपदम्। स्मृतौ च सत्यभेदाविति। ऐक्य इति। न च सप्रयोजनत्वेऽपि नानुवादकत्वं परिहृतमिति वाच्यम्। अनुवादकत्वस्य बाधवत् स्वरूपेणादोषत्वात्। षड्विंशतिरित्येवेति। न च भेदश्रुतेर्हीनबलवत्त्वेन न प्रतिप्रसव इति वाच्यम्। हीनबलत्वमनुवादकत्वेन प्रकारान्तरेण वा ? न द्वितीयः। अनभिधानात्। नाद्यः। प्रतिप्रसवेन तस्यैवाभावादित्युक्तत्वात्। न चाभेदश्रुतेर्भेदतात्विकत्वनिषेधपरत्वेन स्वरूपपरेणानेन न प्रतिप्रसव इति वाच्यम्। नेहनानेत्यादौ तात्विकत्वबोधकपदाभावात्। स्वरूपनिषेधस्यैव प्रतीतेः। न हि भेदस्तात्विको नेति श्रुतिरस्ति। मिथ्यात्वबोधकं तु प्रागेव निरस्तम्। किञ्च प्रत्यक्षं प्रमाणमप्रमाणं वा ? नाद्यः। अभेदश्रुतेस्तद्बाधप्रसङ्गात्। न द्वितीय इत्याह प्रत्यक्षस्येति। न च ज्ञातज्ञापकत्वेनानुवादकत्वमिति वाच्यम्। यत्किञ्चिज्ज्ञात ज्ञापकत्वस्याद्वैतप्रमाणेऽपि सम्भवात्। पूर्वप्रवृत्तानवच्छिन्नार्थविषयत्वस्य प्रकृतेऽप्यभावात्। प्रमाणयोरन्योन्यानतिरिक्त विषयत्वायोगात्। न च श्रुतेर्न प्रामाण्यमिति वाच्यम्। अपौरुषेयत्वेन तदयोगात्। अन्यथाऽद्वैतश्रुतेरपि तन्न स्यात्। श्रुतेरिति। न च निरपेक्षसापेक्ष साधारणमनुवादकत्वमात्रमप्रामाण्यकारणमिति वाच्यम्। तथात्वे प्रमाणसंप्लवस्थलमात्रमुच्छिद्येत। अद्वैतश्रुतीनामपि यथाकथञ्चिदनुवादकत्वस्य वक्तुं शक्यत्वेनाप्रामाण्य प्रसङ्गात्। न च धारावाहिक द्वितीयादिज्ञानेषु तत्तत्क्षणविषयत्वेन नानुवादकत्वमिति वाच्यम्। क्षणस्य नीरूपद्रव्यत्वेन चाक्षुषादिज्ञानविषयत्वायोगात्। उपनीतभानाङ्गीकारे चोपनायक प्रमाणनियमाभावेनानुवादकत्वापरिहारात्। उपनीतस्योत्तरक्षणस्य पूर्वज्ञानेऽपि भानसम्भवेन तद्दोष तादवस्थ्यात्। विद्वदिति। न च विद्वद्वाक्यस्य स्वार्थबोधकत्वेऽपि न तत्परत्वमिति वाच्यम्। स्वार्थपरत्वे बाधकाभावात्। अन्यथार्थवादाविशेषात्। तत्र पदैकवाक्यतात्र तु वाक्यैकवाक्यतेत्येवं विशेषो न स्यात्। अर्थवाद वाक्यस्यापि स्वार्थबोधकत्वात्। शाब्दभावनेति कर्तव्यतारूप प्ररोचनार्थत्वेन सप्रयोजनत्वाच्च। यत्तन्नेति। न च यत्तदित्यादेरनुवादलिङ्गत्वे न तद्व्यापकत्वं ब्रह्मण इत्यादौ व्यभिचारादिति वाच्यम्। व्यापकत्वस्यानुक्तत्वेनानुक्तोपालम्भात्। लिङ्गाभावेनानुवादत्वस्य ज्ञातुमशक्यत्वाभिधानात्। न च ब्रह्मण इत्यादाविवानुवादत्वं ज्ञातुं शक्यमिति वाच्यम्। तत्रेवात्र प्रत्यक्ष सिद्धत्वाभावात् अत एवाह जीवावच्छिन्न इति। किञ्च निषेधायानुवादो विधानाय वा ? नाद्य इत्याह विधेयान्तरेति। नचैतावता कथमनुवादत्वपरिहार इति चेन्न तावत् येन भेदः सिद्धस्तस्यानुवादत्वम्। तेनापूर्वस्य भेदस्य बोधनात्। नापि विधेयान्तरवतः। तस्य विधेयान्तरसंसर्गे तात्पर्येणानुवादकत्वाभावात्। अन्यथा पर्वतो वह्निमानित्यनुमितेः पर्वते सिद्धसाधनत्वं स्यात्। विधानार्थानुवादे चेति। न च यद् रजतं तदानयेत्यादावन्यविधानार्थं भ्रान्तिसिद्धानुवादेऽनुवाद्ये तात्विकत्वं न दृश्यत इति वाच्यम्। यत्रानुवाद्यतावच्छेदकावच्छिन्ने विधेयसंसर्गे तात्पर्यं तत्रानुवाद्ये तात्विकत्वाभिधानात्। प्रकृते च तथाभावात्। यद् रजतमित्यादौ च न तथा तात्पर्यम्। अन्यथा वाक्यस्याप्रामाण्यापत्तेः। किन्तु रजतारोपाधिष्ठाने। अतो न व्यभिचारः। अनुवादकत्वेऽपीति। न च बाधाभावनिबन्धनं प्रामाण्यं कथमनुवाद्य इति वाच्यं प्रकृते बाधकानां परिहृतत्वात्। परिहरिष्यमाणत्वाच्च। किञ्चेति। न च प्रतियोगिग्रहार्थं शास्त्रापेक्षायामपि स्वसमानविषयप्रमाणानपेक्षणेन भेदप्रापकत्वोपपत्तिरिति वाच्यम्। प्रतियोगिग्रहस्य प्रतियोगितावच्छेदक विषयत्व नियमेन समानविषयत्व सम्भवात्। शास्त्र सापेक्षप्राप्तिमात्रस्य शास्त्रानुवादकत्वानापादकत्वात्। अन्यथा ऐक्यस्यापि शास्त्र सापेक्ष प्रत्यक्ष प्राप्तिसम्भवेन तत्वमसीत्यादेरप्यनुवादकत्वापत्तेः। अत एव समानविषयेति विशेषणं दत्तमिति वाच्यम्। प्रत्यक्षस्य कालादिविषयत्वेन प्रत्यक्षागमयोः समानविषयत्वसम्भवात्। अत एवानुपपत्त्या ईशधर्मिकभेदस्य प्रत्यक्ष प्रापकत्वमपि परिहृतम्। एवं हि भवतोभिमतं यथा श्रुत्यर्थापत्तिसिद्धस्य श्रौतत्वं तथा जीवधर्मिकप्रत्यक्षभेदसिध्यन्यथानुपपत्तिसिद्धस्येशधर्मिक भेदस्यापि प्रत्यक्षत्वमिति तदयुक्तम्। प्रत्यक्षस्य दोषशङ्का कलङ्कितस्य स्वसमानविषयक शास्त्रं विना भेदप्रापकत्वायोगात्। तदन्यथानुपपत्तेश्च सुतरां तत्वायोगात्। अन्यथा सिन्दिग्धप्रामाण्येन जीव ब्रह्मैक्य प्राप्तिसम्भवेन तत्वमसीत्यस्याप्यनुवादकत्वापत्तेरित्यलम्। भेदश्रुतेरनुवादकत्वभङ्गः॥ 22 ॥  
\</2-22\>

\<2-23\>  
  23. भेदश्रुतेः व्यावहारिकभेदपरत्वभङ्गः

 ननूक्त श्रुतीनामननुवादकत्वेऽपि नाभीष्टसिद्धिः। श्रुतिप्रतिपाद्यस्य भेदस्य तात्विकत्वे प्रमाणाभावात्, तात्विकत्वे चैक्यश्रुतिविरोधस्य सद्भावादित्याशङ्क्य निषेधति न चेति। अत्र व्यावहारिकशब्देन व्यवहारनिर्वाहकत्वं विवक्षितं, ब्रह्मज्ञानबाध्यत्वं वा ? नाद्यः इष्टापत्तेः। न द्वितीय इत्याह अप्रामाण्येति। न च यथा अर्थवादानां प्रतीतार्थे प्रामाण्याभावेऽपि विध्यर्थे तात्पर्यान्नाप्रामाण्यं, तथा भेदश्रुतीनामपि भेदेऽप्रामाण्येऽपि अद्वैते तात्पर्यात् प्रामाण्यमिति वाच्यम्। अर्थवादानां स्वार्थेऽपि तात्पर्यप्रामाण्ययोरावश्यकत्वात्। अन्यथा ततो देवतादिसिद्धिर्न स्यात्। बाधकाभावेन प्रतीतार्थत्यागायोगात्। अन्यथाऽद्वैतमर्थो न स्यात्। नन्वैक्य श्रुतिरेव बाधिकेत्यत आह न चेति। तस्या इति। न च लाक्षणिकार्थविरोधाभावेऽपि द्वारीभूतार्थविरोधादप्रामाण्यं भेदश्रुतेरिति वाच्यम्। ऐक्यश्रुतेर्द्वारीभूतेऽर्थे तात्पर्याभावेन द्वैतश्रुतिविरुद्धत्वेनाप्रामाणिकत्वेन तद्विरोधेन भेदश्रुतेरप्रामाण्यायोगात्। तत्रापि तात्पर्येऽखण्डार्थत्वविरोधात्। ननु कथं वैपरीत्यम् ? भेदश्रुतेः प्राप्तार्थत्वेन दुर्बलत्वात् इत्यत आह यदित्विति। तद्विरोधस्यापीति। न च विरोधे विरोधिनो मानत्ववदनुवादेऽनु वादकस्य मानत्वं नापेक्षितमिति वाच्यम्। प्रमाणस्यानुवादकत्वेऽनु वादकस्य मानत्वस्यावश्यकत्वात्। प्रमाणाप्रमाणयोरेकविषयकत्वायोगादित्युक्तत्वात्। लिङ्गानामिति। ननु श्रुतितात्पर्यविषयत्वेनार्थतथात्वं, लिङ्गानि च तात्पर्यज्ञापकानीति परम्परया लिङ्गानामपि अर्थतथात्वज्ञापकत्वमिति चेन्न। कर्मकाण्डेऽपि उपक्रमादेरर्थतथात्वज्ञापकतापत्तेः। न च तत्र तात्पर्यज्ञापकलिङ्गानि न सन्तीति वाच्यम्। तथात्वे पूर्वमीमांसानुपपत्तेः। अन्यथात्राप्यर्थतथात्वज्ञापकतानुपपत्तेः। किञ्च श्रुतितात्पर्यविषयत्वेनार्थतथात्वे भेदस्यापि तथात्वं स्यादित्याह स्वीकृतं चेति। अनुवादकत्वं त्यजता। ऐक्यश्रुतेः प्रत्यक्षविरोध परिहारायेति शेषः। ननु नानुवादकत्वाभावस्तात्पर्यज्ञापकः किन्तूपक्रमादय एवेत्यत आह अस्ति चेति। ननु पूर्णब्रह्मरूपताविधानार्थमत्तीत्यादि जीवानुवादः क्रियते। अतो नास्य लिङ्गपरत्वमिति चेन्न। सामानाधिकरण्यव्यपदेशाभावेन पूर्णब्रह्मरूपताकथनपरत्वस्यायुक्तत्वात्। विरुद्धधर्मकथनेन लिङ्गपरत्वस्यैवोचितत्वाच्च। अन्यथा एकेन मृत्पिण्डेनेत्यादिकमपि मृत्पिण्डादेः सर्वस्य ब्रह्मरूपता विधानार्थमनुवादः स्यात्। ननु प्रकृते न लिङ्गबाहुल्यमित्यत आह तद्बहुत्वं चेति। ननु प्रमाणसम्प्लवस्यानुवादकत्वापादकत्वेन वैयर्थ्यं, तात्पर्यलिङ्गानामनेकत्वेऽपि श्रुतेरनुवादकत्वाभावान्न वैयर्थ्यमित्यत आह वक्ष्यते चेति। निरस्तमिति। न हिस्यादित्यादेरग्नीषोमीयं पशुमालभेतेत्यादितः प्राबल्यापत्तेरित्यादिनेति भावः। किञ्चेति। नन्वनुपसञ्जात विरोधित्वेन प्राबल्ये इदं रजतमिति ज्ञानस्य नेदं रजतमिति ज्ञानात् प्राबल्यं स्यात्, तस्यानुपसंञ्जातविरोधित्वात् इति चेन्न। परीक्षितत्वविशिष्टस्य तत्त्वात्। भेदश्रुतिश्चापौरुषेयत्वात् परीक्षितैवेति। प्रत्यक्षादीति। न च संवादोऽनुपयुक्त इति वाच्यम्। तस्य दार्ढ्य हेतुत्वात् अन्यथा लोकेऽपि तस्यानपेक्ष स्यात्। ननु भेद श्रुतिवदभेद श्रुतिरपि निरवकाशा, अतः कथं निरवकाशत्वेन प्राबल्यम् ? अत आह उक्तं हीति। स्वातन्त्र्यादिकमादायैक्य प्रयोगाणां बहुलमुपलम्भादिति भावः। नन्वेवं भेदश्रुतिरपि व्यावहारिक भेदविषयत्वेन सावकाशा। तथाच कथं तस्या निरवकाशत्वेन प्राबल्यमुच्यत इत्यत आह किञ्चेति। सर्गादीति। न च सगुणोपासनया ब्रह्मलोकं गतस्य दैनन्दिन सर्गाद्यभाव उच्यत इति नानेन परममुक्तत्वाध्यवसाय इति वाच्यम्। इदं ज्ञानमिति ज्ञानफलत्वेनोक्तस्य सर्गाद्यभावस्य दैनन्दिनत्वायोगात्। न च तत् सगुणज्ञानम् अतस्तत्फलस्य दैनन्दिनसम्बन्धो युक्त एवेति वाच्यम्। एतदतिरिक्तस्य निर्गुणज्ञानस्याभावात्। नचाखण्डार्थ वाक्यजन्यज्ञानं, निःप्रकारक ज्ञानं वा निर्गुणज्ञानमिति वाच्यम्। वाक्यस्याखण्डार्थताया निरासात्। शब्दस्य निःप्रकारक ज्ञानजनकत्वस्यात्यप्रमाणकत्वात्। न यत्रेति। न च मायाशब्दो मात्सर्यवाचीति वाच्यम्। मात्सर्यार्थ ग्रहणे मानाभावात्। न यत्र सत्वमिति सत्वादि निषेधेन तत्साहचर्येण मायाशब्दस्यापि तत्तुल्यार्थकत्वस्यैव न्याय्यत्वात्। अवान्तरमुक्तावपि मात्सर्याभावासम्भवाच्च। न च श्यामावतातत्वाद्यनुपपत्त्या न मायानिषेध इति वाच्यम्। तस्य चिन्मात्रत्वादित्वेन मायानपेक्षणात्। यथा चैतत् तथा फलपरिच्छेदे वक्ष्यते। योवेदेति। न चेयं श्रुतिर्ब्रह्मज्ञानफले सुखे सर्वसुखानामन्तर्भावपरेति वाच्यम्। अपदार्थत्वात् अवाक्यार्थत्वाच्च ज्ञानफले सुखे सर्वसुखान्तर्भावस्या प्रामाणिकत्वाच्च। न चैतस्यैवानन्दस्येति श्रुतिः प्रमाणमिति वाच्यम्। तस्या ब्रह्मादि जीवानन्दानां ब्रह्मानन्दाधीनत्व परत्वेनोक्तार्थ परत्वाभावात्। सह शब्द प्रयोगेण स्पष्टप्रतीत जीवब्रह्म भेदपरत्वत्यागे कारणाभावाच्च। भूमेति। ननु सर्वलोककामचारत्वादिकं भूमविद्यायाः प्रथमायाः प्राणविद्यायाः फलमेव। भूमविद्यायां तु तत्कथनं भूमविद्यास्तावकत्वेन, यथा ज्योतिष्टोमप्रकरणे द्वादशोपसत्ताकथनमिति चेन्न। तत्रोपसदस्त्रित्ववदत्र भूमविद्यायाः फलान्तरस्यानिर्णयेनोक्त फलत्वस्यैव न्याय्यत्वात्। न हि भूमविद्यानन्तरमेव एवं विदित्यादिनोक्तस्य न फलत्वमपि तु अन्यत् फलमिति युक्तिमत्। प्राणविद्याया अपि अत एव प्राण इत्युक्तन्यायेन ब्रह्म विद्यात्व सम्भवेनाब्रह्मविद्यात्वासम्भवात्। तत्फलत्वे च तद्विद्योक्तित्यागे कारणाभावाच्च। परं ज्योरिति। सर्वत्र परममुक्तित्वं ज्ञायत इति शेषः। स्वरूपाभिव्यक्तेरन्यत्राभावादिति भावः। यद्यप्यवान्तरमुक्तावपि स्वरूपाभिव्यक्तिरस्ति। तथापि सम्पूर्णाभिव्यक्तेरेव मुख्यत्वेन मुख्यग्रहणस्य न्याय्यत्वात्। न च जक्षणादीनामिव गर्भतेति वाच्यम्। बाधकान्तराभावात्। अन्यथा त्वदभिप्रेत महावाक्येऽपि तदापत्तेः। तदेति। नन्वत्र परममुक्ति फलकर्मक्षयोक्तावपि नात्र भेदोक्तिः। परमसाम्यशब्देनैक्यस्यैवोक्तत्वादिति चेन्न। परमसाम्यशब्दस्य वैलक्षण्यविशिष्ट बहुसादृश्य एव प्रयोगेण सर्वथैक्ये कदाप्यप्रयोगेण तेनैक्याप्राप्तेर्भेदगर्भसादृश्यस्यैव प्राप्तेश्च। त्वया सगुणज्ञानस्य परममुक्तिसाधनत्वानङ्गीकारेण यदेति पूर्वार्धे कर्तृत्वादि विशिष्ट सगुणस्यैवोक्त्या तत्फलस्य परमसाम्यस्य भेदगर्भसाम्यस्यैव वक्तव्यत्वाच्च। अन्यथा स एव भवतीत्युक्तिमपहाय गुरूक्तिर्न स्यात्। जुष्टमिति। अत्रायं प्रयोगः जीवब्रह्मभेदो न व्यावहारिकः, मोक्षसाधनज्ञानविषयत्वात् ब्रह्मवदिति। हेतुसिद्धिश्चोक्तश्रुतेरिति भावः। नन्वत्रान्यपृथक् शब्दाभ्यां न जीवप्रतियोगिको भेदोऽभिधीयते किन्तु जडप्रतियोगिक इति वाच्यम्। तथापि भेदसत्यत्वापरिहारात्। पश्यतीति कर्तृत्वेनोपस्थितस्य जीवस्यैवान्यमित्यत्र प्रतियोगित्वे पदि न्यायेन सम्भवति अनुपस्थितजडप्रतियोगित्वाकल्पनाच्च। एवं पृथगित्यत्रापि मत्वेति मननकर्तृत्वेनोपस्थितस्य जीवस्यैव प्रतियोगित्वं द्रष्टव्यम्। त्वन्मतेऽपीति। न चेदं सगुणब्रह्मविद्याफलमेवेति वाच्यम्। प्रकृतपरित्यागाप्रकृतकल्पना प्रसङ्गात्। अत एवाह प्रक्रान्तेति। भेदश्रुतेर्व्यावहारिक भेद परत्वभङ्गः॥ 23 ॥  
\</2-23\>

\<2-24\>  
  24. जीवेशभेदे शब्दान्तरादिभङ्गः

 किञ्चेति। न च शब्दान्तरादीनामपि प्रत्यक्षतुल्यतया व्यावहारिकभेदविषयत्वमिति वाच्यम्। बाधकाभावेन पारमार्थिकत्वस्यैव युक्तत्वात्। बाधकश्रुतेर्निरासान्निरसिष्यमाणत्वाच्च। ननु कर्मभेदप्रमाणैर्जीवभेदं साधयन्नदृष्टचरमीमांसको भवान्। अन्यप्रमाणैरन्यस्यासिद्धेः। अन्यथा विशेषण भेदेन विशिष्टभेद इव विशेष्यभेदस्याप्यापत्तेः। देवदत्तो बोधयति देवदत्त उत्तिष्ठति यजति ददातीत्यादिना देवदत्तभेदस्यापि प्रसक्तेरिति चेन्न। शब्दान्तरादीनां भेदप्रमाणत्वात्। यथाश्रुत्यर्थादीनि क्रममात्रप्रमाणानि, श्रुतिलिङ्गादीनि शेषशेषिमात्रप्रमाणानि। कर्मग्रहणं तु प्रकृताभिप्रायम्। अत एव तृतीया श्रुत्यादिना श्रौतकर्माद्यतिरिक्तस्थलेऽङ्गाङ्गिभावः। नचोक्तोऽतिप्रसङ्गः। न हि धूमेन महाहनदे वह्निर्न सिध्यतीति पर्वते तत्र न मानम्। तद्वत् विशेष्यभेदस्य च बाधितत्वादेव न विशेषणभेदेन सिद्धिः। अन्यथा अविशेषपुनः श्रुतिलक्षणाभ्यासेन समिधो यजतीत्यादाविव य एवं विद्वानित्यत्रापि कर्मभेदोपपत्तौ अपवादादधिकरणानारम्भप्रसङ्गात्। प्रकृते च जीवब्रह्मभेदे बाधकाभावस्य वक्ष्यमाणत्वात् उक्तत्वाच्चेति मीमांसावार्तानभिज्ञस्य शङ्केयमित्यलं प्रपञ्चेन।  
 शब्दान्तरादिभिरिति। द्वितीयाध्याये द्वितीयपादे प्रथमाधिकरणे चिन्तितम्- शब्दान्तरे कर्मभेदः कृतानुबन्धत्वात्। दर्शपूर्णमासाभ्यां यजेत। अग्निहोत्रं जुहोति। हिरण्यमात्रेयाय ददाति इति श्रूयते। तत्र सन्देहः। यजत्यादिभिरेकमेव कर्म प्रतिपाद्यते भिन्नमेव वेति सन्देहे पूर्वपक्षस्तु धातुभेदेऽपि भावनावाचक लिङ्गादेः सर्वत्र प्रत्यभिज्ञानेनाभेदावगमात् एकमेव कर्म। न च धात्वर्थभेदाद्भेद इति वाच्यम्। तस्य प्रत्ययार्थभावनां प्रति गुणत्वात्। गुणभेदेन प्रधानभेदस्यान्याय्यत्वात्। तथाचैकमेव कर्मेति। सिद्धान्तस्तु कर्म भिन्नमिति। प्रत्ययाभेदेऽपि धातुभेदात्। न च गुणभेदात् कथं प्रधानभेद इति वाच्यम्। केवलाया भावनाया अप्रतीतेः सर्वत्र धात्वर्थावच्छिन्नाया एव प्रतीतेः, अन्यावच्छिन्नस्यान्येनावच्छेदायोगात् गुणत्वेऽपि तद्भेदेन भावनाभेद आवश्यकः। न चानेक धातुभ्य एकः प्रत्ययो विधीयत इति वाच्यम्। धातोरित्येकवचनस्य विवक्षितत्वात्। अत एव यत्रानेकधातुभ्य एकः प्रत्ययः तत्र प्रयत्नविशेषः क्रियते अदिभूभ्यां डुतजिति। अन्यथा स व्यर्थः स्यात्। सूत्रार्थस्तु शब्दान्तरे धात्वन्तरे सति कर्मभेदो भावनाभेदो भवितुमर्हति। कुतः ? कृतानुबन्धित्वात् तेनैव कृतावच्छेदत्वाद् भावनाया इति तत्रैव द्वितीयाधिकरणे चिन्तितम्। एकस्यैव पुनः श्रुतिरविशेषादनर्थकं हि स्यात्। समिधो यजति, तनूनपातं यजति, इडो यजति, बहिर्यजति, स्वाहाकारं यजतीति श्रूयते। तत्र सन्देहः। पञ्चसु वाक्येषु किमेका भावना, उत प्रत्यभ्यासं भावनाभेद इति पूर्वपक्षस्तु एकैव भावनेति। पूर्वाधिकरणोक्तस्य भावनाभेदकस्य धातुभेदरूपशब्दान्तरस्याभावात्। न च कस्य विधायकत्वमित्यनिर्णय इति वाच्यम्। प्रथमस्यैव विधायकत्वोपपत्तेः प्रथमातिक्रमणे कारणाभावात्। नचैवं द्वितीयादिवाक्यवैयर्थ्यमिति वाच्यम्। प्रथमवाक्यविहिते यागे वैकल्पिकतनूनपादादि देवताविधायकत्वेन वा आदरार्थत्वेन वा सार्धक्यसम्भवादिति। सिद्धान्तस्तु भावनाभेद इति। अविशेषपुनः श्रुतिलक्षणाभ्यासात्। अन्यथा तस्य वैयर्थ्यात्। न चैकस्य विधायकत्वमन्येषामनुवादकत्वमिति न वैयर्थ्यमिति वाच्यम्। विनिगमना विरहेणैकस्य विधायकत्वानुपपत्तेः। न च प्राथम्यं कारणम्। सर्वेषामपौरुषेयतया प्राथम्यानुपपत्तेः। अनुवादस्य च व्यर्थत्वात्। न च दध्ना जुहोतीत्यादाविव गुणपरत्वे न वैयर्थ्यमिति वाच्यम्। तद्वदत्र गुणाश्रवणात्। न च देवतैव गुण इति वाच्यम्। देवताया मन्त्रवर्णादेव प्राप्तेः। तस्मात् वैयर्थ्य परिहाराय सर्वेषां विधायकत्वात् भावनाभेद इति। सूत्रस्य चायमर्थः। एकस्य विधेः पुनः श्रवणमपि एवं कर्मभेदकम्। कुतः ? अविशेषात् विध्यनुवादविशेषाभावात्। अन्यथा हि यस्मात्, पुनः श्रवणमनर्थकं स्यादिति।  
 द्वितीयाध्याये द्वितीयपादे सप्तमाधिकरणे चिन्तितम्। पृथक्त्व निवेशात् सङ्ख्यया कर्मभेदः स्यात्। तिस्र आहुती र्जुहोति, द्वादश द्वादशानि जुहोति इति श्रूयते। तत्र सन्देहः किमेको होमो विधीयते, उत बहव इति। पूर्वपक्षस्तु एको होम इति। आख्यातस्यैकत्वात्। न चैकाख्यातवत्त्वेऽप्यभ्यासाधिकरणवत् भेदो भविष्यतीति वाच्यम्। तद्वदत्राख्याताभ्यासाभावात्। नचैकत्वे त्रित्वाभावात् तिस्र इति विरोध इति वाच्यम्। आवृत्त्या त्रित्वोपपत्तेः। यथा पञ्चसु प्रयाजेष्वावृत्त्या एकादशत्वम्। तस्मादेको हो म इति। सिद्धान्तस्तु अनेके होमा इति। कुतः ? कर्मैकत्वे प्रमाणाभावात्। न चाख्यातमेव प्रमाणमिति वाच्यम्। किमाख्यातं पदान्तरनिरपेक्षं प्रमाणम्, उत तत्सापेक्षम् ? नाद्यः। पदमात्रस्याप्रमाणत्वात्। न द्वितीयः। पदान्तरसमभिव्याहृतेन त्रित्वविशिष्टस्यैव बोधनात्। न चैवं प्रयाजेष्वप्येकादशत्वापत्तिरिति वाच्यम्। प्रयाजेषु पञ्चत्वसङ्ख्यायाः पूर्वं निर्ज्ञातत्वात्। प्रकृते चैकत्वविशिष्टस्यानिर्ज्ञातत्वेन वैषम्यात्। अत्र च कर्मण्येकत्वसङ्ख्याश्रवणात् पूर्वपक्षो नोदेतीति मत्वा भाष्यकारेण वाक्यान्तरमुदाहृतम्- सप्तदश प्राजापत्यान् पशूनालभत इति। अत्र द्रव्यगतया सङ्ख्यया स्पष्टं भेदो नावगम्यत इति पूर्वपक्षोदयः। अत्र सन्देहः किं सप्तदशपशुद्रव्यक एको यागो विधीयत, उतैकैक पशुद्रव्यकाः सप्तदश याग विधीयन्ते ? तदर्थमिदं विचार्यते। अत्र हि प्राजापत्यानिति प्रकृत्या देवताभिधीयते। तद्धितेन च द्रव्यं, बहुवचनेन च बहुत्वम्। तत्र तद्धितार्थो बहुत्वेन प्रथममन्वितः। पश्चात् प्रजापतिना देवतया सम्बध्यते- पशुश्च पशुश्च पशुश्च तेषां प्रजापतिर्देवतेति। तदा बहुभिः पशुभिः व्यासज्यैका देवता सम्बध्यत इति द्रव्यदेवतासम्बन्धैक्यात् एको यागो भवति ? किं वा, प्रथमं प्रजापतिनान्वितः पश्चात् बहुत्वेन सम्बध्यते- प्रजापतिर्देवतास्येति, प्राजापत्यश्च प्राजापत्यश्च प्राजापत्यश्च प्राजापत्या बहव इति। तदा भिन्नैर्द्रव्यदेवता सम्बन्धैर्भिन्ना यागाः कल्प्यन्ते ? इति। पूर्वपक्षस्तु एको याग इति। तद्धितार्थस्य पशोर्बहुत्वेनान्वयात्, प्राजापत्यशब्देन पशोः प्राधान्येनाभिधानात्, प्रधानस्यैवार्थान्तरेणान्वयात्। न च प्राजापत्यशब्देन देवताविशिष्टं पशु द्रव्यमभिहितं, विशिष्टरूपेण क्रियान्वयिस्यात्, न स्वरूपेणेति वाच्यम्। द्वावित्यादावनैकान्त्यात्। न हि तत्र द्वित्वविशिष्टेन रूपेण द्विवचनाभिहितसङ्ख्यान्वयः। तथा सति द्वावित्यत्र चत्वारः प्रतीयेरन्। त्रय इत्यत्र नव। तथा च यथा तत्र विशिष्टरूपेणाभिधानेऽपि स्वरूपेणैव द्विवचनाभिहितसङ्ख्यायोगस्तथा प्रकृतेऽपि स्वरूपेणैव बहुत्वान्वयः। तथा च सप्तदशपशुद्रव्यको यागो विधीयते। न चैवं चोदकप्राप्तमेवपशुनिष्पन्नैकादशावदान द्रव्यत्वं नानुगृहीतं स्यादिति वाच्यम्। उपदेशानुसारेण चोदकप्राप्तिः न तु चोदकानुसारेणोपदेशनिर्णयः। तस्मादेको याग इति। सिद्धान्तस्तु अनेके यागा इति। अन्यथा हि सप्तदशानां प्राजापत्यत्वं न स्यात्। तथाहि। सवनीयविकारा हि एकादशिनः। तद्विकाराश्च प्राजापत्याः। तत्र चैकपशु निष्पन्नैकादशावदानद्रव्यत्वं यागस्य स्यात् इति अत्राप्येकत्वे यागस्य चोदकोऽप्येकमेवावदानगणमतिदिशेत्। तथा च सप्तदशानां प्राजापत्यत्वं न सम्पादितं स्यात्। न चोपदेशेन चोदकस्य बाध इति वाच्यम्। उपदेशस्योभयथाप्युपपत्त्या विरोधाभावात्। सावकाशस्य निरवकाशेन बाधात्। तथाचार्थद्वयसाधारणमुपदेशवाक्यं प्रकृतिवच्छब्देन वाक्यशेषभूतेनानेक कर्मपरमवधार्यते। कर्मभेद हि प्रतिकर्म भिन्नैश्चोदकैः तावतां गुणानां प्राप्तेः। सिध्यति सर्वेषां प्राजापत्यत्वम्। किञ्च प्रातिपदिकार्थस्य कर्मत्वबहुत्वविवक्षायां द्वितीयाबहुवचने। प्रातिपदिकार्थनिष्पत्तिश्च प्रजापति प्रकृतेः तद्धितार्थान्वये सति। तथाच प्रथमभावितद्धितार्थान्वय वेलायां द्वितीयाविभक्तेरेवानन्वयात्, पश्चाच्च विशिष्टस्यैवोपस्थितत्वात् बाधकाभावाच्च विशिष्टस्यैव बहुत्वमित्यनेके यागा विधीयन्त इति सङ्ख्यया कर्मभेदः। सूत्रस्य चायमर्थः। सङ्ख्ययापि हेतुना कर्म भेदः स्यात्। कुतः ? पृथक्त्वनिवेशात् कर्मपृथक्त्वेनैव तस्या निवेशात्। एकातिरिक्तसङ्ख्यायाः पृथक्त्वसामानाधिकरण्यादिव्यर्थः।  
 द्वितीयाध्याये द्वितीयपादेऽष्टमाधिकरणे चिन्तितम्। संज्ञाचोत्पत्तिसंयोगात्। ज्योतिष्टोमं प्रकृत्य श्रूयते- अथैषज्योतिः। अथैषविश्वज्योतिः। अथैव सर्वज्योतिः। एतेन सहस्रदक्षिणेन यजेतेति। अत्रैतच्छब्दपरामृष्टानां ज्योतिरादीनां यजिसामानाधिकरण्येन नामत्वं तावत् सिद्धम्। अत्र सन्देहः किं प्रकृतमेव ज्योतिष्टोमं ज्योतिरादिशब्दैरनूद्यसहस्तदक्षिणाख्यो गुणो विधीयते, उत कर्मान्तराण्येवं नामान्येवं दक्षिणानि विधीयन्त इति। पूर्वपक्षस्तु प्रकृतस्यैव गुणविधिरिति। प्रकरणात्, एतच्छब्दस्य प्रकृतवाचित्वात् तत्सामानाधिकरण्या ज्योतिरादीनाम्। अन्यथा प्रकृतहानाप्रकृतकल्पना प्रसङ्गात्। तस्मात् गुणविधिरिति। सिद्धान्तस्तु कर्मविधिरिति। अपूर्वसंज्ञयाऽर्थान्तरस्यैव प्रत्यायनात्। अन्यथा तद्वैयर्थ्यापत्तेः। एकदेशलक्षणाया अन्याय्यत्वाच्च। न च प्रकरणविरोधः। अथशब्देन तद्विच्छेदात्। न चैतच्छब्दायोगः। तस्य सन्निहितवाचित्वादिति वाच्यम्। पूर्वसन्निधानाभावेपि उत्तरसन्निधानसम्भवात्। तथाचापूर्वसंज्ञया कर्मान्तरमेव प्रतीयत इति संज्ञया कर्मभेदः। सूत्रस्य चायमर्थः। संज्ञा च पूर्वविलक्षणा कर्म भेदिका। कुतः ? उत्पत्तिसंयोगात् कर्मोत्पत्तिसमय एव तस्य नाम्नः संयोगादिति।  
 द्वितीयाध्याये द्वितीयपादे नवमाधिकरणे चिन्तितम्। गुणश्चापूर्वसंयोगे वाक्ययोः समत्वात्। चातुर्मास्येषु श्रूयते तप्ते पयसि दध्यानयति सा वैश्वदेव्यामिक्षा वाजिभ्यो वाजिनमिति। तत्र संशयः किं सा वैश्वदेव्यामिक्षेत्यनेन विहिते यागे वाजिभ्यो वाजिनमित्यनेन गुणो विधीयत उत कर्मान्तरमिति। पूर्वपक्षस्तु गुणविधिरिति। वाजिनो हि वाजमन्नं येषामिति व्युत्पत्त्या पूर्वयागविहितामिक्षारूपान्नवत्त्वेन प्रकृताः प्रत्यभिज्ञायन्ते। तथाच तैः सह सम्बध्यमानं वाजिनं तत्रैव विहितं भवति इति स्वीकर्तव्यम्। अन्यथा प्रकृतहानाप्रकृतकल्पने स्याताम्। अपूर्वान्तरकल्पना च स्यात्। विशिष्ट विधिगौरवं च स्यात्। ननु पूर्वकर्मण आमिक्षायुक्तस्यैवोत्पन्नत्वान्न द्रव्यान्तरापेक्षा, योग्यता वा नास्तीति चेन्न। पूर्वं विशिष्टस्य श्रुतत्वेऽपि इह निष्कृष्य स्वरूपमात्रेणाभिधानात्। अभिधानकृता ह्याकांक्षा। न स्वरूपकृता। अन्यथाग्निहोत्रस्यानेकद्रव्यसम्बन्धो न स्यात्। न चामिक्षया देवतासम्बन्धस्य श्रौतत्वाद् वाक्यगम्याद् वाजिनसम्बन्धाद् बलीयस्त्वमिति वाच्यम्। उभयसम्बन्धस्य वाक्यगम्यत्वेन समत्वात्। न हि वैश्वदेवीपदेनामिक्षासम्बन्धोऽवगम्यते। किन्त्वामिक्षापदैकवाक्यतया। तथाचोभयोः समत्वात् विकल्पः समुच्चयो वेति न कर्मान्तरमिति। सिद्धान्तस्तु कर्मान्तरविधिरिति। उत्पत्तिशिष्टगुणावरुद्धे उत्पन्नशिष्टगुणनिवेशासम्भवात्। न च स्वरूपमात्रमभिधीयत इति वाच्यम्। स्वरूपमात्रस्यानुवादासम्भवेन पूर्ववाक्यावगमानुसरणे पूर्ववाक्ये विशिष्टस्यैवावगमेन तत्र वाजिननिवेशासम्भवात्। न चोभयोर्वाक्यायत्तत्वेन तुल्यत्वमिति वाच्यम्। वैश्वदेवीति तद्धितेनैव देवतासम्बन्धस्योक्तत्वात्। आमिक्षापदस्य विशेषसमर्पकत्वेनोपयोगात्। तथाचामिक्षासम्बन्धस्य श्रौतत्वात् बलवत्त्वम्। चतुर्थ्याश्च सम्प्रदानमात्रपरत्वेन वाजिन सम्बन्धस्य वाजिनपदसमभिव्याहारापेक्षत्वेन दुर्बलत्वम्। तस्मात् वाजिनगुणः पूर्वकर्मणि निवेशमलभमानः स्वनिवेशक्षमकर्मान्तरं कल्पयतीति गुणाद् भेद इति। सूत्रस्य चायमर्थः। गुणश्च कर्मभेदकः, अपूर्वसंयोगे पूर्वकर्मसम्बन्धाभावे सति। कुतः ? वाक्ययोः समत्वात्। समे हि तदा वाक्ये भवतः। तत एवेत्यर्थः।  
 द्वितीयाध्याये तृतीयपादे एकादशाधिकरणे चिन्तितम्। प्रकरणान्तरे प्रयोजनान्यत्वम् इति कुण्डपायिनामयने श्रूयते मासमग्निहोत्रं जुहोति। मासं दर्शपूर्णमासाभ्यां यजते इति तत्र सन्देहः नैमित्तिकेऽग्निहोत्रे मासलक्षणो गुणो विधीयत उत कर्मान्तरमिति। पूर्वपक्षस्तु गुणो विधीयत इति। प्राप्तं कर्माग्निहोत्रशब्देनानूद्य मासलक्षणो गुणो विधीयते। न च तस्यानुपादेयत्वान्न विधेयतेति तमुद्दिश्य कर्मैव विधीयत इति वाच्यम्। प्राप्त्यप्राप्ती ह्यनुवादविधानयोः प्रयोजिके। नानुपादेयत्वोपादेयत्वे। तस्माद् गुणविधिरिति। सिद्धान्तस्तु। कर्मविधानमेष्टव्यम्। गुणविधानासम्भवात्। तथा हि। किं मास एव विधीयते उतोपसद्भिश्चरित्वेत्युक्ताः उपसदोऽपि ? नाद्यः। उपसदामपि विधातव्यत्वात्। तासां नित्याग्निहोत्रे प्राप्त्यभावात्। न द्वितीयः। प्राप्तकर्मानुवादेनानेकगुणविधाने वाक्य भेदापत्तेः। न च गुणविधानासम्भवेऽपि न कर्मान्तरविधानम्। प्रमाणाभावादिति वाच्यम्। प्रकरणान्तरस्यैव तत्वात्। न चैतदग्निहोत्र प्रकरणम्। अयनमारभ्याधीतत्वात्। नचैवमग्निहोत्रे गुणविधिशङ्कैव न स्यादिति वाच्यम्। प्रकरणेन सदसमर्पणेऽप्यग्निहोत्रशब्देन तत्समर्पणात् भवति शङ्का। सा च वाक्यभेदेन निराकृतेति प्रकरणान्तरात् कर्मभेदः सिद्धो भवतीति। न चैवमग्निहोत्रशब्दो व्यर्थ इति वाच्यम्। तस्येति कर्तव्यतातिदेशकत्वेन सार्थकत्वात्। न चैवं वाजिनमासरूपगुणविशिष्टं कर्म विधीयत इति वाजिनमासगुणादेव कर्मभेदो, न प्रकरणान्तरादिति चेन्न। वैषम्यात्। तत्र विधेयतया उपादेयगुणो वाजिनम्। मासस्त्वनुपादेय इत्येकं वैषम्यम्। द्रव्यत्वेन रूपान्तरं वाजिनं, मासस्तु न तथेत्यपरम्। वस्तुतस्तु प्रकरणान्तरं प्रथमप्रतीतमिति तदेवात्र प्रमाणम्, न चरमप्रतीतो गुण इति प्रकरणान्तरात् कर्मभेद इति। सूत्रस्य चायमर्थः। प्रकरणान्तरे सति प्रयोजनान्यत्वं विधेयभावनान्यत्वं, न पूर्वकर्मानुवादेन गुणविधानमिति। तत्र-  
 शब्दान्तरं धातुभेदाभ्यासो विधिपुनःश्रुतिः।  
 उत्पत्तिस्था द्व्यादिशङ्ख्या संज्ञाचागमपूर्वकम्।  
 अनुपादेयसम्बन्धोऽसन्निधिः प्रक्रियान्तरम्- इति।  
 विरुद्धार्थेति। भिन्नार्थेत्यर्थः। तावतैव यजति ददातिवत् भेदसम्भवात्। विरोधग्रहणं तु एकविषयत्वस्यात्यन्तमसम्भाव्यमानत्वप्रदर्शनार्थम्। अप्रत्यभिज्ञायमानेति। परो जीव इति विलक्षणशब्द प्रयोगादित्यर्थः। द्वा सुपर्णेति। सप्तदशप्राजापत्यानित्यत्र द्रव्यगतया कर्मभेद उक्तः। इह तु तिस्र आहुतीरित्यादौ कर्मगतया कर्मभेदवत् द्रव्यगतया द्रव्यभेदः स्फुट एवेति भावः। अश्नन्निति। नचाशनं कल्पितमिति वाच्यम्। तस्य भेदमिथ्यात्वाधीनत्वेनान्योन्याश्रयात्। यत इति। तस्य \`अधीहि भगवो ब्रह्मे'त्यादि वाक्यपर्यालोचनया ब्रह्मप्रकरणत्वादिति भावः। इति जीवेश भेदे शब्दान्तरादि॥ 24 ॥  
\</2-24\>

\<2-25\>  
  25. भेदश्रुतेः षड्विधतात्पर्य लिङ्गानि

 ननु श्रुत्या भेदः प्रतिपाद्यताम्। तथापि न ततस्तत्सिद्धिः। तत्र तात्पर्याभावात्। तात्पर्यज्ञापकान्युपक्रमादीनि। न च भेदे तानि सन्तीत्यतो भेदे तात्पर्याभावान्न ततस्तत्सिद्धिरित्यत आह सन्ति चेति। आथर्वण इति। नन्वाथर्वणे मुण्डकत्रयमस्ति। तत्र प्रथमे \`कस्मिन् भगवो विज्ञाते सर्वमिदं विज्ञातं भवती'ति शौनकप्रश्नानन्तरं \`द्वे विद्ये वेदितव्ये' इति विद्याद्वयमवतार्य ऋग्वेदादिलक्षणामपरामुक्त्वा \`अथ परा यथा तदक्षरमधिगम्यत' इत्यादिना परविद्याविषयमक्षरं प्रतिपादयता अभेदस्यैवोपक्रान्तत्वात्, अन्यथा तदुत्तरत्वानुपपत्तेः, द्वितीये मुण्डके \`पुरुष एवेदम्' \`ब्रह्मैवेदं विश्वमिदं वरिष्ठम्' इति मध्ये परामर्शात्, तथा तृतीये \`परेऽव्यये सर्व एकीभवन्ति' \`स यो ह वैतत् परमं ब्रह्म वेद ब्रह्मैव भवती'त्यैक्येनोपसंहाराच्च मुण्डकत्रयात्मिकाया उपनिषद ऐक्यपरत्वे स्थिते तन्मध्यस्थितस्य \`द्वासुपर्णे'त्यादे\`रसंयुक्तं प्रकरणादि'ति न्यायेनाभिक्रमणादिवत् महाप्रकरणविरोधेन न भेदोपक्रमत्वं सम्भवतीति चेन्न। प्रथमे एकविज्ञानेन सर्वविज्ञानस्य प्राधान्यसादृश्याभ्यामुपपन्नत्वेन प्रश्नस्य भेदपरत्वात्। अत एव प्राधान्यमुपपादयितुम् अक्षरस्यादृश्यत्वादिगुणोक्तिः। एतच्च मिथ्यात्वश्रुतिभङ्गप्रकरण एव सम्यगुपपादितम्। द्वितीयेऽपि पुरुष एवेदमित्यादेस्तदधीनत्वेनैवोपपत्त्या भेदस्यैव परामर्शात्। भेदं विना तदधीनत्वानुपपत्तेः। तत्त्वमसीति वाक्यन्यायेनास्यैक्यपरत्वानुपपत्तेः। तृतीयेऽपि परेऽव्यय इत्यादेः पर इति सप्तमीनिर्देशादेकीभवन्तीति अभूततद्भावार्थकच्विप्रयोगात् भेदोपसंहाररूपत्वात्। तथा ब्रह्मवेदेत्यादेः तत्त्वमसीति वाक्यन्यायेनाभेदपरत्वानुपपत्तेर्भेदपरत्वस्यैव न्याय्यत्वात्। भेदपरत्वस्यैव वक्ष्यमाणत्वाच्च। सर्वस्य मुण्डकस्य भेदपरत्वेन तन्मध्यपतितस्य सुतरां भेदपरत्वमिति भेदोपक्रमस्यैव युक्तत्वात्। तथा चासंयुक्तं प्रकरणादिति न्यायो भवन्मतविरोध्येवेति भावः। ननु च द्वासुपर्णेत्यत्र द्वित्वसङ्ख्यैव श्रूयते। न भेदः। तत्कथं भेदस्योपक्रम इत्यत आह अत्रेति। यथा चैतत्तथा द्वासुपर्णएति श्रुत्युदाहरण एव व्याख्यातम्। ननु परमं साम्यमुपैतीति उपसंहारो न भेद विषयः। तत्र सादृश्यस्यैव श्रुतत्वात्। न च सादृश्यं भेदं विना न सम्भवतीति वाच्यम्। तथा चार्थिकत्वेऽप्यशाब्दत्वदित्यत आह तभ्दिन्नत्वेति।तथाच सादृश्यान्तर्गतत्वात् भेदशब्दत्वमितिभावः। अन्यथा स्वस्यापि स्वसदृशत्वापत्तिः। नन्वस्तु स्वस्यापि स्वसादृश्यमित्यत आह नायमिति। अभेदेऽपि सादृश्याङ्गीकारे सादृश्यविधानायैक्यनिषेधायोगादिति भावः। ननु सादृश्यस्य भेदघटीतत्वे गगनं गगनाकारमित्यादौ सादृश्यवाचकशब्दप्रयोगो न स्यादित्यत आह। गगनमिति। पूर्वोक्तादेव हेतोरिति भावः। नचोपसंहारे परमशब्दप्रयोगात् साम्यशब्देनैक्यमेव विवृतमिति वाच्यम्। परमशब्दस्य पूर्वापेक्षयोत्कर्षमादायोपपत्त्या ऐक्यपरत्वज्ञापकत्वायोगात्। ननु द्वासुपर्णेत्यादिघटितो नाभ्यासः, शब्दत एकप्रकारत्वभावादित्यत आह अभ्यासत्व इति अतिप्रसङ्गादिति। भिन्नार्थस्थले शब्दत एकप्रकारत्वे सत्यप्यभ्यासाभावात्। न च शब्दतोऽर्थतश्चैकप्रकारत्वं विवक्षितमिति वाच्यम् गौरवात्। एकमेवाद्वितीयमित्यादेरभ्यासत्वं न स्यात्। ननु च पश्यत्यन्यमिति नायमभ्यासः। ईशगतान्यत्वं प्रति घटादेरेव प्रतियोगित्वादित्यत आह पश्यतीति। अनुषङ्गापेक्षयाऽध्याहारस्य जघन्यत्वादिति भावः। पदिन्यायस्तु श्रुतिव्याख्यानसमय एव दर्शितः। क्वचित् यदीति पाठः। तत्र सोऽपि प्रदर्शितः। नन्वर्थतोऽप्यत्रैकप्रकारत्वं नास्ति। द्वासुपर्णेत्यस्य जीवब्रह्मसम्बन्धिभेद प्रतिपादकत्वात्। तयोरन्य इत्यादीनां त्वेकैकभेदप्रतिपादकत्वात् इति चेन्न। किं प्रकरणादिवाक्यप्रतिपाद्य सकलार्थप्रतिपादकत्वमेकप्रकारत्वमुत तत्प्रतिपादितार्थ प्रतिपादकत्मव् ? नाद्यः। तत्वमसीत्यादेरभ्यासत्वं न स्यात्। तस्यापि एकमेवाद्वितीययेत्युपक्रम वाक्यप्रतिपाद्य सजातीय विजातीय भेदवैधुर्याप्रतिपादकत्वात्। न द्वितीयः। प्रकृतेऽपि सत्वात्। ननु नोपक्रमवाक्यैकप्रकारत्वमभ्यासत्वे तन्त्रम्। किन्तु प्रकरणमध्यस्थ वाक्यान्तरेण। तच्च तत्वमसीत्यत्रेव नास्ति। अनश्नन्नन्यः, अन्यमीशमित्यत्रेशगत भेदाभिधानात्। तयोरन्यः परमं साम्यमुपैतीत्यत्र जीवगत भेदाभिधानादिति चेन्न। प्रकरणमध्यस्थ वाक्यैकप्रकारत्वाभावेऽपि अनुपसञ्जातविरोधि प्रबलोपक्रमवाक्यानुसारेण तदुपपत्तेः। अनेनोपक्रमोपसंहारैक्यं दर्शितम्। यद्वा द्वासुपर्णेत्येकोक्तिः, तयोरन्यः अनश्नन्नन्यः इति च परा, अन्यमीशं परमं साम्यमुपैतीति च मिलितापरोक्तिः। एकवाक्ये एकप्रकारकत्वमकिञ्चित्करम्। यद्वा द्वासुपर्णेत्युपक्रमवाक्ये जीवेश्वरसम्बन्धी भेदः प्रतिपाद्यः। प्रतियोग्यनुयोगिभावस्तु न विवक्षणीयः। एवं चेशजीवयोरुभयोरपि धर्मित्वे प्रतियोगित्वे, एकस्य प्रतियोगित्वेऽपरस्य धर्मित्वे वा जीवेश्वरसम्बनधस्य सर्वत्राविरोधात्। उपक्रमवाक्येनान्योन्यैकप्रकारत्वान्न दोषः। ननूपक्रमोपसंहारयोः कथमभ्यासत्वमिति चेन्न लक्षणायोगादिति गृहाण। अथवोपक्रमोपसंहारातिरिक्तवाक्यानामेवाभ्यासत्वमस्तु। द्विरुक्त्याप्यसकृदुक्तिलाभात्। ननु तथाप्यन्यः स्वाद्वत्ति, अन्यः अभिचाकशीतिति सर्वत्रान्योद्देशेनानत्तृत्वादीनां विधानात् नान्यत्वविधायकत्वं तेषाम्। ततः कथं भेदे तात्पर्यशून्यानां भेदेऽभ्यासत्वमिति चेन्न। अभ्यासलक्षणे विधायक पदाश्रवणात्। आनन्दमयोऽभ्यासादिति सूत्रकारोक्तेः असद्‌ब्रह्मेति वेदचेत्, अस्ति ब्रह्मेति चेद्वेदेति ब्रह्मशब्दाभ्यासेऽपि ब्रह्मत्वविधानाभावात् तात्पर्यलिङ्गानामप्यवधृतस्वतात्पर्याणां तात्पर्यानुमापकत्वे स्वतात्पर्यावधारणाय लिङ्गान्तरापेक्षायामनवस्थाप्रसङ्गाच्चेत्युक्तम्। तस्मात् सिद्धोऽभ्यासः। ननु तथापि नापूर्वता। जीवेश्वरभेदस्य प्रत्यक्षप्राप्तत्वादिति चेन्न। अत्र हि ईश्वर प्रतियोगिक जीवधर्मिक जीवप्रतियोगिकेश्वरधर्मिक भेदसमुदायः प्रतिपाद्यः। स च न प्रत्यक्षः। जीवधर्मिकस्य प्रत्यक्षत्वेऽपि ईश्वरधर्मिकस्याप्रत्यक्षत्वात्। न हि वनैकदेशे ज्ञाते वनं ज्ञातं भवति। तथापि जीवधर्मिकभेदांशे प्राप्तिरस्तीति चेन्न। प्रमाणान्तराप्राप्तप्रतिपादन मात्रस्यापूर्वताशब्दार्थत्वात्। सर्वथा प्रमाणान्तराप्राप्त्यपेक्षायां कुत्राप्यपूर्वता न स्यात्। सर्वत्र पदार्थानां प्राप्तत्वात्। अंशे प्राप्तिमङ्गीकृत्येदमुदितम्। वस्तुतो जीवधर्मिकभेदेऽप्यपूर्वतास्त्येव। शास्त्रनिरपेक्ष प्रमाणान्तरप्राप्तेरभावात्। शास्त्रनिरपेक्ष प्रमाणान्तराप्राप्तेरेवापूर्वत्वात्। अन्यथा ऐक्यस्यापि शास्त्र सापेक्षानुमानग्राह्यत्वेनापूर्वत्वाभावापत्तेः। तस्मात् सर्वांशेऽप्यपूर्वता सिद्धा। यद्वा श्रुति प्रतिपाद्यो भेदः कालत्रयाबाध्यः। न हि प्रत्यक्षेण तादृशो भेदः सिद्धः। प्रत्यक्षस्य वर्तमानमात्रग्राहित्वस्य त्वयाभ्युपगमात्। तथाचापूर्वता त्वन्मतानुसारेणैव सिद्धा। अत एवाह शास्त्रेति। त्रिकालेति। न चानश्नन्नित्यादेः काल्पनिक भेदेनोपपत्त्या तात्विक भेदाप्रमापकत्वमिति वाच्यम्। उपपत्तेस्तात्पर्य ज्ञापकत्वेन चरितार्थत्वात् श्रुतितात्पर्यविषयत्वेन तात्विकत्वसिद्धेः। अन्यथा ऐक्यस्याप्यतात्विकत्वापातात्। तत्राप्युपपत्तेरतात्विकैक्येनोपपत्तेरिति सिद्धोपपत्तिः। तस्मात् द्वासुपर्णेत्यादेः सिद्धं षड्विधतात्पर्य लिङ्गोपेतत्वम्। असन्दिग्धोपक्रमाद्युपेत भेदवाक्यान्तरमुदाहरति एवं वेत्थेति। नन्वत्राप्यनेनैतत् सर्वं विदितमिति एकविज्ञानेन सर्वविज्ञानपूर्वकं तदात्मानमेवावेदहं ब्रह्मास्मि तस्मात् तत् सर्वमभवदित्यभेदेनैवोपक्रम्य यत्रत्वस्येत्यभेदेनैवोपसंहारात् मध्ये पतितमिदमसंयुक्तं प्रकरणादिति न्यायेनाभेद परमेवेति चेन्न। एकविज्ञानेन सर्वविज्ञानस्य प्रधान्येनैवोपपत्त्या अहं ब्रह्मास्मीत्यस्य ब्रह्मवाक्यत्वेन जीवभेदानुगुणत्वेन च, यत्र त्वस्येत्यस्य भेदपरत्वेन पूर्वमेव व्याख्यातत्वेनोपक्रमोपसंहारयोर्भेदपरत्वेन असंयुक्त मित्यस्य विपरीतत्वेन भेदपरत्वस्यैवोचितत्वादित्यलं पिष्टपेषणेन। अत एव सूत्र विरोधोऽपि सुस्थः। अस्मिन् वाक्ये अन्तरशब्दो भेदवाचीति स्पष्टमेव। इति भेदश्रुतेः षड्विध तात्पर्यलिङ्गानि॥ 25 ॥  
\</2-25\>

\<2-26\>  
  26. ऐक्यस्वरूपभङ्गः

 ननु सुनिरूपैक्यपरित्यागेन दुर्निरूप भेदाङ्गीकरणमयुक्तमित्यत ऐक्यस्यात्यन्तदुर्निरूपत्वादैक्याङ्गीकरण मयुक्तमित्याह किञ्चेति। सापेक्षस्येति। न चैक्यं निरपेक्षमेवेति वाच्यम्। ससम्बन्धिकतया प्रतीयमानस्य तत्त्वे भेदस्यापि तत्त्वापत्तेः। ननु यथा गुणगुणिनोरैक्येऽपि न पर्यायत्वादि तथा मन्मतेऽपि स्यादित्यत आह न चेति। मम विशेषेण सर्वस्योपपत्तिः। न च त्वया विशेषोऽङ्गीकर्तुं शक्यते। निर्विशेषत्वाङ्गीकारात्। न च ज्ञानानन्दयोः कल्पितधर्मभेदमादायान्यतरपरिशेषाभाववत् प्रकृतेऽपिकल्पित भेदमादाय परिशेषत्वादि परिहारो भविष्यतीति वाच्यम्। तत्र विशेषेणैव सत्येनापर्यायत्वाद्यङ्गीकारेण दृष्टान्तासम्मतेः। अन्यथा घट करीरादावपि कल्पितभेदमादाय परिहारापत्तौ पर्यायत्वादि क्वापि न स्यात्। ननु स्वरूपप्रकाशस्य भ्रमाविरोधित्वात् विरोधिभूतायाश्च वृत्तेरभावात् भ्रमोपपत्तिरित्यत आह स्वरूपेति। प्रकाशस्य भ्रमाद्यविरोधित्वे प्रकाशत्वमेव न स्यादित्यादिनेत्यर्थः। स्वरूपप्रकाशः अप्रकाशस्याविरोधीति च व्याहतम्। यथा चैवं सविस्तरमुपपादितम्। तथाच संसारो न स्यात्। अन्त्य इति। न चैते अनुक्तोपालम्भा इति वाच्यम्। विकल्प पूर्वं दूषणे अस्यानवकाशात्। अन्यथा सर्वत्राप्येवं वक्तुं शक्यत्वेन तव विकल्पपूर्वं दूषणं न स्यादिति स्वव्याहतिः। प्रागेवेति। मिथ्यात्वसामान्यभङ्ग इति भावः। भेदाभावेति। तथाच भेदाभावस्यासिद्धतया तदुपलक्ष्यैक्यस्याप्यसिद्धतया न विषयत्वोपपत्तिरिति भावः। तथापि प्राप्ताप्राप्तविवेकेन भेदाभावस्यैव विषयतया तत्रैव विकल्प्य दूषणमाह उपलक्षणीभूतेति। उपलक्षणमेतत्। उपलक्ष्यतावच्छेदकाभावान्नोपलक्ष्यत्वम्। न चैक्यत्वं जीवब्रह्मैक्यत्वं वोपलक्ष्यतावच्छेदकमिति वाच्यम्। आद्यस्यातिप्रसङ्गित्वात् द्वितीयस्यात्ममात्रस्वरूपस्य पूर्वमेव ज्ञातत्वेनोपलक्ष्यतावच्छेदकत्वानुपपत्तेरित्यादि द्रष्टव्यम्। भेदस्येति। न च विरुद्धयोरन्यतरनिषेधेऽन्यतरविधिरित्यसिद्धम्, वायौ नीलरूपनिषेधेऽपि गौररूपविधेरभावादिति वाच्यम्। परस्परात्यन्ताभावरूपयोर्द्वयोर्मध्ये एकतरनिषेधस्यापरविधिनान्तरीयकत्वनियमात्। नीलगौररूपयोः परस्परात्यन्ताभावरूपत्वाभावात्। भेदाभेदयोस्तथात्वात्। धर्मिसत्व एवायं नियम इत्यादिकं मिथ्यात्व सामान्य भङ्ग एव वर्णितमित्यलम्। शून्यस्यापीति। न च शून्यस्य निःस्वरूपत्वान्न तदैक्यस्वरूपतेति वाच्यम्। सकलधर्मशून्यत्वे स्वरूपत्वधर्माभावेन ब्रह्मणोऽपि सस्वरूपत्वानुपपत्तेः। तैरेवेति। न चाभेदत्वादीनामैक्यस्वरूपत्वेन ऐक्यस्य चात्मस्वरूपत्वेन न सद्वितीयतापादकतेति वाच्यम्। अभेदत्वादीनामभेदरूपत्वे तच्छब्दानां पर्यायत्वाद्यापत्तेः। विशेषानङ्गीकारात्। सोपाधिकनिरुपाधिकयोरैक्यानुपपत्तेश्च। निरस्तमिति। भेदसामान्यखण्डनोद्धार इति शेषः। इति ऐक्यस्वरूप भङ्गः॥ 26 ॥  
\</2-26\>

\<2-27\>  
  27. ऐक्यश्रुतेरुपजीव्यबाधः

 ननु जीवब्रह्मैक्यं नोक्तविकल्पपांसुभिर्निराकर्तुं शक्यम्। तत्वमसीत्यादि सतात्पर्यक श्रुतिसिद्धत्वात्। श्रुतिसिद्धेऽर्थे तर्काणामाभासत्वात्। अन्यथाऽलौकिकवस्तुसिद्धिः क्वापि न स्यात्। तत्रापि कुतर्कसम्भवादित्यतस्तत्वमसीति वाक्यं न जीवब्रह्मैक्यपरं, किन्तु भेदपरमिति प्रतिपादयितुं परमतमनुवदति यच्चेदमिति। यद्यप्यभ्यर्हितं पूर्वमिति ब्रह्मशब्दस्य पूर्वनिपातेन भवितव्यम्। तथापि अत्र वाक्ये जीवस्योद्देश्यतेति द्योतयितुं जीवस्य पूर्वनिपातः। आदिशब्देनैतदात्मप्रकरणस्थानि ऐतदात्म्यमित्यादीनि ग्राह्याणि। नन्वनेन जीवब्रह्म भेदो बोधयितुं न शक्यते, विशिष्टाभेदयोग्यताविरहात्, प्रकारान्तरस्य चाभावात् इत्याशङ्क्य परिहरति यद्यपीति। सोयमिति मायिमतानुसारेण दृष्टान्त इति ज्ञातव्यम्। उक्तं हीति। युष्मदस्मच्छब्दयोर्विरुद्धाविरुद्ध वाच्यलक्ष्यरूपार्थद्वयविभागज्ञ इत्यर्थः। यद्यप्यत्रास्मच्छब्दो नास्ति। तथाप्यहं ब्रह्मास्मीत्यत्रास्मच्छब्दस्य विद्यमानत्वात् तदभिप्रायेणेदमुक्तम्। ननु भेदवाक्यविरोधान्नेदमभेदपरमित्यत आह इयं चेति। तथाच प्रबलत्वादनेन भेदवाक्यबाध इति भावः। अन्यथा इति। श्रुत्यननु गृहीत प्रत्यक्षादिनेत्यर्थः। प्रत्युत ब्रह्मभेदस्यैव प्रत्यक्षादिना ज्ञानादित्यर्थः। एवमिति। यद्यप्यनुमानगम्यत्वे नेन्द्रियाणि नानुमानमित्यादि श्रुतिविरोधः। तथापि तत्र केवलानुमानगम्यत्वनिषेधात्। प्रकृते च श्रुत्यनुग्रहस्योक्तत्वाददोषः। आदिपदेन जीवः परमात्मनो न भिद्यते तदंशत्वात् मत्स्यादिवदित्यादिकं च द्रष्टव्यम्। च शब्देन मानमित्यस्यानुकर्षः। विरुद्धेति। न च प्रधानप्रमेयनिर्वाहाय विरुद्धांशत्याग इति वाच्यम्। अन्योन्याश्रयात्। ऐक्यस्य प्रधान प्रमेयत्वसिद्धौ तन्निर्वाहाय विरुद्धांशत्यागः। विरुद्धांशत्यागे च ऐक्यस्य प्रधानप्रमेयतेति। न हीति। नचेष्टापत्तिरिति वाच्यम्। शून्यब्रह्मैक्याङ्गीकारेऽपसिद्धान्तापातात्। यथाकथंञ्चिदैक्यस्य जीवब्रह्मणोरप्यङ्गीकृतत्वेनेष्टापत्तेः। तथात्व इति। न च वर्तमानसामीप्य इति सूत्रात् वर्तमानवत् प्रत्यय इति वाच्यम्। वर्तमान सामीप्यस्यानिर्णयात्, तन्निर्णयवति सूत्रप्रवृत्तेः। अन्यथा सर्वत्र वर्तमानसामीप्यसम्भवात् वर्तमानप्रयोगापत्तेः। दशेति। भेदसत्वानङ्गीकारेऽभेदस्यापि तन्न स्यादविशेषादिति भावः। जीवेशयोरिति। सगुणवाद इति भावः। तथा च नानित्यत्वेनैक्योपपत्तिरिति भावः। निर्दोषेति। न च श्रुतेस्तत्र न तात्पर्यमिति वाच्यम्। अतात्पर्ये ज्ञापकाभावात्। तात्पर्यज्ञापिकाया अपूर्वतायाः सत्वात्। ननु सोऽयमित्यादेर्विरुद्धाकारात्यागे कथमैक्यावगतिरित्यत आह सोयमिति। न चाभेदपरेऽस्मिन् वाक्ये विशेषणात्यागे तयोरैक्यापत्तिरिति वाच्यम्। यथा विशषणयोर्नैक्यापत्तिः तथोक्तमखण्डार्थ वादे। क्रमेणेति। एतदपि तत्रैवोपपादितं द्रष्टव्यम्। श्रुत्याचेति। न च प्रत्यक्षेण जीवग्राहिणा भवतु भेदग्रहः। प्रतियोगितावच्छेदकप्रकारक प्रतियोग्युपस्थितौ तत्प्रतियोगिक भेदस्य धर्मिस्वरूपग्राहिणा ग्रहसम्भवात्। श्रुत्यातु धर्मिस्वरूपग्राहिण्या कथं भेदग्रहः ? न तावत् पदार्थत्वेन। यः सर्वज्ञ इत्यादौ भेदस्यापदार्थत्वात्। नापि संसर्गत्वेन। सार्वज्ञ्य धर्मिसंसर्गस्यैव तत्त्वात्। भेदस्यातथात्वात्। अतथाभूतस्य च शाब्दबोधविषयत्वेऽपि प्रसङ्गात्। न च भेदस्य धर्मिस्वरूपत्वात् तद्ग्रह एव भेदग्रह इति वाच्यम्। तादृशभेदज्ञानस्याभेदज्ञानाविरोधित्वात्। अन्यथा रजतभ्रमानुपपत्तेः। न च प्रत्यक्षेण प्रतियोग्युपस्थितौ तत्प्रतियोगिक भेदग्रहवत् श्रुत्यापि ग्रहः किं न स्यादिति वाच्यम्। प्रत्यक्ष उपनीत भानाभ्युपगमेन, श्रुतौ तथात्वाभावादिति चेन्मैवम्। वह्नितात्पर्यक धूमवद्वाक्यस्य वह्न्यर्थकत्ववद् भेदतात्पर्यक सार्वज्ञ्य वाक्यस्यापि भेदार्थत्वोपपत्तेः। तथा च भेदतात्पर्यात् भेदस्य तदर्थत्वम्। अन्यथा सार्वज्ञ्यस्य तद्धेतोः प्रतिपादनानुपपत्तेः। तात्पर्यनिर्वाहश्च शक्त्या लक्षणया वेत्यन्यदेतत्। यद्वा श्रुत्यर्थ सार्वज्ञ्यानुपपत्तिसिद्धत्वात् भेदस्य श्रुत्यर्थत्वम्। यथा यागसाधनत्वान्यथानुपपत्तिसिद्धमपूर्वं श्रुत्यर्थः। यथा वा सूत्रार्थानुपपत्तिसिद्धं प्रपञ्चमिथ्यात्वं परेषां सूत्रार्थस्तद्वत्। यश्चार्थादर्थो न स चोदनार्थ इति तु वाक्यार्थत्वनिषेधपरम्। अथवा प्रतियोग्युपस्थितौ तत्प्रतियोगिकभेदः प्रत्यक्षेण यथा गृह्यते तथा श्रुत्यादि भेदो गृह्यताम्। न च प्रत्यक्ष उपनीत भानमङ्गीकृतं, न शब्द इति वाच्यम्। नियामकाभावेन श्रुतावपि तद्भानसम्भवात्। न चैवमपि प्रसङ्गः। प्रत्यक्षेऽपि साम्यात्। अदृष्टादिकं तत्र नियामकमिति चेत् समं प्रकृतेऽपि। यद्वा प्राभाकरमते घटेन जलमाहरेत्यत्र योग्यतावच्छेदकत्वेन छिद्रेतरत्वभानवत् प्रकृतेऽपि असर्वज्ञत्वेनानुभूयमानजीवभिन्नत्वेन विना सार्वज्ञ्यस्य बाधयितुमशक्यत्वात् योग्यतया जीवभेदो भासते।  
 अथवा भेदकधर्मज्ञानमेव भेदज्ञानम्। भेदशब्दस्य च भिद्यतेऽनेनेति व्युत्पत्त्या सम्भवात्। न च भेदज्ञानमेव विरोधीति वाच्यम्। भेदवत् भेदकधर्मज्ञानस्यापि विरोधित्वात्। अन्यथा शुक्तित्वेन ज्ञानेऽपि रजताभेदारोपापत्तेः। यद्वा प्रतियोगितावच्छेदक प्रकारक प्रतियोग्युपस्थिति समानकालिकं भेदक धर्मविशिष्ट धर्मिज्ञानं भेदज्ञानमिह विवक्षितम्। धर्मिणो भेदस्वरूपत्वात्। न च धर्मिज्ञानं न विरोधीति वाच्यम्। प्रतियोग्युपस्थिति समान कालीन भेदकधर्मविशिष्ट धर्मिज्ञानस्य विरोधित्वात्। ननूपजीव्योपजीवकयोर्विरोधे द्वयोरपि प्रामाण्यं वा, द्वयोरप्यप्रामाण्यं वा किं न स्यात् ? उपजीवकविरोधेनोपजीव्यस्यैव वाऽप्रामाण्यं किं न स्यादित्यत आह उपजीव्योपजीवकयोर्हीति। उपजीव्यविरोधेनोपजीवकस्याप्रामाण्यं सिद्धान्तसिद्धमित्याह तदिति। ननु प्रतियोगिप्रत्यक्षाभावे कथं तत्प्रतियोगिको भेदः प्रत्यक्ष इति चेन्न। धर्मिप्रत्यक्षस्यैवान्योन्याभाव प्रत्यक्ष प्रयोजकत्वात्। प्रतियोगिज्ञानस्यैव कारणत्वात्। तस्य च प्रकृते सत्वात्। नन्वनुमानेनैवेश्वरसिद्धिसम्भवात्। कथं श्रुतेरुपजीव्यत्वमित्यत आह ईश्वरस्येति। अनुमानस्यापि उपजीव्यत्वेन प्राबल्य सम्भवात्।नन्वनुमानस्य स्वरूपमात्रविषयत्वेन विरोधाभावात् कथं तद्विरोधेनाप्रामाण्यमित्यत आह अनुमित्यापीति। श्रुतिसमानयोगक्षेममनुमानमिति भावः। अङ्गीकार वादोऽयम्। केवलानुमानस्य सर्वत्र प्रतिपक्षग्रस्तत्वेन वस्तुसाधकत्वाभावात्। श्रुतिसाहाय्ये च श्रुतिविरोधस्यावश्यकत्वात्। न चैवमिति। तथाच तद्विरोधेन नेदं रजतमित्यस्याप्यप्रामाण्यं स्यात्। येन विना यस्यानुत्थानं तत् तस्योपजीव्यमित्यस्योपजीव्यत्वे भवेदिदं दूषणम्। अस्योपजीव्यत्वस्य प्राबल्याप्रयोजकत्वात्। अन्यथा प्रतिषेधशास्त्र विलोपापत्तेः। किं तर्हि इत्यत आह यद्धीति। न च शक्तिग्रहे तदपेक्षायामपि ऐक्यवाक्ये न तदपेक्षेति वाच्यम्। ऐक्यस्य ससम्बन्धिकत्वेन धर्मिप्रतियोगि ज्ञानापेक्षावश्यं भावात्। अन्यथा भेदज्ञानादावपि तदपेक्षा न स्यात्। ननु नेदं रजतमित्यत्र रजतत्ववैशिष्ट्यांशे प्रामाण्यानपेक्षावत् सार्वज्ञ्यवैशिष्ट्यांशेऽपि प्रामाण्यानपेक्षा किं न स्यात् ? अविशेषादिति चेन्न। प्रकृते सार्वज्ञ्यस्य धर्मितावच्छेदकत्वेन रजतत्वस्यातथात्वेन वैषम्यात्। यथाचैत्तथा आकर एवाग्रे स्फुटम्। इहेति। तथाच तदेव प्राबल्य प्रयोजकम्, न प्रतिषेध्यार्पक साधारणं येनविनेत्यादिकमिति भावः। ननु यथा इदमंशस्य नेदं रूप्यमित्यनेन सिद्धिः तथा जीवस्यापि तत्वमस्यादि वाक्यादेव सिद्धिरस्तु। तथा च नोपजीव्यविरोध इत्यत आह नचेति। अप्राप्त इति। शास्त्रस्य परार्थत्वादिति भावः। ननु यथा तत्वमस्यापि वाक्ये धर्मिसिद्धिः पृथगपेक्षिता तथा नेदं रजतमित्यत्रापि। अन्यथा प्रकृतेऽपि श्रुत्यादेरुपजीव्यता न स्यात्। पृथक् सिद्धिश्चेदं रजतमित्यस्यात् पृथङ्नास्तीति तस्योपजीव्यत्वमावश्यकमित्यस्वरसादाह अस्तु वेति। ननु रजतत्वस्य धर्मितावच्छेदकत्वे इष्टसिद्धिर्न स्यादित्यत आह इदमंशमात्र इति। रजतत्वस्य धर्मितावच्छेदकत्वे निषेध एव न सिध्येत्। रजतं रजतं नेति व्याघातादिति भावः। समानन्यायाभिमानेन शङ्कते नन्विति। ब्रह्मैक्यासिद्धेरिति। ननु सार्वज्ञ्यादि विशिष्टेनैक्यसिद्धिरुच्यते उत तदुपलक्षितेन ? नाद्यः अनङ्गीकारात्। न हि विशिष्टैक्यमस्माभिरुच्यते। उपलक्षितैक्याङ्गीकारात्। न द्वितीयः। उपलक्षणे बाधकाभावादिति चेन्न। उपलक्षणं न सम्भवति। उपलक्ष्यतावच्छेदकाभावात्। न च स्वरूपोपलक्षणेऽवच्छेदकं नापेक्षितमिति वाच्यम्। उपलक्ष्यतावच्छेदकानपेक्षणे यत् किञ्चित्स्वरूपैक्यापत्त्या सिद्धसाधनतापत्त्या जीवव्यावृत्तोपलक्ष्यतावच्छेदकस्यावश्यकत्वात्। तत्सिद्धस्येति। निर्गुणवाक्यसिद्धमपि सर्वथा गुणसम्बन्धशून्यत्वादिरूपासाधारण धर्मोपेतं स्यात्। साधारणचित्त्वाद्युपेतं वा। स्वरूपं वेत्युक्तपक्षान्तर्भाव इत्यर्थः। ननु निर्गुणादिवाक्येन धर्ममात्रनिषेधान्नोक्तरूपं सिध्यतीत्यत आह निर्गुणादिवाक्येनापीति। एतेनेति परामृष्टं हेतुं दर्शयति जीवव्यावृत्तेति। चित्त्वस्येति। न च चित्त्वैक्येऽपि न तदाश्रयैक्यमिष्टम्, इष्टौ वा विवादाभाव इति वाच्यम्। चित्त्वाश्रययावदैक्याभावे चित्त्वाश्रयैक्यस्येष्टत्वात्। तावतैव वाक्यस्योपपत्तेः। ननु सोऽयं देवदत्त इत्यादौ यथा स्वरूपमात्रमुद्देश्यं तथा प्रकृतेऽपि किं नस्यादित्यत आह सोऽयमिति। न च विशिष्टैक्ये विशेषणैक्यापत्तिरिति वाच्यम्। धूमवान् पर्वतोऽग्निमानित्यादौ व्यभिचारेणापादनासम्भवात्। ननु विद्यमानस्यैव विशेषणत्वात्, तत्ताया अतीतत्वात् कथं विशेषणत्वमित्यत आह यद्वत्तयेति। नन्वेतादृशं विशेषणं संसारित्वादिकमस्त्वित्याशङ्क्य निषेधति न चेति। भ्रमत्वे चेति। ऐक्यवाक्यविरोधादिति शेषः। ननूपलक्ष्यतावच्छेदकाभावेनोपलक्षणाभावे पुरोडाशकपालेन तुषानुपवपति इत्यत्राधिष्ठानलक्षणा न स्यात्। तथाच तद्वाक्यं विधायकं न स्यात्। तथाच तस्याप्रामाण्यं स्यात् इत्यत आह पुरोडाशकपालेनेति।  
 दर्शपूर्णमासयोः श्रूयते। पुरोडाशकपालेन तुषानुपवपतीति। तत्र सन्देहः। कपालस्य तुषोपवापं प्रति साधनत्वं न युक्तमुत युक्तं वेति। पूर्वपक्षस्तु- न युक्तम्। पुरोडाशशेषतयोपस्थितस्य तुषोपवापशेष्यन्तरान्वयासम्भवात्। अन्यान्वितस्यान्येनाकाङ्क्षाविरहात्। विनियुक्तविनियोगविरोधाच्चेति। सिद्धान्तस्तुपुरोडाशरूप शेष्यन्वितस्य कपालस्वरूपस्यान्वयासम्भवेऽपि अधिष्ठानलक्षणया लक्षितस्य कपालस्वरूपमात्रस्य तुषोपवापशेष्यन्तरं प्रति शेषतया तृतीयया विधानोपपत्तेः। तत्र तुषोपवापस्यान्यतोऽप्राप्ततया तद्विधान मात्रेणैव कृतार्थत्वादिति मीमांसका वदन्ति। न चानेन प्रकृते साम्यम्। स्वरूपैक्यस्य सिद्धत्वात्। उक्तमर्थं कारिकया सङ्गृह्णाति एवंचेति। अन्यथेति। यद्युपजीव्य धर्मिग्राहक विरोधेनोपजीवकस्याप्रामाण्यं नाङ्गीक्रियेतेत्यर्थः। इदमधिकरणं प्रागेव विवृतम्। गुणविधेरिति। वाजिभ्यो वाजिन इत्यर्थः। सममित्युक्तमेवोपपादयति सर्वज्ञत्वादिनेति। आरोपितेनेति। आरोपितस्यापि यः पुरुषः स स्थाणुरित्यत्र धर्मितावच्छेदकत्वदर्शनादित्यर्थः। समं प्रकृतेपीति। ननु प्रबलैक्यवाक्यविरोधात् सार्वज्ञादिबोधकमप्रमाणमिति चेत् सावयवत्वादि प्रमाणविरोधात् निरवयवत्वादिबोधकमप्यप्रमाणं स्यात्। सावयवत्वादिबोधकस्य धर्मिग्राहकविरोधात् प्रमाणत्वमेव सन्दिग्धमिति चेत् तुल्यमैक्यवाक्यस्यापि। निरवयवत्त्वादिकं धर्म्यतिरिक्तं नास्तीति चेत् सार्वज्ञ्यादेरपि धर्म्यतिरिक्तत्वाभावात् तुल्यमेवेति। एतेनेति। परामृष्टं हेतुं दर्शयति निरीश्वरेति। उपलक्षणमेतत्। अपदार्थत्वादवाक्यार्थत्वाच्चेत्यपि द्रष्टव्यम्। तदिति। चित्त्वस्यैकत्वं, चित्त्वादिकरणेन चैक्यं ममापि संमतं, न तु यावत् चित्त्वाधिकरणैक्यम्। तस्याप्रतीतेरित्यर्थः। इष्टेति। इदमापाततः। निर्निमित्तं मुख्यार्थत्यागे क्वापि मुख्यार्थता न स्यादिति द्रष्टव्यम्। ननु यद्धीत्यादि नोपजीव्यत्वं, तस्य प्रतिषेधार्पके भावात्। न च तदुपजीव्यमेव नेति वाच्यम्। सकल तान्त्रिकाणां तत्रोपजीव्यत्व व्यवहारात्। नचान्यदेव तत्रोपजीव्यत्वं, तेनैव सर्वत्र व्यवहार सम्भवे नानार्थत्वायोगादित्यस्वरसादाह यद्वेति। नन्वेवं तर्ह्युपजीव्यत्वेन प्राबल्यमुक्तं भज्येतेत्यत आह न हीति। ननु परीक्षायामनाश्वासात् न श्रुतौ परीक्षितत्वविशिष्टमुपजीव्यत्वमित्यत आह इत्थमेवचेति। नन्विदं रजतमिति ज्ञाने इदमंशे परीक्षितत्वविशिष्टोपजीव्यत्वस्य सत्वात् तद् बाध्यं न स्यादित्यत आह यद्यपीति। ननु प्राप्ताप्राप्तविवेकेन परीक्षितत्वमेव प्राबल्ये तन्त्रमस्तु। नोपजीव्यत्वम्। निषेध्यार्पके तस्य सत्वेऽपि प्राबल्याप्रयोजकत्वात्। न चेष्टापत्तिः। उपजीव्यत्वात् प्राबल्यमित्युपसंहारायोगात् इति चेन्मैवम्। तस्याप्युत्सर्गतः प्राबल्यप्रयोजकत्वात्। अत एवाह सन्निपात लक्षणो विधिरनिमित्तं तद्विधातस्येति। क्वचित्तु प्राबल्याप्रयोजकत्वमपरीक्षितत्वनिश्चयरूप प्रबलबाधकात्। न हि दोषवशात् साक्षिणा प्रामाण्यं न गृहीतमिति तस्याग्राहकत्वम्। न वा प्रतिबद्धो दहनो दाहं न जनयतीति न दाहहेतुः। प्रतिबन्धकत्वादिकं च फलबलकल्प्यम्। तथाच प्रतिबन्धाभावे तदपि प्राबल्य हेतुः। परीक्षितत्वमुपोद्बलकमुक्तम्। निषेध्यार्पकेचापरीक्षितत्वनिश्चय एव प्रतिबन्धक इत्युक्तम्। अत एवापेक्षितं पूरयन् केवलस्यैवोपजीव्यत्वस्य प्राबल्यहेतुत्वमुपसंहरति तस्मादिति। आमिक्षाधिकरणं तु प्रागेव विवृतम्। तत्सिद्धिपेटिकया च यजमानः प्रस्तर इति विवृतम्। ननु यजमानः प्रस्तर इत्यादिकमन्यशेषः। तत्वमस्यादिवाक्यं तु प्रधानम्। तत् कथं तत्तुल्यत्वमस्येत्यत आह यजमानप्रस्तरेत्यादीति। ननु यथा भेदश्रुतिरुपजीव्या ऐक्यश्रुतिं प्रति, तथा ऐक्यश्रुतिरपि भेदश्रुतिं प्रत्युपजीव्येति उपजीव्यविरोधात् भेदश्रुतिरपि प्रमाणं न स्यादित्यत आह नैवमिति। ननु भेदो ह्यभेदाभावः। तत्र प्रतिषेधार्थकत्वेन ऐक्यश्रुतिरुपजीव्यैव। अपौरुषेयत्वेन परीक्षिता च। तत् कथं नोपजीव्यविरोध इत्यत आह श्रुतिं विनेति। नन्वैक्य श्रुतेरपि भेदश्रुतिर्नोपजीव्या। भेदस्य प्रकारान्तरेण प्राप्तत्वादित्यत आह ऐक्यश्रुतेस्त्विति। ननु निषेध्यार्पकत्वे इदं रजतमितिवत् बाध्यमेव स्यादित्यत आह निषेध्यार्पकमपीति। व्याख्यातमेतत्। एतेन अभेदस्य श्रुतिं विनाऽप्राप्तिवचनेनेत्यर्थः। किं भेदः स्वरूपं तद्धर्मोवेति विकल्प्य स्वरूपभेदप्रतीति पक्षे किं भेद इत्येव प्रतीतिः, किंवा घटांद्‌भिन्नः पट इतीति विकल्प्य आद्य आह अभेदमिति। तथाचाद्ये सा न स्यादेवेत्यन्वयः। तत्र युक्तिः अभेदमिति। तादृशप्रतीतेरभावादेवेत्यर्थः। अन्त्य आह- सा अप्रमा स्यात्। तत्र हेतुः स्वापेक्ष्येति। प्रतियोगिघटितस्य भेदस्य पटस्वरूपत्वे पटस्यापि घटस्वरूपत्वेन घटस्यापि पटस्वरूपत्वापत्तेः स्वविषयीकृतभेदविरोधात् भेदांशेऽप्रमात्वमित्यर्थः। यद्वा जीवब्रह्मणोर्भेदप्रतीतिरभेदप्रसक्तिमपेक्षते। भेदस्याभेदनिषेधरूपत्वात्। तत्राभेदप्रसक्तिः श्रुतिं विना न सम्भवतीति श्रुत्या प्रसक्तिर्नास्त्युतास्ति ? आद्य आह अभेदमिति। पूर्ववदेव योजना। द्वितीय आह- साऽप्रमा स्यात्। तत्र हेतुः स्वेति। उपजीव्या भेद श्रुतिविरोधादित्यर्थः। तत्राद्य पक्षस्योत्तरम्- भेदं प्रति प्रतियोगिनो निरूपकत्वेन तटस्थत्वात् भेदस्य पटस्वरूपत्वेऽपि घटस्य न तत् स्वरूपत्वम्। अन्यथा ब्रह्मज्ञानस्य ज्ञाननिवर्त्यन्ते ब्रह्मणोऽपि तदापत्तेः। तथाच न स्वापेक्ष्यवैशसमिति। द्वितीयपक्षे श्रुतिं विनापि अभेदप्रसक्तेर्वक्ष्यमाणत्वादिति। अस्तुवाऽभेदश्रुत्याऽभेदप्रसक्तिः। तथापि तस्यापरीक्षितत्वेन तत्रत्यस्योपजीव्यत्वस्याकिञ्चित्करत्वात्। भेदश्रुतेः परीक्षितत्वेन बलवत्त्वादिति। परीक्षितत्वं च प्रमाणान्तराविरोधः स्वाविरोधश्चेति। अत एवाचार्य संमतिश्लोके बलादित्युक्तम्। इति ऐक्यश्रुतेरुपजीव्यबाधः॥ 27 ॥

\</2-27\>

\<2-28\>  
  28. तत्त्वमस्यादिवाक्यार्थः

 किं चेति। न चैक्ये तात्पर्येऽवधृते लक्षणाबाहुल्यं न बाधकम्। तात्पर्याद्धि वृत्तिः, न तु वृत्तेस्तात्पर्यमित्यभियुक्तवचनादिति वाच्यम्। प्रमाणाभावेनैक्ये तात्पर्यावधारणायोगात्। न चोपक्रमादिनैव तदवधारणम्। उपक्रमादीनामैक्यपरत्वाभावेनैक्ये तात्पर्यनिर्णायकत्वासम्भवात्। प्रमाणविरुद्धार्थे उपक्रमादीनामनवकाशात्। न च जहदजहल्लक्षणायां मुख्यार्थात्यागात् एकपदलक्षणातः सा वरेति वाच्यम्। एकपदलक्षणायां मुख्य सहचरितादेर्लक्षितत्वेन मुख्यार्थत्यागाभावात्। विशिष्टवाचकस्य पदस्य विशेष्यमात्रं न मुख्यार्थ इति त्वत्पक्षे सर्वथा मुख्यार्थत्यागाच्च। द्वा सुपर्णेति। न चात्रान्तः करण सहचरितत्वमेवोक्तं, न जीवसहचरितत्वं, पैङ्गिब्राह्मणेन तथा व्याख्यानादिति वाच्यम्। एतत् श्रुत्युदाहरण एव दत्तोत्तरत्वात्। सर्वा इति। न च प्रजाशब्दस्य जायमानपरत्वेन न जीवपरत्वं, तस्य नित्यत्वादिति वाच्यम्। योगरूढिभ्यां जीवपरत्वस्य सर्वसम्मतत्वात्। शरीरयोगेन जायमानत्वाच्च। अन्यथा ज्ञान एवेत्यनुपपन्नं स्यात्। अत एवाथवेत्याद्युपपन्नम्। अथवेति।  
 नवमेऽध्याये प्रथमपादे गुणशब्दस्तथेति चेदित्यस्य द्वितीयवर्णके चिन्तितम्। दर्शपूर्णमासयोः श्रूयते धान्यमसि धिनुहि देवानिति मन्त्रः। अस्ति च शाक्यानामयनं, तत्र संस्थितेऽहीने गृहपतिर्मृगयां याति। स यान् यान् मृगान् हन्ति तेषां तरसमयाः सवनीयपुरोडाशाः कर्तव्या इति मांसमयाः पुरोडाशाः विहिताः। तत्रायं मन्त्रोऽतिदेशतः प्राप्तः। तत्र सन्देहः धान्यमिति स्थाने तरसमित्यूहनीयं नवेति। पूर्वपक्षस्तु नोहितव्य इति। प्रकृतौ तण्डुलावस्थायामयं मन्त्रः प्रयुज्यते। स च न समवेतार्थः। तस्य सतुषद्रव्यवचनत्वात्। तण्डुलावस्थायां च सतुषत्वाभावात्। न च भूतपूर्वगत्या सतुषत्वात् समवेतार्थत्वम्, अस्तीति वर्तमानप्रयोगात्। तस्मान्नोहितव्य इति। सिद्धान्तस्तु धान्यशब्दस्य दृष्टार्थत्वसम्भवेऽदृष्टार्थत्वकल्पनायोगात् सतुषद्रव्यवाचकस्यापि मन्त्रस्य लक्षणया तण्डुलपरत्वमास्थेयम्। अदृष्टकल्पनापेक्षया लक्षणायाः श्रेष्ठत्वात्। तथा च प्रकृतौ दृष्टार्थत्वात् तदनुरोधेन तरसमित्यूहितव्यमिति।  
 द्वितीयाध्याये भेदलक्षणे प्रथमपादे तृतीयाधिकरणे चिन्तितम्। तानि द्वेधा गुणप्रधानभूतानि। दर्शपूर्णमासयोः श्रूयते- व्रीहीनवहन्ति, तण्डुलान् पिनष्टीति। तत्र सन्देहः किमवघातादिभ्योऽपूर्वमस्ति नवेति। पूर्वपक्षस्तु अवधातादिभ्योऽपूर्वमस्तीति। कुतः ? अवधातादिकमपूर्वजनकं, विहितधात्वर्थत्वात्, यज्यादि धात्वर्थवत् इत्यनुमानात्। विपक्षे विधिवैयर्थ्यम्। दृष्टार्थतायाः प्रत्यक्षसिद्धत्वादिति। सिद्धान्तस्तु अवघातादिभ्यो नापूर्वमिति। दृष्टे सम्भवत्यदृष्टकल्पनाया अन्याय्यत्वात्। न च यज्यादिभ्योऽप्यपूर्वं न स्यादिति वाच्यम्। तत्र क्रियायाः प्राधान्येन ततो दृष्टाभावेनापूर्वकल्पनात्। इह तु व्रीहीनिति द्वितीयया व्रीहीणां प्राधान्यं गम्यते। ततो द्रव्य एवातिशयं जनयति, नापूर्वम्। न च विधिवैयर्थ्यम्। नखभेदनादिनापि तुषविमोकसम्भवेनावधातेनैव तुष विमोकः सम्पादनीय इति नियमस्यापूर्वसाधनत्वेन विधेः सार्थक्यादिति। प्राणेति। अत्र मनःशब्देन जीवः। प्राणः परमात्मेति ज्ञातव्यम्। यथाचैतत् तथोपपादयिष्यते। सारूप्यमितीति। इदमधिकरणं तत्सिद्धिपेटिकाविवरणे विवृतम्। तद्गुणेति। न च बुद्धिगुणसूक्ष्मत्ववज्जीवेपि ब्रह्मणीव सूक्ष्मत्वमित्येवं परं सूत्रमिति वाच्यम्। तच्छब्दस्य प्रकृतब्रह्मपरत्वे सम्भवति अप्रकृत बुद्धिपरत्वायोगात्। उत्क्रान्तिगत्यागतीनामित्याद्युक्तन्यायेन जीवस्याणुत्वेनान्योपाधिक सूक्ष्मत्वायोगाच्च। त्वत्पक्षे सारशभ्दवैयर्थ्याच्च। अन्यथेति। प्रमाणबाधितत्वेनायोग्यतानिश्चयादिति भावः। यथा चैतत् तथाऽखण्डतावादे व्युत्पादितम्। एवं तत्पदलक्षणया वाक्यार्थमुपपाद्य त्वं पदलक्षणयाप्युपपादयति यद्वेति। यजमान इति। इदमपि तत्सिद्धिपेटिकायां विवृतम्। ताद्देश्येति। ताद्देश्यं तद्देशसमानदेशत्वम्। तदधीनत्वेन तात्स्थ्यं तदधीनत्वतात्स्थ्यम्। ताद्धर्म्यं च तद्धर्मसमानधर्मत्वम्। अत्र ताद्धर्म्य पूर्वकैरित्यनेन तत्पदलक्षणा सङ्गृहीता। शिष्टेन त्वंपदलक्षणेति विवेकः। अन्तर्यामिणीति। अहं ब्रह्मास्मीति वाक्यार्थकथनावसर इति शेषः। ननु मन्मते पदद्वयलक्षणायामपि जहदजहल्लक्षणात्वान्मुख्यार्थात्यागः। त्वन्मत एकपदलक्षणायामपि मुख्यार्थत्यागः। अतो मन्मतमेव समीचीनं, मुख्यार्थात्यागादित्यत आह किञ्चेति। उपलक्षणमेतत्। जहदजहल्लक्षणायां विशेष्यमात्रस्य मुख्यार्थत्वाभावेन मुख्यार्थात्याग इत्यस्यार्थ शून्यत्वात्। अन्यथा लक्षणैव नेत्येव वक्तव्यमित्यपि द्रष्टव्यम्। न चेति। तथा च मन्मतेऽप्येकपदलक्षणैवेति भावः। शुद्धेति। वचनवृत्तिविषयतावच्छेदकाभावात्। तस्यात्मत्वादि पुरस्कारेण प्रवृत्तेः। अन्यथा सर्वशब्दवाच्यत्वं स्यात्। तदित्येकपदेति। शुद्धस्य निःसङ्गस्य सर्जनादिक्रियावेशस्य त्वयानङ्गीकारात् तत्पदेन विशिष्टं लक्षणीयमिति भावः। एतावतैकपदलक्षणया वाक्यार्थ उक्तः। इदानीं सापि नेत्याह यद्वेति। उक्तेष्वर्थेषु प्रमाणमाह। ननु प्रथमायाः सप्तम्यर्थत्वं क्वापि नोपलब्धमित्यत आह। उतयदिति।  
 तृतीयाध्याये सप्तमपादे चिन्तितम्। सामिधेनीस्तदन्वाहुर्हविर्धानयोर्वचनात् सामिधेनीनाम् ज्योतिष्टोमे श्रूयते उत यत् सुन्वन्ति सामिधेनीस्तन्वाहुरिति। दक्षिणेऽस्मिन् हविर्धानेऽभिषवः तत्र स्थितः सामिधेनीर्ब्रूयादित्यर्थः। तत्र संशयः किं हविर्धानं सामिधेन्यङ्गम् उत तल्लक्षितोदेश इति। हविर्धानस्य हविर्धारणार्थत्वेन प्रयोजनानन्तरापेक्षाभावात् लक्षणापरिहारात् हविर्धानमेवाङ्गमिति। सिद्धान्तस्तु तल्लक्षितो देश इति। हविर्धानस्य हविर्धारणार्थत्वेन प्रयोजनान्तरापेक्षाभावात्। प्रकृतितश्चाहवनीय प्रत्यग्देशः सामिधेन्यङ्गत्वेन प्राप्तः। स च दक्षिणस्योत्तरस्य वा हविर्धानस्य समीपे भवति। तत्र नियममात्रं लाघवाद् विधेयं दक्षिणस्यैव हविर्धानस्य समीपदेश इति। तथा च हविर्धानस्य ह्यङ्गत्वमत्यन्ताप्राप्तमनपेक्षितं विधातुमयुक्तमिति देशलक्षणा। तथाच सप्तम्यर्थस्यापेक्षितत्वात्। यत्तदिति प्रथमा सप्तम्यर्थ इत्यर्थः। ननु प्रकृति प्रत्ययोः तुल्यत्वेन प्रत्ययास्वारस्यं किमित्यङ्गीक्रियते ? प्रकृत्यस्वारस्यमेव किमिति नाद्रियत इत्यत आह न्याय्यं चेति। प्रत्ययस्याप्रधानत्वं प्रकृत्युपसर्जनस्वार्थाभिधायकत्वेन। नन्वेवं प्रोद्गातृणामित्यत्रापि विभक्त्यनुरोधेन प्रातिपदिकलक्षणा न स्यात्, तस्या अप्राधान्यादित्यत आह प्रोद्गातॄणामित्यत्रेति।  
 तृतीयाध्याये पञ्चमपादे चिन्तितम्। उद्गातृचमसमेकस्य श्रुतिसंयोगात्। सोमे श्रूयते प्रैतु होतुश्चमसः प्रब्रह्मणः प्रोद्गातॄणां प्रयजमानस्येति। अयमध्वर्योः प्रैषः यत्र सदसि भक्षयितारः स्थितास्तत्र भक्षणीयानां चमसानां नयनार्थम्। तत्रोद्गातृतचमस समाख्यया उद्गातुः भक्ष इति स्थितम्। तत्र सन्देहः किमुद्गातैव तं भक्षयेदुत सदसिस्थितौ एकस्तोत्रसम्बन्धिनौ प्रस्तोतृ प्रतिहर्तारावपीति। पूर्वपक्षस्तु। उद्गातैक एव भक्षयेत्। उद्गातृशब्दश्रवणात्। न च बहुवचनानुपपत्तिः। तस्य प्रधानप्रातिपदिकार्थानुसारेणादितिः पाशानित्यादाविव कथञ्चिन्नेयत्वादिति। सिद्धान्तस्तु। त्रयोपि भक्षयेयुः। उद्गातृशब्दस्याजहल्लक्षणया प्रस्तोतृप्रतिहर्तृपरत्वेन बहुवचनस्यार्थवत्वे सम्भवति अन्याय्यत्वस्यायुक्तत्वात्। तस्मात् त्रयोऽपि भक्षयेयुरिति। ननु मीमांसायां प्रातिपदिकानुसारेण विभक्तेरस्वारस्यं क्व दृष्टमिति तत्राह दृष्टं चेति।  
 चतुर्थाध्याये प्रथमपादे चिन्तितम्। अभिधारणे विप्रकर्षादनुयाजवत् पात्रभेदः स्यादिति। दर्शपूर्णमासयोः श्रूयते प्रयाजशेषेण हवींष्यभिधारयतीति। तत्र सन्देहः अभिधारणं किं हविषां संस्कारः किंवा प्रयाजशेषस्य प्रतिपत्तिरिति। पूर्वपक्षस्तु हविषां संस्कार इति। हवींषीति द्वितीयया हविषां प्राधान्यावगमात्। न तु प्रतिपत्तिः। तृतीयानिर्दिष्टस्य गुणत्वेन प्रतिपाद्यत्वायोगादिति। सिद्धान्तस्तु। प्रतिपत्तिरेव, अपेक्षितत्वात्। न तु संस्कारः, अनपेक्षितत्वात्। शेषशब्दश्रवणात् उपयुक्तस्य क्वचित् क्षारणरूपा प्रतिपत्तिरेवापेक्षिता। न च तृतीया निर्दिष्टस्य कथं प्रतिपाद्यत्वमिति वाच्यम्। द्वितीयार्थे तृतीयाव्याख्यानात्। न च तृतीयानुसारेण प्रातिपदिकस्य द्रव्यान्तरलक्षकत्वमस्त्विति वाच्यम्। अप्रधानानुसारेण प्रधानस्य लक्षणाया अयुक्तत्वात्। तस्मात् प्रतिपत्तिरिति। प्रयाजशेषं हविष्षु क्षारयेदिति वाक्यं योजनीयमिति। ननु प्रातिपदिकस्य किं प्रधानत्वम् ? निरवकाशत्वं किं वानेकत्वम् ? नाद्यः। बहुवचनस्य सङ्ख्यायामिव प्रातिपदिकस्य विशेष्यांशे सावकाशत्वात्। न द्वितीयः। गभीरायां नद्यां घोष इत्यत्रेवानेकेषामपि लक्षणासम्भवादिति चेन्न। विभक्तेः सङ्ख्याया इव विशेष्यमात्रस्य प्रातिपदिकमुख्यार्थत्वाभावेन तत्र सावकाशत्ववर्णनस्यायुक्तत्वात्। गभीरायामित्यादौ च तात्पर्यात् तथावगमात्। न च प्रकृतेऽप्यैक्यतात्पर्यात् तथास्त्विति वाच्यम्। तत्तात्पर्यस्य सन्दिग्धत्वादित्युक्तत्वात्। अत एव सङ्ग्रहेणाह एवं चेति। असमस्तपदपक्षमुपेत्य वाक्यार्थमभिधाय समस्तपदपक्षमुपेत्यापि तमाह यद्वेति। न च षष्ठीलक्षणारहितेनासमस्तपक्षेणैवोपपत्तौ लक्षणाश्रयणेन समस्तपक्षो न युक्त इति वाच्यम्। असमस्तपक्षे पदद्वय लक्षणाया उक्तत्वात्। सम्बन्धस्यान्वय प्रकारतया लुप्तस्मृत षष्ठ्या वा, शक्त्यैव वा बोधोपपत्तौ लक्षणाया अन्याय्यत्वात्। न च स्थपत्यधिकरणविरोधः तस्य परमताभिप्रायेण प्रवृत्तत्वात्। सति सामानाधिकरण्ये वैयधिकरण्यमन्याय्यमित्येवम्परत्वाद्वा। एवं सन्निहितात्मपरामर्शमभ्युपेत्य वाक्यार्थ उक्तः। इदानीं किञ्चिद् व्यवहितैतदात्म्य परामर्शाङ्गीकारे न काप्यनुपपत्तिः। नाप्येकपदलक्षणा। न पुंसकलिङ्गं चोपपन्नमिति भावेन यद्वेति। नन्वैतदात्म्यपरामर्शाङ्गीकारेपि ब्रह्मणि जीवैक्यमेव स्यात्। ते तत्प्रतिपादनात् इत्यत आह ऐतदात्म्यमित्यस्य चेति। ननु परकीय एवार्थः किं न स्यादित्यत आह परमते हीति। नन्वर्थान्तरे प्रमाणाभावात् कथं तदाश्रयणमित्यत आह विचित्राहीति। न चेदमर्थेऽञनभिधानात् सौख्यमित्यादौ तदभिधानात् नेदमर्थेऽप्यञिति वाच्यम्। अज्ञानां तत्रैव प्रयोगेण निर्देशोपपत्तेः। यथा देवतावाचिनां मृदादिशब्दानां भूतएवाज्ञानां प्रयोगेण तद्वाचित्वव्यपदेशः। न च मनुष्यादिशब्दप्रवृत्तिनिमित्तमनुष्यत्वादिजातेर्जीवेऽभावात् कथं तत्र शक्तिरिति वाच्यम्। तादृशशरीरसम्बन्धित्वस्यैव प्रवृत्तिनिमित्ततया तस्य जीवे सत्वात्। अत एव ब्राह्मणत्वादिकं जीवनिष्ठमित्युक्तम्। अखण्डजातिश्चावयोरसंमतैवेति। तथाच पदद्वयं मुख्यार्थमेवेति नान्यतरलक्षणोभयलक्षणा वा युक्तेति। इतरेत्विति। न चोपास्ति प्रकरणत्वाभावात् कथमुपास्त्यर्थमैक्योक्तिरिति वाच्यम्। एष सर्वेश्वर इत्यादाविव तत्प्रकरणत्वाभावेऽपि तत्परत्वोपपत्तेः। किञ्च यद् बाधितं श्रुत्यादावुच्यते तत् स्तुत्यर्थमिति आदित्यो यूप इत्यादौ निर्णीतम्। प्रकृते चैक्यं बाधितमित्युक्तम्। तथाचोपासनाद्यर्थमित्येव तात्पर्यमुन्नेयम्। एवं तत्वमसीति वाक्यं विभज्य समस्तासमस्तपदभेदेन व्याख्यातम्।  
 इदानीं प्रकारान्तरमाह यद्वेति। अस्मिन् पक्षेऽन्यतरपदलक्षणाशङ्कापि नैवेति हृदयम्। नन्वत्र दृष्टान्ते कथं भेदः प्रतीयत इति तत्राह नहीति। न च शब्दः अनित्य इति पदच्छेदं विना घटदृष्टान्तो नोपपद्यते। प्रकृते च शकुनेः सूत्रावस्थाने यथा श्रमापनोदः तथा जीवस्यापि ब्रह्मावस्थाने जाग्रत्स्वप्नज श्रान्तिपरिहारो भवतीत्यन्यथैवोपपत्तेरिति वाच्यम्। श्रान्तस्य श्रान्तिपरिहारहेतोश्च भेदस्यावश्यकत्वेन तदविवक्षाया अयुक्तत्वात्। अन्यथा तदवस्थानेन श्रमपरिहारानुपपत्तेः। न हि श्रमवत्स्वरूपावस्थाने श्रमपरिहारः। नचाश्रमयुक्तश्रमयुक्तयोरैक्यम्। तथाचात्र यथा शकुनिः सूत्राधीनः सूत्रादत्यन्तभिन्नः, तथा जीवः परमात्माधीनः ततोऽत्यन्तभिन्न इति प्रधानवाक्ये विवक्षितम्। तच्चोक्तपदच्छेदं विना न सम्भवतीति भावः। नन्वाद्य खण्डे स्वमपीतो भवतीत्यनेन जीवैक्यस्योक्तत्वात् उपक्रमाधिकरणन्यायेनोत्तरो वाक्यसन्दर्भो योजनीय इत्यत आह आद्यखण्ड इति। न च स्वशब्दस्य स्वरूपमात्रे मुख्यत्वात् अन्यपरत्वे गौणलक्षणयोरन्यतरापत्तिरिति वाच्यम्। स्मृतौ प्रोक्त इति मुख्यवृत्तेरुक्तत्वात्। स्वमज्ञातिधनास्यायामिति स्वशद्बस्थानेकार्थतायाः स्पष्ट मुक्तत्वात्। तथाच स्वशद्बस्यान्यपरत्वेऽमुख्यत्वमित्यज्ञाननिबन्धनम्। आत्मीयेति। तत्र बहुल प्रयोगादिति भावः। नन्वयमर्थः कथं लब्ध इत्यत आह अपेरेति। न च योगरूढिभ्यामैक्यपरत्वमेव किमिति नाङ्गीक्रियत इत्यत आह ऐक्य इति। अभिधानाभावात्, योगासम्भवाच्चेति भावः। अपीत इत्यस्यैक्यार्थत्वे बाधकं चाह ऐक्यार्थत्व इति। स्वमपीतो भवतीत्यस्य स्वोक्तार्थे स्मृत्यादि समाख्यामाह स्वमित्यारभ्य सत्वाच्चेत्यन्तेन। न च सुषुप्तौ परमात्मप्राप्त्यङ्गीकारे मुक्तिसुप्त्योर्भेदो नस्यादिति वाच्यम्। अज्ञानाभाव तद्भावाभ्यां तदुपपत्तेः। ननु द्वितीय तृतीय दृष्टान्तयोरैक्यस्य स्पष्टमुक्तत्वात् अभ्यासादैक्ये तात्पर्ये तदनुरोधेन दृष्टान्तवाक्यानि योजनीयानीत्याशङ्क्य निषेधति नचेति। अत्र कथमैक्यमुच्यते, भिन्नानां रसानां भेदत्यागेन सिद्धमधुनैक्यम्, उत प्राग्भेदरहिता एव पश्चादैक्यज्ञानविषयाः, अथवा तन्तुपटवदुपादानोपादेय भाववत्त्वात् अभिन्ना इति ? आद्य आह नहीति। मधुना प्राक् सिद्धत्वाभावात् भेदत्यागे कारणाभावाच्च। न द्वितीय इत्याह न वेति। बाधकाभावेन भ्रान्तित्वाभावात्। अस्तु तर्हि तृतीय इत्याह किन्त्विति। सोऽपि नेत्याह न चेति। जीवब्रह्मणो रुपादानोपादेयत्वाभावात्। तथात्वे ब्रह्मणो विकारित्वापत्तेः। जीवस्य चानित्यत्वापत्तेश्चेति भावः। तस्मादत्र मिश्रीभाव एव वक्तव्य इति नात्रैक्यं त्रेधा सम्भवतीति भावः। नदीसमुद्रदृष्टान्तेऽप्यैक्यमसम्भवीत्याह नदीसमुद्रदृष्टान्तेऽपीति। अवयविनावयवानामिव मिश्रीभाव एव, न त्वैक्यमित्यत्र लिङ्गान्याह ता एवेति। ऐक्ये स्वीयनामपि दानसम्भवेन ता एवेत्यवधारणानुपपत्तेः दर्शनाच्चेति भावः। यथेति। अत्र तद्वद्वेति तादृगिति सादृश्यस्यावधारणेनैक्यस्य निषेधादिति भावः। ननु समुद्रस्य नदीभिरैक्याभावे मिश्रत्वे च समुद्रे वृद्धिर्दृश्येतेत्यत आह समुद्रेत्विति। कार्यलिङ्गाच्च मिश्रीभावः नत्वैक्यमित्याह पूतेति। ता इति। अन्यथा समुद्रेणैकीभवन्तीति निर्देशः स्यादिति भावः। आदिशब्देन कर्मत्वग्रहणम्। त्वत्सिद्धान्तविरुद्धं नदीसमुद्रयोरैक्यमित्याह वाचस्पतिनेति। ननु नानारसानां नदीसमुद्रयोर्यदि नैक्यं, किन्तु मिश्रतैव तर्हि भेदप्रतीतिः स्यादित्यत आह भेदाज्ञानं त्विति। समानाभिधातदोषात् विद्यमानोऽपि भेदो न प्रतीयते। अविद्यमानोऽप्यभेदश्च प्रतीयत इति भावः। अन्त्य इति। द्रव्यान्तरारम्भ इति पक्ष इत्यर्थः। अवयविनोर्नोदनादभिधाताद्वा समवायिकारणसंयोगनाश्च क्रमेण नष्टत्वात् परमाणुभिः द्व्युणुकादिक्रमेण द्रव्यान्तरारम्भात्। न कस्यापि केनाप्यैक्यमिति भावः। दार्ष्टान्तिकेति। तत्र द्रव्यान्तरारम्भाभावादिति भावः। एवं बाह्यानुपपत्तिमुक्त्वा आन्तरानुपपत्तिमाह ताः समुद्रादिति। अवधित्वादिनिर्देशो न स्यादेवेति भावः। ननु भेदपरत्वे कथमस्य योजनेत्यत आह अतो नद्य इति। नन्वभेदे दृष्टान्तो न चेत् कुत्रेमौ दृष्टान्ताविति शङ्कां परिहरन् उपसंहरति तस्मादिति। नन्वत्र भेदाज्ञानमेवोच्यते न तु तस्य सत्वासत्वे, तत्र तस्यौदासीन्यादि ज्ञापकाभावादित्यत आह अत एवेति। भेदाज्ञानेनानर्थोक्त्यैव भेदस्य सत्ता विवक्षितेति ज्ञायते। नह्यविद्यमानाज्ञानेनानर्थो भवति, अतिप्रसङ्गात्। न च तत्तद्वासनया व्याघ्रादिभावापत्तिर्नभेदाज्ञानेनेति वाच्यम्। यद्यद् भवन्ति तत्तदाभवन्तीति पूर्वमुक्तस्याज्ञानस्य तच्छब्देन परामर्शात्। श्रुतपरित्यागेनाश्रुतकल्पनाऽयोगात्। विवेकं न लभन्त इति भेदाज्ञानस्य पूर्वमुक्तत्वात् भेदसत्ताया मौदासीन्ये च तदज्ञानकथनस्य वैयर्थ्यापत्तेः। प्रयोजनाभावात् वासनासन्निवेशे च श्रुतहान्यश्रुतकल्पनापत्तेः। ननु तथापि कथमत्र स्फुट भेदप्रतीतिरिति तत्राह नहीति। परमप्रमेयमुपसंहरति तस्मादिति। उक्तमर्थं श्रुति समाख्यया द्रढ्यति तथाचेति। अतदिति पदच्छेदो दृष्टान्तानुगुण्यादित्युक्तम्। ज्ञापकान्ताच्च तथैव पदच्छेद इत्याह किञ्चेति। नन्वाद्यखण्डे सुषप्त्यवस्थायामेव जीवत्वनिर्मुक्तं स्वदेवतास्वरूपं प्रदर्शयिष्यामीत्यनेनाभिप्रायेण उद्दालकेन स्वप्नान्तं मे सोम्य विजानीहीत्यवतारितम्। अतो न तदधीनत्व प्रतिपादकमिदमिति चेन्न। जीवत्वनिर्मोक प्रतिपादकपदाभावात्। स्व सच्छब्दयोः परमात्मपरतया सम्पद्य शब्देन तत्प्राप्त्युक्त्या शकुनिसूत्रदृष्टान्त बलेन च तदधीनत्वस्यैव प्रतीतेः। न चात्रैक्य प्रतिपादकः शब्दोऽस्ति। ननु चतुर्थे कथं जीवस्य तदधीनत्वोक्तिः ? यथा जलादुत्थितानां वीचीफेनतरङ्गबुद्बुदानां पुनस्तद्भावङ्गतानां विनाशस्तथा जीवानां प्रत्यहं स्वस्वरूपदेवताभावं गतानां सुप्तिप्रलययोर्नाशात् जीवस्य कथं विनाशा भाव इति शङ्कायां तत्परिहारत्वेन चतुर्थस्य प्रवृत्तत्वात्। तेन हि शरीरस्यैव विनाशो, न जीवस्येति जीवापेतं वाव किलेदं म्रियत इत्यादिनोच्यते इति चेन्न। अत्र खण्डे जीवशब्देन परमात्मनोऽभिधानात्। जीवपरत्वे जहातीति स्वातन्त्र्यकथनानुपपत्तेः। प्राज्ञेनात्मनोत्सर्जद्यातीति त्यागे पराधीनत्वोक्तेः। किञ्च जीव शब्दस्य संसारिपरत्वेऽनेन जीवेनात्मनानुप्रभूतः पेपीयमानो मोदमानस्तिष्ठतीत्यनुपपन्नं स्यात्। जीवस्य मोदपानादौ स्वातन्त्र्याभावात् पेपीयमानो मोदमान इति संसारिणः पृथग्‌ग्रहणाच्च। न च मोदमानशब्देन शरीरं विवक्षितमिति वाच्यम्। तस्य मोदभोगानुपपत्तेः। सुखस्य चाप्यायतनं शरीरमित्यादि श्रुतिस्मृतिविरोधाच्च। तथाच मोदमानस्य संसारिणो जीवव्यतिरेकेणानवस्थित्युक्त्यान्वयव्यतिरेकाभ्यां तदधीनत्वमेवोच्यत इति न काप्यनुपपत्तिः। न च जीवशब्दस्य परमात्मपरत्वे मुख्यार्थत्यागः। वक्ष्यमाणरीत्या परममुख्यार्थस्यैव सम्भवात्। त्वत्पक्षे च मोदमानशब्देन शरीरग्रहणे च मुख्यार्थत्यागः स्पष्टः। न च मोदमान इत्यस्य वृक्षविशेषणत्वेन संसारिपरत्वाभाव इति वाच्यम्। वृक्षशब्देन वृक्षजीवाग्रहणे तस्य तद्विशेषणत्वानुपपत्तेः तद्विशेषणबलादेव वृक्षशब्दस्य जीवपरत्वात्। अत एवाह चतुर्थ इति। नन्वष्टमस्य विद्वान् केन क्रमेण सत् सम्पद्यत इति शङ्कायां क्रमप्रदर्शनार्थं प्रवृत्तत्वेनेश्वराधीनत्वपरत्वाभाव इति चेन्न। अस्य मूल एव यदि चेत्यादिना परिहरिष्यमाणत्वात्। नन्वणिमधानादृष्टान्ते परमात्मप्रतिपादकाभावात् तत्र कथं तदधीनत्वपरत्वमित्यत आह एतस्यैवेति। नन्वणिमशब्दस्य क्वापि भगवत्यप्रयोगात् कथं तेन भगवतः प्रतिपत्तिरित्यत आह स यइति। तासामिति। न च एषोऽणुरात्मा चेतसा वेदितव्य इत्यादौ भावप्रत्ययरहिताणुशब्दविषयेऽपीश्वरेऽणिम शब्द प्रयोगवत् प्रकृते किं न स्यादिति वाच्यम्। ईश्वरस्याणुशब्दविषयत्वेऽपि अणिमशब्द विरुद्धार्थकेवलशब्दशिरस्काणुशब्दविषयत्वाभावात् भिन्नप्रकरणत्वाच्च एकप्रकरणे एकस्यैव विरुद्धार्थकशब्दविषयत्वासम्भवस्योक्तत्वात्। अण्वणिमशब्दयोर्विरुद्धार्थत्वाभावाच्च। अण्व्य इवेत्यस्याणिमशब्दस्य च तत्त्वादिति। न निभालयस इतीति। न चाभिव्यक्तिः विशेषाभावेन वृक्षवदज्ञानात् तथोक्तिरिति वाच्यम्। मुख्यार्थ परित्यागेन गौणग्रहणे कारणाभावात्। यदि चेति। न च लौकिकमरणे यः सत् सम्पत्तिक्रमः स एव विदुषोऽपि। विशेषस्तु ज्ञानाज्ञानकृत इति प्रतिपादकावन्वयव्यतिरेकावुक्तौ। अतो न वैयर्थ्यमिति वाच्यम्। तथाप्यादावन्वयः, पश्चाद् व्यतिरेक इति प्रतिपादनापातात् लौकिकमरण विलक्षणस्यैव विद्वन्मरणस्य श्रुत्यादौ प्रतिपादनेन लौकिकमरणे सत्सम्पत्त्यभावेन च मार्गभेदेन च लौकिकमरणविद्वन्मरणयोः क्रमवैलक्षण्याच्च। तस्माद्वैयर्थ्यं दुर्वारम्। ननु स आत्मेत्यनेनाणिमशब्दोक्तस्येश्वरस्यात्मशब्दोक्त जीवेन सामानाधिकरण्य बलादैक्यमुच्यते। तत् कथं सर्वत्रैश्वराधीनत्वोक्तिरित्यत आह स आत्मेत्यत्र चेति। नन्वात्मशब्दस्य जीवे रूढत्वात् तत्परित्यागो मुख्यार्थत्याग इत्यत आह यदिति। आत्मेत्यात्मशब्दस्य जीवेऽपि प्रसिद्धत्वात् विषयात्तृत्वलक्षण योगस्यापि जीवे सम्भवादात्मशब्देन तत्परिग्रह एव युक्त इति वाच्यम्। कतम आत्मेत्यत्रात्मशब्देन परमात्मन एव गृहीतत्वात्। जीवविषयत्वे प्रश्नानुपपत्तेः। यथा चैतत् तथा ज्योतिर्दर्शनादित्यत्र प्रतिपादितम्। विषयात्तृत्वस्य च सर्वात्तरि अत्ता चराचरग्रहणादित्युक्तन्यायेन परमात्मन्येवोपपत्तेः। यथाचैतत् तथा ज्योतिदर्शनादित्यत्र प्रतिपादितम्। न च तमेवैकं जानथेत्यत्र वाक्ये अतच्छब्दादित्युक्तिः। न जीवे आत्मशब्दस्यामुख्यत्वाभिप्रायेण, किन्तु जगत् कर्तृत्वासम्भवात् तद्‌व्युदास इत्यभिप्रायेणेति वाच्यम्। श्रुत हानाश्रुतकल्पनापत्तेर्लाक्षणिकव्याख्याने बीजाभावाच्च। नन्वत्र प्रकरणे अनेन जीवेनेति सामानाधि करण्याज्जीवपरमात्मनोरैक्यं प्रतीयते। तथा च कथं भेदोपदेश इत्यत आह इमा इति। ननु मुख्यपरित्यागे कारणाभावात् न जीव शब्द ईश्वरपर इत्यत आह। जीव इतीति। तथा च न जीवशब्दो हरावमुख्य इति भावः। योगोऽप्यस्तीत्याह विष्णुरिति। ननु जीवे रूढिः, विष्णौ तु योग इत्यत आह जीवेऽपीति। ननु प्रयोगबाहुल्यादेव जीवे रूढिरवसीयते। । अन्यथा पङ्कजादिशब्दानामपि सा न स्यात्। योगेनैव प्रयोगोपपत्तेः। यदि विष्णावपि रूढिस्तथापि साम्यमेवेत्यत आह अहं हीति। विष्णौ विद्वद्रूढि महायोगाविति विशेषः। ननु जीव शब्द प्रवृत्तिनिमित्तं प्राणधारकत्वं जीवे मुख्यमित्यत आह प्राणेति। स्वातन्त्र्यात् तदधीनत्वादिति न्यायाच्चेति भावः। जीवशब्देन विष्णु ग्रहणे साधकमुक्त्वा जीवग्रहे बाधकं चाह संसारिण इति। न च जीवमात्रस्य त्रिवृत्करणासम्भवेऽपि त्रिवृत्कृतभूतारब्ध लिङ्गशरीराभिमानिनो हिरण्यगर्भस्य तदुपपत्तिरिति वाच्यम्। तस्याप्यस्वतन्त्र्येणेक्षापूर्वक तत्कर्तृत्वानुपपत्तेः। तस्यापि त्रिवृत्कृत भूतारब्धदेहवत्त्वाच्च। तेजोवन्नानामिति। न चाव्याकृतसृष्टौ साक्षात् कारणत्वं, ब्रह्माण्डादि सृष्टौ न तथा। किन्तु स्वाभिन्न जीवद्वारेणेत्येवं परं तदिति वाच्यम्। मुख्यार्थपरित्यागेन लाक्षणिकव्याख्याने बीजाभावात्। ननु चैकमेवेत्युपक्रमात् एकविज्ञानेन सर्वविज्ञानप्रतिज्ञानाच्चैवं कल्प्यत इत्यत आह एकमेवेति। इष्टेति। नचैक्ये तात्पर्यस्यावधृतत्वेन तात्पर्याज्ञानात् तत्प्राप्तिरित्ययुक्तमिति वाच्यम्। तात्पर्यलिङ्गाभावेनैक्ये तात्पर्याभावात्। तात्पर्याज्ञानदोषसम्भवात्। देहेन्द्रियादीनिति। न च देहेन्द्रियादीनां जीवैक्याध्यासेन तान् प्रति स्वातन्त्र्याभिमानायोग इति वाच्यम्। मम शरीरं, चक्षुषा घटमद्राक्षणित्यादि भेददर्शनेनैक्याध्यासायोगात्। ममैतानि करणानीति स्वातन्त्र्याभिमानस्यानुभवसिद्धत्वाच्च। न च यत्किञ्चित् प्रति स्वातन्त्र्यं नेश्वरलक्षणमिति वाच्यम्। स्वातन्त्र्यसामान्यस्यैव तल्लक्षणत्वात्। तदन्यस्य कुत्रापि स्वातन्त्र्याभावात्। ननु तथापि नास्य प्रकरणस्य भेदे तात्पर्यम्। तत्र प्रमाणाभावादित्यत आह एवं चेति। भेदस्योपक्रम प्रतिपाद्यत्वार्थमुक्तम्। समेति। समाधिकनिषेधेन न्यूनसद्भावोऽभिहितः। तथा चोपक्रमस्य भेदपरत्वम्। ऐतदात्म्यमिति। तदधीनत्वस्य भेदघटितत्वादिति भावः। भेदपराण्येवेति। भेदतात्पर्यप्रमापकाण्येवेत्यर्थः। इति तत्वमसीति वाक्यार्थः॥ 28 ॥  
\</2-28\>

\<2-29\>  
  29. अहं ब्रह्मास्मीत्यादिश्रुत्यर्थः

 नन्वहं ब्रह्मास्मीत्यादिनाऽभेदस्य निर्णीतत्वात् तदनुसारेण तत्वमसीत्यादेर्योज्यत्वात् न तद्‌वाक्यं भेदपरमित्यतः तदेतद्व्याख्यानेन व्याख्यातमित्याह एतेनेति। अतिदिष्टं हेतुं दर्शयति उक्तरीत्येति। एकपदलक्षणयेत्यङ्गीकृत्योक्तम्। सापि नास्मन्मत इत्याह किंचेति। ननु योगरूढ्योर्मुख्यत्वात् तत्रापि योगाद् रूढेर्मुख्यत्वात् ब्रह्मणि च तदभावात् कथं ब्रह्मण्यहं शब्दो मुख्य इत्यत आह सर्वेति। अत्र नाम्नाभिधीयत इत्युक्तत्वाद् रूढिसिद्धिः। योगस्तु अहेयत्वादहं नामेति स्मृत्युक्तो द्रष्टव्यः। नचान्तर्यामिणि जीवसाहचर्यात् तद्वाचकाहमादिशब्दप्रयोग इत्येवं परतया स्मृतिर्नेयेति वाच्यम्। अभिधीयत इत्यभिधानस्यैव स्मृत्युक्तत्वात्। ननु रूढेर्बहुलप्रयोगनिबन्धनत्वात् अन्तर्यामिणि च प्रयोगाभावात् कथं तत्र रूढिरित्यत आह अहमिति। न च शास्त्रदृष्ट्यातूपदेशो वामदेववदित्युक्तन्यायेन तत्वमसीत्यत्रेवात्रैक्योपदेशो, नान्तर्याम्यैक्याभिप्रायेणेति वाच्यम्। तत्राप्यन्तर्यामिदृष्ट्येत्येव सूत्रार्थः न तु भवद्रीत्या चैतन्यैक्यमात्रमर्थः। तत्वमसीत्यादेस्तु यथा भेदपरत्वं तथोपपदादितम्। न च तद्यो यो देवानां प्रत्यबुध्यत स एव तदभवदिति पूर्ववाक्ये तत्वबोधनिमित्तक ब्रह्मभावस्य प्रकृततया पश्यन् प्रतिपदे इत्यादेरपि बोधनिमित्त ब्रह्मभावपरतयान्तर्यामिपरत्वाभाव इति वाच्यम्। तद्वाक्यस्य मुक्तभेदपरत्वेन त्वदुक्तार्थपरत्वाभावात्। यथा चैतत् तथाग्रे उपपादयिष्यामः। उदाहृतस्मृतिविरोधाच्च। न च स्मार्तनिषेधस्योपहितैक्यनिषेधपरतया चिन्मात्रैक्ये न विरोध इति वाच्यम्। न तु सर्वस्वरूपत इति साक्षान्निषेधस्यैवाभिधानात्। अत एवाह नहीति। ननु शास्त्रदृष्ट्या चिन्मात्रलक्षणया प्रयोग इत्यत आह अहमिति। न च भूतपूर्वगत्यायम्। अहं मनुरित्यादिना चिन्मात्रस्यैव प्रकृतत्वात् भूतपूर्वगतेश्च निरस्तत्वात्। भगवतोऽहं शब्दवाच्यत्वे श्रुत्यादिकं दर्शयति तस्मादिति। न चेदं श्रुत्यादिकमुपासनापरमिति वाच्यम्। उपासनावाचकाश्रवणात्। असदुपासनाया निषेधाच्च। अन्यथा सत्यं ज्ञानमित्यादेरप्युपासनापरत्वे शून्यवादापातात्। परमप्रमेयमुपसंहरति ततश्चेति। अहं ब्रह्मास्मीत्यत्रेत्यर्थः। नन्वन्तर्यामिणि भेदस्या प्रसक्ततया तदैक्यकथनमयुक्तमित्यत आह उक्ताचेति। न च नियम्यानन्त्यादिना नियामके भेदप्रसक्तिरयुक्ता। एकस्यैव जीवस्यानेकशरीरावयव नियामकत्वदर्शनात्। राजादेश्चानेकदेशनियामकत्व दर्शनाच्चेति वाच्यम्। जीवेऽप्यंशविशेषाभावेऽवयवनियामकत्वासम्भव एव। स्वरूपेणैवानेक नियामकत्वेन भेदस्योक्ततया राजदृष्टान्तायोगात्। न हि राजादिः स्वस्वरूपेणानेकनियामकः। किन्तु भृत्यादिद्वारेणेत्यलम्। ननु नियम्यभेदेन नियामकभेदप्रसक्तौ नियामकैक्यकथनं क्वापि नोपलब्धमित्यत आह तथाचेति। नन्वत्र ब्रह्मविदाप्नोति परमिति ब्रह्मणः प्रकृतत्वेन तद्भेदस्यौपाधिकत्वमेव, न तु तात्विकत्वमित्यत्रोच्यत इति चेन्न। स एक इति भेदनिषेधस्यैव प्रतीयमानत्वात्। तात्विकत्वनिषेध ज्ञापकाभावात्। लक्षणाया अयुक्तत्वाच्चेत्यलं पल्लवेन।  
 नन्वहमादिशब्दानां जीवादि मात्रपरतया जीवब्रह्मैक्यं सोहमित्यत्र प्रतिपाद्यते। अतस्तत्समाख्यया प्रकृतेऽपि स एवार्थ इत्यतस्तत्राप्यन्तर्याम्यैक्यमेवार्थोऽन्यथोत्तरवाक्यविरोध इत्याह अन्यथेति। अहमादिशभ्दानामन्तर्यामिपरत्वानङ्गीकार इत्यर्थः। स एनानित्यत्र प्राप्यप्रापकतया भेदोक्तिः द्रष्टव्या। न चात्र ब्रह्मशब्दस्य गौणब्रह्मपरतया तेन भेदस्याङ्गीकृतत्वान्न शुद्धब्रह्माभेदे तद्विरोध इति वाच्यम्। परं जैमिनिरिति सुत्रकारेणैव मुख्यत्वेन ब्रह्मशब्दस्य परब्रह्मपरत्वाङ्गीकारात्। परब्रह्मण एव शुद्धत्वात्। ननु नानेन वाक्येन जीवब्रह्मभेदसिद्धिः। तस्य व्यावहारिकभेदानुवादकत्वेन तत्र तात्पर्याभावात्। पूर्ववाक्यं तु अपूर्वार्थत्वेन तात्पर्ययुक्तत्वेन बलवत्त्वान्नैक्यसिद्धिरित्यत आह किंचेति। तथाचैक्यवाक्यस्याप्युपासनायामेव तात्पर्यान्नैक्यसिद्धिः। अन्यथा वाक्यभेदापत्तेरिति भावः। व्यावहारिकभेदस्याद्याप्यसिद्धत्वात् अनुवादस्य च प्रयोजनाभावात् जीवपरमात्मभेदस्य च श्रुतिं विनाऽसिद्धेः तत्राप्यपूर्वत्वेन बलवत्त्वात् पूर्वोक्तदूषणमपि निरवद्यम्। नन्वीशावास्ये \`योऽसावसौ पुरुषः सोऽहमस्मि वायु'रित्यत्र जीवपरमात्मनोरभेद उच्यते। तदनुसारेण भेदवाक्यान्यभेदपराण्येवेत्यत आह योसाविति। जीवपरमात्माभेदपरत्वेन व्याख्यायमान इत्यर्थः। कथमेतद्वाक्यविरोध इति चेदिदं हि परमात्मनो जीवशरीरस्थत्वे शरीरस्य प्रत्यक्षेण भस्मान्तत्वदर्शात् जीववन्मरणशङ्कायां प्रवृत्तम्। तथाचानेन जीववैलक्षण्यं प्रतिपाद्यते यद्यपीदं शरीरं भस्मान्तम्। तथापि तत्स्थः परमात्मा नित्य एव। यतो वायुरमृतःस्मृतः। ननु वायोरमृतत्वे परमात्मनः किमायातमिति चेत् तन्नित्यत्वेऽनिल इत्यनेन अःनिलोऽस्येति वा, अस्य निल इति वा व्युत्पत्त्या परमात्माश्रितत्वस्य तदाश्रयत्वस्य वा हेतूकरणात्। न चेदं द्वितीयान्तं कथं प्रथमान्तवायुरित्यस्य विशेषणमिति वाच्यम्। व्यत्ययेन प्रथमान्तत्वोपपत्तेः। न च वायुरनिलं प्राप्यामृतो भवतु, इदं तु शरीरं भस्मान्तं भूयादित्यर्थः किं न स्यादिति वाच्यम्। अवश्य भाविन्यर्थे प्रार्थनानुपपत्तेः। तथाचानेन जीववन्मरणाभावरूपवैलक्षण्य प्रतिपादनाद् अस्य जीवभेदपरत्वम्। तथाच सन्दंशन्यायेन योऽसावित्यस्य भेदपरत्वमेव। यदिच सामानाधिकरण्यबलेनैक्य परत्वं तर्हि शरीरादिनाप्यैक्यप्रसङ्गः। न च तद्युक्तमित्याह नहीति। शरीरत्वाज्जीवस्यापि नाशप्रसङ्ग इति भावः। इष्टापत्तौ चोत्तरवाक्य विरोध इत्याह अग्ने नयेति। अत्र जीवस्य भगवत्प्राप्तिरूप मोक्षप्रतिपादनादिति भावः। यद्वा चशब्दस्वारस्यात् योसवित्यस्यैक्यपरत्वे विरोधान्तरमनेनोच्यते अग्ने नयेत्यस्य भगवत्प्राप्तिपरतया भेदपरत्वादिति। ननु तथाप्यैतरेये तद्योहमित्यनेन जीवब्रह्मैक्य प्रतिपादनमस्तु। तस्य तत्परत्वेन उत्तरविरोधाभावादित्यत आह तद्योऽहमिति। अत्र मन्त्रे मित्रादीनां चक्षुरित्यनेन प्रकाशकत्वोक्त्याभेदप्रतीतिः। न च सूर्य आत्मा जगतस्तस्थुषश्चेत्यात्मशब्देन स्थावर जङ्गमात्मक जगत्स्वरूपत्वमुच्यत इति कथं भेद परत्वमिति वाच्यम्। आत्मशब्दस्यादानादि कर्तृत्वार्थत्वेन तस्यात्यन्तभेदपरत्वात्। स्वरूपपरत्वे षष्ठ्या औपचारिकत्वापत्तेः। ननु बृहदारण्यके अहं ब्रह्मास्मीति जीवपरमात्मनोरभेदाभिधानात् तदनुसारेण भेदवाक्यानि योजनीयानीत्यत आह ब्रह्मवा इदमिति। बृहदारण्यके च नाभेदः प्रतिपाद्यः। यतः उत्तरवाक्यविरोध इति योजना। न च तद्य इत्यत्राप्यभेद एव प्रतिपाद्यते। अतः कथं तद्विरोध इति वाच्यम्। अस्याभेदपरत्वे योयोऽबुध्यत स एव तदभवदित्यनेनैव पूर्त्या देवानामित्यादि तारतम्यकथनवैयर्थ्यापत्तेः। तथाच तद्य इति भेदपरमेव। तद्विरोधात् पूर्ववाक्यमपि भेदपरमेवेति भावः। किंचात्राहं ब्रह्मास्मीति सामानाधिकरण्यात् जीवब्रह्मणोरैक्यं प्रतिपाद्यत इति वाच्यम्। नचाहं शब्देन जीव उच्यते। किन्तु तदात्मानमेवावेदिति पूर्ववाक्ये ब्रह्मणः एव प्रकृतत्वेनाहं शब्देन ब्रह्मग्रहणादित्याह किंचेति अस्तु वाहंशभ्देन जीवग्रहणं तथापि नानेन जीवपरमात्मैक्यसिद्धिः। अस्य तत्र तात्पर्याभावात्। कुत इत्यत आह य एवं वेदेति। नन्विति शब्दसद्भावेऽपि कुतो जीवब्रह्मैक्यतात्पर्याभाव इत्यत आह त्वन्मतेचेति। उभयत्र तात्पर्ये वाक्यभेदः स्यात्। अन्यथादित्यादीनामपि ब्रह्मैक्यसिध्यापत्तेः। जीवब्रह्मैक्यपरत्वाभावे ज्ञापकान्तरमाह अथेति। न चेति शब्दादि यत्र श्रूयते तस्य तत्परत्वं मास्तु। तदात्मानमेवावेदहं ब्रह्मास्मीत्यस्य तत्परत्वे नकोऽपि दोष इति वाच्यम्। एतत्प्रकरणगतस्यात्रापि अन्वयात् फलवाक्यसमानार्थत्वाच्च। यद्वास्यार्थान्तरसम्भवान्नानेन जीव ब्रह्मैक्यसिद्धिरित्याह यद्वेति। अन्यथेति। ब्रह्मशब्दस्य बृंहणाद्यर्थत्वानङ्गीकार इत्यर्थः। सिद्धत्वात्। प्रश्नोत्तरवाक्यपर्यालोचनयेति भावः। ब्रह्मास्मीति व्यर्थमिति। नन्वनेनात्मनमिति जीवचैतन्यमनूद्य तस्य ब्रह्मचैतन्याभेद बोध इति न वैयर्थ्यमिति वाच्यम्। तथापि आत्मा ब्रह्मेति वा अहमिति वा एकवाक्येनैव पूर्त्या ब्रह्मास्मीत्यस्य वैयर्थ्यापरिहारात्। एतेनेति। श्रुतिव्याख्यानेनेत्यर्थः। सावकाशान्येतानि वाक्यानि निरवकाशभेदवाक्यबलात् अन्यथा योजनीयानीति भावः। ननु भेदवाक्यानुसारेणाभेदवाक्यानि योजनीयानीति कथमुच्यते ? अथयोऽन्यामिति वाक्ये भेदज्ञानिनो निन्दितत्वेन भेदवाक्यानां तत्परत्वाभावात् इत्यत आह अथयोऽन्यामिति। न चान्तर्यामिणोऽप्रकृतत्वात् कथं तद्भेदज्ञानिन इति वाच्यम्। अहं ब्रह्मास्मीत्यादावहं शभ्देनान्तर्यामिणः प्रकृतत्वात्। अन्यथेति। जीवपरभेदज्ञानिनिन्दापरत्वाङ्गीकारे इत्यर्थः। न च तात्पर्यबलादेव लक्षणासिद्धिरिति वाच्यम्। तात्पर्यस्याद्यप्यसिध्याऽन्योन्याश्रयात्। अन्यथेति। उक्तयोजनानङ्गीकार इत्यर्थः। नह्यहमर्थस्य विशेष्यत्वे अहमर्थोपासना स्यात्। तथाच देवतामुपास्त इत्यनन्वितमेव स्यादिति भावः। यस्येति। इदं त्वानन्तर्यमचोदनेत्येतद्विवरण एव विवृतम्। न च सन्निहितान्वयेऽपि योग्यतास्तीति वाच्यम्। देवतामुपास्त इत्यस्यान्वयाभावेनायोग्यताया उक्तत्वात्। अथवेति। न च स्वातन्त्र्योपस्थापक पदाभावात् स्वातन्त्र्यनिषेधोऽयुक्त इति वाच्यम। स्वातन्त्र्यस्यैव मुख्यत्वेन मुख्यामुख्ययोरिति न्यायेन स्वतन्त्रस्यैव शब्दात् प्रतीतेः। यद्वान्यशब्देन स्वातन्त्र्यं प्रतिपाद्यते। लोके सोऽन्यः अहमन्य इत्युक्ते स्वातन्त्र्य प्रतीतेरिति भावः। केचित्त्विति। न च पूर्ववाक्ये तद्य इत्यत्र न स वेदेति निन्दावाक्ये च वेदनस्यैवोक्तत्वेन तन्मध्यपतितस्योपास्त इत्यस्यापि वेदनपरत्वस्यैव युक्तत्वादिति वाच्यम्। उपास्त इत्यस्य विशेषत्वेन तदनुसारेण सामान्यस्य योजनीयत्वात्। विशेषस्य निरवकाशत्वात्। उपास्त इत्यस्य ज्ञानविजातीय वृत्त्यन्तरत्वमप्रामाणिकमिति सूचनाय केचिदित्युक्तम्। ननु मुण्डके स यो हवैतत्परमं ब्रह्मवेद ब्रह्मैव भवतीत्यत्र जीवस्य ब्रह्मभाव उच्यते। न चेयं श्रुतिरन्यथाव्याख्यानमर्हति। अब्रह्मत्वव्यावर्तकैवकारबलेन निरवकाशत्वादित्यत आह स य इति। ननु न ब्रह्मशब्दस्य जीवे शक्तिः। तज्ज्ञापकाभिधानादेरभावात्। नापि लक्षणा। मुख्यार्थे सम्भवति लाक्षणिक ग्रहणानुपपत्तेरित्यत आह बृहजातीति। तथाचाभिधानादि सद्भावात् शक्तिरेवेति भावः। द्वितीय ब्रह्मशब्दस्य जीवपरत्वे ज्ञापकमाह अत एवेति। नन्विदं वाक्यं ब्रह्मज्ञानफलपरम्। तत्र ब्रह्मभावो नाम जीवभाव इति व्याख्यायते चेत् तस्य प्रागपि सिद्धत्वात् ब्रह्मज्ञानफलता न स्यादिति चेन्न। अत्र हि अवधारणबलेन जीव एव भवति, न तु जीवत्वं जहातीत्यर्थः। जीवत्वं च प्राणधारकत्वम्। तथा च प्राणवियोगलक्षण मरणाभाव रूप मुक्तिप्रतिपादकत्वेन फलपरत्वोपपत्तेः। सततमरणाभावस्यैव मुक्तित्वात्। यद्वेति। न च सोयं गकार इत्यादाविव नात्र जात्यभेदग्रहणं युक्तम्। दृष्टान्ते तु जात्यभेदो बाधकाद् गृहीतः। न चात्र मुख्याभेदे बाधकमस्ति। येन जात्यभेदग्रहणं स्यादिति वाच्यम्। प्रकृतेऽपि श्रुत्यादेर्बाधकस्य सत्वात्। बाधकान्तरं चाह ब्रह्मत्वमिति। अस्य महिमानमिति। न च प्रपञ्चम् ्स्य महिमानं विभूतिरूपं वेदेत्यर्थपरत्वमस्य वाक्यस्येति वाच्यम्। अध्याहारदोषप्रसङ्गात् महिमशब्दस्य महत्वपरत्वस्य सुप्रसिद्धत्वेन प्रमाणविरुद्ध विभूतिपरत्वानुपपत्तेश्च। अन्यथेति। न च तद्वाक्यं विलयमात्रपरं, न भेदपरमिति वाच्यम्। भेदपरत्वस्य सुदृढं प्रतीतेः। न च परात्परमिति सगुणोपासनफलमिति वाच्यम्। परात्परमिति विशेषणात्। सगुणोपास्त्या च परात्परप्राप्त्यनुपपत्तेः। ननु ब्रह्मभावस्य नित्यत्वेऽप्यारोपिताब्रह्मत्वनिवृत्तेः साध्यत्वसम्भवात् तथोक्तिः। यथा कण्ठमाणौ विद्यमानेऽप्यज्ञानविपरीतज्ञाननिवृत्त्या प्राप्तकण्ठमणिरित्युक्तिरित्यत आह आरोपितनिवृत्तेरिति। अशाब्दत्वात्। ब्रह्मभावशब्दाप्रतिपाद्यत्वात्। न च श्रुतार्थापत्ति लभ्यत्वादारोपनिवृत्तेः शाब्दत्वमिति वाच्यम्। यश्चार्थादर्थो न स चोदनार्थ इति न्यायात्। ब्रह्मभावस्य प्रकारान्तरेण व्याख्यातत्वेन श्रुतार्थापत्तेरभावाच्च। अज्ञातविपरीतज्ञातकण्ठमणिस्थलेऽपि ज्ञातकण्ठमणिरित्येवोच्यते, न प्राप्तकण्ठमणिरिति दृष्टान्तोऽप्यसङ्गत एवेति भावः। वाक्यान्तरेऽप्ययमेव न्यायो द्रष्टव्य इत्याह ब्रह्मैवेति। न च काल्पनिक भेदमादाय कर्तृकर्मभावोपपत्तिरिति वाच्यम्। भेदस्य काल्पनिकत्वासिध्याऽन्योन्याश्रयात्। एक्यनिर्देश एव काल्पनिकैक्यमादायेति वक्तुं शक्यत्वाच्च। ननु तथापि परेऽव्यये सर्व एकीभवन्तीति ऐक्यप्रमाणस्य विद्यमानत्वात् अस्य च पूर्ववद् व्याख्यानायोगात् एतदनुसारेण भेदवाक्यानियोजनीयानीत्यत आह कर्माणीति। ननु मुख्ये बाधक एव गौणार्थस्य स्वीकरणात् प्रकृते च बाधकाभावात् कथं स्थानैक्याद्यर्थत्वमिति चेन्न। श्रुत्यादेर्बाधकस्योक्तत्वात्। बाधकान्तरं चाह अविरोधश्चेति। ननु स्थानैक्यादिनिमित्तैक्यव्यपदेशस्य क्वाप्यदर्शनात् कथं तन्निमित्तैक्य व्यपदेशो व्याख्यायत इत्यत आह अङ्गीति। त्वत्पक्ष इति। न च ज्ञानाभावमात्रेण च्वि प्रत्ययोपपत्तिरिति वाच्यम्। श्रुतैक्यस्यैवातद्भावसम्भवेऽश्रुतज्ञानातद्भावकल्पनाऽयोगात्। तथेति। न चेदं वाक्यमात्मैक्यमात्रपरमिति अर्थद्वय कल्पना नास्तीति वाच्यम्। ऐक्यमात्रपरत्वज्ञापकाभावात्। अनेकपदमुख्यार्थत्याग प्रसङ्गाच्च। तथा पर इति। न च सप्तम्यविवक्षितेति वाच्यम्। अविवक्षा कारणाभावात्। नचैक्यश्रुत्यन्तरानुसारेण सप्तमी नेयेति वाच्यम्। पुण्यपापविधूननस्य निरञ्जनत्वस्य मोक्षं विनानुपपत्तेः। ननु तथाप्यन्तर्याम्यक्षरप्रकरणस्थवाक्याभ्यामैक्यं प्रतिपाद्यते। तत्रान्तर्याम्यक्षरातिरिक्त द्रष्टन्तरनिषेधादित्यत आह नापीति। न चानेनैतत्सर्वं वेदेति प्रतिज्ञातस्यैकविज्ञानेन सर्वविज्ञानस्योपपादनार्थमस्य प्रवृत्तत्वेनात्र जीवाभेद एव तात्पर्यम्। न तु सदृशद्वितीयाभाव इति वाच्यम्। एकविज्ञानेन सर्वविज्ञानस्य प्राधान्यादिनोपपादनात्। प्राधान्योपपादनार्थं सदृशद्वितीयनिषेधोपपत्तेः। न च ततोऽन्यदार्तम् नेति नेतीत्यादावचेतननिषेधः क्रियते। अतस्तद्विरोध इति वाच्यम्। एकत्र जीवचैतन्यस्य दुःखित्वस्य परत्र ब्रह्मणः सर्ववैलक्षण्यस्य चोक्तत्वेनाचेतननिषेधाभावात्। ननु चान्यशब्दस्य सदृशान्यवाचकत्वं न दृष्टमित्यत आह उक्तं हीति।  
 सप्तमाध्याये प्रथमपादे द्वितीयाधिकरणे चिन्तितम्। समाने पूर्ववत्त्वात् उत्पन्नाधिकारः स्यात्। इषावेकाहे श्रूयते समानमितरच्छ्येनेनेति। तत्र संशयः। किमयमनुवाद उतश्येनवैशेषिकाणामतिदेशविधिरिति। पूर्वपक्षस्तु इतरशब्दस्य सन्निहितवाचकत्वात् श्येन वैशेषिकाणां चासन्निहितत्वात् न तद्वाचकः। किन्तु चोदक प्राप्तास्तु ज्योतिष्टोमधर्माः। ते श्येनेऽपि विद्यन्ते इति तत्सादृश्यमिषोरासादयन्तीति तदपेक्षोऽयमनुवाद इति। सिद्धान्तस्तु सत्यमितरशब्दः सन्निहितमभिधत्ते। न तु तन्मात्रम्। किन्तु पूर्वनिर्दिष्टसदृशं सन्निहितं च यद्‌द्वयं तदभिधत्ते। तदिह यत् सन्निहितं ज्यौतिष्टोमिकं न तत् पूर्वोक्तसदृशम्। न प्राकृतानि सप्ताहादीनां पूर्वमुक्तत्वात्। यत्त्वप्राकृतं लोहितोष्णीषादिकं श्येनवैशेषिकं तद् यद्यप्यसन्निहितम्। तथापि सादृश्यमस्तीति अवश्यहातव्येऽन्यतरस्मिन् वचनार्थवत्वाय सन्निधिं हित्वा सादृश्यपरिग्रहेण श्येनवैशेषिकाणामतिदेशेन विधिरिति। अन्यथेति। सदृश द्रष्ट्रन्तरनिषेधानङ्गीकारे इत्यर्थः। न च पूर्ववाक्यमौपाधिकभेदपरमिति वाच्यम्। स्वाभाविक भेदपरत्वे बाधकाभावात्। अन्यथाऽभेदवाक्यमेवौपाधिकाभेदपरमिति स्यात्। ननूत्तरवाक्यमपि न चेतनस्यार्तिविधायकम्। किन्तु एषोऽन्तर्यामी ते आत्मेति जीवस्वरूपातिरिक्तस्य नश्वरत्वं मिथ्यात्वं वा बोधयतीति न विरोधशङ्केति चेन्न। आर्तशब्दस्य मिथ्यात्वादावशक्तेः अन्तर्यामिण एव पृष्टत्वेन तस्यैवात्मशब्दवाच्यत्वमुच्यत इति नानेनान्तर्यामिणो जीवैक्यमुच्यत इति तद्विरोधोऽपरिहार्य एवेति भावः। विरोध प्रकारं दर्शयति तत्रेति। एवमक्षरवाक्येऽपि पूर्वोत्तरवाक्यविरोध उपपादनीयः। ननु द्वितीयाद्वै भयं भवतीति द्वितीयमात्रस्य भयहेतुत्वेन निषेधादत्रापि द्वितीयमात्रनिषेधो युक्त इत्यत आह द्वितीयाद्वै भयमिति। ननु सामान्यपरत्वे बाधकसद्भाव एव विशेषपरत्वम्। न च प्रकृते तदस्तीत्यत आह लोक इति। सन्दंश न्यायेनापि अस्य समानद्वितीयनिषेध परत्वमित्याह पूर्वत्रचेति। ननु पूर्ववाक्ये इष्टसंयोगजन्यरतेरेकाकिनोऽसम्भवात् एकाकिनो रतिर्नास्तीत्युक्तम्। तथाच तदज्ञविषयम्। एवं सति तदनुसारेण कथं तत्वज्ञविषयं वाक्यमन्यथा व्याख्यायत इति चेन्न। तन्न्यायेनास्यापि तत्वज्ञविषयत्वाभावात्। अत यथा तत्वविषयता अस्य वाक्यस्य तथा पूर्ववाक्यस्यापि वक्तुं शक्यत्वात्। ननु उदरमन्तरं कुरुत इत्यत्र भेदज्ञानस्यानर्थहेतुत्वोक्तेर्न भेदवाक्यानां भेदपरत्वमित्यत आह यदाह्येवेति। पदिन्यायेनोपस्थितस्यैव प्रतियोगित्वसम्भवेऽनुस्थितत्प्रतियोगिकल्पना न युक्तेति भावः। न चाल्पार्थकारशब्दास्वारस्यमिति वाच्यम्। भेदसहिताभेद निवारकतया स्वारस्योपपत्तेः। उक्तन्यायमन्यत्राप्यतिदिशति एवमिति। भूतशब्दस्येति। न च दृष्टान्तासम्प्रतिपत्तिः जीवानां जायमानत्वाद्ययोगादिति वाच्यम्। शरीरादिसम्बन्धेन जायमानत्वादिसम्भवात्। अभिसंविशन्तीत्युक्त मोक्षान्वयार्थं भूतशब्देन चेतनस्यैव ग्राह्यत्वाच्च। ननु विभेदजनकज्ञान इत्यादिस्मृतिषु भेदस्य सावधिकत्वासत्त्वादेरुक्तत्वात् भेदो न तात्विकोऽभेद एव तात्विक इत्यत आह यावदिति। न च भेदशब्दस्य वैमत्यार्थत्वे मुख्यार्थत्यागः। अन्योन्याभावस्यैव मुख्यार्थत्वादिति वाच्यम्। वैमत्ये बहुल प्रयोगेण रूढलक्षणात्वात्। मुख्यार्थभेदनित्यत्वादिवाक्यविरोधात्। वैमत्यार्थत्वं स्मृत्यादिसिद्धणित्याह जीवस्येति। ननु तथाच जीवब्रह्मभेदे तद्विरोध इत्यत आह क्षेत्रज्ञं चापीति। ननु क्षेत्रज्ञमिति सर्वज्ञमिति व्याख्यातं, तन्न युक्तम्। क्षेत्रशब्दस्य चेतनाचेतनात्मक जगत्परत्वे प्रमाणाभावादित्यतआह तत्रैवेति। न च सर्वनियामकतया सर्वक्षेत्रसम्बन्धस्य प्रागेव सिद्धत्वात् पुनस्तदभिधाने पौनरुक्त्यमिति वाच्यम्। क्षेत्रशब्दस्य व्याख्यानार्थं पूर्वसिद्धस्याप्यनुवादसम्भवात्। यद्वा सर्वनियामकतया सिध्यन् सर्वसम्बन्धो राजादिवन्न। किन्तु तत्र तत्र स्थित्वा तन्नियामकत्वमिति दर्शयितुमस्य प्रवृत्तिरिति न पौनरुक्त्यम्। मोक्षधर्मे ईश्वरस्यैव क्षेत्रज्ञत्वोक्ते र्जीवस्य तदभावोक्तेश्च क्षेत्रज्ञशब्देनेश्वर एव ग्राह्य इत्याह मोक्षधर्मे चेति। शास्त्रस्थावेति न्यायश्च पूर्वमेव विवृतो द्रष्टव्यः। उक्तन्यायमन्यत्राप्यतिदिशति एवमिति। इति अहंब्रह्मास्मीत्यादि श्रुत्यर्थः॥ 29 ॥  
\</2-29\>

\<2-30\>  
  30. एक्यानुमानभङ्गः

 नन्वद्वैतश्रुतीनां युक्त्यनुगृहीतत्वेन प्रबलत्वात् तदनुसारेणैव भेदवाक्यानि योजनीयानीत्यत आह नापीति। अत्र जीवशब्देन संसाराधिकरणं चैतन्यं, परमात्मशब्देन तदनधिकरणं चैतन्यं विवक्षितमिति न बाधदिप्रसङ्ग इति ध्येयम्। ज्ञातृत्वादि रूपत्व इति। न च जीवे उपधेये अन्तःकरणोपहितवृत्तेर्ज्ञातृत्वस्य सत्वान्नासिद्धिरिति वाच्यम्। उपहितस्य विशिष्टत्वे तस्य ब्रह्मैक्यासंमतेः, चैतन्यमात्रत्वे तु विशिष्टवृत्तिधर्मस्य विशेष्यमात्रेऽभावादसिद्धिरिति भावः। असिद्धेरित्युपलक्षणम्। अनुमानवैयर्थ्यापत्तेश्चेत्यपि द्रष्टव्यम्। जातिरूपत्वइति। व्यक्त्यनेकत्व एव जातेरभ्युपगमादिति भावः। न च व्यावहारिकभेदमादाय जात्युपपत्तिरिति वाच्यम्। ऐक्यसिद्धेः पूर्वं व्यावहारिकभेदासिद्धेः। अन्यथाकाशत्वादेरपि जातित्वापत्तेः। अबाध्यत्वादीति। आदिपदेन स्वभिन्नज्ञानानपेक्षत्वादिसङ्ग्रहः। ननु कथं व्यभिचारदानम् ? मया चैतन्यातिरिक्ते बाध्यत्वानङ्गीकारात्। तात्विकभेदाभावस्य सर्वत्र सम्भवेन व्यभिचार सम्भवाच्चेति चेन्न। अन्यतरानैकान्त्यापरिहारात्। प्रपञ्चे बाध्यत्वाभावस्याद्याप्यनिर्णीतत्वेन सन्दिग्धानैकान्त्यापरिहाराच्च। आदिशब्दोपात्तस्य पक्षेऽसिद्धत्वाच्च। ननु ब्रह्मणः स्वप्रकाशत्वात् आदिपदोपात्तं सिद्धमेवेत्यत आह विस्तृतं चैतदिति। जीवा इति। न च श्रुत्यनुकूलत्वाननुकूलत्वाभ्यां वैषम्यात् कथमाभाससाम्यमिति वाच्यम्। अद्वैतश्रुतीनामन्यथा व्याख्यानात्। न चाभासानुमाने प्रत्यक्षविरोधः। त्वदनुमानेपि प्रत्यक्षविरोधस्य वक्तुं शक्यत्वेन साम्यात्। विमता इति। अत्राद्यानुमानं जीवैक्ये, द्वितीयं तु ब्रह्मैक्य इति द्रष्टव्यम्। विमतानीति। अत्र चैत्राधिष्ठानत्वमात्रं वा साध्यते, चैत्रमात्राधिष्ठितत्वं वा, चैत्रस्यैव भोगायतनत्वं वा ? नाद्य इत्याह चैत्राधिष्ठितत्वेऽपीति। न द्वितीय इत्याह चैत्रेणैवेति। न तृतीय इत्याह चैत्रस्यैवेति। न च विशिष्टनिष्ठत्वेऽपि विशेष्यवृत्तित्वं नापैतीति वाच्यम्। विशेष्यस्य निष्क्रियत्वेन भोक्तृत्वस्य बाधात्। न च संसारिचैत्रमात्राधिष्ठितत्वं साध्यम्। ब्रह्मग्रहादेरप्यधिष्ठानसम्भवेन बाधानिस्तारात्। विमतानीति। न च मनस ऐक्ये व्यवस्थानुपपत्तिरूपप्रतिकूलतर्कपराहमिति वाच्यम्। जीवब्रह्मैक्ये जीवानां परस्पर मैक्येऽपि तदनुपपत्तेरुक्तत्वात्। न च श्रुत्यनुग्रहाभ्यां विशेषात् दृष्टिसृष्टिपक्षे तदभ्युपगमाच्च नाभाससाम्यमिति वाच्यम् श्रुतीनामन्यथा व्याख्यातत्वेन तदनुग्रहाभावात्। दृष्टिसृष्टिपक्षस्य प्रागेव दूषितत्वाच्च। आत्मेति। ननु आत्मत्वाधिकरणं द्रव्यत्वापरजात्यैककाले नाना नसमानकालीन मूर्तमात्रसंयुक्तत्वात् गगनवदित्यत्र तात्पर्यान्न कश्चिद्दोष इति चेन्न। आत्मत्वस्य ज्ञातृत्वादिरूपस्य पूर्वोक्तयुक्त्याऽसम्भवेन पक्षासिद्धेः। आकाशभेदवादिनाकाशत्वजातेरङ्गीकृतत्वेन तत्र साध्यवैकल्यापरिहारात्। आत्मत्वस्य परमाणुत्ववदौपाधिकत्वेऽप्यात्मसिध्यार्थान्तराच्च। असङ्गस्यात्मनो मूर्तमात्रसंयुक्तत्वाभावे नाऽसिद्धेश्चेत्यलमति पिष्ट पेषणेनेति। विमत इति। भेदस्य मिथ्यात्वे च जीवब्रह्मणोरैक्यसिद्धिः। परस्परविरोधेऽन्यतरनिषेधस्यान्यतरविधिनान्तरीयकत्वात्। अतो नार्थान्तरादीति भावः। उक्तरीत्येति। इदं तु वक्ष्यमाण दूषणमात्रे सम्बध्यते। उपपादनं च मिथ्यात्वभङ्गादौ द्रष्टव्यम्। अभेद इति। न चाभेदमिथ्यात्वे शून्यत्वापत्तिः। भेदमिथ्यात्वे जगतः शून्याद् भेदा भावेन तदावश्यकत्वात् अभेदमिथ्यात्वे च शून्यात् भेदेन तदभावात्। दृश्यत्वादेरिति। दृश्यत्वभङ्गादाविति शेषः। आभाससाम्याच्चेति। न च प्रत्येतव्यत्वानुपपत्तिः। सत्यत्वेऽपि दृश्यत्वादेरुपपादितत्वात्। विमतमिति। व्यावहारिकभेदस्य स्वेनाङ्गीकृतत्वाद् बाधवारणाय तात्विकेति विशेषणम्। गगनस्येति। न च तार्किकमतानुसारेणायं दृष्टान्त इति वाच्यम्। तत्ववादिनं प्रति साध्यवैकल्यापरिहारात्। ननु तत्ववादिनं प्रति साध्यवैकल्यापरिहारात्। ननु तत्ववादिनं प्रत्यव्याकृताकाशमेव दृष्टान्त इत्यत आह संयोगित्वेनेति। नचांशांशिनोरभेदस्य विशेषबलेनांशांशिभावस्य च त्वया स्वीकारात् अन्योन्याभावलक्षणभेदाभावात् कथं दृष्टान्ते साध्यवैकल्याभिधानमिति वाच्यम्। अव्याकृताकाशस्य परासंमतेर्भूताकाशस्यैव दृष्टान्तत्वेन तदभिधानादिति। इच्छादेरपीति। न चैकान्तःकरणपरिणामादिच्छादेरपि स्वाभाविकभेदासिद्धिः। अन्तःकरणानामनेकत्वेन तत्परिणामानां भेदस्यावश्यकत्वात्। एकमृत्पिण्डपरिणामानामपि घटशरावोदञ्चनानां स्वाभाविकभेददर्शनाच्च। विमत इति। अत्र विमत इत्यस्यैव विवरणमव्याप्यवृत्तीति। इदं तु संयुक्तान्योन्याभावस्यापि पक्षत्वे तत्र सिद्धसाधनतावारणाय। इदमन्योन्याभावस्य व्याप्यवृत्तित्वपक्षे। यदा तु संयोगात्यन्ताभावेनैव संयोगीनेत्यादि प्रतीत्युपपत्तिः तदा विशेषणानर्थक्यं दृष्टान्तासम्भवश्चेति द्रष्टव्यम्। अपक्षत्वापातादिति। तथाचार्थान्तरसन्दिग्धानैकान्त्यादीति भावः। न च व्याप्यवृत्तिधर्मानवच्छिन्नपदेन स्वसामानाधिकरणात्यन्ताभाव प्रतियोगिधर्मावच्छिन्नत्वाभावो विवक्षितः। अतो नोक्तदोष इति वाच्यम्। स्वस्वात्यन्ताभावयोरेकत्र प्रतीत्यसम्भवात् अव्याप्यवृत्तिधर्मावच्छेदेन स्वसमानाधिकरणत्वं वाच्यम्। तथाच स दोषस्तदवस्थ एवेति भावः। स्वरूपेणेत्यादि। इदं सर्वं मिथ्यात्वानुमानभङ्ग एवोपपादितमिति नेह तन्यते। अन्योन्याभावत्वमिति। इदमनुमानं पूर्वोक्त संयुक्तप्रतियोगिक भेदरूप दृष्टान्तसिध्यर्थम्। अतो नार्थान्तरमिति भावः। तत्प्रागभावत्वे व्यभिचारवारणाय हेतौ साक्षादिति। प्रागभावत्वे तद्वारणाय त्रैकालिकेति। मन्मतेऽपीति। नचान्यथाख्यातिवादिभिस्तदनङ्गीकारादेतत् साध्यमिति वाच्यम्। व्यधिकरणत्वात्। मया मन्मते सिद्धसाधनतेत्युक्तेऽन्यं प्रतिनेत्यस्यानुत्तरत्वात्। तन्मतेपि शुक्तिभेदस्यान्यत्र सत्वेऽपि शुक्तिनिष्ठात्यन्ताभावप्रतियोगित्वेनोक्तसाध्यसिद्धेः सिद्धसाधनताऽपरिहारात्। त्रैकालिकस्येति। न च चित्सम्बन्धस्यैव कालत्वेन सर्वकालस्थितेस्तद्विरोध इति वाच्यम्। एवमपि सर्वदा चित्सम्बन्धस्य मिथ्यात्वायोगात्। चित्सम्बन्धस्य कालत्वासम्भवाच्च। तथाभियुक्तव्यवहाराभावात्। अन्यथा प्रागभावादेरपि त्रैकालिकत्वापातात्। संयोगादिवदिति। न च पक्षविशेषणमहिम्नार्थान्तरनिरासः। तस्य प्रागेव निरस्तत्वात्। तत्रेति संयोगादावित्यर्थः। उक्तन्यायमन्यत्रातिदिशति एवमिति। भेदमिथ्यात्वसर्वानुमानसाधारणदोषानाह धर्मिग्राहकेत्यादि। इदं सर्वं पूर्वमेवोपपादितमिति। इति ऐक्यानुमान भङ्गः॥ 30 ॥  
\</2-30\>

\<2-31\>  
  31. अंशत्वे नैक्यसिद्धिभङ्गः

 ननु तथापि न जीवब्रह्मणोर्भेदो वक्तुं शक्यते अंशत्वानुमानविरोधात्। जीवो न ब्रह्मणो भिद्यते अंशत्वात् मत्स्यादिवदित्यनुमानविरोधात्। न चासिद्धिः। आकरोदाहृतश्रुत्यादिसिद्धत्वादित्यत आह नापीति। ऐक्यं जीवस्य ब्रह्मणेतिशेषः। किमिदमंशत्वम् ? किमंशशब्दवाच्यत्वमुत वक्ष्यमाणम् ? नाद्योऽनैकान्तिकत्वादित्याह अयंत्विति। पादवच्चेति पादशब्दोऽप्यंशवाचीति भावः। भेदनैवेति। एवकारोऽप्यर्थः। भेदेनापीत्यर्थः। यद्वोपसंह्रियमाणांशत्वाभिप्रायेणाह भेदेनैवेति। तथा च विरुद्धोहेतुरिति भावः। न द्वितीय इत्याह त्वन्मतेपीति। अवयव्याकारेण विनाशापन्नावयवत्वं खण्डत्वमिति बोध्यम्। नापीति। ननु समुदायसमुदायिभावोपपत्तये तयोर्भेदोऽपि स्वीक्रियत इति कथं शुद्धब्रह्माभाव इति चेन्न। वक्ष्यमाणदूषणेन निरासात्। नन्वर्थान्तरकल्पनापेक्षया लाघवात् कल्पितप्रदेशत्वमेवांशत्वमित्यत आह स्वत इति। आकाशदृष्टान्तोऽसंप्रतिपन्न इति भावः। तत्रेति। नचात्यन्ताभिन्नेषु मत्स्यादिष्वंशशब्द प्रयोगात् कथमेतदिति वाच्यम्। निर्विशेषाभेदाभिप्रायेणास्योक्तत्वात्। परेण च तथैव जीवब्रह्माभेदाङ्गीकारात्। पटादिति। न चायं लक्षण्या प्रयोग इति वाच्मय्। मुख्यप्रतीतिव्यवधानानुपलब्ध्या तथाऽकल्पनात्। तस्मादिति। न च स्थूलपटं प्रति सूक्ष्मपटस्याप्यंशत्वापत्तिः। तस्य तत्सदृशत्वे सति ततो न्यूनत्वादिति वाच्यम्। नहीदं सर्वत्रांशत्वम्। किन्तु जीवस्यांशत्वं वाच्यम्। तत्र कोऽपि प्रसङ्गः ? यद्वा प्रयोगानुरोधेन निमित्तानुसरणं, न तु निमित्तमस्तीति प्रयोगः इति भावः। ननु जीवस्य भिन्नाशंत्व व्यवहारे भवेदेतत्। स एव कुत इत्यत आह अभिन्नांशस्त्विति। किंचेति। नच श्रुतिस्मृतिगतसर्वनाम्ना सहस्रशीर्षत्वादिना सिद्धं चैतन्यमेवोपलक्ष्यत इति वाच्यम्। विशिष्टाङ्गीकारे बाधकएवोपलक्षणं स्वीकर्तव्यम्। न च तत्र बाधकमस्ति। उपलक्ष्यतावच्छेदकं विनोपलक्षणासम्भवादित्युक्तत्वाच्च। त्वन्मत इति। नन्वर्थान्तरकल्पनाभयादेवमास्थीयत इति वाच्यम्। अर्थान्तरस्य प्रामाणिकत्वेन कल्पनाभावात्। अन्यथा ब्रह्मापि गौरवान्नाङ्गीकर्तव्यं लाघवात् ब्रह्मैव सर्वमित्यङ्गीकरणीयं स्यात्। तथात्वेहीति। त्वयेश्वरस्य शुद्धब्रह्मत्वानङ्गीकारादिति भावः। उक्तमर्थं कारिकया सङ्गृह्णाति एवं चेति। इत्यंशत्वेनैक्यसिद्धिभङ्गः॥ 31 ॥  
\</2-31\>

\<2-32\>  
  32. बिम्बप्रतिबिम्बैक्यभङ्गः

 ननु तथापि जीवब्रह्मभेदपरत्वं श्रुतीनां न सम्भवति। जीवो ब्रह्माभिन्नस्तत्प्रतिबिम्बत्वात् प्रतिमुखवदित्यनुमानविरुद्धत्वात् इत्यत आह नापीति। इम इति। नचापाततो भेदप्रतीतावपि सयुक्तिकप्रत्यक्षेण बिम्बप्रतिबिम्बयोरभेदसिध्या दृष्टान्तोपपत्तिरिति वाच्यम्। तर्हि भेदप्रतीतिर्न स्यात्। प्रबलाभेदप्रतीत्या बाधितत्वात्। किंच भेदप्रतीतेरपि सयुक्तिकत्वस्य वक्ष्यमाणत्वेन परस्पर प्रतिबन्धादेकस्याप्यसिध्या दृष्टान्तासम्भवात् वक्ष्यमाणरीत्याऽभेदप्रतीतेरेवानुदयेन तत्प्राबल्यस्य दूरनिरस्तत्वाच्च। एतदभिप्रायेणैव शङ्कते नन्विति। तयेति। सादृश्यस्य भेदघटितत्वात् पदार्थान्तरत्वेऽपि तद्व्याप्तत्वात् इति भावः। किं सर्वत्र बिम्बप्रतिबिम्बस्थले प्रत्यभिज्ञास्तीत्युच्यते, उत क्वचिदेव ? नाद्य इत्याह किंचिदिति। न च क्वचित्प्रत्यभिज्ञयैक्यसिद्धौ दृष्टान्तोपपत्तिरिति वाच्यम्। क्वचिद् भेदसिद्धौ अत्रापि सादृश्यमात्रेणैवं प्रतिभातीति प्रत्यभिज्ञायामेव प्रामाण्यसन्देहादिनैक्यासिद्धेः। स्वनेत्रेति। न च द्वर्पणाहत चक्षूरश्मीनामग्रावच्छेदेन सम्बन्धात् स्वनेत्रगोलकादीनामभिज्ञायाः सन्निहितपूर्वसमय एव सम्भवादिति वाच्यम्। मुखप्रतीत्यतिरिक्त गोलकाभिज्ञायाः पूर्वमसिध्या अग्रावच्छेदेन सम्बन्धासिद्धेः। सूर्यपार्श्व इति। नचात्रेव तत्रौपाधिकत्वानिर्णयात् तथाचौपाधिकत्वज्ञानं तल्लक्षणवत्वज्ञानं चाभेदज्ञानसामग्री। सा च प्रकृतेऽस्त्येवेति वाच्यम्। अभेदप्रतीतौ भेदस्यौपाधिकत्वनिर्णयः तन्निर्णये चाभेदधीरिति परस्पराश्रयात् तल्लक्षणवत्त्वं किं पाठतल्लक्षणवत्त्वमुत किञ्चिद्धर्मवत्त्वम् ? नाद्योऽसिद्धेः। न द्वितीयः। अतिप्रसङ्गादिति। बिम्बमेवेति। नचावच्छिन्नो दृष्टोऽनवच्छिन्नोऽनुमित इति प्रतीत्योरविरोध इति वाच्यम्। अस्याः कल्पनाया अभेदसिध्यधीनत्वेनान्योन्याश्रयात्। प्रतिमुख इति। न च लक्षणत्वाज्ञाननिबन्धनं तदिति वाच्यम्। सर्वसालक्षण्यस्यानुभवबाधितत्वात्, किंचित्सालक्षण्यस्याति प्रासङ्गिकत्वात्। नन्वेवं दर्पणे मम मुखं लग्नमिति प्रतीतेः कागतिरित्यत आह किंचिदिति। एतावता भेदप्रत्ययोऽस्तीत्युपपादितम्। अधुनाऽभेदप्रत्यय एव न सम्भवतीत्याह किंचेति। अन्यथेति। भेदप्रत्ययानङ्गीकार इत्यर्थः। नचेति। न च लक्षणवत्वज्ञानदशायां भेदज्ञानस्यासत्कल्पत्वमिति वाच्यम्। तस्य प्रागेव दूषितत्वात्। न चोपाधिमहात्म्यात् अभेदसाक्षात्कारेऽपि भेदसाक्षात्कार इति वाच्यम्। उभय साक्षात्कारस्यापि अन्योन्याश्रयात्। किंचोपादानाभावाच्च न भेदभ्रमः सोपाधिकोऽपि सम्भवतीत्याह न चेति। अति प्रसङ्गादिति। बिम्बप्रतिबिम्बयोरैक्यज्ञानेऽप्यज्ञानानुवृत्तिः स्यात्। तत्रापि चैतन्यैक्याज्ञानस्य वक्तुं शक्यत्वादित्यर्थः। व्यावहारिकत्वापत्तेरिति। वियदादिवन्मूलाविद्याकार्यस्य त्वन्मते व्यावहारिकत्वनियमादित्यर्थः अन्यथेति। अविद्योपादानकत्वाभाव इत्यर्थः। न च दृश्यत्वादिना तस्य मिथ्यात्वम्। तस्य निरस्तत्वादिति भावेनाह दिगिति। तत्रेति बिम्बप्रतिबिम्बयोरैक्य इत्यर्थः। विरोधादिति। सादृश्यस्य भेदघटीतत्वेन भेदव्याप्तत्वान्न तेनाभेदानुमानमित्यर्थः। असिद्धेरिति। प्रत्यङ्मुखत्वादिवैधर्म्यस्याग्र उपादयिष्यमाणत्वादिति भावः। पृथगिति। न च कार्यभेदसिद्धौ पृथक् कारणकल्पना। तस्यां च पृथक् कार्यसिद्धिरित्यन्योन्याश्रय इति वाच्यम्। भेदप्रत्यक्षस्योपपादितत्वेन कार्यभेदस्यानुभवसिद्धत्वात्। प्रतिबिम्बमिति। नचालोकेऽपि प्रतिबिम्बसम्भवेन छायाविशेषत्वसिद्धिरिति वाच्यम्। छायाविशेषस्यालोकसापेक्षत्वात्। अत एव छाया प्रतीतिर्न तमसीति भावः। ननु क्लृप्तहेत्वभावात् पृथक्‌कार्याभाव एव किं न स्यादित्यत आह नहीति। न च तत्र भिन्नकालत्वेन दृष्टान्तवैषम्यमिति वाच्यम्। प्रकृतेऽपि मुखस्य पूर्वकालीनत्वेन भिन्नकालीनत्वात्। अत्रेव तत्रापि समानकालीनत्वात्। एतेन कार्यानुरोधेन कारणोपादानेनेत्यर्थः। एतेनेति परामृष्टं हेतुं दर्शयति अभेदधीरेवेति। तथाचोपपत्तिः कुत्र सहकारिणी स्यादिति भावः। ननु भेदस्यानन्यथासिद्धप्रमाणसिद्धत्वेऽभेदव्यपदेशस्य गौणत्वं स्यात्। तदेव कुत इत्यत आह भेदस्त्विति। उक्तेति। दर्पणे मम मुखप्रतिबिम्ब एव, न मम मुखमिति, प्रत्यक्षेणेत्यर्थः। न्यूनेत्यादि। न च विरुद्ध धर्माणामौपाधिकत्वात् न तैर्वास्तव भेदसिद्धिरिति वाच्यम्। प्रमाणाभावस्योपपादितत्वेन विरुद्धधर्माणां स्वाभाविकत्वस्यैव स्थितत्वात्। अत एव श्रुतिस्मृत्यादिप्रतिपादितं सादृश्यं कल्पित भेदनिबन्धनमित्यपास्तम्। अत्रायं प्रयोगः। प्रतिबिम्बो बिम्बात्स्वाभाविकभेदवान् तदवृत्तिधर्माधिकरणत्वात् सम्मतवदिति। कस्तूरिका तत्प्रतिबिम्बयोरित्यादि। ननु प्रतिबिम्बादौ गन्धाद्यभावः किं प्रत्यक्षेण, अथवानुमानेन, उतागमेन ? नाद्यः। इन्द्रियासन्निकर्षात्। नानुमानम्। तत्प्रतिबद्धलिङ्गाभावात्। नाप्यागमः। तदभावात् इति चेन्न। दूरस्थे पुष्पे तत्र गन्धप्रतीतिवत् दूरस्थेऽपि प्रतिबिम्बे घ्राणादिनैव तदभाव प्रतीत्युपपत्तेः। इन्द्रियाणां तैजसत्वेन रश्मिद्वारा सन्निकर्षसम्भवात्। यद्वा क्वचित् चाक्षुषे प्रतिबिम्बे बिम्बासाधरणधर्माभावे चक्षुषैव निर्णीते अन्यत्र तत्प्रतिबिम्बत्वेन तदसाधारण धर्माभावानुमानमिति को दोषः ? यद्वोदाहृतश्रुतिस्मृत्यादिभिः बिम्बप्रतिबिम्बयोर्भेदे निर्णीते तद्दृष्टान्तेनोक्तस्थले उक्तरीत्यानुमानमिति न कश्चिद् दोषः। ननु जीवब्रह्मणो र्भेद भ्रमेण संसारासंसारादि व्यवस्था भविष्यतीत्यत आह नहीति। आरोपितेनेति। तथाच विशिष्टाविशिष्टभेदेन संसारादि व्यवस्थोपपत्तिरिति भावः। मालिन्यवदिति। ननु रज्जौ सर्पत्वारोपानन्तरं तद्विशिष्टे अभिसर्पणाद्यारोपवत् आरोपितैकविशिष्ट इतरारोपो भविष्यतीति चेन्न। सर्पत्वविशिष्टस्यैव जीवस्य विशिष्टत्वेन मिथ्यात्वापत्तेर्ब्रह्मैक्यं न स्यात्। प्रतिमुखमेवेति। नचाविद्योपहितस्याविद्याश्रयत्ववत् दर्पणोपहितस्य दर्पणाश्रितत्वं भविष्यतीति वाच्यम्। दृष्टान्तस्यासंप्रतिपत्तेः। ननु कथं मोक्षस्य संसारसामानाधिकरण्यायोगः ? उपाधेरवच्छेदकत्वमात्रेणाधारकोटवप्रवेशादित्यत आह एतेनेति। एतेनेति परामृष्टं हेतुं दर्शयति संसारस्यापीति। ननु मया कस्तूर्यादि प्रतिबिम्बे तत्स्वलक्षणाभावेऽपि तदाकारतामात्रेणैक्यमङ्गीक्रियते। तथाच भवदीयो हेतुरप्रयोजक इत्यत आह अबाध इति। प्रत्यक्ष विरोधेन युक्तेरेवाभासत्वादिति भावः छायादावपीति। तत्रापि यथाकथञ्चित् युक्तिबाधस्य वक्तुं शक्यत्वात् तत्प्रत्यक्षविरोधेन युक्तेराभासत्ववर्णने प्रकृतेऽपि तथैव स्यादिति भावः। प्रत्यङ्मुखत्वादिधीरित्यत्र यां युक्तिं कश्चिदाह तामतिदेशेन दूषयति एतेनेति। अत्र युक्तिरेकस्यैव प्राङ्गुखत्वादिना ग्रहणसम्भवे व्यक्त्यन्तरकल्पने गौरवमिति। एतेनेति परामृष्टं हेतुं दर्शयति परावृत्त्येति। अस्मिन् पक्षे बहूनां दोषाणां विद्यमानत्वात् गौरवं प्रामाणिकमिति भावः। ननु स्वमुखस्यैवेति नियमोऽसिद्धः। सन्निहितमात्रस्य परावृत्त्यङ्गीकारादिति चेन्न। तावता स्वमुखस्यैव ग्रहणं स्यात्। नतु भिन्नदेशस्थस्यान्यस्य परावृत्तानां तेषां स्वाभिमुखत्वादिति भावः। अस्मिन् पक्ष इति। न चाभिधातकानेकत्वेन चक्षुषोऽनेकाग्रसम्पत्त्या प्रत्यग्रं स्वाभिधातकावच्छेदकमुखग्राहकतया दृष्टान्तवैषम्यमिति वाच्यम्। अभिधातकानेकत्वेनाभिधातविषयस्यानेकत्वाभावात्। अन्यथानेकैरेकदोत्सारितस्यानेकत्वापत्तेः। न च तेज सस्तथात्वमिति वाच्यम्। दीपादि रश्मीनामनेकाभिधातेऽनेकत्वादर्शनात्। अस्यां कल्पनायां प्रमाणाभावाच्च। मणिदर्पणकृपाणेष्विति। नचान्वय व्यतिरेक सिद्धोपाधिप्राबल्यनिबन्धनेयं प्रतीतिरिति वाच्यम्। अन्वय व्यतिरेकयोरभिधातकत्वमात्रोपक्षीणत्वेन विरुद्धप्रतीतावनुपयोगात्। परावृत्तेरनिर्णीतत्वेनास्यां कल्पनायामन्योन्याश्रयाच्च। अस्या इति। न चेयं चाक्षुषप्रतिबिम्बविषयैवोपपादितेति वाच्यम्। जीवब्रह्मणोरैक्यार्थं बिम्बप्रतिबिम्बदृष्टान्त उपपाद्यते। तथा च प्रकृतानुपयुक्तोपपादनेऽर्थान्तरत्वापातात्। नेत्रस्थेति। तथा च ग्रीवास्थमुखग्रहणं न स्यादिति भावः। विरलावयवस्येति। न च सर्वावच्छेदेनाभिधाताभावाच्चक्षुषः अन्तरपि प्रवेश सम्भव इति वाच्यम्। विनिगमकाभावेनैतदवच्छेदेनाभिधात इत्यत्र नियामकाभावेन सर्वावच्छेदेनैव तदावश्यकत्वात्। प्रतिबिम्बग्राहकैरेव कालान्तरस्थग्रहणानुभवाच्च। दर्पणाद्यभिहतेनेति। चक्षूरश्मीनामति व्यवहित ग्राहकत्वेन व्याप्तत्वात् पृष्ठभागस्थेनापि सम्बन्धस्यावश्यकत्वादिति बावः। अस्यामिति। न च तव यत्र प्रतिबिम्बोत्पत्तिः स्वच्छे, तत एव परावृत्त्यङ्गीकारान्नोक्तदोष इति वाच्यम्। पाषाण शरीरादि परावृत्तः स्वच्छताया अभावेपि भित्त्यादिना दर्शनेन तत्र तस्या अनुपयोगात्। उत्पत्तेरस्वच्छेऽदर्शनवत् चन्द्रप्रतिबिम्बदर्शनस्य तादृशसुखाजनकत्वेनेष्टापत्तेरयोगात्। सूर्यकस्यापीति। न च सूर्यकग्रहणकाले दुर्दुर्शत्व प्रयोजकस्य गोलकस्य सूर्यतेजः सांमुख्यस्याभावान्न, दर्दुर्शत्वमिति वाच्य्। नायनरश्मीनां सौरतेजःसम्बन्धस्यैव दुर्दुर्शत्व प्रयोजकत्वे मालिन्यादिकं तत्र प्रतिबन्धकम्। अन्यथा तवापि स्वच्छ इवास्वच्छेऽपि तादृशप्रतिबिम्बोत्पादापत्तिर्दुःपरिहरेति वाच्यम्। अस्मिन् पक्षे उपाधेः प्रतिधातकत्वमात्रेणोपयोगितया तद्गतमालिन्यादेः प्रतिबन्धकत्वोक्त्ययोगात्। मत्‌पक्षे तु स्वच्छकिंचित्स्वच्छावयवानां स्वच्छकिंचित्स्वच्छ प्रतिबिम्ब जनकत्वेन मालिन्यवति स्वच्छप्रतिबिम्बोत्पत्त्यसम्भवात्। अवच्छेदपक्ष इति। तथाच प्रतिबिम्बपक्षे द्विगुणीकृत्य वृत्तिमुपपादयता उपाधौ प्रतिबिम्बवृत्तिः स्वीकृता। अन्यथा तदुपपादनासम्भवात्। तथाच तत्र प्रतिबिम्बाभावाङ्गीकारे स्वोक्तिविरोध इत्यर्थः। न च सर्वोपाध्यवच्छिन्नत्वैकदेशोपाध्यवच्छिन्नत्वाभ्यां कल्पितभेदेनच स्वोक्त्यविरोधः सम्भवतीति वाच्यम्। प्रतिबिम्बनपक्षे अवच्छेदपक्षमादाय अविरोधोपपादनस्यासम्भवात्। उपाधेरिति। नायनरश्मिप्रतिधात मात्रेणैवोपयोगेन कल्पितभेदप्रतिबिम्बाभावेन पक्षपातायोगादिति भावः। एतेनेति। विशिष्टबाधस्य विशेषणबाधेनाप्युपपत्त्या विशेष्यविषयत्वाकल्पनात्। अन्यथा स्वर्गी ध्वस्त इत्यादावपि तथात्वापत्तेरिति भावः। एतेनेति परामृष्टं हेतुं दर्शयति नात्रेति। तथाच बाधस्य बिम्बविषयत्वमेव, न प्रतिमुखविषयत्वमिति भावः। एतेनेति परामृष्टं हेतुं दर्शयति नात्रेति। तथाच बाधस्य बिम्बविषयत्वमेव, न प्रतिमुखविषयत्वमिति भावः। ननु मुखबाधेनैव प्रतिमुखबाधः। तयोरेकस्वलक्षणकत्वेनैक्य व्यवस्थितेरित्यत आह नहीति। पूर्वोक्तरीत्यैकस्वलक्षणकत्वस्यासिध्या ऐक्यासिद्धेः अन्यनिषेधेनान्यनिषेधेऽति प्रसङ्ग इति भावः। तस्मादिति। पूर्वोक्तप्रमाणैरभेदस्यैव सिद्धत्वात् बाधकाभावाच्चेत्यर्थः। बिम्बप्रतिबिम्बयोर्भेदानङ्गीकारे बाधकमाह अन्यथेति। लिङ्गि लिङ्गि भावस्य भेदनियतत्वात्। अन्यथा सिद्धसाधनादिप्रसङ्गादिति भावः। अनौदुम्बरतयेति। नचानौदुम्बरात् कल्पिताभेदेऽपि स्वाभाविकौदुम्बराभेदस्य सत्वात् स्वाभाविकाभेदेन कल्पितभेदस्य बाधात् न स्वार्थासिद्धिरिति वाच्यम्। प्रकृतेऽपि स्वाभाविकमुखाभेदेन कल्पितभेदबाधया लिङ्गलिङ्गि भावाद्यसिद्धेः। आत्मतयेति। न च श्रवणादिकर्मणः अकल्पितात्मत्वमेव श्रवणादि शास्त्रार्थसिद्धिप्रयोजकमिति नातिप्रसङ्ग इति वाच्यम्। लिङ्ग लिङ्गि भावादावपि स्वाभाविक भेदस्यैव प्रयोजकत्वादिति वक्तुं शक्यत्वात्। आत्मनो निर्धर्मकत्वेन कस्याप्यकल्पितस्य धर्मस्याभावादिति। तथाच प्रतिबिम्बत्वहेतुः प्रतिकूलतर्कबाधित इति भावः। स्वरूपासिद्धो विरुद्धो वेत्याहकिंचेति। प्रतिबिम्बत्वहेतोः स्वरूपासिद्धत्वादिकं सिद्धान्त संमत्या द्रढयति उक्तं हीति। इति बिम्बप्रतिबिम्बैक्यभङ्गः॥ 32 ॥  
\</2-32\>

\<2-33\>  
  33. जीवाणुत्वविवरणम्

 किञ्च जीव परमात्मनोरभेदे जीवस्याणुत्वं न स्यात्। अभिन्नयोर्भिन्नपरिमाणत्वानुपपत्तेरित्याह अणुत्वाच्चेति। प्रत्यक्षेति। न च ज्ञानादीनामन्तःकरणात्मत्वेनात्मगुणत्वाभावादसिद्धो हेतुरिति वाच्यम्। अन्तः- करणगुणत्वे घटो रूपवानितिवत् अन्तःकरणँ ज्ञानवदिति प्रतीत्यापत्तेः, अहं ज्ञानवानिति प्रतीत्यभावापत्तेश्च। न च त्र्यणुके व्यभिचार इति वाच्यम्। परमाणुत्वाभावस्य साधनात्। प्रत्यक्षत्वाच्चेति। लौकिकप्रत्यक्षत्वादित्यर्थः। तस्येति। मध्यमपरिमाणस्यानित्यत्वप्रसङ्गेन निराकृतत्वात्। द्रव्यत्वेन परिमाणसिद्धौ अमुत्वमध्यमपरिमाणाभाववत्त्वे सति परिमाणवत्त्वात् परिशेषाद् विभुत्वमित्यर्थः। उक्तानुमानं श्रुत्यादिबाधितमित्याह अणुरिति। सिनीतः बध्नीतः। षिञ् बन्धन इति धातोः। उत्क्रमणमूर्ध्वगमनम्। गतिश्च तिर्यगादिसाधारणमिति भेदः। न चासिद्धिरिति। उत्क्रान्त्यादिहेतूनामिति शेषः। स इति। ननूत्क्रमणादिमात्रं वाहेतुः, कर्मायत्तं तद्वा ? नाद्यः। ईश्वरेऽनैकान्त्यात्। न द्वितीयः। दृष्टान्ते साधन वैकल्यादिति चेन्न। द्वितीयस्यैव विवक्षितत्वात्। न च दृष्टान्तस्य साधनवैकल्यम्। खगशरीरगत्यादेरपि तदधिष्ठातृजीवकर्मायत्तत्वात्। अन्यथा मृतशरीर ऊर्ध्वगत्याद्यापत्तेः. न चाचेतनत्वमुपाधिः। विपक्ष बाधकेन प्रकृतहेतोः साध्यव्याप्यतया साध्यव्याप्यहेत्वव्यापकत्वेनोपाधेः साध्याव्यापकत्वात्। न च विपक्षबाधकमसिद्धमिति वाच्यम्। तस्य हेतूच्छित्यादिरूपस्य मूलएवोक्तत्वात्। गतेरिति। ननु सुखाद्यनुभवस्य बुध्युपाधिकत्वेन न गतेः स्वाभाविकत्वसाधकत्वमिति चेन्न बुध्युपाधिकत्वेन न गतेः स्वाभाविकत्वसाधकत्वमिति चेन्न बुध्युपाधिकत्वं हि किं बुद्धिमात्रनिष्ठत्वमात्मनि तत्सम्बन्धादुपचर्यते, अथारोप्यते, अथवा तथा जन्यते ? नाद्यः। संसारस्य बुद्धिगतत्वेनान्यनिष्ठसंसारनिवृत्त्यर्थमात्मनः श्रवणादिप्रयत्नवैयर्थ्यापत्तेः। न द्वितीयः। नाहं संसारीति बाधकापत्तेः। न तृतीयः। बुद्धिजन्यत्वेनानित्यत्वेऽपि गतेः स्वाभाविकत्व साधकत्वसम्भवात्। अनित्येनापि गन्धनपृथिवीत्वस्य स्वाभाविकत्व साधनात्। स एनानिति। न चाव्यापकस्याव्यापकं प्रत्येवगमनम्। ब्रह्मतु व्यापकमिति वाच्यम्। \`ब्रह्मविदाप्नोतिपरम्'। \`एतमानन्दमयमात्मानुमुपसङ्क्रामति' इत्यादि श्रुतिषु ब्रह्मप्राप्ति रूप मोक्षोक्त्या स्थानविशेषाभिव्यक्तरूपविशेषं प्रतिगमनसम्भवेन एमनस्य मुक्तिसामानाधिकरण्योपपत्तेः। ननु तथापि आत्मत्वसामानाधिकरण्येन गत्यादेरनुक्तत्वात् असिद्धिरेवेत्यत आह तेनेति। न चैष इति। बुध्युपाधिक परामर्शात् न केवलात्मनिष्ठत्वमिति वाच्यम्। पूर्वं ब्रह्मज्ञानिन एव प्रक्रान्ततया विशइष्टपरामर्शकल्पकाभावात्। अन्यथेति। अत्मनोगत्याद्यनङ्गीकारे बुद्धेरेव तदङ्गीकारे चेत्यर्थः। तद्यथेति। आत्मनोगत्याद्यनङ्गीकारे बुद्धेरेव तदङ्गीकारे चेत्यर्थः। तद्यथेति। न चायमिति विशिष्टपरामर्श इति वाच्यम्। शारीर इत्यनेनैव विशिष्टोक्त्या अयमित्यस्योपाध्यसंसृष्टचेतन परत्वात्। नननु न शकट दृष्टान्तमात्रेण स्वाभाविक गतिसिद्धिः। गतिमात्रेदृष्टान्तसम्भवात्। विशेषहेत्वभावादित्यत आह तमिति। न च प्राणस्य पश्चाद् गमनेऽपि पूर्वमंशान्तरेण गमनमिति वाच्यम्। श्रुतेः पश्चाद् गमनमात्रप्रतिपादकतया पूर्वगमने प्रमाणाभावात्। अन्यथा अनुशब्दायोगात्। अत एव मन इत्यादिकमपि समाहितम्। ननूदाहृत श्रुत्यादिषु बुध्युपाधिकमेव गत्यादिकमात्मनि स्वीकर्तव्यम्। व्यापकश्रुत्यादि बाहुल्येन स्वाभाविक गत्यनुपपत्तेः। न च व्यापक श्रुत्यादेः गौणत्वं परमात्मविषयत्वं वा स्वीकर्तव्यं गति श्रुत्यनुरोधादिति वाच्यम्। गति श्रुतेर्बुध्युपाधिकत्वेन सावकाशत्वादित्यत आह किंचेति। अन्यथेति। अवच्छेदक गत्यावच्छिन्न गत्यङ्गीकार इत्यर्थः। कर्तुरिति। ननु यदुपाध्यवच्छिन्नस्य कर्तृत्वं तदुपाध्यवच्छिन्नस्यैव भोक्तृत्वाङ्गीकारात् कथं प्रकृत हान्यादिकम् ? भिन्नभिन्नोपाध्यवच्छिन्नस्य कर्तृत्वाद्यङ्गीकारे हि तत् स्यादिति चेन्न। कर्तृताप्रयोजक उपाधिः सर्वदेशे सम्बध्यते उत प्रदेशे ? नाद्यः। तथात्वे उपाधेरपि उपधेयव्यापकतया व्यापकताया आवश्यकत्वात् उपाधिगमनानुपपत्तिः। न द्वितीयः। प्रदेशस्य स्वाभाविकत्वे औपाधिकत्वे वा अवच्छेदकैक्येऽप्यवच्छेद्यस्य प्रदेशस्य भेदात् अवच्छिन्न भेद एव। अवच्छेदकभेदस्यैवावच्छेद्यभेदस्यापि अवच्छिन्नभेदप्रयोजकत्वात्। तथा च कथं न कर्तृभोक्तोर्भेदः ? कथं च न कृतहान्यादीति भावः। ननु प्रदेशानां भेदेऽपि आत्ममात्रस्याभिन्नत्वात् तस्यैव कर्तृत्वाद्यभ्युपगमान्न कृतहान्यादीत्यत आह अभिन्ने चेति। आत्ममात्रस्य च कर्तृत्वं त्वया नाङ्गीक्रियते। निष्कलं निष्क्रियमित्यादि श्रुतिविरोधात्। ननु व्यापकत्व श्रुत्यनुरोदेन गतिवाक्यानामुपचरितत्वादि कल्प्यत इत्यत आह बहूनामिति। व्यापकत्व श्रुतेः परमात्मविषयत्वेन सावकाशत्वात् न तदनुरोधेन बहु गतिवाक्यानामप्रामाण्यादीति भावः। व्यावहारिकत्व इति। आत्मगतेरिति शेषः। व्यावहारिकस्य प्रातिभासिकोपाधिताया एव दृष्टत्वात्। अन्यथा स्फटिके लौहित्यमप्रातिभासिकं स्यादिति भावः। नन्वात्मव्यापकत्वस्यानुमानादि सिद्धत्वात् व्यवहारिकस्यापि क्वचित् प्रातिभासिकोपाधित्वं कल्प्यत इत्यत आह विस्तृतं चेति। ततश्च तत्रोक्ता अति प्रसङ्गाद्रष्टव्याः। अनुमानादिकं चाग्रे दूष्यत इति भावः। केचित्त्विति। अत्र घटत्वादौ व्यभिचार वारणाय द्रव्यत्वसाक्षाद् व्याप्येति। आकाशत्वादौ तद्वारणाय जातिपदम्। न च व्यापकावृत्तित्वमुपाधिः। द्रव्यत्वादौ साध्याव्यापकत्वात्। न च स्पर्शादि सामानाधिकरण्यमप्यनुमातुं शक्यमिति वाच्यम्। अप्रयोजकत्वात्। अणुनिष्ठत्वानुमानस्य वक्ष्यमाण व्यापकत्वबाधकानुगृहीतत्वेन बलवत्त्वात्। जीवो न व्याप्त इति। स्वरूपेणेति शेषः। तेन गुणव्याप्त्याद्यङ्गीकारेण नापसिद्धान्तादीति भावः। भूतेतरत्वे सतीति। अत्रासर्वज्ञत्वं सर्वज्ञत्वाभावः। न तु किञ्चिज्ज्ञत्वम्। घट दृष्टान्ते साधनवैकल्यापत्तेः। व्यर्थविशेषणत्वाच्च। तथाचाकाशे व्यभिचार वारणायाद्यं, द्वितीयं च काले, तृतीयं चेश्वरे द्वितीय हेतावप्याद्यमाकाशे, द्वितीयमीश्वरे व्यभिचारवारणाय। तृतीयमपि तत्रैवेति द्रष्टव्यम्। अत्राहुरित्यस्वरसोद्भावन्म्। तद्बीजं तु प्रथमानुमाने जातेर्वादिनानङ्गीकारादसिद्धिः। न च जातिपदं धर्ममात्रपरम्। आकाशत्वादौ व्यभिचारापत्तेः। न च तातेर्वादिनानङ्गीकारादसिद्धिः। न च जातिपदं धर्ममात्रपरम्। आकाशत्वादौ व्यभिचारापत्तेः। न च तार्किकमतानुसारेण तदिति वाच्यम्। तेनात्मनां व्यापकत्वाङ्गीकारेणापसिद्धान्तापत्तेः। द्वितीयानुमाने स्वमतानुसारेण विशेषणद्वयं व्यर्थम्। तृतीये चतुर्थे चासिद्धिः। विशेषगुणसंस्काराणामन्तःकरण निष्ठत्वाङ्गीकारात्। पञ्चमेऽसिद्धिः। स्वमते समवायाभावे नासमवायिकारणाभावात्। मनोदृष्टान्ते साध्यवैकल्यम्। मनसः सावयवत्वेनाणुत्वाभावादित्यादि द्रष्टव्यम्। तार्किकमतानुसारेणेत्यस्य दत्तमुत्तरम्। नत्वात्मनोऽणुत्वानुमानमनणुत्वे देहव्यापिस्पर्शादिज्ञानं न स्यादिति प्रतिकूल तर्कबाधितमित्यत आह अणुत्वेऽपीति। ननु गुणिनं विहाय गुणस्य वृत्तेरदृष्टरत्वात् कथं गुण व्याप्तिरित्यत आह जीवस्येति। प्रदीपेति। न च न प्रभा प्रदीपगुणः। किन्तु द्रव्यान्तरमिति वाच्यम्। नियत प्रदीपानुविधानायोगात्। द्रव्यस्य द्रव्यान्तरानुविधानादृष्टेः। नचेन्द्रनील प्रभायाः तद्गुणत्वापातः। बाधकेनेन्द्रनील सहचरित तेजोऽन्तर गुणत्वाङ्गीकारात्। यद्वा प्रभागुणत्ववादिनं प्रत्ययं द्रष्टान्त इति नकोऽपि दोषः। न च तत्रापि प्रभाश्रयतेजोऽन्तरकल्पनान्नायं दृष्टान्त इति वाच्यम्। तत्कल्पनस्य निर्मूलत्वात्। गुणस्य गुणिनं विहाय वृत्तेरसिद्धेः। जातीति व्यक्तिपरतन्त्रस्य व्यक्तिं विहाय वर्तने दृष्टान्तः। न च तद्वत् व्यापकत्वं स्यादिति वाच्यम्। आपादकाभावात्। तयोरपि व्यक्तिसम्बन्धिमात्र व्यापकत्वेन निरवधिकत्वाभावात्। अन्यथोत्कर्षसमापत्तेः। ननु वह्निसमीपस्थौष्ण्यं न वह्नेर्गुणः, तत्समीपस्थ तेजोऽन्तरस्यैवेत्यत आह वह्नीति। न च वह्नेर्नोद्भूत स्पर्श इति वाच्यम्। अनुभवविरोधात्। ननु न गुणत्वे द्रव्यक्षयः, मध्येऽवयवान्तराणामागमनादित्यत आह स्फटिकेति। प्रत्यभिज्ञेति। अवयवान्तरानुप्रवेशकल्पने अवयवाभिधातेन कारणीभूत संयोग विनाशेन द्रव्यान्तरोत्पादादिति भावः। न च प्रत्यभिज्ञा भ्रान्तिरिति वाच्यम्। घटादावपि तथात्वप्राप्तौ क्षणिकवादापत्तेः। ननु जीवानामणुत्वे नित्यः सर्वगत इति स्मृतिविरोध इत्यत आह नित्य इति। न च सवा एष महानज आत्मेति श्रुत्यनुसार्यर्थकल्पना युक्ता। स्मृत्यपेक्षया श्रुतेः प्रबलत्वादिति वाच्यम्। तस्याः परमात्मविषयत्वेन जीवविषयत्वाभावात्। अजत्वादि तल्लिङ्गात्। अन्येत्विति। न च सर्वशब्दसङ्कोचे मानाभावः। उक्ताणुत्वप्रमाणस्यैव तन्नियामकत्वात्। प्रत्यक्षत्वादिहेतुरिति। नचाणुत्वबाधकस्यैवानुकूलतर्कत्वमिति वाच्यम्। तस्य परिहृतत्वात्। व्यापकत्वे बालकान्तर मणुत्वसाधकं तर्कमाह किञ्चेति। नचेश्वरस्यापि सर्वगतत्वे समानोऽयं प्रसङ्ग इति वाच्यम्। सम्भोगप्राप्तेरिति चेदित्यनेन परिहृत्वेन ब्रह्ममीमांसावार्तानभिज्ञस्येदं, प्रतिबन्दिग्रहणमित्युपेक्ष्यम्। एतेनेति परामृष्टं हेतुं दर्शयति चैत्रेति। स्वजनकादृष्टनिरूपितात्मद्वारकसम्बन्धस्यातिप्रसङ्गाभाव इति वाच्यम्। सम्बन्धाभावाददृष्टं जनकं नेत्युक्ते जनकादृष्ट द्वारक सम्बन्धस्याभिधानस्यायुक्तत्वात्। न च सम्बन्धान्तरकल्पने गौरवमिति वाच्यम् प्रतियोग्यादिवत् प्रामाणिकत्वात्। अस्तिहीति। न च तत्रापि जमानद्वारक एव सम्बन्ध इति वाच्यम्। तस्यातिप्रसञ्जकत्वात् ननु यथावस्थित सम्बन्धं विहाय विपरीतसम्बन्धकल्पने गौरवमित्यत आह दिगिति। विभुत्वस्य बह्वणुत्व प्रतिपादक श्रुत्यादिविरोधेन प्रतिकूलानेकतर्कपराहतत्वेनायुक्तत्वादिति भावः। जीवाणुत्वसाधकस्य प्रकृतोपयोगं दर्शयति तस्मादिति। परमात्मनस्तु व्याप्तत्वमुभयसिद्धमिति भावः। जीवेन परमात्मनोऽत्यन्तपारमार्थिक भेदप्रतिपादनेन किं लब्धमित्यत तद् प्रधान प्रमेयोपसंहारव्याजेनोत्तरप्रबन्धोपक्षेपोपर्योगितया दर्शयति तस्मादिति। परमेश्वरस्य जीवादात्यन्तिक पारमार्थिक भेदनिपुणतरं साधकसद्भावेन बाधकाभावेन च साधितत्वादित्यर्थः। साक्षात्कारायेत्यादिनोत्तरप्रबन्धोपक्षेप इति सर्वं सुस्थम्।  
 निर्दोष जीवतोऽत्यन्तभिन्नं नरहरिं परम्।  
 मुमुक्षुभिः सेवनीयं भजे पापापनुत्तये॥  
\</2-33\>    
 इति श्रीमद्रघूत्तमतीर्थनिजशिष्येण पाण्डुरङ्गि आनन्दाचार्येण विरचितायां न्यायामृतप्रकाशाख्यायां द्वितीयः परिच्छेदः समाप्तः।  
(proof complated)





   तृतीयः परिच्छेदः  
   न्यायामृतकण्टकोद्धारः  
   ---\*\*\*---

\<3-1\>  
  1. मनननिदिध्यासनयोः विवरणोक्तश्रवणाङ्गत्वभङ्गः

 यो योगिभिर्विरक्त्या युक्तैः सेव्यो हि नित्यदा।  
 भक्त्यैकलभ्यः पुरुषस्तं भजे वल्लभं श्रियः॥  
 ननु यदुक्तं मुमुक्षुणा श्रवणाद्यङ्गकमङ्गीभूतं निदिध्यासनं ब्रह्मसाक्षात्कारायानुष्ठेयमिति तदयुक्तम्। श्रवणस्याङ्गित्वेन मनननिदिध्यासनयोश्चाङ्गत्वेन श्रवणस्याङ्गत्वासम्भवात्। न च तस्याङ्गित्वं कुत इति वाच्यम्। द्रष्टव्यः श्रोतव्य इति दर्शनरूपफलवत्त्वात् प्रमाणत्वाच्चेत्याशयेन शङ्कते नन्वेतदिति। विवरणे इत्युक्तत्वादित्यन्वयः। प्रमाणस्येति। प्रमेयभूतब्रह्मावगमं प्रति श्रवणरूपप्रमाणस्याव्यवधानेनाङ्गित्वमिति भावः। ननु मनननिदिध्यासनयोरङ्गत्वमयुक्तम्। तथा हि तद्धि प्रोक्षणादेरिव करणस्वरूपनिष्पादकत्वेन सन्निपत्योपकारकत्वं वा प्रयाजादेरिव फलोपकार्युपकारसम्पादकत्वरूपमारादुपकारकत्वं वा ? नाद्यः। मनननिदिध्यासनयोरभावेऽपि श्रवणस्य सम्भवेन कारणस्वरूपनिष्पादकत्वाभावात्। न द्वितीयः। तादृशोपकारादर्शनादित्यतः आह मननेति। मनननिदिध्यासने फलोपकार्यङ्गे इत्यन्वयः। तत्र हेतुश्चित्तस्येत्यादिः। प्रत्यगात्मप्रवणः प्रत्यगात्मविषयो यः श्रुतिदृढः संस्कारः तेन परिनिष्पन्ना या चित्तस्य तदेकाग्रा वृत्तिः तद्रूपं यत् कार्यं तद्‌द्वारेणेत्यर्थः। अयमभिसन्धिः। मनननिदिध्यासनयोः फलोपकार्युपकारसम्पादकत्वेनारादुपकारकत्वमेव। न च तादृश उपकारो न दृश्यत इत्युक्तमिति वाच्यम्। प्रत्यगात्मविषयातिदृढसंस्कार सञ्जात चित्तैकाग्र्य वृत्तेरेव तादृशोपकारस्य सम्भवादिति। अत्र यदुक्तं फलवत्त्वात् प्रमाणत्वाच्च श्रवणस्याङ्गित्वमिति, तत्र न तावदाद्यो हेतुः। \`ततस्तुतं पश्यते निष्कलं ध्यायमानः' \`श्रुत्वामत्वा तथाध्यात्वे'त्यादि श्रुतिस्मृतिभिर्ध्यानस्यापि फलवत्त्वात्। द्वितीयेऽपि श्रवणं किं प्रत्यक्षमुतानुमानमथवा शब्दः आहोस्वित् स्वतन्त्रमेव प्रमाणम् ? नाद्यद्वितीयौ। तथा सति नेन्द्रियाणि नानुमानमिति श्रुते र्ब्रह्मणः शब्दैकसमधिगम्यत्वेन श्रवणविषयताभाव प्रसङ्गात्। नापि तृतीयः। विवरणे श्रवणस्य विचाररूपताया उक्तत्वेन, विचारस्य च युक्त्यनुसन्धानात्मकत्वेन शब्दरूपत्वासम्भवादित्यभिप्रेत्य चतुर्थपक्षं प्रतिषेधति। न यत इति। शब्दप्रमाणज इति हेतुगर्भं विशेषणम्। अन्यथा शब्दप्रमाणजन्यत्वं न स्यादित्यर्थः। ननु मास्तु श्रवणरूपविचारस्य स्वातन्त्र्येण करणत्वम्। तथापि ब्रह्मविषयकबोधं प्रति करणीभूतशब्दाङ्गत्वेन भविष्यतीति चेन्न। अङ्गत्वं हि तस्य किं सन्निपत्योपकारकत्वरूपमुतारादुपकारकत्वरूपम् ? नाद्यः इत्याह। न चायमिति। हन्तिवत् अवघातवत्। अवघातादेः पुरोडाशस्वरूपनिष्पादकत्वमिति द्वितीयः पक्षोऽप्यपास्तः। तथा सत्यन्योन्यं शेषिभावो न स्यात्। अन्येति। सन्निपत्याङ्गत्वेऽपि यदि शेषित्वं तर्हीत्यर्थः। अत्र दृष्टान्तमाह हीषादेश्चेति। उपसंहरति तस्मादिति। ननूक्तरीत्या द्विविधाङ्गत्वासम्भवेऽपि श्रवणरूपविचारस्य शब्दशक्ति तात्पर्यावधारणणरूपत्वादवधृतशक्तितात्पर्यकशब्दस्यैव करणत्वे करणकोटिनिवेशेन करणत्वं स्यादेवेति न कोऽपि दोष इत्याशङ्कां परिहरन् स्वकारिकां स्वयमेव विशदयति तथाहीति। शब्दरूपे शब्दज्ञानरूपे वेति मतभेदाभिप्रायेण। इतिकर्तव्यता मात्रत्वादिति। न चैवमपि अवधृततात्पर्यक शब्दस्यैव करणत्वात् विचारस्य करणकोटिनिवेशेन करणत्वादितिकर्तव्यतात्वाभावात् अङ्गित्वं स्यादित्युक्तस्य न परिहार इति वाच्यम्। अवधृततात्पर्यकशब्दस्य करणत्वं किं शाब्दज्ञानत्वावच्छेदेन, ब्रह्मविषयक शाब्दज्ञानत्वावच्छेदेन वा ? नाद्यः। तात्पर्यावधारणाभावेऽपि लोके शब्दादर्थबोधस्य जायमानत्वेन व्यभिचारात्। न द्वितीयः। अन्यत्रक्लृप्त पूर्ववर्तिन एव कारणत्वमसम्भवे अधिककल्पने मानाभावात्, वक्ष्यमाणान्योन्याश्रयग्रासाच्च। तात्पर्यविशिष्टेति। विशेषणीभूत तात्पर्यविचारस्यापि करणकोटि निवेश इति भावः। एतेनेत्येतदेव विशदयति आकाङ्क्षेति। तात्पर्यज्ञानस्य करणकोटिनिवेशः किं प्रकारान्तरेण शब्दज्ञानस्य करणत्वासम्भवाद्वा त्वदभियुक्तोक्तेर्वा ? नाद्य इत्याह। आकाङ्क्षेति। न द्वितीय इत्याह। विवरण इति। अन्योन्याश्रयादिति। सत्यां शाब्दप्रमायामस्य शब्दमात्रे तात्पर्यमित्यवधृततात्पर्यकं शाब्दज्ञानम्। तस्मिंश्च सति शाब्दप्रमेत्यन्योन्याश्रय इत्यर्थः। ननु यदि तात्पर्यज्ञानस्य तात्पर्यभ्रमरूपप्रतिबन्धनिरासोपक्षीणत्वेनान्यथासिद्धत्वात् न करण कोटिनिवेशस्तर्हि आकाङ्क्षादिज्ञानस्यापि निराकाङ्क्षत्वभ्रम निरासकत्वमात्रेणोपयोगापत्तौ आकाङ्क्षादेरपि करणकोटि निवेशो न स्यादिति चेन्न। अनन्यथासिद्धान्वयव्यतिरेकाभ्यां शाब्दज्ञानत्वावच्छदेनाकाङ्क्षादि ज्ञानस्य करणत्वावधारणेनान्यत्रोपक्षयकल्पनासम्भवात्। नचैवमनन्यथासिद्धान्वयव्यतिरेकौ तात्पर्यज्ञानस्य विद्येते। तात्पर्यज्ञानाभावेऽपि शाब्दबोधस्य जायमानत्वेन व्यभिचारात्। किञ्चाकाङ्क्षाभ्रमाच्छाब्दभ्रमस्य जायमानत्वात् यद्विशेषयोः कार्यकारणभावोऽसति बाधके तत्सामान्ययोरपि कार्यकारणभाव इति न्यायेन शाब्दज्ञानमात्रे आकाङ्क्षादिज्ञानस्य कारणत्वम्। न चैवं तात्पर्यभ्रमादपि शाब्दभ्रमस्य जायमानत्वेनैतन्न्याय विषयत्वमिति वाच्यम्। अत्र व्यभिचाररूप बाधकसत्वेनासति बाधक इत्यस्याभावेनैतन्न्यायाविषयत्वाच्च। नन्वेवं सर्वत्र तात्पर्यज्ञानस्याजनकत्वेऽपि संशयविपर्ययोत्तरशाब्दज्ञानविशेषे तस्य हेतुत्वं स्यादेव संशयविपर्ययोत्तरप्रत्यक्षे विशेषदर्शनस्येवेति चेन्न। तथासति विशेषदर्शनवदेव तात्पर्यज्ञानस्य शाब्दज्ञानविशेषे स्वातन्त्र्येणैव कारणत्वसम्भवेन कारणकोटिनिवेशकल्पनस्यायुक्तत्वात्। कारणकोटिनिवेशेहि शाब्दज्ञानमात्रे कारणत्वं समायाति। तच्च स्वोक्तिविरुद्धम्। अन्यथा विशेषदर्शनस्यापि कारणकोटिनिवेशः स्यादिति विशेषदर्शनसहितचक्षुरादेः कारणत्वं स्यात्। अभ्युपेत्यचेदमुदितम्। वस्तुतस्तु संशयोत्तरप्रत्यक्षे विशेषादर्शनस्य प्रतिबन्धकत्वेन प्रतिबन्धकाभावसम्पादकत्वेनान्यथासिद्धत्वात् विशेषदर्शनस्य न कारणत्वम्। किञ्च विशेषदर्शनस्य प्रत्यक्षमात्रे वा कारणत्वं, संशयोत्तरप्रत्यक्षेवा, तदुत्तरैकमात्रकोटिकप्रत्यक्षे वा ? नाद्यः। व्यभिचारात्। न द्वितीयः। संशयानन्तरसंशयान्तरोदयात्। न तृतीयः। तथासत्येकमात्रकोटिकं प्रत्यक्षं भवतु। उभयकोट्यारोपरूप संशयानुत्पादः कथम् ? न च तस्य संशयोत्पादे प्रतिबन्धकत्वात् न तदुत्पाद इति वाच्यम्। तर्ह्यन्यथासिद्धत्वेन कारणत्वाभावः स्यादिति न तद्दृष्टान्तेन शाब्दज्ञानविशेषे तात्पर्यज्ञानं कारणमिति न तस्य कारणकोटिनिवेशकल्पनं युक्तम्। न च सामान्यतोऽर्थावगमेन तात्पर्यग्रहसम्भवान्नान्योन्याश्रय इति वाच्यम्। यस्मिन्कस्मिंश्चदर्थसामान्ये शब्दतात्पर्यावगमस्यातिप्रसङ्गित्वात् विशेष तात्पर्यावगमस्य चान्योन्याश्रयग्रस्तत्वात्। नानार्थे च प्रकरणादेरेव नियामकत्वसम्भवात्। अन्यत्रोपक्षीणत्वोक्त्या विशेषकारणत्वस्यानभिप्रेतत्वेन विवरण विरोधापरिहाराच्चेत्यलम्। ननु तात्पर्यज्ञानस्य यथाकथञ्चिदपि शाब्दज्ञानोपयुक्तत्वात् कारणकोटिनिवेशो युज्यते। न तु मननादेः। यथाकथञ्चिदपि शाब्दज्ञानोपयुक्तत्वाभावादित्यत आह किञ्चेति। न च वेद बाह्यागमयोः सत्वेपि दुष्टत्वादुष्टत्वव्यवस्था युज्यते। वेदस्यापौरुषेयत्वेन निर्दोषत्वात्। बाह्यागमस्य तु पौरुषेयतया प्रतारणादिमत्पुरुषकृतत्वेन दुष्टत्वादयथार्थं तदिति वाच्यम्। एवमपि तात्पर्यभ्रमप्रमयोरुभयत्र सत्वेन सङ्करस्यापरिहारात्। न च योग्यताप्रमात्वाप्रमात्वाभ्यामेव व्यवस्थेति वाच्यम्। तथा सति तत्प्रमात्वाप्रमात्वाभ्यामेव दुष्टत्वादुष्टत्व इति तस्यैव करणकोटिनिवेशसम्भवे तात्पर्यज्ञानस्य तदुपवर्णनायोगात्। ननु शब्दस्वरूपानुप्रविष्टत्वेनाकारणत्वेऽपि शब्दस्य सन्निपत्त्योपकारकत्वेन कारण कोटिनिवेशः स्यादित्याशङ्क्य परिहरति। न चेति। न च सर्वसाम्यं दृष्टान्तत्वे न प्रयोजकम् अतिप्रसङ्गादिति वाच्यम्। यत्साम्यमुपादाय दृष्टान्तत्वं तत्साम्यस्य दार्ष्टान्तिके अवश्याश्रयणीयत्वात्। सन्निपत्योपकारकत्वं हि करणस्वरूपनिष्पादकत्वम्। तदभावे एवमेव तु सन्निपत्योपकरत्वोक्तेः रिक्तत्वात् अतिप्रसङ्गाच्च। तुष्यतु दुर्जन इति न्यायेन सन्निपत्योपकारकत्वमभ्युपेत्यापि दूषणमाह किञ्चेति। सन्निपत्योपकारकफलोपकारकयोरङ्गाङ्गिभावस्य क्वाप्यदर्शनेनेति भावः। अन्यथेति। सन्निपत्योपकारकस्यापि फलोपकारकं प्रति शेषित्वे इत्यर्थः। ननु विशिष्टयागप्रविष्टत्वेन वा शेषित्वमापाद्यते असाधारण्येन वा ? नाद्यः। इष्टापत्तेः। असाधारण्येन फलोपकारकत्वाभावेन असाधारण्येन शेषित्वस्य वक्तुमशक्यत्वात्। युज्यते च श्रवणस्य, करणोपकारकजनकत्वादिति चेन्न। श्रवणं हि किं तात्पर्यावधारणरूपम्, उत युक्त्यनुसन्धानात्मकविचाररूपम्, अथवा शाब्दज्ञानम् ? नाद्यः। असंभावनानिवृत्त्यभावेऽपि उपक्रमादिनैव तात्पर्यावधारणरूपश्रवणसम्भवेन मननादेस्तदुपयोग्युपकारजनकत्वासम्भवेन शेषित्वानुपपत्तेः। मननादेस्तदुपयोग्युपकारजनकत्वासम्भवेन शेषित्वानुपपत्तेः। न द्वितीयः। तथासति श्रवणस्य मनन रूपतापत्त्या स्वजन्योपकारस्य स्वापेक्ष्यत्वासम्भवात्। स्वस्यैव स्वं प्रति शेषित्वापाताच्च। न तृतीयः। असम्भावनानिवृत्तेरसंसर्गाग्रहरूपत्वेन तस्य च विशिष्टज्ञानमात्रकारणत्वेन श्रवणोपयोग्यसाधारणोपकारजनकत्वाभावात्। निदिध्यासनस्य चित्तसन्ततिरूपत्वेनोपकारजनकत्वस्य सर्वथाभावाच्च। एतेनेत्यस्यार्थमाह सोमयागेति। न चासाधारणोपकारजनकत्वोक्त्या उक्तोत्तरमेतदिति वाच्यम्। तस्य दूषितत्वात्। श्रवणस्योक्तरित्या तात्पर्यवधारणरूपत्वे विचाररूपत्वे शाब्दज्ञानरूपत्वे वा शब्दगतस्य जातिरूपस्योपाधिरूपस्य वाऽजननात्। मननादिजन्यचित्तैकाग्र्यरूपचित्तगतातिशयस्योक्तरूपश्रवणोपकारकत्वाभावाच्च। यत्तु श्रवणजन्यः शब्दगतोऽतिशयः शक्तितात्पर्यविषयत्वरूप एवेति न दोष इति तत्वशुध्युक्तं तदतिदेशेन निरसितुमनुवदति एतेनेति। ननु सन्निपत्योपकारकफलोपकारकयोः परस्परमङ्गाङ्गिभावाभावेऽपि त्रयाणामपि फलोपकार्यङ्गत्वेन परस्परमङ्गाङ्गिभावः स्यादित्यत आह किञ्चेति। न च त्रयाणां फलोपकार्यङ्गत्वेऽपि मनननिदिध्यासनयोः फले जनयितव्ये शब्दसहकारिसम्पादकत्वात्, श्रवणस्य तु शब्दे फलजनकतासम्पादकत्वेन विशेषाद्युज्यतेऽङ्गाङ्गिभाव इति वाच्यम्। श्रवणं हि किं शब्दे साक्षात्काररूपफलजनकतां सम्पादयति, उत परोक्षज्ञानरूपफलजनकताम् ? नाद्यः। शब्दस्य साक्षात्काररूप फलजनकत्वाभावेन श्रवणस्य तत्सम्पादकत्वायोगात्। धर्मादेरपि शब्दादापरोक्ष्य सम्भवेनातीन्द्रियोच्छेदापत्तेश्च। न द्वितीयः। जनकत्वस्य शक्तिरूपतया स्वत एव सिद्धत्वेन श्रवणस्य तज्जनकत्वानुपपत्तेः। वक्ष्यमाणरीत्या श्रवणस्य शाब्दज्ञानरूपत्वेन स्वस्य स्वजनकत्वापाताच्च। फलोपकार्यङ्गानामपि परस्परमङ्गाङ्गिभावाङ्गीकारे बाधकमाह अन्यथेति। न च करणस्वरूपसम्पादकत्वरूप प्रयोजकस्यात्रेव तत्राभाव इति वाच्यम्। करणीभूतशब्दस्वरूपस्य नित्यतया तत्सम्पादकत्वानुपपत्तेः। श्रवणस्य शाब्दज्ञानरूपतया तत्सम्पादकत्वासम्भवाच्च। अतिप्रसङ्गान्तरमाह करणेति। नचैकफले उभयोर्यागार्थत्वाभावेन विशेष इति वाच्यम्। एवमप्यनेकफलेऽतिप्रसङ्गापरिहारात्। किञ्चैकफलेऽपि उभयोर्यागार्थत्वाभावः कुतः ? न च पूर्वगतसदाप्रधानजन्यापूर्वसहितैककपालहोमरूपक्रिययैव परमापूर्वोत्पत्तिसंभवे एककपालजन्यकरणापूर्वं नाभ्युपेयत इति वाच्यम्। समप्रधानपूर्वसहितैक कपालहोमाख्यक्रियाकाल एव परमापूर्वोत्पत्तिर्न संभवति। उत्तराङ्गजन्यापूर्वस्य सहकारिभूतस्याभावात्। क्रियायाश्च त्रिक्षणावस्थायित्वेन परमापूर्वोत्पत्तिकालेऽभावात् मध्ये करणापूर्वोत्पत्तिरावश्यकीति उभयोर्यागार्थत्वसत्वेन विशेषाभावापादनं युक्तमेवेति। न च परोक्षज्ञानस्यैव शब्दफलत्वात् कथं शब्दस्यापरोक्षज्ञप्तौ उत्पाद्यायां श्रवणस्यापेक्षितत्वेन फलोपकार्यङ्गत्वमित्यत्राह क्लृप्तं चेति। लोक इत्युपलक्षणम्। वेदेऽपीतिद्रष्टव्यम्। तथा च शब्दे अतिशयाधायकत्वेनाङ्गीकृतस्य श्रवणस्य साक्षात्कार फलजनकाङ्गित्वकल्पनेऽदृष्टकल्पनेति भावः। ननु किमिदं साक्षात्त्वम् ? न तावज्जातिः। नाप्युपाधिरिन्द्रिय जन्यत्वादिकम्। किन्तु विषयगताज्ञाननिवर्तकत्वमेवापरोक्षत्वे प्रयोजकम्। तच्चातिशयाधायकत्वेऽपि युज्यत एवेति नादृष्टकल्पनेति चेन्न। विषयगताज्ञाननिवर्तकत्वस्यापरोक्षत्वप्रयोजकत्वे धर्मादिविषयकानुमित्यादेरपि अपरोक्षत्वापत्तिः। नचानुमित्यादेर्विषयगताज्ञाननिवर्तकत्वमेव नेति वाच्यम्। तथासति धर्मादौ ज्ञातेऽपि न जानामीति बुध्यापत्तिः। अस्तुवा साक्षात्त्वं जातिः। न च प्रमात्वेन साङ्कर्यम्। तस्योपाधिरूपतया जातित्वाभावात्। जातित्वेऽपि तद्‌व्याप्यं प्रमात्वं नानैवेति न साङ्कर्यापातः। अस्तु वा उपाधिरूपं तत्। नचेन्द्रियजन्यत्वमनुमितावप्यस्तीति वाच्यम्। इन्द्रियत्वेनेन्द्रिय जन्यत्वस्य विवक्षितत्वात्। अनुमितौ च मनस्त्वेन जनकत्वसत्वेन इन्द्रियत्वेन तदभावात्। तथाचादृष्टकल्पनातादवस्थ्यमेवेति। श्रुतिवाक्ये इति। अनपेक्षः शब्दः श्रुतिः। पदसङ्घातमात्रं वाक्यमित्यर्थः। लिङ्गं तु विपरीतमिति। तच्चान्वयव्यतिरेकावसेयम्। यदि हि निदिध्यासनाभावे श्रवणाभावः स्यात् तदा निदिध्यासनस्याङ्गत्वं स्यात्। न चैवं, किन्तु श्रवणाभावे निदिध्यसनाऽसम्भवात् तस्मिन् सत्येव च निदिध्यासनसंभवेन श्रवणस्यैवाङ्गत्वं प्रतीयत इति लिङ्गं विपरीतमित्यर्थः। नापि प्रकरणमिति। इतिकर्तव्यताकाङ्क्षारूपमित्यर्थः। इतिकर्तव्यताकाङ्क्षा हि प्रधानेभवति। प्राधान्यं हि फलसम्बन्धिन एव। न च श्रवणस्य फलसम्बन्धोऽस्तीति प्राधान्यासिद्धावितिकर्तव्यताकाङ्क्षाऽसंभवादित्यर्थः। स्थानसमाख्येत्विति। पाठानुष्ठानसादेश्यरूपस्य स्थानस्य प्रकृतेऽसंभावितत्वात्। पाठसादेश्यं हि यथासङ्ख्यसन्निधिरूपम्। न च तत् प्रकृतेऽस्तीति भावः। समाख्या हि यौगिकी संज्ञा। न च प्रकृते आध्वर्यवमित्यादि संज्ञावद् यौगिकी संज्ञास्ति, यया शेषशेषिभावोऽवगन्तव्य इति भावः। किञ्च श्रवणरूपविचारस्य सति प्रमाफलकत्वे मननादेः फलोपकार्यङ्गत्वं वक्तव्यम्। तच्च न युज्यते। तद्धि किं साक्षाद्वा, तात्पर्य ज्ञानद्वारा वा ? नाद्यः। अनुपलम्भात्। न द्वितीयः। तात्पर्यज्ञानस्य शाब्दप्रमाहेतुतायास्त्वयैव निषिद्धत्वादित्याह किञ्चेति। ननु मननादेः श्रवणं प्रति फलोपकार्यङ्गत्वं किं दृष्टद्वारा, उतादृष्टद्वारा ? नान्त्यः। अनङ्गीकारात्। आद्येऽपि मनननिदिध्यासनयोरेकमेव दृष्टद्वारमङ्गीक्रियते भिन्नमेव वा ? एकद्वारत्वेऽपि समुच्चित्य वा कारणत्वमुत प्रत्येकमेव वा ? नाद्यः। एकैकेनापि तस्य जायमानत्वात्। न द्वितीयः। अन्यतरवैयर्थ्यापत्तेः। विकल्पापत्तेश्च। न द्वितीयः। अदर्शनात्, इत्याशङ्कापरिहाराय यत् परैर्भिन्नत्वपक्षमभ्युपेत्य द्वारद्वैविध्यमुक्तं तद् दूषयितुमनुवदति यच्चोक्तमिति। असंभावनाविपरीतभावनयोरेकत्वादेकद्वारत्वमित्यत उक्तं चित्तैकाग्र्येति। विपरीतसंस्कारेति। तद्रहित इति। अयुक्तत्वशङ्कारहित इत्यर्थः। दृष्टहान्यादीत्यादिपदेनादष्टकल्पनपरिग्रहः। मननविधेरिति। मननस्यायुक्तत्वशङ्कानिवर्तकत्वे हि तस्या अन्वयव्यतिरेकाभ्यां प्राप्तत्वात् नियमविधित्वं युज्यते। उक्तयोग्यत्वशङ्कानिवर्तकत्वे हि तस्याप्राप्तत्वात् अपूर्वविधित्वं स्यादित्यर्थः। न च तादृशशङ्कायां सत्यां चित्तविक्षेपस्य जायमानत्वात् चित्तप्रवणताया अभावे उक्तशङ्कानिवृत्तौ चित्तविक्षेपस्य निवृत्तेः तावत्पर्यन्तत्वस्य दृष्टत्वेन दृष्टहान्याद्यभाव इति वाच्यम्। एतादृशचित्तप्रवणताया ज्ञानमात्रहेतुत्वेन मननस्य ज्ञानमात्रकारणत्वापत्तेः। निदिध्यासनस्यापि उक्तविधं द्वारं नोपपद्यत इत्याह निदिध्यासनस्येति।  
 ननु भवत्पक्षेऽपि निदिध्यासनस्याङ्गित्वं, श्रवणमनयोश्चाङ्गत्वमयुक्तम्। निदिध्यासनस्याङ्गित्वे प्रमाणाभावात्। श्रवणादेश्चाङ्गत्वं किं सन्निपत्याङ्गत्वमुतारादुपकारकत्वम् ? नाद्यः। ध्यानस्वरूपनिष्पादकत्वाभावात्। न द्वितीयः। अनङ्गीकारादित्याशङ्कां परिहरन्नुपसंहरति तस्मादिति। श्रवणस्य सामर्थ्यं कारणत्वं च सति श्रवणे ध्यानं, श्रवणाभावे तदभावः इत्यन्वयव्यतिरेकाभ्यामवसीयते। तथा च तेन लिङ्गेन प्रकरणेन चाङ्गत्वम्। नन्वितिकर्तव्यताकाङ्क्षा प्रकरणम्। इतिकर्तव्यताकाङ्क्षा च प्रधानस्यैव। प्राधान्यं च फलसम्बन्धे सत्येवभवति। न च निदिध्यासनस्य फलसम्बन्धोऽस्ति प्रमाणाभावात्। इत्यत उक्तं ततस्तु तं पश्यत इत्यादि। न च निदिध्यासनपदस्य बर्हिर्देवसदनं दामीत्यादाविव साक्षात्काररूप फलसम्बन्धे न शक्तिरिति सामर्थ्याभाव इति वाच्यम्। निदिध्यासनपदस्य साक्षात्काररूपफलसम्बन्धे शक्तेरनुक्तत्वेनोक्तदूषणस्य ग्रन्थार्थाबोधविजृम्भितत्वात्। वाक्ये च मध्ये श्रवणाध्याहारो न युक्तः। योग्यताबलस्यैवाभावात्। तथा च श्रवणमननयोर्ध्यानस्वरूपनिष्पादकत्वात् सन्निपत्योपकारकत्वमिति भावः। ननु फलोपकारकत्वमेव कुतो नाभ्युपेयत इत्यत आह युक्तिश्चेति। अत एवेति। फलोपकारात् स्वरूपोपकारस्य सन्निकृष्टत्वादेवेत्यर्थः। सन्निधानस्येति। तस्य समाख्यारूपत्वेन षष्ठप्रमाणत्वादिति भावः। ननु श्रवणमननयोर्ध्यानाङ्गत्वं किं साक्षाद्वा परम्परया वा ? नाद्यः। श्रवणे सत्यनन्तरमेव ध्यानादर्शनात्। न द्वितीयः। परम्पराघटकद्धाराभावात् इत्यत आह किञ्चेति। उक्तेऽर्थे आचार्यसंमतिमाह तदुक्तमिति। यदि हि भावनाप्रकर्षजन्यत्वमात्रस्य साक्षात्काराप्रमात्वे प्रयोजकत्वं स्यात् तदैवमापादनम्। न चैवम्। किन्तु भावनामूलभूतकरणस्याप्रामाण्ये सत्येव तस्याप्रामाण्यम्। प्रकृते भावना मूलभूतकरणवेदान्तानां प्रामाण्यात् युज्यते साक्षात्कारस्य प्रमात्वम्। न केवलमेतन्मयैवोच्यते। अपितु त्वयाप्युक्तमित्याह त्वयापीति। न चैवं मूलभूतशब्दस्यैव साक्षात्कारकारणत्वमस्तु। किं तदुपजीविनान्येनेति वाच्यम्। शब्दस्य परोक्षज्ञानजनकत्वेनापरोक्षज्ञानजनकत्वाभावात्, परोक्षनिश्चयादिजनकतयाऽन्यथासिद्धत्वाच्च। अन्यथा धर्मादेरपि शब्दादापरोक्ष्येऽतान्द्रियोच्छेदापत्तिः। न च निदिध्यासनस्येति। इन्द्रियलिङ्गज्ञानशब्दरूपत्वाभावेन त्रिकान्तर्भावासंभवात् अतिरिक्त प्रमाणस्य चानङ्गीकारात् प्रमाकरणत्वासिद्धिरिति भावः। त्वयेति। तथा चान्यथासिद्धत्वात् तात्पर्यावधारणरूपत्वेनोक्त प्रमाणान्तर्भावासंभवाच्च न प्रमाकरणत्वमिति भावः। ननु नैतावताप्युक्तदोषः परिहृत इत्यत आह निदिध्यासनेति। स्वेन शब्दस्य साक्षात्कारकरणत्वानभ्युपगमात् स्वमतेन परिहारमाह अथवेति। उक्तमर्थं कारिकारूढं करोति तस्मादिति। परपक्षनिरासमुपसंहरति नत्विति॥ इति मनननिदिध्यासनयोर्विवरणोक्तश्रवणाङ्गत्वभङ्गः॥ 1 ॥  
\</3-1\>

\<3-2\>  
  2. श्रवणादिविधेः विवरणोक्तनियमविधित्वभङ्गः

 क्षवणविधेर्विवरणोक्तनियमविधित्वं दूषयितुमनुवदति यच्चोक्तमिति। अपूर्वपरिसङ्ख्येति। अत्यन्ताप्राप्तेह्यपूर्वविधिः। तत्र चान्यत्र च प्राप्तौ परिसङ्ख्याविधिः। प्रकृते चान्वयव्यतिरेकाभ्यां श्रवणादेर्विषयावगमं प्रति साधनतायाः प्राप्तत्वेनापूर्वपरिसङ्ख्याविधित्वयोरसंभवान्नियमविधित्वमेवाश्रीयत इत्यर्थः। अत्र हि विषयावगमं प्रति श्रवणादेः साधनता श्रुत्यैव ज्ञेया नान्येनेति साधनतायां नियमः, उत विषयावगमः श्रवणादिनैव साध्यः नान्येनेति फले नियमः ? इति विकल्पं मनसि निधाय आद्यं दूषयति यत इत्यादिना। श्रवणस्यापरोक्षसाधनतया त्वया स्वीकृतत्वात् तस्याश्चान्वयव्यतिरेकाभ्यामप्राप्तत्वान्न नियमविधिरिति। ननु च श्रवणस्य परोक्षज्ञानसाधनत्वमेवाङ्गीक्रियते तस्य चात्यन्तं प्राप्तत्वाद्युज्यते नियमविधिरित्यतः स्वकारिकां स्वयमेव व्याचष्टे तथाहीति। परोक्षज्ञान इति। ज्ञाते वा ज्ञाने कामना, अज्ञाते वा ? नान्त्यः। कामनाया धर्मिज्ञानसाध्यत्वेनाज्ञाते ज्ञाने कामनाऽयोगात् इत्येवं त्वया कामनाया निषिद्धत्वादिति भावः। ननु गान्धर्वेति। तथा च विचारस्य साक्षात्कारहेतुताया अदृष्टत्वान्न प्रकृते नियमविधित्वं युज्यते इति भावः। नन्वपरोक्षार्थकशास्त्रविचारत्वेन विचारस्यापरोक्षज्ञानजनकत्वम्। आत्मनश्चापरोक्षस्वरूपत्वाच्छास्त्रेण तदापरोक्षं युज्यते। न तु कर्मादेः। तस्यातीन्द्रियत्वादिति शङ्कते आत्मन इति। अपरोक्षस्यापि कुतो न विचार्यतेत्यत आह न हीति। नन्वपरोक्षेऽविचार्यत्वनियमोऽपि नास्ति। अपरोक्षेपि षड्जादौ विचार्यत्वदर्शनात्। सन्दिग्धत्वप्रयोजनवत्वयोरेव विचार्यत्वप्रयोजकत्वे प्रकृते तत्सत्वेन न वैयर्थ्यमिति चेन्न। प्रत्यहं ब्रह्मणि भासमानेपि प्रयोजनानुपलम्भात् स्वरूपमात्रस्य च स्वप्रकाशत्वेन नित्यसिद्धत्वात् सन्दिग्धत्वसप्रयोजनत्वयोरभावेन विचार्यत्वासंभवात्। न च स्वरूपमात्रस्य नित्यसिद्धत्वेऽपि नित्यशुद्धबुद्धाद्वितीयत्वादिरूपेणासिद्धत्वात् सन्दिग्धत्वं, तादृशस्यर्बह्मणोऽप्रकाशमानत्वात् सप्रयोजनत्वं च युक्तमिति वाच्यम्। नित्यशुद्धत्वादेः ब्रह्मस्वरूपत्वेन ब्रह्मणि प्रकाशमाने तदप्रकाशासंभवात्। न च तदस्वरूपमिति वाच्यम्। अस्वरूपत्वे मिथ्यात्वप्रसङ्गेन ब्रह्मणः सद्वितीयत्वापत्तिः। अन्यथा सदद्वैतभङ्गात्। त्वया ब्रह्मणो निर्विशेषत्वस्याभ्युपगत्वेन सामान्यतो ज्ञातत्वस्य विशेषेणाज्ञातत्वस्य चायोगाच्च। विशिष्टप्रत्यये विशेष्यभाननियमाच्चेत्यलम्। आत्मसाक्षात्कारेति। तथाचात्मसाक्षात्कारस्य शास्त्रविचारजन्यत्वसिद्धौ तमुद्दिश्य शास्त्रविचारविधिः, सति च तस्मिन् तस्य तज्जन्यत्वनिश्चय इत्यन्योन्याश्रय इत्यर्थः। ननु मास्तु साधनतायां नियमः। तथापि ब्रह्मरूपविषयावगमः श्रवणेनैव सम्पादनीयो, न तु साधनान्तरेणेत्येवं फल एव नियमोऽङ्गीक्रियत इति न कश्चिद् दोष इति द्वितीयः पक्षोऽस्त्वित्यत आह किञ्चेति। साधनान्तरप्राप्तिः किं निर्विशेषात्मज्ञाने वा आत्ममात्रे वा ? नाद्य इत्याह न च रूपादीति। द्वितीयं शङ्कते नन्वपूर्वीयेष्विति। अन्यथेति। अपूर्वीयद्रव्य एव विदलनादिप्राप्तिर्नोच्यते चेदित्यर्थः। पुरुषार्थत्वप्रसङ्गेन। अदृष्टार्थत्वप्रसङ्गेन। इह निर्विशेषेति। निर्विशषत्वाङ्गीकारेणोभयानुगतसामान्याभावादिति भावः। नन्वपूर्वीयेष्ववघातप्राप्तिरेव नास्ति। प्राप्तिर्हि तेन तत्र वैतुष्यसम्पादनम्। न चापूर्वीयेषु विदलनेन वैतुष्यं सम्पादितमित्यत आह संभवति हीति। ननु प्रसक्तिमात्रं प्रकृतेऽपि स्यादित्यत आह निर्विशेषेति। नन्ववघातसाध्यवैतुष्यस्य दलन साध्यवैतुष्यविजातीयत्वेनाप्राप्तेर्न नियमविधिर्युज्यते इत्यत आह अवघातेति। कौमुद्युक्तनियमविधिपक्षं दूष यितुमनुवदति कौमुद्यां त्विति। ननु स्मृतिपुराणाभ्यां श्रवणं कर्तव्यम्। न तु वेदान्तेभ्यः। प्रमाणाभावादित्यत आह तस्मादिति। इतिहासेति। अत्र हि वेदसमूहबृंहणोक्त्या इतिहास पुराणयोरपि श्रवणसाधनताया उक्तत्वात् तद्विरोध इति भावः। नन्वविचारिताभ्यामेव ताभ्यां वेदोपबृंहणसंभवात् न तयोः श्रवणाङ्गतेत्यत आह नहीति। ब्रह्मज्ञानाय हतिहासपुराणविचाराकरणं किमितिहासादे र्ब्रह्मविषयत्वाद्वा मुमुक्ष्वनुपयोगाद्वा ब्रह्मबोधाजनकत्वाद्वा साक्षात्तदजनकत्वाद्वेति विकल्पान् मनसिकृत्य सर्वानपि दूषयति कर्मेति। ननु समुपबृंहयेदित्यस्य इतिहासादिना वेदतात्पर्यमेव ज्ञेयम्, अर्थो न ज्ञेय इत्यर्थकत्वान्न तद्विरोध इत्यत आह। समुपेति। तर्हि नावैदिकमित्यस्य का गतिरित्यत आह। नावैदिकमिति। वेदातिरिक्तसर्वाध्ययननिषेधपरता किं न स्यादत्राह ऋग्वेदमिति। श्रोतव्य इति। एवं च श्रुतिवाक्येभ्य इत्यस्य श्रुतिरूपाणि वाक्यानीति श्रुतिमूलानि वाक्यानीति चार्थः इति द्रष्टव्यम्। किं चायं विधिः किं तत्वनिश्चयार्थमुतान्तःकरण शुध्यर्थमथ वा अपरोक्षार्थमुताज्ञाननिवृत्त्यर्थमथ प्रयोजनान्तरार्थम् ? नाद्य इत्याह किञ्च विप्रकीर्णेति। ननु नेतिहासादेर्वेदार्थत्वनिश्चायकत्वं, वेदान्तानामनन्तत्वेन तदर्थतत्वस्यातिगहनस्य भूयस इतस्ततो विक्षिप्योक्तस्येतिहासेनाप्रतिपादनादित्यत उक्तं विप्रकीर्णेति। तथा च नानार्थसङ्ग्रहरूपत्वात् युज्यते तत्वनिश्चायकत्वमिति भावः। द्वितीयं प्रत्याह सतिचेति। तत्वनिश्चये सतीत्यर्थः। तदर्थाया इति। तत्व निश्चयार्थाया इत्यर्थः। तृतीयं निरस्यति आपरोक्ष्यस्येति। नन्वितिहासजन्यात् ब्रह्मज्ञानात् वेदजन्ये ज्ञाने अधिकापरोक्ष्यस्य सद्भावान्नियमविधिः स्वीक्रियत इत्यत उक्तं वेदजन्य इति। चतुर्थं प्रत्याह ज्ञानस्येति। पञ्चममनुपलम्भेन पराकरोति अन्यस्येति। उक्तमर्थं कारिकया सङ्गृह्णाति तस्मादिति। एतेनेति। नियमादृष्ट साध्यव्यावर्त्याभावेनेत्यर्थः॥ इति श्रवणादिविधेर्विवरणोक्तनियमविधित्व भङ्गः॥ 2 ॥  
\</3-2\>

\<3-3\>  
  3. परमते श्रवणादिविध्यनुपपत्तिः

 श्रवणस्वरूपस्यैव निर्वक्तुमशक्यत्वात् परमेत श्रवणविधिर्नोपपद्यत इत्यभिप्रेत्य श्रवणं दूषयितुं विकल्पयति किञ्चेति। आद्यद्वितीययोर्विशेषणविशेष्यभावव्यत्यास एव, न त्वर्थभेद इति द्रष्टव्यम्। आद्यद्वितीययोर्दूषणान्तरमाह अवाच्ये चेति। अवाच्यत्वेनाभ्युपगत इत्यर्थः। तथा च न साध्याविशेष इति भावः। तात्पर्यमपीति। ननु संशयधर्मिणि तात्पर्यमित्ययुक्तम्। धर्मिनिश्चयाभावे हेत्वभावेन संशयायोगादित्यत उक्तम् आपातधीजन्यस्येति। ननु यथाकथंचिद् धर्मिधियः संशयनिवर्तकत्वात् कथं तत्सत्वे संशय इत्यत उक्तं विचारनिवर्त्यस्येति। अन्यथेति। निश्चये सत्यपि संशयश्चेदित्यर्थः। अखण्डार्थतेति। निर्विशेषार्थनिष्ठत्वस्याखण्डार्थशब्दार्थत्वादिति भावः। अत एवेत्यस्यार्थमाह तयोरपीति। उभयविजातीयमिति। ज्ञानध्यानोभयविजातीयमित्यर्थः। नन्वेवं सति वाचो धेनुत्वेनोपासनस्यापि ज्ञानरूपता स्यादित्यत आह न हीति। तथा च तस्य प्रमाणवस्त्वन्यतरजन्यत्वाभावाद् युज्यते ज्ञानबहिर्भाव इति भावः। ननु व्याप्तिज्ञानसापेक्षत्वेऽपि अस्तु पुंतन्त्रत्वमित्यत आह न हि पुंतन्त्र इति। उक्तमर्थं कारिकारूढं करोति तस्मादिति॥ इति परमते श्रवणादि विध्यनुपपत्तिः॥ 3 ॥  
\</3-3\>

\<3-4\>  
  4. श्रोतव्यः इत्यादेरनुवादकत्वभङ्गः

 केचिन्निदिध्यासितव्य इत्येवं विधिः। श्रोतव्यो मन्तव्य इति त्वनुवाद इत्यास्थिताः। तन्मतं दूषयितु मनुवदति केचित्त्विति। तन्निर्णयाय अर्थनिर्णयाय। तथाच अधीतस्वाध्यायस्यार्थज्ञानहेतुताया दृष्टत्वात् वाक्यार्थग्रहणरूपश्रवणस्यान्यतः प्राप्तत्वेनाप्राप्तार्थत्वाभावात् नायं विधिरिति भावः। मन्तव्य इत्यस्याप्यनुवादित्वमुपपादयति आचार्येति। उपायत्वदशप्रभृतीति। साधनानुष्ठानदशाप्रभृतीत्यर्थः। स्मरणस्येति। अननुभूतार्थस्यास्मर्यमाणत्वादनुभवस्मृत्योः समानविषयत्वनियमादिति भावः। साक्षात्त्वमिति। प्रत्यक्षत्वरूपत्वमित्यर्थः। तत्वज्ञानस्यैव मोक्षहेतुताया उक्तत्वात् भ्रान्त्या मोक्षो न सम्भवतीति भावः। दर्शनश्रुतीनामिति। असिंहे सिंहशब्दवद् असाक्षात्काररूपे साक्षात्त्वस्या भावेनौपचारिकत्वं स्यादिति भावः॥ इति श्रोतव्य इत्यादेरनुवादकत्वभङ्गः॥ 4 ॥  
\</3-4\>

\<3-5\>  
  5. श्रवणविधेः विवरणोक्तविचारविधायकत्वभङ्गः

 जिज्ञासासूत्रस्य मननविधिमूलत्वं समर्थयितुं विवरणोक्तं श्रवणविधिमूलत्वं दूषयितुमनुवदति यच्चोक्तमिति। त्वयेति। तथा चापरोक्षज्ञानकामनायां सत्यामधिकारित्वसिध्या श्रवणसाध्यपरोक्षज्ञानम्। तस्मिंश्च सत्यपरोक्षज्ञानकामनेत्यन्योन्याश्रय इति भावः। अन्यथेति। विचारस्य तत्वनिर्णायकन्यायानु सन्धानरूपत्वाभाव इत्यर्थः। तत्कर्तव्यतेति। तत्वनिर्णायकन्यायानुसन्धानरूपविचारकर्तव्यतेत्यर्थः। इतरस्येति। तत्वनिर्णायकन्यायानुसन्धानरूपविचारेतरस्येत्यर्थः। मननभेदकं शङ्कते नन्विति। ननु मननविधेः श्रवणानन्तर्गतयुक्तिसापेक्षत्वान्न वैयर्थ्यमित्यत आह त्रिविधस्येति। उक्तत्रयातिरिक्त श्रवणपदार्थाङ्गीकारे तु मननवैयर्थ्यमित्याशयेन त्रिविधस्येत्युक्तम्। तथा चोक्तश्रवणपदार्थाङ्गीकारे उपपत्रिमात्रस्य श्रवणान्तर्गतत्वेन व्यवस्थापकस्मृतिविरोध इति भावः। श्रवणमिति। अयुक्तत्वशङ्कायाः श्रवणेनैव निवर्तितत्वादिति भावः। ननु नोक्तरूपमनुचिन्तनं स्वीक्रियते। किन्तु तात्पर्यविषयकायुक्तत्व शङ्कानिवर्तकयुक्त्यनुसन्धानरूपम्। अतो न दोष इत्याशङ्क्याह यदि त्विति। युक्तायुक्तत्वसंशयादे रन्येनानिवृत्तेरित्यन्वयः। एतेनेत्यस्यार्थमाह श्रवण इति। किञ्च युक्त्यनुसन्धानस्य श्रवणप्रवेशाङ्गीकारे तेनैवासंभावनानिरसनसिद्धेर्मननानर्थक्यमित्याह तेनैवेति। वादकथा हि किं तत्वनिर्णायकन्यायचर्चारूपा, उत वाक्यार्थग्रहणरूपा, अथवा वाक्यविशेषप्रयोगरूपा ? नाद्य इत्याह वादेति। न द्वितीय इत्याह वाक्यार्थेति। तृतीयं प्रत्याह न्यायेति। विचारेति। किं तर्हि प्रयोगमूलं स्यादिति भावः। प्रकारान्तरेण श्रवणमननयोर्भेदं शङ्कते ननु समन्वयेति। उक्तेर्थे सुरेश्वरसम्मतिं दर्शयति सुरेश्वरेणेति। यद् वेदान्तश्रवणं तत् तर्क एवोपक्रमादिः। तदुपायः श्रुतिलिङ्गादिको यो न्यायो युक्त्यनुसन्धानरूपः स चागमार्थ विनिश्चित्यै मन्तव्य इति भण्यते। अत्र मननेन वेदशक्त्यनुरोधी वेदानुकूलः उपक्रमादिरूपस्तर्कोऽपि अर्थनिर्णयाङ्गं भवतीत्यर्थः। धीस्वास्थ्यकारिभिस्तर्कैः अर्थासत्वशङ्कया संभावनार्थस्य संशयविषयस्यार्थस्य निरूपण प्रकारः द्वितीयाध्याये ईरित इत्यर्थः। विवरणविरोधेन दूषयति विवरण इति। जिज्ञासेति। युक्त्यनुसन्धानरूपांशस्य मननश्रवणयोरुभयोरपि अविशिष्टत्वादिति भावः। उक्तरूपश्रवणाङ्गीकारे दोषान्तरमाह उक्तस्येति। युक्त्यनपेक्षस्य श्रद्धामात्रेण प्रतिवाक्यमयमस्य वाक्यस्यार्थ इत्युक्तस्येत्यर्थः। किञ्चैवं मननस्याप्यावश्यकता न स्यादित्याह प्रमाणेति। श्रवणनियमेनेति। अन्यथा तस्य नियमविधित्वं न स्यादिति भावः। अन्यथेति। शब्देतरकारणानिषेध इत्यर्थः। प्रकारान्तरेण श्रवणविधिप्रयुक्तत्वं दूषयति किञ्चेति। एतदेव विशदयति उत्तरक्रतुविधिभिरिति। एकस्यैवेति। ननु यदि ह्यध्ययनविधिर्दष्टार्थः स्यात् तदार्थज्ञानार्थत्वाद् अर्थज्ञानस्य च विचारं विनाऽसंभवात् विचाराक्षेपकत्वं युज्यते। न चैवम्। अध्यनविधेर्नित्यत्वेन दृष्टार्थत्वाभावादित्यत आह यदि चेति। ननु ब्रह्मकाण्डे साक्षाद्‌विचारविधेर्विद्यमानत्वात् नाध्ययनविधेस्तदाक्षेपकतेत्यत आह अस्ति चेति। अत एवेत्यस्यार्थमाह विचारस्येति। साक्षात्कारफलकत्वाद् ब्रह्मविचारस्य अध्ययन विधिप्रयुक्तत्वाभावो वाच्यः। आत्मनोऽपरोक्षैकरसत्वान्नैवम्। तद्विचारस्य साक्षात्कारफलकत्वसंभवात्, अपरोक्षार्थविषयकविचारस्य साक्षात्कारफलकत्वनियमादित्याह ब्रह्मेति। तथाप्यध्ययनविधिप्रयुक्तत्वे आवृत्तिगुणकत्वं न संभवतीत्यत आह आवृत्तेश्चेति। अपिशब्दाद् विध्यन्तरानङ्गीकारेऽपि। अवघातादेर्हष्ट वैतुष्यफलकत्वाद् विध्यन्तराभावेऽपि यावद् वैतुष्यं तावदावृत्तिः क्रियते। एवं प्रकृतेऽपि साक्षात्कारफलकस्य श्रवणस्य यावत्साक्षात्कारमावृत्तिरावश्यकीति विध्यन्तराङ्गीकारोऽनर्थक इति भावः। तथापि मननाद्यङ्गविधानमध्ययनविधिप्रयुक्तत्वे न संभवति। कर्मकाण्डे अभावादित्यत आह मननस्यैवेति। न चैतन्मननविधिमूलत्ववादिनोऽपि समानमिति वाच्यम्। विचाराक्षेपकतया तन्मलत्वस्येष्टत्वात्। न चाध्ययनविधेः स्वाध्यायावाप्तिफलकत्वेनार्थज्ञानपर्यन्तत्वाभाव इति वाच्यम्। अर्थावबोधपर्यन्तत्वस्याग्रे वक्ष्यमाणत्वात्। स्वाध्यायावाप्तेरपुरुषार्थतयाऽर्थावबोधपर्यन्तताया आवश्यकत्वाच्च। न चैवं चित्रया यजेतेत्यादौ पश्वादेरप्यफलत्वापत्तिरिति वाच्यम्। तत्र पुरुषार्थ साधनतया फलत्वसम्भवात्। काम्यमानत्वेन श्रुतत्वाच्च। प्रकृते दृष्टफलस्योपपत्तौ अदृष्टस्वीकारस्य व्यर्थत्वात्। उक्तमर्थं कारिकारूढं करोति तस्मादिति। तद्रूपं युक्तिचिन्तनरूपम्॥ इति श्रवणविधेर्विवरणोक्तविचारविधायकत्व भङ्गः॥ 5 ॥  
\</3-5\>

\<3-6\>  
  6. अध्ययनविधेः नित्यत्वेऽपि विचारविधायकत्वम्

 नन्वध्ययनविधेः काण्डद्वयविचाराक्षेपकत्वं भामत्युक्तं कुतो न दूष्यत इत्यत आह यत्त्विति। ननु श्रोतव्य इत्यादिः किमनुवाद उत विधिरिति जिज्ञासायामाह श्रवणादीति। अध्ययन विधेरर्थज्ञानपर्यन्तत्वमुक्तमाक्षिपति ननु तत्रैवेति। अन्यथा प्रत्यवायस्मरणं विरुध्येतेति भावः। अर्थ ज्ञानार्थत्वेऽपि प्रत्यवायश्रवणोपपत्तिरित्यन्वयः। अवैयर्थ्यायेति। अन्वयव्यतिरेकाभ्यामध्ययनस्यार्थज्ञान हेतुतायाः प्राप्तत्वादध्ययनविधेर्वैयर्थ्ये प्राप्ते तत्परिहाराय नियम आश्रीयत इत्यर्थः। पशुपुरोडाशादिवदिति। यथा पश्वादेः प्रकृतयागस्वरूपनिष्पादकत्वेन दृष्टार्थत्वमदृष्टार्थत्वं च एवं प्रकृतेऽपीत्यर्थः। नन्वर्थज्ञानस्य पेक्षित्वेऽप्यध्ययनस्यार्थज्ञानार्थताया अप्रामाणिकत्वादुयुक्तमुभयार्थत्वमित्यत आह अथवेति। प्रकारान्तरेण प्रत्यवायश्रवणमुपपादयति यद्वेति। एतेनेति। अर्थज्ञानार्थताया उपपादितत्वेनेत्यर्थः। उक्तमर्थं कारिकारूढं करोति तस्मादिति। नचैतज्जिज्ञासूत्रस्य मननविधिमूलत्ववादिनाङ्गीकारानर्हम्। मननरूपविचारस्याप्यध्ययनविध्याक्षिप्तत्वेन तत्र विधिवैयर्थ्यादिति वाच्यम्। तेन हि सामान्यतो विचाराक्षेपेऽपि अप्राप्तार्थताया वक्ष्यमाणत्वेनापूर्वविधित्वस्य नियमविधित्वस्य च संभवात्॥ इति अध्ययनविधेर्नित्यत्वेऽपि विचारविधायकत्वम्॥ 6 ॥  
\</3-6\>

\<3-7\>  
  7. स्वमते श्रवणादिविधिसमर्थनम्

 ननु श्रवणादिपदानां परोक्तार्थासम्भवे निरर्थकत्वं स्यादित्यतः स्वमतेन श्रवणादिस्वरूपं निरूपयति अस्माकं त्विति। श्रवणत्वं व्यावर्तयितुं सिद्धार्थोक्तिरूपेणेति। एकशाखास्थयत्किञ्चिद्‌वाक्यार्थग्रहणस्यापि श्रवणत्वं व्यावर्तयितुम् अनेकेति। तत्फलमाह तच्चेति। कुतो न तस्य संशयादिविरोधित्वमित्यत आह मननेति। धूमादियुक्त्यनुसन्धानस्यापि मननत्वं स्यादित्यत्राह मननंत्विति। नन्वेवं तर्हि युक्तत्वनिर्णायक युक्त्यनुसन्धानस्यैव मननरूपत्वं स्यात्। न तूपक्रमादिरूपेण वाक्यार्थतत्वनिर्णायकयुक्तीनाम्। तथाच तदनुसन्धानस्य चतुर्थत्वापत्तिरित्यत आह तत्रेति। एतच्चेति। ध्यानस्यापरोक्षसाधनत्वमित्यर्थः। तत्वनिश्चय वेदार्थनियमद्वारा अज्ञानविपर्ययादि निरसनस्यैव श्रवणमननफलत्वोक्त्या अपोक्षज्ञानस्य ध्यानफलताया एवोक्तत्वादिति भावः। ननु विचारादिविधेः किमपूर्वविधित्वमुतनियमविधित्वमिति जिज्ञासायामाह विचारादीति। ननु विचारस्य ज्ञानहेतुतायाः प्राप्तत्वेनाप्राप्तार्थत्वाभावान्नापूर्वविधितेत्यत आह नहीति। किन्त्विति। तथा च वेदविचारस्य ब्रह्मज्ञानं प्रति हेतुतायाः सर्वथा अप्राप्तत्वादपूर्वंविधित्वं युज्यत इति भावः। यद्यपीति। तथा च पूर्वाभेद इति ब्रह्मणोऽप्राधान्यप्राप्तिरनिवार्येति भावः। अत्रैव श्रुत्यादि सम्मतिमाह यथाचेति। तथापि वेदविचारस्य ब्रह्मज्ञानहेतुत्वाप्राप्तावपि एकदेशे साधनतायाः प्राप्तत्वात् कथमपूर्वविधित्वमित्यतो दृष्टान्तेन सम्यगुपपादयति एवं चेति। ननु ब्रह्मकाण्डेऽपि अवान्तरकारणादि वाक्येनापाततो ब्रह्मज्ञानस्य जायमानत्वात् अप्राप्तार्थत्वमसिद्धमित्यत आह नहीति। अत एवेति। वेदविचारस्य ब्रह्मज्ञानहेतुताया अप्राप्तत्वादेवेत्यर्थः। निरुपपदेति। निरुपपदविधिशब्दस्यापूर्वविधावेव मुख्यत्वादिति भावः। न च सामान्यतः प्राप्तसाध्यसाधनभावमनादृत्य विशेषोपाधिना अप्राप्त साधकत्वप्राप्तये अपूर्वविध्यङ्गीकारे ज्योतिष्टोमादिवाक्यविचारेऽपि तेनरूपेण तदवाक्यार्थज्ञानं प्रत्यप्राप्तसाधनत्वसिद्धये अपूर्वविध्यन्तरकल्पनापत्तिरिति वाच्यम्। तत्राध्ययनविधिनैव सामान्यतस्तद्विचाराक्षेपात् विशेषविध्यभावाच्च। प्रकृतेतु श्रोतव्य इत्यादि विधिश्रवणात् तस्य च त्वदुक्तनियमविधित्वस्योक्तरीत्या दूषितत्वेनापूर्वविधित्वस्यैव युक्तत्वादिति। प्रकारान्तरेणापूर्वविधित्वं व्युत्पादयति यद्वेति। अव्यक्तस्वभावेति हेतुगर्भविशेषणं, ध्यानस्य ब्रह्मसाक्षात्कारहेतुता प्रमाणान्तरेण कुतो न प्राप्तेत्यतो ब्रह्मणोऽव्यक्तस्वभावत्वेन न प्रमाणान्तरादीति दर्शयितुम्। नियतेति। नियतविषयकं यन्निदिध्यासनं तस्य विषयभूता ये गुणाः तदन्यगुणेत्यर्थः। तयोः श्रवणमननयोः। ननु निदिध्यासनाविषयगुणविषयक श्रवणमननयोः कथं निदिध्यासनाङ्गत्वं, दृष्टद्वाराभावादित्यत्राह एवं चेति। अन्यत्रत्विति। अनिदिध्यासितगुणांश इत्यर्थः। न च श्रवणादीनां निर्गुणविषयतया सगुणविषयत्वा भावात् श्रवणस्याङ्गितायाः स्थापितत्वाच्चायुक्तमेतदिति वाच्यम्। निर्गुणाप्रामाणिकत्वस्योपपादितत्वात्। श्रवणाङ्गिताया निराकृतत्वाच्च। अथवा अयं नियमविधिरेव। न च तर्हि पाक्षिकी प्राप्तिः कथमिति वाच्यम्। गुरुप्रसादतद्रहितप्रयत्नादिरूपसाधनद्वयस्य वाक्यार्थग्रहणे प्राप्तत्वेन पाक्षिकप्राप्तेर्विद्यमानत्वादित्याह यद्वेति। ननु दुःशास्त्रस्य ब्रह्मप्रमाहेतुत्वाभावात् कथं तदुपायान्तरप्राप्तिनिमित्तको नियम इत्यत्राह पाशुपतेति। अत एवेति। जगत्‌कारणज्ञानहेतुताया अन्यतः प्राप्तेरेवेत्यर्थः। नैषेति। अन्यथा निषेधस्यासंभवादिति भावः। न चेति। विचारो हेतुर्यस्य तद् विचारहेत्विति विग्रहः। न च प्रकृते तदाकारज्ञाने उपायान्तरप्राप्तिरस्तीति भावः। परमते तु सर्वथा उपायान्तरप्राप्तिर्न संभवतीत्याह परमत इति। आकारस्य मिथ्यात्वादिति भावः ननु श्रवणमननविध्योर्नियमविधित्वमयुक्तम्, व्यावर्तनीयस्याभावादित्यत आह संभवति चेति। अन्यदपि श्रवणविधेर्व्यावर्त्यं दर्शयति एवमिति। कैश्चिदुक्तं परिसंख्याविधित्वं दूषयितुं तदनुवदति केचित्त्विति। दृष्टान्तवैषम्येण दूषयति तन्नेति। ननु शब्देतिकर्तव्यताभूततर्कनिवृत्तिः परिसंख्याफलमित्यत्राह शब्देति। अन्यथा वेदार्थविचारायोग इति भावः। एकदेश्युक्तं प्रतिप्रसवं दूषयितुमनुवदति अपरे त्विति। इति स्वमते श्रवणादिविधिसमर्थनम्॥ 7 ॥  
\</3-7\>

\<3-8\>  
  8. ज्ञानविधिसमर्थनम्

 श्रोतव्य इत्यादेः शब्दज्ञानादिरूपश्रवणादिविधित्वमुक्तमाक्षिपति अत्र परैरिति। ज्ञानस्यापि विधेयत्वे अनिच्छतोऽपीत्ययं हेतुः। तर्हि तस्याकस्मिकताऽऽयातेत्यत उक्तं प्रमाणेति। तर्हि लिङादि प्रत्ययस्यानर्थक्यमित्यत आह लिङादय इति। ननु तत्रावेक्षणहेत्विन्द्रियसन्निकर्ष एव विधीयत इति न ज्ञानविधिरुपपद्यत इत्यत आह तत्र चेति। ज्ञानविधेरुपपादयिष्यमाणत्वेनानन्यगतेरभावात्। किञ्च सम्प्रयोगस्य किं साक्षात्कृतिसाध्यत्वाद् विधेयत्वमुत परम्परया ? नाद्य इत्याह संप्रयोगस्येति। द्वितीयं प्रत्याह परम्परयेति। ननु संप्रयोगो भवत्वितीच्छायां सत्यामेव तस्य भावाद् विधेयत्वमित्यत आह अनिच्छत इति। तथा च ज्ञानसाधनसंप्रयोगविधिर्युज्यत इति भावः। न च स्वर्गादिवत् फलेच्छाधीन कृतिसाध्यत्वस्य विधेयताप्रयोजकस्य ज्ञाने अभावात् संप्रयोगे च भावाद् विशेष इति वाच्यम्। श्रवणादिरूपज्ञानेऽपि मोक्षरूपफलेच्छाधीनकतिसाध्यत्वसत्वेन विशेषाभावात्। अवेक्षणविध्यनङ्गीकारे मीमांसाविरोधश्चेत्याह भक्षेहीति भक्षमन्त्र इति। न चेन्द्रियसंप्रयोगरूपावेक्षणस्य तृप्त्यादि वदनुनिष्पादित्वाभावादनुष्ठेयतयातत्प्रकाशकभागस्य तत्र विभज्य विनियोग इत्येवंपरत्वान्न विरोध इति वाच्यम्। ईक्षणस्येन्द्रियसंप्रयोगरूपत्वोक्तेः शब्दार्थाबोधनिबन्धनत्वात्। ईक्ष दर्शनाङ्कनयोरिति हि पठ्यते। तथाच न तदुक्तिरन्यथयितव्येति सुस्थस्तद्विरोध इति भावः। दूषणान्तरमाह एकश्रोत्रेति। अस्त्वङ्गत्वश्रवणम्। तथापि विधेयत्वं कुत इत्यत आह अविहितस्यचेति। न चास्य वाक्यस्योपासनाप्रकरणस्थतया विद्यापदस्योपासनापरतया तस्या एव विहितत्वेनाङ्गत्वाविरोध इति वाच्यम्। उपासनस्यापि ध्यानरूपतया तस्य ज्ञानरूपतायाः समर्थयिष्यमाणत्वेन दोषाभावात्। ननु दुर्गन्धादिज्ञानस्येच्छाप्रयत्नसाध्यत्वाभाववत् ज्ञानत्वाविशेषाद् ब्रह्मज्ञानस्यापि इच्छाप्रयत्नसाध्यत्वाभाव इत्यत आह दुर्गन्धादीति। न च प्रामाणिकदृष्टविजातीयकिञ्चिद्‌धर्मदर्शनेनाप्रमाणिक वैजात्यकल्पनमयुक्तमिति वाच्यम्। अनुभवादिप्रमाणैः ब्रह्मज्ञानस्येच्छाप्रयत्नसाध्यत्वस्य साधयिष्यमाणत्वेनाप्रामाणिकत्वाभावात्। ज्ञानस्य प्रयत्नसाध्यताया अन्वयव्यतिरेकसिद्धत्वाच्च। नचान्वयव्यतिरेकौ ज्ञानसाधन एवोपक्षीणाविति न ज्ञानस्य प्रयत्नसाध्यत्वे प्रमाणमिति वाच्यम्। अनुभवादिप्रमाणसिद्धसाधनत्वस्यान्यत्रोपक्षयकल्पने इन्द्रियान्वयव्यतिरेकयोरपि अर्थसन्निकर्ष एवोपक्षीणत्वसंभवेनान्यथासिद्धतया ज्ञानजनकत्वाभावप्रसङ्गात्। शास्त्रार्थेति। न चात्रापि ज्ञानसाधनस्यैव पुंतन्त्रत्वमिति वाच्यम्। उक्तोत्तरत्वात्। विधिनिषेधदर्शनानुराधेनापि ज्ञानविधिः स्वीकर्तव्य इत्याह प्रशस्तेति। ननु यत्र प्रशस्तज्ञानं विधीयते तत्र तज्ज्ञानकारणस्यैव पुंतन्त्रत्वमङ्गीक्रियत इति न ज्ञानविधिरित्यत आह तत्र चेति। सामान्यतो ज्ञानविधिं समर्थ्य विशेषतः श्रवणादित्रयस्य प्रयत्नसाध्यत्वमनुभवेनोपपादयति अनेकेति। स्मृत्याप्युपपादयति निदिध्यासनादेश्चेति। परमतेनाप्युपपादयति त्वन्मतेऽपीति। एवमपि सन्तानिभूतज्ञानानां कृत्यसाध्यत्वादविधेयत्वमेवेत्यत आह सन्तानिनां चेति। ननु श्रवणादिविधिसमर्थनेऽपि न ज्ञानस्य विधेयत्वम्। श्रवणादेर्ज्ञानरूपत्वाभावादित्यत आह श्रवणादीनाञ्चेति। विपक्षे बाधकेनाप्युपपादयति तेषां चेति। किञ्च ध्यानस्य ज्ञानरूपत्वमवश्यमङ्गीकर्तव्यम्। अन्यथा हि ध्याते स्मरणं न स्यात्। स्मरणं संस्कारजन्यम्। संस्कारस्तु ज्ञानजन्यः। ध्यानस्य ज्ञानत्वानङ्गीकारे च ध्यानानन्तरभाविनः स्मरणप्राक्कालीनस्य तत्स्मरणजनकसंस्कारजनकस्य ज्ञानान्तरस्याभावात् तत्स्मरणं न स्यात्। न च मध्ये ज्ञानान्तरं कल्प्यत इति वाच्यम्। अप्रामाणिकतत्कल्पने गौरवापत्तेः। न चैवमपि संस्कारस्यानुभवजन्यत्वात् ध्यानस्य न स्मरणरूपत्वेन संस्काराजनकत्वात् ध्याते स्मरणाभावः स्यादेवेति वाच्यम्। अनुभवस्यैव संस्कारजनकत्वमित्यस्याप्रयोजकत्वात्। तथाहि न तावदनुभवत्वं संस्कारजनकतावच्छेदकम्। निर्विकल्पकानुभवस्य संस्कारजनकत्वापत्तेः। न च निर्विकल्पकभिन्नत्व विशेषितमवच्छेदकति वाच्यम्। तथासति अपेक्षाज्ञानस्यापि संस्कारजनकत्वापत्तेः। न च तद्भिन्नत्वेनापि विशेषणीयम्। एवमपि संशयस्यापि तज्जनकत्वापत्तेः। न च संशयभिन्नत्वेनापि विशेषणीयम्। एवं च संशयभिन्ननिर्विकल्पकभिन्नापेक्षाज्ञानभिन्नजन्यानुभवत्वेनैव संस्कारजनकत्वमिति न ध्यानस्य तज्जनकत्वमिति वाच्यम्। एतदपेक्षया उक्तविधजन्यज्ञानत्वस्यैव संस्कारजरकतावच्छेदकत्व संभवात्। अनुभवशब्दार्थपर्यालोचनया तत्रापि गौरवात्। एकदा स्मरणानन्तरं संस्कारदार्ढ्यानुभवाच्च। तस्मात् ध्यानस्य स्मृतिरूपत्वेति न संस्कारजनकत्वं संभवतीत्युक्तमयुक्तम्। ननु प्रमाणादिपरतन्त्रस्य ज्ञानस्य कथं पुंतन्त्रत्वमित्यत आह प्रमाणादीति। ननूपांशुयाजवाक्यमध्यस्थस्य विष्ण्वादिवाक्यस्य विधिपरत्वाभाववत् श्रोतव्य इत्यादेरपि ब्रह्मपरवाक्यमध्यस्थत्वान्न विधिपरत्वमित्यत आह ब्रह्मपरेति। कथमुभयविधक्रियात्वं मानस्येत्यत आह शास्त्रार्थमिति। उक्तमर्थं सङ्गृह्णाति तस्मादिति। बाधकान्तरमाशङ्कते ननु तथापीति। प्रतिबन्द्या परिहरति त्वयापीति। प्रतिबन्द्या अनुत्तरत्वादाह सामान्यत इति। नैयोगिकफलत्वेनेति। नियोगसाध्यं नैयोगिकम्। नियोगो ह्यपूर्वम्। परोक्षज्ञानेति। अन्यथा धर्मादिविषयपरोक्षज्ञानाभ्यासेन तत्साक्षात्कारः स्यादिति भावः। अत एवेत्यस्यार्थमाह प्रोषितेति। तर्हि किं सर्वथाऽप्रामाण्यमेव तस्येत्यत आह ब्रह्मणीति। ब्रह्मापरोक्ष्यफलत्वात् ज्ञानं ब्रह्मणि प्रमाणम्। विधिरूपशब्दस्य तु ज्ञानकर्तव्यतायामेव प्रामाण्यं स्यादिति भावः। विमर्शजन्यस्येति। अन्यथेति। विमर्शजन्यस्य कृत्यसाध्यत्व इत्यर्थः॥ इति ज्ञानविधिसमर्थनम्॥ 8 ॥  
\</3-8\>

\<3-9\>  
  9. शाब्दप्रत्यक्षभङ्गः

 शब्दस्यापरोक्षज्ञानजनकत्वमुक्तं खण्डयितुं तन्मतमनुवदति यच्चोक्तमिति। ननु शब्दस्यापरोक्षज्ञान जनकत्वमयुक्तम्। प्रमाणाभावादित्यत आह तद्धास्येति। नन्वेतत् परोक्षज्ञानेनापि चरितार्थमित्यत आह तमस इति। अत्र च साक्षात्कारार्थे दृशेः प्रयोगान्न परोक्षज्ञानेनोपपत्तिः कर्तुं शक्येति भावः। वेदान्तेति। अन्यथा सुशब्दानर्थक्यं स्यादिति भावः। अनुमानमपि शब्दस्यापरोक्षज्ञानजनकत्वे प्रमाणयति विमतमिति। हेतौ मात्रपदोपादानं वह्निविषयकानुमितौ व्यभिचारवारणाय। तमसः पारमित्यस्य तु न परोक्षज्ञानेन चरितार्थत्वमित्यत आह दर्शयतीत्यादेस्त्विति। अन्यथेति। शब्दस्यैवापरोक्षसाधनत्व इत्यर्थः। वेदान्तेति। एवं च न सुशब्दानर्थक्यमिति भावः। अन्यथेति। वेदान्तानां ब्रह्मविषयकापरोक्षज्ञानजनकत्व इत्यर्थः। आद्यानुमानस्येति। नन्वेतच्छब्दजज्ञानेप्यपरोक्षत्वमस्त्येवेति न व्यभिचार इत्यत उक्तं वक्ष्यमाणरीत्येति। किञ्चास्येत्यादिवक्ष्यमाणरीत्येर्थः। ननु शब्दत्वहेतुना सत्प्रतिपक्षो न युक्तः। व्यभिचारस्योक्तत्वादित्यत्राह यच्चेति। अतिप्रसङ्गादिति। स्वर्गापूर्वादिविषयशब्दात् स्वर्गादेरप्यापरोक्ष्यं स्यादित्यर्थः। जीवा इति। तथा चानुमानादेरप्यपरोक्षधीहेतुता स्यादित्यर्थः। किञ्चार्थस्यापरोक्षत्वसंभवे तद्विषयत्वेन शब्दस्यापरोक्षहेतुत्वं वक्तव्यम्। न च तत् संभवति। विकल्पानुपपत्तेरित्याह किञ्चेति। व्यवहारस्यापरोक्षत्वं किमपरोक्षार्थविषयत्वं, किं वा परोक्षोऽयमित्येवंरूपत्वम् ? नाद्य इत्याह व्यवहारेति। अन्योन्याश्रयादिति। अर्थापरोक्ष्येण व्यवहारापरोक्ष्यं, तेन चार्थापरोक्ष्यमित्यन्योन्याश्रय इत्यर्थः। द्वितीयं निरस्यति अपरोक्षोऽयमित्येवमिति। नन्वैक्यस्याज्ञानवृतत्वेऽपि कुत एतादृशव्यवहाराभाव इत्यत आह त्वयापीति। अर्थस्यापरोक्षत्वं हि अपरोक्षधीविषयत्वम्। तच्च एतदपरोक्षज्ञानविषयत्वेन वा, ज्ञानान्तरविषयत्वेन वा, एकपुरुषीयज्ञानान्तरविषयत्वेन वा, एककालीनतद्विषयत्वेन वा ? नाद्य इत्याह तत्रेति। तदुक्तौ अर्थापरोक्ष्योक्तौ। एतज्ज्ञानविषयत्वेनार्थापरोक्ष्यम्, अपरोक्षार्थविषयत्वेन चैतज्ज्ञानस्यापरोक्ष्यमित्यन्योन्याश्रय इत्यर्थः। द्वितीयं दूषयति ज्ञानन्तरेति। तृतीयं निरस्यति एकपुरुषेति। चतुर्थं प्रत्याह एककालीनेति। नन्वथापि ब्रह्मणोऽपरोक्षत्वात् तद्विषयकं शाब्दज्ञानं कथं परोक्षमिति चेदत्राह एकज्ञानस्य विरुद्धजात्याश्रयत्वापत्तिः स्यादिति॥ 9 ॥  
\</3-9\>  
 .....(ग्रन्थपातः)  
 आवरणस्य निवृत्तत्वात् नावरणकृतो विप्रकर्ष इत्यत आह वृत्तेरिति। तथापि वृत्त्युदयोत्तरं विप्रकर्षासत्वादापरोक्ष्यं स्यादित्यत आह पराचीनस्येति। शब्दस्यापरोक्षज्ञानाजनकत्वे बाधकं शङ्कते ननु कर्तृत्वादीति। निरस्तत्वात्। ज्ञाननिवर्त्यत्वान्यथानुपपत्तिभङ्गे इति शेषः। ननु न मनसाऽपरोक्षधीसंभवः, निषेधादित्यत आह यन्मनसेति। अन्यथेति। एवमपि अपरोक्षधीजनकत्वाभावे इत्यर्थः। उक्तेर्थे संमतिमाह तदुक्तमिति। परिच्छदार्थमुपसंहरति तस्मादिति। इति शाब्दप्रत्यक्षभङ्गः॥  
 यत्पादकञ्जमाश्रित्य नन्दन्ति सततं बुधाः।  
 मुक्ताः सन्तो यथायोगं तमुपासे रमापतिम्॥  
   
 इति न्यायामृतकण्टकोद्धारे तृतीयः परिच्छेदः  
(proof complated)





   चतुर्थः परिच्छेदः  
   न्यायामृतकण्टकोद्धारः  
   ---\*\*\*---

\<4-1\>  
  1. अविद्यानिवृत्तिभङ्गः

 श्रीवेदव्यासाय नमः॥ वैराग्यादीनि मोक्षसाधनानि निरूप्येदानीं फलभूतमोक्षस्वरूपं स्वमते निरूपयितुं परोक्तमोक्षस्वरूपं तावत् खण्डयितुमनुवदति॥ नन्वेतदिति॥ यद्वा परिच्छेदान्ते साक्षात्‌कारेण परमात्मा प्रसन्नीकरणीयः इत्युक्तम्। तदसहमानः परः प्रत्यवतिष्ठते॥ नन्वेतदिति॥ प्रसन्नीकरणीय इत्येतदित्यर्थः। कुतोऽयुक्तमित्यत आह॥ अविद्येति॥ हिशब्द उक्तमोक्षस्य प्रसिद्धत्वं द्योतयति। अस्तूक्तो मोक्षः। तथाऽप्यस्य प्रसादव्यतिरेकेणासम्भवात् कथं प्रसन्नीकरणीय इत्येतदयुक्तमित्यत्राह॥ ज्ञानं चेति॥ ज्ञानाज्ञानयोर्विरोधात् ज्ञान उत्पन्नेऽज्ञानं स्वयमेव नश्यतीति क्व प्रसादस्योपयोगः। अन्यथा शुक्तितत्वज्ञानेनाप्यज्ञाननिवृत्तौ प्रसादापेक्षा स्यादिति भावः।  
 स्यादेतत् प्रसादनैरपेक्ष्यवर्णनं यदि त्वदुक्तं मोक्षस्वरूपमुपपद्येत तदेव तु न युक्तमिति शङ्कते॥ स्यादेतदिति॥ अविद्यानिवृत्तेर्मोक्षत्वं वर्णयता तस्याः किमात्मस्वरूपत्वमङ्गीक्रियत उत ततोऽतिरिक्तत्वम्। नाद्य इत्याह॥ अविद्येति॥  
 नन्वस्या आत्मस्वरूपत्वेऽपि कुतो न साध्यत्वम्। न चात्मस्वरूपस्यानादिनित्यत्वेन तदभिन्नाया अस्या अपि तथात्वादसाध्यत्वमिति वाच्यम्। अनादेरपि दुःखप्रागभावस्य प्रायश्चित्तसाध्यत्ववत् प्रकृतेऽपि तत्सम्भवात्। न च जन्यत्वरूपं साध्यत्वं दुःखप्रागभावेऽपि न सम्भवतीति वाच्यम् तदसम्भवेऽपि यस्मिन् सति अग्रिमक्षणे यत्‌सत्वं यद्‌व्यतिरेकेण चासत्वमित्येवंरूपयोगक्षेमसाधारणस्य साध्यत्वस्य दुःखप्रागभाव इव प्रकृतेऽपि सम्भवात्। न च यद्‌व्यतिरेकेऽसतः सत्वमित्यस्य दुःखप्रागभावेऽप्यसंभव इति वाच्यम् गौरवेण \`असतः' इत्यस्य तत्राप्रवेशात्। तथा चासाध्यत्वापादनमयुक्तमिति चेत्। मैवम्। अविद्यानिवृत्तेरात्मस्वरूपेण सह किं सविशेषाभदो उत निर्विशेषाभेदः। नाद्यः। निर्विशेषत्वाङ्गीकारविरोधात्। न द्वितीयः। निर्विशेषात्ममात्राविद्यानिवृत्तौ यस्मिन् तत्वज्ञाने सत्यग्रिमक्षणे निर्विशेषात्मसत्त्वं तत्वज्ञानव्यतिरेकेण च निर्विशेषात्मासत्वमिति हि साध्यत्वं वक्तव्यम्। न चैतदुपपद्यते। अपसिद्धान्तप्रसङ्गात्। सद्रूपत्वप्रतिपादकश्रुत्यादि- विरोधाच्चेति युक्तमसाध्यत्वापादनम्।  
 द्वितीयं निराचष्टे॥ अनात्मत्व इति॥ वृत्तिनिवृत्ताविति॥ विशेषणनिवृत्तौ विशिष्टनिवृत्तेः स्वर्गो ध्वस्त इत्यादौ दृष्टत्वादिति भावः। विशेषणनिवृत्तौ विशिष्टनिवृत्तिवदुपलक्षणनिवृत्तावुपलक्षितस्यापि निवृत्तिः स्यादिति पूर्वोक्तदोषः स्यादेवेत्यत आह॥ उपलक्षण इति॥ उक्तेऽर्थे सिद्धान्तसम्मतिमाह॥ उक्तं हीति॥ तथा सति सत्वानिर्वाच्यत्वपक्षोक्तदोषापात इत्यत आह॥ तत्र चेति॥ ननु निवृत्तेः सदसद्वैलक्षण्येऽविद्याद्यन्यतरत्वं स्यात्। तत्र सदसद्वैलक्षण्यस्य प्रयोजकत्वादित्यत आह॥ अविद्याद्यन्यतरत्व इति॥ आत्मातिरिक्ताविद्यानिवृत्यङ्गीकारेऽद्वैतहानिरित्यत्राह॥ एवञ्चेति॥ ननु "एकमेवाद्वितीयं" इति श्रुत्या सामान्यतो द्वितीयनिषेधात् सद्‌द्वितीयनिषेधपरत्वेन संकोचो न युक्त इत्यत आह॥ अथवेति।  
 सिद्धान्तयति॥ उच्यत इति॥ आत्मत्वपक्ष इति॥ वृत्युपलक्षित आत्मा अज्ञानहानिरिति पक्ष इत्यर्थः। ननु यन्मते आत्मा वृत्तिव्याप्यस्तन्मतानुसारेणैवैतन्मोक्षस्वरूपं निरूप्यत इति नापसिद्धान्त इत्यत आह॥ वृत्त्युपलक्षितस्येति॥ तथा च पूर्वमपि मुक्तत्वं स्यादिति भावः। तर्हि पाकोपलक्षितस्यापि पाकात् पूर्वं सत्वं स्यादित्यत आह॥ पाकेति॥ प्रकृतेऽपि व्यवहार एव साध्य इत्यत आह॥ नचात्रेति॥ न च "विमुक्तश्च विमुच्यते" इति श्रुत्या मुक्तत्वस्य पूर्वमपि सत्त्वाद् व्यवहारमात्रमेव साध्यमिति वाच्यम्। व्यवहारमात्रस्य "मुक्तोऽयं" इत्यादिलौकिकवाक्यादेव सम्भवेन वेदान्तश्रवणाद्यायासवैय्यर्थ्यापातात्। ननु पाकोपलक्षितस्य पाचकस्य पाकात् पूर्वमपि सत्ववर्णनमयुक्तम्। पाककर्तृत्वं हि पाचकत्वम्। न च पाकपूर्वकाले तदस्ति। तथा च वृत्त्युपलक्षितस्यापि पूर्वं सत्वमयुक्तमेवेत्यत आह। किञ्चेति। तथा च तद्वदेव वृत्त्यनन्तरमपि मुक्तत्वं न स्यादिति भावः। ननु पाचकत्वं न पाककर्तृत्वम्। किं तु पाकयोग्यत्वं वा पाकोपलक्षितत्वं वा। तच्च पश्चादस्तीति पश्चात् पाचकत्वमिव पश्चान्मुक्तत्वमपि युज्यत इत्यत आह॥ कर्तृत्वेति॥ पाकेनेति॥ पाकेनानवच्छिन्ना अधिकरणता यस्य एवंभूतो यः पाकः तेन बोधिता या व्यावृत्तिः तदधिकरणत्वमित्यर्थः। पश्चादपीत्यपिशब्दात् पूर्वमप्यस्तीत्यर्थः। आत्मातिरिक्तस्य तस्याभावेऽपि चिन्मात्रत्वमेव योग्यत्वं प्रकृतेऽस्तीत्यत आह॥ चिन्मात्रं त्विति॥ तथा च प्रागपि मुक्तत्वं स्यादिति भावः। उक्तमर्थं कारिकारूढं करोति॥ एवं चेति॥ वृत्त्योपलक्षितचैतन्यमेवाज्ञानहानिरूपा मुक्तिरिति वदता उपलक्ष्यतावच्छेदकं किञ्चित् वक्तव्यम्। तद्धि किं चिन्मात्रत्वम् ? उत धर्मविशेषः ? आद्य आह॥ चिन्मात्रत्व इति॥ द्वितीयं दूषयति॥ आधिक्य इति॥  
 ननु धर्मविशेषस्यैवोपलक्ष्यतावच्छेदकत्वाङ्गीकारान्नासाध्यत्वापत्तिः। न च सविशेषत्वप्रसङ्गः। मिथ्याभूतसविशेषत्वाङ्गीकारे बाधकाभावादित्यत आह॥ किञ्चेति॥ वैय्यर्थ्यं साध्याभावादिति भावः। कुत इत्यतो विरुद्धधर्माधिकरणत्वादित्याह॥ आत्मन इति॥ न चाभावोऽधिकरणात्मैव नातिरिक्त इत्यङ्गीकुर्वतां गुरूणां मते यद्यभावोऽधिकरणमात्रं तर्हि घटवत्यपि भूतले अधिकरणमात्रस्य सत्त्वादभावप्रतीत्यापत्तिः। अधिकरणमात्रत्वे प्रतियोगिसापेक्षज्ञानत्वं च न स्यात्, अधिकरणस्य तदभावादित्यादिदोषाप्रसक्तिवत् प्रकृते तथाऽस्त्वित्यत आह॥ अभावापलापेति॥ कैवल्यं च धर्मान्तरं भूतलस्येति भावः॥ अन्यथेति॥ अभावस्याधिकरणमात्रत्व इत्यर्थः॥ आत्मान्यत्व इति॥ अज्ञाननिवृत्तिरात्मातिरिक्ताऽवस्था चेत् तर्ह्यात्माज्ञाननिवृत्त्योर्भेदस्य मुक्तौ सत्वापत्तिः। अज्ञानध्वंसस्य प्रतियोगिना सह भिन्नसत्ताकत्वे विरोधाभावापत्त्या विरोधाय तुल्यसत्ताकत्वमवश्यं वक्तव्यम्। तथा चाज्ञानध्वंसस्य पारमर्थिकत्वादज्ञानस्यादि पारमार्थिकत्वेन मुक्तौ सत्त्वं स्यादित्यर्थः। उक्तमर्थं संगृह्णाति॥ एवं चेति॥  
 दूषणान्तरमाह किं चेयं प्रक्रियते। अज्ञाननिवृत्तिर्ज्ञानाज्ञानविषयमात्रमिति प्रक्रियेत्यर्थः। ननु नियामाकाभावोऽसिद्धः। विश्वमिथ्यात्वश्रुतेरेव नियामकत्वादित्यत आह॥ विश्वमिथ्यात्वश्रुतेरिति॥ स्वतात्पर्यविषयनिवृत्तेरपि मिथ्यात्वप्रतिपादने विषयाभावेनाप्रामाण्यं श्रुतेः स्यादिति भावः। ननु वेदान्तानां लक्षणया अखण्डब्रह्ममात्रपरत्वाङ्गीकारेण निवृत्तौ तात्पर्यानङ्गीकारादित्यत आह॥ अपिचेति॥ विशेष्येति॥ वृत्युपलक्षित इति विशेष्यस्येत्यर्थः। किञ्च चरमसाक्षात्कारफले पूर्वज्ञानापेक्षया विशेषोऽस्ति वा ? न वा ? आद्ये निर्विशेषत्वाङ्गीकारविरोधः। द्वितीयं दूषयति॥ पूर्वस्मादिति॥  
 किञ्च नाज्ञानहानेर्मोक्षत्वम्। पुरुषार्थत्वासम्भवादित्याह॥ किञ्चेति॥ तद्युक्तमिति॥ पुरुषार्थभवनं युक्तमित्यर्थः। ननु चरमवृत्युपलक्षितस्य साध्यत्वं युज्यत इत्यत आह चरमेति॥  
 नन्वज्ञाननिवृत्तेरभावत्वादभावस्य च निरुपादानत्वादज्ञानानुवृत्त्यापादनमयुक्तमित्यत आह॥ अध्यस्तस्येति॥ अज्ञानोपादानत्वाभावादिति भावः। ननु न ज्ञाननिवृत्तिर्बाधः। किन्तु प्रतिपन्नोपाधौ त्रैकालिकसत्वप्रतिषेध इति न निवृत्त्यापादनं युक्तमित्यत आह॥ प्रतिपन्नोपाधाविति॥ नन्विदमयुक्तम्। ज्ञाननिवर्त्यत्वप्रतिपन्नोपाधौत्रैकालिकसत्त्वनिषेधयोर्व्याप्यव्यापकभावो हि किं यत्र ज्ञाननिवर्त्यत्वं तत्र प्रतिपन्नोपाधौ त्रैकालिकसत्वनिषेध इति ? उत यत्र प्रतिपन्नोपाधौ त्रैकालिकसत्वनिषेधस्तत्र ज्ञाननिवर्त्यत्वमिति ? नाद्यः। अज्ञानभ्रमादौ व्यभिचारात्। तयोश्च सत्त्वेन प्रमितत्वात्। न द्वितीयः। तुच्छे व्यभिचारात् इति चेन्मैवम्। नहि ज्ञाननिवर्त्यत्वं नाम ज्ञानेन नाशोऽत्राभिमतः। किन्तु ज्ञानबोधितत्रैकालिकाभावप्रतियोगित्वम्। एवं ज्ञाननिवर्त्यत्वस्य व्याप्यत्वेऽपि नाज्ञान भ्रमादौ व्यभिचारः। ज्ञानेन तदभावस्याबोधनात्। किञ्चोभयोरपि सत्वनिषेध एव पर्यवसानादेकत्वेन निवृत्त्यापादनं युक्तम्। न चाभेदे च व्याप्यव्यापकभावः। अभेदेऽपि व्याप्यव्यापकभावस्यावश्यकत्वात्। अन्यथा शब्दोऽनित्यः कृतकत्वादित्यत्र कृतकत्वस्याप्युपाधितापत्तेरयुक्तमापादनम्॥ निवृत्तेर्निवृत्तिरिति॥ अन्यथा प्रतियोग्युन्मज्जनं स्यादिति भावः। अज्ञाननिवृत्तेर्निवृत्तिरज्ञानरूपा वा ? अतिरिक्ता वा ? नाद्यः। तथा सति प्रतियोगिभूताज्ञानोन्मज्जनापत्तेः। न च प्रागभावनिवृत्तिरूपपटनाशेऽपि प्रागभावानुन्मज्जनवत् प्रकृतेऽपि तथाऽस्त्विति वाच्यम्। प्रागभावनिवृत्तिनिवृत्तेः प्रागभावरूपत्वाभावेन वैषम्यात्। द्वितीयं दूषयति॥ अप्रामाणिकेति॥ कारणाभावादपि निवृत्तेर्निवृत्तिर्न सम्भवतीत्याह॥ आत्मेति॥ तत्त्वस्थिताविति॥ मोक्षस्वरूपविषय इत्यर्थः॥ प्रतियोगिन इति॥ अन्यथा समसत्ताकत्वाभावेन विरोधी न स्यादिति भावः। इति अविद्यानिवृत्तिभङ्गः॥ 1 ॥  
\</4-1\>

\<4-2\>  
  2. अविद्यानिवर्तकभङ्गः

 अज्ञाननिवृत्तिरूपमोक्षस्वरूपं निरस्य निवर्तकाभावाच्चाज्ञाननिवृत्तिरूपमोक्षो न सम्भवतीति वक्तुं परोक्तमनुवदति॥ यच्चेति॥ असत्यादिति॥ न च नासत्याया वृत्तेरज्ञाननिवर्तकत्वम्। किन्तु वृत्तिप्रतिबिम्बितचैतन्यमेव निवर्तकम्। तच्च सत्यमेवेति सत्यस्य निवर्तकत्वमिति वाच्यम्। अत्र हि किं चिन्मात्रस्य निवर्तकता ? उत प्रतिबिम्बनविशिष्टस्य। नाद्यः। तथा सति तस्य सर्वदा सत्त्वेनाज्ञानं कदाऽपि न स्यात्। निर्विशेषस्य निवर्तकत्वायोगाच्च। न द्वितीयः। विशिष्टस्य मिथ्यात्वेन मूलोक्तदूषणापरिहारात्। चिद्रूपज्ञानस्याज्ञाननिवर्तकत्वानभ्युपगमः किं तयोर्विरोधाभावात् ? उताज्ञप्तिरूपत्वात् ? नाद्यद्वितीयावित्याह॥ अज्ञान इति॥ नन्वयं विरोधानुभवो वृत्तिविषय एवेत्यत उक्तम्॥ अज्ञाप्तिरूपेति॥ "सांख्यवेदान्तिनां तु करणव्युत्पत्त्या बुद्धिवृत्तिर्ज्ञानं" इति विवरणोक्तेरिति भावः। किञ्च वृत्तेरज्ञाननिवर्तकता किं जातिविशेषेण ? किं वाऽर्थप्रकाशत्वेन। नाद्य इत्याह। वृत्तेरिति। द्वितीयं प्रत्याह॥ शुक्त्यादीति॥ तत्वेन अर्थप्रकाशकत्वेन। ननु वृत्तेश्चैतन्यादधिकप्रकाशत्वादज्ञाननिवर्तकत्वमित्यात आह॥ न चेति॥ तथा सति निर्विशेषविषयत्वं न स्यादिति भावः। ननु वृत्तेश्चैतन्यानधिकप्रकाशकत्वेऽपि चैतन्यप्रकाशत्वादज्ञाननिवर्तकत्वमित्यत आह॥ त्वन्मत इति॥ ननु न चैतन्यस्याज्ञाननिवर्तकत्वम्। अज्ञानस्य ज्ञानकरणविरोधित्वेन चैतन्याविरोधित्वादित्यत आह॥ उक्तं चैतदिति॥ तथा सति न जानामीति ज्ञप्तिविरोधित्वेन प्रतीयमानस्याज्ञानान्तरत्वापत्तिरित्याद्युक्तमित्यर्थः।  
 किञ्च वृत्तेरज्ञानोपादानकत्वान्न तयाऽज्ञाननिवृत्तिर्युज्यत इत्याह॥ किञ्चेति॥ नन्वन्त्यशब्देनोपान्त्यनिवृत्तिवद् वृत्त्याऽप्यज्ञाननिवृत्तिरस्त्वित्यत आह॥ उपान्त्येति॥ तथाऽप्युपादेयदधिवृश्चिकादिना क्षीरगोमयादिनिवृत्तिदर्शनात् प्रकृतेऽपि तथाऽस्त्वित्यत आह॥ आतंचनादिनेति॥ एतनेति॥ असत्येन सत्यनिवृत्तेरदर्शनेनत्यर्थः।  
 किंच चितः प्रतिबिम्बनं हि तदा कल्पनीयं यद्यपरोक्षवृत्तौ सत्यामपि चित्‌प्रतिबिम्बाभावे नाज्ञाननिवृत्तिर्क्वापि दृष्टा स्यात्। न चैवमित्याह॥ अपरोक्षेति॥  
 विषयाभावाच्च न वृत्तेरज्ञाननिवर्तकत्वमित्याह॥ किंचेति॥ अतिप्रसङ्गेनेति॥ प्रतियोगिमात्रस्य ध्वंसजनकत्वे प्रतियोग्युत्पत्तिक्षण एव ध्वंसः स्यादित्यर्थः। न च तन्तुनाशे पटनाशप्रयोजकत्वदर्शनेन स्वोपादानाविद्यानाशस्यैव तन्नाशकत्वमिति वाच्यम्। दृष्टान्तदार्ष्टान्तिकयोर्वैषम्यात्। तन्तुपयोर्विरोधाभावेनोपादानोपादेयभावसम्भवेन तन्नाशस्य तन्नाशकत्वेऽप्यज्ञानान्त्यज्ञानयोर्विरोधेनान्त्यज्ञानेनाज्ञाननिवृत्तेश्चोपादानोपादेयभावासम्भवेनाविद्यानाशस्यान्त्यज्ञाननाशकत्वायोगात् अविद्यानाशस्यैवान्त्यज्ञाननाशकत्वे तस्य मिथ्यात्वं न स्यात्। ज्ञाननिवर्त्यत्वान्यथाऽनुपपत्तेरेव मिथ्यात्वप्रयोजकत्वात्। न चाविद्यानिवृत्तेर्निवृत्तिरूपतया न निवर्तकखण्डनावकाशः। वृत्तिनिवृत्तेरात्मरूपतया न तज्जनकखण्डनावकाश इति वाच्यम्। वृत्तिनिवृत्तेर्जन्यत्वेनात्मस्वरूपत्वासम्भवात्। वृत्तिनिवृत्तेः सदा सत्त्वे मोक्षवृत्त्युप्तादार्थं वेदान्तश्रवणाद्यायासवैय्यर्थ्यं चेति दिक्। इति अविद्यानिवर्तकभङ्गः॥ 2 ॥  
\</4-2\>

\<4-3\>  
  3. निर्विशेषसुखस्य पुरुषार्थत्वभङ्गः

 पुरुषार्थानिरुक्त्याऽपि मोक्षं दूषयितुमनुवदति। यच्चोच्यत इति॥ दुःखनिवृत्तिमात्रस्यापुरुषार्थत्वादिति भावः। अदर्शनेऽपि मयैवैतादृशीच्छा कल्प्यत इत्यत आह॥ स्वतः पुरुषार्थइति॥ विपक्षे बाधकमाह॥ अन्यथेति॥ गौरवाच्चेति॥ परकीयत्वगर्भत्वादिति भावः। किं च परकीयस्यापरकीयस्य वा स्वकीयस्यैव सुखसाधनस्य पुरुषार्थत्वदर्शनात् तद्वदेव सुखस्यापि पुरुषार्थत्वं वक्तव्यम्। इष्टत्वाविशेषात्। न तु परकीयत्वमपि निवेश्यमित्याह॥ सुखसधन इति॥ ईश्वरादीनामिति॥ न चेश्वरेणास्मदादिसुखस्य हेयत्वेनैव ज्ञानान्न तदापरोक्ष्यं तस्य पुरुषार्थः। स्वरूपसुखे चेष्टापत्तिरिति वाच्यम्। तथा सतीश्वरस्य स्वरूपसुखापरोक्ष्येण मोक्षप्रसङ्गात्। न च तस्यास्ति मोक्षः। तथात्वे संसारिण एव मोक्ष इति त्वन्मतभङ्गापत्तेः। ईश्वरस्याविद्याऽभावेन तन्निवृत्तिरूपमोक्षासम्भवाच्च। एतेनेति॥ ईश्वरस्यापि पुरुषार्थप्रसङ्गेनेत्यर्थः। तथा सम्बन्धो न स्यादेवेत्यत आह॥ सम्बन्धस्त्विति॥ किं च स्वसम्बद्धस्यैव तस्य पुरुषार्थत्वं वक्तव्यम्। न च सम्बन्धोऽवर्जनीयसन्निधिरिति वाच्यम्। तथा सत्यनित्यत्वादाविव सम्बन्धे प्रार्थना न स्यादित्याह॥ सुखमिति॥  
 ॥ किञ्चापरकीयस्येति॥ न च साक्षात्‌क्रियमाणत्वेन हि पुमर्थता। मुक्त साक्षात्‌कारस्य तं प्रति पुमर्थत्वेऽपि न संसारिणं प्रति। तं प्रत्यभासमानत्वात्। भाने वाऽसंसारित्वेनेष्टापत्तेरिति वाच्यम्। एवं हि सुखसाधनस्यापि साक्षात्‌क्रियमाणत्वे पुरुषार्थत्वं स्यात्। ईश्वरादेः पुरुषार्थत्वप्रसङ्गाच्च। विवरणे विषयैरपि स्वरूपसुखमभिव्यज्यत इत्युक्तत्वेन संसारिणं प्रत्यभानस्यासिद्धेः। सुषप्तौ तद्‌भानस्य त्वयाऽप्यङगीकाराच्च।  
 ॥ एतेनेति॥ स्वरूपसतस्तस्य पुरुषार्थत्वाभावेन तदपरोक्षस्य च दुःखाभावात्वप्रकारकस्य मोक्षेऽसम्भवेनेत्यर्थः। ननु प्रकारान्तरेण पुरुषार्थस्वरूपस्य वक्तुमशक्यत्वादनन्यगत्योक्तविधमेव पुरुषार्थत्वं वक्तव्यमित्याशंकां परिहरन्नुपसंहरति॥ तस्मादिति॥  
 ॥ किञ्चायमिति॥ न चाहमर्थगतचिदंशस्य मुक्तिकालान्वयित्वात् तं प्रति पुमर्थत्वं मोक्षस्येति वाच्यम्। तथा सति "चिदंशो मुक्तः स्यात्" इतिच्छाऽऽपत्त्या "अहं मुक्तः स्याम्" इतिच्छाऽनुपपत्तेः॥ उक्तं चैतदिति॥ अहमर्थस्येच्छया चिन्मात्रस्य मोक्ष इत्ययुक्तमित्यर्थः॥ अतिरेके सद्वितीयत्वमिति॥ न च सुखस्य ब्रह्मस्वरूपत्वान्न सद्वितीयत्वापत्तिरिति वाच्यम्। तथाऽपि दुःखाभावस्य ब्रह्मस्वरूपत्वाभावेन सद्वितीयत्वापरिहारात्॥ उभयात्मकत्वे चेति॥ न च सुखप्रकाशयोरकात्मरूपतयोभयस्यैवाभाव इति वाच्यम्। तथा सति सुखप्रकाश इति सहप्रयोगो न स्यात्। न च स्वाविद्याकल्पित दुःखजडात्मकत्वरूपव्यावर्त्यभेदेन तदुपपत्तिरिति वाच्यम्। अविद्याया एवाप्रामाणिकत्वेन तत्कल्पितदुःखादिभेदस्यापि तथात्वेन तदर्थं सहप्रयोग इत्यस्यायुक्तत्वात्। व्यावर्त्यविशेषसमर्पणं विना व्यावृत्तेरेव वक्तुमशक्यत्वाच्च।  
 ॥ किञ्च दुःखाभावस्येति॥ न च दुःखतदभावयोः कल्पितत्वेन तद्भेदस्य तत्समानयोगक्षेमतया तात्विकत्वाभावेनापसिद्धान्ताभाव इति वाच्यम्। दुःखादेः कल्पितत्वे प्रमाणाभावस्योक्तत्वेनापसिद्धान्तस्यापरिहार्यत्वात्। किञ्च स्वप्रकाशस्येति॥ न च सुखस्फुरणस्यैव पुमर्थतया दुःखाभावास्फुरणमप्रयोजकमिति वाच्यम्। अनुभूयमानस्यैव पुरुषार्थत्वेनास्फुरणे दुःखाभावस्य पुमर्थत्वं न स्यात्। तस्मात् यत्किञ्चेदेतदिति॥ इति निर्विशेषसुखस्य पुरुषार्थत्वभङ्गः॥ 3 ॥  
\</4-3\>

\<4-4\>  
  4. जीवन्मुक्तिभङ्गः

 निर्विशेषमुक्तिं दूषयित्वा जीवन्मुक्तिं दूषयितुमनुवदति॥ यच्चेति॥ अनुवृत्तदेहादिप्रतिभासमात्रस्य जीवन्मुक्तत्वे संसारदशायामपि तत्त्वं स्यात्। अत उक्तम्॥ नष्टाविद्येति॥ अविद्यानाशे निमित्तमुक्तम्॥ तत्त्वसाक्षात्‌कारेणेति॥ चक्रभ्रमणवदिति॥ दण्डसंयोगनाशेऽपीति शेषः। भयकम्पेति॥ "निवृत्तसर्पभ्रमस्यापि" इति शेषः। ननु संस्कारस्यापि कार्यत्वेन सोपादानत्वादविद्यानिवृत्तौ कथं निरुपादानस्यावस्थानमित्यत आह॥ संस्कार इति॥ तर्हि संस्कारनिवृत्तिः केनेत्यत आह॥ संस्कारेति॥ देहाद्यनुवृत्तौ कारणान्तरमाह॥ यद्वेति॥  
 ॥ भावकार्यमिति॥ अत्र संस्कारदेहादेः सोपादानत्वमवश्यं वक्तव्यम्। भावकार्यत्वादध्यस्तत्वाच्च। उपादानं चाज्ञानतिरिक्तं न सम्भवतीति अज्ञानानुवृत्तिः स्यादित्यर्थः। न च विनश्यदवस्थस्य समवायिकारणं विनाऽपि स्थितिदर्शनादुपादानाज्ञानाभावेऽपि संस्काराद्यनुवृत्तिर्युक्तेति वाच्यम्। आद्यक्षणे समवायिकारणनाशे सति द्वितीयक्षणे कार्यनाशस्यैव जायमानत्वेन तदानीं स्थितेरेवाभावात्। विनश्यदवस्थस्य पुनः स्थितिरित्यस्य स्वव्याहतत्वाच्च। क्षणमात्रस्थितावपि बहुक्षणस्थितेः सर्वथोपादानं विनाऽयोगाच्च। न चोत्यादकसत्वे क्षणगणनाऽप्रयोजिकेति वाच्यम्। उत्पादकस्याज्ञानस्य तत्त्वसाक्षात्कारेण निवृत्तत्वेन तदभावात्। ज्ञाननिवर्त्यत्वान्यथाऽनुपपत्त्या मिथ्यात्वमिति वदता संस्कारादेरपि तत्त्वज्ञाननिवर्त्यत्वस्यावश्यं वक्तव्यत्वाच्च। न च संस्कारे प्रतिबन्धकाभावसहकृततत्वज्ञाननिवर्त्यत्वाङ्गीकारात् प्रकृते च प्रतिबन्धकसत्त्वेनात्राविद्यानिवृत्तावपि न संस्कारादिनिवृत्तिरिति वाच्यम्। प्रतिबन्धकं हि भवदज्ञानं वा ? तदतिरिक्तं वा ? नाद्यः। तस्य तत्त्वज्ञानान्निवृत्तत्वेनाभावात्। अन्यथा जीवन्मुक्तत्वानापत्तेः। द्वितीयेऽपि किं तदज्ञानकार्यं न वा ? नेति पक्षे तस्य मिथ्यात्वं न स्यात्। ब्रह्मेतरस्य सर्वस्याज्ञानकार्यत्वस्य त्वयाऽङ्गीकाराच्च। नाद्यः। उपादानीभूताज्ञाननिवृत्तौ तत्कार्यावस्थानस्यैवासम्भवेन प्रतिबन्धकसत्त्वस्य वक्तुमशक्यत्वात्। किंच प्रतिबन्धकमपि तदभावसहकृतेन तत्वज्ञानेन निवर्तते ? अथवा प्रतिबन्धकान्तराभावसहकृतेन ? नाद्यः। तथा सत्येतत् प्रतिबन्धकाभाव एतत् प्रतिबन्धकाभावस्य कारणत्वापत्तावात्माश्रयापत्तेः। न द्वितीयः। उक्तसहकारिविकल्पपरम्परयाऽनवस्थापत्तेः। तस्मात् प्रतिबन्धकाभावस्य सहकारित्वकल्पनमबोधविजृम्भितमिति यत्किञ्चिदेतत्।  
 ननु सर्पाज्ञाननिवृत्तावपि सर्पादिभ्रमसंस्कारानुवृत्तिवत् प्रकृतेऽपि संस्काराद्यनुवृत्तिरस्त्वित्यत आह॥ सर्पादीति॥ किञ्चोत्तरेण साक्षात्कारेण संस्कारनिवृत्तिः किं पूर्वादधिकविषयत्वाद्वा ? सहकारिसमवहितत्वाद्वा ? नाद्यः। तथा सति निर्विशेषत्वभङ्गापत्तेः। नापि द्वितीयः। सहकारिसमवधानस्य दूषितत्वादित्यभिप्रेत्याह॥ पूर्वसाक्षात्कारेति॥ जीवन्मुक्तस्येति॥ न चेष्टापत्तिरिति वाच्यम्। तथा सति वैषयिकसुखार्थं भिक्षाटनादिप्रवृत्तिर्न स्यात्। तत्रेवात्रेति॥ न च यावत्‌प्रतिबन्धकसत्त्वं ज्ञानानिवर्त्यो दोषः प्रकृतेऽप्यस्त्विति वाच्यम्। उक्तरीत्या तस्य प्रत्याख्यातत्वात्।  
 लेशोऽपि किमवयवः ? उताकारः ? आद्यं दूषयति॥ न तावदिति॥ द्वितीयपक्षमुत्थापयति॥ अथमतमिति॥ तथाऽप्यविद्याया एकाकारत्वेन तत्त्वसाक्षात्कारेण तन्निवृत्तौ लेशानुवृत्तिरयुक्तेत्यत आह॥ इन्द्र इति॥ अभियुक्तसम्मतिमुक्तार्थे दर्शयति॥ उक्तं चेति॥ मोहाकारान्तरोक्तितः लेशानुवृत्तिर्युज्यत इति शेषः। विरोधिनि तत्त्वज्ञाने सति कथं तदनुवृत्तिरित्यत उक्तम्॥ प्रबलारब्धकर्मभिर्ज्ञानस्य प्रतिबन्धादिति॥ नन्वाकारीभूतघटादिनिवृत्तौ तदाकारनिवृत्तेर्दृष्टत्वादविद्यानिवृत्तौ तदाकारनुवृत्तिः कथं ? अत्राह॥ आकारीति॥  
 ॥ तयोरिति॥ भ्रमोपादानत्वस्याविद्यालक्षणत्वादिति भावः। न चाविद्याया अनेकशक्तिमत्वात् प्रपञ्चे पारमार्थिकत्वादिभ्रमहेतुशक्तेः प्रपञ्चेऽर्थक्रियासमर्थत्वसम्पादनशक्तेश्च प्रारब्धकर्मसमकालीनेन तत्त्वसाक्षात्कारेण निवृत्तावपि शक्त्यन्तरस्य देहाद्यनुवृत्तिहेतोः प्रारब्धाद्यसमानकालीनतत्त्वसाक्षात्कारेण निवृत्त्यङ्गीकारान्न विरोध इति वाच्यम्। तथा सति तस्य शक्त्यन्तरस्य निवृत्तिर्न स्यात्। न च प्रारब्धाद्यसमानकालीनचरमसाक्षात्कारेण निवृत्तिरिति वाच्यम्। चरमसाक्षात्कारः किं पूर्वसाक्षात्कारादधिकविषयो वा ? समानविषयो वा ? नाद्यः। निर्विशेषत्वभङ्गापत्तेः। न द्वितीयः। तथा सति पूर्वेणानिवृत्तस्योत्तरेणाप्यनिवृत्त्यापात्तेः। तथा च कदाऽप्यनिवृत्तस्य सत्यत्वापत्तिः। न च प्रतिबन्धकाभावसहकृतत्वादुत्तरेण निवृत्तिरिति वाच्यम्। तस्य दूषित्वात्। मूलोक्तदूषणापरिहाराच्च॥ स्थिते लेश इति॥ न च न तावत् ज्ञप्तावयमन्योन्याश्रयः। "भूयश्चान्त" इति श्रुतेरेव लेशानुवृत्तेरवगतत्वात्। नापि स्थितौ। एककालीनत्वेन दोषाभावादिति वाच्यम्। श्रुतेरर्थान्तरस्यानुपदमेव वक्ष्यमाणत्वात्। एककालीनयोरपि देवदत्तयज्ञदत्तयोरन्योन्यस्कन्धस्थितावन्योन्याश्रयत्वस्य दृष्टत्वेन प्रकृतेऽपि परस्परसापेक्षत्वे तस्य दुस्परिहारत्वाच्च॥ श्रुतौ चेति॥ न च विशेषणान्वयापेक्षया विशेष्यान्वयस्याभ्यर्हितत्वात् "तत्त्वभावात्" इत्यनेन व्यवधानात् \`अत' इति पदवैय्यर्थ्याच्च विपरीतयोजनमसङ्गतमिति वाच्यम्। "योजनात्" इत्यस्य विशेषणत्वाभावात्, योग्यताया एवान्वयप्रयोजकत्वेन सन्निधानस्याप्रयोजकतया व्यवधानस्याबाधकत्वात्, "अंत" इत्यस्य ध्यानपरिपाके सति चरमसाक्षात्कारेण विश्वमायानिवृत्तिरित्यर्थकत्वेन वैय्यर्थ्याभावादुक्तान्वयस्यैव समञ्जसत्वात्। न चाज्ञानस्य सूक्ष्मावस्थैव लेशः। तथा चाज्ञाने गतेऽपि तत्सूक्ष्मावस्थारूपो लेशो देहादिप्रतीत्यनुकूलः स्वीक्रियत इत्युपपन्नतरा जीवन्मुक्तिदिति वाच्यम्। विरोधिज्ञानेनाज्ञाने निवृत्तेऽप्यनिवृत्तायाः कदाऽपि निवृत्तिर्न स्यात्। निवर्तकस्योक्तरीत्या दूषितत्वात्। तथाचानुपपन्नतरा जीवन्मुक्तिरिति।  
 ॥ एतेनेति॥ देहाद्यनुवृत्तिहेतुत्वेन क्लृप्तानि ज्ञानार्थमनुष्ठितानि यानि यज्ञादिकर्माणि तैः ब्रह्मज्ञानस्य आप्रायणं प्रतिबन्ध इत्यन्वयः॥ अन्यथेति॥ एवमपि कर्मणां प्रतिबन्धकत्वाङ्गीकार इत्यर्थः॥ एतेनेति॥ तथा च शक्त्यन्तरप्रतिबन्धेऽऽरब्धकर्मतत्कर्माध्याससम्पादनशक्तेरप्रतिबन्ध एव लेशानुवृत्तिशब्देन विवक्षित इति भावः॥ तत्त्वापत्त्येति॥ शक्तिमात्रप्रतिबन्धकत्वापत्येत्यर्थः। उक्तमर्थं कारिकायां संगृह्णाति॥ तस्मादिति॥ परमते जीवन्मुक्तिर्नयुज्यते। कुतः ? ज्ञानेन मोहस्य नाशात्। मोहनाशेऽपि देहादेर्विद्यमानत्वात्। कुतो जीवन्मुक्त्ययोग इत्यत उक्तम्॥ अखिलस्य मोहकार्यत्वादिति॥  
 ननु प्रकारान्तरेण जीवन्मुक्तिस्वरूपस्यासम्भवादनन्यगत्योक्तविधमेव जीवन्मुक्तिस्वरूपमङ्गीकार्यमित्यतो वा स्वमतेन जीवन्मुक्तिस्वरूपमाह॥ अस्माकं त्विति॥ भावे त्विति॥ उक्तविधभक्तिभाव इत्यर्थः। ननु "तस्य तावदेव चिरं" इत्यादि श्रुत्योत्पन्नात्मतत्त्वसाक्षात्कारस्य प्रारब्धकर्मक्षयमात्रमपेक्षणीयं कैवल्यसम्पर्त्त्यर्थमिति प्रतिपादनेनेश्वरप्रसादापेक्षाया वक्तुमशक्तात्वात् स्मृतिपुराणादीनां च श्रुतिविरोधेन श्रुतिपरत्वादिति चेन्मैवम्। प्रसादस्य मोक्षहेतुत्वे प्रमाणाभावाद्वा तदनपेक्षा ? उत बाधकसद्भावाद्वा ? नाद्यः। "यस्य प्रसादात् परमार्तिरूपादस्मात् संसारान्मुच्यते" इत्यादिश्रुतेः "मत्प्रसादात् तरिष्यसि" इति स्मृतेश्च सद्भावात्। न चैवं "दृष्ट्वैव तं मुच्यते" इति ज्ञानस्य मोक्षहेतुत्वप्रतिपादकश्रुतिविरोध इति वाच्यम्। अयोगव्यवच्छेदपरत्वेन वा मोक्षहेतुप्रसादेऽन्ययोगव्यवच्छेदपरत्वेन वोपपत्तेः। न च ज्ञानस्य प्रसादहेतुत्वमप्ययुक्तमिति वाच्यम्। "न तादृशी प्रतिरीड्यस्य विष्णोर्गुणोत्कर्षज्ञातरि यादृशी स्यात्", "तत्प्रीणनान्मोक्षमाप्नोति सर्वः" इति श्रुतेः "एवंज्ञाते तु भगवाननादिः पुरुषोत्तमः। प्रसीदत्यच्युतस्तस्मिन् प्रसन्ने क्लेशसंक्षयः" इत्यादिस्मृतेश्च सद्भावात्। न च स्मृत्यादिकं श्रुतिविरोधेन स्तुतिपरमिति वाच्यम्। श्रुतेः सामान्यरूपत्वेन प्रसादापेक्षाभावप्रतिपादकत्वाभावादविरोधकत्वात्। उदाहृतस्पष्टवचनानुसारेण प्रसादपरत्वस्यैवोपपन्नत्वात्। "यमैवैष वृणुते तेन लभ्यः" इत्यादिश्रुत्याद्युक्त्येश्वरप्रसादो भवतीति प्रतिपादितत्वाच्च। न च साक्षात्कार एवास्योपयोग इति वाच्यम्। \`एषः यं वृणुते यस्य प्रसन्नो भवति तेन लभ्यः प्राप्यः' इत्युक्त्या ब्रह्मप्राप्तिरूपमोक्षस्य प्रसादादुक्तत्वेन साक्षात्कार एवास्योपयोग इत्यस्याबोधविजृंभितत्वात्। न द्वितीयः। उदाहृतनिरवकाशवचनानुसारेणन्यार्थपरत्वात्। प्रारब्धकर्मक्षये प्रस्तरविनियोगसम्भवाच्च। न च तस्य भोगादेव क्षय इति वाच्यम्। तथा सति ज्ञाननिवर्त्यत्वाभावेन तस्य सत्यत्वापत्तेः। उपमर्दं चेति सूत्रकृताऽस्योपमर्दस्योक्तत्वाच्च॥ नीचोच्चभावेति॥ न च तस्य द्वितीय सापेक्षत्वेनासम्भव इति वाच्यम्। साधकसत्त्वेन बाधकासद्भावेन च द्वितीयसत्त्वस्य निपुणतरमुपपादितत्वात्॥ इति जीवन्मुक्तिभङ्गः॥ 4 ॥  
\</4-4\>

\<4-5\>  
  5. मुक्तावपि ब्रह्मादीनां तारतम्य समर्थनम्

 नीचोच्चभावमापन्नेत्यनेन तारतम्यमभिप्रेतम्। तदसहमानः प्रत्यवतिष्ठते॥ नन्विति॥ मुक्तौ तारतम्याभावः किं प्रमाणाभावात् ? उत बाधकसत्वात्। नाद्यः। तत्र प्रमाणस्य वक्ष्यमाणत्वात्। द्वितीयं विकल्पयति॥ उच्यत इति॥ न च भेदाभावेन तारतम्यासिद्धिरिति वाच्यम्। साधकसत्त्वेन बाधकासद्भावेन च द्वितीयसत्वस्य निपुणतरमुपपादितत्वात्। अनेकेश्वरेति॥ तारतम्याभावे ईशवन्‌मुक्तानामपि सार्वज्ञ्यापत्त्याऽनेकेश्वरत्वं स्यादिति भावः॥ अल्पशक्तिरित्यादि॥ न च भेदसत्त्वेनाभेदात्मकपरमसाम्याभावः। तत्सत्त्वे भेद एव नास्तीति वाच्यम्। परमसाम्यस्य भेदाविरोधित्वात्। न च सादृश्यमात्रविवक्षायां परमशब्दोऽनर्थक इति वाच्यम्। संसारदशायां सत्यपि साम्येऽनभिव्यक्तत्वेनापरमत्वस्य सम्भवात्। मुक्तौ चाभिव्यक्त्या परमत्वसम्भवेन वैय्यर्थ्याभावेन त्वदुक्तेरेवाबोधविजृंभितत्वेनाकाण्डताण्डवत्वात्। न चैतत्तारतम्याभिधानं किं परममुक्तौ ? उत ब्रह्मलोकावासरूपापरममुक्तौ। नाद्यः। "एवं मुक्तिफलानियमस्तदवस्थावधृतेस्तदवस्थावधृतेः" इति तृतीयान्त्याधिकरणे मुक्तावपि तारतम्यमाशङ्क्य निषेधात्। न द्वितीयः। इष्टापत्तेरिति वाच्यम्। पक्षद्वयस्यापि निदुर्ष्टत्वेन स्वीकारात्। "वृद्धिह्रासभाक्त्वं" इत्यत्र सूत्रकृतैव तारतम्यस्योक्तत्वात्। एवं "मुक्तिफलानियमः" इत्यस्यार्थान्तरपरत्वेन तारतम्यनिषेधपरत्वाभावात्। "तदवश्यतन्नियामकानन्दत्वात्" इति हेतुद्वयं \`तदवश्यत्वात्, तन्नियामकानन्दत्वात्' इति। तेन न तदवश्येति विशेषणानर्थक्यमिति भावः। न चाधिकमुक्तस्य ब्रह्मरूपतयोपाधिकृतजीवत्वस्याभावेन तारतम्यं वक्तुमशक्यमिति वाच्यम्। मुक्तानां ब्रह्मभेदस्य समर्थित्वेन जीवत्वस्य स्वाभाविकतया तारतम्यस्य वक्तुं सुकृतत्वात्। त्वन्मतेऽपीति॥ एतच्च रामानुजान् प्रति। सत्यपि भेदे साम्यस्यैव तैरङ्गीकारात्॥ परतंत्रेति॥ परतन्त्रानन्दत्वस्य साक्षात्‌व्याप्यो धर्मः जीवस्वरूपानन्दत्वं तेन सजातीयो यः आनन्दः जीवान्तरस्वरूपानन्दः तत्प्रतियोगिकं यत् तारतम्यं तद्वानित्यर्थः॥ स्वसजातीयेति॥ स्वशब्देन पक्षीकृतबन्धनिवृत्तिः। सजातीया बन्धनिवृत्तिः अन्यपुरुषीया। तदाश्रयीभूतपुरुषान्तरम्। तत्प्रतियोगिकतारतम्यवान् पक्षीकृतबन्धनिवृत्त्याश्रयः तन्निष्ठेत्यर्थः।  
 ननु स्वरूपे तारतम्यमयुक्तम्। स्वरूपसुखानामेकत्वात्; अणुत्वाच्च स्वरूपकृतवैषम्यस्याभावादित्यत आह॥ स्वरूपेति॥ न च वैषयिकसुखे साधनतारतम्येऽपि स्वरूपानन्दे तदभाव इति वाच्यम्। स्वरूपानन्देऽपि तारतम्यस्य श्रुतिस्मृतिसूत्रैर्निपुणतरमुपपादितत्वात्।  
 प्रकारान्तरेणापि तारतम्यमुपपादयति॥ प्रसिद्धं चेति॥ न च परापरमुक्तितया तदुपपत्तिः। उत्कृष्टत्वव्यपदेशस्त्वपकृष्टत्वाभावमात्रेणेति वाच्यम्। त्वदभिमतपरममुक्तेरप्रामाणिकत्वात्। सति ह्यपकृष्टे उत्कृष्टत्वव्यपदेशो न तु तदभावे। न हि दीर्घाभावे ह्रस्वव्यपदेशो दृष्टः॥ तस्मादिति॥ नन्वेतदयुक्तम्। व्यापकेनेश्वरेण संश्लेषस्य नित्यसिद्धत्वात्। "ब्रह्मविदाप्नोति परं" इत्यत्रावाप्तेर्बह्यरूपत्वोक्त्या सायुज्यस्यापि तद्रूपताया अंगीकरणीयत्वात्। \`चन्दमसः सायुज्यं' इत्यादौ अवच्छिन्नस्योपाध्यन्तरावच्छिन्नेनेक्यानुपपत्तिवत् प्रकृते तदभावात्। प्रसिद्धार्थस्वीकारे बाधकस्योक्तत्वाच्चेति चेत्। मैवम्। न हि संश्लेषमात्रं सायुज्यशब्दार्थः। किंन्तु "आदत्ते हरिहस्तेन हरिपादेन गच्छति। पश्येच्च हरिदृष्टिभ्यां" इत्युक्तसंश्लेषविशेषस्य विवक्षितत्वात्। तस्य चासिद्धत्वेन पुमर्थत्वोपपत्तेः। अवाप्तिर्ब्रह्मरूपत्वेत्यप्ययुक्तम्। तथा सति देवदत्तस्य ग्रामप्राप्तेरपि देवदत्तस्वरूपापत्तेः। ऐक्यानुपपत्तिस्तु प्रकृतेऽप्यस्यैव सावर्ज्ञ्यादेः स्वाभाविकस्योपपादितत्वेन विरुद्धधर्मवतोरैक्यस्यानुपपन्नत्वात्। बाधकाभावाच्च प्रसिद्ध एव सायुज्यशब्दार्थः॥ प्रकृते मनुष्यगन्धर्वादाविति॥ तथा चोत्तरोत्तरशतगुणानन्दप्रकाशकवाक्येषु प्रतिवाक्यं मुक्तेऽकामहतशब्दप्रयोगान्मुक्तानन्देऽपि तारतम्यमिति भावः। न च "एतस्यैवानन्दस्यान्यानि भूतानि मात्रामुपजीवन्ति" इति सर्वेषां लौकिकानन्दानां परमानन्दान्तर्भावाभिधानोपपत्तेरिति न तु तस्याकामहतस्य तावानेवानन्द इति येन तारतम्यं कल्प्येदिति वाच्यम्। अत्र भगवदानन्दस्योपजीव्यत्वं अन्यानन्दस्य तूपजीवकत्वोक्त्या भेदस्यैवाभिप्रेतत्वेनान्तर्भावस्यैवाभावात्। अंशत्वस्य च \`देवदत्तचतुर्भागबलो मैत्रः' इतिवत् भिन्नत्वेऽप्युपपत्ते। नन्वपरोक्षज्ञानिन एवावृजिनत्वं किं न स्यात् ? अत्राह॥ अपरोक्षेति॥ दूषणान्तरमाह॥ अपि चेति॥ ननु सर्वेषु वाक्येषु अकामहतस्य मुक्तस्यैकत्वेऽपि तदानन्दे सर्वानन्दानामन्तर्भावात् स एव तस्मिन् तस्मिन्नानन्दे वक्तव्ये परामश्यते। तत्तदिन्द्रादिसाम्येन तस्य सर्वत्राभिधानोपपत्तेः। साम्यं हि तत्सजातीयधर्मवत्वम्। न तु तदितरधर्मानाधिकरणत्वमपि। गौरवादिति। मैवम्। सर्वेषु वाक्येषूक्तस्यैकत्वे एकेनैव वाक्येन तस्य प्रतिपादितत्वात् वाक्यान्तरस्यानर्थक्यं स्यात्। सर्वानन्दानां तदानन्देऽन्तर्भाव इत्यप्ययुक्तम्। विरुद्धानामेकत्रान्तर्भावस्य बाधितत्वात्। तथा सति जलस्याप्यनलेऽन्तर्भावापत्तिः। न च सर्ववाक्यप्रतिपादितस्य मुक्तस्यैकत्वादन्तर्भावो युक्त इति वाच्यम्। तदैक्यस्यैव गगनकुसुमायितत्वात्। एकस्यैवानन्दस्य सर्वत्राभिधानं च पुनरुक्तम्। न च तत्तदिन्द्रादिसाम्येन तदुपपत्तिरिति वाच्यम्। साम्यं हि तत्सजातीयधर्मवत्वम्। न च निर्विशेषानन्दे धर्मवत्वमुपपद्यते इत्ययुक्तमेवैतदिति। बाधमेव व्यक्तीकरोति॥ न हीति॥ उक्तार्थे आचार्यसंमतिमाह॥ उक्तं हीति॥ उपसंहरति॥ तस्मादिति॥  
 तथापि अक्षण्वन्त इत्यस्य मुक्तविषयत्वं कथम् ? ज्ञापकाभावादित्यत आह॥ अक्षण्वन्त इति॥  
 नन्वेतन्मतमेवायुक्तम्। तथा हि द्वेषस्य मोक्षसाधनताया प्रमाणबाधितत्वात्। कर्ममात्रस्य मोक्षसाधनताया प्रमाणबाधितत्वात्। कर्ममात्रस्य मोक्षसाधनत्वे स्वर्गादिवदेव मुक्तेरनित्यत्वापत्तिः। "नान्यः पन्थाः" इत्यादिश्रुतिविरोधाच्च। ज्ञानैकसाध्यत्वपक्षेऽप्युदाहृतश्रुतीनां ब्रह्मविद्यादुर्लभत्वप्रतिपादनपरत्वेनोक्तसाध्यसाधनभावप्रतिपादकत्वात्। नाप्यर्थापत्त्या तत्सिद्धिः। ब्रह्मसाक्षात्कारस्य निर्गुणविषयतया गुणविषयत्वस्यैवाभावादिति। मैवम्। द्वेषस्य मनोऽभिनिवेशहेतुत्वम्। मुक्तिस्तु ज्ञानादेवेत्यङ्गीकारेण प्रमाणबाधाभावात्। अनित्यत्वापादनमयुक्तम्। कर्ममात्रसाध्यत्वानङ्गीकारात्। कर्मणश्चोपसर्जसत्वं ज्ञानस्यैव प्राधान्यमित्यङ्गीकारेण श्रुतिविरोधाभावात्। मदन्यः कः ज्ञातुमर्हति सर्वे गुणा ब्रह्मणैवेत्यादिश्रुत्यादिभिरन्यवेद्यत्वान्योपास्यत्वादिनिषेधेन तारतम्यपरत्वस्य स्पष्टप्रतिभासेन दौर्लभ्यमात्रपरकत्वाभावात्। सगुणातिरिक्तनिर्गुणाप्रामाणिकत्वस्योपपादितत्वेन साक्षात्कारस्य निर्गुणविषयत्वासम्भवेनार्थापत्तेरुपपन्नत्वात्। ननूक्तविधतारतम्यवत्‌साधनसाध्यश्चरमदेह एव। न तु सुखरूपमोक्ष इत्यत आह॥ चरमदेह इति॥ तस्य मर्त्यादिरूपस्यानित्यतयाऽपुमर्थत्वेन नोक्तविधसाधनसाध्यतेति भावः।  
 प्रकारान्तरेणापि तारतम्यमुपपादयति॥ यस्त आशिष इति॥ न चैतद् भक्तेर्गरीयस्त्वप्रतिपादनं तत्वसाक्षात्कारे त्वरासम्पादकत्वादन्यथासिद्धमिति न मुक्तितारतम्याक्षेपकमिति वाच्यम्। उक्तरीत्या श्रुतिसंवादेन च तारतम्यपरत्वसम्भवेऽन्यथासिद्धिकल्पकाभावात्॥ भक्तिः सिद्धेरिति॥ न चैतत् जनकत्वमात्रेणैव गरीयस्त्वप्रतिपादनं पुत्रात् पितुरिवेति वाच्यम्। कल्पकाभावेन दृष्टान्तमात्रस्याप्रयोजकत्वात्। अन्ये त्वेवमिति॥ न चैतद् विलम्बिततरणरूपफलसम्बन्धमात्रे पर्यवसन्नम्। कैमुत्यमपि त्वराफललाभमात्रेणोपपन्नमिति वाच्यम्। दत्तोत्तरत्वात्॥ साधनस्येति॥ न चास्य सगुणमुक्तिविषयत्वेन न परममुक्तिविषयत्वम्। विज्ञानगताधिक्योक्तेरपि निर्गुणसाक्षात्कारप्रयोजक सगुणज्ञानविषयत्वमिति वाच्यम्। निर्गुणब्रह्मणो निर्गुणमुक्तेश्चाप्रामाणिकत्वस्योपपादितत्त्वेन तद्विषयत्वकल्पकाभावात्। एतेन दहराक्षरादिविद्यानां यदन्यथासिद्धिवर्णनं तदपि निरस्तम्।  
 तारतम्यानङ्गीकारिणं रामानुजं प्रत्याह॥ विकल्प इति॥ भक्तिप्रपत्त्योः स्वरूपविवरणं चिन्तेत्यादि। तत्र चिन्ताभारो भक्तिः। न्यासः प्रपत्तिः॥ उक्तरीत्येति॥ आवृत्त्यनावृत्तिरूपोक्तरूपेत्यर्थः॥ तर्ह्यन्योन्याश्रय इति॥ फलसाम्यसिद्धौ सत्यां प्रपत्तावधिकविश्वासकल्पना। तस्यां च सत्यां साधनसाम्यात् फलसाम्यसिद्धिरित्यन्योन्याश्रय इत्यर्थः। सत्यपि साधनसाम्ये फलं विषममित्यत आह॥ साधनेति॥ ऐतेनेत्यस्यार्थमाह॥ तथेति॥ शक्ताशक्तविषयत्वात् फलसाम्यमित्येतत् किं श्रुतम् ? उत कल्प्यते ? नाद्य इत्याह॥ तथाऽश्रवणादिति॥ द्वितीयं प्रत्याह॥ कल्पन इति॥ साधनतारतम्येन साध्यतारतम्योपपादनमुपसंहरति॥ तस्मादिति॥ उक्तार्थे संमतिमाह॥ अत एवेति॥  
 अपरोक्षज्ञानोत्तरकालं क्रियमाणस्य कर्मब्रह्मध्यानादेर्प्रयोजनान्तरार्थत्वासम्भवेन मुक्तावानन्दातिशयार्थत्वस्यैव वक्तव्यत्वेनावश्यं मुक्तौ तारतम्यं स्वीकर्तव्यमित्याशयेनापरोक्षज्ञानिकृतस्य कर्मणः प्रयोजनान्तरार्थत्वाभावमुपपादयति॥ किञ्चेति॥ उक्तश्रुत्यादीति॥ "तस्य कार्यं न विद्यते" इत्याद्युक्तश्रुत्यादीर्त्यर्थः। अनित्यत्वेऽपि कुतो न तदर्थत्वमित्यत उक्तम्॥ ज्ञानिन इति॥ आचार्यादिति॥ विहितस्य लीलात्वाभावादिति भावः। ननु सूर्यादीनामपरोक्षज्ञानित्वाभावात् तदीयं क्लेशेनानुष्ठानं नानन्दातिशयार्थमित्यत आह॥ सूर्यादय इति॥ उक्तार्थे प्रमाणसंमतिमाह॥ ब्रह्माण्ड इति॥ अतएवेति॥ आनन्दातिशयार्थत्वादेवेत्यर्थः।  
 "साम्यमुपैति" इति श्रुतेः का गतिरित्यत आह॥ परमेति॥ अन्यथेति॥ स्मृत्युक्तसाम्यानङ्गीकार इत्यर्थः। अस्तु तदित्यत आह॥ तच्चेति॥ ननु स्रष्ट्रत्वादिनिषेधो न सूत्रात् प्रतीयत इत्यत आह॥ अत्रेति॥ अन्यथेति॥ उपलक्षणार्थत्वाभाव इत्यर्थः। ननु भोगमात्रेति सूत्रे सर्वसाम्यस्योक्तत्वात् कथं तन्निषेध इत्यत आह॥ भोगमात्रेति॥ मन्मते तस्य कार्त्स्न्याथत्वात् कथमेतदित्यत आह॥ त्वन्मत इति॥ ननु मुक्तानन्दस्य सातिशयत्वे कथं नित्यत्वम् ? अत आह॥ सातिशयत्वेऽपीति॥ तारतम्यस्य स्वभावत्वं श्रुतिस्मृतियुक्तिभिरुपपादयति॥ यो यद्रूप इति॥ ननु मुक्तानां द्विविधशरीरसद्भावोऽप्रामाणिक इत्यतस्तदुपपादयति॥ अस्ति तावदिति॥ जडशरीरसद्भावमप्युपपादयति॥ अस्ति चेति॥ वश्यप्रकृतित्वेनेति॥ वश्या प्रकृतिर्यस्य तत्त्वेनेति विग्रहः। तर्हि "न वै सशरीरस्य सतः प्रियाप्रिययोः" इत्यादिश्रुतेः का गतिरित्यत आह॥ न ह वा इति॥ तन्निरुक्त्याभावात् शीर्यत इति शरीरमिति शरीरशब्दार्थाभावादित्यर्थः। प्रसिद्ध्याऽप्येतदुपपादयति॥ किञ्चेति॥  
 परिच्छेदार्थमुपसंहरति॥ तस्मादिति॥ एवं समापितैतद्ग्रन्थो व्यासतीर्थमुनिरन्तेऽपि मङ्गलमाचरति॥ नम इति॥ इति मुक्तावपि ब्रह्मादीनां तारतम्यसमर्थनम्॥  
 कल्याणगुणसम्पूर्णो वारिताखिलदूषणः।  
 भक्त्या तुष्टो ददातीष्टं जानते श्रीरमापतिः॥  
 रघूत्तमार्यशिष्येणानन्दनाम्ना यथामति।  
 कृतोऽयं कण्टकोद्धारः प्रीयतां तेन माधवः।

 इति श्रीमद्‌रघूत्तमतीर्थपूज्यपादानां निजशिष्येण पाण्डुरङ्गि आनन्दाचार्येण कृते न्यायामृतकरण्टकोद्धारे चतुर्थः परिच्छेदः॥ 5 ॥  
\</4-5\>  
(proof complated)













\]
