+++
title = "कुमतखण्डनम् (तत्त्वोद्योतखण्डनस्य खण्डनम्)"
author = "काशीतिम्मण्णाचार्यः"
domain = "दर्शनानि"
sub-domain = "द्वैतम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3087"
source_url = "https://www.ebharatisampat.in/readbook3.php?bookid=NDE3NjUzMDA0MDQzNjky&pageno=MjI0MjQyNjk5NTk="

+++
[[कुमतखण्डनम् (तत्त्वोद्योतखण्डनस्य खण्डनम्)	Source: [EB](https://www.ebharatisampat.in/readbook3.php?bookid=NDE3NjUzMDA0MDQzNjky&pageno=MjI0MjQyNjk5NTk=)]]

\[



   ॥ श्रीः ॥  
   कुमतखण्डनम्  
  महामहोपाध्यायैः काशी तिम्मण्याचार्यैर्विरचितम्  
  श्रीमदानन्दतीर्थभगवत्पादाचार्यैर्विरचितस्य तत्वोद्योतप्रकरणस्य  
  श्रीजयतीर्थमुनिविरचितायास्तट्टीकायाश्च खण्डनपरस्य  
 भट्टत्र्यम्बकशास्त्रिविरचितस्य लघुगुरुश्रुतिमतोद्योताभिधग्रन्थद्वयस्य खण्डनात्मकम्  
 ॥ श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः ॥  
  जन्माद्यस्य यतः शास्त्रगम्यमन्वयतः पृथक्।  
  परमं ब्रह्म विष्ण्वाख्यमधिकं तदुपास्महे॥  
 \`विमतो भिन्नो मुक्तत्वात्, यदित्थं तत्तथा, यथा सम्प्रतिपन्नः' %इत्याचार्याः।%  
 %यदत्र केनचित्प्रलपितं% \`शुद्धचिन्मात्रेऽमुक्तभेदस्याभ्युपगमात्सिद्धसाधनम्। मुक्तिदशाया धर्मिविशेषणत्वे च परं प्रत्यसिद्धिः। मुक्तौ कालानभ्युपगमात्। मुक्तिदशायां कालो नाभ्युपेयत इति व्याहतमिति चेन्न। तत्वज्ञानस्य स्वसमानबिषयस्वसमानाधिकरणाज्ञानतत्कार्याधिकरणकालपूर्वत्वाभावनियमाभ्युपगमेनार्थतस्तन्निरासात्' इति।  
 तन्न। \`विमत इति संसारान्मुक्तो विवक्ष्यते' इति %टीकायामेव% विमतिविषयतावच्छेदकमुक्तत्वविशिष्टस्य पक्षत्वेन विवक्षितत्वात्। विशिष्टे च साध्यस्यासिद्धतया सिद्धसाधनानवकाशात्। न च शुद्धाद्वैते विशिष्टपक्षाप्रसिद्धिः। विनशय्दवस्थबन्धावच्छिन्नचित्साधारणस्य अविनश्यदवस्थबन्धानधिकरणकालावच्छिन्नचित्त्वस्यैव पक्षतावच्छेदकत्वात्। तदवच्छिन्ने च स्वाधिकरणकालप्रागभावावच्छिन्नत्वविशिष्टविशेषणतया भेदसाधनेनार्थत एव मुक्तौ भेदस्य कालस्य च सिद्धेः। उभयसिद्धमुक्तिप्राक्कालविशिष्टचिद्रूपपक्षस्योत्तरकाले भेदवत्त्वं विना साध्यापर्यवसानात्। न च सिद्धान्ते सर्वमुक्त्यभावादविनश्यदवस्थबन्धानधिकरणकालाप्रसिद्धिः। किञ्चिन्निष्ठतादृशबन्धानधिकरणकालस्य स्वनिष्ठतादृशबन्धानधिकरणकालस्य वा विवक्षितत्वात्। मतद्वयेऽपि मुक्तिप्राक्कालस्यैव तादृशबन्धानधिकरणत्वात् तत्कालावच्छिन्ने च कर्मक्षयलक्षणमुक्तेरक्षतत्वान्मुक्तत्वव्यवहारोपपत्तिः। न चैवं विमत इति पक्षनिर्देशानुपपत्तिः। विमतपदस्य विमतिविषयतावच्छेदकविशिष्टपरत्वात्। अस्तु वा पर्याप्तिसम्बन्धेन विमतिविषयत्वमेव पक्षतावच्छेदकम्। तस्य निरुक्तमुक्तत्वविशिष्ट एव पर्याप्ततया सिद्धसाधनानवकाशात्।  
 न चैवमपि भिन्न इति साध्यनिर्देशानुपपत्तिः। भिन्नपदस्य केवलविशेषणतया भेदवदर्थत्वादिति वाच्यम्। सम्बन्धमात्रस्य निष्ठार्थत्वेन विशिष्टविशेषणताग्रहणेऽपि बाधकाभावात्। व्यक्तञ्चैत%दानुमानिकाधिकरणसुधायाम्।  
 केवलविशेषणताविवक्षणेऽप्यदोषः। मुक्तिकालीनभेदस्यैव साध्यत्वात्। न चैवं निगडमुक्तिसाधारणमुक्तिविवक्षायां सिद्धसाधनम्। मुख्यमुक्तिविवक्षायां साध्याप्रसिद्धिरिति वाच्यम्। र\`यो यस्मान्मुच्यते स तन्मुक्तिकालीनभेदवान्' इति सामान्यव्याप्तौ व्यतिरेकिवत्प्रकृतसाध्यप्रसिद्धेरनपेक्षितत्वात्। न च साध्ये साध्यतावच्छेदकाभावग्रहे कथं विशिष्टसाध्यानुमितिरिति वाच्यम्। तन्निर्णयस्याद्वैतसिद्ध्युत्तरकालीनत्वात्। तत्संशयस्य चाविरोधित्वात्। इत्थञ्च मुक्त्युपलक्षितस्य पक्षत्वेऽपि न क्षतिरित्यप्याचक्षते।  
 नन्वेवमपि सिद्धसाधनमेव। \`बन्धदशोत्तरं मुक्तिदशा' इत्यादिव्यवहारबलेन चरमक्षणपर्यन्तनिष्ठप्रागभावप्रतियोग्यनिर्वचनीयमुक्तिदशाविशेषस्य व्यवहारकाल एवाभ्युपगमात्। दुर्घटत्वस्य च मायिकप्रपञ्चभूषणत्वादिति चेत्। उच्यते। स्वव्याहतस्य हि प्रथममुदाहरणमेतत्। यत्स्वयमेव \`मुक्तिदशाया धर्मिविशेषणत्वे परं प्रत्यसिद्धिः' त्यभिधाय पुनः साऽभ्युपगम्यते। एवं (1)\`मुक्तिदशा' इत्यादिव्यवहारबलात्तदभ्युपगमे \`मुक्तिदशायां भेदो नास्ति' इति भवन्मतसिद्धव्यवहारविरोधेन तादृशदशाय भेदावच्छेदकत्वासम्भवात्तदवच्छेदेनात्मनि भेदसाधनेऽपि न सिद्धसाधनावकाशः। तथा च \`मुक्तो भिन्नः' इति यथाश्रुतप्रतिज्ञार्थ एव सङ्गच्छत इति दिक्।  
(F.N){1. \`बन्धदशोत्तरं मुक्तिदशा' इति पाठेन माव्यमिति माति}  
 एवं प्रतिज्ञायां विमतग्रहणस्य विशेष्यविशेषणासिद्धिसिद्धसाधनादिशङ्कानिरास एव बीजम्। \`यदि विशेष्यासिद्ध्यादि स्यात्तदा निराश्रयत्वादिना विमतिरेव न स्यात्' इति। तथा च कथं सिद्धसाधनशङ्कावकाशः।  
 यत्तु "विमतग्रहणमात्रेणोक्तशङ्कानिरासे \`विमतं मिथ्या दृश्यत्वात्' इत्यादावाश्रयासिद्ध्याद्युद्भावनानुपपत्तिः" इति। तन्मन्दमअ। विमतेः स्वव्याघातकशङ्कामात्रव्याघातकत्वस्य विवक्षितत्वेन तदव्याघातकदोषोद्भावनाविरोधित्वातअ। अन्यदीयदोषस्यान्येनोद्भावने व्याघातानवकाशात्। न च मयाऽप्यस्मदभिमताविरुद्धसाधनादन्यदीयदोष एवोद्भावित इति वाच्यम्। \`मुक्तो न भिन्नः' इति त्वद्वाक्याभिमतविरुद्धसाधनस्यैवोपपादितत्वात्।  
 एतेन दृष्टान्ते सम्प्रतिपन्नग्रहणस्य साध्यसाधनवैकल्यादिशङ्कोद्धारः प्रयोजनं व्याख्यातं वेदितव्यम्। अतात्र भेदमात्रस्य साध्यत्वे मुक्तानामन्योन्यमीश्वरेण च भेदासिद्धेरर्थान्तरमिति चेन्न। मुक्तस्य भेदमात्रानङ्गीकारेणाऽक्षिपन्तं प्रति तत्साधनात्।  
 यत्तु \`मुक्ते मुक्त्यन्यदशायां भेदमात्रानङ्गीकर्तुर्वादिन एवाप्रसिद्धिः' इति। तदसत्। शुद्धाद्वैतिन एव उक्तरीत्या मुक्तत्वविशिष्टे भेदमात्रानङ्गीकारित्वेन प्रतिपक्षत्वात्। मुक्त्यन्यदशायां भेदाङ्गीकारस्याप्रयोजकत्वात्। अथ वा \`प्रागवस्थायां येन भेदेन विशिष्टस्तेनैव मोक्षेऽपि' इत्ययमत्रार्थो विवक्षितः। न चैवमर्थान्तरादिः। निरुक्तमुक्तत्वविशिष्टे यत्किञ्चिद्व्यक्तिनिष्ठयावद्भेदविशिष्टत्वस्य साध्यत्वेन विवक्षितत्वात्। मुक्तिप्राक्काले तदात्मव्यक्तिनिष्ठानामीश्वरादिबेदानां मुक्तौ सत्त्वं विना साध्यापर्यवसानात्।  
 मुक्तत्वञ्च बन्धसंसर्गाभाववत्त्वमात्रम्। अतो नेश्वरे भागासिद्धिः। न चाभाववत्त्वस्यैव हेतुत्वसम्भवादितरांशवैयर्थ्यम्। तस्यादोषत्वात्।  
 यत्तु \`एवं स्वसमानाधिकरणव्याप्यतावच्छेदकान्तराघटितधर्मस्यैव व्याप्यतावच्छेदकतया व्याप्यत्वासिद्धिराधिक्यं वा निग्रहस्थानम्। अन्यथा नीलधूमादिति प्रयोगेऽप्यनिग्रहप्रसङ्गात्' इति। तत्तुच्छम्। तादृशनयमे मानाभावात्। व्याप्तिमात्रस्योपयोगित्वेन तदवच्छेदकत्वानपेक्षणाच्च। शब्दाधिक्यस्यैव दोषत्वाच्च। \`यद्धेतुव्यवच्छेदकत्वेन पृथगुपादीयते तदेव विशेषणं प्रयोजनान्तरमपेक्षते। न पुनस्तन्मात्रान्तर्गतम्' इति न्यायात्। तदर्थश्च हेतुघटकत्वेन यद्विशेषणं पृथगुपादीयते स्वघटितहेतुघटकयत्पदातिरिक्तपदोपात्तं यद्विशेषणमिति यावत्। तत्तत्पदोपात्तविशेषणाप्रयोज्यप्रयोजनमपेक्षते। न तु तत्पदोपात्तविशेषणन्तर्गतं पृथक्प्रयोजनमपेक्षते। \`इदं स्पर्शवत् भूतमूर्तत्वात्' इत्यादौ भूतपदघटितहेतुघटकमूर्तपदातिरिक्तं यद्भूतपदं तदुपात्तभूतत्वविशेषणं मूर्तपदोपात्तमूर्तत्वविशेषणाप्रयोज्यं मनस्यनैकान्त्यवारणरूपं प्रयोजनमपेक्षते। न तु बहिरिन्द्रियग्राह्यविशेषणगुणवत्त्वरूपभूतत्वान्तर्गतं बहिष्ट्वादिविशेषणं पृथक्प्रयोजनमपेक्षते। हेतुवाक्यघटकपदद्वयं परस्पराप्रयोज्यप्रयोजनमपेक्षते। एकपदोपात्तविशेषणैकदेशस्य तु विशिष्टप्रयोजनेनैव प्रयोजनवत्त्वमिति फलितार्थः। प्रकृते च मुक्तत्वादित्येकपदेनैव विशिष्टार्थलाभान्नाधिक्यप्रसङ्गः। कथमन्यथा प्रमेयत्वाद्दृश्यत्वादित्यादयः प्राचांप्रयोगाः। तत्रापि विषयत्वमात्रहेतुत्वसम्भवात्। यदि च तत्र विषयतया प्रमादिव्यक्तेरेव हेतुत्वान्न दोषः। उक्तन्यायार्थश्च यद्धेत्वर्थविशेषणत्वेन पृथगुपादीयते यत्र हेतुतावच्छेदकघटकं विशेषणद्वयमिति यावत्। तदेव हेतुस्वरूपलाभातिरिक्तं व्यभिचारवारणादिरूपं प्रयोजमपेक्षते। न तु हेतुस्वरूपलाभमात्रौपयिकत्वेनोपात्तम्। धूमादित्यादौ धूमत्वादेः प्रयोजनान्तरानपेक्षणादिति विभाव्यते। तदा प्रकृतेऽपि स्वप्रतियोगिकतया बन्धविशिष्टस्यैव हेतुत्वमस्तु। अत एव %टीकायां% प्रमेयत्वादेर्हेतुत्वोपपत्तिमाशङ्क्य \`समं प्रकृतेऽपि' इत्येवोक्तमिति विभावनीयम्।  
 अथ वा परमात्मप्रतियोगिकभेदोऽत्र साध्यः। बन्धप्रध्वंसश्च हेतुरिति न कश्चिद्दोषः।  
 यत्तु \`परमात्मपदेन जगत्कर्तृत्वविशिष्टविवक्षायां सिद्धसाधनम्। सत्यज्ञानादिपदतात्पर्यविषयविवक्षायां मुक्ते तद्भेदस्य सन्दिग्धतया सन्दिग्धानैकान्त्यम्' इति। तन्न। उक्तरीत्या मुक्तौ भेदस्यासिद्धत्वेन सिद्धसाधनानवकाशात्। अनुकूलतर्काणां वक्ष्यमाणत्वेन सन्दिग्धानैकान्त्यस्यादोषत्वाच्च।  
 स्यादेतत्। किमनिर्वचनीयो भेदः साध्यते उत पारमार्थिकः। नाद्यः। अपसिद्धान्तात्। न द्वितीयः। परं प्रति दृष्टान्तस्य साध्यवैकल्यात् इति चेत् प्रश्न एवायं न युज्यते। अनिर्वचनीयस्याप्रसिद्धत्वात्। न चानिर्वचनीये किञ्चिन्मानम्। प्रत्यक्षादेरतद्विषयत्वात्। न च शुक्तिरजतादेरनिर्वचनीयत्वं बाधकप्रत्यक्षसिद्धम्। \`मिथ्यैव रजतं प्रत्यभात्' इत्यनुवादादिति वाच्यम्। मिथ्याशब्दस्यानिर्वाच्यवाचित्वे मानाभावात्।  
 यत्तु \`मिथ्याशब्दस्य सद्विलक्षणत्वमेवार्थः। तच्चासदनिर्वाच्यसाधारणम्' इति तत्तु अनिर्वचनीयसाधनानुपयोगित्वादुपेक्ष्यम्। अथ \`विमतमनिर्वचनीयं बाध्यत्वाद्व्यतिरेकेणात्मवत् इत्यनुमानेन तत्सिद्धिः' इति चेन्न। अप्रसिद्धविशेषणत्वात्। अस्तु तर्हि \`विमतं मिथ्या बाध्यत्वात् इत्यनुमानम्। सद्विलक्षणत्वलक्षणमिथ्यात्वस्यासत्साधारण्येऽप्यसत्वबाधे सदसद्विलक्षणत्वरूपानिर्वचनीयत्वस्यैव ततः सिद्धेः'। इति चेन्न। सुक्तिरजतादेरसत्त्वे बाधकाभावात्। असत एव सद्विलक्षणत्वेन सदसद्विलक्षणत्वस्य व्याहतत्वञ्च। न ह्यनिर्वाच्यसिद्धेः प्रागसदनिर्वाच्योभयसाधारणमिथ्यात्वसामान्यं सिद्ध्यति। अन्यथा बाष्पारोपितधूमे धूमान्तरे च धमत्वसामान्यमपि सिद्ध्येत्।  
 यत्तु \`घटादिनिष्ठात्यन्ताभावप्रतियोगितायाः सदसत्साधारण्यवद्धूमत्वादेरप्युभयसाधारण्यमिष्टेमेव' इति। तदत्यन्तमसत्। अत्यन्ताभावप्रतियोगित्वस्यात्यन्तासत्येवास्माभिरुपगमात्। धूमत्वादेरारोपितधूमसाधारण्ये वह्न्यादौ साध्ये धूमादेरनैकान्त्यापाताच्च।  
 यत्तु \`बहलोर्ध्वत्वादिवद्व्यवहारकालाबाध्यत्वस्यापि हेतुविशेषणत्वाभ्युपगमान्नानैकान्त्यम् इति। तन्न। आरोपितधूमे धूमत्ववद्व्यवहारकालाबाध्यत्वस्याप्यारोपितस्य सत्त्वात्। तस्यापि व्यवहारकालाबाध्यत्वेन विशेषणेऽनवस्थानात्। आरोपितधूमे धूमत्वस्याप्यारोपितत्वेनोभयानुगतसामान्यायोगाच्च। अत एवारोपितधूमवत्त्वेनानैकान्त्ये चोदिते \`धूम एवासौ न भवति' इति प्रतिवक्तारो भवन्ति। अबाधितलोकन्यायमुल्लङ्घ्याभ्युपगमस्तु नादरणीय एवेति।  
 अस्तु \`तह्र्यागम एवानिर्वचनीये प्रमाणम्। तथा हि'  
 नासदासीन्नो सदासीत्तदानीम् नासीद्रजो नो व्योमा परो यत्।  
 किमावरीवः कुहकस्य शर्मन्। अम्भः किमासीद्गहनं गभीरम्॥  
 न मृत्युरमृतं तर्हि न रात्र्या अह्न आसीत्प्रकेतः।  
 आनीदवातं स्वधया तदेकम् तस्माद्धान्यन्न परः किञ्चनास॥  
 तम आसीत्तमसा गूलहमग्रे प्रकेतं सलिलं सर्वमा इदम्।  
इत्यादिश्रुत्या सदसतोर्निषेधपूर्वकं तमःसत्त्वकथनेन तस्य सदसद्विलक्षणत्वरूपानिर्वाच्यत्वलाभात्' इति चेन्न। सदसद्वैलक्षण्यस्योक्तवाक्याप्रतिपाद्यत्वात्। अतदर्थे च तत्प्रामाण्यमलौकिकम्। प्रलये सदसन्निषेधसामर्थ्यात्तमसस्तद्विलक्षणत्वं लभ्यत इति चेत्। तर्हि परिशेषादिति वक्तव्यम्। न चैतदपि सम्भवति। असतः प्राप्त्यभावेन निषेधायोगात्।  
 यत्तु \`सत्तो निषेधेन तस्याऽपाततः प्राप्तिसम्भवः' इति। तदसत्। असत्पदस्य सत्तादात्म्यशून्यपरत्वं वदतस्तव तत्सत्त्वशङ्काया व्याहतत्वात्। असत्प्राप्तेः सन्निषेधमूलकत्वे तदनन्तरमेव तन्निषेधापत्तेश्च। किञ्चासत्ख्यातिमनभ्युपगच्छतः कथमस्निषेधः। \`नासदासीत्' इत्यस्य सदासीदित्यर्थकत्वे च नञ्‌द्वयवैयर्थ्यात्। \`आनीदवातम्' इत्यनेन पौनरुक्त्याच्च। किञ्चैवं \`नो सदासीत्' इत्यस्य व्याघातः। परमार्थसन्निषेधोऽयमिति चेत् तर्हि ब्रह्मणोऽप्यनिर्वाच्यत्वापातः।  
 यत्तु \`ब्रहमान्यत्वेनेति पूरणान्न दोषः' इति। तत्तुच्छम्। ब्रह्मान्यत्वस्यानादितया तद्विशिष्टचैतन्यस्य प्रलये सत्त्वेन निषेधानुपपत्ते। पूरणबलात्तमस एवानिर्वाच्यत्वपर्यवसाने तमोन्यत्वेनेति पूरणाद्ब्रह्मण एवानिर्वाच्यत्वं किन्न रोचयेः। \`सत्यं ज्ञानमनन्तं ब्रह्म' इति श्रुतिविरोधान्न तथेति चेत् \`विश्वं सत्यम्' इत्यादिश्रुतिविरोधान्नैवमिति तुल्यम्। विश्वसत्यत्वं \`नेह नाना' इति निषिद्ध्यत इति चेद्व्रह्मसत्यत्वं \`असद्वा इदमग्र आसीत्' इति निषिद्ध्यत इत्यस्तु। \`तसमाद्धान्यन्न परः किञ्चनास' इति वाक्यशेषाद्ब्रह्मान्यत्वेनेति पूरणमेव युक्तमिति चेत्तर्हि तत एव परत्वेनेत्यपि पूरणीयम्। तथा च कथमपरतत्त्वप्रतिषेधः। स्यात्। परशब्दस्य परमार्थपरतया तन्निषेधादन्यस्यापरमार्थत्वं लभ्यत इति चेत्तर्हि \`नो सदासीत्' इत्यस्य वैयर्थ्यम्। कथञ्चित्सार्थक्येऽप्यसदादेः स्वरूपेणैव निषेधात्तत्प्रायपाठविरोधः।  
 एतेन \`सदसच्छब्दयोर्भावाभावपरत्वान्नाप्राप्तप्रतिषेधः। अनादेर्जीवेशभेदादेः प्रलये सत्त्वेऽपि न तन्निषेधानुपपत्तिः। विश्वस्य भावाभावविलक्षणत्वाभ्युपगमात्' इत्यपि प्रत्युक्तम्। उक्तरीत्या ब्रह्मणोऽनिर्वाच्यत्वापत्तेः। एवमेतत्पक्षे रजःप्रभृतेः पृथक्प्रतिषेधो व्यर्थः। न च प्रलये सदसद्विलक्षणत्वेन रजःप्रभृत्यवस्थानशङ्कानिरासाय तदावशय्कत्वमिति वाच्यम्। सदसत्त्वेनेव सदसद्विलक्षणत्वेनाप्यवस्थानस्य व्याहतत्वेन शङ्कानास्पदत्वात्। अन्यथा तन्निषेधेऽपि तत्सत्त्वसङ्कापातात्।  
 यत्तु \`नोसत् नासत्' इत्यनयोः समासत्वमभ्युपगम्य सदसद्विलक्षणपरत्वेन व्याख्यानं कस्यचित्तदप्येतेन निरस्तम्। पदपाठविरोधात्। स्वरविरोधाच्च।  
 अपि च व्याख्येयसमयानुगुणं हि व्याख्यानं युक्तम्। तादृशञ्च भागवतः सकलवेदविच्छिरोमणेराचार्यस्य। तथा हि,  
  मूर्त सदिति सम्प्रोक्तममूर्तमसदुच्यते।  
  मूर्तामूर्तेतरद्ब्रह्म न सत्तन्नासदुच्यते॥  
\`यदन्यद्वायोश्चान्तरिक्षाच्चैतत्सत्, वायुरन्तरिक्षञ्चासत्' इति %पैङ्गिमाध्यन्दिनश्रतिभ्यां% सदसच्छब्दयोर्भूतमात्रपरताऽवगमात् तन्निषेधलब्धं ब्रह्मतमसोः सदसद्वैलक्षण्यं सर्वप्रमाणसिद्धमविरुद्धञ्च।  
 यत्तु \`उक्तश्रुतेर्यया कयाचिद्वृत्त्या तद्बोधकतामात्रेणोपपन्नतया तयोस्तद्वाचकताकल्पने मानाभावः' इति। तदमत्। \`सम्प्रोक्तम्' \`उच्यते' इति शक्त्यनुशासनस्य स्फुटत्वात्। तिष्ठतु तावद्वृत्तिचिन्ता। श्रुत्या श्रौतसदसच्छब्दयोर्भूतमात्रपरताभिधानेन तत्परतया तद्व्याख्यानमेव युक्तम्।  
 एतेन \`उक्तश्रुतेर्यया कयाचिद्वृत्त्या तद्बोधकतामात्रेणोपपन्नतया तयोस्तद्वाचकताकल्पने मानाभावः' इति। तदसत्। \`सम्प्रोक्तम्' \`उच्यते' इति शक्त्यनुशानसस्य स्फुटत्वात्। तिष्ठतु तावद्वृत्तिचिन्ता। श्रुत्या श्रौतसदसच्छब्दयोर्भूतमात्रपरताभिधानेन तत्परतया तद्व्याख्यानमेव युक्तम्।  
 एतेन \`सदसच्छब्दायोः पारमार्थिकापारमार्थिकपरतया लौकिकवैदिकप्रयोगप्राचुर्येण श्रुतिमात्रप्रसिद्धमूर्तामूर्तपरताकल्पनमयुक्तम्' इति दुरुक्तमपि प्रत्यक्तम्। तथा सति श्रौतसदसच्छब्दयोः क्वचिदपि मूर्तामूर्तपरतानपपत्त्या दर्शितश्रुतिवैयर्थ्यापातात्। \`असद्वा इदमग्र आसीत्' इत्यादावसदादिशब्दस्य ब्रह्मपरतानुपपत्तेश्च। तत्र बाधकवशात्प्रसिद्धोऽप्यर्थः परित्यज्यत इति चेत्तुल्यं प्रकृतेऽपि। बाधकानामुक्तत्वात्। अत एव रजःपदादिना गुणत्रयादेः पृथक्प्रतिषेधः सङ्गच्छते। तस्य भूतानन्तर्भूतत्वात्।  
 यत्तु \`रजःपदस्य गुणत्रयपरत्वे गुणत्रयात्मकतमः सत्त्वाभिधानविरोधः' इति। तन्न। तमःशब्दस्य प्रकृतिपरतया व्याख्यातत्वात्। कार्यनिषेधे कारणसत्त्वशङ्क्या भूतकारणगुमत्रयनिषेधस्यैव युक्तत्वेन रजःपदस्य परागपरत्वायोगाच्च। यद्यप्यव्याकृतं व्योम नित्यम् भूतं तु असत्पदेनैव सङ्गृहीतम् तथाऽपि परत्वेन विशेषणात्सर्वगतत्वविशिष्टनित्याकाशनिषेधे तस्य मूर्तसंयोगलक्षणसर्वगतत्वमेव निषिद्धं भवतीत्यादिकमवगन्तव्यम्।  
 ननु क्वचित् श्रुतिपुराणादिषु प्रपञ्चस्यानिर्वाच्यतोच्यते। असदनृतादिशब्दाश्च तत्र प्रयुज्यते। तेषामत्यन्तासदर्थकताया अयोगादनिर्वाच्यवाचितैव वाच्या। तथा च तेनैव प्रपञ्चस्यानिर्वाच्यतासिद्धिरिति चेत्। मैवं वोचः।  
  अद्भुतत्वादनिर्वाच्यं ब्रह्म चिच्चेत्यमेव च।  
  अचिन्त्यं तत एवैतदतर्क्याज्ञेयमेव च॥  
  ऋ गताविति धातोस्तु पूर्वावगतवत्सदा।  
  स्थितेर्ब्रह्मर्तमित्युक्तमनृतं परिणामतः॥  
  प्रकृतिप्राकृतं प्रोक्तमसत्तदशुभत्वतः।  
  असतां बुद्धिगम्यत्वादसत्यमिति चोच्यते॥  
इत्यादिव्यासस्मृत्यनुसारेण तेषामर्थान्तरपरत्वस्याऽवश्यकत्वात्।  
यत्तु  
 \`न सती नासती माया माया नैवोभयात्मिका। अनिर्वाच्या'  
इति बृहन्नारदीये प्रयुक्तस्यानिर्वाच्यशब्दस्य तादृशार्थत्त्वे \`न सती' इत्यादेरसङ्गतिरिति तदसत्। %वाराहादिवचनेन बृहन्नारदीया%देर्मोहार्थत्वावगमेन तद्विरोधस्यावश्यापरिहार्यत्वात्।  
 अस्तु वा वचनान्तरस्य यथा तथा गतिः। अस्य तु नात्यन्तविरोधित्वम्। दर्शितप्रमाणानुसारेण सावकाशत्वात्। तथा हि, पृतिव्यादिव्यतिरिक्तप्रकृतिमनभ्युपगच्छतस्तार्किकादीन्प्रत्युच्यते। \`प्रकृतिर्न पृथिव्यप्तजोरूपा। नापि वाय्वन्तरिक्षलक्षणा। नापि तदुभयात्मिका पाञ्चभौतिकरूपा। अपि तु ततोऽन्या अद्भुता' इति।  
 यद्वा प्रकृतिर्न केवलं शुभा। बन्धकत्वेन दुःखहेतुत्वात्। नाप्यशुभैव। मुक्तिसाधनत्वेन सुखहेतुत्वात्। नाप्युभयरूपैव। असतां दुःखैकहेतुत्वात्। किन्त्वाश्चर्यरूपैवेति।  
 अथ वा मायेत्यविद्या। सा नात्मवत्सर्वदा विद्यमाना। मोक्षानुपपत्तेः। नापि शशविषाणवत्कदाऽप्यविद्यमाना। बन्धानुपपत्तेः। नापि घटादिवद्विद्यमानाऽपि प्रागूर्ध्वमविध्यमाना। बन्धस्यानादित्वानुपपत्तेः। तस्मादनादिविनाशित्वादाश्चर्यरूपेति। अन्यथा सदसदात्मकत्वस्य व्याघातेनाप्राप्तेर्निषेधानुपपत्तिः।  
 यदपि \`ऋ गतौ' इत्यनुशिष्टात् धातोर्निष्ठायां निष्पन्नस्य ऋतशब्दस्य पूर्वावस्थितज्ञानविषयार्थत्वेऽपि कथं परिणामितामात्रेण प्रकृतेस्तत्त्वाभावः इति तदप्यसत्। अनादितोऽवगतार्थकेन ऋतशब्देनापरिणामित्वस्यैव विवक्षितत्वात्। तस्य च प्रकृत्यादिव्यावृत्तत्वात्। अनादित्वस्य निष्ठाप्रत्ययावाच्यत्वेऽपि तद्वाच्यभूतस्य ऋतत्वस्य विशेषानुक्त्या तदर्थलाभात्।  
 यदपि यत्काले क्तः प्रयुज्यते तदधिकरणक्षणवृत्तिध्वंसप्रतियोग्युत्पत्तिकत्वस्यैव तदर्थत्वेन शब्दप्रयोगस्यैवावधित्वभानाद्विशेषानुक्तिरसिद्धेति तत्तुच्छम्। (2)अनादित्वलाभप्रयोजकपूर्वावध्यनुक्तेरेव विवक्षितत्वेन शब्दप्रयोगावधेरप्रयोजकत्वात्। उत्पत्तिविशिष्टस्य कथमनादित्वमिति न शङ्क्यम्। निरुक्तोत्पत्तिकयावत्कालावगतत्वस्यैवानादितोऽवगतत्वशब्देन विवक्षितत्वात्।  
(F.N){2. अनादित्वालाभ इति पाठेन भाव्यमिति भाति।}  
 यच्च सादेरपि पूर्वपूर्वतनज्ञानविषयत्वसम्भवादपरिणामित्वालाभ इति तन्न। अवगतशब्देन प्रत्यक्षावगत्वस्य विवक्षितत्वात्। प्रकृतेरनादितः प्रत्यक्षत्वावगतत्वसम्भवेऽपि न पूर्वावगतात्यन्ताभिन्नत्वम्। परिणामित्वात्। औत्सर्गिकश्च समानाधिकरणविशेषणानामत्यन्ताभेदान्वय इत्यपरिणामित्वलाभस्याऽवश्यकत्वात्। एतदेवाभिप्रेत्योक्तम् \`पूर्वावगतवत्सदा स्थिते' इति। न च सदा स्थित्यलाभः शङ्क्यः। वैदिकपदप्रयोगस्य सदातनत्वादेव तल्लाभात्। अत एव \`तदेवर्तं' इत्यादिवैदिकप्रयोग एव टीकायामुदाहृतः।  
 यत्तु \`तदेवर्तं' इत्यादावृतशब्दस्यापरिणाम्यर्थत्वे जीवव्यवच्छेदानुपपत्तिः इति तन्मन्दम्। \`परममृतं तदेव' इत्यन्वयेन मुख्यार्थत्वस्यैव जीवव्यावृत्तत्वेन विवक्षितत्वात्। यद्वाऽपरिणामित्वशब्देन परिणाम्यभिमानित्वाभावोऽप्युपलक्षणीयः।  
 यदपि \`ऋतशब्दस्य यथाकथञ्चिद्विवक्षितार्थबोधकत्वेऽप्यमुख्यार्थत्वम्' इति तदपि न। \`तदेवर्तं तदु सत्यमाहुः' इत्यन्वयेन मुख्यार्थत्वस्यैव जीवव्यावृत्तत्वेन विवक्षितत्वात्। यद्वाऽपरिणामित्वशब्देन परिणाम्यभिमानित्वाभावोऽप्युपलक्षणीयः।  
  \`अनृतं परिणामतः। प्रकृतिप्राकृतं प्रोक्तम्' इति स्मृतेः।  
 एतेन वियदादौ प्रयुक्तानामनृतादिशब्दानां रूढित्यागे हेत्वभाव इत्यपास्तम्। केवलरूढेरप्रामाणिकत्वात्। योगरूढेश्चोक्तत्वात्।  
 एवमशुभत्वेन प्रकृत्यादेरसत्पदप्रतिपाद्यत्वे कारणव्यतिरेकेण कार्यासत्त्वोपपादकश्रुतिपुराणादिविरोध इत्यपि हेयम्। विरोधप्रकारानिरूपणात्। असत्पदप्रयोगे कारणव्यतिरेकेणासत्त्वमेव निमित्तमस्तु। न त्वशुभत्वमिति चेत्। अशुभत्वमेव निमित्तमस्तु। न तु कारणव्यतिरेकेणासत्त्वमित्यपि वक्तुं शक्यत्वेन कुतोऽयमाग्रह इत्यस्य किमुत्तरम्। वचनबलादिति चेत्। \`असत्तदशुभत्वतः' इत्युक्तिरन्यत्राप्यस्तीति तुल्यम्।  
  सद्भावे साधुभावे च सदित्येव प्रयुज्यते।  
इति स्मृत्या सच्छब्दस्य साधुत्वार्थकत्वसिद्धावसच्छब्दस्यासाधुत्वार्थकत्वे वचनान्तरानपेक्षणाच्च। कारणव्यतिरेकेणासत्त्वञ्च कारणायत्तसत्ताकत्वमस्वातन्त्र्यपर्यवसितम्। तच्चासत्पदार्थ इत्यङ्गीकृतमसद्व्यपदेशसूत्रे भगवतैवे त्यन्यत्र विस्तरः।  
 एवमसत्यशब्दस्यासद्बुद्धिगर्म्यार्थत्वे लक्षणाऽऽपत्तिरित्यप्यसुद्धम्। असद्भिर्याप्यते प्राधान्येन ज्ञायत इत्यसत्यमिति व्युत्पत्त्या मुख्यार्थलाभात्। रूढेरपि \`उच्यते' इत्यनेनोक्तत्वात्। युक्तञ्चैवमनृतादिशब्दव्याख्यानम्। अन्यथा  
  विश्वं स त्वं वशे विष्णोर्नित्यमेव प्रवाहतः।  
  न क्वाप्यनीदृशं विश्वं तत्तत्कालानुसारतः॥  
  असत्यमप्रतिष्ठं ते जगदाहुरनीश्वरम्।  
  त आसुराः स्वयं नष्टा जगतः क्षयकारिणः॥  
%इत्यादिव्यासस्मृतिविरोधात्।%  
 अथ विस्पष्टमहमर्थादर्थान्तरप्रतिषेधपरपुराणादिवचनानां का गतिरिति चेदद्वैतपरमूर्धाभिषिक्तानां \`सोऽहमस्मि' इत्यादिवेदान्तानां या गतिः सैव तदुपजीविनामिति स्फुटमेव। परन्तु श्रुतेरर्थान्तरे प्रामाण्यमन्यस्य तु विप्रलम्भादिमूलत्वेनाप्रामाण्यमपि सम्भवति। युक्तञ्चैतत्। यदापातत एवाद्वैतप्रतिपादककतिपयश्रुतिबलेन भेदनिष्ठस्य महतो वेदपुराणादिप्रबन्धस्यानुवादकत्वकल्पनात्कतिपयपुराणादिवचसां \`असत्यमप्रतिष्ठम्' इत्याद्यनुवादोपयुक्ततया प्रवृत्तिरितीति सुधियो विभावयन्तु।  
 यस्तु उक्तवचनानां कृष्णद्वैपायनप्रणयनच्छायाराहित्यादिना कल्पितत्वं भषति, तस्य %भागवतभारतपुराणादीना%मपि भिन्नकर्तृकत्वं भावयत उत्तरमसुर्येषु भविष्यति। एवम्,  
  असत्यमप्रिष्ठं ते जगदाहुरनीश्वरम्।  
  अपरस्परसम्भूतं किमन्यत्कामहैतुकम्॥  
  एतां दृष्टिमवष्टभ्य नष्टात्मानोऽल्पबुद्ध्यः।  
  प्रभवन्त्युग्रकर्माणः क्षयाय जगतोऽहिताः॥  
इत्यादिभगवद्गीतासु मायावादिनामसुरत्वोक्त्या  
 \`विश्वं सत्यं मघवाना युवोरिदापश्चन प्रमिनन्ति व्रतं वाम्।  
 प्र घान्वस्य महतो महानि सत्या सत्यस्य करणानि वोचम्॥  
 सत्यः सो अस्य महिमा गृणे शबो यज्ञेषु विप्रराज्ये।  
 कविर्मनीषी परभूः स्वयम्भूर्याथातथ्यतोऽर्थान्व्यदधाच्छाश्वतीभ्यः समाभ्यः॥'  
इत्यादिश्रुतिभिश्च साक्षाद्विश्वसत्यत्वमवसीयते।  
 यत्तु \`असत्यम्' इत्यस्य न सत्यं यस्मिन्निति व्युत्पत्त्या शून्यवादस्य, \`अप्रतिष्ठम्' इति स्थैर्यनिषेधेन क्षणभङ्गवादस्, \`अनीश्वरम्' इति निरीश्वरनास्तिकवादस्य, \`अपरस्परसम्भूतम्' इति स्वभाववादस्य, किमन्यत्किं वाच्यम्। काम्यत इति काम इष्टस्तद्धेतुकम्। यस्य यदिष्टं परमाण्वादि तद्धेतुकमित्यनेनावैदिकानामन्येषाञ्च निन्दितत्वेऽप्यत्र ब्रह्मवादो न निन्दित इति। तदसत्। \`अनीश्वरम्' इत्यनेनैव सकलनास्तिकमतग्रहणसम्भवेन शून्यवादादेः पृथग्ग्रहणानुपपत्तेः। गोबलीवर्दन्यायश्चागतिका गतिः। सम्भवत्येकवाक्यत्वे वाक्यभेदस्यान्याय्यत्वाच्च।  
 विश्वं सत्यं वशे विष्णोर्नित्यमेव प्रवाहतः। इति सुरमतवैपरीत्येन  
  असत्यमप्रतिष्ठं ते जगदाहुरनीश्वरम्।  
इत्यसुरमतप्रदर्शकव्यासस्मृतिसमाख्याविरोधाच्च। \`असत्यम्' इति बहुव्रीहिणा शून्यवाद एव गृहीतो न तत्पुरुषेण मायावाद इत्यत्र नियामकाभावाञ्च। अवैदिकमतनिन्दैव प्रकृतेति चेन्मुख्यतस्त्वन्मतस्यापि वैदिकत्वं कोऽभ्युपैति। वक्ष्यति च मायावादस्य शून्यवादादविशेषमाचार्यः। प्रकृतासुरमतस्य विरोचनप्रवर्तितत्वेनावैदिकत्वावगमाच्च।  
 यदपि \`असत्यं जगत्' इत्यस्यासद्बुद्धिगम्यं जगदित्यपि व्याख्यातुं शक्यत्वात्त्वद्वादिनामपि निन्दा स्यादिति तन्न। रसति (3)\`असुरा आहुः' इत्यसद्बुद्धिगम्यताङ्गीकारविरोधान्निन्दाया निषेधे तात्पर्यात्।  
(F.N){3. \`असतां बुद्धिगम्यत्वात्' इत्यसदबुधिगम्यताङ्गीकारविरोधात् \`असुरा आहुः' इति निन्दाया निषेधे तात्पर्यात्। इति पाठेन भाव्यमिति भाति।}  
 तस्मात् \`%असत्यम्%' अपरमार्थम्। तत एव %अप्रतिष्ठम्% ज्ञानबाध्यम्। तत एव %अनीश्वरम्%। न च चयतो जातमसावीश्वर इति वाच्यम्। यतो%ऽपरस्परसम्भूतम्% एकस्मादेकस्य नोत्पत्तिरिति यावत्। सत्यं न चेत्, किमसदेव। परस्परसम्भूतं न चेत् किं नित्यं स्वतो वा जातम्। आद्यस्योत्तरं %अन्यदिति।% सदसद्भ्यामिति शेषः। द्वितीयस्य %कामहैतुकमिति।% काम इति तत्कारणमविद्योपलक्ष्यते' इति टीकोक्तार्थ एव ग्राह्यः।  
 यदत्रोक्तं, \`सदसद्भ्याम्' इत्यध्याहारे मानाभाव इति तन्न। जगतः प्रत्यक्षसिद्धसत्त्वानङ्गीकारेण अर्थलभ्यासत्त्वस्याप्यनङ्गीकारसम्भावनया किमसदेवेति प्रश्ने सदसदन्यत्वेनैवोत्तरस्य वाच्यत्वात्। अन्यथा \`अन्यत्' इत्यस्यवैयर्थ्यापातात्। अन्यथा \`अन्यत्' इत्यस्य वैयर्थ्यापातात्।  
 यदपि \`कामपदेनाविद्यापरिग्रहे मतान्तरानिरासप्रसङ्गः' इति। तदिष्टमेव। \`आसुरं पार्थ मे शृणु' इत्यासुरमतस्यैव प्रकृतत्वात्। एतन्मतस्यैवाऽसुरत्वेनेन्द्रविरोचनाख्यायिकादिसिद्धत्वात्।  
 यच्च \`जगतोऽविद्याहेतुकत्वेऽपरस्परसम्भूतत्वव्याघातः' इति। तन्न। अविद्याकल्पितत्वस्यैव विवक्षितत्वात्। तस्यासम्भूतत्वेनाविरोधात्।  
 यदपि \`अप्रतिष्ठम्' इत्यस्य ज्ञानबाध्यत्ववर्णनमुदक्षरमिति। तदपि न। ज्ञानाबाध्यत्वरूपसत्त्वस्यैव धात्वर्थतया तदभावरूपज्ञानबाध्यत्वस्य शब्दशक्तिलभ्यत्वात्। \`एतां दृष्टिमवष्टभ्य' इत्येकदर्शनानुवादाच्चेकैवाक्यतया व्याख्यानमेव युक्तम्।  
 यदपि \`विश्वं सत्यत' इति श्रत्यर्थकथनम् \`हे इन्द्राब्रह्मणस्पती %युवोरित्% युवयोरेव युवामेवोद्दिश्य %विश्वं% कर्म %सत्यम्% अमोघम्। %आपः% व्यापनशीला देवताः %वां% युवयोः %व्रतं% कर्म %न प्रमिनन्ति% न हिंसन्ति' इति। तन्न। विश्वशब्दासङ्कोचे मानाभावात्। सत्यशब्दलक्षणायाश्चायुक्तत्वात्। देवतान्तरोद्देश्यककर्मणोऽप्यमोघत्वेना वधारणविरोधाच्च। ऐकपद्येन \`चन' शब्दे भेदकल्पनञ्च निर्मूलमेव।  
 किन्तु \`हे मघवानौ धनादिमन्तौ युवयोर्विश्वं सत्यमेव। न केवलमहमेवं प्रतिपन्नः। किन्त्वापोऽपि वां सत्यजगत्सर्जनादिकर्म जानन्ति' इति द्विरूपं परमेश्वरं प्रत्युच्यते' इति टीकोक्तार्थ एव ग्राह्य।  
 यदपि \`सत्यानि करणानि' इत्यत्र सत्यशब्दः सफलार्थ इति तदसत्। षष्ठ्यन्तस्य सत्यशब्दस्य परमार्थपरतया तत्सहचरितप्रथमान्तस्य तदर्थत्यागायोगात्। सफलार्थत्वे लक्षणापत्तेश्च। अतो \`नु इदानीं अस्य महतः सत्यस्य परमेश्वरस्य महान्ति सत्यानि कर्माणि प्रवोचमेव' इत्यर्थः। न च सत्यस्येत्येतदव्यावर्तकम्। यथा कर्तृमहत्त्वादेव क्रियामहत्त्वं तथा तत्सत्यत्वादेव तत्सत्यत्वमित्यर्थवत्त्वात्। न हि कर्तृकर्मणोरसत्यत्वे सृष्ट्यादिक्रियायाः सत्यत्वं सम्भवति। अत एव तत्कर्मणः प्रपञ्चस्य सत्यत्वसिद्धिः।  
 यदपि \`सत्यः सो अस्य महिमा' इत्यादौ महिमशब्दस्य परमानन्दाद्यर्थत्वे सत्यत्वं परमार्थत्वम्। जगत्कर्तृत्वाद्यर्थत्वे तु सफलत्वमेव' इति। तदप्यसत्। महिमत्वेन महिमसामान्यस्य महिमशब्दार्थतया तत्र सकृदुक्तसत्यशब्देन धर्मद्वयबोधनायोगात्। बाधकं विना मुख्यार्थत्यागायोगाच्च। मिथ्याभूतफलवत्त्वेन च शवः सुखमुद्दिश्य स्तौमीत्युक्तस्तुत्यत्वानुपपत्तेश्च।  
 यदपि \`याथातथ्यतः' इत्यस्य यादृशतादृशभावं प्रतिसन्धायेत्यर्थः। अन्यथा तथाशब्दस्यैव \`तथागतः' इत्यादौ सत्यार्खतया %अमरटीकादा%वुक्ततया यथाशब्दस्य तद्धितस्य च वैयर्थ्यम् इति। तदप्यशोभनम्। तथा सति \`याथातथ्यतः' इत्यस्य वैयर्थ्यापत्तेः। \`शाश्वतीभ्यः' इत्यादेः सत्यत्वोपपादकसार्थदिकत्वादिपरस्यासङ्गतेश्च। तथाशब्दमात्रस्य सादृश्याद्यर्थत्वसम्भवेन तद्व्यावृत्त्यर्थतया तद्धितान्तावैयर्थ्यात्। याथातथ्यशब्दलभ्यसत्त्वानतिक्रमस्य कर्मणि क्रियायां वाऽन्वये सत्त्वावधारणलाभेन वैयर्थ्यशङ्कानवकाशश्चेति। तस्मान्नागमोऽनिर्वचनीयार्थे मानमिति स्थितम्।  
 अथापि स्यात्। अर्थापत्त्या शुक्तिरजतादेरम्बरादेर्वाऽनिर्वाच्यता सेत्स्यति। तथा हि, यदत्यन्तासन्न तत्प्रतीयेत, यथा नरविषाणम्। यच्चात्यन्तसन्न तद्बाध्यते यथाऽत्मा। तदिहोभयान्यथानुपपत्त्या अनिर्वचनीयतैवाऽश्रयितुं युक्तेति चेदुच्यते। अर्थापत्तिः खलु नानुमानाद्भिद्यते। अनुमानञ्च निराकृतम्। एवमत्यन्तासतो नरविषाणादेरपि तत्पदात्प्रतीतिसम्भवेन \`असन्न प्रतीयते' इति व्याप्त्यभावाच्छुक्तिरजतादेरत्यन्तासत्त्वेनैवोपपत्तेः। तथा अन्यथा विज्ञातस्य सम्यग्ज्ञानगोचरत्वरूपबाध्यत्वस्य सतश्चिदात्मनोऽपि सम्भवेन \`सन्न बाध्यते' इति व्याप्त्यभावादम्बरादेः सत्त्वेनैवोपपत्तेर्नार्थापत्त्याऽनिर्वचनीयसिद्धिः।  
 यत्तु \`नरशब्दस्य नरसम्बन्ध्यर्थतया विषाणशब्दस्य शृङ्गमात्रवाचितया तयोरत्यन्तासत्त्वविरहेण तदन्यस्य चाशब्दार्थतया नासतः प्रतीतिः। अन्यथा नरविषाणशब्दजन्यबोधस्य निर्विकल्पकतया नरसम्बन्धित्वशृङ्गत्वाद्यप्रकारकतया शृङ्गं नरीयं न वेति संशयाद्यविरोधित्वापत्तेः' इति। तन्न। सन्मात्रवाचिनामपि शब्दानां समभिव्याहारवशेनासत्प्रत्यायकत्वे बाधकाभावात्। न च तत्तदर्थगृहीतवृत्तिकपदानां तत्तदर्थमात्रबोधकत्वव्युत्पत्तेः कथमसतः शब्दात्प्रतीतिरिति वाच्यम्। पदानां पदार्थस्मृतिमात्रहेतुत्वात्। पदसमभिव्याहारस्य च सदसत्साधारणविशिष्टाकारज्ञानहेतुत्वात्। अत एव न तस्य निर्विकल्पकत्वं संशयाद्यविरोधित्वं वा। विपरीतविशिष्टाकारप्रतीतेरेव विरोधित्वात्। युक्तञ्चैतत्। कथमन्यथा घटादिपदादशक्यस्यापि पटादेर्दोषवशात् घटत्वादिना बोधः। अनुभवबलाच्छक्यतावच्छेदकरूपेणैव शब्दानामर्थबोधकत्वमुपगम्यत इति चेत् तत एव रूपनियममवधीर्य विशिष्टाकारबोधकत्वमात्रमुपगम्यताम्। अन्यथा \`नरशृङ्गमसत्, नरशृङ्गशब्दादसदेव शृङ्गममनिषि' इति सार्वजनीनानुभवापलापप्रसङ्गात्।  
 एतेन शशशृङ्गादिशब्दजन्यशाब्दानन्तरं शशीयत्वेन शृङ्गं जानामीत्यनुभवानुपपत्तिरित्यपास्तम्। तत्रासत एव शशीयत्वादेर्ज्ञानविशेषणतया भानात्।  
 यदपि \`शृङ्गं क्वास्ति' इति पृष्टे यत्र प्रतारकेण \`शशशृङ्गमत्र' इत्युतरितम्। तत्र शृङ्गत्वानवगाह्यखण्डा त्यन्तासदवगाहिप्रत्ययस्यैव जनने शृङ्गार्थिनस्तत्र प्रवृत्तिर्न स्यात्। किञ्च \`इदं रजतम्' इति ज्ञानेऽप्यसद्रजतत्वेन भाति न वा। नाद्यः। अन्यथाख्यात्यापत्तेः। तस्येष्टतावच्छेदकधर्मसंसर्गानवगाहित्वात्' इति। तदप्येतेनापास्तम्। शृङ्गरजताद्यकारज्ञानस्यैव तदर्थिप्रवृत्तिहेतुत्वेन तत्त्वतः शृङ्गत्वाद्यभानेऽपि प्रवृत्त्युपपत्तेः। तदाकारत्वञ्च तत्सत्तानपेक्षो ज्ञानधर्मविशेषः। अन्यथा तवाप्यनुपपत्तिः। प्रातिभासिकरजतज्ञानस्येष्टतावच्छेदकव्यावहारिकरजतत्वसंसर्गानवगाहित्वात्।  
 ननु \`अपरोक्षज्ञानस्येन्द्रियसन्निकर्षजन्यत्वादसता च सन्निकर्षायोगात् कथमिदं रजतम् इत्यपरोक्षज्ञानमसद्विषयम्' इति चेन्न। तद्विषयकप्रत्यक्षं प्रति तदिन्द्रियसन्निकर्षस्य हेतुतया शुक्तीन्द्रियसन्निकर्षेण शुक्तिविषयकप्रत्यक्षस्यैव जननात्। न चैवमख्यातिवादः। भ्रमस्य रजताकारत्वाभ्यपगमात्। न चैवं तद्विषयत्वापत्तिः। तज्ज्ञानजनकसन्नकर्षादिमत्त्वं तद्विषयत्वमित्यङ्गीकारात्।  
 यत्तु \`आकारतैवास्तु विषयता। न तूक्तसन्निकर्षादि। गौरवात्। \`रजतत्वेनेमं साक्षात्करोमि' इत्यनुभवस्य भ्रमप्रमासाधारणस्य वैरूप्यकल्पनापत्तेश्च नित्यज्ञाने विषयतान्तरस्यावश्यकतया तस्यैव सर्वत्र स्वीकर्तुमुचितत्वाच्च' इति। तदसत्। सन्निकर्षादिश्वरूपस्य प्रामाणिकत्वेन तत्कल्पने गौरवाभावात्। न च तत्र विषयतात्वकल्पने गौरवम्. आकारत्वे तत्कल्पनेऽपि साम्यात्। उक्तभ्रमप्रमासाधारणानुभवस्य समानाकारताविषयत्वेनावैरूप्यात्। अगत्या नित्यज्ञाने विषयतान्तरकल्पनेऽप्यन्यत्र तत्कल्पन एव गौरवात्। साक्षात्करोमीति प्रतीतिनियामकलौकिकसन्निकर्षाधीनविषयत्वान्तरकल्पनापेक्षया सन्निक्रषस्यैव तथात्वकल्पने लाघवस्य दुरपह्नवत्वाच्च।  
 अथ सन्निकर्षस्यैव विषयतात्वे यत्रैकेनैव सन्निकर्षेण \`घटवद्भूतम्, भूतले घटः' इति ज्ञानद्वयोत्पत्तिस्तत्र विशेष्यविशेषणभाववैपरीत्यप्रसङ्गः। घटभूतलसन्निकर्षयोरुत्तरज्ञानानुरोधेन विशेष्यत्वविशेषणतारूपतायाः पूर्वज्ञानानुरोधेन विशेष्यत्वविशेषणतारूपतायाः पूर्वज्ञानानुरोधेन विशेषणताविशेष्यतारूपायाश्चावश्यकत्वादिति चेन्न। घटवद्भूतलमिति ज्ञाने घटभूतलविषयतयोः, भूतले घट इति ज्ञाने च भूतलघटविषयतयोः प्रकारतात्वविशेष्यतात्वाभ्यामिव विशेष्यतात्वप्रकारतात्वाभ्यां निरूप्यनिरूपकभावानभ्युपगमेन विशेष्यविशेषणभावव्यवस्थोपपत्तेः।  
 एतेन \`घटवद्भूतलम्' \`घटो रूपवान्' \`भूतले पटः' इति समूहालम्बनज्ञाने घटांशे भूतलविशेषणकतापत्तेः। घटसन्निकर्षस्य विशेष्यतारूपतायाः, भूतलसन्निकर्षस्य विशेषणतारूपतायाः, तयोर्निरूप्यनिरूपकभावस्य चावश्यम्भावात्' इति निरस्तम्। तादृशज्ञाने घटविषयताया विशेष्यतात्वेन भूतलविषयत्वानिरूप्यत्वात्। न च घटो भूतलवानिति ज्ञानानुरोधेन विशेष्यतात्वेनापि तन्निरूप्यताऽऽवश्यकतेति वाच्यम्। घटवद्भूतलमिति ज्ञानावच्छेदेन तदनभ्युपगमात्।  
 यत्तु \`निरूप्यतादेरतिरिक्तत्वे विषयताऽपि तथाऽस्तु' इति तदतीव मन्दम्। निरूप्यतादेरप्याश्रयानतिरिक्तत्वात्। विषयताऽतिरेकेऽपि निरूप्यनिरूपकभाववैचित्र्यस्याऽवश्यकत्वाच्च। अन्यथा \`घटवद्भूतलवानयं देशः' इति ज्ञाने घटांशे भूतलस्य विशेषणत्वापत्तेः। घटनिष्ठप्रकारताया घटत्वांशे विशेष्यतारूपत्वात्। भूतलनिष्ठविशेष्यतायाश्च देशांशे प्रकारतारूपत्वात्। तत्र तत्र विभिन्नानन्तविषयतास्वीकारे च महागौरवादिति दिक्।  
 एवमसतः प्रतीत्यभावेऽसद्वैलक्षण्यज्ञानानुपपत्तिः। वैलक्षण्यज्ञानस्य प्रतियोगिज्ञानसापेक्षत्वात्।  
 यत्तु \`सत्तादात्म्यमात्रमसद्वैलक्षण्यम्। अतो न तज्ज्ञानस्य प्रतियोगिज्ञानापेक्षा' इति। तदसत्। असद्वैलक्षण्यशब्दादसद्वैलक्षण्यत्वेन बोधस्य निराकर्तुमशक्यत्वात्। न च भेदो न सत्त्वावच्छिन्नप्रतियोगिताक इति प्रतीतिकाले सत्त्वावच्छिन्नप्रतियोगिताकभेदघटितासत्पदार्थवैलक्षण्यज्ञानं कथमुपपद्यतामिति वाच्यम्। तादृशज्ञानस्य भेदत्वावच्छिन्नधर्मिकज्ञानं प्रत्येव विरोधितया सत्त्वावच्छिन्नप्रतियोगिताकवद्वैलक्षण्यज्ञानस्योत्पत्तौ बाधकाभावात्। तादृशप्रतीतिशून्यकाले विशिष्टज्ञानस्य दुर्वारत्वाच्च।  
 यत्तु \`एवं भावाभावविलक्षणानयोन्याभावस्वीकारापत्तिः। असद्धर्मिकभेदस्य धर्मिस्वरूपत्वायोगात्' इति। तन्न। असद्धर्मिकभेदस्यासत्त्वरूपतया भावाभाववैलक्षण्याप्रसङ्गात्।  
 यदपि \`असद्धरमिकधर्मस्वीकारे घटत्वादेरपि घटाद्यतिरिक्त आश्रयः स्यात्। घटातिरिक्तघटत्वाश्रयोऽसन्नित्यनुभवात्' इति। तत्तुच्छम्। तादृशप्रतीत्या हि घटातिरिक्तघटत्वाश्रयस्यासत्त्वमवगाह्यते। तच्चेष्टमेव। घटातिरिक्तघटत्वाश्रयस्य सत्त्वन्तु स्वव्याघातादशक्यापादनम्।  
 एवमसतः ख्यात्यभावे तत्खण्डनानपपत्तिः। \`शशशृमलीकम्' इत्यादिव्यवहारानुपपत्तिश्च।  
 यत्त \`असत्प्रतीयते' इति परोक्तप्रतिज्ञाया अप्रामाण्यसमर्थनमेव तत्स्वण्ड़नम्। तच्च प्रतीयमानताव च्छेदेन सत्तादात्म्यसाधनमात्रेणाप्युपपद्यते। \`शशशृङ्गमलीकम्' इत्यस्य च \`शशशृङ्गशब्दोऽप्रमाणम् इत्यर्थः' इति। तदसत्। प्रतीयमानत्वाभाववति प्रतीयमानताबोधकतारूपाप्रामाण्यस्यासत्ख्यातिमन्तरेण दुर्ग्रहत्वात्। सत्त्वावच्छिन्नप्रतियोगिताकत्वाभाववति सत्त्वावच्छिन्नप्रतियोगिताकताबोधकत्वरूपाप्रामाण्यस्य च तादृशभेदवत्त्वेनासद्बोधकत्वेऽप्युपपन्नतया तत्समर्थनस्यानुपयुक्तत्वात्। प्रामाण्याभावरूपाप्रामाण्यसमर्थनमप्यनुपयुक्तमेव। किञ्चिद्देशेऽप्रामाण्येऽप्यसत्ख्या(4)तिनिरासात्। \`शशशृङ्गस्यालीकत्वाच्छशशृङ्गशब्दोऽप्रमाणम्' इत्यादेरनन्वितार्थत्वप्रसङ्गाच्च।  
(F.N){4. त्यनिरासात् इति पाठेन भाव्यमिति भाति।}

 यदप्युक्तम्। अविषयस्य ख्यातिरस्ति न वा। नाद्यः। अविषये विषयत्वस्य व्याहतत्वात्। नान्त्यः। तस्याख्यातौ तत्खण्डनायोगात् इति। तत्तुच्छम्। अविषयस्यासत्त्वेन व्याघातानवकाशात्। विरुद्धयोरेकवस्तवृत्तित्वं हि व्याहतम्। तथा हि प्रत्ययो \`घटत्वपटत्वोभयाश्रयोऽसन्' इति। न चैवम् \`अविषयोऽसन्' इति वाक्यस्याप्रामाण्यापत्तिः। विषयत्ववत्यविबोधकत्वादिति वाच्यम्। असतः सत्त्वप्रतीतिः सतोऽसत्त्वप्रतीतिरित्यन्यथाप्रतीतिरेव भ्रान्तिस्तज्जनकं वाक्यमप्रमाणमित्यङ्गीकारात्। न चैतदप्रामाण्यं प्रकृतेऽस्तीति।  
 एतेनैतद्दृष्टान्तेन \`शशशृङ्गमसत्' इत्यादिवाक्यानामप्रामाण्यस्वीकारोऽपि निरस्तः। शशशृङ्गादिशब्दादख्डार्थप्रत्यये नीलघटादिशब्दादपि तदापत्तिरित्यादिकन्तु दूषितप्रायम्। एवमसतः ख्यात्यभावे \`नासदासीत्, तद्धैक आहुरसदेवेदमग्र आसीत्, कथमसतः सज्जायेत' इत्यादिश्रुतीनामप्रामाण्यप्रसङ्गः। कथञ्चिदमुख्यार्थकल्पने च स एव दोषः। तस्मादसत्ख्यातिरावश्यिकी।  
 एवम् \`बाध्यता च नोक्तरूपा। अपि तु ज्ञानत्वेन ज्ञाननिवर्त्यता स्वाधिकरणनिष्ठात्यन्ताभावप्रतियोगिता वा। न च तत्सतिश्चिदात्मनोऽस्ति। अस्ति च जगत इत्यनिर्वाच्यत्वमेव तस्य' इत्यपि हेयम्। \`न च बाध्यं जगदित्यत्र किञ्चिन्मानम्' इति मूलोक्तदूषणपरिहारादर्शनात्।  
 अथापि स्यात्। \`नोक्तानमानेन मुक्तौ भेदः सिद्ध्यति। अप्रसिद्धेः प्रमाणविरोधाच्च। तथा हि, विमतं मिथ्या दृश्यत्वाज्जडत्वात्परिच्छिन्नत्वाच्छुक्तिरूप्यवत् विमता आत्मानः परमात्मनः परमार्थतो न भिद्यन्ते आत्मत्वात्परमात्मवदित्यनुमानम् \`वाचारम्भणं विकारो नामधेयम्। नान्योऽतोऽस्ति द्रष्टा' इत्यादिश्रुतिश्च न परमात्मातिरिक्तं तत्वतः सहते। सति चैवं बन्धस्यैवाभावात्कुतो मुक्तत्वम्। कुतो वा मुक्तौ भेदः स्यात्' इति। मैवम्। मिथ्येत्यनिर्वचनीयताविवक्षायामप्रसिद्धविशेषणत्वात्। असत्त्वविवक्षायामपसिद्धान्तात्। किञ्च मिथ्यात्वस्य मिथ्यात्वे जगतः सत्यत्वापातः। सत्यत्वे चापसिद्धान्तः।  
 यत्तु \`यत्र मिथ्याभूतमिथ्यात्वकत्वं तत्र पारमार्थिकत्वमित्यङ्गीकारे शुक्तिरूप्ये व्यभिचारः। तन्मिथ्यावस्यापि मिथ्यात्वात्' इति। तदसत्। शुक्तिरूप्यादेरपि मिथ्याभूतमिथ्यात्वकत्वेन विप्रतिपन्नतयापक्षत्वेन व्यभिचारोद्भावनानर्हत्वात्। शुक्तिरूप्यनिष्ठमिथ्यात्वस्य शुक्तिरूप्यनिष्ठात्यन्ताभावप्रतियोगितारूपमिथ्यात्वाङ्गीकारानङ्गीकारयोर्मिथ्यात्वरूपसाध्यव्यभिचारस्य हेतौ दुर्वचत्वाच्च।  
 यत्तु \`सत्यत्वं यदि मिथ्यात्वाभावस्तदा तदापादने इष्टापत्तिरेव' इति। तन्न। मिथ्यात्वमङ्गीकृत्य तन्निषेधे व्याघातात्। मिथ्यात्वविरोधिसत्यत्वान्तरस्य दुर्वचत्वाच्च।  
 यत्तु \`स्वान्यूनसत्ताकमिथ्यात्ववद्भेद एव मिथ्यात्वविरोधिसत्यत्वम्' इति। तदसत्। मिथ्यात्वस्य सत्यत्वाभावरूपतया परस्पराश्रयप्रसङ्गात्। मन्मते स्वान्यूनसत्ताकमिथ्यात्ववतोऽप्रसिद्धेश्च। भवन्मते स्वान्यूनसत्ताकमिथ्यात्ववद्भेदस्य स्वन्यूनसत्ताकस्य जगत्यपि सम्भवाच्च। धर्म्यन्यूनसत्ताकतया भेदविशेषणे च ब्रह्मण्यसम्भवात्। जगत्सत्यत्वस्य व्यावहारिकतयाऽतिप्रसङ्गाच्च।  
 यदपि \`जगत्सत्यं मिथ्याभूतमिथ्यात्वकत्वात् इत्यत्र स्वावृत्तिमिथ्यात्कत्वमुपाधिः' इति। तदपि न। भवन्मते मिथ्यात्वगतप्रपञ्चवृत्तिताया अपि मिथ्यात्वेन स्वावृत्तिमिथ्यात्वकत्वस्य साधनव्यापकत्वात्। मन्मते मिथ्यात्वस्य सर्वथा प्रपञ्चावृत्तित्वाच्च उक्तव्याघातस्यैव विपक्षबाधकत्वाच्च।  
 किञ्च आत्मनोऽपि दृश्यत्वादनैकान्त्यम्।  
 यत्तु \`स्वविषयविषयकज्ञानाबाध्यदृग्विषयत्वं दृश्यत्वम्। अतो नानैकान्त्यम्' इति। तदसत्। तदबाध्यतायास्तदनिवर्त्यतारूपत्वे स्वोत्तरोत्पन्नयत्किञ्चिद्गुणनिवृत्तेदानीन्तनब्रह्मज्ञानस्य कालान्तरभाविब्रह्मज्ञाननिवर्त्यतया तद्विषये ब्रह्मण्यनैकान्त्यतादवस्थ्यात्। अन्यविधतायाञ्चासिद्धेः। किञ्च ब्रह्मज्ञाननिष्ठब्रह्मज्ञानबाध्यताया अपि ब्रह्मज्ञानबाध्यतया तत्र तदभावावश्यम्भावात्तद्विषये ब्रह्मण्यनैकान्त्यमेव। अपि च त्वन्मेव। अपि च त्वन्मते ब्रह्मणः सर्वप्रत्ययवेद्यतया वृत्तिज्ञानमात्रस्य स्वविषयविषयकब्रह्मज्ञनबाध्यत्वात्तदबाध्यचिद्रूपज्ञानविषयत्वं ब्रह्मण्यनैकान्तिकमेव। अपि च मन्मते ब्रह्मज्ञानस्याबाध्यतया तद्विषये ब्रह्मण्यनैकान्त्यम्। अनुकूलतर्काभावे यतः सन्दिग्धानैकान्त्यमपि दोषः।  
 यत्तु \`निर्विशेषब्रह्मणस्तत्त्ववादिभिः सद्व्यरिक्तताभ्युपगमात्तत्र व्यभिचारोद्भावनायोगः। सद्विविक्ततामात्रस्यैव साध्यत्वात्' इति। तन्मन्दम्। सत्यादिपदतात्पर्यविषयपारमार्थिकवस्तुन एव त्वया निर्विशेषत्वाङ्गीकारात्तत्रैवास्माभिव्यभिचारोद्भावनात्।  
 एतेन \`चिद्विषयत्वं दृश्यत्वम्। तच्च न ब्रह्मणि। अत्यन्ताभेदे सम्बन्धानभ्युपगमात्। न च नित्यातीन्द्रियेऽसिद्धिः। अधिष्ठानचित्तादात्म्यरूपचिद्विषयत्वस्य सर्वदृश्यसाधारणत्वात्' इत्यपि निरस्तम्। उक्तानैकान्त्यापरिहारात्। अधिष्ठानचित्तादात्म्यासिद्धेश्च।  
 यदपि \`परमात्मातिरिक्तं सर्वमस्वतन्त्रमित्याकारकयत्किञ्चिज्ज्ञानविषयत्वं दृश्यत्वम्' इति तदप्यसाधु। त्वन्मते ब्रह्मण एव ब्रह्मातिरिक्तत्वेन अस्वतनत्रत्वेन च ज्ञायमानत्वोपगमेनोक्तव्यभिचारावारणात्।  
 यदपि \`सत्यादिपदतात्पर्याविषयविषयकदृग्विषयत्वं दृश्यत्वम्' इति तदपि तुच्छम्। सर्वप्रत्ययवेद्ये ब्रह्मण्यनैकान्त्यानिस्तारात्, ब्रह्माब्रह्मसमूहलम्बनविषयत्वेन च व्यभिचारात्। सर्वत्र दृश्ययपदलक्षणापत्तेश्चेति दिक्।  
 जडत्वञ्चाप्रमातृत्वमेव। न च प्रमातृत्वमात्मनस्तैरङ्गीक्रियते। अतस्तदप्यनैकान्तिकम्।  
 यत्तु \`अर्थोपलक्षितप्रकाशान्यत्वं जडत्वम्' इति तन्न। \`यदि जडत्वं नामाप्रकाशत्वं तदाप्यात्मः स्वविषयप्रकाशत्वाभावात्परविषयप्रकाशत्वाभावाच्चानैकान्तिकमेव' इत्यादिना मूल एव दूषितत्वात्। मुक्तात्मन्यनैकान्त्यतादवस्थ्यञ्च। तस्य निर्विषयत्वेन ज्ञानत्वासम्भवात्।  
 यत्तु \`संसारदशायां विषयसत्त्वादेव तस्य ज्ञानत्वोपपत्तिः। अन्यथाऽतीतविषयकज्ञानस्यापि ज्ञानत्वानुपपत्तेः' इति तदसत्। मुक्तावज्ञानाभावेन तदधीनस्य ज्ञानत्वादिध्रमस्याप्यभावेन व्यभिचारस्य विवक्षितत्वात्। न च तस्य निर्धर्मकत्वादेव तदभावोऽपि तत्र नेति वाच्यम्। अभावधर्माङ्गीकारे तद्दोषतादवस्थ्यात्। अन्यथा निर्धर्मकत्वरूपधर्माङ्गीकारानङ्गीकारयोर्व्याघातप्रसङ्गात्।  
 एवं देशतः कालतः परिच्छिन्नत्वं प्रकृतिकालादिष्वभावादसिद्धम्। रवस्तुतः परिच्छिन्नत्वमात्मनोऽपि भेदाङ्गीकारादनैकान्तिकम्। एतेनैव \`स्वज्ञानाबाध्यभेदप्रतियोगित्वं परिच्छिन्नत्वम्' इत्यपास्तम्। मया तस्याप्यात्मन्यङ्गीकारात्।  
 प्रत्यक्षबाधितञ्च जगन्मिथ्यात्वम्। सदिति प्रतीयमानत्वात्।  
 यत्तु \`प्रत्यक्षयोग्यं मिथ्यात्वविरोधि सत्यत्वं दुर्वचम्। स्वरूपसत्त्वादेर्मिथ्यात्वाविरोधित्वात्' इति तन्मन्दम्। स्वरूपसतो मिथ्यात्वे प्रमाणाभावात्। मिथ्याभूतस्य शशविषाणादेर्निःस्वरूपत्वेन स्वरूपसतश्च ब्रह्मणो मिथ्यात्वाभावेन मिथ्यात्वस्वरूपसत्त्वयोर्विरोधावधारणात्। कस्वरूपसत्त्वाविरोधिनः पारिभाषिकमिथ्यात्वस्य चास्मदविरोधित्वात्। एवं कालसम्बन्धित्वात्यन्ताभावाप्रतियोगित्वादिकमपि मिथ्यात्वविरोध्येव। स्वयमसतः शशशृङ्गादेरिव कालसम्बन्धित्वायोगात्। लाघवेनाभावत्वावच्छेदेन प्रतियोगिकालावृत्तित्वसिद्धेः। अत्यन्ताभावस्य अत्यन्तासत्प्रतियोगिकत्वानुभवाच्च। न च कालस्य चक्षुराद्यगोचरत्वात्कथं तत्सम्बन्धस्य प्रत्यक्षयोग्यत्वमिति वाच्यम्। साक्षिप्रत्यक्षयोग्यत्वात्।  
 तथाऽपि प्रत्यक्षस्यानुमानबाधकत्वं कुत इति चेदुपजीव्यत्वादिति तावद्ब्रूमः।  
 यत्तु \`यदंश उपजीव्यत्वं तस्यैव नोपमर्दः। न च धर्मिणः सत्त्वमनुमानेनोपजीव्यते। किन्तु स्वरूपमात्रम्' इति तदसत्। कस्वरूपस्यैव सत्त्वरूपत्वात्। किञ्च अनुमानेन सत्त्वप्रतिषेधे तत्प्रसञ्जकप्रत्यक्षस्य तदंशे कथं नोपजीव्यत्वम्। प्रतिषेधस्य प्रसक्तिपूर्वकत्वात्। न च प्रत्यक्षसिद्धमन्येन केनापि बाध्यं दृष्टम्। सर्पभ्रमादेरपि बलवत्प्रत्यक्षेणैव विषयापहारात्। अन्यथा कालातीतस्य दोषत्वानुपपत्तेः। प्रत्यक्षन्तु परीक्षितमपरीक्षितस्य बाधकम्। चन्द्रप्रादेशत्वादिविषयन्तु दूरस्थत्वादिदोषयुक्तत्वादपटु। ततश्च साक्षिणैव गृहीताप्रामाण्यकत्वान्नानुमानादेर्बाधकत्वम्।  
 न च जगत्प्रत्यक्षस्यापटुत्वे किञ्चिन्मानम्। मानाभावेन जगतो मायिकत्वानिश्चयात्।  
 यत्तु \`मायां तु प्रकृतिं विद्यात्' इत्यादिश्रुय इति तन्न। बलवद्युक्तिविरुद्धत्वेन श्रुतेरतदर्थत्वात्। तथा हि। अम्बरादिकं नेश्वरमायाजन्यम् तेन दृश्यमानत्वात् यद्यन्मायाजन्यं तत्तेन न दृश्यते यथैन्द्रजालिकं मायाविना इति युक्तिः।  
  न च मायाविना माया दृश्यते विश्वमीश्वरः।  
  सदा पश्यति तेनेदं न मायेत्यवधार्यताम्॥  
इति ब्रह्माण्डोक्ता तावद्बलवती।  
 यत्तु \`व्याप्तिरसिद्धा।  
 \`ततो मायां परां चक्रे देवशत्रुः प्रतापवान्।  
 सिंहव्याघ्रवराहांश्च तरक्षूनृक्षवानरान्॥  
 मुमोच धनुरायम्य प्रद्युम्नस्य रथोपरि।  
 गन्धर्वास्त्रेण चिच्छेद सर्वांस्तान् खण्रडशस्तता॥  
 प्रद्युम्नेन तु सा माया हता तां वीक्ष्य शम्बरः।  
 अन्यां मायां मुमोचाथ दानवः क्रोधमूर्छितः॥  
 निहतां हस्तिमायां तु तां समीक्ष्य महासुरः।  
 सैंहीं मायां महातेजाः सोऽसृजद्दानवेश्वरः॥  
 सिंहान् विद्रावितान् दृष्ट्वा माययाऽष्टापदेन हि।  
 शम्बरश्चिन्तयामास .... .... ....॥'  
इति मायिनोऽपि मायाद्रष्टृत्वस्य महाभारतादावुक्तत्वात्' इति। तदयुक्तम्। उदाहृतवचनैर्मायादर्शनस्यासिद्धेः। न च \`दृष्ट्वा' इत्यादिना तत्सिद्धिः। निहतस्य दर्शनायोगात्। न च निधनं दृष्ट्वेत्यर्थः। तेन तत्प्रतियोगिदर्शनमाक्षिप्यत इति वाच्यम्। दृशेर्निश्चयार्थत्वेन यथाश्रुतान्वयोपपत्तेः। शम्बरस्य मायाशब्दितशक्तिविशेषेण सत्यसिंहादिस्रष्टृत्वसम्भवाच्च। अन्यथा तेषां शत्रुभयमात्राधायकत्वेन च्छेदभेदादिकारित्वानुपपत्तेः। किञ्च %भारतवचन%विरोधात्पुराणमप्रमाणीकरोषि उत तस्यार्थान्तरं मन्यसे। नाद्यः। वैपरीत्यप्रसङ्गात्। नान्त्यः। अनिरूपणात्। निरवकाशत्वाच्च।  
 \`कविर्मनीषी परिभूः स्वयम्बूर्याथातथ्यतोऽर्थान् व्यदधात्'  
इत्यादौ कवित्वादेव यथार्थजगद्विधातृत्वोक्त्या निरुक्तानुमानस्य श्रुत्यनुगृहीतत्वाच्च।  
 यत्त एवम्  
  \`ज्ञानस्वरूपमेवाहुर्जगदेतद्विचक्षणाः।  
  अर्थस्वरूपं भ्राम्यन्तो द्वैतिनोऽतथ्यदर्शिनः॥  
  तस्मान्न विज्ञानमृतेऽस्ति किञ्चित्।  
  अहं हरिः सर्वमिदं जनार्दनः स वासुदेवो न यतोऽन्यदस्ति॥  
इत्यादिपुराणवचनविरोधः' इति। तन्न। तेषां सावकाशत्वात्। तथा हि, वेदविचक्षणाः \`एतज्जगत्' जीवजातं ज्ञानस्वरूपमेवाहुः। भ्रान्तास्तु बाह्यार्थदेहादिस्वरूपम्। वेदविरुद्धवेदिन एव मिथ्याज्ञानिनः। विशिष्टज्ञानस्वरूपं ब्रह्म विना न किञ्चिदस्ति। सर्वं तदधीनसताकमिति यावत्। रमदन्तर्नियामको हरिरेव सर्वान्तर्यामीत्यर्थः। उक्तञ्चैतच्छास्त्रदृष्टिसूत्रे भगवतैव। \`सर्वं समाप्नोषि ततोऽसि सर्वः' इति च गीतायाम्।  
 ईशोऽनीशो जगन्मिथ्या न पूज्यो गुरुरित्यपि।  
 एक आत्मा परब्रह्मभावो मुक्तिरिति ह्यपि॥  
 एवमादिविरुद्धानि वचनान्यथ युक्तयः।  
 प्रमाणैर्बहुभिर्ज्ञेया आभासा इति वैदिकैः॥  
 वेदवेदानुसारेषु विरोधेऽन्यार्थकल्पना।  
 इतराणि विरुद्धानि प्रलम्भभ्रमजान्यपि॥  
इति च व्यासस्मृतिः।  
 यत्तु \`एतद्वचनानां प्रसिद्धव्यासस्मृतावनुपलम्भाद्व्याख्यातृभिरनुदाहृत्वाच्चाप्रमाणिकत्वम्' इति। तदसत्। अनुपलम्भस्योत्सादमूलत्। अनुदाहरणस्य चाज्ञानमूलत्वात्। अनुपलम्भस्यासत्त्वोत्सादमूलत्वसन्देहेऽपि सन्दिग्धान्यथासिद्धत्वं दुर्वारमेव। श्रुत्यादिभिराचार्यस्य परमाप्तत्वसिद्धावन्यथासिद्धिनिश्चयोऽपि भविष्यति।  
 निराकृतश्च शूत्रकृतैव मायावादः। \`नासतोऽदृष्टत्वात्, नाभाव उपलब्धेः' इति। नवत्र शून्यवादो निराक्रियते। नासतः शून्याज्जगदुत्पत्तिः %अदृष्टत्वात्%। न ह्यसतः सदुत्पद्यते। न च जगतोऽसत्त्वान्नानुपपत्तिरिति वाच्यम्। यतो जगत् नाभावो नासत्। कुतः। %उपलब्धेः% सत्त्वेन प्रतीयमानत्वादिति। तत्कथमत्र मायावादनिराकरणमिति चेत्। सत्यम्। न हि शून्यवादिनः सकाशाद्वैलक्षण्यं मायावादिनः। निरसनीयांशसाम्यात्। सञ्ज्ञामात्रभेदस्याप्रयोजकत्वात्।  
 यत्तु शन्यवादिभिः शून्याज्जगदुत्पत्तिर्नेष्यते। अन्यथा युगपत्सर्वोत्पत्त्यादिप्रसङ्गात्। सहकारिविरहस्य कार्यानुदयप्रयोजकत्वे क्षणभङ्गभङ्गापत्तेः। इष्यते च तैरपि क्षणभङ्गः। ब्रह्मवादिभिस्तु ब्रह्मणो जगदुत्पत्तिरिष्यत इत्यनयोर्वैलक्षण्यमिति। तन्न। जगदुत्पादकतायास्तन्मते शून्य इव त्वन्मते ब्रह्मण्यभावात्। जगदारोपाधिष्ठानतारूपजगत्कारणतायाश्च शून्यब्रह्मशब्दिते तटस्थतयोभयसम्मतत्वात्। अन्यथा सूत्रे शूनय्कारणतानिराकरणानुपपत्तेः।  
 यदपि \`मायिनां ब्रह्म पारमार्थिकम्। माध्यमिकानान्तु न तथा शून्यमिति मतभेदः' इति तदपि तुच्छम्। अर्थक्रियाकारितारूपस्य पारमार्थिकत्वस्य त्वन्मतेऽप्यभावात्। अनारोपितत्वाबाध्यत्वादिरूपस्य च तन्मतेऽपि सद्भावात्।  
 यदपि \`शून्यस्य पारमार्थिकत्वे \`नासतः' इति सूत्रे कथमसत्पदप्रयोगः इति तदपि न। अर्थक्रियाकारितारूपसत्त्वराहित्येन तदुपपत्तेः। तस्यैव जगदहेतुतायां हेतुत्वात्।  
 यदपि \`शून्यस्य स्वप्रकाशानुभवात्मकतानुपगमाद्वैलक्षण्यम्' इति तदपि तुच्छम्। स्वविषयत्वरूपस्वप्रकाशत्वस्य त्वयाऽप्यनुपगमात्। अवेद्यतादिरूपस्य च तेनाप्युपगमात्। एवमनुभवत्वादिजातिस्तवाप्यसिद्धा। जडव्यावृत्तिमात्रन्तु तस्यापि सिद्धम्। एवमपरप्रमेयेऽपि सालक्षण्यं ग्राह्यम्।  
  सत्यन्तु द्विविधं प्रोक्तं सांवृतं पारमार्थिकम्।  
  सांवृतं व्यावहार्यं स्यान्निवृत्तौ पारमार्थिकम्॥  
  निर्विशेषं स्वयम्भातं निर्लेपमजरामरम्।  
  शून्यं तत्त्वमविज्ञेयं मनोवाचामगोचरम्॥  
इत्यादितद्वचनात्।  
 यत्तु \`तार्किकैरेतन्मतानुवादेष्वनुदाहृतत्वादेतद्वचनस्याप्रामाणिकत्वम्' इति तन्न। तदीयाशेषमूलकोशादर्शनोत्थप्रकापस्यानादरणीयत्वात्।  
 द्वे तत्त्वे समुपाश्रित्य बुद्धानां धर्मधेशना।  
इत्यादितदुदाहृतधर्मकीर्तिवचनानुसारित्वाच्च।  
 यत्तु एकेनैव बुद्धेन सत्यानिर्वाच्यविज्ञानवादौ परस्परविरुद्धौ कथमुपदर्शिताबित्याशङ्कायामधिकारिभेदेन तदुपपत्तिप्रतिपादनपरमुक्तवचनम्।  
  देशना लोकनाथानां श्रोतृवित्तिवशानुगाः।  
इत्युत्तेरिति तदसत्।  
  लोके सांवृतसत्त्वञ्च सत्त्वञ्च परमाथतः।  
इत्युत्तरार्धाननुगुणत्वात्। अधिकारिभेदेऽप्यर्थद्वैरूप्यानिस्ताराच्च। अपि च न शून्यस्य ब्रह्मणो व्यावृत्तिः। व्यावर्तकाभावात्। शून्यतादिधर्माणां तेनानङ्गीकृतत्वात्। पारमार्थिकतादिधर्माणां त्वयाऽनुपगमात्। अनय्थाऽखण्डताविरोधात्। अतः शून्यं ब्रह्मेति संज्ञाभेद एव। नार्थभेदः। प्रपञ्चानिर्वाच्यत्वञ्चोभयसम्मतमिति युक्तम्। तस्मात्साधूक्तं चिरन्तनैः \`प्रच्छन्नबौद्धा मायिनः' इति।  
 ननु कथं शून्यवादाविशिष्टमायावादं सूत्रकारो निराकार्षीत्। रयावता \`न स्थानतोऽपि परस्योभयलिङ्गम्' इत्यखण्डं ब्रह्माङ्गीचकारेति चेन्मैवं वोचः।  
  मय्यनन्तगणेऽनन्ते गुणतोऽनन्तविग्रहे।  
  यदासीत्तत एवाऽद्यः स्वयम्भूः समभूदजः॥  
  उत्तमः पुरुषस्त्वन्यः परमात्मेत्युदाहृतः।  
  यो लोकत्रयमाविश्य बिभर्त्यव्यय ईश्वरः॥  
इत्यन्यत्र सगुणतासर्वोत्तमतादेः स्वयमेवोक्तत्वात्। सूत्रन्तु परमेश्वरस्य स्थानभेदेऽप्यभेदादिपरं यथाभाष्यमव गन्तव्यम्।  
 यत्तु हेयप्रत्यनीकाः सुखादिगुणा भगवदभिन्नाः। मायोपाधिकाश्च कर्तृत्वादयः सर्वोत्तमत्वादयश्च मयाऽप्यङ्गीक्रियन्त एव इति तदसत्। गुणगुणिभावाभावे तेषां गुणत्वाभावात्। ज्ञानानन्दादिगुणानामखण्डैकब्रह्मस्वरूपत्वे मिथो वैलक्षण्यस्य गुणानन्त्यस्य चानुपपत्तेश्च। गुणगुणिभावादेराविद्यकस्याभ्युपगमान्न दोष इति चेन्न। उक्तवचनाप्रामाण्यानिवारणात्।  
 \`पराऽस्य शक्तिर्विविधैव श्रूयते स्वाभाविकी ज्ञानबलक्रिया च।'  
इति श्रतिविरोधाच्च।  
 यत्तु \`ज्ञानादिगुणानामीश्वरस्वभावभूतत्वाभ्युपगमान्न विरोधः' इति तत्तुच्छम्। क्रियाशब्दोक्तकर्तृत्वादेस्तदनभ्युपगमात्। द्वन्द्वनिर्दिष्टज्ञानबलादीनामवैलक्षण्यप्रसङ्गाच्च।  
 यदपि कर्तृत्वादेः स्वभावत्वे \`तत्तेजोऽसृजत' इत्याद्यतीतत्वबोधकश्रुतिविरोध इति तन्न। ज्ञानादेः स्वभावत्वेऽपि \`तदैक्षत' इत्याद्यतीतत्वबोधकश्रुतिविरोधसाम्यात्। आख्यातबोध्याऽविद्यकतत्कर्तृत्वस्यैवातीतता बोध्यत इति तु न युक्तम्। भावाख्यातानुरोधेन धात्वर्थ एव कालान्वयस्य व्युत्पन्नत्वात्। तस्माच्छक्त्यात्मना नित्यानां व्यक्तिविशेषाभिप्राया उक्तश्रुतय इति युक्तम्। व्यक्तेर्धर्मिरूपतया नित्यत्वेऽपि विशेषबलेन कादाचित्कत्वोपपत्तेः।  
 यत्तु \`एतन्न्यायस्याम्बरादिष्वपि तुल्यत्वात्तेषामपि नित्यतापत्तिः' इति तन्न। प्रमिते हि नित्यत्वे विरोधिव्यवहारोपपत्त्यर्थमुक्तन्यायानुसरणम्। न चाम्बरादेरस्ति नित्यत्वे प्रमाणम्। सूत्रकृतैव निराकृतत्वात्। प्रकृते च प्रमाणद्वयविरोधस्योक्तत्वात्।  
 एतेनैतदपि निरस्तं यदशेषश्रुतीनामखण्डार्थनिष्ठत्वम्। सर्वत्र \`अशब्दमस्पर्शम्' इत्यादिना निर्विशेषब्रह्मोपदेशादिति। स्वभावतः सगुणत्वप्रतिपादकनिरवकाशोक्तश्रुतिविरोधात्। निर्विशेषश्रुतेः प्राकृतविशेषनिषेधपरतया सावकाशत्वाच्च।  
 उपपत्तिविरुद्धा च श्रुतीनामखण्डार्थनिष्ठता। सा हि संसर्गागोचरप्रमितिजनकतापर्यवसिता न वाक्यस्योपपद्यते। तस्य पदार्थसंसर्गबोधकतास्वाभाव्यात्। अन्यथा पदद्वयवैयर्थ्यात्।  
 यदत्रोक्तं प्रतीतिस्तावद्द्विविधा। विशिष्टवैशिष्ट्यावगाहिनी उपलक्षितवैशिष्ट्यावगाहिनी चेति। तत्राद्या विशेष्यं विशेषणं तत्संसर्गञ्चावगाहते। द्वितीया तु विशेष्यमात्रम्। न चैवम् \`इदं द्रव्यम्' इति ज्ञानस्य द्रव्यत्वोपलक्षितावगाहिनो घटत्वाद्युपलक्षितावगाहितानपायात् \`अयं घटो न वा' इत्यादिसंशयविरोधितापत्तिः इति वाच्यम्। वटस्थस्यापि द्रव्यत्वादेर्द्रव्यनिष्ठविषयतानिरूपकत्वाङ्गीकारेणातिप्रसङ्गवारणसम्भवात्। एवञ्च \`सोऽयं देवदत्तः' \`तत्त्वमसि' इत्यादिवाक्यमेव तत्तेदन्ताद्युपलक्षितवैशिष्ट्यावगाहिबोधजनकत्वादखण्डार्थनिष्ठम् इति तदसत्। यत उपलक्षणीभूतधर्मसंसर्गाभाने उपलक्षितवैशिष्ट्यावगाहिनीति विभाग एव तावदयुक्तः। किञ्च पदानां पदार्थसंसर्गबोधनशक्तिमुपमृद्य स्वरूपमात्रबोधकत्वकल्पने दृष्टादृष्टत्यागकल्पनाप्रसङ्गः। तत्संसर्गानवगाहिनस्तन्निरूपकविषयताकत्वञ्चाप्रामाणिकमेव।  
 यत्तु \`सोऽयम्' इत्यत्र तदेतद्देशकालविशिष्टयोस्तदिदंपदार्थयोरभेदस्य बाधितत्वात्तत्तेदन्तोभयानिरूपिततदाश्रयविषयताशालिबोध एव स्वीकार्यः इति तदसत्। इदन्त्वविशिष्टेऽतीतकालसम्बन्धध्वंसवैशिष्ट्यस्यैव तच्छब्देन बोधनात्। तस्यचाबाधितत्वात्। अतीतकालसम्बन्धैवोपलक्षणतया भानाङ्गीकारेऽपि क्षत्यभावाच्च। न च इदन्त्वविशिष्टे तत्तायास्तत्ताविशिष्टे वेदन्त्वस्योपलक्षणतया भानमित्यत्र विनिगमनाविरह इति वाच्यम्। वक्तृतात्पर्यस्यैव विनिगमकत्वात्।  
 यदपि \`तदेतद्देशकालविशिष्टपरतदिदंपदघटितवाक्यस्थले विशिष्टवैशिष्ट्यभानायोगादस्मदिष्टसिद्धिः' इति तदत्यन्तमसत्। विशिष्टपरशब्दादुपलक्षितबोधस्य त्वन्मतेऽप्ययोगात्। \`गङ्गायां घोषः' इत्यादिनिश्चयस्यापि तादृशसंशयविरोधितापत्तेः। तत्सम्बन्धावच्छिन्नतन्निष्ठनिरूपकताकविषयकताशालिनिश्चयस्य तत्संसर्गकसंशयविरोधितोपगमान्नायं दोष इति चेत् निरूपकतायास्तत्सम्बन्धावच्छिन्नत्वं यदि निरूपकस्य तत्सम्बन्धवत्त्वमात्रेण तदा नोक्तदोषनिरासः। द्रव्यत्वस्य घटादौ समवायवत्त्वेनोक्तज्ञानीयनिरूपकतायास्तत्सम्बन्धावच्छिन्नत्वस्याऽवश्यकत्वात्। उक्तज्ञान्सय संयोगेन द्रव्यत्वसंशयिविरोधितानुपपत्तेश्च। द्रव्यत्वस्यासंयोगित्वेन तन्निरूपकतायास्तत्सम्बन्धावच्छिन्नत्वायोगात्। यदि तु रतत्सम्बन्धभाननिमित्तं तदवच्छिन्नत्वं तदा तदुपलक्षितज्ञानस्यापि तत्संसर्गावगाहित्वं तत्संशयविरोधितानुरोधादापतितम्।  
 एतेनैतदपि निरस्तम्। यत्यत्यज्ञानादिवाक्यानामखण्डार्थतासिद्धये \`प्रकृष्टप्रकाशश्चन्द्रः' इति वाक्योदाहरणम्। एतद्वाक्यस्यापि स्वरूपमात्रपरतायां मानाभावात्। अनय्था \`कश्चनद्रः' इति प्रश्ननिवर्तनानुपपत्तेः। न हि तत्र स्वरूपमात्रे प्रश्नः। स्वरूपस्य प्रागवगमानवगमयोः प्रश्नव्याघातात्। किन्तु विशिष्टविषये। अत उत्तरस्यापि विशिष्टपरत्वमेव।  
 यत्तु \`चन्द्रश्चन्द्रत्ववान् चन्द्रपदवाच्यः' इत्यादिविशिष्टनिश्चयवतोऽपि तादृशप्रश्नदर्शनाद्विशिष्टविषयेऽपि तदनुपपत्तिः इति तदसत्। अज्ञातविशिष्टविषय एव प्रश्नाङ्गीकारात्। तथा हि, किंपदस्य जिज्ञासिते शक्तिः। समभिव्याहारमहिम्ना च समभिव्याहृतपदार्थतावच्छेदकधर्मव्याप्यधर्मविशिष्टविषयकबोधेच्छाविषयपरत्वम्। तथा च \`चन्द्रश्चनद्‌रत्ववान्' इत्यादिनिश्चयसत्त्वेऽपि नक्षत्रादौ चन्द्रतासंशयानिवृत्तेश्चन्द्रताव्याप्यधर्मान्तरविशिष्टविषयकबोधेच्छया \`कश्चन्द्रः' इति प्रश्नोपपत्तिः।  
 यत्तु प्रकृते किंपदस्य समभिव्याहृतपदार्थतावच्छेदकताद्व्याप्योभयनिरूपिततदाश्रयनिष्ठविषयताशालिबोध विषयकेच्छाविषयवाचकताङ्गीकाराच्चन्द्रत्वतद्व्याप्यप्रकृष्टप्रकाशत्वोभयनिरूपितैकविषयताशालिबोधेच्छया \`कश्चन्द्रः' इति प्रश्नाद्युपपत्तिः इति तन्न। \`प्रकृष्टप्रकाशश्चन्द्रः' इत्यादिवाक्यात्प्रकृष्टप्रकाशतादिविषयकबोधानुदये व्याप्यदर्शनाभावेन चन्द्रे चन्द्रत्वनिश्चयरूपप्रयोजनासिद्धेः। यदि चोक्तवाक्यात् चन्द्रविशेष्यकप्रकृष्टप्रकाशत्वप्रकारकबोधोदयेऽपि तर्योर्वैशिष्ट्यमात्रं न भासते इत्युच्यते तदाऽपि साध्यसाधनसम्बन्धाज्ञानादुक्तप्रयोजनासिद्धितादवस्थ्यम्। चन्द्रप्रकृष्टप्रकाशयोर्भेदग्रहनिवृत्तिमात्रं तत्प्रयोजनम् इत्यपि न सत्। उक्तरीत्या तस्याप्यसम्भवात्।  
 यदपि अज्ञाते किंपदस्य शक्तिः। अज्ञाननिवर्तकज्ञानजनकञ्चोत्तरम्। अज्ञाननिवर्तनशक्तेः पूर्वज्ञानेऽभावात् उत्तरज्ञाने भावाच्च न प्रश्नप्रतिवचनानुपपत्तिः इति तदतीव मन्दम्। ज्ञानस्य स्वविषयविषयकाज्ञाननिवर्तकतास्वाभाव्यात्। अन्यथा कथमुत्तरज्ञानस्याप्यज्ञाननिवर्तकत्वम्। किञ्च \`सोऽयम्' इत्यादिवाक्यानामुक्तक्रमेणाखण्डार्थनिष्ठत्वे \`सोऽयमप्रकाशश्चन्द्रः' इत्यादिवाक्याभासस्य परं प्रामाण्यप्रसङ्गः। स्वरूपमात्रावभासस्योभयत्र साम्यात्। एवञ्च \`तत्त्वमसि' \`सरत्यं ज्ञानम्' इत्यादिश्रुतीनामखण्डब्रह्मनिष्ठत्वं दूरोत्सारितम्। सर्वानुभवसिद्धविशिष्टबोधापह्नवेन निर्विकल्पकज्ञानाङ्गीकारस्य कल्पनागौरवाद्यनन्तदोषदुष्टत्वादित्यन्यत्र विस्तरः।  
 ननु मा भूदनुमानेन प्रपञ्चमिथ्यात्वसिद्धिः। श्रुत्या तु भविष्यति। तथा हि \`उत तमादेशमप्राक्ष्यः येनाश्रुतं श्रुतं भवत्यमतं मतमविज्ञातम् विज्ञातम्' इत्येकविज्ञानेन सर्वविज्ञानं प्रतिज्ञातम्। तच्च नैकस्यैव रमार्थतां विनोपपद्यत इत्यन्यस्य मिथ्यात्वसिद्धेः इति चेन्न। प्रपञ्चमिथ्यात्वेऽप्येकज्ञानस्य सर्वज्ञानत्वाभावेन प्रतिज्ञाव्याघातात्।  
 यत्तु \`तत्त्वतः' इत्यध्याहारेण यस्मिन् श्रुते सर्वं (5)श्रुततत्वं भवतीत्यर्थलाभान्न दोष इति तन्न। श्रुतत्वाश्रुतत्वयोः सामानाधिकरण्यानुपपत्तेः। (6)\`श्रुतम्' इत्यस्य वैयर्थ्याच्च। \`यत्सर्वस्य तत्त्वम्' इत्यनभिधाय \`येनाश्रुतं श्रुतम्' इत्यार्थिकाभेदाभिधानस्य निर्वीजत्वाच्च। किञ्च \`अश्रुतं श्रुतं भवत्यमतं मतं अविज्ञातं विज्ञातम्' इति पृथगभिधानवैयर्थ्यम्। एकेनैव विवक्षिताभेदसिद्धेः।  
(F.N)  
{5. अश्रुतं तत्वतः श्रुतं भवतीत्यर्थलाभान्न इति पाठेन भाव्यमिति भाति।  
6. \`अश्रतम्' इति पाठेन भाव्यमिति भाति।}

 एतेन \`तत्त्वतः' इत्यनध्याहृत्य \`येनाश्रुतम्' इत्यस्य यदभिन्नाश्रुतं श्रुताभिन्नं भवतीत्यर्थवर्णनमप्यपास्तम्। \`अश्रुतं श्रुतम्' इत्यस्यापि वैयर्थ्यात्। यत्पदार्थाभेदर्स्येव साक्षाद्वक्तुमुचितत्वात्। तस्माद्येन ज्ञातेन सर्वं श्रुतादिफलं स्यादित्येवार्थः।  
 यत्तु \`ब्रह्मतदितरज्ञानयो- यत्किञ्चिदेकफलसाधनत्वस्यानुत्कर्षकरत्वेनोक्त्ययोगः' इति तत्तुच्छम्। श्रुतमित्यस्य यावच्छ्रुतफलितार्थकया ब्रह्मज्ञानस्य यावत्फलहेतुत्वलाभेनानुत्कर्षस्याप्रसक्तेः।  
 यत्तु \`ब्रह्मज्ञानस्य न यावत्फलहेतुत्वम्। कर्ममात्रेणापि काम्यफलसम्भवात्' इति तदसत्। कर्ममात्रेण फलसमभवेऽपि ब्रह्मज्ञानस्य स्वरूपयोग्यतारूपकारणत्वानपायात्। न च तत्र प्रमाणाभावः। पुरुषार्थाधिकरणए \`यं यं लोकं मनसा संविभाति' इत्यादिश्रुतिबलेन व्यवस्थापितत्वात्।  
 यदपि \`काकदन्तादिज्ञानस्य पुरुषार्थाहेतुत्वान्न सर्वस्य ब्रह्मज्ञानेनापि श्रुतफलत्वसम्भवः' इति तदसङ्गतम्। श्वेतकेतोः कर्मदेवतादिविषयापरविद्यासंवेदनोत्थाहङ्कारशान्तये परविद्यावेदनं विना तद्वैयर्थ्यस्य वक्तव्यत्वात्।  
 नन्वेकविज्ञानेन सर्वविज्ञानं विज्ञातदृष्टान्तमुखेनोपपाद्यते। \`यथा सोम्यैकेन मृत्पिण्डेन सर्वं मृण्मयं विज्ञातं स्यात्' इत्यादि। तत्र कार्यस्य कारणव्यतिरेकेणासत्त्वमवगमय्त इति चेन्न। तत्सूचकशब्दाभावात्।  
 नन्वेतद्दृष्टान्तविवरणे \`वाचारम्भणं विकारो नामधेयं मृत्तिकेत्येव सत्यम्' इत्यादिवाक्यैकार्थ्यात् मिथ्यात्वमवगम्यते। वाचा केवलमारभ्यते विकारः कार्यं घटशरावादि। नामधेयमात्रं ह्येतत् न परमार्थम्। किन्तु मृत्तिकेत्येव सत्यम्। अत एकेन मृत्पिण्डेन विज्ञातेन तदात्मकत्वात्सर्वं मृण्मयं विज्ञातं स्यादिति। मैवम्। सर्वमृण्मयानामेकमृत्पिण्डकार्यत्वाभावेनोक्तव्याख्यानानुपपत्तेः।  
 यत्तु \`नखनिकृन्तनादेरपि स्वकार्यशलाकाद्युपादानत्वे सम्भवत्येव। अन्त्यावयविद्रव्यानङ्गीकारात्' इति तत्तुच्छम्। नखनिकृन्तनस्य पूर्वाकारविनाशं विना दीर्घतराकारपरिणामायोगात्। तथा च तदुपादानस्य द्रव्यान्यरोपादनत्वसम्भवेऽपि न तस्य तथात्वम्। किञ्च \`यथा मृत्पिण्डेन मृण्मयं विज्ञातं स्यात्' इत्येवास्तु। किमेकपदसर्वपदाभ्यां व्यर्थाभ्यामनर्थहेतुभ्याम्। कार्यसामान्यस्य कारणव्यतिरेकेणासत्त्वज्ञानन्तु \`वाचारम्भणं' इत्यादिनैव सेत्स्यतीति। पिण्डपदमपि व्यर्थम्। \`मृदा' इत्येतावता पूर्णत्वात्। किञ्च नामधेयपदं व्यर्थम्। \`वाचारम्भणम्' इत्यनेन गतार्थत्वात्। न च तावताऽपि कार्यमिथ्यात्वप्रतिपत्तिः। सत्यस्यापि वाचारम्भणनामधेयतोपपत्तेः। वाचैवारभ्यते नामधेयमात्रमित्यर्थस्तु विना लक्षणां न सम्भवति। इतिशब्दश्च सर्वथा व्यर्थः। मृत्तिकैव सत्येत्येव वक्तव्यत्वात्। न च मृदादेरपि सत्यत्वं त्वन्मतसिद्धम्। मिथ्यात्वाङ्गीकारात्। कार्याधिकसत्यतामात्रविवक्षायां सर्वमिथ्यात्वासिद्धिः। गुडजिह्विकैवेयं न परमार्थत इति चेद्गत्यन्तराभावे त्वेवमेतत्। अस्ति च प्रमाणसिद्धं प्रमाणाविरुद्धञ्च गत्यन्तरम्। तथा हि \`येनाश्रुतम्' इत्यादौ सादृश्यप्राधान्याभ्यां ब्रह्मज्ञानेन सर्वविज्ञानमभिप्रेतम्। तत्र सादृश्यविषयदृष्टान्तोक्तिः। यथैकेन मृत्पिण्डेन मृत्त्वादिना विज्ञातेन तत्सादृश्यात्सर्वं मृण्मयं विज्ञातं स्यात्तथैकेन ब्रह्मणा पारमार्थिकत्वादिना विज्ञातेन तत्सादृश्याज्जगदपि तथा विज्ञातं भवतीति। अत्र मृत्पिण्‍डज्ञानान्मृण्मयज्ञानस्य कार्यकारणभावनिबन्धनत्वभ्रमवारणायैकशब्दसर्वशब्दावुपात्तौ।  
 यत्तु \`एकवचनेनैकत्वलाभादेकपदं व्यर्थम्' इति तन्न। जात्येकवचनभ्रमभञ्जकतया तत्सार्थक्यात्। त्वन्मते च जात्येकवचनविवक्षाया अप्यसम्भवान्न तद्व्यावर्तकतया तत्सार्थक्यम्।  
 यत्तु \`सिद्दान्ते पिण्डपदवैयर्थ्यम्' इति तदसत्। सूक्ष्मव्यावर्तकत्वात्। स्तूलस्यैव सदृशव्यवहारमूलत्वेनोपादेयत्वात्। कारणत्वाभिप्राये सूक्ष्मस्यैव मूलकारणत्वेनोपादानौचित्यान्न पिण्डपदसार्थक्यम्।  
 यदपि \`सादृश्याभिप्राये मृत्पदवैयर्थ्यम्' इति तदप्यसत्। मृद्विकाराणामवान्तरवैचित्र्येऽपि मृत्त्वादिसादृश्येन ज्ञानवद्विचित्रानन्तवस्तूनामप्येकार्यसादृश्येन ज्ञानोपपत्तिरित्येतत्सूचनार्थत्वात्।  
 यत्तु \`एतादृशविज्ञनस्यानुत्कर्षकारित्वम्। काकदन्तादिज्ञानादप्यभिधेयत्वादिना तत्सदृशाशेषवस्तुज्ञानसम्भवात्' इति तन्न। यथाकथञ्चिदितरज्ञानस्याफलत्वात्। सफलन्तु परमार्थत्वपरमात्माधीनत्वादिसामान्यरूपेण सर्वस्य चेतनत्वप्रेरकत्वादिविशेषरूपेण देवतादेश्च ज्ञानं परमात्मग्रहण एवोपपद्यते। अन्यत्र परमार्थत्वादियावद्धर्माणामसिद्धत्वादित्याशेन परमात्मज्ञानेन सर्वं सम्यक् ज्ञातं सर्वस्य ज्ञानं तत्फलञ्च भवतीत्मुच्यते। न चैवं वाक्यभेदः। येन ज्ञातेन सर्वं फलवज्ज्ञानविषयो भवतीत्येकान्वयेनोभयलाभात्।  
 ननु च ब्रह्मज्ञानेन कथमितरज्ञानमित्यपेक्षायां सादृश्याभिप्रायेण मृत्पिण्डादिदृष्टान्तोक्तिः। कथमितरज्ञानफलवत्त्वमित्याकांक्षायां प्राधान्याभिप्रायेण संस्कृतशब्ददृष्टान्तोक्तिः। तथा हि, वाचारम्भणं वागिन्द्रियोत्पाद्यं साङ्केतिकं नाम विकारो विविधप्रकारम्। पुरुषमतिवैचित्र्यादित्यनित्यत्वेन प्राकृतभाषाणामप्राधान्यमभिप्रेयत इति। नामधेयं नित्यं धार्यं नाम मृत्तिकेत्यादिकमेव इत्येतद्वचनं सत्यमर्थाव्यभिचारीत्यर्थः। अनेन च नित्यत्वेन संस्कृतनाम्नः प्राधान्यं लभ्यते। तथा च यथा संम्कृतनाम्ना विज्ञातेन साङ्केतिकनाम ज्ञातं सफलञ्च स्यादित्यर्थः सम्पद्यते। यद्यपि सादृश्यप्राधान्ययोरेकदृष्टान्तोक्तिः स्भवति तथाऽपि स्पष्टप्रतिपत्तये पृथगभिधानम्।  
 यत्तु \`साङ्केतिकनाम्नोऽपि न विविधाकारत्वम्। पुरुषमतिवैचित्र्येऽपि रूपान्तरापत्त्यभावात्' इति तदसत्। सङ्केतस्यानियतत्वेन साङ्केतिकनाम्नोऽपि विविधाकारत्वस्य विवक्षितत्वात्। दृस्यते चैकत्र सङ्केतितस्य कालभेदेनान्यत्र सङ्केतः।  
 यदपि \`नमधेयमित्यत्रः धार्यं नामेति साङ्केतिकसाधारणम्। नित्यधार्यता तु लक्षणागम्या बाधिता च। न हीदं विद्विद्भिरपि नित्यं धार्यते इति' तत्तुच्छम्। त्वन्मतेऽपि नामधेयमात्रमित्यस्य लक्षणालभ्यत्वात्। सजातीयव्यावर्तनीयशब्दान्तरस्य अनित्यत्वाभिधानसामर्थ्यलभ्यत्वेन लक्षणाया निरूढत्वात् इतरस्य अत्यन्तहेयताज्ञापनरूपप्रयोजनसत्त्वाच्च वैषण्यात्। \`एतद्ग्रामे सर्वे दुराचाराः, अयमेव ब्राह्मणः' इत्यादौ ब्राह्मणशब्दस्य सदाचारत्वविशिष्टब्राह्मणपरत्ववत्। बाधितत्वन्तु बाधितमेव। \`धार्यं सर्वदा ज्ञातव्यम्' इति टीकायामेव व्याख्यातत्वात्। न च संस्कृतनाम्नोऽपि सर्वदा ज्ञानविषयत्वं बाधितम्। ईश्वरज्ञानविषयत्वात्। वर्तमानत्वेन ज्ञनयोग्यताया एव ज्ञातव्यपदार्थत्वाच्च।  
 यत्तु \`मृत्तिकैवेत्यवधारणानुपपत्तिः। तत्तुल्यनामान्तरस्यापि सत्त्वात्। इतिशब्दस्याद्यर्थत्वे मृत्तिकाशब्दस्य शब्दपरत्वं निर्मूलम्' इति पदपि वृथा। मृत्तिकाशब्दस्यैव विदिकनामान्तरोपलक्षणत्वात्। लाक्षणिकप्रयोगस्य च वैदिकानुकार्यपभ्रंशव्यावृत्त्यर्थत्वात्।  
 यदपि \`सत्यशब्दस्यार्थाव्यभिचारित्वपरत्वे लक्षणाऽपत्तिः' इति तदपि न। \`सत्यं वचनम्' इत्यादिप्रचुरप्रयोगदर्शनात्। परमार्थपरतायास्त्वन्मतेऽप्यसम्भवस्योक्तत्वाच्च। एवं परमतेऽपि मृत्पिण्डादेर्मृण्मयादिविकारित्ववद्ब्रह्मणः प्रपञ्चविकारित्वाभावाद्दृष्टान्तोऽननुगुणः। एवं विकारपदस्यार्थपरत्वे नामधेयमित्यस्यानन्वयः। शब्दपरत्वे तु न ज्ञापकमस्ति। नामधेयमित्यस्योत्तरत्राप्यन्वयोपपत्तेः। उत्तरेतिशब्दस्य विकारशब्देनान्वयस्तु क्लिष्टः। तथात्वे सत्यशब्दस्य नपुंसकत्वानुपपत्तिश्च। तथा च परमते \`येनाश्रुतम्' इत्यादिवाक्येषु बहूनां पदानां वैयर्थ्यम् लाक्षणिकत्वमर्थबाधो विवक्षितार्थाबोधश्च एवमादयो दोषाः।  
 न च सिद्धान्ते वाचारम्भणवाक्ये यथैकेन मृत्तिकानाम्ना सर्ववाचारम्भणं विज्ञातं स्यादित्यध्याहारं वनाविवक्षितार्थसिद्धिः इति शङ्क्यम्। यथेत्यस्यानुवृत्तिमात्रेण धेयमित्यस्य सर्वभाषाफलनिर्वाहकज्ञानविषयपरतया विवक्षितार्थसिद्धेः। क्वचिदध्याहारोक्तिः स्फुटप्रतीत्यर्थैव। सिद्धान्ते इतिशब्दावृत्त्या इत्येतद्वचनं सत्यमित्यभिधानवैयर्थ्यमितय्पि नाशङ्कनीयम्। एकविज्ञानेन सर्वविज्ञानोक्तेः औपचारिकत्वशङ्कानिरासाय तदावश्यकत्वात्। सत्यत्वस्य नामविशेषणत्वे तु संस्कृतस्यार्थाव्यभिचारित्वेनाप्युत्कर्षसिद्धेर्न तद्वैयर्थ्यशङ्कावकाशः। इत्थञ्च सर्वत एव विवक्षितोत्कर्षसिद्धेर्नास्माकमपकर्षप्रसक्तिः। अपि तु श्वपचाद्येकत्वं प्रतिपादयतामेवात्यन्तमनुत्कर्षः। तस्मादस्मद्व्याख्यानमेव हृदयङ्गमम्। तदेवं प्रपञ्चमिथ्यात्वादेः कथमप्यसिद्धेर्मुक्तत्वानुमानं सुस्थमेव।  
 न चाप्रयोजकत्वम्। मुक्तामुक्तयोर्भेदाभावे मुक्तस्य संसारः संसारिणां वा मुक्तत्वं स्यात्। तथा च रमुक्तामुक्तव्यवस्थानुपपत्तिरेव विपक्षे बाधकस्तर्कः।  
 यत्तु \`कस्यचित्संसारदशायां तदज्ञानप्रयुक्तमुक्तामुक्तभेदाभ्युपगमान्न दोषः। सर्वमुक्तौ चोक्तापत्तेरयोगात्' इति तदसत्। परमार्थतो भेदाभावे मुक्तामुक्तव्यवस्थानुपपत्तेर्विवक्षितत्वात्। परमार्थिकत्वेन भेदस्यासाध्यत्वेऽपि पूर्वोक्तरीत्य ा मुक्तिकालावच्छिन्नभेदसिद्धौ परमार्थिक एवार्थात् सिद्ध्यतीत्यभिप्रायेण पारमार्थिकभेदाभाव एवानुपपत्तेरुक्तत्वात्।  
 ननु \`मुक्तस्य संसारः स्यात्' इति किं संसाराधिकरणस्वरूपैक्यमापाद्यते उत संसारानुभवः। नाद्यः। इष्टापादनात्। आपाद्यापादकयोर्भेदाभावाच्च। न द्वितीयः। अनुभवस्यान्तःकरणादिसापेक्षत्वात्। अन्तःकरणादेश्चाज्ञानकृतत्वात्। निवृत्ताज्ञानस्य च तदयोगात्। एवं \`संसारिणो मुक्तत्वं स्यात्' इति कोऽर्थः। किं संसाराधिकरणस्वरूपस्यैव मुक्तत्वं स्यादिति किं वा संसारिण एव सतो मुक्तत्वानुभवः स्यादिति। नाद्यः। पूर्ववदिष्टापादनादिप्रसङ्गात्। न द्वितीयः। संसारिणो मुक्ताद्भेदसद्भावात्। मुक्तस्य संसारिणो भेदाभावे कथं संसारिणो मुक्ताद्भेद इति चेत्। स्यादप्येषाऽनुपपत्तिः यद्ययं भेदो वास्तवः स्यात्। अज्ञानकृतो हि मुक्तात्संसारिणो भेदः। सोऽज्ञानिनः संसारिणः प्रतीयते। न तु निवृत्ताज्ञानस्य मुक्तस्येत्याशङ्क्य \`यद्यज्ञानकृतो भेदस्तर्हीश्वरस्याज्ञानाभावात्संसारिणैक्यं तेनानुभूयेत' इत्युक्तम्।  
 यत्तु \`एषा शङ्कैव न युक्ता। संसार्यविद्याकल्पितभेदस्य परस्परं मुक्तसंसारिणोर्द्वयोरप्यभ्युपगमात्। दूषणमप्ययुक्तम्। संसारिशब्देन सधर्मस्य विवक्षायां तेनैक्यस्यैवाभात्। जीवस्य यत्पारमार्थिकं रूपं तेनैक्यानुभवस्य चेष्टत्वात्' इति तदतीव तुच्छम्। मुक्तस्य संसार्यैक्यानुभवविरोधिभेदस्यैव निषेध्यत्वेन प्रकृतत्वात्। अन्यदीयाज्ञानकल्पितभेदस्य चान्यदीयानुभवाविरोधित्वात्। तदीयाज्ञानकल्पितभेदस्य च निवृत्ताज्ञाने त्वयाऽप्यनभ्युपगमात्। एवमीश्वरस्य जीवस्वरूपैक्यानुभवे तद्गतदुःखाद्यनुभवापत्तिर्दुर्वारैव।  
 यत्तु \`निर्विशेषकरसचैतन्येऽप्यनाद्यविद्याकल्पितविभागेन व्यवस्थोपपत्तिः' इति तदसत्। अविद्याया निर्विशेषैकरसचैतन्ये कृत्सनैकदेशग्रासविकल्पानुपपत्त्या विभाजकत्वासम्भवस्यात्र अन्यत्र चोपपादितत्वात्।  
 एतेन मुक्तस्यान्तःकरणाद्यभावान्नानुभव इत्युक्तमपि प्रत्युक्तम्। निर्विशेषैकरसचैतन्ये तद्भावाभावयोरेवायोगात्। मुक्तेश्वरचैतन्यस्य यावदन्तः करणं दुःखाद्यनुभवोऽपीष्ट एव इति चेन्न। दुःखाद्यनुभवे मुकत्त्वेश्वरत्वानुपपर्त्तर्मुक्तामुक्तादिव्यवस्थानुपपत्तितादवस्थ्यात्।  
 एकमेव चैतन्यं स्वरूपेण मुक्तम्। आरोपितरूपेण बद्धमिति चोच्यते। एवमुपाधिभेदाज्जीवेश्वरव्यवहारभाग्भवति इति चेन्न। स्वरूपमात्रव्यवहारस्य दूषितत्वात्। उपाधेश्च विभाजकत्वानुपपत्तेरुक्तत्वात्। किञ्च  
  तान्यहं वेद सर्वाणि न त्वं वेत्थ परन्तप।  
  सुखं दुःखं भवोऽभावो भयञ्चाभयमेव च॥  
  अहंसा समता तुष्टिस्तपो दानं यशोऽयशः।  
  भवन्ति भावा भूतानां मत्त एव पृथग्विधाः॥  
  यस्मात् क्षरमतीतोऽहमक्षरादपि चोत्तमः।  
  अतोऽस्मि लोके वेदे च प्रथितः पुरुषोत्तमः॥  
इत्यादिभगवद्वचनैर्ज्ञानित्वाज्ञानित्वेशत्वेशतव्यत्वोत्कृष्टत्वापकृष्टत्वादिवैधर्म्यप्रतिपादनात्तस्य भेदानुभव एवावसीयत इति नैक्यानुभवसम्भवः।  
 यत्तु \`एतद्वचनं नास्मत्प्रतिकूलम्। यावत्संसारमाविद्यकभेदाभ्युपगमात्' इत ि तन्न। ईश्वरप्रत्यक्षविषयत्वेन भेदस्य पारमार्थिकत्वसिद्धेः।  
 यत्तु \`ईश्वरज्ञानस्य शशविषाणाविषयकत्वे तस्यासर्वज्ञत्वापत्तिः। तद्विषयकत्वे च तत्रैव व्यभिचारः। पारमार्थिकत्वेनेश्वरानुभवगम्यत्वञ्च जगत्यसिद्धम्' इति तन्मन्दम्। असद्विलक्षणत्वेनेश्वरानुभवविषयत्वस्य विवक्षितत्वात्। न च तथाऽपि प्रातिभासिके शुक्तरूप्यादौ सन्दिग्धानैकान्त्यम्। तस्यासत्त्वेनैवेश्वरानुभवविषयत्वव्यवस्थापनात्। प्रातिभासिकत्वेऽपि प्रातिभासिकत्वपारमार्थिकत्वान्यतरव्याप्तस्य हेतोः प्रातिभासिकत्वबाधे पारमार्थिकत्वसाधकत्वं दुर्वारमेव। उक्तवक्ष्यमाणवचनसिद्धानुकूलतर्कसद्भावान्नाप्रयोजकत्वम् इति।  
 किञ्चेश्वरस्य बाध्यार्थानुभवित्वे भ्रान्तत्वापत्तिः।  
 यत्तु \`तद्भिन्ने तदात्मताप्रत्ययो भ्रान्तिः। न तु बाध्यार्थप्रत्ययमात्रम्। \`शशविषाणमसत्' इत्यादिप्रत्ययस्यापि भ्रान्तित्वापत्तेः। तथा चानिर्वाच्यं जगदनिर्वाच्यत्वेनैव विषयीकुर्वतो भगवज्ज्ञानस्य भ्रान्तित्वाभावान्न तस्य भ्रान्तत्वापत्तिः' इति तत्तुच्छम्। भगवञ्ज्ञानमनिर्वाच्यत्वेन जगद्विषयीकरोतीत्यत्रैव प्रमाणाभावात्। जगदनिर्वाच्यत्वप्रतिपादकप्रमाणानाञ्च निरस्तत्वात्। उक्तवचनानां सत्त्वेनैव भेदादिबोधकतया सद्विलक्षणत्वेन तञ्ज्ञानमूलकत्वानौचित्याच्च।  
 यदपि \`ईश्वरस्य सर्वज्ञत्वादिकं येनागमेन ग्राह्यम् तेनैव तात्पर्यलिङ्गसचिवेन द्वैतमिथ्यात्वदृढीकरणात् भेदसत्यत्वानुमानस्य प्रमाणबाधः' इति पदप्यसत्। ईश्वरसार्वज्ञ्यप्रतिपादकानां \`तान्यहं वेद सर्वाणि' \`यः सर्वज्ञः स सर्ववित्' इत्यादीनामद्वैतपरत्वप्रतिभासस्याप्यभावात्। तात्पर्यलिङ्गानाञ्च द्वैतोपपादकत्वमन्यत्र व्यवस्थापितम्। एवम्  
  इदं ज्ञानमुपाश्रित्य मम साधर्म्यमागताः।  
  सर्गेऽपि नोपजायन्ते प्रलये न व्यथन्ति च॥  
 यदा पश्यः पशयते रुग्मवर्णं कर्तारमीसं पुरुषं ब्रह्मयोनिम्।  
 तदा विद्वान् पुण्यपापे विधूय निरञ्जनः परमं साम्यमुपैति॥  
इत्यादिरागमोऽपि मुक्तेश्वरभेदप्रमाणम्।  
 यत्तु \`समान एको धरमो येषां ते सधर्माणस्तेषां भावः साधर्म्यमिति व्युत्पत्त्या साधर्म्यशब्दोऽप्यैक्यपर एव। समानजातीयेत्यादौ एकस्मिन्नपि समानशब्दप्रयोगात्' इति तदसत्। तथा सति समानपदादेर्वैयर्थ्यात्। मम धर्ममित्यनेनैवैक्यलाभात्। बहुवचनोपात्तबहुत्बलिरोधाच्च। न च मुक्तौ धर्मप्राप्तिरपि सम्भवति। निर्विशेषचैतन्यमात्रत्वात्।  
 एवं निरञ्जनश्रुतेर्निरञ्जनत्वरूपसाम्यप्राप्त्यर्थत्ववर्णनमप्यसाधु। साम्यस्य भेदघटितत्वेन भेदप्रतीतेरवर्जनीयत्वात्। अन्यथा निरञ्जनो निरञ्जनत्वमुपैतीतिवन्निराकांक्षत्वप्रसङ्गात्। निरञ्जनो भवतीत्यनेनैव विवक्षितार्थलाभे शैषवैयर्थ्याच्च। मम त्वभेदप्रतीतिनिरासेन भेदप्रतिपादनाय सादृश्याभिधानं सार्थकम्।  
 नन्वेवं \`परेऽव्यये सर्व एकीभवन्ति' \`ब्रह्म वेद ब्रह्मैव भवति' \`मद्भावायोपपद्यते'  
  तद्भावभावमापन्नस्ततोऽसौ परमात्मना।  
  भवत्यभेदी भेदस्च तस्याज्ञानकृतो भवेत्॥  
  विभेदजनकेऽज्ञाने नाशमात्यन्तिकं गते।  
  आत्मनो ब्रह्मणो भेदमसन्तं कः करिष्यति॥  
इत्यादिमुक्तेश्वराभेदपरश्रुतिस्मृतिविरोधः इति चेन्न। तासामुक्तप्रत्यक्षाद्यनुसारिभेदवाक्यानुरोधेन स्थानैक्यमत्यैक्यसादृश्यादिपरतया व्याख्येयत्वात्।  
  विरुद्धवत्प्रतयन्ते आगमा यत्र वै मिथः।  
  तत्र दृष्टानुसारेण तेषामर्थोऽन्ववेक्ष्यते॥  
इति वाचनाच्च।  
 यत्तु \`उक्तवाक्यानां स्वारस्यहानेन गौणार्थस्वीकारे हेत्वभावः। स्वतः प्रमाणे प्रमाणान्तरानुसरणवैफल्यात्' इति तदत्यन्तमसत्। परमते हि \`परे' इति सप्तमीस्वारस्यस्य हानिः। \`गोष्ठे गाव एकीभन्ति' इति वाक्यतः कदाऽपि गोष्ठाभेदबोधानुदयात्। एकीभावस्यागन्तुकत्वस्वारस्यहानिश्च ऐक्यस्य सिद्धत्वात्। मिथ्याभूतभेदनिवृत्तिमात्रस्य विवक्षायाञ्च तवैव गौणार्थत्वम्। स्थानैक्यादौ तु एकीभावव्यवहारः प्रयोगप्राचुर्याद्रूढ एव।  
 \`ब्रह्मैव भवति' इत्यस्य गुणाभिव्यक्तिरूपवृद्धिमानेव भवतीत्यर्थतायां न गौणार्थत्वम्। आद्यब्रह्मशब्दस्य परब्रह्मपरत्वे द्वितीयस्यापि तत्परत्वमेव न्याय्यमिति चेत् तर्हि त्वन्मतेऽपि निर्गुणस्य कर्मत्वेन क्रियान्वयायोगादाद्यस्य सगुयणपरत्वे द्वितीयस्यापि तत्प्रसङ्गः। बाधकाच्चैतन्यमात्रपरत्वमस्येति चेत् तुल्यम्। चैतन्यैक्येऽप्यनेकधा बाधकानामुक्तत्वात्।  
 मयि भावो मद्भावः। न त्वैक्यम्। तस्य सिद्धत्वेन साध्यत्वानुपपत्तेः।  
 एवं तस्य भावा यत्र तत्र भावमापन्नः। तेनैकमतिर्भवति। भिन्नमतित्वस्य तदज्ञाननिमित्तकत्वादित्यर्थः। अन्यथा ततस्तेनाभेदी भवतीत्यस्यास्वारस्यात्। एवं विभेदो विरुद्धज्ञानम्। अन्यथा भेदाज्ञानयोरनादित्वेन जन्यजनकभावानुपपत्तेः. मिथ्यात्वेन विनाशोक्त्यस्वारस्याच्च। अभेदस्तु विरुद्धज्ञानवैधुर्यमेव। न तु भेदनिवृत्तिः। तस्यास्वरूपत्वे आत्मब्रह्मसम्बन्धित्वानुपपत्तेः। अतिरिक्तत्वे मिथ्यात्वापत्त्या तन्निषेधानुपपत्तेः।  
 \`स्वतः प्रमाण' इत्याद्यपहसनीयमेव। भेदाभेदादिपरवाक्ययोरापातप्रतीतार्थत्वे मीमांसावैयर्थ्यात्। उन्मत्तप्रलापतापत्तेश्च। तात्पर्यनिर्णायकतया प्रमाणान्तरानुसरणे च प्रत्यक्षादिप्रमाणसंवादसम्पत्त्या निर्णीततात्पर्यकभेदवाक्यविरोधादभेदवाक्यानां प्रतीतार्थप्रच्यावनमेवोचितमिति युक्तमुत्पश्यामः।  
 ननु भेदप्रत्ययो भ्रमः विशिष्टप्रत्ययत्वाच्चन्द्रभेदादिप्रत्ययवत्। तथा च कथं तद्विरोधादभेदवाक्यानामन्यार्थत्वमिति चेदुच्यते। \`भेदप्रत्ययो भ्रमः' इति प्रत्ययः प्रमा भ्रमो वा। आद्ये तत्रैवानैकान्त्यम्। अन्त्येभेदप्रत्ययो यथार्थः तद्विरुद्धप्रत्ययस्यायथार्थत्वादात्मनित्यत्वप्रत्ययवदिति सत्प्रतिपक्षता।  
 यत्तु \`भ्रमत्वमनिर्वाच्यविषयकत्वमेव। तथा च तद्विरुद्धप्रत्ययस्य भ्रमत्वेऽपि न तस्य यथार्थत्वम्। भेदतन्मिथ्यात्वयोर्द्वयोरप्यनिर्वाच्यत्वाङ्गीकारात्' इति तन्न। अनिर्वाच्यविषयकत्वरूपभ्रमत्वसाधने साध्याप्रसिद्धेः। विरुद्धप्रत्ययस्यापरमार्थविषयत्वेन भेदप्रत्ययस्य परमार्थविषयताया न्यायप्राप्तत्वाच्च। परस्परविरुद्धयोरन्यतरनिषेधस्यानय्तरविधिनान्तरीयकत्वात्। विधिनिषेधयोर्द्वयोरप्यपरमार्थत्वस्य व्याहतत्वाच्च। प्रत्ययत्वस्याप्रयोजकत्वाच्च।  
 यदपि \`भेदप्रत्ययो यथार्थस्तद्विरुद्धप्रत्ययस्यायथार्थत्वादित्यत्र वैयधिकरण्यम्। न चायमदोषः। व्याप्ति भञ्जकत्वात्। अविनाभावो हि व्याप्तिः। न च साध्यशून्यवृत्तिहेतोः साध्याविनाभावः सम्भवति। न च साध्याभावप्रयोज्याभावप्रतियोगित्वमपि व्याप्तिः। अन्यथा चक्रभ्रमेः कुलालाऽसत्त्यनुमापकत्वानुपपत्तेरिति वाच्यम्। चक्रभ्रमविरहस्य कुलालाऽसत्त्यभावप्रयोज्यत्वे मानाभावात्' इति तत्तुच्छम्। \`चक्रं भ्रमति' इत्यादिज्ञानोत्तरम् रकुलालाऽसत्तिप्रयोज्यत्वे मानाभावः। चक्रभ्रमिकारणकलालनोदनप्रयोजकसमीपसयोगलक्षणकुलालाऽसत्तेश्चक्रभ्रमिप्रयोजकतायाः पाकादेस्तृप्तिप्रयोजकतावदुपपत्तेः।  
 एतेन कुलावद्देशनिष्टसामीप्यप्रतियोगित्वादिकमेवोक्तस्थले चक्रादावनुमेयमित्यपास्तम्। अनुभवसिद्धसाध्यादिप्रतीतिविपरिणामे कारणाभावात्। साध्यान्तरप्रतीतेरननुभवाच्च। न च नानाविधव्याप्तीनामनुमित्यौपयि कत्वे कल्पनागौरवम्। रूपरसयोरिव समानदेशताया वह्निधूमयोरधरोर्ध्वदेशम्बद्धयोरभावेऽपि गम्यगमकभावस्यानुभवानुरोधेन कल्पनेऽपि व्याप्तिभेदस्यावश्यकत्वात्।  
 यत्तु \`अविच्छिन्नमूलस्यैव धूमस्य हेतुतया न विभिन्नदेशत्वम्' इति तन्न। धूमवह्न्यधिकरणप्रदेशयोरसन्निकृष्टत्वेन तत्र तद्व्याप्तिदर्शनायोगात्। धूमशिखागिरिशिखरसंयोगदर्शनमात्रेण वह्न्यनुमानस्यानुभवसिद्धत्वात्। स्वपरिकल्पितनियमानुरोधेन प्रामाणिकानुभवस्यान्यथयितुमनुयितत्वात्। अनय्थाऽतिप्रसङ्गादित्यन्यत्र विस्तरः।  
 स्यादेतत्। \`एकजीववादिनं प्रति मुक्तत्वानुमानमप्रयोजकमेव। तन्मते एकमक्तौ जीवान्तरावशेषाभावेन तद्धर्मदुःखाद्यनुभवापादनायोगात्' इति चेन्न। एकजीववादस्यात्यन्तानुपपन्नत्वेन हेयत्वात्।  
 तथा हि, एकजीववादे तावन्मोक्षानुपपत्तिः। तस्यानादेतो भेदनिष्ठतया तत्रैवाऽग्रहेणाद्वैतज्ञानानुपपत्तेः।  
 यत्तु \`जीवे स्वातनत्र्याभिमानादेरनादेरपि परमेश्वरानुग्रहान्निवृत्तिवदनादिभेदवासनाया अपि तत एव निवृत्तिसम्भवः' इति तदसत्। दृष्टसामग्रीनिरपेक्षादृष्टकल्पनाया अलौकिकत्वात्। लोके हि बलवदुपदेशादिसापेक्षादेवादृष्टाद्विरुद्धवासनाविच्छेदो दृष्टः। न चाद्वैतोपदेशकस्तन्मते कश्चिदस्ति। न च परमेश्वरानुग्रहोऽपि सम्भवति। न च सगुणः साक्षात् निर्गुणत्वेनोपासितः प्रसीदति। न च स्वयमीश्वरः परमैश्वर्यप्रच्युतिमवेक्षत इति युक्तम्। न चानादिवासनानिवृत्तौ प्रमाणमस्ति।न च मुक्तिश्रुतिः प्रमाणम्। तन्मते शुकवामदेवादिमुक्तिवादवदर्थवादत्वसम्भवात्।  
 यत्तु \`असति पुरुषार्थे नार्थवादसम्भवः। तस्य परप्रवर्तनार्थत्वात्' इति तन्न। कर्मप्रवृत्त्यङ्गभूतदेहात्मविवेकप्राशस्त्यबोधकतया मुक्तिवादस्यार्थवादत्वसम्भवात्।  
 किञ्चैकजीववादे प्रमाणाभावः।  
 यत्तु \`मायां तु प्रकृतिं विद्यात्' इति श्रुतप्रकृत्यैक्ये लाघवानुसन्धानेनोपाध्यैक्ये तदुपहितजीवैक्यसिद्धिः' इति तन्न। जीवस्यौपाधिकत्व एव प्रमाणाभावात्। चैतन्यैक्याज्जीवेश्वरभेदस्यौपाधिकत्वमास्थीयत इति चेन्न। चैतन्यैक्यस्यैव सर्वप्रमाणविरुद्धत्वात्। लाघवन्तु प्रमाणबाधितम्। अन्यथा चैतन्यस्यैवाज्ञानकल्पितत्वं किं न रोचयेः। किञ्चैतावत्कालं कस्याप्यमुक्तावग्रेऽपि मुक्तिर्न स्यात्। मुक्तावनाश्वासेन प्रवृत्त्यनुपपत्तेः।  
 यत्तु \`बहुजीववादेऽप्येतावत्कालममुक्तस्य स्वस्य मुक्तिर्न स्यात्। अनाश्वाससाम्यात्' इति तन्मन्दम्। अस्य न्यायस्यालौकिकत्वात्। लोके हि पर्वतादावग्न्यादिकमनुमिमानो धमाग्न्योरन्यत्र साहचर्यमपेक्षते। न पुनः पर्वत एव। तथा मोक्षतत्साधनयोरप्यनय्त्र साहचर्यदर्शनादेव स्वात्मनि तत्सम्भावयतीति युक्तम्। न च प्रमाणतोऽर्थनिश्चये सम्भावनाविरहो न दोषायेति शङ्क्यम्। अतीतमुक्तिवाक्यानामप्रामाण्ये सत्यागामिमुक्तिवाक्यप्रामाण्येऽप्यनाश्वासध्रौव्यात्। किञ्चैकजीववादे सर्वेषां मक्त्यभावेन महायाससाध्यमुक्तिसाधनानुष्ठाने प्रवृत्त्यनुपपत्तिः। स्वनाशस्यापुरुषार्थत्वादिति संक्षेपः।  
 सत्योपाधिकृतसत्यभेदवादोऽयुक्तः। जीवानामन्योन्यमीश्वरेण च स्वाभाविकाभेदे मिथः सुखदुःखाद्यनुसन्धानापत्तेः।  
 यत्तु \`संसारदशायां भेदमात्राभ्युपगमान्न मिथः सुखाद्यनुसन्धानापत्तिः। मोक्षे च भेदनाशान्न मुक्तपरैक्यविरोधः' इति तदसत्। संसारदशायां भेदाभेदवादिनं प्रत्यनुसन्धानस्याऽपादितत्वात्। औपाधिकभेदमात्राङ्गकारस्त्वत्यन्तायुक्तः। ऐक्यस्य स्वभाविकत्वेनापह्नोतुमशक्यत्वात्। मोक्षे तदुत्पत्तौ च तस्याप्यौपाधिकत्वेन विनाशप्रसङ्गात्।  
 किञ्च मुक्तावैक्यं भवतीत्यत्र प्रमाणाभावः।  
  \`यावन्मोक्षन्तु भेदः स्याज्जीवस्य च परस्य च।  
  ततः परं न भेदोऽस्ति भेदहेतोरभावतः॥  
ब्रह्म वेद ब्रह्मैव भवति' इत्यादेरर्थान्तरे सावकाशत्वात्। \`परमं साम्यमुपैति' इत्यादिप्रमाणविरोधश्च।  
 किञ्चोपाधेर्भेदस्य चानित्यत्वे तदुपहितजीवस्याप्यनित्यत्वेन मुक्त्यनुपपत्तिः।  
 यत्तु \`जीवस्य नित्यं रूपं परमात्मैव। अनित्यं पुनरौपाधिकम्। एवञ्चौपाधिकरूपस्य ब्रह्मणि लय एव मुक्तिः। नित्यरूपेण च मुक्त्यन्वयः' इति तदसत्। स्वरूपप्रध्वंसरूपलयस्यापुरुषार्थत्वात्। अन्यविधस्य चानभ्युपगमात्। नित्यरूपस्य मुक्त्यन्वयेऽपि तस्य जीवत्वाभावेन जीवस्य मुक्तिरित्यनर्थकं स्यात्। नित्यरूपस्य जीवत्वे च मुक्तावपि भेदो दुर्वारः।  
 यत्तु \`मक्तौ जीवब्रह्मणोर्भेदाभावेऽपि ब्रह्मतद्गुणयोरिव स्वरूपद्वयावस्थानस्वीकारान्न जीवमुक्त्यनुपपत्तिः' इति तन्न। मन्मते गुणगुणिनोः सविशेषाभेदेन रूपद्वयोपपत्तावपि जीवब्रह्मणोर्निर्विशेषाभेदवादिनस्तदसम्भवात्। निर्विशेषाभेदेऽपि व्यक्तिद्वयाभ्युपगमे बाधकाभाव इति न शङ्क्यम्। निर्विशेषाभेदपदेन रूपान्तरत्वाभावस्य व्यक्तिद्वयपदेन रूपानत्रत्वस्य चाभिधानेन व्याघातात्। मयाऽपि सविशेषाभेद एवोपेयते। स्वरूपस्यैव विशेषत्वसम्भवादिति तु प्रलापमात्रम्। विशेषस्य स्वरूपतन्मात्रत्वे स्वरूपस्यैव विशेष इति नामान्तरं स्यात्। तथा च कथमुक्तदोषपरिहारः स्यात्। तस्य स्वरूपविशेषत्वे च निर्विशेषत्वभङ्गोऽस्मच्चरणशरणीकरणञ्च स्यात्।  
 अपि च जीवब्रह्मणोरभेदबोधकनिरवकाशप्रमाणे सति सर्वमिदमर्थापत्त्या कल्प्यम्। तदेव तु नास्तीत्यसकृदुक्तम्। अधिकञ्चोपाधिखण्डनपञ्चिकायां द्रष्टव्यम्। तस्मान्मुक्तसकलजीवजडप्रपञ्चनियामकः सकलकल्याणगुणाकरो भगवान्विष्णुरिति सिद्धम्।  
  इति श्रीमदुपाध्यायकृतं कुमतखण्डनम्।  
  भूयाच्छ्रीभगवत्पादतत्त्वोद्योतार्थसिद्धये॥

  दुरन्तदुर्मतध्वान्तध्वंसकृन्मध्वभास्करः।  
  बलित्थेत्यादिवेदोक्तगुणः प्रीतोऽस्तु मे सदा॥

  एकं तत्वमवेद्यमुज्झितगुणं मिथ्यैव वस्त्वन्तरं  
  बाध्यग्राहि च मानमात्मविहतं जल्पन्त्वतीता हि ते।

  अर्वाञ्चः परभावबोधविधुराः प्रौढप्रबन्धैः सह  
  स्पर्धन्ते यदि तर्हि हंसचरणैः काकस्तरेदर्णवम्॥  
इति श्रीमहामहोपाध्यायकाशीतिम्मण्णाचार्यविरचितं भट्टत्र्यम्बकशास्त्रिकृतश्रुतिमतोद्योतखण्डनात्मकं  
  कुमतखण्डनं सम्पूर्णम्  
   --------




\]
