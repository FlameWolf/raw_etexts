+++
title = "न्यायामृतप्रकाशः"
author = "श्रीनिवासतीर्थाः"
domain = "दर्शनानि"
sub-domain = "द्वैतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3090"
source_url = "https://www.ebharatisampat.in/read_chapter.php?bookid=MDg5MzgwOTgzODI2Njky"

+++
[[न्यायामृतप्रकाशः	Source: [EB](https://www.ebharatisampat.in/read_chapter.php?bookid=MDg5MzgwOTgzODI2Njky)]]

\[

\<1-1-1\>  %1.प्रथमः परिच्छेदः%

श्रीनिवासतीर्थविरचितः  
न्यायामृतप्रकाशः

वासवीहृदयानन्दं वेदशास्त्र प्रणायकम्।  
वेदव्यासङ्गुरूपास्यं वन्देऽभीष्टप्रदायकम्॥1॥

श्रीरामं हनुमत्सेव्यं श्रीकृष्णं भीमसेवितम्।  
श्रीव्यासं श्रीमदानन्दतीर्थसेव्यमाभजे॥2॥

हृत्तमोनाशकं शास्त्रप्रभया तत्वभासकम्।  
नमामि श्रीमदानन्दतीर्थाचार्यदिवाकरम्॥3॥

श्रुतिक्षीराब्धिमामथ्य बुद्धिमन्दरभूभृता।  
प्राप्ता न्यायसुधा येन तं जयेन्द्रमहं भजे॥4॥

ब्रह्मण्यतीर्थवार्ध्युत्थं व्यासतीर्थेनन्द्रिमाभजे।  
तात्पर्यचन्द्रिकायुक्तं सर्वतापापहं सताम्॥5॥

वेदव्यासब्धिसञ्जातं सदा हरिपदाश्रयम्।  
पदार्थकौमुदीयुक्तं वेदेशेन्दुमहं भजे॥6॥

श्रीमन्न्यायसुधाया यैर्भावः सम्यक्प्रदर्शितः।  
तान्वन्दे यादवाचार्यान्सदा विद्यागुरूनहम्॥7॥

अथ तत्कृपया न्यायामृतस्येदं प्रकाशनम्।  
क्रियते श्रीनिवासेन गुरुशिक्षानुसारतः॥8॥

इह खलु व्यासतीर्थ श्रीमच्चरणः श्रुतमर्थं मिमनिषया निविभन्त्सुः परीक्षकप्रवृत्त्यङ्गभूतमनुबन्धचतुष्टयं वक्तुं विशिष्टविषयादिमद्ब्रह्ममीमांसया निबध्य सम्बन्धयितुं चतुर्लक्षणीमीमांसाविवक्षितविशेषणचतुष्टयवत्त्वेनेष्ट देवतामभिष्टवीति। निखिलेत्यादिना॥ निखिलगुणपूर्णत्व नित्यनिर्धूतहेयत्वयोर्हेतुहेतुमद्भावः \`श्रियः पत्ये नित्यागणितगुणमाणिक्यविशदप्रभाजालोल्लासोप हतसकलावद्यतमस' इति टीकाकारोक्तरीत्यावगन्तव्यः।

 ननु निकायमिति कथम्। निकाय्यनिलयालया इत्यमरकोशे "पाय्यसान्नाय्य निकाय्य धाय्यामानहनिर्विवाससामिधेनीषु "इति सूत्रेच निकाय्यशब्दस्यैवनिलय वाचित्वोक्तेर्निकाय्यम् इति वक्तव्यत्वादिति चेत्। अत्राहुः। निपूर्वकान्निवासार्थकाच्चिनोतेर्धातुविशेषाद्घञ्प्रत्ययेऽकारमात्रं विहायसर्वस्यापि लोपे न कारस्थस्य इकारस्य एकाररूपे गुणे प्राप्ते अचोऽञ्णितीति ऐकाररूपवृद्धौ सत्यां तस्य चायादेशे चकारस्य ककारादेशेनिकायम् इति रूपस्य "निवासचितिशरीरोपसमाधानेष्वावेश्चक"इति सूत्रे निवासार्थे साधिततया निखिल गुणानां निवास आश्रय इत्यर्थो द्रष्टव्य इति। गुरुचरणस्तु। नायं निकायशब्धः कोशसूत्रोक्तरीत्या निवासार्थे रूढोऽभिप्रेतः। किन्तु अव्ययानामनेकार्थत्वान्निखिलगुणा एव नितरां कायो यस्येत्यर्थस्याभि प्रेततया न कोपि क्षुद्रोपद्रव इत्याहुः॥

 शुभतमेति॥ मतिशब्दस्य ध्यानार्थत्वे तस्याः शुभतमत्वं नाम वैराग्य भक्तिदार्ढ्योपकृतत्वम्। तेन मेयं साक्षात्कर्तव्यम्। अपरोक्षज्ञानार्थत्वे तु वैराग्यभक्तिध्यानजातत्वेन शुभतमत्वं तस्य मन्तव्यम्। तेन मेयं विषयीकर्तव्यम्। यद्वा नित्यानित्यवस्तुविवेकवैराग्यशमदमादिसम्पत्तिमुमुक्षारूपसाधनचतुष्टयसम्पन्नत्वेन शुभतमा ये पुरुषास्तेषां मत्या मेयं श्रवणादिद्वाराऽपरोक्षज्ञानेन विषयीकारणीयमित्यर्थः। सौख्यस्य शुद्धत्वं नाम दुःखासम्भिन्नत्वं मन्तव्यम्। अनेन विशेषण चतुष्टयेनाऽध्याय चतुष्टयार्थः सङ्गृहीत इति ध्येयम्। तथा च भगवतो विषयत्वाच्छुद्धसौख्यस्य परमप्रयोजनत्वान्मति शब्दोक्तापरोक्षज्ञानस्य चावान्तरप्रयोजनत्वाच्छुभतमानाञ्च अधिकारित्वाद्यथायोग्यं सम्बन्धसद्भावात्प्रेक्षावतामत्र प्रवृत्तिरुचितेत्यपिसूचितम्। गुणपूर्वत्वोपपादनायाह॥ सकलेति। वैदिकानां सर्वशब्दानां यौगिकत्वात्तदभिधेयत्वे सकलगुणपूर्वत्वमेव सिद्ध्यति। यथोक्तं "अतोऽनन्तगुणो विष्णुर्यच्छब्दायोगवृत्तय " इति। ननु कासुचिच्छाखासु अन्यथाप्युच्यमानत्वान्नविष्मोर्निखिलनिगमगेयत्वंयुक्तमित्याशङ्कापरिहाराय सूत्रकृदुक्तं गति सामान्यं हृदि निधायाह॥ सर्वशब्देति॥ वैदिकप्रकृत्यादि सर्वशब्दाभिधेयमित्यर्थः। अतो नानयोर्विशेषणयोः पुनरुक्तिरितिभावः। यद्वा अधिकारिभेदेन वाक्यसमन्वयपदसमन्वयाभ्यां भगवानेव प्रतिपाद्य इति वाक्यान्वयाज्जोतिरुपक्रमादित्यादि सूत्रोक्तप्रकारं हृदि निधायेदं विशेषणद्वयम्। अतो न पुनरुक्तिरिति मन्तव्यम्। निराकारस्य ब्रह्मणोबुद्धावनारोहाच्छुभतममतिमेयत्वं यदुक्तं तदयुक्तमित्याशङ्कापरिहारायोक्तं नवजलधरकाय मितीत्याहुः। वस्तुतस्तु निखिलगुणनिकायमित्यनेनैव निराकारत्वशङ्कायाः परिहृतत्वात्स्वोपास्यदेवता स्वरूपकथनायैवेदं विशेषणमिति मन्तव्यम्। नवजलधरोवर्षाकालीनो मेघः तद्वद्विद्यमानः कायो यस्य तं नीलमेघश्यामं श्रीकृष्णमित्यर्थः। लक्ष्मीसहायमित्यत्र लक्ष्म्याः सहाय इति विग्रहो न तु लक्ष्मीरेव सहायो यस्येति। तथात्वे महि मातिशयाऽलाभात्। एवं च लक्ष्म्याः भगवान्सहाय इति वचनेन ग्रन्थस्य वाङ्मनोव्यापार रूपत्वाल्लक्ष्म्याश्च वाङ्मनसदेवतात्वाद्यल्लक्ष्म्या वाङ्मनसदेवतात्वं तदपि तदधीनमिति प्रमेय सूचनेन भगवतो महामहिमा लभ्यत इति ध्येयम्॥

 स्वापेक्षितविघ्ननिवारणगुणवत्त्वेन भगवन्तं सेवते। विघ्नौघेति॥ सत्याशेषेतिविशेषणमुत्तरग्रन्थोपक्षे पाय भूमिकारचनरूपमिति ज्ञेयम्। आदिगुरून्सेवते॥ अभ्रममिति॥ भ्रमरूपज्ञानरहितम्। गङ्गादिसर्वतीरथेषु भ्रमो नामाऽऽवर्तस्तिष्ठतीत्याशयः। भङ्गरहितं प्रतिवादिप्रयुक्तपराभवरहितम्। अन्यत्र तु वसन्तादिकाले प्रवाहविच्छेदरूपो भङ्गोस्तीत्यवसेयम्। भङ्गरहितं प्रतिवादिप्रयुक्तपराभवरहितम्। अन्यत्र तु वसन्तादिकाले प्रवाहविच्छेदरूपो भङ्गोस्तीत्यवसेयम्। अजडं जाड्याख्यदोषरहितम्। इतरत्र तु जलात्मकत्वात् जाड्यमस्तीति बोध्यम्। विमलं विगमलम्। "शमलं पापमुद्दिष्टं रागद्वेषादिकं तथा। अपराधश्च शमलं मलं च शमलं विदु" रितिकर्मनिर्णय वचनात् मलशब्दोक्तपापरहितमित्यर्थः। अपरत्र तु वर्षाकाले कल्मषतादिरूपं मलमस्तीत्यवसेयम्। तापत्रयापहं स्मरणादिना आध्यात्मिकादितापत्रयवारकम। इतरत्र तु आधि- भौतिकाख्यबाह्य तापवारकत्वमेवेतिध्येयम्। अत एवातुलं गङ्गादितीर्थासदृशम्। जयतीर्थवाक्स्तुतिव्याजेन तान्स्तैति। चित्रैरिति॥ पदानां चित्रत्वं नामाऽकाङ्क्षादियुक्तत्वम्। वाक्यानां गं भीरत्वं नामास्पष्टार्थत्वम्। मानानामखण्डितत्वं नाम प्रतिप्रमाणिराहित्यं द्रष्टव्यम्। गुरोरानन्दतीर्थस्य योगुरुभावस्तम्। स्वसंन्यासगुरुं सेवते॥ समुत्सार्येति॥ भास्करपक्षे विष्णुपदमाकाशम्। "वियद्विष्णुपदंव्योमे" त्यभिधानात्। स्वविद्यागुरून्प्रणमति॥ ज्ञानेति॥ स्वङ्ग्रन्थनामाह। श्रीमध्वेति॥ प्रसिद्धाऽमृतपक्षे विबुधाः देवाः। ग्रन्थपक्षे विबुधाः पण्डिताः। न्यायामृतोद्धरणस्य मूलकोशैरेव शिष्यैः कर्तुं शक्यत्वाद्व्यर्थोयं भवतां श्रम इत्यत आह॥ विक्षिप्तेति॥ अनुक्तेति॥ भगवत्पादटीकाकाराभ्यां कण्ठतोऽनुक्तमर्थादुक्तमिति व्याख्येयम्। अन्यथातदुभयापेक्षया स्वस्य सार्वज्ञ्यापत्तिरितिध्येयम्।  
\</1-1-1\>

\<1-1-2\>  %2.विप्रतिपत्तिविचारः%

 सत्याशेषविश्वस्य कारणमित्युपक्षिप्तं विश्वस्य सत्यत्वमसहमानो मायावादी प्रत्यवतिष्ठते॥ नन्विति॥ अत्रैवकारार्थश्चिन्त्यते॥ विशेषणसङ्गतोऽयमेवकारः। तस्यचविशेष्यतावच्छेदके एव कारसमभिव्याहृतपदार्थ तावच्छेदकव्याप्यत्वार्थकत्वस्य शङ्खः पाण्डुरं एवेत्यादौ दर्शनेन विश्वत्वे मिथ्यात्वव्याप्यत्वलाभात् सर्वोपि शङ्खः पाण्डुरं इति लाभवत्सर्वमपि विश्वं मिथ्येति प्राप्त्या सत्याशेषविश्वस्य कारणमिति यत्सत्याशेषविश्वस्य कारणत्वमुक्तं तदसदिति भावः। यद्वाविश्वमेवमिथ्येति विशेष्यसङ्गतोऽयमेवकारः। तस्य च विशेष्यतावच्छेदकानवच्छिन्ने विशेषणसम्बन्धव्युदासार्थत्वस्य पार्थ एव धनुर्धर इत्यादौ दर्शनेनाऽत्रविश्वत्वानाक्रान्ते ब्रह्मणि तुच्छे च मिथ्यात्वसम्बन्धव्यवच्छेदस्तदर्थः। तथा च विश्वमेवमिथ्यातत्कारणत्वं दूरोत्सारितमिति भावः। अथवा एवकारः कार्त्स्न्यार्थे। जगदेव दुःखपङ्कनिमग्नमितिवत्। तथा च मिथ्याशब्दैव शब्दाभ्यां सत्याशेषेत्युक्तविशेषणद्वयक्षेपलाभ इत्याशयः। सम्प्रदायस्तु प्रमाणबाधाद्यशेषप्रतिज्ञादोषोद्धारार्थोऽत्र एवकारः। नचैतदलौकिकं "मिथ्यैव भेदो विमतो भेदत्वाच्चन्द्रभेदवदि" त्यनुव्याख्यानव्याख्यावसरे सुधायां साध्यावधारणेनाऽऽभासोद्धारं सूचयतीति टीकाकारैरुक्तत्वादिति ध्येयम्।

 इममेवैवकारार्थमेतादृशप्रतिज्ञया सिद्धे विश्वमिथ्यात्वे दूषणाभिधातृभिर्भवद्भिरतीव सावधानैर्भवितव्य मित्याशयेन विशदयति। तथाहीति। तथा यत्प्रतिज्ञातं विश्वमिथ्यात्वं तत् हि प्रमाणप्रसिद्धं न तु प्रमाणबाधादिदोषोपेतमित्यर्थः। पूर्वोत्तरपक्षपरिग्रहाभ्यां प्रवर्तनीयस्य विचारस्य संशयजन्यत्वाद्विचाराङ्ग संशयापरनाम्नीं विप्रतिपत्तिं दर्शयति॥ तत्रेति॥ प्रवर्तनीयायां मिथ्यात्वसत्यत्वकथायाम्। विप्रतिपत्तिः संशयः। ननु कस्येयं विप्रतिपत्तिः। न तावद्वादिनः। तस्य मिथ्यात्वनिश्चयवत्त्वात्। नापि प्रतिवादिनः। तस्य सत्यत्वनिश्चयवत्त्वादिति चेत्सत्यम्। न वादिप्रतिवादिनोरियं विप्रतिपत्तिः। किं तु तदुभयव्यतिरिक्तानां सभापत्यादीनामेव तत्वनिर्णयेप्सुसभापत्याद्यर्थिताभ्यामपि वादिप्रतिवादिभ्यां क्रियमाणायाः कथायास्तत्संशय निरासद्वारा तत्वनिर्णय फलकत्वाद्ग्रन्थस्यापि वादप्रक्रियया प्रवर्तमानत्वात्। अतः कथातः पूर्वं वादिप्रतिवादिव्यतिरिक्तानां सभापत्यादीनां वादिप्रतिवादिप्रवर्तनीयविचाराङ्गसंशयापरनाम्नी विप्रतिपत्तिरस्तीति व्याख्येयम्। यथोक्तम्। "वा समितेः शुभेती" तिसम्प्रदायः। अन्ये तु नेयं विप्रतिपत्तिर्वादिनो नापि प्रतिवादिनः किं नामोभौ प्रति एकैकपक्षपरिग्रहाय विरुद्धार्थप्रतिपादकवाक्यद्वयरूप विप्रतिपत्तिर्मध्यस्थप्रदर्शिताऽस्तीत्यर्थ इत्याहुः। ननु विप्रतिपत्तिमादौ प्रदर्श्य पश्चात्पूर्वपक्ष उत्थापनीयः। विषयो विशयश्चैव पूर्वपक्षस्तथोत्तर इति वचनात्। अतोऽत्र वैपरीत्यं कस्मादाचरितमिति चेदुच्यते। मिथ्यैवेत्यस्य न पूर्वपक्षप्रदर्शन एवतात्पर्यं किंनाम संशयस्य विरुद्धार्थप्रतिपादक पूर्वोत्तरपक्षप्रतिपादक वाक्यद्वयजन्यत्वे न विप्रतिपत्तिवाक्यद्वयाऽज्ञाने प्रदर्शयितुमशक्यत्वात् सत्याशेषेति सत्यत्वप्रतिपादकं मिथ्यैव विश्वमिति मिथ्यात्वप्रतिपादकं वाक्यं चादौ प्रदर्श्यानन्तरं संशयापरनाम्नी- विप्रतिपत्तिः प्रदर्शितेत्यदोष इति।

 विश्वं मिथ्येतिसामान्येन प्रतिज्ञातम्। तथा च ब्रह्मादेरपि विश्वशब्देन ग्रहणे बाधाद्यापत्तेः धर्मिणं निर्धारयंस्तामेव विप्रतिपत्तिं विवृणोति। ब्रह्मप्रमान्येन वेत्यादिना॥ अत्र विद्वत्प्रमोदार्थं पदानां कृत्यं चिन्त्यते। तथाहि। ब्रह्मान्यन्मिथ्येत्युक्ते तुच्छे बाधः स्यात्। अतः असद्विलक्षणत्वे सतीत्युक्तम्। तावत्युक्ते शुक्तिरूप्ये सिद्धसाधनता स्यात्। अतोऽबाध्यत्वे सतीत्युक्तम्। नन्विदं विशेषणं व्यर्थम्। सिद्धसाधनताया वक्तुमशक्यत्वात्। असद्विलक्षणत्वे सति ब्रह्मान्यन्मिथ्येति। वादिना प्रयुक्ते सति प्रतिवादिभिरस्माभिः सिद्धसाधनता वाच्या। नहि सा वक्तुं शक्या। अस्मन्मते शुक्तिरूप्यस्यासत्त्वेन पक्षतावच्छेदकानाक्रान्तत्वादिति चेन्न। परार्थानुमाने वक्तुमशक्यत्वेपि यदा तवैवस्वार्थानुमितिः तदा त्वन्मते तस्यासद्विलक्षणत्वेन सिद्धसाधनताप्राप्त्या अबाध्यत्वविशेषणसार्थक्यात्। न च विशेषणप्रयोजनस्योभयवादिसिद्धत्वाभाव इति वाच्यम्। विशेषणस्य सार्थक्ये प्रयोजनवत्त्वमेव तन्त्रं न तूभयवादिसिद्धप्रयोजनवत्त्वम्। गौरवात्। न चैतददृष्टचरमिति वाच्यम्। निरीश्वरवादिनं मीमांसकं प्रतीश्वरसाधनाय तार्किकेण प्रयुज्यते "जन्यकृत्यजन्यानि जन्यानि सकर्तृकाणी" त्यादि। तत्र जन्यानि सकर्तृकाणीत्युक्ते घटादीनां कुलालादिकर्तृकतायाः सिद्धत्वेन सिद्धसाधनता स्यात्। अतः कृत्यजन्यानीत्युक्तम्। तर्हि तार्किकमते सर्वस्यापीश्वरकृतिजन्यत्वेनाऽऽश्रयासिद्धौ प्राप्तायां जन्यत्वं कृतिविशेषणमुपात्तम्। नहीदं सम्भवति। आद्यजन्यपदस्य तार्किकरीत्या कृत्यसद्भावेपि मीमांसकरीत्या तदभावात् तस्य निरीश्वरवादित्वेनाश्रयासिद्धेस्तेनोद्भावयितुम् अशक्यतयोभयसिद्धप्रयोजनाभावेन तद्वैयर्थ्यशङ्कायां विशेषणस्य सार्थक्ये प्रयोजनवत्त्वमेव तन्त्रं न तु तस्योभयसििद्धत्वमपीति यथा तार्किकैः समाधीयते तथेहापीति।

 अत्रेदं चिन्त्यम्। यदुक्तं स्वार्थानुमितिदशायां सिद्धसाधनतावरणाय विशेषणं सार्थकमिति तदयुक्तम्। पक्षतावच्छेदकावच्छिन्ने सर्वत्र साध्यसिद्धेरुद्देश्यत्वपक्षे सिद्धसाधनताऽभावः पृथिवी इतरभिन्नेत्यत्र दृष्टः यथाहि घटत्वावच्छेदेनेतरभेदसिद्धावपि पृथिवीत्वरूपपक्षतावच्छेदकावच्छिन्ने सर्वत्र साध्यसिद्धेरभावेन सिद्धसाधनताया अभावात्। एवमिहापि शुक्तिरूप्यत्वावच्छेदेन मिथ्यात्वरूपसाध्यसिद्धावपि असद्विलक्षणत्वे सति ब्रह्मान्यत्वावच्छेदेन सर्वत्रवियदादौ मिथ्यात्वरूपसाध्यसिद्ध्यभावेन सिद्धसाधनताया अभावादबाध्यत्वविशेषणं व्यर्थमिति। केचित्तुपक्षतावच्छेदकावच्छिन्ने यत्र कुत्रचित्साध्यसिद्धेरुद्देश्यत्वपक्षे अंशे सिद्धसाधनतायाः सम्भवाद्विशेषणं सार्थकमित्याहुः अत्र पृथिवी इतरभिन्नेत्यस्यापि दुष्टत्वापत्तेस्तदयुक्तम्। अपरे तु असद्विलक्षणत्वे सति ब्रह्मान्यत्सत्यमिति प्रतिवादिना साधनीयम्। तत्र मायिना शुक्तिरूप्ये बाध उद्भाव्येत तदर्थमबाध्यत्वे सतीत्युक्तमित्याहुः। ननु नात्रबाधः सम्भवति। तथाबि। यद्धर्मावच्छेदेन यस्मिन्धर्मिणि साध्यं साध्यते तद्धर्मावच्छेदेन तत्र तदभावज्ञानं बाधः। यथाऽग्नित्वावच्छेदेनाग्नावनुष्णत्वं साध्यते तद्धर्मावच्छेदेनैवाग्नावुष्णत्वज्ञानं चेद्बाधः। न तु अग्नित्वावच्छेदेनानुष्णत्वे साध्ये द्रव्यत्वावच्छेदेन यत्र कुत्र चिदुष्णत्वज्ञानं बाधः। समानप्रकारकविरहज्ञानस्यैव बाधत्वात्। एवं च पक्षतावच्छेदकावच्छिन्ने सर्वत्र साध्यसिद्धेरुद्देशत्वेनाऽसद्विलक्षणत्वे सति ब्रह्मान्यत्वावच्छेदेन सर्वत्र प्रपञ्चे सत्यत्वस्यास्माभिः साध्यमानत्वाच्छिक्तुरुप्यत्वावच्छेदेन सत्यत्वाभावस्य सिद्धत्वमादाय बाधोक्त्ययोग इति चेन्न। त्वदुक्तं हि सम्पूर्णबाधलक्षणम्। यदा हि पक्षतावच्छेदकावच्छिन्ने यत्र कुत्र चित्साध्यसिद्धेरुद्देशयत्वं तदा पक्षतावच्छेदकावच्छिन्ने यत्र कुत्रचित्साध्याभावस्य सिद्धौ अंशे बाधः। तथाचासद्विलक्षणत्वे सति ब्रह्मान्यत्वावच्छेदेन यत्र कुत्रचित्सत्यत्वसिद्धेरुद्देश्यत्वं यदा तदाऽसद्विलक्षणत्वे सति ब्रह्मन्यत्वावच्छिन्ने यत्र कुत्र चिच्छुक्तिरूप्ये सत्यत्वाभावसिद्ध्यां बाधो मायिनोद्भाव्येतापि। तदर्थमबाध्यत्वविशेषणमिति न कोपि अंशेदोषः। अथाऽबाध्यत्वे सतीत्याद्युक्तौ मायिमते आश्रयासिद्धिः। तन्मते विश्वस्य बाध्यत्वेन पक्षालाभात्। अतो ब्रह्मप्रमान्येनेत्युक्तम्। तथा च तन्मते जगतो ब्रह्मप्रमाबाध्यत्वेपि तदन्येनाबाध्यत्वसत्त्वान्नाश्रयासिद्धिरिति भावः। नन्वत्र नञ्द्वयं कस्मादुपात्तं ब्रह्मप्रमाबाध्यत्वे सतीत्येव कस्मान्नोक्तमिति चेदुच्यते। तथात्वे तत्ववादिमते आश्रयासिद्धिः। तन्मते जगतः सत्यत्वेन ब्रह्मप्रमाबाध्यत्वाभावात्। अतो नञ्द्वयगर्भता। तथा चास्मन्मते सर्वथाऽबाध्यत्वेन विशेषणपर्यवसानम्। तन्मते तु ब्रह्मज्ञानबाध्यत्वेनेति न कोपि दोष इति द्रष्टव्यम्। नन्वत्रप्रमापदं किमर्थं ब्रह्मज्ञानान्यज्ञानाबाध्यत्वे सतीत्येवे कस्मान्नोक्तमिति चेदुच्यते। ब्रह्मज्ञानान्यज्ञानाबाध्यत्वे सतीत्युक्तौ सर्वप्रत्ययवेद्येचेत्यादि वचनान्नेदं रूप्यमिति बाधकज्ञानस्यापि शुक्त्यवच्छिन्नचैतन्यविषयकत्वेन ब्रह्मज्ञानत्वात्तद्बाध्ये अत एव ब्रह्मज्ञानान्यज्ञानाबाध्ये शुक्तिरूप्ये मिथ्यात्वसिद्ध्या सिद्धसाधनता स्यात्तदर्थं प्रमापदम्। वेदान्तजन्यनिष्प्रकारकब्रह्मज्ञानस्यैव वस्तु गत्या प्रमात्वेन नेदं रूप्यमितिज्ञानस्य वस्तुगत्यातन्मतेऽप्रमात्वात्। ब्रह्मप्रमान्येनाबाध्यत्वस्य शुक्तिरूप्येऽभावेन धर्मिकोटावप्रवेशान्नसिद्धसाधनतेति ध्येयम्। अत्र यद्यपि प्रमात्वं नाम न तद्वतितत्प्रकारकत्वं विवक्षितम्। निर्विकल्पकाऽव्याप्तेः। ब्रह्मप्रमाया निष्प्रकारकत्वेन ब्रह्मत्ववति ब्रह्मत्वप्रकारकत्वाभावात्। तथापि विशेष्यावृत्त्यप्रकारकत्वं विवक्षितं सविकल्पकप्रमायां विशेष्यवृत्तिप्रकारकत्वमादाय निर्विकल्पकायां तु सर्वथा निष्प्रकारकत्वेन लक्षणपर्यवसानम्। प्रकृते च वेदान्तजन्यप्रमायाः निर्विकल्पकरूपतया सर्वथा निष्प्रकारकत्वेन ब्रह्मावृत्त्यप्रकारकत्वात् उक्तं प्रमालक्षणमस्तीति न कोपि दोष इति ध्येयम्।

 अथ ब्रह्मप्रमान्येनाबाध्यत्वे सतीत्याद्युक्तौ ब्रह्मण्यारोपितक्षणिकत्वे ब्रह्म स्थायीति प्रमाबाध्ये ब्रह्मप्रमान्येनेत्यादि विशेषणजातस्य सत्त्वेन धर्मित्वप्राप्तौ तत्र मिथ्यात्वसाधने सिद्धसाधनता स्यादित्यस्वरसादाह॥ सप्रकारेणवेति॥ तथा च ब्रह्मण्यारोपितक्षणिकत्वस्य विप्रतिपत्तिधर्मिता। तस्य स्थापि ब्रह्मेति सप्रकारकप्रमाबाध्यत्वेन सप्रकारकेणाबाध्यत्वाभावादित्याहुः। तच्चिन्त्यम्। नेदस्वरसोद्भावनं युक्तम्। तथाहि। अत्र ब्रह्मप्रमाशब्देन निष्प्रकारप्रमाया एव विवक्षितत्वेन ब्रह्म स्थायीति प्रमाया ब्रह्मप्रमात्वाभावेन ब्रह्मण्यारोपितक्षणिकत्वमादाय सिद्धसाधनताया वक्तुमशक्यत्वात्। किं च ब्रह्मप्रमेत्यत्र प्रमाशब्देनातत्वावेद कप्रमाविवक्षितोत तत्वावेदकप्रमा। नाद्यः। शुक्तिरूप्यस्यापि नेदं रजतमित्यतत्वावेदकप्रमाबाध्यत्वेना तत्वावेदकब्रह्मप्रमान्येनाबाध्यत्वादेः सत्त्वेन तस्य मिथ्यात्वसाधने पुनः सिद्धसाधनताया दुर्वारत्वापातात्। न द्वितीयः। तथात्वे ब्रह्मण्यारोपितक्षणिकत्वमादाय सिद्धसाधनताया वक्तुमशक्यत्वात्। ब्रह्म स्थायीति प्रमायाः तत्वावेदकत्वाभावेन ब्रह्मण्यारोपित क्षणिकत्वे तत्वावेदकप्रमान्येनाबाध्यत्वस्याभावेन तदादाय सिद्धसाधनताया अयोगेन सप्रकारकेण वेत्यस्यवैयर्थ्यापत्तेरिति। सम्प्रदायस्तु। ब्रह्मप्रमेत्यस्य हिब्रह्म विषयिणी प्रमेत्यर्थः। ब्रह्मवेदान्तजन्यवृत्ति विषयन्तेति मते ब्रह्मप्रमाया एवाभावेन तद्घटितविप्रतिपत्त्ययोग इत्यस्वरसादाह सप्रकार केण वेति यद्वक्ष्यति विश्वमिथ्यात्वस्याऽनुमान बाधकथनावसरे "ब्रह्मवृत्तिव्याप्यमपि नेतिमतेन तु द्वितीयतृतीये" इति। ननु च ब्रह्मान्यदित्यस्य यदि ब्रह्मप्रतियोगि कान्योन्याभाववत्त्वमर्थस्तर्ह्यसतोनिस्स्वरूपत्वेन ब्रह्मप्रतियोगिकान्योन्याभावस्य धर्मिस्वरूपभूतस्यसम्भवेन तदाऽऽदाय बाधाऽप्रसक्तेरसद्विलक्षणत्वे सतीतिविशेषणवैयर्थ्यात्। यदि चान्योन्याभावस्य प्रतियोगितावच्छेदकात्यन्ता भावव्याप्यतया ब्रह्मत्वात्यन्ता निर्धर्मकत्वेन ब्रह्मत्वात्यन्ताभावाधिकरणत्वमपि नास्तीति वाच्यम्। अभावरूपा धर्मा नाद्वैतं निघ्नन्तीति मण्डनमिश्रोक्तेरिति चेदुच्यते। द्वितीयपक्षाङ्गीकारे दोषाभावात्। नचोक्तरीत्या बाध इति वाच्यम्। मायिकब्रह्मत्वसद्भावेन तदत्यन्ताभावाधिकरणत्वाभावेन तस्य पक्षबहिर्भूतत्वेन तत्र बाधाप्रसक्तेः। अथवाऽऽद्य एव पक्षोऽभिप्रेतः। नचोक्तदोषः। तस्याऽस्मन्मते धर्मिस्वरूपत्वेपि परमते तदभावेन तद्रीत्या बाधवारणाय विशेषणसार्थक्यादित्याहुः। वस्तुतस्तु ब्रह्मान्यत्वं नाम ब्रह्मविलक्षणत्वं वैलक्षण्यं च तद्विरुद्धधर्मयोगित्वं तच्चास्त्यसति निषेधबुद्धिविषयत्वादिरूपब्रह्मविरुद्ध धर्मसद्भावात्। अतस्तदादाय बाधपरिहारायासद्विलक्षणत्वे सतीत्युक्तमित्यवगन्तव्यम्। अथवा ब्रह्मान्‌यदित्यस्य ब्रह्म अन्यद् यस्माद् इत्यर्थकरणेनाऽसतोपि प्राप्त्या। तत्र बाधपरिहारायासद्विलक्षणत्वे सतीति विशेषणस्य सार्थक्यात्। प्रतियोगित्वादिधर्माणां रूपाधिवद्धर्मि सत्तासापेक्षत्वाभावादित्यालोचनीयम्।

 प्रतिपन्नोपाधाविति॥ यस्य यद् अधिष्ठानत्वेन प्रतिपन्नं तत्रेत्यर्थः। तुच्छेऽतिव्याप्तिवारणायेदं विशेषणम्। तत्र प्रतिपन्नोपाधेरेवाभावादिति भावः। नन्वत्र निषेधशब्दो यदि प्रागभावध्वंसान्योन्याभावपरस्तर्हि तत्प्रतियोगित्वस्य घटादिप्रपञ्चे सत्त्वेन सिद्धसाधनताप्रसङ्गः। प्रागभावविवक्षायामविद्यादावनादौ बाधापत्तिश्च। अतोत्यन्ताभावपर एव वाच्यः। तथा च त्रैकालिकपदं व्यर्थमिति चेत्। अत्रकेचित्। त्रैकालिकनिषेध शब्देनाखण्डवृत्त्यात्यान्ताभाव एव विवक्षित इत्यदोष इत्याहुः। गुरुचरणास्तु। निषेधशब्दः संसर्गाभावपरः। तथा च त्रैकालिकसंसर्गाभावोत्यन्ताभाव एवेति न कोपि क्षुद्रोपद्रव इति निरूपयन्ति। प्रतिपन्नोपाधौ त्रैकालिकनिषेधप्रतियोगित्वे साध्येऽत्यन्तासत्त्वप्राप्तिः नचेष्टपत्तिः। असद्विलक्षणस्वरूपाङ्गीकारात्तथाच बाध इत्यस्वरसादाह॥ परमार्थिकत्वेति। असद्विलक्षणं व्यवहारिकं स्वरूपमनुपमृद्य पारमार्थिक्तवाकारेण नास्तीतिसाध्यत इति न दोष इति भावः। ब्रह्मप्रमान्येन वा सप्रकारेणवेत्यनयोर्विशेषणयोः कृत्यं दर्शयति॥ अखण्डार्थेति॥ ब्रह्मप्रमाबाध्यमपीत्युक्त्या ब्रह्मप्रमान्येनाबाध्यत्वमुपपादितम्। निष्प्रकारकब्रह्मप्रमेत्युक्त्या स प्रकारेणाबाध्यत्वमुपपादितं। वेदान्तजन्यप्रमाया निष्प्रकारकत्वोपपादनायाखण्डर्थनिष्ठेत्युक्तम्। निर्विशेषार्थनिष्ठेत्यर्थः॥ विप्रतिपत्तिरूह्येति॥ अत्र विप्रतिपत्तिर्नाम संशयजनिका विरुद्धार्थप्रतिपादक वाक्य द्वयरूपैवविवक्षिता द्रष्टव्या।

 ननु मूलकोशे आचार्यैः टीकाकारैर्वा कुत्रापि विप्रतिपत्तेरप्रदर्शितत्वात्तत्प्रदर्शने भवतामकौशलं स्यादिति चेत्। सत्यम्। न प्रदर्शनीयैव विप्रतिपत्तिः। तर्हि भवद्भिः कस्मात्सा प्रदर्शितेति चेत्तत्राह। इद़ञ्चेति॥ वस्तुत इति॥ अत्यावश्यकतयोत्यर्थः। अङ्गीकृत्येदमुक्तम्। वस्तुतस्तु तार्किकमतेपि न विप्रतिपत्तिप्रदर्शनस्यावश्यकता। कुत इति चेन्नष्प्रयोजनत्वादिति गूढाभि सन्धिराह॥ तत्पक्षेपीति॥ ननु तर्हि कथं निष्प्रयोजनत्वम्। पक्षपरिग्रहस्यैव फलत्वादिति शङ्कायां तस्यान्‌यथासिद्धत्वेन विप्रतिपत्तिवाक्य सापेक्षत्वाभावादित्याशयमुद्घाटयति। तस्येत्यादिना। तस्य पक्षपरिग्रहस्य सिद्धावित्यन्वयः। लौकिकरीत्यनुसारिणा भाषारूपेण वादिवाक्येन मया प्रपञ्चमिथ्यात्वं साध्यत इति संस्कृतरूपेण वादिवाक्येनेत्यन्वयो द्रष्टव्यः। ननु यदि कर्णाटकमहाराष्ट्रद्राविडादिभाषारूपेण वादिवाक्येन पक्षपरिग्रहरूपफलसिद्धिः तदाऽपशब्दादिना निग्रहापत्तिः। तथा यदि मयाप्रपञ्चमिथ्यात्वं साध्यत इति संस्कृतरूपेण वादिवाक्येन तत्सिद्धिस्तर्हि प्रपञ्च शब्देन ब्रह्मशुक्तिरजत योरपि प्राप्त्या बाधसिद्धसाधनते स्यातामित्याशङ्कापरिहारायोक्तम्। निग्रहानर्हेणेति॥ तत्कुत इत्यत उक्तम्। कथाबाह्येनेति। समयबन्धादितः पूर्वतनेत्यर्थः। कथायामेव निग्रह इति भावः। उक्तकुसृष्टिः ब्रह्मप्रमान्येनेत्यादि विशेषणं प्रक्षिप्य तत्प्रयोजनान्वेषणरूपा। ननु तार्किकमते पक्षपरिग्रहरूपफलस्यान्यथासिद्ध्या तदर्थं विप्रत्तिपत्तिवाक्यस्य वैयर्थ्येपि प्रयोजनान्तरार्थं तत्सार्थकमिति चेत्तत्रविकल्पयामः। तत्प्रयोजनं साध्योपस्थितिर्वा पक्षत्वप्रयोजकसंशयोवा। तत्राद्यमाशङ्क्य निराकरोति। न च साध्येति। तत् विप्रतिपत्तिवाक्यम्। हेत्वभिधानप्रयोजकाकाङ्क्षाजनकत्वेन साध्योपस्थितेरावश्यकत्वादितिभावः। द्वितीयमाशङ्क्य निराचष्टे॥ न च पक्षत्वेति। पक्षतायाः सन्देहघटित्वादिति भावः। यथाहुः पदार्थविदः। "सन्दिग्धसाध्यधर्मा धर्मीपक्ष" इति। पक्षत्वप्रयोजकसंशयोपि नवाद्यादीनामित्याह॥ वादीति॥ तथा च निश्चायकप्रमाणरूप विशेषदर्शनसद्भावेन विशेषादर्शनाख्यहेत्वभावान्न विप्रतिपत्तिवाक्यस्य वाद्यादिसंशयाधायकत्वमिति भावः। ननु विशेषदर्शनसद्भावेन वाद्यादीनां स्वरासिकसंशयासम्भवेप्याहार्य संशयाद्यायकत्वेन विप्रतिपत्तिवाक्यस्य पक्षत्वप्रयोजकत्वं सम्भवति। तस्य विशेषदर्शनाप्रतिबद्धत्वादित्यत आह। आहार्येति॥ अतिप्रसङ्गेनेति॥ अनुमित्युत्तरकाले सिद्धस्थले सिषाधयिषाविरहदशायमप्याहार्यसंशयसम्भवेन पक्षत्वापत्त्यानुमित्यापत्तिरित्यतिप्रसङ्गेनेत्यर्थः। वैयात्यादिष्टापत्तौ चोदितायामाह॥ विप्रतिपत्तीति॥ आहार्यसंशयस्येत्येतदनुवर्तते। ननु वाद्यादीनां निश्चयवत्त्वेन विप्रतिपत्तिवाक्यस्य वाद्यादिषु स्वारसिकसंशयाधायकत्वं नास्तीत्युक्तमयुक्तम्। तथात्वे कथायां वादिना प्रतिवादिनं प्रति प्रतिवादिना वादिनं प्रत्यनुमाने प्रयुक्ते अनुमितेरेव न स्यात्। सन्देहघटितपक्षताया अनुमितिजनिकाया अभावादित्यतद आह॥ संशयमिति॥ सिषाधयिषाविरहेति॥ ननु सर्वत्रानुमानरूपसाधकप्रमाणस्यैव सत्त्वेन तदभावादसम्भव इति चेदुच्यते। साधकमानपदस्यानुमानातिरिक्तसाधकमान परत्वात्। तथा च सिषाधयिषाविरहसहकृतानुमानाति रिक्तसाधकमानरूपविशिष्टस्याभावः सर्वत्रानुगतः। तथाहि। सिद्धिस्थलेनुमानातिरिक्तप्रत्यक्षरूपसाधक मानरूपविशेष्यस्य सत्त्वेपि विशेषणाभावेन विशिष्टस्याऽभावोस्ति। महानसे वह्निमनुमिनुयामिति सिषाधयिषयाह्यनुमानं तत्र प्रवर्तते। धूमानुमानस्थले विशेषणमस्ति। सिद्धिस्थल एवहि सिषाधयिषा न सर्वत्र। इच्छाया ज्ञानसाध्यत्वमेव न त्वनुमित्यादिरूपज्ञानस्येच्छासाध्यत्वम्। सत्यां सामग्र्यामिच्छाभावेन ज्ञानानुदयाभावात्। अन्यथाऽनिच्छतोपि दूर्गन्धज्ञानं न स्यात्। तस्मात्तत्रविशेषणसद्भावेपि विशेष्याभावा द्विशिष्टाभावः। एवमेव घनगर्जितस्थलेपि द्रष्टव्यम्। यथोक्तमनुमानप्रकाशे रुचिदत्तोपाध्यायेन। "साधकमानपदमनुमानातिरिक्तसाधकमानपरंवेति"।  
    
\</1-1-2\>

\<1-1-3\>  %3.मिथ्यात्वे परोक्तानुमानानि%

 एवं विप्रतिपत्तिवाक्यस्याफलत्वेनानावश्यकत्वमुपपाद्य परपक्षे प्रमाणिमुत्थापयति॥ प्रकृतत्वानुसन्धानार्थश्चशब्दः। तथाहीत्यत्रहीत्यनेनात्रविश्वमिथ्यात्वेयत्प्रतिज्ञानतम्प्रमाणन्तच्चानुमानरूपमित्यर्थः। अनुमानं प्रमाणमिति कुतोवगतमित्यत आह॥ विमतमित्यादि॥ आनन्दबोधोक्तेर्हेतोरत्रानुमानं प्रमाणमित्येतदवगम्यत इति योज्यम्। एवं तत्वप्रदीपोक्तेरित्येतदपि व्याख्येयम्। एतत्तन्तुनिष्ठेति॥ एतत्पटस्येतरत्राभावः सिद्ध एवास्ति एतत्तन्तुष्वप्य भावसाधने मिथ्यात्वमेव सिद्ध्यतीति भावः। ननु विमतमित्यत्र पक्षतावच्छेदिका विमतिर्नाम विरुद्धार्थप्रतिपादकं वाक्य द्वयं संशयरूपं ज्ञानंवेति वक्तव्यम्। तयोश्च कथं प्रपञ्चनिष्ठपक्षतावच्छेदकत्वम्। वाक्यस्य शब्दरूपत्वेन गगनमात्रनिष्ठतया पक्षतान्यून वृत्तित्वात्। संशय रूपज्ञानस्य च पक्षताशून्यात्मनिष्ठत्वेनाधिकवृत्तित्वादिति चेत्सत्यम्। वाक्यद्वस्यापि प्रपञ्चे प्रतिपाद्यप्रतिपादकभावसम्बन्धेन संशयरूपज्ञानस्य च विषयविषयिभावसम्बन्धेन सत्त्वसम्भवेन दोषाभावात्। नन्वत्र न विमतिः पक्षतावच्छेदिका। तस्याः ब्रह्मतुच्छविषयकत्वरूपाति प्रसङ्गपरिहारायावच्छेदकसापेक्षत्वेन यदवच्छेदकमुच्यते ब्रह्मप्रमान्येनेत्यादिकं तस्यैव पक्षतावच्छेदकत्वमस्तु किं तज्ज्ञानाधानज्ञानयाः विमतेः पक्षतावच्छेदकत्वोक्त्य व्यर्थत्वादित्याशङ्क्य शरीरलाघवादियमेव पक्षतावच्छेदिकेत्याह। यद्यपीत्यादिना॥ नियतविषयत्वाय ब्रह्मतुच्छाऽविशेष्यका वियदादिप्रपञ्च मात्रविशेष्यका विमतिरितिनियतविषयत्वायेत्यर्थः॥ अवच्छेदकेति। ब्रह्मप्रमान्येनेत्याद्यवच्छेदकेत्यर्थः। तथा च तस्यैव पक्षतावच्छेदकत्वमस्त्विति भावः। तथापि स्वनियामकनियतया विप्रतिपत्त्या विमत्या पक्षतावच्छेदो न विरुद्ध इत्यन्वयः॥ स्वनियामकेति॥ स्वस्याः विमतेः नियतविषयत्वे नियामकं यद्ब्रह्मप्रमान्येनेत्यादिकं तन्नियतयाब्रह्मतुच्छाविषयकत्वेन नियतविषययेत्यर्थः। तत्र हेतुर्लघ्व्येति। स्वनियामकनियतस्यापि प्रयोगो दृष्ट इत्याशयेनोक्तम्। स्वावयवत्वेति। व्याप्यव्याप्यस्य सुतरां व्याप्यत्वात्कार्यत्वव्याप्येन सावयवत्वेनैव सकर्तृकत्व साधनोपपत्तौ कार्यत्वरूपहेतुक्तिर्व्यर्थे त्याशङ्कायां गौरवात्सावयत्वमप्यप्रयुज्य लाघवात्तत्साधिकं कार्यत्वमेव प्रयुज्यते तद्वदित्यर्थः।

 ननु विमतेः शरीरलाघवेपि प्रतिपत्तिगौरवान्न पक्षतावच्छेदकत्वम्। शब्दगौरवापेक्षया प्रतिपत्ति गौरवान्नपक्षतावच्छेदकत्वम्। शब्दगौरवापेक्षया प्रतिपत्तिगौरवस्य ज्यायस्त्वादतो विप्रतिपत्तिधर्मितावच्छेदकमेवानुमाने पक्षतावच्छेदकमस्त्वित्यस्वरसादाह॥ यद्वेति॥ विप्रतिपत्तिर्विमतिरेवपक्ष तावच्छेददिका। न च विप्रतिपत्ति धर्मितावच्छेदकमेवात्रपक्षतावच्छेदकमस्त्वितिवाच्यम्। स्यादिदं यदि ब्रह्मप्रमान्येनेत्यादि रूपेणादौ विप्रतिपत्तिमुक्त्वा विमतं मिथ्येति प्रयुज्येत । नचैवम्। किं तु पृथिवीसत्या मिथ्यावेत्याद्यननुगतधर्म्याश्रयां विप्रतिपत्तिमादौ प्रदर्श्य पश्चाद्विमतं मिथ्येत्यादि प्रयुज्यते। तथा च विप्रतिपत्तौ यद्धर्मितावच्छेदकं पृथिवीत्वादिकं तस्याननुगतत्वान्नपक्षतावच्छेदकत्वम युक्तम्। न च विमतेरप्यननुगतत्वान्न तस्या अपि पक्षतावच्छेदकत्वं युक्तमित्यत उक्तम्। अनुगतेति॥ अननुगतानामपि विमतीनां विश्वधर्मिकसत्यत्वमिथ्यात्वकोटि कविमतित्वेनानुगतीकृतानां पक्षतावच्छेदकत्वसम्भवात्। नचैवं विप्रतिपत्तिधर्मितावच्छेदकभूतानां पृथिवी त्वादीनामननुगतानामपि सत्यत्वमिथ्यात्वकोटिकविप्रतिपत्तिधर्मिताव वच्छेदकत्वेनानुगतानां पक्षतावच्छेदकत्वं युक्तमिति वाच्यम्। सत्यत्वमिथ्यात्वकोटिकविमतित्वाऽपेक्षया सत्यत्वमिथ्यात्वकोटिकविप्रतिपत्तिधर्मितावच्छेदकत्वस्य चानुगमकस्य गुरुत्वात्। अतो लाघवाद्विमतिरेव पक्षतावच्छेदिकेति भावः।

 ननु विमतेः पक्षतावच्छेदकत्वे पक्षतावच्छेदकसामानाधिकरण्येन साध्यसिद्धेरुद्देश्यत्वात्पक्ष तावच्छेदकीभूतायाश्चविमतेः समयबन्धादिना व्यवहिरत्वेनानुमानकालेऽभावान्नानुमानेन तत्सामानाधिकरण्येन साध्यसिद्धिरूपोद्देश्यसिद्धिर्त्याशङ्क्य समाधत्ते॥ यद्यपीत्यादिना॥ सैवेति॥ विमतिरेवेत्यर्थः। श्यामत्वोपलक्षितो रक्त इतिवद्विमतं विमतिविषयत्वोपलक्षितं मिथ्येत्येवं विमतेरुपलक्षणतया पक्षतावच्छेदकत्वं युक्तमित्यर्थः। पक्षान्तरमाह॥ तज्ज्ञानं वेति॥ विमतिविषयत्वज्ञानं वेत्यर्थः। समयबन्धाद्यनन्तरं विमतिविषयत्वज्ञानं स्मृतिरूपं तदुत्तरक्षणे च परामर्शः। तदुत्तरक्षणेऽनुमितिरित्यङ्गीकारेण विमति विषयत्वज्ञानस्यैव विनश्यदवस्थस्यानुमान कालवृत्तित्वेनपक्षतावच्छेदकत्वं युक्तमितिभाव इत्याहुः। गुरुचरणास्तु। तज्ज्ञानं वेत्यस्यात्रास्माकं विमतिर्जाताऽभूदित्येवंरूपविमतिविषयत्वज्ञानमनुव्यवसायरूपमित्यर्थः। एवं रूपं च ज्ञानमस्मन्मते साक्षिरूपमिति तस्यानुमितिकाले जागरूकत्वाद्युक्तं विशेषणत्वमित्युपदिशन्ति।

 विमतेरेव पक्षतावच्छेदकत्वे वृद्धसंमतिमाह॥ अत एवेति॥ विमतेरेव पक्षतावच्छेदकत्वसिद्ध्यर्थ मवच्छेदकान्तराणि निराचष्टे॥ नत्वित्यादिना॥ अवच्छेदकाभाव इति॥ आदिपदग्राह्यतावच्छेदकाभाव इत्यर्थः। असङ्कुचितेनेति॥ ब्रह्मतुच्छसङ्ग्रहाविरोधित्वादिति भावः। प्रपञ्चशब्दस्य विश्वविस्तारवाचित्वात्प्रपञ्चो विश्वविस्तारस्तत्समुदाय इति यावत्। सः पक्षीभूतो विश्वसमुदायः समुदायिनान्यः तत्स्वरूपो वेत्याशङ्क्याद्ये दोषमाह॥ प्रपञ्चशब्देनेति॥ वियदादिविश्वान्यो यस्तत्समुदाय इत्यर्थः॥ वियदीदीति॥ समुदायस्यैव मिथ्यात्वं प्राप्तमितिभावः। समुदायस्य समुदाय्यनतिरिक्तत्वाद्वियदादिविश्वस्यैव पक्षत्वमिति द्वितीयपक्षेत्वाह॥ वियदादीनामेवेति॥ अवच्छेदकेति॥ आदिपदग्राह्यतावच्छेदकेत्यर्थः॥ उक्तदोषादिति॥ असङ्कुचितेना दिपदेनात्मादेरपि ग्रहणापातादित्युक्तदोषादित्यर्थः। ननु वियदित्येव पक्षनिर्देशः कर्तुं न शक्यते। तथात्वे घटादेः पक्षबहिर्भावेन तत्र दृश्यत्व सत्त्वेपि मिथ्यात्वाभावेन व्यभिचारापत्तेरित्यत आह॥ घटादिस्त्विति॥ न हि पक्षे पक्षतुल्ये वा व्यभिचार इत्याशयः। कुतो न वाच्यमिति चेदुच्यते। घटादेः पक्षतुल्यत्वेन निश्चितव्यभिचाराभावेपि सन्दिग्धानैकान्त्यं स्यादेव। ननु सन्दिग्धानैकान्त्यमपि कथम्। निश्चितसाध्याभाववति हेतु सन्देह रूपस्य तल्लक्षणस्याभावात्। घटादो साध्याभावस्य सन्दिग्धत्वाद्धेतोर्निश्चित्तवादिति चेन्न। निश्चितसाध्याभाववति हेतुसन्देह इव निश्चितहेतुमति साध्यसन्देहेपि सन्दिग्धानैकान्त्यात्। व्यभिचारोहि हेतुसत्त्वसाध्याभावरूपद्व्यंशः। तयोर्मध्ये एकस्य निश्चयेऽपरस्य सन्देहे सन्दिग्धानैकान्त्यम्। घटादौ तु हेतोर्निश्चयात्साध्यस्य च सन्दिग्धात्वात्सन्दिग्धानैकान्त्यमपरिहार्यमित्याह॥ निश्चितेति॥ नन्वस्य सन्दिग्धानैकान्त्यलक्षणत्वे अनुमानमात्रोच्छेदः। सर्वानुमाने साध्यसन्देहस्याङ्गत्वादित्यत उक्तम्। पक्षादन्यत्रेति॥ पक्षादन्यत्र निश्चिहेतुमति साध्यसन्देहेपीत्यन्वयः। पक्ष एव साध्यसन्देहस्याङ्गत्वं तदन्यत्र तु साध्यसिद्धिरेवाङ्गम्। तथा च घटे मित्यात्वसाधकस्य प्रमाणस्यैतदनुमानव्यतिरिक्तस्याभावान्मिथ्यात्व बाधकप्रमाणाभावाच्चास्ति पक्षत्वमितिपक्षादन्यत्वघटितसन्दिग्धानैकान्त्यलक्षणाभावान्न घटे व्यभिचारोस्तीतिवियदित्येव पक्षनिर्देशोस्त्वित्याशङ्क्य निराकरोति॥ प्रतिज्ञामिति॥ प्रतिज्ञाविषयत्वं पक्षत्वम्। न चसाध्येऽतिव्याप्तिः। प्रतिज्ञाविशेष्यत्वमित्यर्थकरणात्॥ सत्त्वेपीति॥ तथा च न पक्षादन्यत्वमस्तीति न सन्दिग्धानैकान्त्यमिति वियदित्येवास्तु पक्षनिर्देश इत्याशयः॥ एवं पक्षनिर्देशस्येति॥ वियदित्येव पक्षनिर्देशस्येत्यर्थः॥ घटादिसाधारणेति॥ ब्रह्मप्रमान्येनेत्यादिरूपेत्यर्थः। तथा च वियन्मात्रस्य पक्षत्वेपि उक्तविधया न घटे सन्दिग्धानैकान्त्यम्। तथापि घटादिसाधारणविप्रतिपत्त्यनुसारेणैवपक्षनिर्देशे कर्तव्ये तद्बहिर्भावेन वियन्मात्रस्यैव पक्षतया निर्देशस्य कौशलव्यञ्जकत्वादिति भावः। ननु विप्रतिपत्तिधर्मितावच्छेदकस्यैवानुमाने पक्षतावच्छेदकताया उक्तरीत्या सम्भवेपि अनुमाने या पक्षतावच्छेदिका लध्वी विमतिः सैव विप्रतिपत्तौ धर्मितावच्छेदिकास्तु। अतः किमुक्तकुसृष्टि युक्तब्रह्मप्रमान्येने त्यादिधर्मितावच्छेदकाश्रयणेनेत्यत आह। विप्रतिपत्तौत्विति। अनुगतावच्छेदकमन्तरेण विमतेर्नियतविषयत्वा सम्भवादनुगतावच्छेदकेनानुगतानियतविषया विमतिरेव विप्रतिपत्तौ धर्मितावच्छेदिकेति वक्तव्यम्। तत्रानुगमको धर्मः किं प्रमान्येनेत्याद्युक्तरूपो वा विमतिरेव वा। नाद्यः। उक्तकुसृष्टियुक्तत्वेन तदनादरणात्। आदरेवास एव विप्रतिपत्तौ धर्मितावच्छेदकोस्तु कृतं तद्ग्रहाधीनग्रहया विमत्याधर्मितावच्छेदकत्वेन कल्पितया। तद्वितीयः। विमत्यानुगतीकृता विमतिधर्मितावच्छेदिकेत्युक्तौ स्वेनानुगतीकृतस्य स्वस्यैव धर्मितावच्छेदकत्वप्राप्त्या आत्माश्रयस्य स्पष्टत्वादिति भावेनाह॥ आत्माश्रयादिति॥

 एतत्पटानाद्यभावत्वादिति। मृत्पिण्डनिष्ठे घटध्वंसेव्यभिचारवारणायानादीति विशेषणम्। मृत्पिण्डनिष्ठ घटप्रागभाववारणाय पटेति। पटान्तरप्रागभाववारणायैतदिति। एतत्पटान्योन्याभाववदिति॥ एतत्तन्तुरेत्पटो नेति प्रतीतेरितिभावः। ननु तर्हि एतत्पटाभावत्वादित्येवास्तु। न चैतत्पटध्वंसे व्यभिचार इति वाच्यम्। एतत्पटध्वंसे साध्यस्यापि सत्त्वेन व्यभिचाराभावात्। अतोऽनादीति पदं व्यर्थमिति चेत्तत्राह॥ तन्त्विति॥ समवायिकारणनाशजन्यकार्यनाशे उक्तहेतोः सत्त्वेपि साध्याभावाद्व्यभिचारः स्यात्। अतोऽनादीति विशेषणमित्यर्थः। विमतं वा स्वसमानाधिकरणेत्यन्वयः। वक्ष्यमाणसाध्यवत्त्वतभावाभ्यां विमतमित्यर्थः। प्रकारान्तरेण पक्षं निर्दिशति। ब्रह्मेत्यादि॥ अव्याप्यवृत्तित्वमादायार्थां तरतापरिहाराया व्याप्यवृत्तित्वानधिकरणमित्युक्तम्। इदं च पक्षद्वयेपि ज्ञेयम्। ननु कथमनेन मिथ्यात्व सिद्धिरित्यत आह॥ अत्रचेति॥ अव्याप्यवृत्तित्वानधिकरणमिति पक्षविशेषण बलात् अव्याप्यवृत्तित्वेन पक्षे साध्योपसंहारायोगेन स्वसमानाधिकरणव्याप्यवृत्त्यत्यन्ताभावप्रतियोगित्वरूपं मिथ्यात्वमेव पक्षे सिद्ध्यतीत्यर्थः। अत्रोत्तरत्र च पक्षधर्मबलादित्येव पाठः। पक्षधर्मताबलादिति पाटे तु स्वार्थे तल्प्रत्यगो व्याख्येयः। विमतमित्येवोक्तौ नित्यद्रव्यात्यन्ताभावस्य केवलन्वयित्वेन सिद्धसाधनतापत्तेर्विमतमित्येतद्विवृणोति॥ नित्यद्रव्यान्यदिति॥ वृत्तिमदित्यर्थः। दृष्टान्ते साध्यवैकल्यं परिहरति॥ तार्किकमत इति॥ अवृत्तित्वेनेति॥ समवायेन सम्बन्धेन कुत्राप्य वृत्तित्वेनेत्यर्थः। आत्मनि व्यभिचारशङ्कामपाकरोति॥ अत एवेति॥ नित्यद्रव्याणामवृत्तित्वेन तदत्यन्ताभावस्य केवलान्वयित्वादेवेत्यर्थः। आत्मनोपि नित्यद्रव्यतयाऽवृत्तित्वेन तदत्यन्ताभावस्यापि केवला न्वयित्वेन साध्यस्यापि सत्त्वादित्यर्थः। नु कथमनेन मिथ्यात्वसिद्धिः नित्य्तवेनापि साध्यपर्यवसानोप पत्तेरित्यत आह। मिथ्यात्वसिद्धिस्त्विति। वृत्तिमत्त्वार्थकनित्यद्रव्यान्यत्वेन पक्षविशेषणात् अवृत्तित्वमादाय पक्षे साध्योपसंहारयोगात्। स्वसमवायिकारणे वृत्तिमतामपि पदार्थानां अत्यान्ताभावस्य केवलान्वयित्वे साधिते सति स्वसमावायिकराणेपि तदत्यन्ताभावप्राप्त्या मिथ्यात्व सिद्धिरितिभावः।

 आत्मत्ववच्छिन्नेति॥ आत्मत्वावच्छिन्नधर्मिताकात्मे भेदप्रतियोगिनः प्रपञ्चस्यापारमार्थिकत्वसिद्ध्या मिथ्यात्व सिद्धिरितिद्रष्टव्यम्। आत्मानात्मानौ शुक्तिरूप्यं नेति प्रतीतेः शुक्तिरूप्यप्रतियोगिके आत्मानात्मधर्मिके भेदे सिद्धसाधनत्ववारणायात्मभेद इत्यनुक्त्वा आत्मत्वावच्छिन्नधर्मिताको भेद इत्युक्तम्। आत्मत्वेन व्यावर्तिता या धर्मिता तत्कः तद्वानित्यर्थः। तस्मिंस्च भेदेनात्मत्वं धर्मितावच्छेदकमनात्मन्य भावेन न्यूनवृत्तित्वात् किन्तु द्वित्वमेवेति भावः॥ अनात्ममात्रेति॥ शुक्तिरूप्यमात्मानात्मानौ नेति प्रतीतेः शुक्तिरूप्यधर्मिके आत्मानात्मप्रतियोगिके भेदे परमार्थसदात्म प्रतियोगिकत्वसद्भावेन साध्याभावाद्व्यभिचारवारणाय मात्रपदम्। शुक्तिरूप्येति॥ तत्प्रतियोगिकात्मधर्मिकभेदवदित्यर्थः। अत्र सामान्यं पक्षः विशेषो दृष्टान्त इत्यवधेयम्।     
\</1-1-3\>

\<1-1-4\>  %4.मिथ्यात्वनिर्वचनम्%

 मिथ्यात्वं पञ्चधा निर्वक्तुं सम्भावितप्रकारानाशङ्क्य स्वयमेव दूषयति॥ मिथ्यात्वं च यद्यपीति॥ यद्यपीत्यस्य व्यवहितेनाग्रेतनेन तथापीत्यनेन सम्बन्धः॥ अपसिद्धान्तादिति॥ मिथ्यात्ववादिभिस्माभिः प्रपञ्च स्यासद्वैलक्षण्यङ्गीकारा दित्यर्थः॥ अप्रसिद्धेरिति॥ सत्यत्ववादिनानिर्वाच्यवस्त्वनङ्गीकारेण मयैतादृश मिथ्यात्वसाधनेऽप्रसिद्धविशेषणतां मां प्रतिदद्यादित्यर्थः। एवमेवोत्तरत्रापि द्रष्टव्यम्॥ निर्धिर्मकत्वरूपहेतोरिति॥ ब्रह्मसत्त्वानधिकरणं न भवति निर्धर्मकत्वादित्यत्र निर्धर्मकत्वरूपहेतोः पक्षे सत्त्वे निर्धर्मकत्वरूपधर्मस्यैव प्राप्त्या निर्धर्मकत्वहेतुना व्याघातः। निर्धर्मकत्वस्य पक्षेऽभावे सधर्मकत्वस्यैव प्राप्त्या निर्धर्मकत्व हेतुना व्याघातः। एवं सत्त्वानधिकरणत्वाभावरूपसाध्यस्य पक्षे सत्त्वे तादृशसाध्यरूपधर्मस्यैव लाभेन निर्धर्मकत्वहेतुना व्याघात एव। तादृशसाध्यरूपधर्माभावे सत्त्वानधिकरणत्व रूपधर्मस्यैव प्राप्त्यापुनर्निर्धर्मकत्वहेतुना व्याघात एवेत्यर्थः। अभावरूपेति॥ तथा च सत्त्वानधिकरणत्वरूपेऽभाव रूपधर्मे ब्रह्मण्यङ्गीकार्ये मिथ्यात्वलक्षणमतिव्याप्तम् इत्यर्थः। ब्रह्मण्यभावरूपधर्मानङ्गीकारे बाधकमाह॥ अन्यथेति॥ तत्र ब्रह्मणि। अनिर्वाच्यलक्षणे सदसत्त्वानधिकरणत्व रूपे मिथ्यात्वलक्षणे॥ ब्रह्म त्विति॥ तथा च वेदान्तजन्यवृत्तेः प्रमितित्वान्नब्रह्मण्युक्तलक्षणस्याऽतिव्याप्तिरितिभावः। शुक्तिरूप्यादावसम्भवीदं लक्षमित्याह॥ शुक्तिति॥ अनुव्यवसायमिति॥ श्ुक्तिरूप्यज्ञानवानहमित्यनुव्यवसायं प्रतीत्यर्थः। ननु साक्षात्प्रमित्यविषयत्वं मिथ्यात्वं विवक्षितम्। शुक्तिरूप्यादिकं तु व्यवसायद्वारैवानुव्यवसायरूपप्रमितिविषयः। न साक्षात्। अतो नासम्भव इत्यत आह॥ साक्षाच्चेति॥ सत्त्वप्रकारकेति॥ बाधकज्ञानरूपप्रमां प्रति निषेध्यत्वेन साक्षाद्विषयत्वादसम्भवपरिहाराय सत्त्वप्रकारकेत्युक्तं अनुव्यवसायरूपसत्त्वप्रकारकप्रमां प्रति व्यवसायद्वारा विषयत्वेनासम्भवपरिहाराय साक्षादित्युक्तम्। आवश्यकत्वादिति॥ (घटादीनां सत्वप्रकारकप्रमां प्रति साक्षाद्विषयत्वमस्ति रूप्यादौ नास्तीति तावत्सिद्धम्। तत्र किं नियमकमिति पृष्टे घटादौ सत्वस्य विद्यमानत्वात्सत्त्वप्रकारकप्रमां प्रति साक्षादविषयतावच्छेदकतया सत्त्वाभावस्यावश्यकत्वात्सत्त्वाभाव एव मिथ्यात्वं स्यात्। तथा च निर्धर्मके ब्रह्मणि अतिव्याप्तिरित्यर्थ इति साम्प्रदायिकोऽर्थ इति पाठान्तरं क्वचिद् दृश्यते) रूप्यादीनां सत्त्वप्रकारक प्रमां प्रति साक्षाद्विषयत्वं नास्तीत्यत्र किं नियामकमिति पृष्टे साक्षात्सत्वप्रकारकप्रमां प्रति विषयतावच्छेदकतया सत्त्वस्य घटादौ दृष्टत्वाच्छुक्तिरूप्यादौ च तदभावादिति सत्त्वाभावस्यावश्यकत्वं वाच्मय्। तथा च सत्त्वप्रकारकप्रमां प्रति साक्षादविषयत्वप्रयोजकतया सत्त्वाभावस्याऽऽवश्यकत्वात्सत्त्वाभाव एव मिथ्यात्वं स्यात्। तथा च निर्धर्मके ब्रह्मण्यतिव्याप्तिरिति साम्प्रदायिकोऽर्थः॥ भ्रान्तिमात्रेति॥ ब्रह्म तु प्रमां प्रत्यपि विषय इति भावः॥ उक्तरीत्येति॥ व्यवसायद्वारानुव्यवसायं प्रतीत्याद्युक्तरीत्येत्यर्थः। तथा च भ्रान्तिमात्रविषयत्वाभावादव ्याप्तिरिति भावः। अस्तु तर्ह्यध्यस्तत्वमेव मिथ्यात्वमित्यत आह॥ विशेषणमात्रस्य चेति॥ साधकं कारणमिति यथा पर्यायः तद्वदित्यर्थः। तथाचाऽत्माश्रयप्रसङ्ग इति ज्ञातव्यम्॥ नापि बाधकज्ञानविषयत्वमिति॥ नन्वन्यथाविज्ञातस्य सम्यग्विज्ञानविषयत्वबाधकज्ञानविषयत्वयोः को भेद इति चेन्न। सम्यग्विज्ञानविषयत्वमित्यस्य सम्यग्विज्ञाननिवर्त्यत्वमित्यत्रतात्पर्यम्। अत्र बाधकज्ञाननिवर्त्यत्वे तात्पर्यम्। तत्र तु ज्ञान निवर्त्यत्वमात्रे। अत एवोत्तरज्ञाननिवर्त्यत्वं पूर्वज्ञानस्य वक्ष्यति। न हि तत्पूर्वज्ञानबाधकमिति व्यवह्रियते। अतो न दोष इत्याहुः।

 अन्ये तु ब्रह्मण्यतिव्याप्तिरूपं दूषणान्तरं वक्तुं पूर्वोत्तमेवाशङ्क्य निराकरोति॥ नापीति॥ तथा च ब्रह्मण्यतिव्याप्तेरपि बाधकज्ञानविषयत्वं न लक्षणमित्यपिशब्दान्वयो द्रष्टव्य इत्याहुः॥ ब्रह्मणीति॥ अधिष्ठानत्वेन तस्यापि बाधकज्ञानविषयत्वादिति भावः।

 निषेध्यत्वेन बाधकज्ञानविषयत्वं मिथ्यात्वमतो न ब्रह्मण्यतिव्याप्तिरित्यभिप्रेत्य निषेध्यत्वं विव्रियते॥ नास्तीत्यादिना॥ मन्मत इति॥ मिथ्यात्ववादिनो मम मते आपणस्थं रूप्यमेव नास्तीत्यादिनिषेधप्रतियोगि। न तु पुरतः प्रतीयमानं रूप्यम्। तत्र प्रातिभासिकसत्त्वाङ्गीकरेणैवंविधनिषेधायोगात्। एवंविधनिषेध प्रतियोगिचापणस्थं रूप्यमेव। आभसस्य प्रसक्त्याऽनाभासस्य निषेध इत्यङ्गीकारात्। तथा च शुक्तिरूप्येऽसम्भव इति भावः। सत्त्वेऽपीति। यथा तत्र ज्ञाननिवर्त्यत्वसद्भावेति न तत्प्रयुक्तो मिथ्यात्वव्यवहारस्सद्वदिति भावः। तथा चार्थान्तरतेति हृदयम्॥ स्वेति॥ प्रतियोगीत्यर्थः। मृत्पिण्डे व्यावहारिको घटोस्ति पारमार्थिकस्तदत्यन्ताभावोप्यस्तीत्याशयः। स्वसमानाधिकरणात्यन्ताभावप्रतियोगित्वोपपादनायाव्याप्यवृत्तीत्युक्तम्॥ सत्त्वे पीति॥ तथा च तत्प्रयुक्तोऽमिथ्यात्व व्यवहारो यथा नास्ति तद्वदित्यर्थः। अव्याप्यवृत्तित्वा नाश्रयेत्यत्यन्ताभावविशेषणम्। अनेन संयोगादेरिवेत्युक्तार्थान्तरानवकाश इति हृदयम्। व्याप्यवृत्तित्वाश्रयेत्येवोक्तौ गुणकर्माद्यवच्छेदेन संयोगात्यन्ताभावस्यापि व्याप्यवृत्तित्वात्पुनः संयोगादिकमादायार्थान्तरता स्यादतो नञ्द्वयगर्भत्वम्। तथाचाधिकरणभेदेनाभावभेदाभावात्। अन्यथा प्रागभावध्वंसयोर्भेदो न स्यात्। तथा च गुणकर्माद्यवच्छेदेन व्याप्यवृत्तिरेव संयोगात्यन्ताभावो द्रव्येऽव्याप्यवृत्तिरपि भवतीत्यव्याप्यवृत्तित्वानाश्रयत्वाभावान्नार्थान्तरतेति भावः। ननु द्रव्ये व्याप्यवृत्तित्वाल्लक्षणमसम्भवीति चेन्न। सर्वथा लक्षणाभाव एवासम्भवो वाच्यः। न हि स सम्भवति। विशेषसामान्ययोरुभयोरपि सामान्‌यभावप्रतियोगित्वेन विरोधित्वाद्यथाकथञ्चिल्लक्षणसत्त्वे तत्सामान्या भाव प्रतीतेरयोगात्। नन्वस्य लक्षणस्यारोपिते संयोगे मिथ्यात्वेन लक्ष्येऽव्याप्तिः। अनारोपित संयोगप्रतियोगिकात्यन्ताभाववदारोपितसंयोगप्रतियोगितात्यन्ताभावोऽप्य व्याप्यवृत्तिरेवेत्यव्याप्यवृत्तित्वानाश्रयत्वा भावादुभयोरप्यत्यन्ताभावयोरेकत्वात्प्रति योगिभेदेनाभावभेदाभावादिति मन्दाशङ्कानिरासायाह॥ आरोपितस्येति॥ अन्यत्वमेवाह॥ व्याप्यवृत्तिरिति॥ प्रतियोगिभेदेनाभावभेदादारोपितसंयोगस्य कुत्राप्यभावात्तदत्यन्ताभावो व्याप्यवृत्तिरेवेत्युक्तलक्षणसद्भावाल्लक्ष्ये मिथ्याभूते आरोपिते संयोगे नाव्याप्तिरिति भावः॥ तदभावादिति॥ शुक्तिरूप्यस्य पुरतः प्रतीयमानत्वेन स्वसमानाधिकरणनिषेधायोगादापणस्थस्य रूप्यस्यैव तत्प्रतियोगित्वं आभासस्य प्रसक्त्यानाभासस्य निषेध इति पूर्वमुक्तत्वादव्याप्तिरिति भावः॥ अनादाविति॥ अविद्याकार्यत्वाभावोपपादनायेदं विशेषणम्। "जीव ईशो विशुद्धा चिद्भेदस्तस्यास्तयोर्द्वयोः। अविद्या तच्चितोर्योगः षडस्माकमनादयः" इति चनादिति भावः॥ परमत इति॥ मिथ्यात्वं निर्वक्तुं मायावादिनोऽपेक्षया यः परस्तत्त्ववादी तन्मत इत्यर्थः… सत्त्वेनेति॥ एतावन्तं कालं शुक्त्यज्ञानमासीद्रजतज्ञानमासीदित्यनुभवेनाज्ञानादेः सत्यत्वावगमात्तत्कार्यत्वेपि मिथ्यात्वालाभादिति भावः। नन्वनिर्वाच्याविद्याकार्यत्वं मिथ्यात्वं साध्यते तच्च। न परेषां संमतमित्याशङ्क्य दृष्टान्ते साध्यवैकल्यमाह॥ शुक्तिरूप्यादाविति॥ ननु शुक्तिरूप्यस्यासत्त्वेन निरुक्तानिर्वाच्यत्वस्य तत्राभावादृष्टान्ते साध्यवैकल्यमिति चेत्तत्राह॥ तत्प्रसिद्धिश्चेति॥ वक्ष्यत इति॥ सत्त्वासत्त्वे एकधर्मिनिष्ठात्यन्ताभावप्रतियोगिनी धर्मत्वात् रूपरसवत्। सत्त्वं असत्त्वानधिकरणनिष्ठं, असत्त्वं वा सत्त्वानधिकरणनिष्ठं धर्मत्वाद्रूपरसवदिति सामान्यप्रसिद्धिर्वक्ष्यत इत्यर्थः।

 तच्चेति॥ बाध्यत्वमित्यर्थः। ननु शुक्तिरूप्यस्य कथं त्रैकालिकनिषेधप्रतियोगित्वं ? तस्य प्रातिभासिकत्वाङ्गीकारेण निषेधप्रसक्तेरेवाभावात्। आपणस्थरूप्यस्यैव निषेध्यत्वादतोऽसम्भव इत्यत आह॥ पारमार्थिकत्वाकारेणेति॥ असद्विलक्षणस्वरूपमङ्गीकृत्येत्यर्थः॥ अभावेति॥ त्रैकालिकनिषेधेत्यर्थः॥ मिथ्यात्वस्येति॥ शुक्तिरूप्येऽपि सत्त्वादिति शेषः॥ तत्त्वमस्यादीति॥ पूर्वार्धस्य प्रकृतासङ्गतत्वात् ज्ञाननिवर्त्यत्वरूपमिथ्यात्वपक्ष एवायं श्लोक उदाहर्तव्यो नात्रेति यद्यपि तथापि अविद्यातत्कार्ययोः कालत्रयवृत्त्यभावप्रतियोगित्वप्रतीत्या त्रैकालिकनिषेधप्रतियोगित्वरूपे मिथ्यात्वे संमतिर्भवतीति युक्तं तदुदाहरणमिति ध्येयम्। ननु प्रतिपन्नोपाधावित्यादेः कोऽर्थः। प्रतियोग्याधारत्वेन प्रमिताधिकरण निष्ठात्यन्ताभावप्रतियोगित्वं वा ? उत प्रतियोग्यधिकरणत्वेन भ्रान्तिप्रतीताधिकरणनिष्ठात्यन्ताभावप्रतियोगित्वं वेति विकल्प्याद्यं पराचष्टे॥ प्रतिपन्नत्वं चेति॥ विरोध इति॥ प्रतियोग्याधारत्वेन प्रमितेऽधिकरणे प्रतियोगिनः त्रैकालिकनिषेधस्य विरुद्धत्वादिति भावः। द्वितीयमाशङ्क्य निराकरोति॥ नापीति॥ सिद्धसाधनमिति॥ प्रतियोग्याधारत्वेन भ्रान्त्या प्रतीतेऽधिकरणे प्रतियोगिनस्त्रैकालिकनिषेधस्येष्टत्वेन सिद्धसाधनमित्यर्थः॥ प्रतीतत्वमात्रमिति॥ तथा च प्रतियोग्याधारत्वेन प्रतीयमानाधिकरणनिष्ठात्यन्ताभावप्रतियोगित्वं विवक्षितमित्यर्थः। ननु तथापि सत्त्ववादिनां तार्किकादीनां मते सिद्धसाधनता। अत्र रजतत्वमिति संसर्गारोपे अत्ररजतत्वं नेत प्रतिषिध्यते। तत्र संसर्गमात्रमेवाऽसत्। रजतत्वं तु अन्यत्र सत्वात्सत्यमेव। तथा च प्रतियोगिभूतरजतत्वाधिकरणतया प्रतीत शुक्तिलक्षणाधिकरणनिष्ठात्यन्ताभावप्रतियोगित्वं सत्यभूते रजतत्वें गीकृतमेवेति सिद्धसाधनतेत्याशङ्क्यऽविवक्षान्तरमाह॥ सर्वस्मिंश्चेति॥ भ्रान्त्या प्रमया वा प्रतिपन्ने सर्वस्मिन्नित्यर्थः। अत एव च शब्दः। तथा च प्रतियोग्याधारत्वेन भ्रान्त्या प्रमया वा प्रतीताधिकरणनिष्ठत्यान्ताभावप्रतियोगित्वस्य विवक्षितत्वान्न सिद्धसाधनावकाश इत्याह॥ सत्त्वपक्ष इति॥ आरोपितस्यान्यत्र सत्त्वपक्षे। तथाचापणस्थरजतस्यापि रजतत्वाधारतया प्रमाप्रतिपन्नोपाधित्वेन तत्र रजतत्वप्रतिषेधस्य भवतामसंमतत्वेन भ्रान्त्या प्रमया वा प्रतिपन्ने सर्वस्मिन्नप्युपाधौ निषेधप्रतियोगित्वस्यास्मद्विवक्षितस्य रजतत्वेऽनङ्गीकारेण न सिद्धसाधनमित्यर्थः। प्रकृते च भ्रान्तिप्रतिपन्नोपाधौ पारमार्थिकत्वाकारेण निषेधप्रतियोगित्वम्। प्रमाप्रतिपन्ने मृत्पिण्डाद्युपाधावपि पारमार्थिकत्वाकारेण घटादिर्नास्त्येवेति लक्ष्ये लक्षणोपपादनं द्रष्टव्यम्। विवादस्तु अनिर्वचनीयवादिनामस्माकं भूषणमेवेति हृदयम्॥

 ननु प्रतिपन्नोपाधिस्थस्त्रैकालिकनिषेधस्तावन्न तात्विकः। अद्वैतहानेः। निरुपाधिकेन सोपाधिकस्यैक्यायोगेन ब्रह्मात्मकत्वायोगाच्च। नापि व्यावहारिकः। तत्प्रतियोगिनो प्रातिभासिकस्य प्रपञ्चस्य पारमार्थिकत्वापातात्। नापि प्रातिभासिकः। तादृशनिषेधप्रतियोगित्वसाधनस्येष्टत्वेन सिद्धसाधनापत्तेः। किं च शुक्तिरूप्यमेव पारमार्थिकत्वाकारेण त्रैकालिकनिषेधप्रतियोगीत्येकं मतम्। शुक्तिरूप्यस्याविद्यकसत्त्वोपेतस्य न निषेधः, किन्त्वापणस्थस्यैवाभासस्य प्रसक्त्याऽनाभासस्य प्रतिषेध इति मतान्तरम्। तत्रोक्तलक्षणाभावादसम्भव इत्यस्वरसादाह॥ तमान्तरेत्विति॥ अत्यन्ताभावगर्भलक्षणबाध्यत्वस्य शुक्तिरूप्ये असम्भवादिति भावः॥ अज्ञानस्येत्यादिना अज्ञानस्य ज्ञानेन निवृत्तिर्बाध इत्युक्तेऽज्ञानकार्यस्य वियदादेर्बाध्यत्वं न सिद्ध्यति अत अक्तम्। स्वकार्येणेत्यादि॥ तथाप्यतीतस्य बाधो न सिद्ध्येदित्य उक्तम्। प्रविलीनेनेति॥ ननु प्रविलीनस्य कथं ज्ञानेन निवृत्तिरिति चेदुच्यते। कार्यात्मना प्रविलीनत्वेपि तस्य कारणात्मना सत्त्वात्। अत एव कार्याकारेण वर्तमानेन कार्याकारेण प्रविलीनेन कारणात्मना विद्यमानेनेति व्याख्येयम्। ज्ञानत्वेति विशेषणस्य कृत्यं दर्शति॥ अनुमितिमित्यादिना॥ यदि ज्ञाननिवर्त्यत्वं बाध्यत्वमित्येवोच्येत तर्ह्युत्तरज्ञाननिवर्त्यपूर्वज्ञानादावतिव्याप्तिरतो ज्ञानत्वावच्छिन्ननिवर्तकताकज्ञाननिवर्त्यत्वं विवक्षितमित्यशयेन ज्ञानत्वेनेत्युक्तम्। तथा च निवर्तकतावच्छेदकं ज्ञानत्वमभिप्रेतम्। एवं च पूर्वज्ञाननिवर्तकतावच्छेदकं चोत्तरज्ञाने उत्तरात्मविशेषगुणत्वमेव न ज्ञानत्वम्। कुत इति चेत्। जानातीच्छति प्रवर्तत इति क्रमसद्भावेन यदेच्छया पूर्वज्ञानं निवर्तते तत्र पूर्वज्ञाननिवर्तकता वच्छेदकं न ज्ञानत्वम्। निवर्तकान्यूनदेशवृत्तित्वात्। तथा उत्तरज्ञाननिवर्त्ये पूर्वज्ञानेपि सत्त्वेनाधिकवृत्तित्वाच्च। किन्तूत्तरात्मविशेषगुणत्वमेव। तच्चेच्छासाधारणमितीदं प्रमेयं सूययितुमिच्छादेरितीच्छग्रहणं कृतमिति द्रष्टव्यम्। इच्छादेरित्यादिपदेन भावनासंस्कार ग्रहणम्। पूर्वज्ञानेनात्मनि भावनासंस्कारोत्पत्त्यनन्तरं तन्निवर्तनादिति द्रष्टव्यम्। तथा च ज्ञानत्वावच्छिन्ननिवर्तकताकज्ञाननिवर्त्यत्वम् इत्यर्थः। नन्वेकस्यैव ज्ञानस्य ज्ञानत्वेन न पूर्वज्ञाननिवृत्तिहेतुत्वम्। किं तूत्तरात्मविशेषगुणत्वेनेत्येतदयुक्तम्। एकस्यैव केनचिद्रूपेण हेतुतायाः केनचिद्रूपेणाहेतुतायाश्चादर्शनादित्यत उक्तम्॥ अनुमितिं प्रतीति॥ हेतुत्वेऽपीति॥ तस्य सर्वोपलब्धिसाधनत्वादिति भावः॥ इन्द्रियत्वेनेति॥ मनसो यद्यनुमितिं प्रतीन्द्रियत्वेन हेतुत्वं तर्ह्यनुमितेः प्रत्यक्षत्वप्राप्त्या साक्षात्कारत्वापत्तिः। यथाहुः। "साक्षात्कारिणी च प्रमा सैवोच्यते। येन्द्रियजे" ति "इन्द्रियत्वेनेन्द्रियजन्यज्ञानं प्रत्यक्ष" मिति मणिकृता प्रत्यक्षलक्षणस्योक्तत्वादिति भावः।

 ननु ज्ञाननिवर्त्यत्वं नाम ज्ञानजन्यध्वंसप्रतियोगित्वम्। तथा च शुक्तिज्ञानानन्तरं रूप्यं नास्तीत्येव प्रतीत्या रूप्यं नष्टमित्यप्रतीतेः शुक्तिरूप्यादौ साध्यवैकल्यमित्यस्वरसादाह॥ अथवेति। स्वशब्देन प्रतियोगी। तथा च स्वसमानाधिकरणेत्यस्य प्रतियोग्यधिकरणाधिकरणकेत्यर्थो वर्णनीयः। तथा च न संयोगादिना सिद्धसाधनतेत्याह॥ संयोगेति॥ अवच्छेदकभेदेनेति॥ अग्रे वृक्षः कपिसंयोगी मूले नेति प्रतीतेरिति भावः॥ अयोगादिति॥ तथा च यदधिकरणे संयोगः तदधिकरणे न तदत्यन्ताभाव इति तदधिकरणाधिकरणकत्वरूपसामानाधिकरण्यायोगादित्यर्थः। अस्मत्पक्षे यदधिकरणे व्यावहारिकः संयोगः तदधिकरणे पारमार्थिकस्तदत्यन्ताभावोऽप्यस्तीति सत्त्वपक्ष इत्युक्तम्। ननु तथाप्यपणस्थरूप्यस्यैव तथाभूतात्यन्ताभावाप्रतियोगित्वेन शुक्तिरूप्ये तदभावात्साध्यवैकल्यमित्यत आह॥ शिक्तिरूप्यदेरिति॥ प्रातिभासिकत्वेन सदपि रूप्यं पारमार्थिकत्वरूपव्यधिकरणधर्मेण स्वाधिकरणाधिकरण कात्यन्ताभावप्रतियोगीति नोक्तदोष इति भावः। तात्विकेति॥ प्रतियोग्यधिकरणाधिकरणकात्यन्ताभावेत्यत्र तात्विकप्रतियोग्यधि करणविवक्षायामित्यर्थः॥ समवायिनीत्यादि॥ घटादेः समवायेन तत्त्वतोऽधिकरणं मृत्पिण्डादि। संयोगेनाधिकरणं भूतलादि। समवायेन संयोगेन वा सम्बन्धेन तत्वतो घटादिरूपप्रतियोग्यधिकरणे मृदादौ भूतलादौ च तदत्यन्ताभावायोगेन घटादौ लक्ष्ये लक्षणाभावादसम्भव इति भावः॥ अधिकरणत्वेन प्रतीतीति॥ प्रतियोग्यधिकरणत्वेन यत्प्रतीतं तदधिकरणकात्यन्ताभावविवक्षायामित्यर्थः। तथा च प्रतियोग्यधिकरणत्वं तात्विकं न विवक्षितमित्याशयः। मायिमते शक्त्यादौ प्रातिभासिकरजतस्य सत्त्वान्न तत्र तदत्यन्ताभावो वक्तुं युक्तोऽत उक्तम्॥ अन्यथाख्यातिपक्ष इति॥ शुक्तिरेवात्यन्तासद्रजतात्मना प्रतीयत इत्यभिनवान्यथाख्यातिपक्षेन्यत्र विद्यमानमेवान्यत्र प्रतीयत इत्येवं रूपान्यथाख्यातिपक्षे चेत्यर्थः। स्वेति॥ प्रतियोगिभूतरजतत्वेत्यर्थः। संसर्गारोपाभिप्रायेणेदम्॥ स्वेति॥ प्रतियोग्यधिकरणत्वेन प्रतीयमानाधिकरण कात्यन्ताभावेत्यस्य स्वात्यन्ताभावाधिकरण एव प्रतीयमावनत्व मर्थतया विवक्षितमित्यर्थः। एतदृशमिथ्यात्वसाधने तत्त्वावादिना सिद्धसाधनतया नाभिधातुं शक्येत्याह॥ तत्पक्षे चेति॥ अन्यथाख्यातिवादिनां पक्ष इत्यर्थः॥ रजतेऽपीति॥ आपणस्थरजतेऽपीत्यर्थः॥ तथा चैवंविवक्षाकरणेन "प्रतिपन्नोपाधौ त्रैकालिकनिषेधप्रतियोगित्वं मिथ्यात्वम्" इति लक्षणेन पुनरुक्तिरपि परिहृतेति द्रष्टव्यम्।

 नन्वेवमत्यन्तासत्त्वापत्तिः। न चात्यन्तासतः प्रतीयमानत्वमेव वेति वाच्यम्। शशविषाणमिति शब्दाभासादिना तस्यापि प्रतीयमानत्वादित्यस्वरसादाह॥ यद्वेति॥ सतोऽपि सदन्तरविविक्तत्वात्सिद्धसाधनमिति चेत्तत्राह॥ तच्चेति॥सद्विविक्तं चेत्यर्थः। ननु तर्हि ब्रह्मण्यतिव्याप्तिः। तस्य सत्ताजातिशून्यत्वेन सद्रूपत्वाभावस्यैव सत्वादित्यत आह॥ब्रह्माचेति॥ सद्रूपमित्यन्वयः। सत्ताजातिशून्यत्वं न सद्रूपत्वाभावसाधकम्। सामान्ये व्यभिचारात्। अतः सत्ताजातिशून्यमपि सामान्यं स्वरूपसत्त्वेनैव यथा सदित्युच्यते एवं ब्रह्म सत्ताशून्यमपि स्वरूपसत्त्वेनैव सद्रूपमिति सद्रूपत्वाभावाभावान्नातिव्याप्तिरित्यर्थः।     
\</1-1-4\>

\<1-1-5\>  %5.दृश्यत्वस्वरूपविचारः %  
   
 एवं साध्यं निरुच्य हेतुं निर्वक्ति॥ दृश्यत्वम् चेति। न्यायदीपावली मायावादिग्रन्थविशेषः। दृग्विषयत्वमिति॥ ज्ञानविषयत्वमित्यर्थः। दृश्यत्वहेतोर्ब्रह्मणि व्यभिचार वक्तुं ब्रह्मणो दृश्यत्वमुपपादयितुमाह॥ नन्विति॥ दृश्यत्वहेतोरन्वयव्यतिरोकित्वादिति भावः। दृश्यत्वानुमानेऽव्यतिरेकव्याप्तिनिश्चयोऽस्ति न वा। नेति पक्षे आह॥ यन्न मिथ्येति॥ इति व्याप्तौ व्यतिरेकस्य व्यतिरेकव्याप्तेरग्रहे निश्चितसाध्याभाववति हेतुसन्देहरूपं सन्दिग्धानैकान्त्यमित्यर्थः। आद्येमाह॥ तद्ग्रहश्चेति॥ हेतुसाध्यव्यतिरेकनिश्चयश्चेत्यर्थः। नन्वसत्ये तादृशमिथ्यात्वसत्त्वेपि ज्ञाननिवर्त्यत्वादिरूपमिथ्यात्वान्तरव्यतिरेकोऽस्तीति तत्र व्यतिरेक व्याप्तिग्रहः सम्भवतीति चेत्तत्राह॥ मिथ्यात्वान्तरेति॥ तस्यापि ज्ञातव्यत्वेनेति॥ अभावज्ञाने अधिकरणज्ञानस्य कारणत्वादित्यर्थः॥ व्यभिचारादिति॥ यत्र दृश्यत्वं तत्र मिथ्यात्वं, यत्र मिथ्यात्वाभावः तत्र दृश्यत्वाभाव इत्यन्वयव्यतिरेकव्याप्त्योरसति व्यभिचार इत्यर्थः॥ ब्रह्मापीति॥ अन्यथा मिथ्यात्वव्यतिरेकग्रहासम्भवादिति भावः। तथा च तत्र व्यभिचार इति हृदयम्॥ घटावच्छिन्नस्येति॥ घटावच्छेदेनेत्यर्थः॥ व्यतिरोकावच्छिन्नस्येति॥ मिथ्यात्वव्यतिरेकावच्छेदेनेत्यर्थः॥ दृश्यत्वादिति॥ शुद्धस्य चेति शेषः। अयमर्थः। मिथ्यात्वव्यतिरेकग्रहः शुद्ध एव ब्रह्मण्यङ्गीक्रियते तर्हि तत्र दृश्यत्वहेतोर्व्यभिचार इति न वाच्यम्। शुद्धस्य ब्रह्मणः स्वरूपेणादृश्यत्वाङ्गीकारान्न व्यभिचारः। तस्यैव मिथ्यात्वव्यतिरेकावच्छेदेन दृश्यत्वोपपत्तेर्व्यतिरेकग्रहस्यापि सम्भवात्। न चैवं दृश्यत्वादृश्यत्वे विरुद्धे अदृश्यत्वमेव स्वाभाविकं, मिथ्यात्वव्यतिरेकावच्छेदप्रयुक्तं दृश्यत्वं त्वौपाधिकमस्वाभाविकमित्यङ्गीकारात्। स्वाभाविकमेव च दृश्यत्वं हेतुतया विवक्षितम्। अतो न तत्र व्यभिचारप्रसक्तिः। स्वाभाविकत्वास्वाभाविकत्वाभ्यामविरोधे दृष्टान्तः॥ आकाशस्येति॥ यथैकस्यैवाकाशस्य स्वरूपेणापरिच्छेदेऽपि घटाद्य वच्छेदेन परिच्छेदे सत्यपि स्वाभाविकत्वास्वाभाविकत्वाभ्यां न विरोधस्तद्वदित्येवैतद्ग्रन्थार्थः सम्प्रदायागतः। व्यतिरेकावच्छिन्नस्येत्यस्य व्यतिरेकावच्छेदेन शुद्धस्यैव दृश्यत्वादित्यव्याख्याने यथास्थितार्थाङ्गीकारे व्यतिरेकावच्छिन्ने विशिष्टे मिथ्यात्वस्यापि सत्त्वेन व्यतिरेकव्याप्तिग्रहायोगः । शुद्धे च तद्ग्रहे तस्य दृश्यत्वावश्यम्भावेन व्यभिचार इति ग्रन्थोऽसङ्गत एव स्यादिति द्रष्टव्यम्। एवमेव "व्यतिरेकावच्छिन्नस्य स्यादेव दृश्यतेति चेदि" ति मिथ्यात्वानुमानखण्डनटीकावाक्योपपादनमपि द्रष्टव्यम्।

 प्रमाणमालाऽपि मायावादिग्रन्थविशेषः॥ स्वव्यवहार इति॥ स्फुरणरूपनित्यसिद्धात्मस्वरूपव्यवहारे स्वाख्य संविदपेक्षानियतेति व्यभिचार इत्यतः स्वातिरेकीत्युक्तम्। कदाचित्तस्यैवाद्वितीयं ब्रह्मेत्याद्यद्वितीयत्वादिविशिष्टव्यवहारे विशेषणोपनायकैकमेवाद्वितीयमित्यादिवाक्यजन्यवृत्ति सापेक्षताऽस्तीति नियति ग्रहणम्। तथाचाद्वितीयत्वादिव्यवहारे तदपेक्षायामपि स्फुरणरूपात्मव्यवहारे तदपेक्षाभावान्न नियतिरिति तत्र दृश्यत्वाभावान्न व्यभिचार इत्यर्थः। ज्ञानविषयत्वेपीत्युक्त्या व्यतिरेकग्रहोपपादनम्। नोक्तरूपं दृश्यत्वमित्यनेनैतादृशस्य दृश्यत्वस्यैव हेतुतयाविवक्षितत्वान्न व्यभिचार इत्युक्तं भवति॥ फलेति॥ धर्मादावतिव्याप्तिवारणाय विशेष्यम्। घटादौ तद्वारणाय विशेषणमिति द्रष्टव्यम्॥ व्यवहारयोग्यत्वमिति॥ व्यवहारविषयत्वयोग्यत्वमित्यर्थः॥ वृत्तीति॥ अन्तः करणवृत्तीत्यर्थः। अत्र योग्यतापदं किमर्थमिति चेत्। उच्यते। यदुक्तं घटादौ विशेष्यसद्भावेऽपि विशेषणाभावेन विशिष्टाभाव इति तदयुक्तम्। घटादिज्ञानानन्तरं कदाचिन्मनसो विषयान्तरसञ्चाररूपव्यासङ्गेन व्यवहारो न जातस्तत्रापरोक्षव्यवहारविषयत्वस्य फलोपधानस्याभावादुभयाभावप्रयुक्त एव विशिष्टाभावः किं न स्यादित्याशङ्कापरिहाराय योग्यत्वमित्युक्तम्। सहकारिविरहप्रयुक्तकार्याभावो योग्यता वनस्थदण्डादौ यथा दृष्टा तद्वदिहापि ज्ञानेन व्यवहारे जननीये व्यासङ्गाभावः सगकारीति तदभावाद्व्यवहारो न भवति। तत्सद्भावे तु भवत्येवेत्येवं व्यासङ्गदशायामपि अपरोक्षव्यवहारविषयत्वयोग्यत्वरूपविशेष्यसद्भावेन विशेषणाभावेनैव विशिष्टाभावो वक्तव्यो न तूभयाभावेनेति सूचयितुं योग्यत्वमित्युक्तमित्यवगन्तव्यम्॥ चैतन्यमिति॥ तथा च ब्रह्मणः प्रकाशरूपत्वेन प्रकाशरूपे प्रकाशान्तरानुदयाच्चैतन्यरूपफलाव्याप्यत्वमस्ति स्फुरणरूपत्वेनापरोक्ष व्यवहारयोग्यत्वमप्यस्तीत्यनवगन्तव्यम्। दृष्टान्ते शुक्तिरूप्ये चेदं दृश्यत्वमस्ति। प्रातिभासिकरूप्याकाराऽविद्यावृत्तिरेव नान्तः करणवृत्तिः। अतोंऽतः करणवृत्तिप्रतिबिम्बितचैतन्यरूपफलाव्याप्यत्वसत्त्वेपि अपरोक्षव्यवहारयोग्यत्वरूप विशेष्याभावाद्विशिष्टाभावोऽनुगते द्रष्टव्यः। अपरोक्षव्यवहारयोग्येपि तत्र तद्व्यवहारस्तु अधिष्ठानभूतसाक्षिचैतन्यगतं यदापरोक्ष्यं तदध्यासाद्युक्तः। इदमिति व्यवहारयोग्येपि तस्मिन्नधिष्ठानगतेदन्तारोपादिदमिति व्यवहारवदित्यग्रे स्पष्टम्। ननु जडत्वमप्यस्वप्रकाशत्वमेव। तथा च दृश्यत्वजडत्वहेत्वोः साङ्कर्यमित्यत आह॥ अस्मिंश्च पक्ष इति॥ अस्वप्रकाशत्वं दृश्यत्वमिति पक्ष इत्यर्थः॥ असंविद्रूपत्वमिति॥ अचिद्रूपत्वमित्यर्थः। इदं च पक्षेकदेशे वृत्तिज्ञानेऽप्यस्तीति न भागासिद्धिरिति भावः। ज्ञानरूपत्वाभाव इति व्याख्यानं तु वृत्तिज्ञाने भागासिद्धिप्रसङ्गाच्चिन्त्यम्।   
   
\<1-1-5\>

\<1-1-6\>  %6.मिथ्यात्वे परोक्तश्रुतिः%  
   
 प्रत्यक्षेति॥ जगत्सत्यताग्राहि सन्घट इत्यादिप्रत्यक्षेत्यर्थः॥ अमुख्यार्थेति॥ समाननिषेधादिपरेत्यर्थः। ननु प्रत्यक्षमपि त्रिकालाबाध्यत्व रूपपरमार्थिक सत्त्वमेव गृह्णातीति ग्राह्याभावावगाहित्वेन समानविषयकत्वाद्युक्तं बाधकत्वमित्यत आह॥ नहीति॥ वर्तमानमात्रग्राहि वर्तमानकालाबाध्यत्वग्राहि। नन्वेवं भिन्नविषयतयाऽनुमानस्य प्रत्यक्ष विरोधाभावोपपादने कालात्ययापदिष्टमात्रोच्छेदः। प्रत्यक्षेण व्यावहारिकौष्ण्यग्रहात् अनुमानेन पुनः पारमार्थिकौष्ण निषेधेन भिन्नविषयतायाः तत्रापि वक्तुं शक्यत्वादित्यत आह॥ वह्निरिति॥ उष्णत्वस्य प्रत्यक्ष सिद्धं यद्व्यावहारिकं सत्त्वं तस्यैववाह्निनिषेधेन भिन्नविषयतायाः तत्रापि वक्तुं शक्यत्वादित्यत आह॥ वह्निरिति॥ उष्णत्वस्य प्रत्यक्ष सिद्धं यद्व्यावहारिकं सत्त्वं तस्यैव वह्निरनुष्ण इत्यनुमानेन निषेधात्साक्षाद्ग्राह्याभावा व गाहित्वेन युक्तस्तत्र बाध्यबाधकभाव इति नबाधोच्छेद इति भावः। किञ्चापौरुषेयत्वे नानाशङ्कित दोषायाः एकमेवेत्यादिश्रुतेः तदनुगृहीतास्मदनुमानस्य च सम्भावितदोष प्रत्यक्षापेक्षयाप्राबल्यात्प्रत्यक्ष गृहीतमपि सत्यत्व मनुमानागमाभ्यामेव बाध्यत इत्याशयेन प्रत्यक्षस्याऽनुमानादि बाध्यत्वं दृष्टमित्याह॥ दृश्यतेति॥ नीलं नभ इति प्रत्यक्षं नभोनीलं विभुत्वादित्यनुमानेन बाध्यं दृष्टम्। तथा प्रादेशमात्रपरिमितश्चन्द्रमा इति प्रत्यक्षं "अष्टाशीतिसहस्राणी" त्याद्यागमबाध्यं दृष्टमिति प्रकृतेपि तथास्त्विति भावः॥    
\</1-1-6\>

\<1-1-7\>  %7. प्रथममिथ्यात्वभङ्गः %

 पक्षान्तरनिषेधेनेति॥ यद्यपीत्यादिग्रन्थसन्दर्भेणेत्यर्थः। पञ्चधेति॥ तथापीत्यादिग्रन्थेन सदसत्त्वानधिकरणत्वं सर्वस्मिन्प्रतिपन्नोपाधौ त्रैकालिकनिषेधप्रतियोगित्वं वा ज्ञानत्वेन ज्ञाननिवर्त्यत्वं वा स्वात्यन्ताभावादिकरण एव प्रतीयमानत्वं वा सद्रूपत्वाभावो वेति पञ्च प्रकारेण निरुक्तमित्यर्थः। सदसत्त्वेत्यत्र सच्च तदसच्चेति कर्मधारयाभिप्रायेणाह॥ सत्त्वे सतीति॥ सच्चासच्च सदसती तयोर्भावः सदसत्त्वं द्वन्द्वान्ते श्रूयमाणस्त्वप्रत्ययोऽनधिकरणपदं च प्रत्येकं सम्बध्यते। तथा च सत्त्वानधिकरणत्वमसत्त्वानधिकरणत्वञ्चेति धर्मद्वयं साध्यमित्याशयेनाह॥ किंवेति॥तस्येति॥ सत्त्वे सत्यसत्त्वरूपविशिष्टाभावस्येत्यर्थः॥ व्याहतेरिति॥ परस्परविरुद्धयोरन्यतरनिषेधस्यान्यतरविधि नातरीयकत्वात्सत्वात्यन्ताभावे साध्येऽ सत्त्वस्यैव प्राप्त्या पुनस्तदत्यन्ताभावे साध्ये व्याहतिः। एवमसत्त्वात्यन्ताभावे साध्ये सत्त्वस्यैव प्राप्त्या पुनस्तदत्यन्ताभावसाधने व्याहतिरित्यर्थः। ननु कथं व्याहतिः सत्त्वासत्त्वयोः परस्पर प्रागभावादि रूपतया परस्परविरहरूपत्वासम्भवेनात्यन्ताभाव रूपतस्यैव विरहरूपता वाच्या। तथा च सत्त्वात्यन्ताभावः कथमसत्त्वम्। सिद्धान्ते अत्यन्ताभावस्या प्रामाणिकप्रतियोगिकत्वस्वीकारेण सत्त्वस्य प्रामाणिकत्वात्। तथा असत्त्वस्यापि तुच्छे प्रामाणिकत्वेन तदत्यान्ताभावासम्भवेनासत्त्वात्यन्ताभाव एव सत्त्वमित्यस्याप्ययोगात्। न च तार्किकादिमते प्रामाणिकस्याप्यत्यन्ताभावप्रतियोगित्वस्वीकारात्तन्मतेन तयोः परस्परविरहरूपत्वाभिधानमिति वाच्यम्। सिद्धान्तेप्यसत्त्वाभाव एव सत्त्वं सत्त्वाभाव एवासत्त्वमिति स्वीकारात्। यद्वक्ष्यति। "मया लाघवादावश्यकत्वादसत्त्वा भाव एव सत्त्वं तदभाव एवासत्त्वमिति स्वीकारा" दिति। तथा च प्रामाणिकस्यात्यन्ताभावासम्भवेन असति किञ्चिदारोपितं सत्त्वमस्ति तदत्यन्ताभाव एवासत्त्वम्। सतिचारोपितं किञ्चिदसत्त्वमस्ति तदत्यन्ताभाव एव सत्त्वमिति वाच्यम्। आरोपितयोश्चासत्त्वेनात्यान्ताभावप्रतियोगित्वसम्भवात्। एवं चारोपितसत्त्वाद्यभावस्यैवासत्त्वादित्वे आरोपितसत्त्वयोरेव व्याहतिप्राप्त्या वास्तवसत्त्वासत्त्वयोः कथं व्याघातः। तस्मादेतत्कथमिति चेदत्रवदन्ति। सत्त्वासत्त्वयोः परस्परविरहरूपत्वोक्तेः परस्पर विरहव्यापकत्वेतात्पर्यम्। तथा च यत्रारोपित सत्त्वात्यन्ताभावः तत्रासत्त्वम्। यत्रारोपितासत्त्वात्यन्ताभावस्तत्र सत्त्वमिति व्याप्तेः। न च घटे वास्तवसत्त्वसद्भावेनारोपितसत्त्वात्यन्ताभावस्य सत्त्वेप्यसत्त्वाभावात् एवं तुच्छे वास्तवासत्त्व सत्त्वेनारोपितसात्त्वात्यन्ताभावसद्भावेपि सत्त्वाभावाद्व्यभिचारः। तथा च कथं परस्परविरहव्यापकत्वमपीति वाच्यम्। अत्यन्ताभावस्य प्रतियोग्यारोपपूर्वकत्वाद्यथा प्रतियोगिना सह विरोधः तथा प्रतियोग्यारोप यत्प्रधानं तेनापि विरोधस्याङ्गीकार्यत्वात्। एवं चात्रात्यन्ताभावे प्रतियोगिभूतं यदारोपितं सत्त्वं तत्र यत्प्रधानं वास्तवं सत्त्वं तेन सममत्यन्ताभावस्य विरोधात्। घटेच प्रधानभूतवास्तवसत्त्वसद्भावेन तत्रारोपित सत्त्वात्यन्ताभावस्य वक्तुमशक्यत्वात्। एवं तुच्छे असत्वारोपप्रधान भूतवास्तवासत्व सद्भावेनारोपितासत्त्वात्यन्ताभावस्य वक्तुमशक्यत्वात्। एवं च न व्यभिचारः। तथा च परस्परविरहव्यापकत्वेन विरोधो युक्त इति।

 नन्वथापि प्रधानभूतं वास्तवसत्त्वं घटेऽस्ति तत्रारोपित सत्त्वात्यन्ताभावोप्यस्ति। तुच्छे प्रधानभूतवास्तवासत्त्वमस्ति आरोपिता सत्त्वात्यन्ताभावोप्यस्तीति कथं प्रतियोग्यारोपे प्रधानेनापि विरोध इति चेदुच्यते। यत्र प्रधानं वास्तवं सत्त्वं तत्रारोपितसत्त्वात्यन्ताभावो नास्तीत्यस्य प्रतियोग्यधिकरणसंसर्गारोपपूर्वकप्रतीति विषयाभावो नास्तीत्यर्थकरणात्। यत्र घटे प्रधान भूतं वास्तवसत्त्वमस्ति तत्र सत्त्वमारोप्य न निषेध्यते। एवं यत्र तुच्छे प्रधानभूतं वास्तवासत्त्वमस्ति तत्र असत्त्वमारोप्य न निषिध्यते इति कृत्वा असत्त्वारोप पूर्वकप्रतीति विषयाभावरूपारोपितासत्त्वात्यन्ताभावो नास्तीति युक्तः परस्परविहव्यापकत्वेन विरोध इति। एवमेव दोषात्यन्ताभाव रूपभगवल्लक्षणं न सम्भवति। दोषाणां प्रामाणिकत्वेन तदत्यन्ताभावायोगादिति शङ्किते आरोपितदोषत्यन्ताभावस्य लक्षणत्वं वाच्यम्। ननु तर्हि जीवेऽतिव्याप्तिरिति चेन्न। तत्राप्यत्यन्ताभावस्य प्रतियोग्यारोपप्रधानेन विरोधात्। दोषणामारोपे प्रधानभूतानां वास्तवदोषाणां जीवे सत्त्वेन तत्र दोषानारोप्य निषेधः कर्तुं न शक्यते। तथा च प्रतियोग्यधिकरणसंसर्गारोपपूर्वकप्रतीतिविषयाभावाख्यारोपितदोषात्यन्ताभावो जीवे नास्ति। अस्ति च भगवति। भगवति आरोपिता दोषा न सन्तीति निषेधस्य कर्तुं शक्यत्वात्। अत्यन्ताभावस्य प्रतियोग्यारोपप्रधानेन विरोधात्। दोषारोपप्रधानभूतवास्तवदोषाणां च भगवत्यभावेन निषेधसम्भवेन दोषाभावादिति द्रष्टव्यम्। सत्त्वात्यताभावोपपादनाय निर्धर्मकेत्युक्तम्। सत्त्वराहित्यस्य सद्रूपत्वानुपमर्दकत्वादिति भावः। किञ्च सत्त्वात्यन्ताभावासत्त्वात्यन्ताभाव रूपधर्मद्वयस्यैकस्मिन्नधिकरणे कुत्राप्ये प्रसिद्ध्याऽप्रसिद्धविशेषणत्वम्।

 ननु पृथिवी इतरभिन्नेत्यत्र जलादित्रयोदशान्योन्याभावानामैकाधिकरण्येनाप्रसिद्धावपि तेजः प्रभृतिषु प्रत्येकं प्रसिद्ध्याऽप्रसिद्धिपरिहारावदत्रापि सत्त्वात्यन्ताभावासत्त्वात्यन्ताभावयोरैकाधिकरण्येनाप्रसिद्धावपि सति असत्त्वात्यन्ताभावस्यासति च सत्त्वात्यन्ताभावस्य च प्रत्येकं प्रसिद्ध्याऽप्रसिद्धविशेषणत्वाभावादिति चेत्सत्यम्। अप्रसिद्धविशेषणत्वाभावेपि असत्त्वात्यन्ताभावरूपांशस्य सिद्धत्वेन सिद्धसाधनता स्यादित्याह॥ पृथिवीत्यादिना॥ अभावमनन्तर्भाव्य त्रयोदशत्वं बोध्यम्॥ प्रत्येकमिति॥ सति असतिचेत्यर्थः। ऐकाधिकरण्यावच्छेदेन साध्यसिद्धेरुद्देश्यत्वेनात्र ऐकाधिकरण्यावच्छेदे साध्य प्रसिद्धेरभावादप्रसिद्धविशेषणता स्यादेवेत्याशयेन कथञ्चिदित्युक्तम्। ननु केवलस्यासत्त्वाताभावस्य सिद्धत्वेपि असिद्धेन सत्त्वात्यन्ताभावेन सहोच्यमानत्वादसिद्धत्वमेवेति नांशे सिद्धसाधनतेत्यत आह॥ नहीति॥ तथात्वे पर्वतो वह्निमान्पाषाणवांश्चेत्यत्रापि सिद्धसाधनता नोद्भाव्येतेति भावः। नन्वेवम्पृथिवी इतरभिन्नत्यत्रापि जलादित्रयोदशान्योन्याभावानां साध्यत्वात् जलाद्येकैकान्योन्याभावानामपि घटो न जलादिरिति प्रतीत्या घटत्वावच्छेदेन सिद्धत्वादंशे सिद्धसाधनतापत्तिरित्यनुमानं दुष्टं स्यादित्यत आह॥ पृथिवीति॥ जलाद्यैकैकान्योन्याभावस्य घटे घटत्वावच्छेदेन सिद्धावपि पक्षतावच्छेदकीभूतपृथिवीत्वावच्छेदेन घटे न सिद्धिरतो नांशे सिद्धसाधनतेत्यर्थः। पक्षतावच्छेदकसामानाधिकरण्येनैव साध्यसिद्धेरुद्देश्यत्वात् तस्याश्चाजातत्वादिति भावः। पृथिवीत्वोपहिते घटे इति शेषः। प्रकृते च पक्षतावच्छेदकसामानाधिकरण्येनैवासद्वेलक्षण्यस्य सिद्धत्वात्सिद्धसाधनतेति द्रष्टव्यम्। दृष्टान्तस्येति॥ धर्मद्वयस्य साध्यत्वान्मन्मतेशुक्तिरूप्ये सत्त्वात्यन्ताभावस्य सत्त्वेप्यसत्त्वस्यैव सत्त्वेन तदत्यन्ताभावस्य तत्राभावात्साध्यवैकल्यमित्यर्थः। नन्वेवं तर्हि पृथिवी इतरभिन्नेत्यत्रापि त्रयोदशभेदानां साध्यत्वाज्जलादौतेजः प्रभृतिद्वादशभेदानां सत्त्वेपि जलभेदस्याभावात्साध्यवैकल्यम्। एवं तेजः प्रभृतिष्वपि स्वस्वेतरप्रतियोगिकद्वादशभेद सत्त्वेपि स्वस्वभेदाभावात्साध्यवैकल्यमेव स्यादित्यत आह॥ पृथिवीत्वेति॥ यत्रेतरत्वं तत्र पृथिवीत्वाभाव इति व्यतिरेके जलादिर्दृष्टानां इति भावः। ननु पृथिवीत्वहेतौ व्यतिरेकिणि दृष्टान्ताभावे त्रयोदशान्योन्याभावानां साध्यभूतानां प्रसिद्ध्यभावेन साध्यव्यतिरेकनिरूणं न स्यादित्यत आह॥ त्रयोदशेति॥ जलादित्रयोदशान्योन्याभावानां तेजः प्रभृतिषु प्रत्येकं ज्ञानानन्तरं एते त्रयोदशान्योन्याभावा इति समूहालम्बन रूपैकज्ञानोपरूढानां प्रसिद्धि सम्भवेन व्यतिरेकनिरूपणं सम्भवतीति भावः।

 पूर्वं धर्मद्वयसाधनपक्षे व्याहत्यर्थान्तरांशेसिद्धसाधनसाध्यवैकल्याख्यदोषचतुष्टयस्योक्तत्वेनात्रात एवेत्यति देशे दोष चतुष्टयस्याप्यति देशः प्रतीयतेऽतः अतः एवेत्युक्तं विशदयति॥ व्याहतेरित्यादिना॥ धर्मद्वयसाधन इव विशिष्टसाधनेपि परस्परविरुद्धयोर्विशेषणविशेष्यभावोयोगाद्व्याहतिरेव। निर्धर्मकब्रह्मवत्सत्वात्यन्ताभाववत्त्वे सत्यपि सद्रूपत्वेनाप्युपपत्त्याऽर्थान्तराच्छुक्ति रूप्ये विशेष्यांशाभावेन विशिष्टाभावात्साध्यवैकल्यं चेत्यर्थः।

 विशिष्टसाधनपक्षे अंशे सिद्धसाधनातिदेशः कुतो न क्रियत इति शङ्कायामस्मिन्पक्षे अंशे सिद्धसाधनस्यानवकाशं वदंस्तथा व्यर्थविशेष्य त्वरूपं दोषान्तरं च नास्तीति वदन्नप्रसिद्धविशेषण त्वाख्यन्दोषान्तरमाह॥ किं चे त्यादिना॥ किं चाप्रसिद्धविशेषणत्वमित्यन्वयः॥ पक्षतावच्छेदकनानात्वेनेति॥ तथा च वाक्त्वावच्छेदेनाऽनित्यत्वस्य सिद्धत्वादिति भावः॥ पक्षतावच्छेदकैक्यादिति॥ पक्षतावच्छेदकैक्येहि पक्षतावच्छेदकसामानाधिकरण्येन साध्यस्य सिद्धत्वात्सम्पूर्णसिद्धसाधनमेव नांशतः सिद्धसाधनम्। पृथिवी इतरभिन्नत्यत्र तु पृथिवीत्वरूपपक्षतावच्छेदक सामानाधिकरण्येन साध्यसिद्धि रूपोद्देश्य प्रतीतेरसिद्धत्वेनांशे सिद्धसाधनानवकाशादित्यर्थः॥ साध्यतावच्छेदकेति॥ पक्षतावच्छेदकनानात्व एव अंशे सिद्धसाधनवत्साध्यतावच्छेदकनानात्व एवांशे सिद्धसाधनता। अत एव धर्मद्वयसाधनपक्षे अंशे सिद्धसाधनतोक्ता। पक्षतावच्छेदकैक्येंशेसिद्धसाधनत्वाभाववत्साध्यतावच्छेदकैक्येपि नांशे सिद्धसाधनम्। एवं च प्रकृते विशिष्टस्यैकस्य साध्यत्वेन साध्यतावच्छेदकैक्येन तदवच्छिन्नसाध्यस्याऽसिद्धत्वान्नांशे सिद्धसाधनावकाश इत्यर्थः। विशिष्टं विशेषणाद्यात्मकमिति पक्षे साध्यतावच्छेदकैक्यं नास्त्येवेत्याशयेन कथञ्चिदित्युक्तम्। कुतो न व्यर्थविशेष्यत्वमित्यतो व्यापकगतविशेषणानामुद्देश्यप्रतीतिसिद्ध्यर्थत्वस्य दर्शनादित्याह॥ विमतमित्यादिना॥ चिकीर्षादेरिवेति॥ चिकीर्षापरोक्षज्ञप्तिविशिष्टश्वरसिद्धेरुद्देश्यत्वादित्यर्थः। समानाधिकृतत्वात्। शुक्लः पट इत्येकविभक्त्यन्त पदवाच्यत्वादिति व्याख्यानं चिन्त्यम्। घटः कलश इत्यादौ
व्यभिचारापत्तेर्यदिचेत्युत्तरग्रन्थविरोधाच्च। किन्तु विशेषणविशेष्यभावेन व्यवह्रियमाणत्वादित्येवार्थो द्रष्टव्यः। दण्डी देवदत्त इत्यादौ दण्डित्वस्यैव विशेषणत्वाद्विशिष्टस्य च विशेष्येण भिन्नाभिन्नत्वान्नदोष इति द्रष्टव्यम्। यथा हि भेदाभेदवादिना मीमांसकेन तार्किकं प्रति प्रयुक्ते भिन्नाभिन्नमिति साध्ये भिन्नत्वविशेषणस्य तार्किकेणाङ्गीकृतत्वेपि न वैयर्थ्यम्। भिन्नाभिन्नत्व प्रकारकप्रतीतेरुद्देश्यत्वात्। एव मिहापि सद्विलक्षणत्वे सत्यसद्विलक्षणमिति विशिष्टप्रतीतेरुद्देश्यत्वान्न व्यर्थविशेष्यत्वमित्यर्थः। विशेषणानां धर्माणाम्।  
   
 ननु भेदाभेदानुमानदृष्टान्तो न युक्तः। तत्र गुणादिकं गुण्यादिकं गुण्यादिनाऽभिन्नमित्येव कृतेऽभेदरूपसाध्यवति घटकलशादौ घटःकलश इति प्रयोगादर्शनेन समानाधिकृतत्वरूपहेत्वभावेनाभेदरूपसाध्यं प्रति समानाधिकृतत्वस्य प्रयोजकत्वाभावात्। हेतुरस्तु साद्यं मास्त्वित्येवं रूपाप्रयोजकतात्र नाभिप्रेता। किं नाम। "तस्मिन्सत्यभवतः तेन विनापि भवतः तदप्रयोज्यत्वादि" तिवचनात्साध्ये सत्यप्यभवतो हेतोः साध्ये प्रयोजकत्वाभावात्। अतोऽप्रयोजकतानिरासाय भेद विशिष्टाधीस्तत्रोद्देश्या। घटकलशादौ च हेत्वभाववति भेदाभेदरूपसाध्यस्याप्यभावान्नाप्रयोजकत्वमित्यप्रयोजकतापरिहारायैव भिन्नत्वविशेषणं नोद्देश्य प्रतीत्यर्थमित्याशङ्क्य तर्हि प्रकृतेऽपि सत्त्वाभावमात्रस्यैव साध्यत्वे सत्त्वाभाववति तुच्छेऽविद्यमानस्य दृश्यत्वस्याऽप्य प्रयोजकत्वं माभूदिति अप्रयोजकतापरिहारायैवासद्विलक्षणत्वमपि साध्यकोटौ निवेशित्म्। तन्निवेशे तु तुच्छे दृश्यत्वाभाववति विशिष्टं साध्यमपि नास्तीत्यप्रयोजकताया अभावादित्यप्रयोजकतापरिहारायैव विशिष्टधीस्तत्रोद्देश्या। अतो नोद्देश्यप्रतीत्यर्थं विशिष्टोपादानम्। अतो न व्यर्थविशेष्यत्वमित्याह॥ यदिचेत्यादिना॥ अप्रसिद्धेति॥ विशिष्टसाध्यस्य कुत्राऽप्यप्रसिद्धत्वादिति भावः। ननु यदि सत्त्वात्यन्ताभाव वत्त्वे सत्यसत्त्वात्यन्ताभाव रूपविशिष्टसाधने अप्रसिद्धविशेषणत्वं तदा पृथिवी इतरभिन्नेत्यत्रापि जलादिद्वादशान्योन्याभाववत्त्वे सति समवायान्योन्याभाव रूपविशिष्टस्यैव साध्यत्वमङ्गीकृत्य तस्य कुत्राप्य प्रसिद्धत्वेनाप्रसिद्धविशेषणत्वं तत्रापि स्यात्। तथा च त्रयोदशान्योन्याभावानां प्रत्येकं प्रसिद्ध्या साध्य प्रसिद्धिव्युत्पादनं व्याहतं स्यादित्यत आह॥ पृथिवीति॥ साधन पक्ष एवेति॥ नोक्तरीत्या विशिष्टसाधन पक्ष इति वाक्यशेषः। विशिष्टस्य साध्यतापक्षे तु समुदायालम्बनरूपैकज्ञानोपारूडत्वमादाय न साध्यप्रसिद्धिसम्पादनं सम्भवतीति द्रष्टव्यम्। ननु विशिष्टस्य साध्यत्वेपि नाप्रसिद्धविशेषणत्वम्। सद्वैलक्षण्यादीनां विशकलितानां प्रसिद्धिसम्भवादित्यत आह॥ अन्यथेति॥ भूःशशविषाणोल्लिखिता भूत्वादित्यत्राप्यप्रसिद्धविशेषणत्वं सर्वसंमतं न स्यात्। तत्रापि शशादीनां विशकलितानां प्रसिद्धिसम्भवादिति भावः॥

\</1-1-7\>

\<1-1-8\>  %8.द्वितीयमिथ्यात्वभङ्गः%

 सिद्धसाधनादिति॥ प्रातिभासिकत्रैकालिकनिषेधप्रतियोगित्वस्य सत्यत्वाविरोधित्वेनेष्टत्वादिति भावः॥ बाध्यत्वेनेति॥ ब्रह्मज्ञानबाध्यत्वेनेत्यर्थः। तात्विकसत्त्वं त्रैकालिकसत्त्वम्। तात्विकसत्त्वाविरोधित्वोपपादनाय तस्य च बाध्यत्वेनेत्युक्तम्। त्रैकालिकसत्तानिषेधस्य बाध्यत्वे त्रैकालिकसत्त्वमेव सिद्ध्यतीति भावः। अर्थान्तरदित्युपलक्षणम्। व्यावहारिकप्रतियोगिमति व्यावहारिकनिषेधसाधने बाधोऽपि द्रष्टव्यः॥ अतत्वेति॥ व्यवहारिकमिथ्याभूतनिषेधप्रतिपाधकत्वान्नेह नानेत्याद्यद्वैतश्रुतेरतत्वावेदकत्वंस्यादित्यर्थः। तत्प्रतियोगिनः व्यवहारिकनिषेधप्रतियोगिनः॥ पारमार्थिकत्वापपत्तेरिति॥ प्रतियोगितदभावयोर्भिन्नसत्ताकत्वाङ्गीकारादिति भावः। नन्वथापि व्यावहारिकनिषेधप्रतियोगिनः प्रपञ्चस्य पारमार्थिकत्वं कुतः ? प्रातिभासिकत्वेनाप्युपपत्तेः। रूप्यात्यन्ताभावस्य व्यावहारिकत्वेऽपि रूप्यस्य प्रातिभासिकत्ववदित्यत उक्तमप्रातिभासिकस्येति। तच्चोभय वादि सिद्धमिति भावः। वियदादेरसद्विलक्षणस्वरूपोपपादनाय श्रुत्यादीति विशेषणद्वयम्। असद्विलक्षणस्वरूपाभावे उत्पत्तिरयुक्ता स्यात्। न चेष्टापत्तिः। तस्याः श्रुत्यादिसिद्धत्वात्। अर्थक्रियापि निःस्वरूपत्वे सोपादानत्वा देरयोगादिति भावः॥ धीकाल इति॥ सदिति प्रतीयमानस्यापि न निरस्स्वरूपत्वं युक्तमिति वक्तुमिदमुक्तमिति द्रष्टव्यम्। तथा चैतादृशमित्यात्वसाधने वियदादौ बाधः। शुक्तिरूप्यादौ त्वद्रीत्या साध्यवैकल्यं चेत्युक्तं भवति॥ आपणस्थेति॥ आभासस्य प्रसक्त्या अनाभासस्य निषेधाङ्गीकारादिति भावः। तथा च स्वरूपेण निषेधप्रतियोगित्वं शुक्तिरूप्ये नास्तीति लक्षणस्यासम्भव इति हृदयम्॥ अत्यन्तासत्त्वेति॥ वियदादेः स्वरूपेण निषेधाङ्गीकार इत्यर्थः।

 तदुपपादयति॥ प्रतिपन्नेत्यादिना॥ स्वरूपेणेति शेषः। प्रतिपन्नोपाधौ त्रैकालिकनिषेधप्रतियोगित्वमपि सर्वत्र त्रैकालिकनिषेधप्रतियोगित्वपर्यन्तमिति त्वन्मतमित्यन्वयः॥ सर्वत्रेति॥ स्वोपाधौ परोपाधौ चेत्यर्थः। ननु पटादेः स्वोपाधावेवन त्रैकालिकनिषेधप्रतियोगित्वं न परोपाधावित्यत उक्तम्॥ अन्यत्रासत्त्वेन संमतस्येति॥ दृदादिरूपे परोपाधावसत्त्वेन संमतस्तेत्यर्थः॥ अन्यथेति॥ पटादेरन्यत्र परोपाधावसत्त्वस्यासंमतत्वे। अन्यत्र सत्त्वङ्गीकार इति यावत्॥ अन्यत्र तत्सत्त्वापातादिति। सत्त्वपदं तत्प्रतीतिव्यवहारयोरुपलक्षणम्। तथा च पटादेः मृदाद्युपाधौ सत्त्वप्रतीतिव्यवहारयोरापातादित्यर्थः। तथाचायं पट एतत्तन्तुनिष्ठात्यन्ताभावप्रतियोगीति मिथ्यात्वानुमाने एतत्तन्तुभिन्ने तन्त्वन्तरे मृदादौ च सत्त्वापात्त्या अर्थान्तरता स्यादिति भावः। पटादेरन्यत्र सत्त्वाङ्गीकारे स्वोक्तिविरोधश्च स्यादित्याह॥ न हि तेषामिति॥ तेषां पटादीनाम्। अन्यत्र परोपाधौ॥ तथाचेति॥ प्रतिपन्नोपाधौ स्वरूपेण त्रैकालिकनिषेधप्रतियोगित्वस्य सर्वत्र त्रैकालिकनिषेधप्रतियोगित्वपर्यन्तत्वे सतीत्यर्थः। ननु सर्वत्र स्वरूपेण त्रैकालिकनिषेधप्रतियोगित्वं नात्यन्तासत्त्वम्। शशश्रृङ्गादौ असत्त्वस्यै तदन्यस्यैव सत्त्वादित्यत आह॥ न हीति॥ शशशृङ्गादीनामितोऽन्यदसत्त्वमस्तीत्याशङ्क्य निषेधति॥ न चेत्यादिना॥ तेषां शशश्रृङ्गादीनाम्। निरुपाख्यत्वं नाम उपाख्यायते अनेनेति व्युत्पत्त्या पदशक्त्यविषयत्वं वा प्रतीत्यविषयत्वं वा। नाद्य इत्याह॥ निरूपाख्यपदेनैवेति॥ तथा च निरुपाख्यपदशक्तिविषयतया तत्पदेनैव व्यवह्रियमाणत्वादित्यर्थः। तथाचासत्त्वेन सम्प्रतिपन्नस्याप्यसत्त्वं न स्यादिति भावः। द्वितीये दोषमाह। असत इति॥ असद्वैलक्षण्येति॥ अभावज्ञाने प्रतियोगिज्ञानस्य कारणत्वादिति भावः॥ असत्प्रतीति॥ तस्यासत्प्रतीतिप्रसक्त्यपेक्षत्वादिति भावः॥ असत्पदेति॥ प्रेक्षावत्कृतशब्दप्रयोगस्य शब्दार्थज्ञानपूर्वकत्वा दसत्पदप्रयोगार्थम् असज्ज्ञानस्यावश्यकत्वादित्यर्थः॥ क्वचिदपीति॥ स्वोपादौ परोपाधौ चेत्यर्थः॥ जगतीति॥ शून्यवादिना जगतोसत्त्वमङ्गीकृतमिति तद्वैलक्षण्यं त्वया साधनीयम्। तेन च निस्स्वरूपत्वमेवासत्त्वमङ्गीकृतमिति तद्वैलक्षण्यमेव त्वया साधनीयम्। न तु क्वचिदप्युपाधौ सत्त्वेनाप्रतीयमानत्वमसत्त्वमित्यङ्गीकृत्य तद्वैलक्षण्यम्। तथात्वे सिद्धसाधनता स्यात्। तेनापि सांवृतसत्त्वङ्गीकारेणैतादृशाद्वैलक्षण्यस्याङ्गीकारादिति भावः॥ न प्रतीयेतेति॥ सत्त्वेन न प्रतीयेतेत्यर्थः। उक्ताप्रतीतिं प्रति आपाद्यभूतसत्त्वेनाप्रतीतिं प्रति। क्वचिदप्युपाधौ सत्त्वेनाप्रतीयमानत्वं शशश्रृङ्गादीनां कुत इत्युक्ते असत्त्वादित्येवं सत्त्वेनाप्रतीतिप्रयोजकीभूतमसत्त्वं सत्त्वेनाप्रतीयमानत्वादन्यदेव वाच्यम्। अन्यथेदमेव चेदसत्त्वं स्यात्तर्ह्यसच्चेन्न प्रतीयेतेत्यापादनायोगः। असच्चेदित्यस्य सत्त्वेन न प्रतीयते चेदित्यर्थः। तथा च सत्त्वेन न प्रतीयते चेत्सत्त्वेने न प्रतीयेनेत्यापाद्यापादकयोरभेदः स्यादित्यर्थः॥ तद्विरुद्धस्यैवेति॥ सत्त्वासत्त्वयोः परस्परविरहरूपत्वस्यैवानुभवेन प्रतिपन्नोपाधौ त्रैकालिकनिषेध प्रतियोगित्वात्मकबाध्यत्वमेवासत्त्वं वक्तव्यं, नोक्तरूपं सत्त्वेनाप्रतीयमानत्वमित्यर्थः। तथाचेतोन्यदसत्त्वं नास्तीति भावः।

 अन्योन्याश्रयदिति॥ अनिर्वाच्यत्वस्यासद्विलक्षणत्वरूपत्वेनासत्त्वज्ञाने तद्घटितानिर्वाच्यत्वज्ञानं तज्ज्ञाने च तदन्यत्वरूपासत्त्वज्ञानमित्यन्योन्याश्रयादित्यर्थः॥ लाघवेनेति॥ सार्वत्रिकत्रैकालिकनिषेधाप्रतियोगिरूपं यत्सत्तदन्यत्वमेवासत्त्वमस्तु, लाघवात्। न तु तत्रानिर्वाच्यभिन्नत्वमपि प्रवेश्यं गौरवादित्यर्थः। अस्तु वाऽनिर्वाच्यभिन्नत्वस्य लक्षणे प्रवेशःष तथाप्यसम्भव इत्याह॥ अनिर्वाच्यस्यापीति॥ वियदादे रूप्यादेश्चेत्यर्थः। निषेधे निषेधाङ्गीकारपक्षे। अनिर्वाच्यस्याप्यसत्त्वप्रप्त्याऽसतोऽनिर्वाच्यादन्यत्वाभावादसम्भव इत्यर्थः। कुतोशक्यशङ्कमित्यतस्त्वन्मते शुक्तिरूप्ये ब्रह्मणि चातिव्याप्तेत्याह॥ शुक्तीति॥ मिथ्याभूतं वियदादीकं रूप्यादिकं च॥ सस्वरूपमिति॥ असद्विलक्षणस्य व्यावहारिकस्य प्रातिभासिकस्य वा स्वरूपस्याङ्गीकारादिति भावः॥ मिथ्याभूतस्यापीति॥ सूप्यादेरित्यर्थः। तथाचातिव्ियाप्तिरिति भावः। ननु रूप्यादौ वियदादौ च निस्स्वरूपत्वं नास्ति, किन्तु स्वरूपमस्त्येव। न च मिथ्याभूतस्यापि स्वरूपणैव त्रैकालिकनिषेध इति पक्षे निस्स्वरूपत्वं दुर्वामित्युक्तमिति वाच्यम्। मिथ्याभूतं स्वरूपमङ्गीकृत्यैव त्रैकालिकनिषेधाङ्गीकारेण मिथ्याभूतस्वरूपस्य स्वरूपेण त्रैकालिकनिषेधेन सामानाधिकरण्याङ्गीकारात्। न च विरोधः। मिथ्यात्वादेवाविरोधादित्याशङ्क्य निषेधति॥ न चेति॥ स्वदेशकालयोरिति॥ वियदादिरूपप्रतियोग्याधार भूतदेशकालयोरित्यर्थः॥ तत्स्वरूपेति॥ प्रतियोगिस्वरूपसहिष्णोस्तदनुपमर्दकस्येत्यर्थः॥ तत्स्वरूपेति॥ वियदादिस्वरूपप्रतिषेधत्वस्तेत्यर्थः। अयं भावः। लोके अत्यन्ताभावतत्प्रतियोगिनोर्विरोधेनाभावस्य प्रतियोगि स्वरूपासहिष्णुत्वदर्शनात्तत्स्वरूपस्य कथं तत्प्रतिषेधेन सामानाधिकरण्यं वक्तुं शक्यम्। तथात्वे प्रतियोगिस्वरूपसमानाधिकरणस्य तदत्यन्ताभावत्वं पारिभाषिकं स्यात्। तथा च पारिभाषिकात्यन्ता भावप्रतियोगित्वेऽपि स्परूपेण वास्तवात्यन्ताभावप्रतियोगित्वं न सिद्ध्येदित्यतस्तत्सिद्ध्यर्थं तत्र रजतस्वरूपं नास्तीत्यङ्गीकार्यम्। एवं चासत्त्वापत्तिर्दुवरिति भावः॥ अन्यथेति॥ मिथ्यात्वादेव विरोधाभावमङ्गीकृत्य निषेधाधिकरणेऽपि प्रतियोगिनः सत्त्वाङ्गीकार इत्यर्थः। ननु मृदादावपि प्रातिभासिकं पटस्वरूपस्त्येवेत्यत उक्तम्॥ व्यावहारिकेति॥ न च विरोधः। पटस्य मिथ्यात्वादेवाविरोधोपपत्तेरिति भावः। निषेधाधिकरणेपि प्रतियोगिनः सत्त्वङ्गीकृत्य तयोः सर्वजनसिद्धदैशिकविरोधानङ्गीकारे प्रतियोगिनः प्रागभावेनापि समानकालीनत्वापत्त्या कालिको विरोधोऽपि न स्यात्। मिथ्यात्वादेवाविरोधस्य तत्रापि वक्तुं शक्यत्वादित्याह॥ प्रागभावादीति॥ किं च यदि प्रपञ्चे रूप्यादौ च स्वरूपेण त्रैकालिकनिषेधसामानाधिकरण्याविरोधिस्वरूपं किञ्चिदङ्गीक्रियते तर्हि तुच्छेऽपि एतादृशस्वरूपं स्वात्यन्ताभावसामानाधिकरण्याविरोधिरूपं किञ्चिदङ्गीक्रियतां तथा च निस्स्वरूपत्वोक्त्योगः। विरोधश्च मिथ्यात्वादेव समाधातुं शक्यः। यदि प्रपञ्चे अपरोक्षतः प्रतीत्यन्यथानुपपत्त्या किञ्चित्स्वरूपमङ्गीक्रियताम्। तथाचासम्भव इत्याह॥ तुच्छेऽपीति॥ तथाचासम्भव इति भावः॥ तस्मादिति॥ प्रकारान्तरस्यासम्भवादिति भावः। सर्वत्र त्रैकालिकनिषेधप्रतियोगित्वमत्यन्ता सत्त्वमित्यनयोरेकार्थत्वादिदमेवासत्त्वलक्षणं वाच्यमित्याशयेनोपपादयति॥ तत्र तदानीमित्यादिना॥ तत्र तदा असदिति यथा देशविशेषे कालविशेषे न निषेध प्रतियोगित्वं प्रतीयते एवमत्यान्तासदित्यनेनापि अत्यन्ता सर्वस्मिन्देशे सर्वस्मिन्काले चासन्निषेधप्रतियोगीतिप्रतीतेरित्यर्थः। तथा च सर्वत्र त्रैकालिकनिषेधप्रतियोगित्वस्यैवात्यन्तासत्त्वात्प्रपञ्चस्य स्वरूपेण त्रैकालिकनिषेधे तुच्छवदत्यन्तासत्त्वं दुर्वारमिति तात्पर्यम्।

 ननु प्रपञ्चस्य न तुच्छसाम्यम्। प्रपञ्चनिषेधस्य मिथ्याभूतप्रपञ्चप्रतियोगिकत्वात्। तुच्छसम्बन्धित्रैकालिकनिषेधस्य निष्प्रतियोगिकत्वादिति तन्निषेधयोर्वैलक्षण्यादित्याशङ्क्य निषेधति॥ न चेति॥ तदभावः प्रपञ्च निषेधः। इति वा वैषम्यं वक्तुं न च शक्यमित्यन्वयः। कुत इत्यत उक्तम्॥ मिथ्याभूतस्येत्यादि॥ मिथ्याभूतस्यापि स्वरूपेण निषेध इति पक्षे तदभावेऽपि तुच्छाभाववन्निष्प्रतियोगिक एव न सप्रतियोगिकः। प्रतियोगिस्वरूपस्यैवाभावादिति भावः। ननु तथापि प्रपञ्चतुच्छयोः प्रकारान्तरेण वैषम्यमस्ति। मिथ्याभूतस्य प्रपञ्चस्य सदा सर्वत्र सद्वैलक्षण्यमात्रमस्ति न स्वरूपेण प्रतिषेधः। असद्विलक्षणस्वरूपाङ्गीकारात्। तुच्छस्य तु स्वरूपेणैव प्रतिषेध वैषम्यादित्याशङ्क्य निषेधति॥मिथ्याभूतस्येति॥ सदा सर्वत्रेति॥ सद्वैलक्षण्यमात्रमिति न स्वरूपेणैव प्रतिषेध इत्येव मात्रशब्दार्थो न त्वसद्वैलक्षण्यं नास्तीति। तस्याङ्गीकारेण मात्रशब्दव्यवच्छेद्यत्वाभावादिति द्रष्टव्यम्। इति वा वैषम्यं वक्तुं न च युक्तम्। कुत इत्याशङ्कायां मिथ्याभूतस्यापि स्वरूपेणैव निषेध इति पक्ष इत्येतदत्रापि योज्यम्। तथा च मिथ्याभूतस्यापि स्वरूपेणैव निषेध इति पक्षे प्रपञ्चस्य न सदा सर्वत्र सद्वैलक्षण्यमात्रम्। स्परूपेणैव प्रतिषेधादित्यर्थः। तथा च तुच्छसाम्यं दुर्वारमिति भावः।

  इदानीं सर्वत्र त्रैकालिकनिषेधप्रतियोगित्वमेवासत्त्वमित्युक्तासत्त्वलक्षणस्यासम्भवमाशङ्कते॥ अथ मतमिति असत्त्वादेव स्वस्यैवाभावेन सकलधर्मशून्यत्वादेव। आत्यतिकेति॥ सर्वत्र त्रैकालिकेत्यर्थः। तथाचासदात्यन्तिक निषेधप्रतियोगित्वरूपधर्मशून्यं असत्त्वादित्यनुमानमुक्तम्। तथाचोक्तासत्त्वलक्षणस्यासम्भव इति भावः॥ असत्त्वस्येति॥ हेतूकृतस्येत्यर्थः॥ विरुद्धत्वादिति॥ असत् आत्यन्तिकनिषेधप्रतियोगित्वरहितं असत्त्वात्। आत्यन्तिकनिषेध प्रतियोगित्वादिति साधने हेतोर्विरुद्धत्वादित्यर्थः। साध्याभावव्यप्तत्वरूपं लक्षणं चाभेदेऽपि व्याप्यव्यापकभावाङ्गीकारेणोपपादनीयम्। अन्यथा शब्दो नित्यः कृतकत्वादित्यत्र कृतकत्वमुपाधिः स्यात्। एवं विरुद्धत्वमुक्त्वाऽप्रयोजकतां चाह। असत इत्यादिना॥ नन्वसतो निर्धर्मकत्वान्नात्यन्तिका निषेधप्रतियोगित्वरूपधर्मोऽगीकार्य इत्यत आह॥ असत्त्ववदिति॥ त्वयोच्यमानेति॥ असतोऽसत्त्वादेवात्यन्तिक निषेधप्रतियोगितापि नेति त्वयोच्यमानेत्यर्थः। नन्वसत्यसद्वैलक्षण्यादिधर्माणामभावरूपाणां सत्त्वेऽपि भावरूप आत्यन्तिकनिषेधप्रतियोगित्वरूपो धर्मो नाङ्गीक्रियत इति चेत्तत्राह॥ परोक्षेति॥ नन्वसत्त्वादीनां धर्माणां धर्मिसत्तानिरपेक्षत्वादसति धर्मिणं विनाप्यवस्थानमस्तु। आत्यन्तिकनिषेधप्रतियोगित्वस्य तु धर्मिसत्तासापेक्षत्वात् कथमसत्युपपत्तिरिति आह॥ प्रतियोगित्वस्येति॥ अत्यन्ताभावप्रतियोगित्वस्येत्यर्थः। रूपादिवदिति व्यतिरेक दृष्टान्तः॥ निरपेक्षत्वादिति॥ प्रत्युत धर्मिणः सत्त्वे तत्रात्यन्ताभावप्रतियोगित्वस्यैवासम्भवादिति भावः। प्रतियोगित्वस्य धर्मिसत्तानिरपेक्षत्वे दृष्टान्तः॥ प्रागभावादीति॥ असतः अविद्यमानस्य॥तत्प्रतियोगित्वेति॥ विद्यमानप्रागभावप्रतियोगित्वेत्यर्थः। नन्वविद्यमानस्यापि घटादेः प्रागभावप्रतियोगित्वं युक्तम्। उत्तरकाले घटादेः सत्त्वात्। अत्यन्ताभावप्रतियोगिनस्तु घट इति निरूपणसमय इत्यर्थः। ननु पूर्वोक्ता दृष्टान्ता न युक्ताः। तथाहि। प्रागभावादिदशायामित्येतदयुक्तम्। प्रागभाव एव घटप्रतियोगिकत्वमङ्गीक्रियते न तु घटे अविद्यमानतादशायां तत्प्रतियोगित्वम्। तथा सद्वैलक्षण्यवदित्यप्ययुक्म्। सत्येवैसद्वैलक्षण्याङ्गीकारेणासति सद्वैलक्षण्यानङ्गीकारात्। तथा प्रतियोगित्वाभावेऽपि नासति। किं तु प्रतियोगित्वाभावे असदाश्रयकत्वमेवाङ्गीकृतम्। तथा असज्ज्ञानव्यवहारयोरेवासद्विषयकत्वम्। न त्वसति तद्विषयत्वं स्वीकृतम्। तथा असद्वैलक्षण्य एवासत्प्रतियोगिकत्वम्। न त्वसद्वैलक्षण्य प्रत्यसतः प्रतियोगित्वं स्वीकृतमित्यत आह॥ शिष्टमिति॥ प्रागभावादेर्घटादिप्रतियोगिकत्वे घटादेरविद्यमानतादशायां तत्प्रतियोगित्वमवर्जनीयमेव। तयोः समानसंवित्संवेद्य त्वादित्यादिकं वक्ष्यत इत्यर्थः।

 पुनरप्युक्तासत्त्वलक्षणस्यासम्भवमाशङ्क्य निराकरोति॥ एतेनेति॥ मकरन्दो नाम मायावादग्रन्थविशेषः। प्रतियोग्यधिकरणसंसर्गज्ञानं प्रसक्तिः। तथाचासन्न त्रैकालिकनिषेधप्रतियोगि अप्रसक्तत्वादित्यनुमानं द्रष्टव्यम्। असतः प्रसक्त्यनङ्गीकारे बाधकतर्कसद्भावात्प्रसक्तिरङ्गीकार्या ततश्च स्वरूपासिद्धिरित्याह॥ असतोऽप्रसक्त्येति॥ तथा च प्रतियोगित्वेनासत्प्रसक्तिरङ्गीकार्येत्याशयः॥ असति चेति॥ असति सत्त्वं नास्तीति सद्वैलक्षण्य सिद्धेरधिकरणत्वेनाऽसत्प्रसक्तिरपेक्षितेत्यर्थः। एतदेवोपपादयति॥ तस्येति॥ प्रतीतिः प्रसक्तिः। असद्वैलक्षण्यसिद्धेः प्रतियोगित्वेनासत्प्रसक्तिसापेक्षत्वादसति सत्त्वं नास्तीति सद्वैलक्षण्यसिद्धेरधिकरणत्वेनासत्प्रतीतिसापेक्षत्वादित्यर्थः। असतः प्रसक्त्यभावे जगदादावसद्वैलक्षण्यादिकं न सिद्ध्येदिति बाधकतर्के आपादकासिद्धिमाशङ्कते॥ नु तत्रेति॥ असद्वैलक्षण्यादिस्थल इत्यर्थः। शशविषाणमस्तीति शब्दाभासेन बुद्धिपूर्वकारोपेण वेत्यर्थः। \[बाधकतर्केऽप्रयोजकता चाह॥ परार्थेनेत्यादि॥ अनिषेधेऽपि। प्रत्यक्षेणेत्याद्यन्वयः। नासदासीदिति श्रौतनिषेधसङ्ग्रहायोक्तम्॥ शब्देनेति॥ अप्रसक्तस्यापि शब्देन निषेधः कुतो न युक्त इत्यत उक्तम्॥ परार्थेनेति॥ शब्दस्य परार्थत्वात्परस्य च प्रतियोगिप्रसक्त्यभावे शब्दादिना तन्निषेधकरणे शब्दस्य तं प्रत्यबोधकत्वप्राप्त्या परस्य प्रवृत्तिनिवृत्त्योरयोगादिति भावः। यथोक्तम्। सन्दिग्धविपर्यस्तान्यतरं प्रत्येव शब्दस्याऽर्थवत्त्वादिति॥ अप्रसक्तस्यैवेति॥ शब्दाभासादिना बुद्धिपूर्वकारोपेण वेति वर्तते। प्रत्यक्षेण निषेध एतावती सामग्री अपेक्षितेत्याह॥ शब्देत्यादि॥ ब्रह्म जगद्वाऽसदित्येवं शभ्दाभासजन्यानुभवमूलके प्रतियोगिस्मृत्यादिके सति चक्षुराद्युन्मीलनानन्तरं झडिति अप्रसक्तस्यैव निषेधानुभवादित्यर्थः। प्रतियोगिस्मृति मात्रस्य प्रतियोग्यधिकरणसंसर्गज्ञानरूपत्वाभावान्न स्मृत्या प्रसक्तिर्वक्तुं शक्येति हृदयम्। प्रत्यक्षेणेत्युक्त्या नासदासीदिति श्रौतो निषेधो व्यावर्तितः। स्वप्रकाशे ब्रह्मणि असद्वैलक्षण्यं प्रत्यक्षेणैवास्ति। स्फुरणमित्यादिना प्रतीतेः। जगति तु स्पष्टमेवाऽसद्वैलक्षण्यं प्रत्यक्षसिद्धम्। अप्रत्यक्षेप्यऽसति सद्वैलक्षण्यप्रतियोगित्वाभावस्य च वायौ रूपाभाववत् प्रत्यक्षत्वसम्भवादिति भावः।

 अन्यथेति॥ शब्दाभासादिना प्रसक्तिर्वा प्रसक्तस्यैव वा प्रत्यक्षेण निषेध इत्यनङ्गीकारे इत्यर्थः॥ न सिध्येदिति॥ तथा च तत्राङ्गुल्यग्रे करिशतमिति शब्दाभासेन प्रतियोग्यधिकरणसंसर्गज्ञानरूपा प्रसक्तिर्वा शब्दाभासादिजन्यानुभवजन्यसंस्कारत्वरूपो हेतुः सिद्ध इति भावः॥ प्रकृतेऽपीति॥ अप्रसक्तेर्निषेधाप्रति योगित्वमूलकस्मृत्यादिके सति प्रत्यक्षेणैवाप्रसक्तस्यैवानिषेध इत्यङ्गीकार्यमिति हेतुबाधकतर्कस्यायुक्तत्वमिति प्रकृतेऽपीत्यर्थः। तदुपपादयति। शशशृङ्गादिति॥ यथा अनुभवसिद्धायाः अङ्गुल्यग्रे करिशतं नास्तीति प्रतीतेः दुरपह्नवत्वात् तदुपपादकं शब्दाभासादिना प्रतियोग्यधिकरणसंसर्गज्ञानरूपप्रसक्तिरङ्गीकार्येति भावः। तथा चाऽसतोऽप्रसक्तेः निषेधाप्रतियोगित्वमित्यनुमाने स्वरूपासिद्धिरनेनैवोक्तेति ज्ञातव्यम्। प्रत्यक्षेणैव वाऽप्रसक्तस्यैव वा प्रतिषेध इति पक्षे अनुमानेऽप्रयोजकतेति ज्ञातव्यम्॥ अबाधितेति॥ निर्बाधसाक्षिसिद्धेत्यर्थः। असतोऽपि शब्दाभासादिना प्रसक्तिसद्भावात् निषेधाप्रतियोगित्वमित्युक्तं तदयुक्तम्। शशशृङ्गं नास्तीत्यत्र यद्वास्तवमसत् शृङ्गं तन्नि निषिध्यते। यन्निषिध्यते तन्नासत्। कं त्वनिर्वाच्यमेव। तथा च नासतो निषेधप्रतियोगित्वमित्यसत्त्वलक्षणस्यासम्भव इत्याशङ्क्य निराकरोति॥ नचेति॥ शृङ्गस्य शशशृङ्गस्य \] बाधकतर्के आपादकासिद्धिमुक्त्वा असतः प्रसक्त्यभावेऽपि जगदादावसद्वैलक्षण्यसिद्धिः प्रत्यक्षेणैव भविष्यतीत्यप्रयोजकतां चाह॥ परार्थेनेत्यादिना। नासदासीदित्यनेन असत्तदानीं प्रलये नासीदित्येवंशब्देन यत्रासतः सत्त्वं निषिध्यते तत्रासतः प्रसक्तिरपेक्षिता। कुत इति चेत्। शब्दस्य परबोधनार्थं प्रयुज्यमानत्वात्। परस्य प्रतियोगिप्रसक्त्यभावेऽपि शब्देन तन्निषेधे शब्दस्य तं प्रत्यबोधकत्वापातेन परस्य प्रवृत्तिनिवृत्त्योरयोगात्। यथोक्तम्। "सन्दिग्धविपर्यस्तान्यतरं प्रत्येव शब्दस्यार्थवत्त्वा " दिति। तथा च यत्र शब्देन निषेधस्तत्राप्रसक्तस्य निषेधायोगेन शब्दाभासेनाहार्यारोपेण वाऽसत्प्रतीतिसापेक्षत्वेऽपि यत्र शब्दाभासादिमूलकानुभवजन्यसंस्कारमूलक प्रतियोगिस्मरणे जाते चक्षुराद्युन्मीलनानन्तरमसत्प्रसक्त्यभावेऽपि झडिति जगदादावसद्वैलक्षण्यसिद्धिः तत्र प्रत्यक्षेणैव भविष्यति। भूतले घटाभावज्ञानवत्। न च प्रतियोगिस्मरणमेव तत्र प्रसक्तिरिति वाच्यम्। स्मरणस्य प्रतियोगिज्ञानरूपत्वेपि प्रतियोग्यधिकरणसंसर्गज्ञानरूपप्रसक्तित्वाभावादिति भावः। प्रत्यक्षेणाप्रसक्तस्यैव निषेधानङ्गीकारे बाधकमाह॥ अन्यथेति॥ न ह्यं गुल्यग्रे हस्तिशतं प्रसक्तमिति भावः। यदि तत्राङ्गुल्यग्रे हस्तिशतमिति शब्दाभासजन्यानुभवजनितसंस्कारमूलके प्रतियोगिस्मरणे सति अप्रसक्तस्यैव निषेध इति ब्रूषे तर्हि जगदादावप्येवमेव प्रतियोगिस्मरणे सति असत्प्रसक्त्येभावेऽपि तन्निषेधरूपासद्वैलक्षण्यस्य प्रत्यक्षेणैव सिद्धिसम्भवादसतः प्रसक्त्यभावे जगदादावसद्वैलक्षण्यं न सिद्ध्येदिति तर्के अप्रयोजकतेति भावः॥ प्रकृतेऽपीति॥ असतोऽप्रसक्तेर्निषेधाप्रतियोगित्वमिति प्रकृते मकरन्दोक्तानुमानेऽप्यप्रयोजकत्वं समानमित्यर्थः। अत्रापि असतोऽप्रसक्तत्वेपि शब्दाभासजन्यानुभवजनितसंस्कार मूलकाऽसद्रपप्रतियोगिस्मरणानन्तरं प्रत्यक्षेणैव निषेदप्रतियोगित्वसिद्धिसम्भवेनाप्रयोजकत्वसाम्यादित्यर्थः। ननु असत्प्रतियोगिको निषेधो न प्रत्यक्षसिद्ध इति चेत्तत्राह॥ शशशृङ्गं नास्तीत्यबाधितप्रतीतेरिति॥ अबाधित प्रत्यक्षप्रतीतेरनुभवसिद्धत्वादित्यर्थः।

 यदुक्तं- असतोऽपि निषेधप्रतियोगित्वं शशशृङ्गं नास्तीत्यबाधितप्रत्यक्षप्रतीति सिद्धमिति तन्न। मन्मतेऽसद्द्विविधमस्ति। वास्तवासदेकं, अनिर्वाच्यभूतमाभासासदपरम्। तत्र शशशृङ्गं नास्तीति निषेध्यमानं यच्छृङ्गं तन्न वास्तवासत्। किं त्वनिर्वाच्यभूताभासदेव। तथा च त्रैकालिकनिषेधप्रतियोगित्वरूपासत्त्वलक्षणस्य वास्तवेऽनाभासरूपे असत्यसम्भव इत्याशयेनाशङ्क्य निराकरोति॥ न चेत्यादिना॥ अनिर्वाच्यस्यैवेति॥ आभासासद्रूपस्य शशशृङ्गस्येत्यर्थः। न वास्तवासद्भूतशृङ्गस्तेयत्येवकारार्थः। तथाचाऽसत्त्वलक्षणस्यासम्भव इति भावः। कुतो नेति चेत्। अत्र प्रष्टव्यम्। अनिर्वाच्यस्यैव शशशृङ्गस्य निषेध इत्येवं तार्किकरीत्योच्यते त्वद्रीत्या वा। नाद्य इत्याह॥ अनाभासस्यैवेति॥ अन्यत्र विद्यमानस्य वास्तवस्य प्रधानभूतस्यैवेत्यर्थः। तार्किकमते अनिर्वाच्यान्यस्यैवेत्यन्वयः। तथाचानिर्वाच्यान्यद यदानाभासभूतं वास्तवासद्भूतं शशशृङ्गं तस्यैव निषेद्धव्यत्वादित्यर्थः। नापि द्वितीय इत्याह॥ आभासस्येति॥ अनिर्वाच्यान्यस्य आभासभूता निर्वाच्यान्यस्यानाभासस्य वास्तवासद्भूतशृङ्गस्यैवेत्यर्थः। तथाचासत एव निषेधप्रतियोगित्वान्न लक्षमस्यासम्भव इति भावः। यत् आभासासत् अनिर्वाच्य तदेव निषेध्यं यदनाभासासद्वास्तवं तन्न निषेध्यमिति द्विविधासत्कल्पने दूषणमाह॥ जगदादाविति॥अनिर्वाच्यभूतं यधाऽभासासत्तद्वैलक्षण्यमित्यर्थः। तथा च शून्यवादिनो नानिष्टमिति भावः। असत आभासत्वं चानिर्वाच्यत्वेनारोपितत्वादिति ज्ञातव्यम्। अनाभासासत् वासत्वासत् । तथाचैवं द्विविधासत्कल्पने अतिप्रसङ्गाद्वास्तवासत एव निषेद्धव्यत्वेऽसत्त्वलक्षणस्यासम्भवो नास्तीति सिद्धमिति द्रष्टव्यम्।

 इदानीमसत्त्वलक्षणस्यातिव्याप्तिमाशङ्कते॥ नन्विति॥सदा सर्वत्राविद्यमानत्वमिति॥ सर्वत्र त्रैकालिकनिषेधप्रतियोगित्वमित्यर्थः॥ अनाश्रितेति॥ समवायेन कुत्राप्यनाश्रितत्वात्सदा सर्वत्र तदत्यन्ताभाव एवास्तीति भावः। नन्वात्मा न मिथ्या तदत्यन्ताभावस्य केवलान्वयित्वेनात्मादौ त्रैकालिकनिषेधप्रतियोगित्वेऽपि प्रतिपन्नोपाधेरभावेनोक्तमिथ्यात्वलक्षणाभावान्नातिव्याप्तिरित्यत आह॥ तस्यापीति॥भूतरूपात्मनः प्रतिपन्ने उपादौ अधरादिप्रदेशरूपे। ननु नात्मनो मिथ्यात्वं प्रतिपन्नोपाधौ त्रैकालिकनिषेधप्रतियोगित्वरूपलक्षणाभावात्। न चोक्तरीत्या श्रुतिप्रतिपन्नोपाधा कालत्रयेऽप्यभावादित्युक्तमिति वाच्यम्। सदा सर्वत्रात्मेत्यबाधितप्रतीत्या स्वोचिते सर्वस्मिन्देशे स्वोचिते सर्वस्मिन्काले च सत्त्वेन सार्वदैशिकसार्वकालिकनिषेधप्रतियोगित्व रूपलक्षणाभावात्। किञ्च प्रतिपन्नोपाधिरपि तस्य नास्ति। न च श्रुतिप्रतिपन्नोपाधिरस्तीति वाच्यम्। कुण्डबदरादाविवोर्ध्वाधरीभावेन प्रतिपन्नोपाधेर्विवक्षितत्वात्। आत्मनश्च निभुत्वेन श्रुतिप्रतपन्नोपाधौ ऊर्ध्वाधरीभावेनाभावात्। प्रत्युताधरादेर्ब्रह्मण्यारोपे तत्व एव श्रुतेस्तात्पर्याच्च। ननूर्ध्वाधरीभावहीनश्चेदात्मा स्वोचिते देशे कथमस्तीति चेत्सामान्यादिवादिति ब्रूमः। न हि घटे घटत्वमूर्ध्वाधरीभावेनास्ति। अयुतसिद्धिस्थले ऊर्ध्वाधरीभावाभावात्। तथाचोर्ध्वाधरीभावहीनमपि सामान्यं यथा स्वदेशादावस्ति एवमात्माप्यूर्ध्वा धरीभावहीनोऽपि स्वदेशकालयोरस्तीतिमिथ्यात्वलक्षणाभावान्नाति व्याप्तिरिति यद्युच्यते तर्हि तत एव सदा सर्वत्रात्मेति सार्वदैशिकसार्वकालिकसत्त्वावगाह्यबाधितप्रतीतिबलादेव स्वोचितदेशकालयोः सत्त्वावगमात्सार्वदैशिक सार्वकालिकनिषेधप्रतियोगित्वरूपासत्त्वमप्यङ्गीकर्तुमशक्यमिति नास्मदुक्तासत्त्वलक्षणस्यात्मन्यतिव्याप्तिरित्याह॥ अथेत्यादिना॥ नन्वथाप्यसत्त्वलक्षणस्य देशकालयोरतिव्याप्तिः। आत्माश्रयप्रसङ्गेन देशकालयोर्देशकालयोरभावेन सार्वदैशिकसार्वकालिकनिषेधप्रतियोगित्वसद्भावादित्यत आह॥ देशकालावपीति॥ देशः सर्वदा सर्वत्रास्ति कालः सदा सर्वत्रस्तीत्यबाधितप्रतीत्या देशकालयोरपि देशकालयोः सद्भावावगमादित्यर्थः। तथा च सार्वदैशिकसार्वकालिकनिषेधप्रतियोगित्वाभावान्नातिव्याप्तिरिति भावः। नन्वेवं तर्ह्यात्माश्रय इत्यत आह॥ प्रमेयत्वेति॥ प्रमेयत्वं प्रमेयत्वेऽस्ति, अभिधेयत्वे चास्ति। एवमभिधेयत्वमभिधेयत्वेऽस्ति प्रमेयत्वे चास्तीत्येवं स्ववृत्तित्वमन्योन्यवृत्तित्वं चास्तीत्यर्थः॥ एवं कालात्यन्ताभावोऽपि कालात्यन्ताभावे दिगत्यन्ताभावे चास्तीत्यर्थः। तथाचात्माश्रयः प्रमाणिक इति भावः॥ अन्यथेति॥ स्ववृत्तित्वान्योन्यवृत्तित्वयोरभाव इत्यर्थः॥ प्रातिभासिकत्वमिति॥ तथाहि॥ देशकालयोः पारमार्थिकत्वायोगा ल्लौकिकप्रति पन्नोपाधेरभावेन तत्र निषेधप्रतियोगित्वासम्भवात्। तथा ब्रह्मणोऽप्यहमिति स्वप्रकाशतया सिद्धस्य शुक्तिवदध्यस्तभूत देशकालसम्भिन्नतया प्रतीयमानत्वाभावेन प्रतिपन्नोपाधित्वासम्भवेन तत्रापि निषेधप्रतियोगित्वासम्भवेन व्यावहारिकत्वायोगात्। प्रतीयमानत्वेन चासत्त्वायोगात्। देशः सदा सर्वत्रास्ति कालः सदा सर्वत्रास्तीत्यबाधितप्रतीतेर पलपितुमशक्यतया तयोः। स्ववृत्तित्वाद्यनङ्गीकारे देशकालयोर्देशकालौ प्रति भ्रान्तिप्रतिपन्नोपाधित्वप्राप्त्या तत्र निषेध प्रतियोगिनोर्देशकालयो रूप्यवत्प्रातिभासिकत्वमेव परिशेषात्स्यादित्यर्थः। तथा च देशकालयोः स्ववृत्तित्वादिकेऽङ्गीकार्ये सार्वदैशिकसार्वकालिकनिषेधप्रतियोगित्वाभावान्नासत्वलक्षणस्य देशकालयोरतिव्याप्तिरिति भावः। तथाचासत्त्वलक्षणस्य देशकालियोरपि न कश्चिदतिव्याप्तिरूप दोष इति सिद्धमिति ज्ञातव्यम्। निषेधप्रतियोगित्वं स्वरूपेणेति पक्षे आपादितमत्यन्तासत्त्वमुपसंहरति॥ तस्मादिति॥ स्वोक्तामुपपादनं वियत्पादीयानुव्याख्यानसंमत्या द्रढयति॥ तदुक्तमिति॥ अनेन "क्वाप्युक्तस्योपपादना" दित्युक्तं प्रदर्शितं भवति।

 अन्योन्याश्रयादिति॥ अबाध्यत्वरूपपारमार्थिकत्वज्ञाने सति तद्घटितबाध्यत्वरूपमिथ्यात्वज्ञानं, बाध्यत्वरूपमिथ्यात्वज्ञाने च सति तन्निरूप्याबाध्यत्वरूपपारमार्थिकत्वज्ञानमित्यन्योन्याश्रय इत्यर्थः॥ स्वरूपेणैवेति॥ तथा च पारमार्थिकत्वाकारेण निषेधाभावात् पारमार्थिकत्वाकारेण निषेधप्रतियोगित्व रूपमिथ्यात्वलक्षणस्यासम्भव इत्याशयः॥ सत्त्वेनेति॥ पारमार्थिकत्वाकारेणेत्यर्थः। प्रकारन्तरेणाप्यसम्भवमाह॥ रूप्यवदिति॥ अयमर्थः। रूप्यं पारमार्थिकत्वाकारेण कुतो निषिध्यते ? स्वरूपेणैव कुतो न निषध्यत इत् पृष्टे स्वरूपेण निषेधेऽसत्त्वापत्त्या अपरोक्षप्रवृत्तेरनुपपत्त्याऽसद्विलक्षणस्वरूपस्य धीकाले वर्तमानस्य तत्स्वरूपमङ्गीकृत्य तत्र पारमार्थिकत्वमेव निषेध्यते सविशेषणे हीति न्यायादिति यदि ब्रूषे तर्हि परमार्थिकत्वमपि रूप्ये निषेद्धं न यूक्तम्। तस्यापि रूप्ये अपरोक्षतः प्रतीयमानत्वेन धीकाले सत्त्वात्। अन्यथा प्रवृत्त्ययोगात्। तथाचासम्भव इति । ननु रूप्यगतपारमार्थिकत्वस्याप्यपरोक्षतः प्रतीत्यन्यथानुपपत्त्या स्वरूपेण निषेधायोगात्तदपि पारमार्थिकत्वाकारेणैव निषिद्ध्यत इति चेत्तत्राह॥ पारमार्थिकत्वस्येति॥ रूप्यगतपारमार्थिकत्वस्यापि पारमार्थिकत्वेन निषेधे तस्याप्यपरोक्षतः प्रतीयमानत्वेन स्वरूपेण निषेधायोगात्तस्यापि पुनः पारमार्थिकत्वाकारेण निषेधेऽनवस्थेति भावः। ब्रह्मण्यतिव्याप्ति चाह॥ सुखादीत्यादिना॥ ननु ब्रह्मणः पारमार्थिकत्वात्कथं पारमार्थिकत्वाकारेण निषेध इत्यत उक्तम्॥ निर्धर्मकत्वेनेति॥ ननु प्रतिपन्नोपाधाविति लक्षणे विशेषणदानात् तस्य च ब्रह्मण्यभावात् नातिव्याप्तिरिति चेन्न। उपाधेः प्रतिपन्नत्वं प्रत्यक्षेण श्रुत्या वा वाच्यम्। तादृशोपाधिद्वयमपि अहमर्थाधरादिरूपं ब्रह्मण्यस्तीत्युक्तम् मयीत्यादि॥ मयीत्यनेनाहमर्थस्याधिष्ठानत्वं प्रत्यक्षेण प्रतीयत इत्यर्थः। ननु मदंशस्य सुखानुभवं प्रत्येवाधिष्ठानत्वं न ब्रह्म प्रतीत्यत आह॥ सुखादिति॥ ननु न ब्रह्मण्यतिव्याप्तिः। प्रतिपन्नोपाधिशब्देनाध्यस्तं प्रति यदधिष्ठानं तेदव विवक्षितम्। न च ब्रह्माधिष्ठानभूतोऽमदंशोध राधिश्चाध्यस्ताधिष्ठानम्। ब्रह्मणोऽनध्यस्तत्वात्। एवं चाध्यस्ताधिष्ठानतया प्रतिपन्नोपाधेरभावेन तद्घटितलक्षणस्य नातिव्याप्तिरित्यत आह॥ प्रतिपन्नेति॥ आत्माश्रयादिति॥ अध्यस्ताधिष्ठानत्वेन प्रतिपन्नोपाधौ निषेधप्रतियोगित्वरूपमिथ्यात्वलक्षणस्याध्यस्तत्वरूपमिथ्यात्वघटितत्वेनात्माश्रय इत्यर्थः। लक्षणमादौ ज्ञात्वा तेन लक्ष्यं पश्चात्प्रतिपत्तव्यम्। लक्षणमपि चेल्लक्ष्यघटितं स्यात्तदा स्वापेक्षया स्वस्य पूर्वं ज्ञात्व्यत्वप्राप्त्या ज्ञप्तावात्माश्रय इति भावः। एवमेवैवञ्जातीयके सर्वत्र द्रष्टव्यम्। ननु असच्चिद्भिन्नत्वमेवाध्यस्तत्वं विवक्षितम्। न मिथ्यात्वम्। येन पर्यायत्वप्राप्त्या आत्माश्रयः स्यादिति चेत्तर्हि लाघवान्निरुक्ताध्यस्तत्वमेव मिथ्यात्वमस्तु। ऊँमिति चेत्तर्हि प्रतिपन्नोपाधावित्यादि शैषवैयर्थ्यं स्यादित्याह॥ शेषेति॥ न चासच्चिद्भिन्नत्वरूपाध्यस्तत्वमेव मिथ्यात्वमस्तु शिष्टं त्यज्यत वाच्मय्। तादृशमिथ्यात्वस्य जगत्यस्माभि रङ्गीकारेण सिद्धसाधनापत्तेरित्याशयः।

 ननु प्रतिपन्नोपाधौ पारमार्थिकत्वाकारेण त्रैकालिकनिषेधप्रतियोगित्वलक्षणस्य न ब्रह्मण्यतिव्याप्तिस्तस्य प्रतिपन्नोपाधेरेवाभावात्। न च मदंशोऽधरादिश्चतथाभूतोस्तीति वाच्यम्। स एवाधस्तादित्यादि श्रुत्याम दंशाधरादेः समस्तस्यापि ब्रह्मण्यरोपितत्वावगमेन तस्यैव सर्वारोपिधिष्ठानतया मदंशादेः ब्रह्म प्रत्यधिष्ठानत्वायोगादित्यस्वरसादेतादृशमिथ्यात्वस्य जगतः सद्रूपत्वाविरोधित्वात्तत्साधने अर्थान्तरता स्यादित्याह॥ ब्रह्मण इत्यादिना॥ यथा निर्धर्मकत्वेन ब्रह्‌मणि पारमार्थिकत्वरूपधर्माभावेऽपि सद्रूपत्वमस्ति। एवं घटादावपि पारमार्थिकत्वरूपधर्माभावेपि सद्रूपत्वमेवास्तु न मिथ्यात्वम्। न च ब्रह्मणः प्रतिपन्नोपाधिर्नास्ति, घटादेः सोस्तीति वैलक्षण्यमिति वाच्यम्। किं तावता ब्रह्मणः प्रतिपन्नोपाध्यभावे तत्प्रयुक्तपरिच्छिन्नत्वं नास्तीति प्राप्तम्। तथाचापरिच्छिन्नसद्रूपं जातम्। घटादेस्तु प्रतिपन्नोपाधिसद्भावेन तत्र सतो घटादेः तत्प्रयुक्तं परिच्छिन्नत्वमस्तीति प्राप्तम्। तथा च घटादिकं परिच्छिन्नसद्रूपं जातम्। एवं च ब्रह्मजगतोः परिच्छिन्नत्वापरिच्छिन्नत्वाभ्यामेव विशेषेऽपि सद्रूपत्वे विशेषाभावाद्ब्रह्मवज्जगदपि परमार्थसद्रूपं स्यादित्यर्थान्तरतेति भावः। ननु यथा द्रव्यत्वहीनं गुणादिकमद्रव्यमेव। एवं पारमार्थिकत्वहीनं जगदपरमार्थमेव भवति न परमार्थसदिति चेत्तर्हि ब्रह्माप्येवमपरमार्थसत्स्यात्। त्कुत इत्य आह॥ न हीति॥ कुतः पारमार्थिकत्वं तत्त्वतो नास्तीत्यतः पारमार्थिकत्वस्य तात्विकत्वे अद्वेतहानिः स्यादित्याह॥ अद्वैतेति॥ इदमुपलक्षणम्॥ निर्धर्मकत्वादित्यपि द्रष्टव्यम्। तथा च ब्रह्माप्यपरमार्थसत्स्यादिति भावः। ननु पारमार्थिकत्वस्य तत्त्वतः सत्त्वेऽपि नाद्वैतहानिः। तस्य ब्रह्मस्वरूपत्वेन ब्रह्माद्वैताविरोधित्वादित्यत आह॥ न चेति॥ नन्वेवं ब्रह्जगतोरुभयोरपि पारमार्थिकत्वसत्त्वे तयोः साम्यमेव स्यात्। न च तद्युक्तम्। ब्रह्मणोऽसदृशत्वावगमादतः सत्यत्वमिथ्यात्वाभ्यामेव वैषम्यं वाच्यमित्याशङ्कायामहा॥ एवं चेति॥ कालत्रयोपीति॥ तथा च नित्यमिति भावः॥ कदाचिदेवेति॥ तथाचानित्यमिति भावः। मिथ्यात्वस्य यद्द्वितीयलक्षणं तन्निरीकरणं कारिकया सङ्गृह्णाति। तथाचेति॥ रूप्यादेरिति॥ स्वरूपेण निषेधेऽसत्त्वापत्तेरिति भावः। तात्विकत्वेन पारमार्थिकत्वेन। आत्मनोऽपि च समानमिति शेषः। निर्धर्मकत्वादिति भावः॥ 

\</1-1-8\>

\<1-1-9\>  %9.तृतीयामिथ्यात्वभङ्गः %

 अतीतेति॥ ज्ञानेन विना स्वत एवनिवृत्तत्वादिति भावः॥ अव्याप्तेश्चेति॥ तथाचानुमाने साध्यवैकलयमितिभावः। लक्षणोपपादनाय शुक्तिज्ञाने तदज्ञानमित्यादि। इदमुपलक्षणम्। भ्रमश्च नष्ट इत्यनुभवेनेत्यपि द्रष्टव्यम्। नन्वज्ञान भ्रमयोर्मिथ्यात्वेन लक्ष्यत्वान्नातिव्याप्तिरित्यत उक्तम्। एवावन्तमिति॥ भ्रमरूपज्ञानस्वरूपस्य सत्यत्वेपि विषयस्य बाध्यत्वं तु परमते ब्रह्मस्वरूपत्वेन सत्यभूतसाक्षिविषयस्य दुःखादेरिवोपपन्नमिति भावः। लक्षणस्यासम्भव चाह॥ अपरोक्षेति॥ अपरोक्षाध्यास(स्य)निवर्तकतावच्छेदकं ज्ञानेन ज्ञानत्वं शङ्खः श्वेतः शङ्खत्वादित्यानुमानिकविशेष दर्शन रूपज्ञाने सत्यपि पीतः शङ्ख इत्यपरोक्षभ्रमानिवृत्तेरतिप्रसक्तत्वात्। अतोपरोक्षज्ञानत्वमेव वाच्यम्। तथा च मिथ्याभूते अपरोक्षजगदध्यासे केवलज्ञानत्वावच्छिन्ननिवर्तकताकज्ञाननिवर्त्यत्वाभावादसम्भव इति भावः॥ ज्ञानत्वव्याप्यधर्मेणेति॥ तथाचापरोक्षज्ञानत्वस्यापि ज्ञानत्वव्याप्यधर्मत्वेन ब्रह्मापरोक्षज्ञाननिवर्त्ये जगदपरोक्षाध्यासेनासम्भव इति भावः॥ स्मृतित्वेनेति॥ स्मृतित्वस्य ज्ञानत्वव्याप्यधर्मत्वादिति भावः। ननु स्मृतौ संस्कारनिवर्तकतावच्छेदकं न स्मृतित्वम्। येन ज्ञानत्वव्याप्यधर्मेण ज्ञाननिवर्त्यत्वसत्त्वादतिव्याप्तिः स्यात्। किन्तूत्तरात्मविशेषगुणत्वमेव। नचेदं ज्ञानत्वव्याप्यधर्मः। अतो लक्षणाभावान्नातिव्याप्तिरितिचेन्न। संस्कारनिवर्तकतावच्छेदकं स्मृतित्वमेव वाच्यम्। नोत्तरात्मविशेषगुणत्वम्। यद्युत्तरात्मविशेषगुणत्वं संस्कार निवर्तकतावच्छेदकं स्यात्तर्हि घटानुभवेन संस्कारोत्पत्त्यनन्तरं घटो मे भूयादितीच्छापि कदाचिद्भवति। तथापि संस्कारनिवृत्तिः स्यान्निवर्तकतावच्छेदकस्योत्तरात्मविशेषगुणत्वस्य तत्रापि सत्त्वात्। नचेष्टापत्तिरिति वाच्यम्। कुत इत्यत उक्तम्॥ इच्छाद्यनिवर्त्य इति॥ न च लक्ष्यत्वान्नातिव्याप्तिरिति वाच्यम्। तत्प्रयुक्तो मिथ्यात्वव्यवहारः स्यादित्यत्र तात्पर्यात्॥ अनुभवत्वव्याप्यधर्मेणेति॥ स्मृतित्वस्यानुभवत्वव्याप्यधर्मत्वाभावान्नसंस्कारेऽतिव्याप्तिरितभावः॥ यथार्थस्मृतिनिवर्त्येति॥ यथार्थस्मृतित्वेन यथार्थस्मृतिनिवर्त्येत्यर्थः॥ अव्याप्तेरिति॥ अयथार्थस्मृति विषयनिवर्तिकायां यथार्थस्मृतौ अनुभवत्वव्याप्यधर्माभावादिति भावः॥ भ्रमोत्तरप्रमेति॥ अत्रप्रमाशब्दो न यथार्थानुभव परः। तथात्वे अयथार्थस्मृतिविषये व्याप्तयनिवारणात्। अतो यथार्थज्ञानमात्रपरः। अत्र यथार्थपदाभावे धारावाहिकभ्रमस्थले पूर्व भ्रमविषये भ्रमोत्तरभ्रमरूपज्ञाननिवर्त्यत्वाभावादव्याप्तिः स्यात्। अतो यथार्थपदम्। भ्रमोत्तरपदाभावे इयं शुक्तिरिति यथार्थज्ञानानन्तरं तत्रैव पुनर्दोषवशादिदं रजतमिति भ्रमरूपं ज्ञानं जायते। तथा च तद्विषये रजते पूर्वतनयथार्थ ज्ञाननिवर्त्यत्वाभावदव्याप्ति स्यात्। अतो भ्रमोत्तरपदमिति द्रष्टव्यम्। तथाचायथार्थस्मृत्यनन्तरभाविन्याः यथार्थस्मृतेरपि भ्रमोत्तरयथार्थज्ञान (त्वेनत)त्वात्तन्निवर्त्यत्व मयथार्थस्मृतिविषयेऽस्तीति नाव्याप्तिरिति भावः॥ अज्ञानसंस्कार इति॥ तत्त्वज्ञाने नाज्ञाननिवृत्त्यनन्तरमपि जीवन्मुक्त्यवस्थायामज्ञानसंस्कारोऽस्तीत्यङ्गीकार्यम्। अन्यथाभिक्षाटनादौ प्रवृत्तिर्नस्यात्। सचाज्ञानसंस्कारः तत्वज्ञानसंस्कारेण निवर्तत इत्यङ्गीकृतम्। तथा च तस्य भ्रमोत्तरभावितत्त्वज्ञानसंस्कारनिवर्त्यत्वेन प्रमानिवर्त्यत्वा भावादव्याप्तिरित्यर्थः॥ स्वेति॥ स्वशब्देनाज्ञानकार्यप्रपञ्चो ग्राह्यः। तदुपादानभूतं यदज्ञानं तन्निवर्तकं यज्ज्ञानं तन्निवर्त्यत्वमित्यर्थः। "यतो ज्ञानमज्ञानस्य तत्कार्यस्य वा निवर्तक" मित्यङ्गीकारात्। अस्यापि लक्षणस्य स्वशब्देनाज्ञानसंस्कारः तदुपादानभूतं यदज्ञानं तस्य जगदुपादानत्वात्। तन्निवर्तकं यत्तत्वज्ञानं तन्निवर्त्यत्वं नास्ति। तत्संस्कारनिवर्त्यत्वात्। अतोऽज्ञानसंस्कारेऽव्याप्तिः स्पष्टेति तामनुक्त्वादूषणान्तरमाह॥ अनादीति॥ जीव ईशोविशुद्धाचि द्भेदः तस्यास्तयोर्द्वयोरित्या दित्यादि वचनेनाऽनादिषु अध्यस्तेष्वविद्यादिषु लक्षणाभावादव्याप्तिः। स्वशब्देना विद्यादयो ग्राह्यः। तेषां चानादित्वेनोपादानाभावेन तद्घटितलक्षणस्याप्य भावादितिभावः॥ लाघवेनेति॥ स्वोपादानेत्यादि लक्षणापेक्षयास्य लघुत्वादनादि पदार्थाव्याप्तेरुभयत्रापि तुत्यत्वादिति भावः। अस्त्विति चेन्न। अज्ञाननिराकरणेन दूष्यत्वात्। सिद्धान्ते अज्ञान शब्दवाच्य प्रकृ त्याद्युपादनाकत्वाङ्गीकारेण एतादृशमिथ्यात्वसाधने सिद्धसाधनतेति बोध्यम्। तृतीय लक्षणनिरा करणमुपसंहरति॥ तथाचेति॥ नानुभूयते। तथाचाव्याप्तिरिति भावः। अनुभूयते। तथाचातिव्याप्तिरिति भावः।     
\</1-1-9\>

\<1-1-10\> %10.चतुर्थमिथ्यात्वभङ्गः%

 एतेनेत्युक्तं विशदयति॥ अत्यन्ताभावस्येति॥ तात्विकत्वेऽद्वेतहानिः। प्रातिभासिकत्वे सिद्धसाधनम्। व्यावहारिकत्वे तादृशात्यन्ताभावप्रतियोगिनो प्रातिभासिकस्य प्रपञ्चस्य पारमार्थिकत्वापत्तिरित्यादि दोषस्योक्तत्वादिति भावः॥ इति च पक्षेदोषस्येति॥ रूप्यादावव्याप्तिरात्मन्यतिव्याप्तिरिति दोषस्येत्यर्थः।  
\</1-1-10\>

\<1-1-11\> %11.पञ्चममिथ्यात्वभङ्गः %

 पञ्चमे सद्विविक्तत्वपक्षे॥ सत्त्वादिति॥ तथाचान्योन्याभावस्य प्रतियोगितावच्छेदकविरुद्धत्वा त्सत्ताजातिमद्विविक्तत्वाभावादसम्भव इति भावः॥ सिद्धसाधनादिति॥ ब्रह्मवैलक्षण्यङ्गीकारादिति भावः। सद्विविक्तत्वं नाम सद्रूपत्वाभाव इत्यर्थस्योक्तत्वात्पक्षेऽत्यन्तासत्त्वापत्तिरित्याह॥ नृशृङ्गादावपीति॥ अनेन मिथ्यात्वलक्षणस्य नृशृङ्गादावतिव्याप्तिश्चस्यादिति सूचितं भवतीति ज्ञातव्यम्। ब्रह्मण्यपि सद्रूपत्वाभावस्य सत्त्वादतिव्याप्तिश्चस्यादित्याह॥ मन्मत इति॥ सत्त्वरूपधर्मस्य निर्धर्मकब्रह्मण्यभावेन सद्रूपत्वमपि तत्र नास्ति। ननु ब्रह्म सत्त्वरहितत्वात्सद्रूपं न भवतीत्युक्तौ सत्त्व एव व्यभिचारस्स्यात्। आत्माश्रयप्रसङ्गेनसत्त्वे सत्त्वाभावात्। सत्त्वं सदिति प्रतीत्यासद्रूपत्वञ्चास्तीति चेन्न। अबाध्यत्वादिरूपसत्त्वस्याभिधेय त्वादिवत्स्वाश्रितत्वाङ्गीकारेण हेतोरेवाभावान्न व्यभिचारः। तथाचात्माश्रयस्य प्रामाणिकत्वेन सह्यत्वात्। ब्रह्मणि सद्रूपत्वाभावावश्यम्भवादतिव्याप्तिः स्यादेवेति भावः। मिथ्यात्वलक्षणं प़ञ्चकदूषणमपि सङ्गृह्णाति॥ तस्मादिति॥ अनिर्वाच्ये सदसद्विलक्षणत्वपक्षे, प्रतीते प्रतिपन्नोपाधौ प्रतिषेध्यता त्रैकालिकनिषेधप्रतियोगित्वं, धीनाश्यत्वे ज्ञाननिवर्त्यत्वपक्षे।

 ननु भवन्मतेपि शुक्तिरजतादेर्मिथ्यात्वात्त्वयापि तन्निर्वक्तव्यमेवेतिन ममैव पर्यनुयोग इत्यत आह॥ ममत्विति॥मदभिमतं मिथ्यात्वं तु न त्वया प्रपञ्चस्याङ्गीकर्तुं शक्यम्। सदसद्वैलक्षण्याङ्गीकारेणाप सिद्धान्तापातादितिभावः॥ इति मिथ्यात्वनिरुक्तिभङ्गविवरणम्॥  
\</1-1-11\>

\<1-1-12\> %12. अथ सामान्यते मिथ्यात्वभङ्गः%

 ननु मिथ्यात्वस्याबाध्यत्वेपि ब्रह्मस्वरूपत्वाङ्गीकारान्नाद्वैतहानिरित्यत आह॥ नहीति॥ प्रप़ञ्चेति॥ कालादिप्रपञ्च घटितत्वादिति भावः। भ्रमकालेति॥ रूप्यमिथ्यात्वस्य भ्रमकाले निश्चये रूप्यभ्रमाद्रूप्यार्थिनः प्रवृत्तिर्नस्यादिति भावः। ब्रह्ममो भ्रमकाले निश्चितत्वोपपादनायाधिष्ठानेत्युक्तम्॥ तस्या मां प्रत्यपि सिद्धत्वादिति॥ मिथ्यात्वस्य ब्रह्मस्वरूपत्वे प्रपञ्चोमिथ्येत्यस्य प्रपञ्चो ब्रह्मस्वरूपवानित्यर्थः स्यात्। इदं च मां प्रत्यपि सिद्धम्। ब्रह्मणोव्याप्तत्वेन प्रपञ्चेपि सत्त्वेन सिद्धसाधनतेति भावः॥ व्यभिचारश्चेति॥ दृश्यत्वसत्त्वेपि मिथ्यात्वाभावादिति भावः। हेतोरेवाऽभावान्नव्यभिचार इत्याशङ्क्य निराकरोति॥ मिथ्यात्वस्येति॥ कुतोनुमानवैयर्थ्यमित्यत आह॥ तस्येति॥ सिद्धसाधनमिति॥ जगन्निष्ठमिथ्यात्वस्य बाध्यताया अस्माभिरङ्गीकारादिति आह॥ तस्येति॥ सिद्धसाधनमिति॥ जगन्निष्ठमिथ्यात्वस्य बाध्यताया अस्माभिरङ्गीकारादिति भावः॥ अतत्वेति॥ बाध्यभूतमिथ्यात्वावेदकत्वादिति भावः॥ जगच्चेति॥ जगत्सत्यं मिथ्याभूतमिथ्यात्वकत्वादात्मवदित्यनुमानमुक्तं भवति॥ उपाधिरिति॥ आत्मनि साध्यव्यापकत्वात्पक्षे जगत्यभावेन साधनाव्यापकत्वाच्चेति भावः॥ सत्यत्वं विनेत्यादि॥ अयमभिप्रायः। आत्मत्वमुपाधिमुक्त्वा तद्व्यतिरेकेण जगत्सत्यं न अनात्मत्वाद्व्यतिरेकेणाऽत्मवदिति सत्प्रतिपक्षोन्नयनं कार्यम्। तन्न सम्भवति। अनात्मत्वमस्तु सत्यत्वमेवास्त्वित्यप्रयोजकत्वेन सत्यत्वे आत्मत्वोपाधेरप्रयोजकत्वात्। न चैवं भवदीये स्थापनानुमानेपि अस्तु मिथ्याभूतमिथ्यात्वकत्वं सत्यत्वं मास्त्वित्यप्रयोजकत्वमेवेति साम्यमिति वाच्यम्। मिथ्याभूतमिथ्यात्वकत्वे सत्यत्वस्यैव प्राप्त्या पुनः सत्यत्वं मास्त्वित्युक्तेः स्वक्रियाविरुद्धत्वेन व्याघाताख्यानुकूलतर्कस्य हेतुसाध्यव्याप्तिग्राहकस्य सत्त्वान्नाप्रयोजकता शङ्क्या। शङ्कायाः व्याघातावधित्वात्। "व्याघातावधिराशङ्के" त्युदयनोक्तेः। ननु (तर्हि) मदीये सत्प्रतिपक्षानुमानेपि व्याघातरूपानुकूलतर्कस्यहेतुसाध्यव्याप्तिग्राहकस्य सत्त्वान्नाप्रयोजकतेति चेन्न। अनात्मत्वमस्तु सत्यत्वमेवास्त्वित्यत्रानात्मत्वसत्यत्वयोर्व्याघाताभावात्। नन्वस्ति व्याघातः। असत्यत्वमनात्मत्वं सत्यत्वमेव चात्मत्वमिति चेन्न। अनात्मत्वस्याज्ञातृत्वादिरूपत्वात्सत्यत्वस्य चा बाध्यत्वादिरूपत्वेन विरोधाभावादिति। यद्वा इत्थं व्याख्येयम्। आत्मत्वं नोपाधिः कुत इत्यत उक्तं अप्रयोजकत्वादिति। साध्याभावाविनाभाव्यभावत्वाभावेन सत्यत्वे आत्मत्वस्याप्रयोजकत्वादित्यर्थः। "साध्याभावाविनाभावी स उपाधिर्यदत्यय "इति वचनात्। तथाचोपाधेः साध्याभावाविनाभाव्यभावत्वेन यत्रात्मत्वाभावः तत्र सत्यत्वाभाव इति व्याप्तिस्तावदवश्यङ्ग्राह्या। सा न युक्ता। अनात्मत्वेपि सत्यत्वोपपत्तेरित्य प्रयोजकत्वात्। ननु तर्हि भवदनुमानेपि मिथ्याभूतमिथ्यात्वकत्वेपि सत्यत्वं मास्त्वित्यप्रयोजकतास्यादिति चेन्न। सत्यत्वं विना मिथ्याभूतमिथ्यात्वकत्वेङ्गीक्रियमाणे व्याघातेनाप्रयोजकतायाः शङ्कानर्हत्वात्। ननु तर्हि यत्रात्मत्वाभावः तत्र सत्यत्वाभाव इत्युपाध्यभावसाध्याभावयोर्व्याप्तावपि नाप्रयोजकता। असत्यत्वरूपानात्मत्वमङ्गीकृत्य सत्य्तवा भावानङ्गीकारे व्याघातसम्यादिति चेन्न। अज्ञातृत्वरूपानात्मत्वस्य असत्यत्वं सत्यत्वाभावं विनावस्थित्यङ्गीकारे व्याघाताभावादिति योजनाद्वयेपि प्रमेयं त्वेकमेव। इयांस्तु विशेषः। उपाधिमुक्त्वा क्रियमाणे सत्प्रतिपक्षोन्नयने अप्रयोजकतापरत्वेन प्राचीनव्याख्यानं उपाधेरप्रयोजकत्वादिति मूलग्रन्थस्वारस्यानुसारेण साध्याभावाविना भाव्यभावत्वस्योपाधिलक्षणत्वेनो पाध्यभावसाध्याभावयोरवश्यं व्याप्तिर्गाह्या। तत्राप्रयोजकतापरत्वेन द्वितीयव्याख्यानमिति।

 ननु मिथ्यात्वमबाध्यमित्यङ्गीक्रियते। नचाद्वैतहानिः ब्रह्मस्वरूपत्वाङ्गीकारात्। नचसोपाधिकनिरुपाधिक योरैक्यायोगः निरुपाधिकब्रह्मामात्रत्वाभावेपि द्वितीयाभावोपलक्षित ब्रह्मस्वरीपत्वङ्गीकारात्। द्वितीयाभावोपलक्षितं च ब्रह्मस्वरूपं न निरुपाधिकं नवा भ्रमकाले निश्चितम्। द्वितीयरूपप्रपञ्च भ्रमकाले तदभावोपलक्षित ब्रह्मस्वरूपस्यानिश्चितत्वात्। अतो नोक्तदोष इत्याशङ्क्य निषेधति॥ नचेति॥ उपलक्षण इति॥ उपलक्षणे द्वितीयाभावरूपमिथ्यात्व एव बाध्याबाध्यविकल्पस्येदानीमस्माभिः क्रियमाणत्वेन मिथ्यात्वं मिथ्यात्वोपलक्षितब्रह्मस्वरूपमित्युक्तं स्यात्। तथाचात्माश्रय इत् साम्प्रदायिकोर्थः। केचित्तु उपलक्षणस्य द्वितीय भावस्य बाध्यत्वे द्वितीयस्य प्रपञ्चस्याबाध्यत्वेन सत्यत्वं स्यात्। अबाध्यत्वे अद्वैतहानेरित्येव मिथ्यात्वं यदुपलक्षितब्रह्मस्वरूपमित्युच्यते तस्मिन्नुपलक्षणे द्वितीयाभाव एव बाध्याबाध्यविकल्पप्रसरादित्यर्थ इत्याहुः। द्वितीयाभावस्योपलक्षणत्वमेवायुक्तम्। उपलक्ष्यस्याभावादित्याह॥ द्वितीयेत्यादि॥ अप्रसिद्धस्योपलक्ष्यस्य प्रसिद्धमुपलक्षणं भवति। ब्रह्म तु द्वितीयाभाव रूपोपलक्षणज्ञाना (त्पूर्वमेव)त्प्रागेव ज्ञातमिति न तस्योपलक्ष्यत्वं युक्तम्। कथं तत्पूर्वं ज्ञातमस्तीत्यत उक्तम्। द्वितीयाभावेति॥ अभावज्ञाने अधिकरणज्ञानस्य कारणत्वाद्द्वितीयाभाव रूपोपलक्षणस्य ज्ञानार्थं तदधिकरणभूतशुद्धब्रह्मज्ञानमावश्यकमित्यर्थः। तथाचोपलक्षणज्ञाना(त्पूर्वमेव) त्प्रागेव ज्ञातं शुद्धं ब्रह्म प्रति न द्वितीयाभावस्योपलक्षणत्वं युक्तमिति भावः। किञ्चाहमज्ञ इति प्रतीयमानत्वेनाङ्गीकृताया अविद्यायाः प्रतीतिस्तदधिष्ठान भूतशुद्धब्रह्मस्पुरणं विना नसम्भवातीत्यविद्यारोपार्थमाधिष्ठान भूत शुद्धब्रह्मज्ञानमावश्यकमित्यभिप्रायेणोक्तं अविद्याधिष्ठानतयेति। प्रकारान्तरेणापि भासमानत्वमुपपादयति॥ तत्साक्षितयेति॥ अविद्याविषयकसाक्षिरूपज्ञानतयेत्यर्थः। तच्च ब्रह्मस्वरूपं स्वप्रकाशमिति सदा भासत इत्यर्थः। ननु काकेन गृहगतोत्तृणत्वादिसंस्थानविशेष इव प्रकाशमानब्रह्मगतं धर्मान्तरमेव द्वितीयभावेनोपलक्ष्यतामित्यत उक्तम्। अन्यस्येति॥ निर्धर्मकत्वादितिभावः।

 जगत्सत्यं मिथ्याभूतमिथ्यात्वकत्वादात्मवदित्युक्तानुमाने रूप्ये व्यभिचार इत्याशयेन तत्र हेतुसत्त्वं साधयति॥ नन्वित्यादिना॥ रूप्यधर्म इति हेतुगर्भं विशेषणम्। धर्मिण एवाभावादिति भावः। तथा च रूप्यगतं मिथ्यात्वं मिथ्या अविद्यमानधर्मकत्वादित्यनुमानमुक्तं भवति। एवं च रूप्ये मिथ्याभूतमिथ्यात्वकत्वे सत्यपि सत्यत्वाभावाद्व्याभिचार इति हृदयम्। सिद्धान्ती उक्तानुमानस्य प्रतितर्कपराहतिमाशङ्कते॥ नचेति॥ तथात्व इति॥ रूप्यगतमिथ्यात्वं यदि मिथ्यास्यात्तदा परस्परविरुद्धयोरेकस्याभावेऽन्यतरस्य सत्त्वनियमात् तत्सत्यत्वं सत्यं स्यादिति प्रतितर्कपराहतत्वादुक्तानु मानमसत्। तथा च रूप्ये हेतोरेवाभावान्न व्यभिचार इति हृदयम्। ननु यदि धर्मिण एव मथ्यात्वेन तत्रात्ययोर्विरुद्धयोस्सत्यत्वमिथ्यात्वरूपधर्मयोर्द्वयोरपि मिथ्यात्वमुच्यते तर्हि परस्परविरुद्धयोरित्युक्तनियमभङ्ग इत्यत आह॥ परस्परेति॥ ननु यत्र धर्मी असन् तत्राप्ययं नियमः किं न स्यादित्यत आह॥ नहीति॥ तयोरपि सहानवस्थानरूपविरोधसद्भावादिति भावः। ननु वन्ध्यासुते श्यामत्वाभावे गौरत्वं न सत्यं तयोः परस्परविरहव्याप्यत्वेन परस्परविरहरूपत्वाभावात्। तथा च परस्परविरहरूपविरोधवतोधवतोरेकस्याभावेऽन्यस्य सत्त्वमिति विवक्षितनियमस्य व्यभिचाराभावात्। प्रकृतेच रूप्यगतमिथ्यात्वसत्यत्वयोः परस्परविरहरूपत्वसद्भावेन तन्मध्ये मिथ्यात्वस्य मिथ्यात्वे सत्यत्वं सत्यं स्यादेवेत्यतोऽस्यापि नियमस्य व्यभिचारमाह॥ नवेति॥ तत्रैवेति॥ स्वप्न एवेत्यर्थः। तदभावो गजाभावः। तथा च स्वाप्नगजतदभावयोः परस्परविरहरूपविरोधवतोरेकस्याभावेऽपरस्य सत्त्वाभावाद्व्यभिचार इति भावः। तथाच रूप्यगते मिथ्यात्वसत्यत्वेमिथ्या अविद्यमानधर्मिकत्वात् स्वाप्नगजतदभाववदित्यनुमानेनोभयोरपि मिथ्यात्वावगमेन मिथ्याभूतमिथ्यात्वकत्वस्य जगत्सत्यत्वसाधकस्य रूप्ये व्यभिचारः सुस्थ इति हृदयम्।

 किं च रूप्यधर्मो मिथ्या(त्वमपि) त्वं मिथ्या अविद्यमानधर्मिकत्वादित्यत्राविद्यमानधर्मिकत्वेपि मिथ्यात्वं सत्यमेवास्त्वित्यप्रयोजकता। ननु धर्मिण एवाभावे तद्गतमत्यन्ताभावप्रतियोगित्वरूपमिथ्यात्वं कथं सत्यं भविष्यतीत्यत आह॥ प्रतिपन्नेति॥ ततः किमित्यत आह॥ न च प्रतियोगित्वमिति॥ धर्मान्तरवद्रूपादिवदिति व्यतिरेकदृष्टान्तः। ननु तर्हि धर्म्यसत्त्वे धर्मासत्त्वनियमभङ्ग इत्यत आह॥ धर्म्यसत्त्व इति॥ ननु तर्ह्यत्यन्ताभावप्रतियोगित्वाख्यमिथ्यात्वरूपधर्मस्यापि रूपादिवद्धर्मिसत्त्वसापेक्षत्वेन नाप्रयोजकताशङ्कावकाश इत्यत आह॥ मिथ्यात्वं त्विति॥ मिथ्यात्वं तु धर्मभूतप्रपञ्चसत्यत्वस्य विरहरूपं अतो धर्मिसत्त्वं नापेक्षते प्रत्युत धर्मिभूतप्रपञ्चसत्त्वं प्रतिक्षिपतीत्यर्थः। अन्यथेति॥ प्रपञ्चे अत्यन्ताभाव प्रतियोगित्वरूपधर्मस्य सत्त्वाविरोधित्व इत्यर्थः॥ सिद्धेति॥ लोकेऽत्यन्ताभावप्रतियोगित्वरूपधर्मस्य धर्मिसत्त्वप्रतिकूलत्वस्यैव दर्शनात्। अत्र तदनङ्गीकारे प्रपञ्चेऽत्यन्ताभावप्रतियोगित्वं धर्मिसत्त्वसहिष्णुभूतं पारिभाषिकं स्यात्। तथा च पारिभाषिकात्यन्ताभावप्रतियोगित्वसाधने तस्य प्रपञ्चसत्त्वाविरोधित्वेन दृश्यत्वानुमाने सिद्धसाधनतास्यादितिभावः। इति साम्प्रदायिकोऋजुः पन्थाः। तरङ्गिणीकारास्तु। परोक्तरूप्यमिथ्यात्वमिथ्यात्व साधके मिथ्यात्वोपेतधर्मिकत्वे हेतावप्रयोजकतामुक्त्वा धर्म्यसत्वप्रयुक्तसत्वाभावत्वमुपाधिरित्याह॥ धर्मीति॥ वन्ध्यासुतश्यामत्वगौरत्वयोः साध्यव्यापकत्वात् साधनाव्यापकतामाह॥ मिथ्यात्वमिति॥ रूप्यगतमिथ्यात्वमित्यर्थः। तथा च तस्य धर्मिसत्यत्वविरहरूप्तवेन तत्प्रतिक्षेपकतया धर्म्यसत्वप्रयुक्तं सत्वमेवास्तीति साधनाव्यापकत्वमिति भावः। धर्मिसत्वप्रयुक्तसत्ववत्वमित्येव उक्तौ वन्ध्यासुतगतश्यामत्वगौरत्वयोः साध्याव्यापकत्वापत्तेर्नञ्‌द्वयगर्भत्वमिति मन्तव्यम्। ननु यदि अत्यन्ताभावप्रतियोगित्वरूपं मिथ्यात्व विवक्षितं स्यात्। तदा तत् धर्मिसत्वप्रतिकूलं स्यात्। नचैवम्। किं तु ब्रह्मभिन्नत्वादिरूपमन्यदेव। तच्च धर्मिसत्तानुकूलम्। तथा च धर्म्यसत्वप्रयुक्तसत्वाभावस्यैव सत्वात्साधन व्यापकत्वमुपाधेरित्यत आह॥ अन्यथेति॥ तथा च रूप्यमिथध्यात्वं मिथ्यानाम ब्रह्मभिन्नमिति च साधितं स्यात्। तथा च सिद्धसाधनतेत्यर्थ इति धर्म्यसत्व इत्यादि ग्रन्थं व्याकुर्वते।

 किञ्च रूप्यमिथ्यात्वं मिथ्या अविद्यमानधर्मिकत्वादित्यस्य ह्ययमर्थः। प्रातिभासिकरूप्यसम्बन्धत्वमात्रेणैव मिथ्यात्वं प्रातिभासिकं यद्यत्सम्बन्धितत्तत्समानमिति नियमादिति। तत्र चातिप्रसङ्गाः स्युरित्याह॥ किञ्चेत्यादिना॥ अनिषिद्धमित्यादिविशेषणद्वयं मिथ्यात्वस्याप्रातिभासिकत्वोपपादनायेति॥ ज्ञातव्यम्। रूप्यवत् अनिषिद्धं मिथ्यैव रजतं प्रत्यभादिति बाधकज्ञानेनास्तीति विहितमित्यर्थः। रूप्यसम्बन्धो रूप्यधर्मकत्वरूपः। निषिद्धाः धर्माः दोषादयः। सन्तः स्युरिति भावः। निषेध्यतया सद्ब्रह्मसम्बन्धादित्यर्थः। तथाचाद्वैतहानिरिति भावः॥ रूप्येति॥ प्रातिभासिकरूप्यसम्बन्धादित्यर्थः॥ रूप्ये प्रपञ्चे चेति॥ वस्तुगत्या रूप्ये प्रपञ्चे च प्रातिभासिकव्यावहारिकसत्त्वेन वस्तुगत्या सद्वैलक्षण्याभावादित्यर्थः॥ सत्स्यादिति॥ सत्सम्बन्धादित्यर्थः॥ असद्वैलक्षण्यं चेति॥ रूप्ये प्रपञ्चे चेति वर्तते। ब्रह्मणीत्यपि द्रष्टव्यम्॥ असत्स्यादिति। असत्सम्बन्धादित्यर्थः। असति चेति। अधिकरणत्वेन असता सम्बन्धादित्यर्थः। रूप्यमिथ्यात्वमिथ्यात्वसाधनानुमानस्य तर्कपराहतिमाह॥ भ्रान्तिबाधेति॥ मिथ्याभूतरूप्यविषयकतया ज्ञानस्य भ्रान्तित्वदर्शनात्। सत्यार्थविषयकतया च बाधत्वं दृष्टम्। नेदं रूप्यं इदं रूप्यं मिथ्येत्येवं सत्यभूत रूप्यमिथ्यात्वविषयकत्वेन बाधत्वदर्शनात्। एवं च त्वया रूप्यतन्मिथ्यात्वयोरुभयोरपि मिथ्यात्वं यद्‌यङ्गीक्रियते तदोभयोरपि मिथ्याभूतार्थविषयकत्वाविशेषा द्भ्रान्तिबाधव्यवस्थानस्यादित्यर्थः। किञ्च मिथ्याभूतरूप्यधर्मिकत्वेन हितुना यथा रूप्यमिथ्यात्वस्य मिथ्यात्वं त्वया साध्यते एवमेवास्माभिरपि साध्यभूतं यद्रूप्यमिथ्यात्वमिथ्यात्व तस्यापि मिथ्यात्वं त्वदुक्तेनैव हेतुना साधयितुं शक्यते। तथाहि। रूप्यमिथ्यात्वमिथ्यात्वं मिथ्या प्रातिभासिकमिति यावत्। मिथ्यभूतरूप्यमिथ्यात्वधर्मिकत्वादिति प्रयोगसम्भवात्। तथा च प्रातिभासिकं यद्रूप्यनिष्ठमिथ्यात्वमिथ्यात्वं तत्साधकत्वे मिथ्याभूतरूप्यधर्मिकत्वरूपहेतोरनुष्णत्वसाधककृतकत्ववद्बाधितार्थकत्वेना प्रामाण्यं स्यादित्याह॥ त्वदुक्तेनेति॥ मिथ्यात्वेत्यतः पूर्वं रूप्यनिष्ठेति शेषः। ननु सर्वस्यापि ब्रह्मज्ञानबाध्यत्वेन तदन्तः पातिनोस्यानुमानस्य बाधितत्वमिष्टमेवेतिशङ्कापरिहारायात्यन्तेत्युक्तम्। व्यवहारदाशायामपि प्रातिभासिकार्थसाधकत्वेनाप्रामाण्यं स्यादित्यर्थः॥ हेतुतस्येति॥ रूप्यमिथ्यात्वे मिथ्यात्वसाधनायेत्यर्थः। धर्मिमिथ्यात्वस्य मिथ्यात्वोपेतधर्मिकत्वस्य मिथ्यात्वे मिथ्याभूते विशेषणयुक्तत्वे इति व्याख्येयम्। यथा श्रुते त्वसिद्धिरेव स्यान्न व्यभिचार इत् ध्येयम्।

 सत्यत्वावश्यम्भवात्। सत्यत्वाख्यविशेषण युक्तत्वावश्यं भावादित्यर्थः। यथा श्रुतेत्वसिद्धिपरिहार एव स्यात्। न विरोध इति ध्येयम्। अयं भावः। रूप्यमिथ्यात्वं मिथ्या मिथ्यात्वोपेत धर्मिकत्वादित्यत्र मिथ्यात्वोपेतधर्मिकत्वादिति हेतुर्विवक्षितश्चेद्घटरूपादौ व्यभिचारः। घ (टादिरू)टरूपाधिकं प्रति धर्मिभूतस्य घटादेर्यत्प्रातिभासिकत्व रूपं तन्मिथ्या घटादेर्व्यावहारिकत्वात्। अतो मिथ्याभूतमिथ्यात्वोपेतं धर्मिकत्वं घटरूपाधावस्ति साध्यभूतं प्रातिभासिकत्वापरपर्यायं मिथ्यात्वं नास्तीति व्यभिचारापत्त्या सत्यभूत मिथ्यात्वोपेतधर्मिकत्वादिति हेतौ कर्तव्ये विरोधश्चस्यात्। तथाहि। पक्षीकृते रूप्यगतमिथ्यात्वे सत्यभूतमिथ्यात्वोपेत धर्मिकत्वरूपो हेतुरस्तीति तदा स्यात्। यदि पक्षीकृतं रूप्यमिथ्यात्वं प्रति धर्मिभूते रूप्ये मिथ्यात्वं सत्यं स्यात्। एवं च पक्षे हेतुसिद्ध्यर्थं सत्यत्वेनाङ्गीकृते रूप्यमिथ्यात्वे यदि मिथ्यात्वमनेनानुमानेन साध्यते तदा हेतुसाध्ययोः पक्षे सहानवस्थानरूपो विरोधः स्यादिति। तथा च रूप्यमिथ्यात्वं मिथ्या सत्यभूतमिथ्यात्वोपेतधर्मिकत्वादिति हेतुमभिदधता रूप्यमिथ्यात्वं सत्यमिथ्युक्तंस्यात्। तत्र च पुनः मिथ्यात्वेसाधने विरोधस्स्यात् सत्यभूतोष्णत्ववान्वह्निर्मिथ्याभूतोष्णत्ववानितिवदित्यर्थः इत्येवं सुलभेनोपपादनं द्रष्टव्यम्। रूप्यधर्मो मिथ्यात्वं मिथ्यै वेति परेणोक्ते रूप्यमिथ्यात्वस्य मिथ्यात्वे तत्सत्यत्वं सत्यं स्यादित्यिस्माभिरापादिते परेणोत्तरितं रूप्यरूपधर्मिण एवाभावाद्विरुद्धयोः सत्यत्वमिथ्यात्वरूपधर्मयोरपि मिथ्यात्वमिति पश्चत्परस्परविरुद्धयोरेकस्याभावेऽन्यस्य सत्त्वमिति नियमभङ्गेऽभिहिते परेण यत्र धर्मीसन् तत्रैवायं नियमः। न हि वन्ध्यासुतस्य श्यामत्वाभावे गौरत्वं सत्यमित्युक्तं तत्र दूषणमाह॥ न चेति॥ नहीत्यर्थः॥ वियदादिकं वेति॥ वाशब्द उपमायाम्। यथावियदादिकं न वन्ध्यासुतवन्निस्स्वरूपं असद्विलक्षणस्वरूपाङ्गीकारात्। एवं रूप्यादिकमपि न बन्ध्यासुतवन्निस्स्वरूपं प्रातिभासिकस्वरूपाङ्गीकारात्। एवं च दृष्टान्तस्या समतत्वात्परस्परविरुद्धयोरिति न्यायेन रूप्यमिथ्यात्वस्य मिथ्यात्वे रूप्यस्य सत्यत्वं सत्यं स्यादिति तर्कपराहतत्वेन रूप्यप्रतियोगिकात्यन्ताभावरूपस्य रूप्यमिथ्यात्वस्य सत्यत्वेन मिथ्याभूतमिथ्यात्वकत्वरूपहेतोः रूप्येऽभावेन व्यभिचाराभावात् मिथ्याभूतमिथ्यात्वकत्वेन हेतुना जगत्सत्यं स्यादात्मवदिति यदुक्तं तद्युक्तमेवेति भावः। कतोन निस्स्वरूपमित्यत आह॥ शून्येति॥ तुच्छवन्निस्स्वरूपत्वाङ्गीकार इत्यर्थः। परस्परविरुद्धयोरिति नियमस्य स्वप्ने प्रतीतगजतदभावनयोर्व्याभिचार इत्याशङ्कां परिहरति॥ स्वाप्नस्यापीति॥ गजादेरित्यर्थः। तन्मिथ्यात्वं गजप्रतियोगिकात्यन्ताभाव इत्यर्थः। स्वाप्नगजतदभावयोरुभयोरपि मिथ्यात्वमिति यदुक्तं तद्‌ध्वंसरूपाभावविषयं स्वाप्नगजस्य मिथ्यात्वे तत्प्रतियोगिको ध्वंसो न सत्यः मिथ्याभूतस्य प्रातिभासिकस्य ध्वंसायोगात्। अत्र च परस्पर विरहशब्देन परस्परत्यान्ताभावरूपत्वं विवक्षितम्। एवं च गजस्य मिथ्यात्वेपि तदत्यन्ताभावस्तु सत्य एवेत्यतो न व्यभिचारः। यथोक्तम्। "न स्वप्नेपि द्वयं मिथ्या तत्रैकं सत्यमेवही" ति।

 यदुक्तं मिथ्यात्वं बाध्यमबाध्यंवेति॥ तत्र वदामो न बाध्यं नाप्यबाध्यं किं तु प्रपञ्च समसत्ताकमिति। अतो न कोपि दोष इत्याशङ्क्य निराकरोति॥ न चेति॥ एवं चेति॥ प्रपञ्चसमसत्ताकत्वेन व्यावहारिकत्वादिति भावः॥ तात्विकाद्वैतेति। अद्वैतं तात्विकमिति मतस्य न हानिः ब्रह्मसमसत्ताकत्वाऽङ्गीकार एव सास्यादित्यर्थः॥ त्वन्मते इति॥ तत्ववादिमत इत्यर्थः॥ स्वसमेति॥ प्रपञ्च समसत्ताकेत्यर्थः। भवद्भिः प्रपञ्चे पारमार्थिकसत्त्वाङ्गीकारात्तत्समसत्ताकमिथ्यात्वस्य भवतामसंमतत्वात्प्रपञ्च समसत्ताकमिथ्यात्वस्यैवाऽस्माभिः साध्यमानत्वान्न सिद्धसाधनतेति भावः। ननु मिथ्यात्वस्य व्यावहारिकत्वे मिथ्यात्व विरोधिनो विश्वसत्यत्वस्य पारमार्थिकत्वं कुतः प्रातिभासिकत्वं किं न स्यादित्यत उक्तम्॥ अप्रातिभासिकस्येति॥ न केवलं परिशेषात्पारमार्थिकत्वसिद्धिः। प्रत्यक्षसिद्धत्वाच्चेत्युक्तम्॥ प्रत्यक्षादीति॥ सन्घट इत्यादि प्रत्यक्षसिद्धस्येत्यर्थः। तदप्रमाणं किं न स्यादित्यत उक्तम्॥ स्वतः प्रामाण्येनेति॥ स्वतः प्रामाण्योपेतेत्यर्थः। बलवद्बाधकात्प्रामाण्यस्यापवादः किं न स्यादित्यत उक्तम्॥ अनपोदितेति॥ एतच्चोत्तरत्र साधयिष्याम इति भावः॥ पारमार्थिकत्वेति॥ न हि विरुद्धयोरुभयोर्मिथ्यात्वसत्यत्वयोः समसत्ताकत्वमुक्तमिति भावः। एवं च प्रपञ्चसमसत्ताकमिथ्यात्वं साधयता व्यावहारिकं मिथ्यात्वं साधितं स्यात्। तस्य जगति पारमार्थिकसत्यत्वाविरोधि त्वात्सिद्धसाधनतेति भावः।

 प्रपञ्चमिथ्यात्वस्य प्रपञ्चसमसत्ताकत्वे व्यावहारिकत्वप्राप्त्या नेहनानेति श्रुतेर्जगन्मिथ्यात्व रूपाद्वैतपरायास्तत्वावेदकत्वं यदङ्गीकृतं तदपि भग्नं स्यादित्याह॥ द्वैतेति॥ प्रातिभासिके रूप्यादौ व्यावहारिके घटादौ। प्रतिभासिकतयेति॥ अद्वैतहानिप्रसङ्गेन पारमार्थिकत्वस्य वक्तुमशक्यत्वादिति भावः। तयोः प्रपञ्च तन्मिथ्यात्वयोः अयोगादिति॥ तथा च मिथ्यात्वं प्रपञ्चसमसत्ताकं साध्यत इत्युक्तमसदिति भावः॥ अन्यथेति॥ विरुद्धयोरेकत्र समसत्ताकत्वे प्रपञ्चे तात्विके सत्यत्वमिथ्यात्वे वा तात्विकौ तदभावौ वास्यातामित्यतिप्रसङ्गादित्यर्थः। जातिरिति॥ धर्मस्य तदतद्रूपविकल्पेन प्रवृत्तत्वात्त्वदीयं दूषणजात्युत्तरमिति भावः। जातिसामान्यलक्षणाभावान्नेदं जातुयत्तरम्। "स्वव्याघातकमुत्तरं जाति" रिति वचनात्। प्रकृते च स्वव्याघातादेरभावादित्याह॥ स्वव्याघातादेरिति॥ आदिपदेन युक्ताङ्गहान्ययुक्ताङ्गाधिक त्वादि सङ्ग्रहः। ननु कथं स्वव्याघाताभावः। अनयैव रीत्या सत्यत्व सत्यं मिथ्यावेति विकल्य दूषणसम्भवादिति चेन्न। मिथ्यात्वस्य मिथ्यात्वे मिथ्यात्वं यथा बाधितं भवति एवं सत्यत्वस्य सत्यत्वे सत्यत्वे नि बाधितं भवति। प्रत्युत स्थापितमेव भवतीति न स्वव्याघात इत्याशयेन तत्र विद्वत्संमतिमाह॥ उक्तं हीति॥ वादरत्नावल्यां विष्णुदासाचार्यैरित्यर्थः। न केवलं सामान्यलक्षणाभावान्नेदं जात्युत्तरम्। किं नाम नित्यसमजातिलक्षणाभावादपीत्याह॥ किं चेति॥ उदाहरणं तु अनित्यः शब्द इति प्रतिज्ञायां वदति। अनित्यत्वं अनित्यं नित्यं वेति॥ अनित्यत्वे कदाचित्तदभावाच्छब्दौ नित्यः स्यात्। तथा च शब्द अनित्य इति शब्दरूपधर्मिणः अनित्यत्व वैशिष्ट्य भङ्गः। नित्यं चेदनित्यत्वधर्मस्य नित्यत्वान्नित्य धर्माधिकरणत्वेन धर्मिणोपि शब्दस्य स्यात्। अनाश्रयधर्मावस्थानायोगात्। तथा च शब्दोऽनित्य इति शब्दस्यानित्यत्ववैशिष्ट्य भङ्ग इति तद्विशिष्टत्वभङ्गः तद्रूपत्वातद्रूपत्वोभयपक्षेपीत्यर्थः। लक्षणं नित्यसमजातेरिति शेषः॥ नचात्रेति॥ यद्यपि मिथ्यात्वस्य मिथ्यात्वपक्षे सत्यत्वप्राप्त्या प्रपञ्चो मिथ्येति प्रपञ्चस्य धर्मिणो मिथ्यात्व वैशिष्ट्यभङ्ग उक्तः। तथापि मिथ्यात्वस्य सत्यत्वपक्षे स नोक्तोऽस्माभिः किं त्वद्वैतहानिरेव। अमिथ्यात्वरूपसाध्यस्य मिथ्यात्वरूपत्वातद्रूपत्वोभयपक्षेपि धर्मिणस्तद्विशिष्टत्व भङ्गस्यानुच्यमानत्वान्नतल्लक्षणस्यात्रावकाश इति भावः। प्रत्युत तवैव जातिवादित्वं त्वया क्रियमाणस्यास्मदीयदूषणस्य स्वव्याघात कत्वादित्याशयेनाह॥ प्रत्युतेति॥ भिन्न इत्यादि॥ यदि भिन्ने भेदनिवेशः तर्हि भेदपरम्परया अनवस्था यद्यऽभिन्ने भेदनिवेशः तर्हि विरोध इत्यादि त्वदुक्तिरित्यर्थः। कथं मदुक्तेः स्वव्याघातकत्वमित्यत उक्तम्॥ अभिन्नादीति॥ अभिन्नं ब्रह्मेत्यत्रापि किमभेदः भिन्ने निवेशित उताभिन्ने। आद्ये विरोधात्। द्वितीयेऽभेदपरम्परयाऽनवस्थेत्यर्थः। यथोक्तं भगवत्पादैः- "अतो विशिष्टादि निराकरणयुक्तीनामपि विशिष्टाद्यपेक्षत्वाज्जात्युत्तरमिति न युक्तिबाधापी" ति। न केवलं वेदान्तिनां जातिवादित्वमस्माभिरेवोच्यते। किं तूदयनाचार्यैरप्याघोषितमित्याह॥ उक्तं हीति॥ एतामेव नित्यसमामेव। अवष्टभ्य परनिराकरणसाधनत्वेनाश्रित्य। कण्ठकोलाहलाः किं भिन्ने भेदनिवेश उताभिन्न इत्याद्याः ऊहापोहरहिता बालास्तेषामेव बुद्धिव्यामोह हेतवो न पण्डितानां स्वव्याहतेः स्पष्टत्वादित्यर्थः॥

इति सामान्यतो मिथ्यात्वभङ्गविवरणम्॥   
\</1-1-12\>

\<1-1-13\> %13. अथ दृश्यत्वहेतुभङ्गः %

 इदानीं हेतुं पराचष्टे॥ दृश्यत्वेति॥ दृश्यत्वहेतुं तु पश्चान्निरीकुर्मः। आदौ दृश्यत्वहेतूक्तेरेव बौद्धोक्तयुक्त्युद्गिरणमात्रत्वेन तव बौद्धसाम्यात्त्वं तत्सभायामेव निवेशनीये नास्माभिर्दूषणाय कक्षीकरणीय इत्याशयेन दृश्यत्वहेतूक्तिरपि बौद्धोक्तयुक्तिच्छर्दिमात्रमित्युक्तम्। मिथ्या मिथ्यार्थविषयः। तेन प्रत्ययपक्षकमनुमानं कृतम्। त्वया तु विमतं मिथ्येति विषयपक्षकम्। प्रमेयं त्वेकमेव। ज्ञानस्य मिथ्यात्वे विषयस्यापि मिथ्यात्वादिति द्रष्टव्यम्। मीमांसकरीत्या त्र्यवयवप्रयोगः। छर्दिरुद्गिरणम्। विशेषो बौद्धमायिनोः। तद्युक्तमिति। यः प्रत्ययः स मृषा दृष्टइति ज्ञानमात्रस्याप्रामाण्यकथनं युक्तम्। ज्ञानं जायमानं अप्रमाणं सदेव जायतइति अप्रामाण्यस्य स्वतस्त्वङ्गीकारात्। त्वन्मते ज्ञानं जायमानं प्रमाणं सदेव जायत इति प्रामाण्यस्य स्वतस्त्वङ्गीकाराद्यत्र दृश्यत्वं तत्र सर्वत्र मिथ्यात्वमितिवचनमयुक्तम्। तथा च सत्यत्व ग्राहिप्रत्यक्षादिवरोधस्तवेत्याशयः।

 सम्भावितान् दृश्यत्वनिर्वचनप्रकारान् दूषयितुं पृच्छति॥ किञ्चेदमिति॥ असङ्गतिपरिहारायेदमित्युक्तम्। यद्धेतूकृतं तदितमित्यर्थः॥ वृत्तीति इन्द्रियार्थसन्निकर्षात् वाह्येन्द्रियद्वारा निस्सृतान्तःकरणपरिणामो वृत्तिः। तद्व्याप्यत्वं नाम तया प्राप्यत्वम्। विषयत्वमित्यनुक्त्वा व्याप्यत्वमितिवचनं यथा तटाकोदकं कुल्यात्मना बहिर्निर्गत्य केदारान्प्रविश्य तद्वदेव चतुष्कोणाद्याकारेण भवति तथा सावयवं तैजसमन्तः करणं चक्षुरादिद्वारा बहिर्निर्गत्य विषयं व्याप्य तदाकारं भवति सेयं वृत्तिरिति परेणोच्यमानत्वाद्विषयं व्याप्यति तदीयवचनानुसारेणेति ज्ञातव्यम्॥ फलेति॥ उक्तरूपायां वृत्तौ प्रतिबिम्बितं तदुपारूढं ज्ञातृचैतन्यमस्ति। तथा च घटादिविषयाधिष्ठानचैतन्यं चास्ति। घटाद्यावरकाज्ञानञ्च तत्रैवास्ति। अस्मन्मते तु पुङ्गतं नमः। तन्मते विषयगतमज्ञानम्। तथा च चैतन्याधिष्ठानवृत्त्या अज्ञाननाशेऽनन्तरं विषयाधिष्ठानं चैतन्यं व्यज्यते। अनन्तरं वृत्तिप्रतिबिम्बितं ज्ञातृचैतन्यं विषयाधिष्ठानचैतन्यं चैकीभवति। अत एव मया ज्ञातो घट इत्यादिव्यवहारः। यद्यपि केवलाया वृत्तेर्नाज्ञाननाशकत्वम्। चैतन्यस्य चाऽज्ञानस्फोरकत्वान्नाज्ञाननाशकत्वं युक्तम्। तथापि वृत्त्युपारूढस्य तद्युक्तम्। यथोक्तम्-

"तृणादेर्भासिकाऽप्येषा सूर्यदीप्तिस्मृणन्दहेत्।  
सूर्यकान्तमुपारुह्य तन्न्यायं चिति योजयेत्" इति।

तथा च ज्ञप्तिर्ज्ञानमिति भावव्युत्पत्त्याऽधिष्ठानचैतन्यं ज्ञानमित्युच्यते वृत्तिस्तु ज्ञायतेऽनया चैतन्यमितिकरण व्युत्पत्त्या ज्ञानमित्युच्यत इति तत्प्रक्रिया। यथोक्तम्-

"स्वच्छेन्तः करणेऽशनिप्रसृमरे नेत्रादिमार्गोद्गते  
तत्तद्बाह्यचयात्मना परिणते बिम्बीभवन्ती चितिः।  
एकाऽप्यर्थमनोविशेषकवशाद्द्वैतं प्रपन्ना  
हरत्यज्ञानं प्रकटीकरोति विषयान् ज्ञातं मयेदं त्विती"ति।

प्रसृमरे समाने। बाह्यचयात्मना घटादिबाह्यपदार्थसमूहात्मना। चितिः ज्ञातृचातन्यम्। अर्थमनोलक्षणविशेषकवशात् व्यावर्तकवशात् ज्ञातृचैतन्यं विषयाधिष्ठानचैतन्यमिति द्वैविध्यं प्राप्ता विषयान् विषयाधिष्ठानचैतन्यानीतियावत्। अत उक्तरूपायां वृत्तौ प्रतिबिम्बितं चैतन्यं तदभिव्यक्तमधिष्ठानचैतन्यंवा फलं तद्व्याप्यत्वं तत्सम्बन्ध इत्यर्थः। साधारणमुभयानुगतं दृश्यत्वमात्रमित्यर्थः। अतीतादौ भागासिद्धिवारणाय कदाचिदिति। साक्षिरूपचिद्विषयत्वस्य सुखादावेव सत्त्वेन बाह्ये घटादौ नित्यातीन्द्रियेच धर्मादावभावाद्भागासिद्धिरित्यतः कथञ्चिदित्युक्तम्। तथा च साक्षाच्चिद्विषयत्वाभावेपि कथञ्चिद्धटादिकं ज्ञातमिति ज्ञानविषयकज्ञानस्य साक्षिरूपत्वात्तत्र साक्षिणि ज्ञानावच्छेदकतया घटादेःधर्मादिकं न जानामिति अज्ञानविषयकज्ञानस्य साक्षिरूपत्वात्तत्रसाक्षिणि अज्ञानावच्छेदकतयाधर्मादेर्भासमानत्वाददोष इतिभावः। आत्मनि स्वव्यवहारे स्वाख्यसंविदपेक्षासद्भावेनाति व्याप्तिवारणाय स्वातिरेकीति। तस्यैवाद्वितीयत्वादिव्यवहारे एकमेवेत्यादिविशेषणोपनायकमानापेक्षासद्भावेनाति व्याप्तिवारणाय नियतिग्रहणम्। तथा च स्वरूपमात्रस्य स्वप्रकाशत्वेन तद्व्यवहारे स्वातिरेकिसंविदपेक्षाया अभावान्नस्वातिरेकिसंविदपेक्षानियतिरिति भावः॥

 आत्मनोपीति॥ वेदान्तजन्यया उक्तरूमनःपरिणामरुपचरमवृत्त्या आत्मनोपि व्याप्यमानत्वात्तत्र व्यभिचारइत्यर्थः॥ अन्यथेति॥ आत्मनोपि वृत्तिव्याप्यत्वानङ्गीकारइत्यर्थः। ननु न वेदान्तवैयर्थ्यं जपाद्यर्थत्वेन सार्थक्यादित्यतआह॥ ब्रह्मपराणामिति॥ तत्प्रतीतीच्छयोच्चरितत्वं तात्पर्यम्। एवञ्चोपक्रमादिभिर्ब्रह्मप्रतीतिच्छया पूर्वपूर्वाध्यापकोच्चारितानामित्यर्थः॥ श्रवणादीति॥ फलाभावादितिभावः। ननु न फलाभावः विश्वजिन्न्यायेन स्वर्गार्थत्वोपपत्तेरित्यत उक्तं ब्रह्मज्ञानार्थमिति॥ "आत्मा वा अरे द्रष्टव्यः श्रोतव्य" इत्यत्रदर्शनार्थं श्रोतव्यइति श्रवणादेर्दर्शनार्थत्वस्यैव प्रतीतेर्न व्यवहितस्वर्गार्थत्वमित्यर्थः। ब्रह्मविचारयतोः ब्रह्मविचारमुपक्रान्तवतोरिति व्याख्येयम्। अन्यथा विचारकरणकाले मौनाभावादिति ध्येयम्। गुरोर्मौनं शिष्यस्य मौढ्यम्। गुरोर्मौने शिष्यस्य मौढ्यं स्वतएवायातं उपदेशाभावेन ब्रह्मज्ञानाभावादितिभावः॥ दृशोऽज्ञानइति॥ दृशः ब्रह्मचितः। सर्वस्यापि जगतः पक्षत्वेन चिद्विषयत्वरूपदृश्यत्वधर्मस्यापि पक्षकोटिनिविष्टत्वेन तज्ज्ञानमपि वाच्यम्। तच्च न सम्भवति। विशेषणीभूताया दृशःब्रह्मरूपचितः अज्ञाने चिद्विषयत्वरूपविशिष्टस्याप्यज्ञानात्। तथा च तस्मिन्नाश्रयैकदेशे वृत्तिव्याप्यत्वस्य ज्ञातुमशक्यत्वात् हेतोर्भागेऽज्ञानासिद्धिरिति साम्प्रदायिकोर्थः। दृग्विषय त्वेति॥ वृत्तिविषयत्वेत्यर्थः। केचित्तुदृग्विषयत्वरूपदृश्यत्वज्ञानं च न स्यादित्यस्य चिद्विषयत्वरूपदृश्यत्वज्ञानं न स्यादित्यर्थः। तथा च दृशश्चितो ब्रह्मणोऽज्ञाने कदाचित्कथञ्चिच्चिद्विषयत्वरूपस्य दृश्यत्वस्य ज्ञातुमशक्यत्वात् चिद्विषयत्वरूपदृश्यत्वहेतोरसिद्धिरित्यर्थइत्याहुः। तच्चिन्त्यम्। वृत्तिव्याप्यत्वरूपदृश्यत्वदूषणावसरे चिद्विषयत्वस्या सिद्धिवचनस्यानवसरग्रस्तत्वादिति॥ इत्यादीति॥ "प्रपञ्चस्य प्रविलयः शब्देन प्रतिपाद्यते  
" इत्युत्तरार्धः। न च विशिष्टमेव सर्वप्रत्ययवेद्यं न शुद्धमितिवाच्यम्। उत्तरार्धे प्रपञ्चविलयाधिष्ठानत्वोक्त्या सर्वप्रत्ययवेद्यस्य शुद्धत्वावगमादित्यर्थः।

 ननु नात्मनि व्यभिचारः तल्लक्षणाभावात्। तथाहि। विपक्षे हेतोः सत्त्वमात्रं न व्यभिचारः तथात्वे धूमवत्त्वस्यापि ह्रदे व्यभिचारः स्यात्। तत्रापि प्रातिभासिकधूमवत्त्वस्य सत्त्वात्। तस्माद्धर्मिसमसत्त्वस्य हेतोर्वृत्तिर्व्यभिचारः। धर्मिभूतह्रदस्य व्यावहारिकत्वेन तत्समसत्ताकधूमवत्त्वस्य तत्राभावान्न व्यभिचारइति वक्तव्यम्। एवञ्च ब्रह्मण्यपि न व्यभिचारः। पारमार्थिके ब्रह्मणि दृश्यत्वस्य व्यावहारिकत्वेन धर्मिसमसत्ताक दृश्यत्वहेतोर्ब्रह्मण्यवृत्तेरित्याशङ्क्य निपेधति॥ नचेति॥ अद्यापीति॥ तथा च ब्रह्मजगतोः पारमार्थिकत्व व्यावहारिकत्वविभागे सिद्धे लक्षणाभावेन दृश्यत्वस्य व्यभिचारभावादनुमानस्य सम्यक्त्वसिद्धिः तत्सिद्धौचास्यविभागस्य सिद्धिरित्यन्योन्याश्रयादिभावः। ननु नान्योन्याश्रयः। विभागसिद्धेरनुमान सम्यक्त्वसिद्ध्यधीनत्वाभावात्। अपि तर्हि अनाशङ्कितदोषता तत्सत्यं अतोऽन्यदार्तमित्यादिश्रुत्यैव विभागसिद्धौ उपोद्बलकतयैवानुमानस्योच्यमानत्वादित्यस्वरसादाह॥ किञ्चेति॥ यदि धर्मिसमसत्त्वस्य हेतोर्वृत्तिर्व्यभिचार इति लक्षणं कल्पयित्वा व्यभिचारपरिहारः क्रियते तर्हि साध्याभावमात्रं न बाधलक्षणम्। तथात्वे वह्निरनुष्ण इत्यत्रापि प्रातिभासिकानुष्णत्वस्य सद्भावेन साध्याभावाभावाद्बाधाभावापत्तेः। तथा पक्षेहेतोस्सत्त्वमात्रं न सिद्धिः तथात्वे शब्दो नित्यश्चाक्षुषत्वादित्यत्रापि प्रातिभासिकहेतोःपक्षे सत्त्वेनासिद्ध्यभावापत्तेः। तस्मात्तत्परिहाराय धर्मिसमसत्ताकस्य साध्यस्याऽभावो बाधः पक्षे धर्मिसमसत्ताकस्य हेतोः सत्त्वं सिद्धिः तदभावोऽसिद्धिरिति लक्षमं वाच्यम्। तथा च अनुभूतिः स्वप्रकाशा अनुभूतित्वादितिब्रह्मणस्स्वप्रकाशत्व साधकानुमानोपि अनुभूत्याख्यपारमार्थिकब्रह्मरूपधर्मिसमसत्ताकस्य स्वप्रकाशत्वरूपसाध्यस्याभावाद्बाधः स्यात् ब्रह्मणि स्वप्रकाशत्वस्य व्यावहारिकत्वेन पारमार्थिकब्रह्मसमसत्ताकत्वाभावात्। तथा धर्भिसमसत्ताकस्यानु भूतित्वरूपहेतोः पक्षेऽभावेनासिद्धिश्चस्यात् ब्रह्मण्यऽनुभूतित्वस्यापि व्यावहारिकत्वेन पारमार्थिकब्रह्मसमसत्ताकत्वा भावादित्यपि स्यात्। एवं विपक्षे साधनाभावमात्रमव्यभिचारे न भवति। तथात्वे पर्वतो धूमवान्वह्नेरित्यत्रापि विपक्षेऽयोगोलके वह्निरूपसाधनाभावस्यारोपितस्य सत्त्वादव्यभिचारित्वापत्तेटः। तस्माद्धर्मिसमसत्ताकः साधनस्याभावोऽव्यभिचारित्वं विपक्षेऽयोगोलके व्यावहारिके वह्निरूपसाधनाभावस्य प्रातिभासिकत्वेन धर्मिसमसत्ताकत्वाभावान्नाव्यभिचारइतिवाच्यम्। तथा च मिथ्यात्वसाधकदृश्यत्वानुमानस्य व्यभिचारः स्यात्। ब्रह्मणि दृश्यत्वरूपं यत्साधनं तदभावस्याऽद्वैतभङ्गापत्त्या ब्रह्मरूपधर्मिसमसत्ताकत्वाभावेनाव्यभिचारित्वलक्षणाभावात्। तस्मात्स्वप्रकाशत्वानुमाने व्यावहारिकस्य साध्यस्य व्यावहारिकस्य हेतोश्चपक्षे सत्त्वमात्रेण बाधासिद्धी परिहरणीये। एवमेव विपक्षे ब्रह्मणि व्यावहारिकस्य दृश्यत्वस्य सत्त्वाद्व्यभिचारस्तदवस्थः। ननु तथापि नात्मनि व्यभिचारः। धर्मिसमसत्ताकदृश्यत्वादिति दृश्यत्वे धर्मिसमसत्ताकत्वविशेषणं दीयत इति चेत्तर्हि दृश्यत्वं नाम वृत्तिव्याप्यत्वं व्याप्यत्वञ्चविषयत्वम्। एवञ्च धर्मिसमसत्ताकविषयत्वादित्येवास्तु। वृत्तितिविशेषणं व्यर्थम्। न च ब्रह्मणि धर्मिसमसत्ताकं विषयत्वमस्तीति तत्र व्यभिचारवारणाय वृत्तीति विशेषणमितिवाच्यम्। ब्रह्मणि धर्मिसमसत्ताकस्य कस्यापि धर्मस्याभावेन धर्मिसमसत्ताकविषयत्वरूपधर्मस्याप्यभावेन हेतोरवाभावेन व्यभिचाराप्रसक्त्या वृत्तीति विशेषणं व्यर्थमेवस्यादित्याह॥ पक्ष इत्यारभ्य मिथ्यात्वेहेतुः स्यादित्यन्तेन ग्रन्थेन॥ धर्मिसमसत्ताकं साध्यं नास्तीत्युपपादनाय तात्विकधर्महीनइत्युक्तम्। दृश्यत्वादीनां वृत्तिव्याप्यत्वादीनाम्॥ नासिद्धिरिति॥ व्यावहारिकसाध्यस्यापिसत्त्वान्नबाध इत्यपि द्रष्टव्यम्॥ विषयत्वादिरेवेति॥ वृत्तिविषयत्वमित्यत्र व्याप्यत्वापरपर्यायं विषयत्वमेव हेतुःस्यात् वृत्तीति विशेषणं व्यर्थमिति भावः। ननु न वृत्तीति विशेषणं व्यर्थम्। धर्मिसमसत्ताकवृत्तिविषयत्वस्याखण्डोपाधित्वात्। अखण्डोपाधो न च वैयर्थ्यं व्यर्थविशेषणताबीजाभावात्। एकस्मिन्धर्मिणि लघुगुरुधर्मद्वयसावेशे लघुना व्याप्त्यवच्छेदे गुरोरनावश्यकत्वं हि तद्बीजम्। यथा नीलधूमवत्त्वादित्यत्र नीलधूमवतो भावो नीलधूम एव तत्र हेतुः तत्र एकस्मिन्धर्मिणि धूमे धूमत्वनीलधूमत्वरूपधर्मद्वयसमावेशे लघुना धूमत्वेन व्याप्तिज्ञानोपपत्तेर्गुरोर्नीलधूमत्वस्यानावश्यकत्वं दृष्टमिथ्येवन्तद्बीजसद्भावेन व्यर्थविशेषणत्वं दृष्टम्। नह्येवंवृत्तीत्यस्य वैयर्थ्यं वक्तुं युक्तम्। अत्र विषयत्वं हेतुः। तत्र विषयत्वत्वं धर्मोस्ति वृत्तिविषयत्वे वृत्तिविषयत्वत्वधर्मोस्तीत्येव विषयत्वत्ववृत्तिविषयत्वत्वयोर्लघुगुरुधर्मयोरेकस्मिन्धर्मिणि विषयत्वे समावेशाभावेन व्यर्थविशेषणताबीजाभावेन वृत्तीति विशेषणवैयर्थ्यस्य वक्तुमशक्यत्वादित्यस्वरसादाह॥ मम रीत्येति॥ मन्मते दृश्यत्वादिधर्माणां ब्रह्मणि तात्विकत्वेन धर्मिसमसत्ताकत्वादितिभावः॥ दृष्टान्तस्येति॥ रजतं दृष्टमित्यनुभवेन व्यावहारिकदृश्यत्वाधिकरणे शुक्तिरूप्ये धर्मिसमसत्ताकदृश्यत्वस्य त्वन्मतेऽभावादित्यर्थः।

 ब्रह्मणि व्यभिचाराभावं शङ्कते॥ नन्विति॥ ननु शुद्धब्रह्मणोऽदृश्यत्वे दृश्यते त्वग्रया बुद्ध्येत्यादिश्रुतिविरोध इत्यतआह॥ दृश्यत्वेति॥ तद्विषयाः विशिष्टविषयाः। न च विशिष्ट एव व्यभिचारः। तत्र मिथ्यात्वस्यापि सत्त्वादितिभावः। अन्यथा शुद्धस्य दृश्यत्वाङ्गीकारे। अद्रेश्यं अदृश्यम्॥ स्वतइति॥ यदि शुद्धं ब्रह्म दृश्यं नस्यात्तर्हि तत्सिद्धिरेव न स्यात्। न च स्वप्रकाशत्वात्स्वत एव तत्सिद्धिरितिवाच्यम्। स्वत इति कोर्थः स्वेनेतिवा प्रमाणेनविनेतिवा। नाद्यः। कर्तृकर्मविरोधात्। न द्वितीयः। शशविषाणादीनामप्येवं सिद्धिप्रसङ्गादित्येवं स्वतः सिद्धेर्निरसिष्यमाणात्वादित्यर्थः। विधातुमिति दृष्टान्तार्थम्। "सिद्धं धर्मिणमुद्दिश्य साध्यधर्मोविधीयते" इत्युक्तेरितिभावः॥ ज्ञेयत्वाच्चेति॥ अभावज्ञानेऽधिकरणज्ञानस्य कारणत्वादित्यर्थः। नन्वज्ञाने धर्मिणीत्येतदयुक्तं स्वप्रकाशतया स्वतस्सिद्धत्वेन तज्ज्ञानसम्भवात्। तत्र च वृत्तिविषत्वरूप दृश्यत्वनिषेधोपपत्तेरित्याशङ्क्य निषेधति॥ नचेति॥ वृत्त्या दृश्यत्वेति॥ वृत्तिविषयत्वरूपदृश्यत्वेत्यर्थः। तथापि ब्रह्मणि वृत्तिव्याप्यत्वनिषेधो न सम्भवति। शुद्धं स्वप्रकाशमिति शब्दजन्यवृत्तौ ब्रह्म प्रकाशते नवा। नेतिपक्षे तस्य स्वप्रकाशत्वासिद्धेरित्याह॥ शुद्धमिति॥ आद्ये वृत्तिविषयत्वस्यैव प्राप्त्या व्यभिचारस्तदवस्थ इतिद्रष्टव्यम्॥ विशिष्टवृत्ताविति॥ स्वप्रकाशत्वविशिष्टशुद्धविषयकवृत्तावित्यर्थः। किञ्च मिथ्यात्वे वृत्तिव्याप्यत्वापेक्षया स्फुरणमात्रस्य लघुत्वात्तस्यैव प्रयोजकत्वमस्तु। तथा च जगद्वद्ब्रह्मणोपि स्फुरणान्मिथ्यात्वं स्यादित्याह॥ लाघवेनेति॥ इयांस्तुविशेषः। जगत्प्रमाणेन स्फुरति ब्रह्मतु स्वतः स्फुरतीति। ननु ब्रह्ममो मिथ्यात्वे तत्सत्यमित्यादिश्रुतिविरोध इतिचेत्तर्हिजगतो मिथ्यात्वेति विश्वं सत्यमित्यादि श्रुतिविरोधसाम्यात्। ननु जगत्सत्यताश्रुतिः विमतं मिथ्या दृश्यत्वादित्यनुमानविरोधादसद्वैलक्षण्यपरेतिचेत्तर्हि ब्रह्मसत्यताश्रुतिरपि ब्रह्म मिथ्या स्फुरणादित्यनुमानविरोधासद्वैलक्षण्यपरैव स्यादित्याह॥ तत्सत्यत्वेत॥ अभिधया शक्त्या॥ तत्प्रयोगेति॥ शुद्धपदप्रयोगेत्यर्थः॥ वैयर्थ्यादिति ॥ अर्थबोधकत्वरूपप्रयोजनाभावादिति भावः। शुद्धबोधकत्वे चदृश्यत्वप्रप्त्या व्यभिचारइति हृदयम्॥ शुद्धेति॥ दृश्यत्वहेतोरन्वयव्यतिरेकित्वाद्धेतुसाध्यव्यतिरेकग्रहाधिकरणत्वेन शुद्धस्य ज्ञेयत्वादित्यर्थः। ननु व्यतिरेकग्रहोपि विशिष्टएवास्तामित्यत उक्तम्॥ विशिष्टइति॥ ननु विशिष्टस्य ज्ञानविषयत्वे विशेष्यभूतशुद्धस्यापि तत्सिद्धमित्ययुक्तम्। विष्णवे शिपिविष्टायेत्यादौ यथा देवतात्वं न विशेष्यभूतविष्णुमात्रे नवा शिपिविष्टे किंनाम शिपिविष्टत्वविशिष्ट एव एवंवृत्तिविषयत्वमपि विशिष्ट एव। न तु विशेष्येपि विशिष्टस्य विशेष्यातिरिक्तत्वादित्याशङ्क्य निषेधति॥ नचेति॥ विषयत्वमपि ज्ञानविषयत्वमपि॥ देवतात्ववदेवेति॥ तस्य शिपिविष्टमात्रेऽभावादितिभावः । विषयत्वस्य ज्ञानविषयत्वस्य॥ भागेति॥ कर्तृत्वादि रूपविशेषणभागस्यापि जगदन्तःपातित्वादितिभावः॥ न तु विशेष्ये घटइति॥ ततश्चतस्य मिथ्यात्वं न स्यादितिभावः। विशिष्टएव दृश्यत्वं न तु विशेष्यइत्यङ्गीकारे बाधकान्तरमाह॥ विशिष्टइति॥ ननु विशिष्टज्ञानानन्तरं व्यवधानेन विशेष्यज्ञानं जायते तज्ज्ञानादेव विशेष्यविषयकाज्ञानस्य निवृत्तिर्नतृविशिष्टज्ञानात् अतो विशिष्टे ज्ञातेपि विशेष्येऽज्ञानादिकमुपपद्यतइत्यतआह॥ दण्डी चैत्र इति ज्ञानेनैवेति॥ तथा च व्यवहातिविशेष्य ज्ञानकल्पनमप्रामाणिकमितिभावः॥ अग्नीषोमयोरिति॥ यथा देवतात्वपर्याप्त्यधिकरणत्वमग्नीषोमयोरेव नैकस्य। एवं दृग्विषयत्वपर्याप्त्यधिकरणत्वं कर्तृत्वादिविशेषणब्रह्मणोरेव नैकैकस्येति केवले ब्रह्मणि न व्यभिचार इतिभावः। एतेनेत्युक्तं विशदयति॥ अनुभवेति॥ दण्डी चैत्र इति ज्ञाने केवले विशेष्येपि ज्ञानविषयत्वानुभवेन तद्विरोधादित्यर्थः॥ आदिपदेन घटत्वघटयोरेव वृत्तिविषयत्वपर्याप्त्यधिकरणत्वप्राप्त्या केवले घटे तदभावापातेन भागासिद्ध्यापत्तेरित्यवधेयम्।

 ननु ब्रह्मणो दृश्यत्वेऽदृश्यत्वश्रुतिविरोध इत्यतआह॥ अत एवेति॥ ब्रह्मणो दृश्यत्वस्य युक्त्योपपादितत्वादेवेत्यर्थः। सर्वथा दृश्यत्वपरत्वे बाधकमाह॥ अन्यथेति॥ यदित्यनेन ब्रह्मोद्दिश्य तत्रादृश्यत्वादिकं विधीयते। तथा च यदित्यादिपदेनैव ब्रह्मणो ज्ञातत्वात्तस्य पुनरदृश्यत्वाभिधाने स्वक्रियाविरोध इतिभावः॥ तथाचोक्तम्। "यतइत्यादिकैर्वद " न्नित्यादि॥ एतेनेति॥ चरमवृत्त्युपहितस्यात्मन एव चरमवृत्तिविषयत्व रूपदृश्यत्वाङ्गीकारे उपधेयस्य शुद्धस्यापि वृत्तिविषयत्वस्य प्राप्तत्वेन व्यभिचारादिति पूर्वोक्तरीत्या निरस्तमित्यर्थः। किञ्च चरमवृत्त्युपहितस्यात्मनः चरमवृत्तिविषयत्वं वदन्प्रष्टव्यः। वेदान्तजन्यचरमवृत्तौ ब्रह्मविशेषणीभूता चरमवृत्तिः प्रतीयते नवेति॥ आद्ये आह॥ चरमवृत्तिरिति॥ स्वेति॥ स्वशब्देन चरमवृत्तिर्गाह्या। तद्विषयश्चरमवृत्त्युपहितं ब्रह्म तदन्तर्भावे ब्रह्मवत्तद्विशेषणीभूताया स्वस्यावृत्तेरपि स्वविषयत्व इत्यर्थः॥ स्वप्रकाशत्वस्येति॥ स्वकर्मकप्रकाशत्वं चकर्तृकर्मविरेधात्त्वया नाङ्गीकृतमितिभावः॥ अप्रमात्वस्यचेति॥ चरमवृत्त्युपहितस्य ब्रह्मणो मिथ्यात्वात्तद्विषयिण्याश्चरमवृत्तेरप्रमात्वं स्यादित्यर्थः। वृत्त्युपरागः ब्रह्मणो वृत्तिसम्बन्धः। अत्र चरमवृत्तौ। सत्तया स्वरूपसत्तयैव। तद्व्यावर्त्यं दर्शयति॥ नत्विति॥ प्रतिभास्यतया स्वस्यां अपि चरमवृत्तेश्चरमवृत्तिविषयतयेत्यर्थः। तथात्वे चरमवृत्तेः स्वप्रकाशत्वाप्रमात्वयो रापातादेवेतिभावः। द्वितीयेत्वाह॥ बहिर्भावेचेति॥ वेदान्तजन्यचरमवृत्तेर्ब्रह्ममात्रविषयकत्वेन स्वविषयकत्वानङ्गीकारइत्यर्थः। विषयस्येति॥ ब्रह्मणइत्यर्थः। तथा च चरमवृत्तेर्ब्रह्ममात्रविषयकत्वेन तस्मिन्वृत्तिविषयत्वसत्त्वेपि मिथ्यात्वाभावाद्व्यभिचारइत्यर्थः॥

 स्वरूपेणेति॥ विशेषणविशिष्टकेवलस्वरूपेणैव वृत्तिविषयत्वमित्यर्थः॥ विशिष्टरूपेणैवेति॥ विशेषणावच्छिन्नस्वरूपेणेत्यर्थः। तथा च हेतोरेवाभावान्नशुद्धे ब्रह्मणि व्यभिचारइतिभावः। ननु न घटादेरपि विशिष्टरूपेणैव दृश्यत्वम्। निर्विकल्पकज्ञानविषयस्य घटादेः स्वरूपेणैव दृश्यत्वादतो नासिद्धिरित्यतउक्तम्॥ निर्विकल्पकेति॥ ननु नित्यातीन्द्रियस्यापि निर्विकल्पकविषयत्वसम्भवेन स्वरूपेण दृश्यत्वोपपत्तेर्नविशिष्टरूपेणैव दृश्यत्वमित्यतो नासिद्धिरितिचेन्न। नित्यातीन्द्रियस्य ज्ञानं न तावत्प्रत्यक्षेण भवितुमर्हं किन्तु लिङ्गागमाभ्यामेवेति वाच्यम्। अस्तु तर्हि लिङ्गागमाभ्यामेव धर्माद्यतीन्द्रियविषयकनिर्विकल्पकज्ञानोदयः। तथा च नासिद्धिरित्यतआह॥ नहीति॥ लिङ्गजन्यानुमितिरूपज्ञानस्य न निष्प्रकारकनिर्विकल्पकज्ञानरूपत्वम्। अनुमितेर्व्यापकतावच्छेदक प्रकारकत्वनियमात्। तथा शब्देनापि जायमानं ज्ञानं न निर्विकल्पकम्। तस्य शक्यताच्छेदकप्रकारकत्वनियमात्। किञ्च ब्रह्मणो न स्वरूपेण वृत्तिविषयत्वं किन्तु विशिष्टरूपेणैवेति यद्युच्यते तर्हि वेदान्तानां कल्पितविशिष्टपरत्वेनातत्वावेदकत्वं स्यादित्याह॥ वेदान्तनामिति॥ तरति शेकमिति॥ तदुपादानाज्ञानं चेति द्रष्टव्यम्। यतो ज्ञानमज्ञानस्य तत्कार्यस्य वा निवर्तकमित्यङ्गीकारात्। तथा च शोकाज्ञानतरणरूपनिवृत्तिं प्रति साधनत्वेनोक्ताया आत्मसंविदो न भ्रमत्वं युक्तम्। भ्रमस्याज्ञानानिवर्तकत्वात्। किन्तु प्रमात्वमेव। प्रमात्वं च तस्याः कल्पितविशिष्टाविषयकत्वेनैव वाच्यम्। एवं च वेदान्तानां कल्पितविशेषविनिर्मुक्त शुद्धब्रह्मज्ञानजनकत्वमेवेति तत्र व्यभिचारइत्यर्थः मोक्षसाधनेति प्रमाविशेषणम्। तदाच्छादकस्येति॥ शुद्धावरकस्येत्यर्थः।

 ननु शुद्धज्ञानाभावेपि घटादिज्ञान तदज्ञाननिवृत्तिर्दृष्टा यावन्ति ज्ञानाति तावन्ति तन्निवर्त्याज्ञानानीतिमतसद्भावात्। अत उक्तं मूलेति। घटज्ञानेन तदधिष्ठानचैतन्यावरकाज्ञानविवृत्तावपि सर्वजगदारोपाधिष्टानभूतशुद्धब्रह्माच्छादकं यन्मूलाज्ञानं न तन्निवृत्तम्। तन्निवृत्तिश्च शुद्धब्रह्मज्ञानेनैव। तस्य च ज्ञानाविषयत्वे तदाच्छादकमूलाज्ञाननिवृत्तिर्न स्यादित्यर्थः। ननु शुद्धज्ञानस्य शुद्धविषयकत्वाभावेपि शुद्धाज्ञाननिवर्तकत्वं किंन स्यादित्यातआह॥ ज्ञानस्येति॥ ननु ज्ञानस्याज्ञाननिवर्तकत्वेऽज्ञानसमानविषयकत्वं न तन्त्रं अप्रामाणिकत्वात्। न च घटादिज्ञाने दृष्टमिति वाच्यम्। घटादिज्ञानेपि तदज्ञाननिवर्तकत्वे घटान्यविषयकत्वमेव तन्त्रं न समानविषयकत्वम्। एवञ्च ब्रह्मज्ञानस्य ब्रह्माविषयकत्वेपि ब्रह्मान्याविषय कत्वाद्ब्रह्माज्ञाननिवर्तकत्वं युक्तमित्याशङ्क्य निराकरोति॥ नचेति॥ तत्र घटाद्यज्ञाननिवर्तकत्वे । कुतो नचेत्यत आह॥ गौरवादिति॥ भावरूपत्वेन लघुत्वात् समानविषयकत्वमेव तन्त्रं न तु तदन्याविषयकत्वं तन्त्रम्। अभावरूपत्वेन गुरुत्वादितिभावः॥ दीपेति॥ यद्विषकं तमः तद्विषयकस्यैव दीपप्रकाशस्य विरोधितमोनिवर्तकत्वम्। तथा यद्विषयकत्वे द्वेषः तद्विषयिण्या अयं मे प्रयो भूयादितीच्छाया विरोधिद्वेषनिवर्तकत्वं समानाविषयकत्वेनैव दृष्टमित्यर्थः। नन्वत्रापि तदन्याविषयकत्वमेव तन्त्रमस्त्वित्यस्वरसादाह॥ घटपटाविति॥ घटपटाविति समूहालम्बनज्ञानस्य घटाज्ञाननिवर्तकत्वमस्ति तत्र तदन्याविषयकत्वं नास्ति घटान्यपटविषयकत्वात्। तथा विशिष्टज्ञानेन विशेषणाज्ञानं निवर्तते। तत्र च न तदन्याविषयकत्वं विशेषणान्यविशेष्यविषयकत्वादिति भावः॥ ज्ञानत्वायोगस्येति॥ नतावद्ब्रह्मरूपज्ञानस्य ब्रह्मान्यो विषयः। तस्य मिथ्यात्वेन ब्रह्मज्ञानस्य भ्रमत्वापत्तेः। ब्रह्मणस्तु विषयत्वं कर्तृकर्मविरोधादयुक्तमित्येवं निर्विषयत्वाद्रब्रह्मज्ञानस्य ज्ञानत्वमेवायुक्तमिति वक्ष्यमाणत्वादित्यर्थः। यथोक्तम्। "निर्विषयत्वे ज्ञानमेव न स्याद्धटव" दिति। ननु तदाकारत्वमपि तद्विषयकत्वाभावे कथंयुक्तमित्यतआह॥ तच्चेति॥ तदाकारत्वञ्चेत्यर्थ॥ तद्विषयत्वाभावेपीति॥ ज्ञानस्य तद्विषयकत्वाभावेपीत्यर्थः॥ करणसामर्थ्यादेवेति ॥ आकाङ्क्षादिमच्छब्दरूपकरणस्य तदाकारज्ञानजनकत्वरूपसामर्थ्यादेव न विषयसामर्थ्या दित्यर्थः। तथाहि शशशृङ्गादिशब्दाशशृङ्गाद्याकारं तावज्जायते। तत्र तदाकारत्वेन तद्विषयकत्वं प्रयोजकम्। विषयत्वं हि कर्मत्वम्। तच्च कारकविशेषः। तस्य च सकलसामर्थ्यविधुरे शशशृङ्गेऽभावात्। तस्मादाकाङ्क्षादि मच्छब्दरूपकरणसामर्थ्याज्जायमानं शशशृङ्गाविषयकमपि शशशृङ्गाकारेव जायत इत्यनुभवसिद्धम्। एवं ब्रह्मणः सलकसामर्थ्यविधुरस्य कारकविशेषकर्मत्वापरपर्यायविषयत्वाभावेप्याकाङ्क्षादिमद्वेदान्तवाक्यरूपकरणसामर्थ्या ज्जायमानं ज्ञानं ब्रह्माविषयकमपि ब्रह्माकारमेव जायतइति भावः।

 ननु ब्रह्मज्ञानस्य ब्रह्मविषयकत्वाभावे दृश्यतेत्वग्रया बुद्ध्येति ब्रह्मणो दृश्यत्वोक्तिविरोध इत्यतआह॥ दृश्यत्वेति॥ तद्विषयमिति॥ तदाकारत्वविषयमित्यर्थः। तथा च दृश्यत इत्यस्य वेदान्तजन्यब्रह्मज्ञानं तदाकारं भवतीत्येवार्थो वक्तव्य इतिभावः। वेदान्तजन्या वृत्तिरात्माकारेत्यत्र विकल्पयति॥ स एवेति॥ स एव आत्मैव। तदाकार एव आत्माकारएव। तदाकारइव आत्माकारसदृशइत्यर्थः॥ वृत्त्यनाश्रितस्येति॥ आकारो ह्याकारिणमाश्रयते। नचात्माख्याकारो वृत्तिरूपमाकारिणमाश्रयते अतो नात्मावृत्तेराकारइत्यर्थः॥ साकारवादेति॥ ज्ञानस्येतिशेषः। बौद्धमत एव ज्ञानं साकारं नत्वन्मतेऽत इदं तवानिष्ठमितिभावः। इदं च दूषणं पक्षत्रयेपि द्रष्टव्यम्॥ जडाद्याकारेति॥ जडानानन्दपरिच्छेदानृतरूपाकारयुक्ताय वृत्तेर्ब्रह्म सम्बन्धिज्ञानानन्दापरिच्छेदसत्यरूपाकारयुक्तत्वं न सम्भवतीत्यर्थः। नन्वसाधारणो ज्ञानानन्दापरिच्छेदादिरात्माकारो वृत्तेराकार इति न ब्रूमः। किन्तु सर्वसाधारणी सत्तैवेत्यतआह॥ सत्तयेति॥ सत्ताया घटात्मोभयनिष्ठत्वादितिभावः। ननु सत्तादिरूपसाधारणज्ञानादिरूपासाधारणा कारव्यतिरिक्तः संस्थानविशेष एवात्माकारो वृत्तेराकारइत्युच्यत इत्यतआह॥ आत्मन इति॥ आत्माकारसदृशाकारत्वं वृत्तेरिति तृतीयोपि नसम्भवतीत्यत्रोक्तमतएवेति हेतुं विशदयति॥ ज्ञानेति॥ अतिप्रसक्तेरिति॥ घटाज्ञानस्याप्यात्माकारतापातादित्युक्तातिप्रसक्तेरित्यर्थः॥ घटतद्वृत्त्योरिति॥ यथा तटाकोदकस्य कुल्यात्मना बहिर्निस्सृतस्य बहिर्निस्सृतस्य केदारान्प्रविष्टस्य केदारवदेवचतुष्कोणत्वाद्याकारत्वं भवति तद्वदेव सावयवस्य तैजसस्यान्तः करणस्य चक्षुरादिद्वारा बहिर्निस्सृस्य घटादिविषयं व्याप्य घटाकारत्वं भवति। सेयं वृत्तिरित्युच्यमानत्वेन घटतद्वृत्त्योः पृथुबुध्नोदरत्वादिसंस्थानसाम्यं सम्भवतीत्यर्थः। एतादृशवृत्तेरप्रामाणिकत्वात्कथञ्चिदित्युक्तम्। तद्विषयत्वमेव हि तदाकारत्वमिति भगवत्पादवाक्यं मनसि निधायाह॥ तस्मादिति॥ ननु शशविषाणशब्दत्तदाकारं ज्ञानमुपजायतइति तावदनुभवसिद्धम्। न तु तत्सविषयकम्। सकलसामर्थ्यविधुरस्य कर्मत्वापरपर्यायविषयत्वायोगादेव। प्रकृतेऽपि तथास्त्वितिचेत्। अत्र ब्रूमः। शशविषणशब्दानुपजायमानं ज्ञानं सविषयं निर्विषयंवा। निर्विषयत्वे ज्ञानमेव न स्याद्ध्रटवत्। सविषयत्वे कथमकर्मकं स्यात् तयोरेकत्वात्। अत कथं सकलसामर्थ्याविकलस्य शशविषाणस्य कर्मत्वमितिचेत् विषयत्वमपि कथम्। ननु न विषयत्वं नाम वस्तुसामर्थ्यं किंनाम करणसामर्थ्याद्युदुल्लेखिज्ञानमुपजायते स तस्य विषय इत्युच्यतइतिचेत्। अत ज्ञानं प्रति कर्मत्वमपि किमधिकं पश्यसि कर्तृकारकाद्यन्यत्वे सति ज्ञानजनकत्वमितिचेन्न। ज्ञानजनकत्वमित्यत्र किं ज्ञानत्वावच्छिन्नज्ञानजनकत्वं विवक्षितं अपरोक्षज्ञानजनकत्वं वा। नाद्यः। ज्ञानं प्रत्यर्थस्य व्यभिचारेण कस्मिन्नपि ज्ञाने जनकत्वासम्भवात्। नद्वितीयः। यद्यप्यपरोक्षज्ञाने विषयस्य नियतपूर्ववृत्तित्वमस्ति तथापि नान्यथासिद्धिः। विषयस्येन्द्रियसन्निकर्षनिष्पादकत्वेनान्यथासिद्धत्वात्। न च वर्तमानविषयकजन्यप्रत्यक्षत्वावच्छेदेनाव्यभिचारादनन्यथासिद्धेश्चकर्मणोपिहेतुत्वम्। अन्यथा विषयसन्निकर्ष निष्पादकत्वेन करणस्याप्यन्यथासिद्धतया जनकत्वं न स्यादिति वाच्यम्। वर्तमानविषयकानुमितित्वावच्छेदेनापि कर्मणो हेतुत्वापत्तेः। सामान्यरूपतया लघुभूतविद्यमानविषयकज्ञानत्वावच्छेदेनापि जनकत्वापत्तेश्च। तत्र विषयस्य व्याप्त्या दिलक्षणसन्निकर्षनिष्पादकत्वेनान्यथासिद्धत्वेऽत्रापि तथास्तु। नचैवमिन्द्रियस्यापि विषयसन्निकर्षजन कत्वेनान्यथासिद्धतयाऽजनकत्वमस्त्वित्युक्तमितिवाच्यम्। या क्रिया सा करणजन्येति क्रियायाः करणजन्यत्वनियमेन व्यापारवत एवच करणत्वेन सन्निकर्षजनकस्यापि चक्षुरादेःज्ञानजनकत्वं युक्तमिति न विषयस्य करणसमानयोगक्षेमवत्ता। ननु चक्षुरादेः करणस्य करणत्वसिद्ध्यर्थं कर्मसन्निकर्षरूपव्यापारजननद्वारा क्रियाजनकत्वम्। एवमेव घटादेः कर्मत्वसिद्ध्यर्थं करणसन्निकर्षरूपव्यापारजननद्वारा क्रियाजनकत्वमस्तु अन्यथा करणत्ववत्कर्मत्वमपि न स्यादितिचेन्न। नहि करणत्वमिव कर्मत्वमपि व्यापारवत्त्वम्। अतीतादिविषयकशाब्ददिज्ञानकर्मण्यव्याप्तेरिति। यथोक्तं तत्वोद्योतटीकायाम्। "यत्र शाब्दादौ ज्ञाने विनापि विषयसत्त्वेन करणसन्निकर्षोत्पत्तिस्तत्रासतोपि कर्मत्वं किमनुपपन्न" मिति। ननु विनापि विषयसत्त्वं सन्निकर्षोत्पत्तिरिति कथमुच्यते कथंवा शाब्दानुमितिरूपज्ञानस्थले सन्निकर्षोपेक्षेतिचेन्न। नहि सन्निकर्षो विषयसत्त्वव्याप्यः सामान्यदेरतीतादिविषयप्रत्यासत्तित्वाभ्युपगमात्। नवा शब्दादिकमसन्निकृष्टकरणम्। घटशब्दादिना पटादेर्धूमेन घटादेरपि बोधप्रसङ्गात्। न च शक्तिव्याप्त्यादिकमेवातिप्रसङ्गभञ्जकमिति वाच्यम्। तस्यैव सन्निकर्षशब्दार्थत्वोपगमात्। नन्वेवं पद्धत्यादिविरोधः। तत्र प्रमातृप्रमेयव्यावच्छेदार्थं साधनग्रहणमित्युक्त्या प्रमेयापरपर्यायस्य विषयस्यापि जनकत्वाङ्गीकारादितिचेन्न। तस्य पररीत्याङ्गीकारवादत्वादित्यवसेयम्।

 अन्यथेति॥ तद्विषयत्वमेव तदाकारत्वमित्यनङ्गीकारइत्यर्थः। घटादिज्ञाने आत्मज्ञाने इत्यनयोरनन्तरं तदज्ञाननिवर्तकत्व इतिशेषः। ननु सद्विविक्तत्वरूपमिथ्यात्वाख्यसाध्यस्यापि तुच्छे सत्त्वात् न तत्र व्यभिचार इत्यतउक्तम्॥ अनिर्वचनीयत्वादिकमित्यादि॥ आदिपदेन ज्ञाननिवर्त्यत्वादि। ननु तत्र दृश्यत्वाख्यहेतोरेवाभावान्न व्यभिचार इत्यतआह॥ असद्वैलक्षण्येति॥ अभावज्ञानाय प्रतियोगिनो ज्ञातव्यत्वादितिभावः। भट्टरीत्येति॥ व्यवहारे भट्टनय इत्यङ्गीकारादितिभावः। व्यवहार किंहानादिरूपो विवक्षितः अभिलपनादिरूपोवा। नाद्यइत्याह॥ हानादेरिति॥ आदिपदेनोपादानोपेक्षे ग्राह्ये। तथा च गगनादेर्व्याप्तत्वेन हानोपादानयोरभावाद्भागासिद्धिः। तत्रोपेक्षाबुद्धिविषयत्वसद्भावेपि कदलीफलादावुपादेयेऽसिद्धिः। तत्राप्युपादानबुद्धिविषयत्वसत्त्वेपि अहिकण्टकादौ हेये तदभावादसिद्धिः। तत्र हानविषयत्वसत्त्वेपि तस्योपेक्षणीयतृणादावभावादसिद्धिरित्येवं प्रत्येकं हानादिविषयत्वस्य हेतुत्वे भागासिद्धिरित्यर्थः। ननु हानाद्यन्यतमविषयत्वस्य विवक्षितत्वान्नलक्षणस्य परस्पराव्याप्तिः नाप्यनुमाने भागासिद्धिरितिचेन्न। तथाप्यानन्दरूपतया सर्वोपादेये ब्रह्मणि व्यभिचारापरिहारादितिद्रष्टव्यमितिसम्प्रदायः॥ आत्मन्यपीति॥ अयमात्मेत्याद्यभिलपनरूपव्यवहाराख्यफलव्याप्यत्वस्यात्मन्यपि भावाद्व्यभिचारइतिभावः। अतीतादाविति॥ असति धर्मिणि धर्मजननयोगादितिभावः। तथाचोभयरीत्या भागासिद्धिरितिभावः॥ अततीतादाविति॥ तत्रातीतेऽनागते न सन्निकर्षासम्भवात्तत्रान्तः करणवृत्तेश्चक्षुरादिद्वारा बहिर्निस्सरणाभावेन तत्प्रतिफलित चैतन्यतदभिव्यक्ताधिष्ठानचैतन्यरूपफलाभावेन तद्व्याप्यत्वाभावादितिभावः। तदपि अतीतादिकमपि॥ नित्यातीन्द्रिय इति॥ धर्मादानांनित्यातीन्द्रियत्वेन चक्षुराद्यसन्निकृष्टतया द्वाराभावेनान्तः करणवृत्तेर्न बहिर्निस्सरणम्। किंनामान्तरेव तदाकारवृत्तिर्भवतीति तन्मतम्। एवञ्चातः करणवृत्तेश्चक्षुरादिद्वाराबहिर्निस्सरणाभावेन तत्प्रतिफलतचैतन्य तदभिव्यक्ताधिष्ठानचैतन्यरूपफलयोरसम्भवेन तद्व्याप्यत्वाभावाद्भागासिद्धिरित्यर्थः॥ योगिनं प्रतीति॥ धर्मादेर्योगिप्रत्यक्षत्वाद्योग्यन्तः करणवृत्तेर्बहिर्नस्सरणसम्भवेन तत्प्रतिफलितचैतन्यादिरूपफलव्याप्यत्वं सम्भवतीति नासिद्धिरितिभावः॥ चोदनैकेति॥ यथोक्तं जैमिनिना "चोदनागम्योर्थो धर्म" इति। चोदना विधिवाक्यम्। तथा च शास्त्रैकसमधिगम्यत्वेन योगिप्रत्यक्षविषयत्वमपि धर्मादीनां नास्तीत्युक्तत्वेन त्वया धर्मादीनां योगिनं प्रति फलव्याप्यत्वङ्गीकारे तद्विरोधादित्यर्थः। नित्यातीन्द्रियस्यापि योगिप्रत्यक्षविषयत्वेनापरोक्षत्वेऽतिप्रसङ्गमाह॥ तुच्छमपीति॥ तथाचासच्चेदपरोक्षतया न प्रतीयेतेत्यापादनानुपपत्तिरितिभावः॥ पक्षैकदेशइति॥ चक्षुरादिद्वारा बहिर्निस्सृतान्तः करणवृत्तिबिम्बितचैतन्यादिरूपफलव्याप्यत्वं बाह्यपदार्थएवाङ्गीकृतं न साक्षिवेद्याविद्याद्यान्तर पदार्थे अतो भागासिद्धिः। तथाशुक्तिरूप्यादेः प्रातिभासिकत्वेन साक्षिवेद्यान्तरपदार्थत्वाङ्गी कारान्नोक्तवृत्तिप्रतिबिम्बितचैतन्यादिरूपफलव्याप्यत्वं त्वयाङ्गीकृतमिति दृष्टान्ते साधनवैकल्यञ्चेत्यर्थः॥ सामान्यस्यापीति॥ दृश्यत्वरूपसामान्यस्यापि साधारणस्यापीत्यर्थः। ननु ब्रह्मणि वृत्तिव्याप्य्तवसत्त्वेपि न साधारणं दृश्यत्वमस्तीत्यत उक्तम्॥ वृत्तिव्याप्यत्वरूपविशेषस्येति॥ ऋग्वेदिनि ब्राह्मणत्ववद्विशेषसद्भावे सामान्यस्यापि सत्त्वाद्ब्रह्मणि व्यभिचारइति भावः। कदाचिदिति विशेषणं भागासिद्धिवारणायेत्याशयेनोपपादयति॥ अतीतादेरपीत्यादिना॥ कदाचित्स्वसत्ताकाले॥ स्वाकारेति॥ स्वविषयकेत्यर्थः॥ आन्तरपदार्थस्येत्यर्थः॥ साक्षीति॥ साक्षिरूपचिदित्यर्थः। नित्यातीन्द्रियेभागासिद्धिवारणाय कथञ्चिदित्युक्तमित्याशयेनोपपादयति॥ ज्ञातत्वेनेत्यादिना॥ धर्मादिकं जानामिति ज्ञानावच्छेदकत्वेनवा न जानामित्यज्ञानावच्छेदकत्वेनवा कथञ्चित्साक्षिरूपचिद्विषयत्वादित्यर्थः। अस्य हेतोर्नब्रह्मणि व्यभिचारइत्याह॥ दृग्रूपस्येति॥ चिद्रूपस्येत्यर्थः॥ तदविषयत्वादिति॥ ज्ञानरूपत्वेन धात्वर्थक्रियारूपस्य ब्रह्मणः कर्मत्वासम्भवेन चिदविषयत्वादित्यर्थः। नित्यातीन्द्रियाणां यथाज्ञानाद्यवच्छेदकतया कथं चित्साक्षिरूपचिद्विषयत्वमस्ति तथा ब्रह्मणोपि ज्ञानाद्यवच्छेदकतया कथञ्चिच्चिद्विषयत्वमस्तीत्याह॥ नित्यातीन्द्रियमिति॥ प्रकारान्तरेणापि चितो ब्रह्मणश्चिद्विषयत्वमुपपादयति॥ तद्व्यवहारेति॥ चित् चिद्विषयिणी॥ तद्विषयकव्यावहारजनकत्वात्। यद्यद्विषयकव्यवहारजनकं तत्तद्विषयं यथाघटव्यवहारजनकं घटज्ञानं घटविषयकमित्यनुमानं द्रष्टव्यम्। ननु ज्ञानस्य तद्विषयकव्यवहारजनकत्वे तद्विषयकत्वरूपं साध्यं न प्रयोजकं किन्तु तदन्याविषयकत्वमेवेत्यत उक्तम्॥ तद्व्यवहारेति॥ तदन्याविषयकत्वस्य घटव्यवहारजनके घटपटाविति समूहालम्बनज्ञाने व्यभिचारेण गौरवेणच तद्विषयकव्यवहारजनकत्वेऽप्रयोजकत्वादितिभावः। ननु चितो ज्ञानरूपत्वेन क्रियात्वात्कथं तस्याः स्वीविषयकत्वेन कर्मत्वं क्रियायाः कर्मत्वादर्शनादित्यतउक्तम्॥ अभिधानस्येति॥ अभिधाया इत्यर्थः। अभिधेयत्वस्य केवलान्वयित्वादभिधारूपक्रियाया अपि अभिधाविषयत्वेन कर्मत्वमस्ति तद्वदित्यर्थः।

 नन्वथापि चितश्चिद्विषयत्वं नोपपन्नं भेदाभावादित्याशङ्क्य कल्पितभेदसद्भावाद्युक्तमित्येतद्दृष्टान्ता भ्यामुपपादयति॥ कल्पितभेदेनेति॥ बिम्बेति॥ त्वन्मते बिम्बप्रतिबिम्बयोरभेदेपि कल्पितभेदमादाय यथा प्रतिबिम्बस्य बिम्बानुमापकत्वं यथावा जीवब्रह्मणोरभेदेपि कल्पितभेदमादाय ज्ञातृज्ञेयभावः तथा चित एकत्वेपि कल्पितभेदमादाय स्वविषयकान्तः करणवृत्ति प्रतिफलितचिद्विषयत्वसम्भवादित्यर्थः॥ अन्यथेति॥ आत्मनः स्वाकारवृत्तिप्रतिफलित चिद्विषयत्वाभावे। तया स्वाकारवृत्तिप्रतिफलितचिता। यथा घटादेः स्वाकारान्तःकरणवृत्तिप्रतिफलितचिद्विषयत्वेन घटाज्ञाननिवृत्तिर्दृष्टा एवमात्मनोपि तदज्ञाननिवृत्त्यर्थं स्वाकारवृत्तिप्रतिफलितचिद्विषयत्वे वाच्ये व्यभिचार एवेति भावः। ननु तदाकारवृत्त्यैव तदज्ञाननिवृत्तिरास्तां तथा च चिद्विषयत्वाभावान्नाव्यभिचार इत्यतआह॥ तदाकारेति॥ तर्ह्यनयैव रीत्या घटाद्याकारवृत्त्यैव घटाज्ञाननिवृत्त्युपपत्तौ घटादेरपि चिद्विषयत्वाभावापत्त्याऽसिद्धिः स्यादितिभावः। ननु घटाकारवृत्तौ चित्प्रतिफलनं विना नाऽज्ञाननिवृत्तिः घटाद्याकारवृत्तिमात्रस्याज्ञानानिवर्तकत्वात्। यथाहुः

"तृणादेर्भासिकाप्येषा सूर्यदीप्तिस्तृणं दहेत्।  
सूर्यकान्तमुपारुह्य तन्न्यायं चितियोजये"दिति।

अतोन्तः करणवृत्तिप्रतिफलितचिद्विषयत्वं घटादेर्वक्तव्यमितिचेतर्ह्यात्मन्यपि वृत्तिमात्रस्याज्ञानानिवर्तकत्वादात्मनो प्यात्माकारवृत्तिप्रतिफलितचिद् विषयत्वं वाच्यमिति समम्। नन्वात्मनोन्तः करणवृत्तिप्रतिफलितचिद् विषयत्वाभावे प्यात्मनःस्फुरणरूप्तवात्स्फुरणरूपात्माकारवृत्त्या तदज्ञाननिवृत्तिर्युक्तेतिचेत्तर्हिघटस्यापि स्फुरणरूपत्वात्स्फुरण रूपघटाकार वृत्त्यैवाज्ञाननिवृत्त्युपपत्तेरस्याप्यन्तः करणवृत्तिप्रतिफलितचिद्विषयत्वं न स्यादिति समम्। ननु घटस्य स्फुरणरूपत्वे घटाज्ञानमेव न स्यादितिचेत् तर्हि ब्रह्मणोपि स्फुरणरूपत्वे तदज्ञानमपि न स्यादिति समम्। नन्वज्ञानाविरोधिस्फुरणरूपं ब्रह्मेति चेत्तत्राह। अज्ञानेतीति सम्प्रदायः। किञ्च घटादौ स्वाकारेन्द्रियजन्य वृत्तिविषयत्वमात्रं विहाय तत्प्रतिबिम्बित चैतन्यरूपज्ञानविषयत्वं कस्मात्कल्प्यते किं घटादिव्यवहारार्थं उतानुभवबलात् अथ श्रुतिबलात् यद्वा घटादौ विषये स्वतोपरोक्षाभावादपरोक्षचित् सम्बन्धनैवापरोक्ष्यस्य वक्तव्यत्वात् घटादि विषयस्यापरोक्ष्यसिद्ध्यर्थम्। नाद्यइत्याह॥ अस्फुरणरूपेष्वित्यादिना। इन्द्रिय जन्यातः करणवृत्तावेव चित्प्रतिफलनं नत्वनुमित्यादिरूपान्तः करणवृत्तावितिहि परसिद्धान्तः। एवञ्च यथानुमित्यादिविषयेष्वतीन्द्रियेषु धर्मादिषु वृत्तिप्रतिफलितचिद्विषयत्वाभावेपि व्यवहारः तथैन्द्रियकेष्वपि घटादिषु वृत्तिप्रतिफलितचिद्विषयतत्वाभावेपि स्वाकारेन्द्रियजन्यवृत्तिविषयत्वमात्राद्व्यवहारोस्तु। एवञ्च व्यवहारान्यथानुपपत्त्या न वृत्तिप्रतिफलितचिद्विषयत्वङ्कल्प्यमित्यर्थः। नन्वतीन्द्रियार्थानां स्फुरणरूपत्वाद्वृत्तिप्रतिफलितचिद्विषयत्वाभावेपि व्यवहारे भविष्यतीति न दृष्टान्तइत्यतउक्तम्॥ अस्फुरणरूपेष्विति॥ नद्वितीयइत्याह॥ घटादाविति॥ चैतन्यस्याज्ञानस्फोरकत्वेनाज्ञानाविरोधितयाऽज्ञानानिवर्तकत्वाद्वृत्तेरेवाज्ञाननिवर्तकत्वमङ्गीकृत्य तयाऽज्ञाने निवृत्ते तदभिव्यक्तचैतन्यरूपज्ञानेनैव घटः प्रकाशत इत्युच्यते तर्हि वयमपि वदामो लोके यया प्रभयान्धकारो निवर्तते तयैव प्रभया घटःप्रकाशत इत्यनुभवसिद्धं तदपि न स्यात्। तत्रापि प्रभयान्धकारे निवृत्ते तदभिव्यक्तं पुनः किञ्चित्प्रभान्तरं कल्पयित्वा तेनैव घटादिकं प्रकाशत इत्यपि कल्पनीयं स्यादिति। अस्त्वितिचेत्तत्राह॥ घटादाविति॥ अन्यथेति॥ अज्ञान निवृत्तिरूपकार्यस्यान्यथोपपन्नत्वेपि अज्ञाननिवृत्तिरूपकार्यजनकं घटाद्याकारापरोक्षान्तः करण वृत्त्यतिरिक्तं तत्प्रतिफलितचैतन्यरूपं तदभिव्यक्तचैतन्यरूपं वाज्ञानमननुभूतं कल्प्यइत्यर्थः। ज्ञानप्रतिफलितं तद्व्यङ्ग्यं वाज्ञानान्तरं कल्प्येत इतियावत्। उच्छाद्यन्तः करणवृत्तित्येवपाठः। अन्तः करणस्येच्छादिरूपेण परिणत्वादिच्छारूपाया अन्तः करणवृत्तिस्तत्प्रतिफलितं तद्व्यङ्ग्यंवा किञ्चिदिच्छादिकमपि कल्पनीयं स्यादित्याद्यतिप्रसङ्गइत्यर्थः। प्रभाप्रतिफलितं प्रभागं प्रतिफलितम्। तमेव भान्तमिति श्रुतौ भान्तं प्रकाशमानं वृत्तिप्रतिफलितचैतन्यरूपात्मानं अनु घटादिकं प्रकाशत इति श्रुतिबलाद्वृत्तिप्रतिफलितचिद्विषयत्वं घटादिनामङ्गीकार्यमिति तृतीयंनिराचष्टे॥ तमेवेति॥

 विषयस्यापरोक्ष्यान्यथानुपपत्त्या चैतन्यरूपं ज्ञानमङ्गीकार्यमितिचतुर्थं पराचष्टे॥ चैतन्येति॥ विषयस्यापरोक्ष्यान्यथानुपपत्त्या चैतन्यविषयत्वं नाङ्गीकार्यं चैतन्यविषयत्वाभावेपि विषये आपरोक्ष्यं तु वृत्तिगतो यः साक्षात्कारत्वरूपो विशेषस्तेनैवोपपन्नम्। अयं च विशेषस्तवाप्यावश्यक इत्युक्तं चैतन्येति। वृत्त्या चैतन्यव्यक्त्यङ्गीकारेण चैतन्यभिव्यञ्जकत्वार्थं वृत्तिगतविशेषस्यावश्यकत्वादित्यर्थः। अन्यथा परोक्षवृत्त्यापि चैतन्यभिव्यञ्जनापत्तेरिति भावः। नन्वपरोक्षवृत्तिनिष्ठं साक्षात्कारत्वं घटादिवृत्तौ कुत इत्यत उक्तम्। इन्द्रियजन्यत्वेति॥ अन्तः करणवृत्तेश्चक्षुरादिद्वारा बहिर्निस्सृतत्वादिति भावः। अपोरक्षवृत्तिगतापरोक्षत्वविशेषेण विषये आपरोक्ष्यं युक्तम्। परोक्षवृत्तिगतेन ज्ञानत्वरूपविशेषेण विषयस्य ज्ञातत्ववदित्याह॥ परोक्षवृत्तीति॥ विषये ज्ञातत्वं परोक्षवृत्तिगतज्ञानत्वविशेषाधीनमित्युक्ते इच्छादिवृत्तावपि ज्ञानत्वरूपविशेषप्रसक्तौ सत्यां वृत्तावपि सङ्कोचः कार्य इत्यत उक्तम्॥ इच्छादीति॥ इच्छादिरूपा यान्तः करणवृत्तिः तदनिष्ठेनेत्यर्थः। ज्ञातत्वेपि पुनरवान्तभेदोस्त्येवेत्याह॥ अनुभवादीति॥ अनुभवतो विशेषो न ज्ञानमात्रनिष्ठ इति ज्ञानेपि सङ्कोचः कार्य इत्याशयेन स्मृत्यानिष्ठेनेत्युक्तम्। अनुभूतमितत्ववदित्यर्थः॥ अन्यथेति॥

 अन्तः करणवृत्तावपरोक्षत्वमनङ्गीकृत्य तस्याः परोक्षत्वमेवाङ्गीकृत्य तत्प्रतिफलितचैतन्यएवापरोक्षत्वं न वृत्तावित्यङ्गीकारे परोक्षत्वापरोक्षत्वयोर्ज्ञानत्वव्याप्यत्वं न स्यात्। चैतन्यनिष्ठापरोक्षत्वस्य चैतन्य निष्ठज्ञानत्वव्याप्यत्वेपि वृत्तिनिष्ठापरोक्षत्वस्य ज्ञानत्वव्याप्यत्वाभावात्। वृत्तौ परोक्षत्वसद्भावेपि तत्र ज्ञानत्वाभावात्। भावव्युत्पत्त्या ज्ञप्तिरूपज्ञानत्वं चैतन्यस्यैव वृत्तेस्तज्ज्ञप्तिरूपचैतन्यव्यञ्जकतया ज्ञानकरणत्वमेव न ज्ञानत्वमित्यङ्गीकारात्। तथावृत्तिगतपोक्षत्वस्य वृत्तिव्याप्यत्वमेव स्यात्। तथाचकरणभावव्युत्पत्तिभ्यां वृत्तिचैतन्ययोरुभयोरपि ज्ञानत्वात्तन्मध्ये यद्भावव्युत्पत्त्या ज्ञप्तिरूपमेकं ज्ञानं तन्निष्ठं यज्ज्ञानत्वं तद्व्याप्यत्वं सर्वजनसिद्धं न स्यात्। अतः सर्वजनसिद्धैकज्ञानत्वव्याप्यत्वनिर्वाहाय वृत्तावपि ज्ञानत्वेङ्गीकार्ये इन्द्रियत्वेनेन्द्रियजन्यतयाचापरोक्षत्वे चाङ्गीकार्येऽपरोक्षज्ञानरूपवृत्तिविषयत्वमात्रेण विषये आपरोक्ष्योपपत्तौ तदर्थं वृत्तिप्रतिबिम्बतचैतन्यस्य तदभिव्यक्तचैतन्यस्य वा कल्पनाऽयोगादिति चिद्विषयत्वरूपहेतोः स्वरूपासिद्धिरिति भावः॥ तदपेक्षेति॥ स्वातिरेकिसंविदपेक्षेतिभावः। अतिव्याप्तिपरिहारमाशङ्कते॥ नन्विति॥ तथेति॥ घटत्वादिविशिष्टघटव्यवहार एव स्वातिरिक्तं यद्विशेषोपनायकं मानं तदपेक्षा न तु घटस्वरूपमात्रव्यवहार इत्यपि वक्तुं शक्यत्वादसिद्धिरितिभावः।

 असिद्धिपरिहारंशङ्कते॥ नन्विति निर्विकल्पकाभावाभिप्रायेणेदम्। तथा च विशिष्टव्यवहारस्यैव सत्त्वात्स्वातिरिक्तसंविदपेक्षानियतिस्तत्रास्तीति नासिद्धिरित्यर्थः। नन्वात्मन्यपि घटादाविव स्वरूपमात्र व्यवहाराभावेन विशिष्टव्यवहारस्यैव सत्त्वात्तत्रच विशेषणोपनायकप्रमाणापेक्षानियतिसद्भावेन हेतोरात्मनि व्यभिचार इत्यतआह॥ आत्मनित्विति॥ परामर्शेन परामर्शबलेन तस्य सौषुप्तिकव्यवहारस्य विशिष्टत्वेन कालादिविशिष्टत्वेन तथा च स्वरूपमात्रव्यवहारस्यैवाभावादात्मनि व्यभिचार एवेतिभावः। ननु स्वव्यवहारे स्वांशावच्छेदेनापि स्वातिरिक्तसंविदपेक्षानियतिरिति हेतुर्विवक्षितः। सुषुप्तिकालीने आत्मगोचर कालादिविशिष्टव्यवहारे तु कालादिविशेषणांश एव तदपेक्षा तत्वात्मांशेपि। तस्य स्वप्रकाशत्वादतो नात्मनि व्यभिचार इत्याशङ्कते॥ नन्वात्मनीति॥ असिद्धिं परिहरति॥ घटादाविति॥ घटादेरस्वप्रकाश त्वात्स्वांशावच्छेदेनापिस्वातिरिक्त संविदपेक्षानियतिरस्तीति नासिद्धिरितिभावः॥ नियतिदेति॥ अद्वितीयत्वादिविशिष्टब्रह्मव्यवहारे स्वातिरिक्तसंविदपेक्षासद्भावेन ब्रह्मणि दृश्यत्वप्राप्तौ तद्व्यावृत्त्यर्थं हि नियतिपदम् दत्तम्। तथा च स्वरूपमात्रव्यवहारे तदपेक्षाया अभावेन न स्वातिरेकिसंविदपेक्षानियतिरित्येवं ब्रह्मणि दृश्यत्वाभावो वक्तव्यः। तथा च नियतिपदनि वारणीयब्रह्मण्यतिव्याप्तिरूपातिप्रसङ्गनिवारणस्य स्वांशावच्छेदेनापि स्वातिरेकिसंविदपेक्षावत्त्वं दृश्यत्वमित्यस्य विवक्षयैवोपपत्तौ नियतिपदं व्यर्थमित्यर्थः। ननु तर्हि स्वांशावच्छेदेनापि स्वातिरिक्तसंविदपेक्षावत्त्वमेव दृश्यत्वमित्येव हेतुर्विवक्षित इति नियतिपदं त्यज्यत इतिचेन्न शुद्ध एव व्यभिचारादित्याह॥ आसंसारमिति॥ अज्ञानावृत्ते शुद्धे शुद्धं ब्रह्मेतिव्यवहारस्यापलापायोगेन शुद्धस्वरूपव्यवहारे शुद्धरूपस्वांशावच्छेदेनापि स्वातिरेकिवेदान्तजन्याज्ञाननिवर्तकवृत्तिरूपसंविदपेक्षास्त्येवेति व्यभिचारः। न च स्वांशस्य शुद्धस्य स्वप्रकाशत्वेन स्वाख्यसंविदैव व्यवहारोपपत्तौ तत्राज्ञानाभावान्न स्वांशावच्छेदेनाज्ञाननिवर्तक स्वातिरेकिवेदान्तजन्यवृत्तिरूपसंविदपेक्षानियम इति वाच्यम्। शुद्धस्य स्वप्रकाशत्वेन स्वतः स्फुरणाङ्गीकारे व्यवह्रियतां तदनावरणकाले स्वातिरेकिसंविदं विनैव व्यवह्रियतामित्यत उक्तम्॥ आसंसारमिति॥ आसंसारमज्ञानावृतत्वेन तदनावरणकाले एव नास्तीत्यर्थः। नन्वासंसारमज्ञानावृतोप्यात्मा कदाचित्स्वयमेवावरणमज्ञानं निवर्तयिष्यति अनन्तरमुक्तसंविदं विनैव व्यवह्रियतामित्यतः शुद्धस्येत्युक्तम्। शुद्धस्य केवलस्याज्ञानस्फोरकत्वे नाज्ञानानिवर्तकत्वान्न कदाचिदपि स्वाज्ञानमिवर्तकत्वं किंनाम वेदान्तजन्यचरमवृत्तेरेव अन्यथा वेदान्तजन्यचरमवृत्तेर्वैयर्थ्यापत्तेः। तस्य अज्ञानमिवर्तकत्वेनैव सार्थक्यादित्याशयेनोक्तम्। वेदान्तजन्याज्ञाननिवर्तकवृत्तीति। किञ्च यद्यात्मव्यवहारः स्वतः स्फुरणादेव भवति न तत्र स्वांशावच्छेदेन स्वातिरेकिसंविदपेक्षेत्युच्यते तर्हि वेदान्तानां प्रकाशमानार्थप्रकाशकत्वेनानधिगतार्थावगतिसाधनताऽभावेन प्रमाणलक्षणाभावादप्रामाण्यं स्यादित्याशयेनोक्तम्॥ अनधिगतार्थबोधकेति॥ तथाचाज्ञानावृत्ते शुद्धस्वरूपे स्वांशावच्छेदेनापि स्वातिरेकिवेदान्तजन्यवृत्तिरूपसंविदपेक्षासद्भावेन मिथ्यात्वाभावात् नियतिपदत्यागेपि व्यभिचार इतिभावः। ननु स्वांशावच्छेदेन स्वातिरेकिवृत्त्यन्यचैतन्यरूपसंविदपेक्षावत्त्वमिति संविदि वृत्त्यन्यत्वं विशेष्यते। शुद्धे स्वांशावच्छेदेन व्यवहारे स्वातिरेकिवृत्त्यपेक्षाया एव सत्त्वेनोक्तहेतोर्नव्यभिचारः। घटादौ तु वृत्त्यन्यचैतन्यरूपसंविदपेक्षाया एव सत्त्वेन नासिद्धिरित्याशङ्क्य निराकरोति॥ वृत्त्यन्येति॥ अभावादिति॥ वृत्त्यन्या या संवित् वृत्तिप्रतिबिम्बितचैतन्यं तदभिव्यक्तचैतन्यांवा तदुभयञ्चाप्रामाणिकमित्युक्तमित्यर्थः। नन्वात्मव्यवहारे न वेदान्तजन्यसंविदन्तरापेक्षा किन्त्वात्माज्ञाननिवृत्तिमात्रे। आत्मव्यवहारस्तु स्वतः स्फुरणादेव अतो नात्मनि व्यभिचारः। घटादौत्वस्फुरणरूपतया स्वव्यवहारे स्वातिरेकिसंविदपेक्षास्तीति नासिद्धिरित्याशङ्क्य निराकरोति॥ नचेति॥ नहीत्यर्थः। तथाचासिद्धिरेवेतिभावः। ननूक्तमस्फुरणरूपतया घटादौ स्वव्यवहारे स्वातिरेकिसंविदपेक्षेति। सत्यमुक्तं दुरुक्तं तत्। तथात्वे घटादिवद्ब्रह्मणोप्यस्फुरणरूपत्वमेवास्तु स्फुरणरूपत्वे तदज्ञानायोगात्। अज्ञानाविरोधिस्फुरणरूपत्वस्य चात्मनीव घटादावपि सुवचत्वादित्युक्तत्वादितिभावः॥ एतेनेति॥ उक्तप्रबन्धेन ब्रह्मणो ज्ञानविषयत्वस्योपपादनेनेत्यर्थः। । स्वावच्छिन्नेति॥ स्वशब्दः समभिव्याहृतपरः। स्वविषयकेत्यर्थः। तथा च स्वव्यवहारे स्वविषयकसंवित्सापेक्षत्वं दृश्यत्वम्। वर्तते चेदं घटादौ नास्तिच ब्रह्मणि क्रियाकर्मभावविरोधेन स्वव्यवहारहेतोः स्वाख्यसंविदो ब्रह्मविषयकत्वाभावात्। सकलसामर्थ्यविधुरस्य कर्मत्वापरपर्यायवेदान्तजन्य वृत्तिविषयत्वस्याप्यभावाच्च। अतो न तत्र व्यभिचार इत्येतदपि निरस्तम्। ब्रह्मणोपि वेदान्तजन्य वृत्तिव्याप्यत्वस्योपपादित्वात्। क्रियाकर्मभावाविरोधस्य चाभिधानेस्याभिधेयत्ववदुपपन्नत्वेन स्वविषयकस्वाख्य संवित्सापेक्षत्वाच्चेति साम्प्रदायिकोऽर्थः।

 फलाव्याप्यत्वे सत्यपरोक्षव्यवहारयोग्यत्वाभावरूपास्वप्रकाशत्वं रूपदृश्यत्वस्य भागासिद्धिमुपपादयति॥ घटादाविति॥ विशेष्यवत् अपरोक्षव्यवहारयोग्यत्ववत्॥ उक्तन्यायेनेति॥ वृत्तिप्रतिबिम्बितचैतन्यरूपस्य तदभिव्यक्ताधिष्ठानचैतन्यरूपस्य वा फलस्योक्तन्यायेनाऽप्रामाणिकतया पक्षैकदेशे घटादौ विशेषणविशेष्य योरुभयोरपि सत्त्वेन विशिष्टाभावरूपास्वप्रकाशत्वाभावाद्भागासिद्धिरित्यर्थः। प्रातिभासिकाविद्याशुक्तिरूप्यादिदृष्टान्ते साधनवैकल्यमुपपादयति॥ अविद्यादाविति॥ विशेषणवदिति॥ अन्तः करणवृत्तिप्रतिबिम्बितचैतन्य स्यैवात्र फलशब्देनाभिप्रेततया प्रातिभासिकस्य सर्वस्याप्यविद्याशुक्तिरूप्यादेरान्तरं पदार्थतया बाह्यत्वा भावेनान्तः करणवृत्तेर्नबहिर्निस्सरणं ततोत्रान्तः करणवृत्तिप्रतिबिम्बितचैतन्यादिरूपफलव्याप्यत्वं न तत्रास्ति किन्तु अविद्यावृत्तिप्रतिबिम्बितचैतन्यरूपसाक्षिविषयत्वमेव। तथा च तत्र विशेषणवदपरोक्षव्यवहारयोग्यत्वरूपं विशेष्यं चास्ति। अतो न तत्र विशिष्टाभावरूपास्वप्रकाशत्वमस्तीति दृष्टान्ते साधनवैकल्यमित्यर्थः। उत्तरग्रन्थोपक्षेपार्थं विशेष्यस्यापि सत्त्वेनेत्युक्तं अत्रोक्तमिति। साधनवैकल्यापादनाय विशेष्यस्यापि सत्त्वेनेति यदुक्तं तदुपरि चित्सुखेनसमाधानमत्रोक्तमस्तीत्यर्थः। तदेवाह॥ शुक्तिरूप्यादाविति॥ शुक्तिरूप्यादेर्व्यवहारकाल एव बाधितत्वात्तत्रापरोक्षव्यवहारयोग्यत्वं व्यवहारदशायामपि नास्तीत्यर्थः। तथा च विशेष्याभावप्रयुक्तविशिष्टाभावस्य शुक्तिरूप्यादौ सत्त्वेनास्वप्रकाशत्वसद्भावान्नदृष्टान्तः साध्यविकल इतिभावः। ननु शुक्तिरूप्यादेरापरोक्ष्याभावे शुक्तिरूप्यं साक्षात्करोमीत्येवं शुक्तिरूप्यादौ आपरोक्ष्यावगाह्यनुव्यवसायरूपव्यवहारविरोध इत्यत आह॥ अपरोक्षव्यवहारायोग्येपीति॥ अविद्यावृत्तिप्रतिबिम्बितचैतन्यरूपसाक्षि विषयत्वेनान्तरत्वादितिभावः॥ साक्षीति॥ साक्षिगतं यदापरोक्ष्यं तदध्यासादित्यर्थः। तत्र दृष्टान्तः इदमिति। तस्मिन् शुक्तिरूप्ये परवत्त्वाभावादिदमिति व्यवहारायोग्यत्वं तस्येतिभावः॥ अधिष्ठानगतेति॥ इदमाकरवृत्तिप्रतिबिम्बितचैतन्यगतेदन्तारोपइत्यर्थः। ननु यदि रूप्यस्याध्यस्तत्वात्तत्रापरोक्ष्यमधिष्ठानभूत साक्षिगतापरोक्ष्याध्यासादित्युच्यते तर्हि घटादीनामप्यापरोक्ष्यं न स्यात्। तेषामप्यध्यस्तत्वेनाधिष्ठानचैतन्यगतापरोक्ष्यमेव प्रतीयत इत्यपिवक्तुं शक्यत्वेन तत्राप्यापरोक्ष्यं प्रातिभासिकं स्यादित्याशङ्क्य निराकरोति॥ यद्यपीत्यादिना॥ तथा च रूप्यादेरपरोक्षव्यवहारयोग्यत्व त्वाभावसाधकस्याध्यस्तत्वहेतोर्घटादौ व्यभिचार इति भावः। अध्यस्तत्वाविशेषेपि ब्रह्मज्ञानेतरज्ञानाबाधित्वात्तत्र सत्त्वं यथा व्यवहारिकं एवमापरोक्ष्यमपि व्यावहारिकमेव। रूप्यादेस्तु ब्रह्मज्ञानेतरज्ञान बाध्यत्वात्तत्रसत्त्वमिवापरोक्षयमपि प्रातिभासिकमेवातोऽधिष्ठानगतमेव भासत इत्यर्थः। तथा च घटादिनिष्ठमापरोक्ष्यं व्यावहारिकं व्यावहारिकधर्मिनिष्ठत्वात् सत्त्ववदित्यनुमानमुक्तं भवति। तथा च रूप्यादेरपरोक्षत्वा भावसाधकमध्यस्तत्वं ब्रह्मज्ञानेतरज्ञानबाध्यत्वापरपर्यायं प्रातिभासिकत्वरूपं विवक्षितमिति न घटादौ व्यभिचार इति भावः। एवं साधनवैकल्यपरिहारेपि अविद्यादौ भागासिद्धिः स्यादित्याशयेनाह॥ तन्नेत्यादिना॥ सर्वव्यावहारिकोपादानत्वमज्ञानस्यैव विशेषणं नान्तः करणादेः ब्रह्मज्ञानादित्यादिविशेषणद्वयमभयोरिति ज्ञेयम्। व्यावहारिके व्यावहारिकतयाङ्गीकृत इत्यर्थः। तथा च प्रातिभासिकतया त्वयोच्यमानमज्ञानं व्यवहारिकं व्यवहारिकोपादानत्वात् ब्रह्मज्ञानात्प्रागम्बाधितत्वात् तम आसीदित्यादि सिद्धत्वाच्चेत्यनुमानत्रयमत्र द्रष्टव्यम्। योग्यत्वस्याऽपरोक्षव्यवहारयोग्यत्वस्य। व्यावहारिकत्वादिति। नत्वधिष्ठानगतत्वं तस्येत्यर्थः। तथाचाज्ञाना दावुक्तरीत्या विशेषणस्य विशेष्यस्य च सत्त्वेन विशिष्टाभावरूपास्वप्रकाशत्वस्यासिद्धिरिति भावः। आपरोक्ष्यं घटादौ व्यावहारिकं रूप्यादौ प्रातिभासिकमिति वदतोऽकौशलमित्याह॥ नहीति॥ वृत्तिद्वारेति॥ ज्ञानावच्छेदकत्वेन साक्षिवेद्यइत्यर्थः। ननु अपरोक्षव्यवहारविषयत्वयोग्यत्वाभावरूपास्वप्रकाशत्वस्य ब्रह्मण्यतिव्याप्तिः। तस्य निर्धर्मकत्वेनापरोक्षव्यवहारविषयतायोग्यत्वरहितत्वात्। किं चापरोक्षव्यवहार विषयत्वयोग्यत्वाभावो नाम अपरोक्षव्यवहारविषयत्वात्यन्ताभावानधिकरणत्वाभावः अपरोक्षव्यवहार विषयत्वात्यन्ताभावाधिकरणत्वमिति यावत्। इदमपि ब्रह्मण्यतिव्याप्तम्। कल्पितैतादृशधर्मसद्भावादित्यादि दूषणमभिन्धायाह॥ शिष्टमिति॥ अस्य लक्षणस्य ब्रह्मण्यतिव्याप्तिरूपं दूषणमित्यर्थः॥ वक्ष्यत इति॥ द्वितीयपरिच्छेदे स्वप्रकाशत्ववादे "प्रमाणं चात्रानुभूतिः स्वप्रकाशे" त्यादिग्रन्थेनेत्यर्थः। एवमेतद्वाक्यव्याख्याने उत्तरत्र सङ्ग्रहश्लोके अस्वप्रकाशत्वलक्षणस्यात्मन्यतिव्याप्तिः सङ्गृह्यते तदप्युपपन्नमिति ध्येयमिति सम्प्रदायागतः पन्थाः। ननु फलव्याप्यत्वमेवास्वप्रकाशत्वं घटादीनां फलव्याप्यत्वं च वृत्तिप्रतिबिम्बितचैतन्यजन्यातिशययोगित्वं अतिशयश्च भग्नावरणचित्सम्बन्ध एवेति लक्षणान्तरमभिधीयते इत्यत आह॥ शिष्टमिति॥ भग्नावरणचित्सम्बन्धरूपातिशयस्यैवाप्रामाणिकत्वेन नोक्तलक्षणं साध्विति स्वप्रकाशत्वभङ्गे वक्ष्यत इति व्याख्याने तु त्वदुक्तास्वप्रभत्वञ्च रूप्ये नास्त्यस्तिचात्मनीति सङ्ग्रहश्लोके आत्मन्यतिव्याप्तिः सङ्गृह्यते तदयुक्तं स्यात्। उक्तस्यैव सङ्ग्राह्यत्वात्‌ आत्मन्यतिव्याप्तेश्चपूर्वमनुक्तत्वादित्यस्वारस्यं द्रष्टव्यम्।

 अस्वप्रकाशत्वस्य तदाख्यदृश्यत्वस्य। पञ्चमेति॥ इदं च चतुर्थप्रकाररूपसदसदैलक्षण्याख्यमिथ्यात्व रूपसाध्याभावोपपादनाय। प्रतियोगितदभावयोर्वैलक्षण्‌यस्यावश्यकत्वादिति भावः॥ वस्त्विति॥ प्रातिभासिकस्यापि रूप्यादेरसद्विलक्षणत्वमात्रेण वस्तुत्वं मन्तव्यम्। तथा च तदधीनवृत्तिर्नाम तदाकाराविद्यावृत्तिरित्यर्थः। प्रमाणाधीनवृत्तिविषयत्वरूपं दृश्यत्वं मिथ्याभूते प्रातिभासिके रूप्यादौ नास्तीति साधनवैकल्यपरिहाराय वस्त्वधीनवृत्तिविषयत्वमित्युक्तम्। तथाचनासिद्धिसाधनवैकल्ये इति भावः।  
घटादावसिद्धिपरिहारं दृष्टान्ते साधनवैकल्यपरिहारञ्च सूचयंस्तुच्छे व्यभिचारोपि नास्तीत्याह। तुच्छस्येति॥ व्याप्तेरिति॥ तथाचैतादृशदृश्यत्वं साध्याभावेनैव व्याप्तत्वाद्विरुद्धमिति भावः॥ ज्ञापकोक्ताविति॥ तथा च घटादावसिद्धिवारणाय प्रमाणाधीनवृत्तिविषयत्वमित्युक्तम्। अननुगमवारणायान्यतरेत्युक्तमिति द्रष्टव्यम्। नास्यमिथ्यात्वेनैव व्याप्तिरितिभावः॥ ज्ञापकाधीनत्वादिति॥ शशशृङ्गादिपदरूपज्ञापकाधीनत्वादित्यर्थः। रूप्यादौ साधनवैकल्यञ्चाह। धीमात्रेति॥ धीमात्रशरीरं यद्रूप्यदितदाकाराविद्यावृत्तिरित्यर्थः। वस्तुपरतन्त्रत्वस्य वस्त्वधीनत्वस्य। वस्तुपरतन्त्रत्वाभावोपपादनाय धीमात्रशरीरेत्युक्तम्। तथा च प्रातिभासिकतया धीमात्रस्य रूप्यादेर्घटादिवद्वृत्त्यपेक्षया पूर्वभावित्वाभावेन तदाकाराविद्यावृत्तेः शुक्तिरूप्यादिरूपवस्त्वधीनत्वा भावात्साधनवैकल्यमिति भावः। मद्रीत्येति॥रूप्यस्यात्यन्तासत्त्वेन नासदविषयकवृत्तिविषयत्वं नवाऽसद्विलक्षणार्थविषयत्वमित्यर्थः॥ ब्रह्मणीति असदविषयकासद्विलक्षणार्थविषयकवेदान्तजन्यवृत्तिविषयत्वेन वस्त्वधीनवृत्तिविषयत्वसद्भावाद्व्यभिचार इत्यर्थः॥ अन्यापेक्षेति॥ स्वव्यवहारे स्वातिरेकीत्यादिलक्षणमित्यर्थः॥ औपनिषदेति॥ हेतुगर्भमिदं विशेषणम्। अद्वितीयत्वादिविशिष्टव्यवहारे विशेषणोपनायकैकमेवाद्वितीयमित्यादि मानापेक्षास्तीत्यतिव्याप्तिरित्यर्थः॥ रूप्येनास्तीति॥ तथा च साधनवैकल्यमिति भावः॥ अस्तिचात्मनीति॥ शिष्टं स्वप्रकाशवादे वक्ष्यत इत्यात्मनि अतिव्याप्तेः पूर्वमुक्तत्वात्तत्सङ्ग्रहोयमितिसम्प्रदायः। तथाचातिव्याप्तिरिति भावः॥ इति दृश्यत्वहेतुभङ्‌गविवरणम्।     
\</1-1-13\>

\<1-1-14\> %14.जडत्वहेतुभङ्गः%

 परेति॥ मायावाद्यपेक्षया परेषां तत्त्ववादिनामस्माकं यदभिप्रेतं तद्वेत्यर्थः॥ अहमर्थस्यैवेति॥ तथा च भागासिद्धिरितिभावः॥ शुद्धेति॥ तथाचात्मनि व्यभिचार इतिभावः॥ शुद्धेपीति॥ तथा च हेतोरेवाभावान्नव्यभिचार इति भावः॥ अपरिहारादिति॥ अज्ञातृत्वरूपो यो हेतुस्तदभावस्य कल्पितत्वमुक्तं स्यात्। तथा च न व्यभिचारपरिहारः। अन्यथा पर्वतो धूमवान्वह्नेरित्यत्रापि अयोगोलके कल्पितस्य वह्न्यभावस्य सत्त्वाद्व्यभिचारित्वं न स्यादितिभावः। ननु कल्पितत्वं नाभावविशेषणं किंनामाभावप्रतियोगिनो ज्ञातृत्वस्यैव। एवञ्च ब्रह्मणि कल्पितज्ञातृत्वसद्भावेन तदभावान्नव्यभिचार इति शङ्कते॥ कल्पितस्येति॥ गौरोहमिति॥ अहमर्थनिष्ठस्य ज्ञातृत्वस्य गौररूपवति देहे कल्पितत्वादितिभावः। नन्वत्राहमर्थ एव ज्ञातृत्वं प्रतीयते न देह इति चेन्न। गौरोहमिति गौरत्वाहंत्वयोः सामानाधिकरण्यप्रतीत्या शरीरहमर्थयोरभेदप्रतीतेरितिभावः। देहादौ पक्षीभूते तथा च प्रातिभासिकत्वेन व्यावहारिकधर्मिभूत देहसमसत्ताकत्वाभावादितिभावः॥ तादृशज्ञातृत्ववतीति॥ व्यावहारिकधर्मिभूतान्तः करणसमसत्ताकज्ञातृत्व वतीत्यर्थः। एवञ्च भागासिद्धिरितिभावः॥ तादृशेति॥ पारमार्थिकधर्मिभूतशुद्धब्रह्मसमसत्ताकज्ञातृत्वाभावस्य शुद्धे सत्त्वाद्व्यभिचार इति भावः।

 ननु वृत्तिज्ञानेन भागासिद्धिः। अज्ञानत्वादित्यस्याज्ञप्तित्वादित्यर्थो विवक्षितः। वृत्तिरूपं ज्ञानं च भावव्युत्पत्त्या ज्ञानशब्दवाच्यं किन्तु ज्ञायतेऽनया चैतन्यमिति करणव्युत्पत्त्यैव। भावव्युत्पत्त्या तद्वाच्यन्तु वृत्तिप्रतिबिम्बितचैतन्यमेवेत्यतो न दोष इत्याशङ्क्य दूषयति॥ यदिचेति॥ यदिच वृत्तिरज्ञप्तिरित्यन्वयः। तत्र विवरणसंमतिमाह॥ साङ्ख्येति॥ साङ्ख्या वेदान्तिनश्चसाङ्ख्यवेदान्तिनस्तेषाम्। साङ्ख्यरूपा वेदान्तिन इत्यर्थ इत्यप्याहुः। मत इति शेषः। बुद्धेरन्तःकरणस्य वृत्तिः करणव्युत्पत्त्या ज्ञानमित्यन्वयः। अज्ञप्तित्वमपि वृत्तिरूपे ज्ञाने नास्तीत्यसिद्धिरेवेत्याह॥ तर्हीति॥ अपरोक्षवृत्तौ चैतन्यप्रतिबिम्बितत्वनियमात्तस्य चज्ञप्तित्वात्ततोऽज्ञाननिवृत्त्यादिकं भविष्यतीत्यत उक्तं परोक्षवृत्त्येति। परोक्षवृत्तौ चैतन्यप्रतिफलन नियमादेस्त्वन्मतेऽभावादज्ञाननिवृत्त्यादेर्ज्ञप्तिकार्यस्य ततोपि दर्शनात्परोक्ष वृत्तेरपिज्ञप्तित्वमवश्यमभ्युपेय मतोऽसिद्धिरित्यर्थः। कुत इत्यत आह। तासामिति॥ स्मृतेः संस्कारद्वारा ज्ञप्तिकार्यत्वं द्रष्टव्यम्। तथा च ज्ञाप्तिभिन्नात् ज्ञप्तिकार्यं न दृष्टमितिभावः॥ जानामीति॥ ज्ञा अवबोधन इति धातोः धर्मादिज्ञप्तिमानित्यनुव्यवसायरूपानुभव इत्यर्थः। ज्ञाधात्वर्थभूतज्ञप्तिविषयत्वं धर्मादौ प्रतीयते। तथा च ज्ञप्तित्वरहितायां परोक्षरूपायां धर्मादिवृत्तौ ज्ञप्तित्वमवगाहमानोनुभवः प्रमा न स्यादित्यर्थः। घटादिकं जानामीत्यनुभवः प्रमान स्यादित्यापादनं तु न शक्यम्। ज्ञप्तित्वरहितायां अपरोक्षरूपायां घटादिवृत्तौ ज्ञप्तित्वमवगाहमानानुभवस्य प्रमात्वं भविष्यति अपरोक्षवृत्तेरज्ञप्तित्वेपि चैतन्यरूपज्ञप्तिप्रतिबिम्बनसद्भावादतो धर्मादिकमित्युक्तम्॥ किञ्चात्मनीति॥ त्वदभिप्रेते आत्मरूपे ज्ञाने ज्ञानत्वाभावस्यापाद्यमानत्वेन तत्राज्ञानत्वरूपहेतोः सत्त्वाद्व्यभिचर इत्यर्थः। ज्ञानत्वव्यापकानां सविषयत्वज्ञातृसाहित्यप्रमाऽप्रमान्य तरत्वादीनामभावान्नात्मनो ज्ञानत्वमिति ज्ञानत्वाभावं वक्तुं ज्ञानत्वव्यापकसविषयत्वाभावं तावदुपपादयति॥ तथाहीति॥ आत्मरूपज्ञानं चैतन्यरूपा ज्ञप्तिरित्यर्थः॥ स्ववृत्तिविरोधेनेति॥ तथाहि। लोके क्रिया द्विविधा दृष्टा सकर्मका अकर्मकाचेति॥ तत्राकर्मका क्रिया कर्त्राश्रितैव दृष्टा। यथाशयनासनादिक्रिया देवदत्ताश्रितैव। सकर्मका च क्रिया द्विविधा। काचन कर्त्राश्रिता यथाभोजनगमनादिक्रिया देवदत्ताश्रिता काचन कर्माश्रिता यथा छिदाछेद्यरूपकर्माश्रिता। तदिह ज्ञानरूपाच क्रिया सकर्मकेति कर्माश्रिता कर्त्राश्रितावा वाच्या तदत्र चैतन्यस्वरूपभूतज्ञानरूपक्रियां प्रति ब्रह्मण एव विषयत्वाङ्गीकारे तस्यैव कर्तृत्वात्तस्यैवच कर्मत्वात्कर्तृकर्मक्रियाणां सर्वासामप्येकत्वात्क्रियायाः क र्मीभूतायां स्वस्यामेव वृत्तिः प्राप्ता। इदं च विरुद्धम्। नहि छिदा छिदायां वर्तते। शयनं वा शयने। एवं च स्ववृत्तिविरोधेन ब्रह्मस्वरूपज्ञप्तेः स्वविषयत्वं परैर्नाङ्गीकृतमिति सम्प्रदायः। ननु स्यादयं स्ववृत्तिविरोधः। यद्यात्मनः कर्मत्वं स्यात् न चैतदस्ति येन कर्मीभूतायां स्वस्यामेव वृत्तिप्राप्त्या स्ववृत्तिविरोधःस्यात्। ननु ब्रह्मणः स्वरूपज्ञानं प्रतिकर्मत्वाभावेपि विषयत्वमस्त्येव। न च तदेव कर्मत्वमिति वाच्यम्। तयोर्भेदात् तथा च न स्ववृत्तिविरोध इत्याशङ्कते॥ नन्विति॥ तथा च ब्रह्मस्वरूपभूतं ज्ञानं स्वविषयमेवेति न ज्ञानत्वव्यापकसविषयत्वव्यावृत्तिर्ब्रह्मस्वरूपज्ञाने इति न व्यभिचार इति शङ्कते॥ नन्विति॥ कर्मत्वातिरिक्तं ज्ञानजन्यव्यवहारयोग्यत्वमेव विषयत्वम्। ज्ञाने च स्वविषयविषयकव्यवहारजननयोग्यत्वं सविषयकत्वमित्यर्थः। यत्र ज्ञानानन्तरं व्यासङ्गादिना व्यवहारो न जातस्तत्र ज्ञाने स्वविषयविषयकव्यवहारजनकत्वाभावात् तद्विषये च ज्ञानजन्यव्यवहारास्पदत्वा भावादव्याप्तिवारणाय योग्यत्वमित्युक्तम्। योग्यत्वं च सहकारिविरहप्रयुक्तकार्याभावः। तदिह ज्ञानानन्तरं व्यवहारे जननीये व्यासङ्गाभावः सहकारी तदभावाद्व्यवहारो न भवति। तत्सद्भावेतु भवत्येवेत्येवं व्यासङ्गदशायामपि उक्तरूपयोग्यतासद्भावान्नाव्याप्तिरितिभावः ब्रह्मज्ञानस्य स्वकर्मकत्वाभावेपि स्वव्यवहारजननयोग्यत्वरूपं स्वविषयत्वमस्तीत्यत परः स्वाचार्यसंमतिमाह॥ तत्स्वभावस्यापीति॥ आत्मस्वभावस्यापीत्यर्थः स्फुरणस्य ज्ञानस्य तद्विषयत्वं तद्विषयकत्वम्। एतदन्यस्य ज्ञानजन्यव्यवहारयोग्यत्वभिन्नस्य। तथा च घटादौ ज्ञप्तिविषयत्वकर्मत्वयोरेकत्वदर्शनात् ब्रह्मणो ज्ञप्तिकर्मत्वमनङ्गीकृत्य तद्विषयत्वाङ्गीकारे विरुद्ध इत्यर्थः। ननु ज्ञानजन्यव्यवहारयोग्यत्वरूपविषयत्वातिरिक्तं ज्ञप्तिकर्मत्वं घटादावस्त्येवेति उक्तमसदित्याशङ्क्य निराकरोति॥ नहीत्यादिना॥ एकदेशिमतेनाह॥ तदाकारवृत्तिरिति॥ घटाद्याकारान्तः करणवृत्तिरित्यर्थः॥ ताञ्च प्रतीति॥ तदाकारवृत्तिर्ज्ञाप्तिरितिमते तां प्रति कर्मत्वं नाम तत्कारकविशेषत्वम्। तत्प्रतिबिम्बितं चैतन्यं ज्ञप्तिरितिमते तां प्रति कर्मत्वं नाम तज्जन्येत्यादिरूपमिति विवेकः घटादेश्चैतन्यकारकत्वाभावेन तत्कारकविशेषत्वरूपकर्मत्वस्य द्वितीयमतेऽयोगादितिध्येयम्। कर्त्रादिकारकव्यावृत्त्यर्थं विशेषपदम्॥ तज्जन्येति॥ वृत्तिप्रतिबिम्बितचैतन्यजन्येत्यर्थः। अतिशयविशेषमेतत्। अतिशययोगित्वं अतिशयजन्यव्यवहारयोगित्वमित्यर्थो द्रष्टव्यः। अन्यथा प्राप्तप्रकाशप्रतिबिन्धरूपावरणस्य योऽभिभवो ध्वंसः तद्रूपातिशययोगित्वम्। तदभिव्यक्ताधिष्ठानचैतन्य एव स्यात् न घटादावितिध्येयम्। यद्वा वृत्तिप्रतिबिम्बितचैतन्यजन्यो य आवरणाभिभवरूपोतिशयः भग्नावरणचित्सम्बन्ध इतियावत्। तद्रूपातिशययोगित्वमिति व्याख्येयम्। इदं च घटादावस्तीतिध्येयम्। ज्ञानकर्मत्वेन सम्प्रतिपन्ने दुःखादौ निरुक्तकर्मत्वमव्याप्तमित्याह॥ ज्ञातैकसतीति॥ दुःखादीनामविद्यावृत्तितत्प्रतिबिम्बितसाक्षिचैतन्यविषय त्वेनोक्तरूपज्ञप्तिद्वयं प्रति कारकविशेषत्वाभावादित्यर्थः। एतदुपपादनाय ज्ञातैकसतीत्युक्तम्। दुःखादीनां शुक्तिरूप्यादीनाञ्च प्रातिभासिकत्वेन प्रतीतिसमयमात्रवृत्तित्वेन ज्ञातैकसत्त्वात्तत्रचावरणाभावेन आवरणाभिभवरूपातिशययोगित्वाभावेन कर्मत्वाभावापातात्। तथा दुःखादेर्ज्ञातैकसत्तवेन ज्ञप्तपेक्षया पूर्वभावित्वाभावेन वृत्तिरूपज्ञप्तिकारकत्वरूपं कर्मत्वमपि नास्ति। कारकत्वस्य जनकत्वगर्भत्वेन तस्य पूर्ववृत्तित्वघटितत्वात् अतोऽव्याप्तिरित्यर्थः। उक्तयोः कर्मत्वलक्षणयोरतिव्याप्तिञ्चाह॥ ब्रह्मणोपीति॥ चरमवृत्तेर्ब्रह्माकारतया तां प्रति ब्रह्मणः कारकत्वात् चरमवृत्तेश्चित्प्रतिफलनाभावे वृत्तेर्मूलाज्ञाननिवर्तकत्वायोगात्। तदन्यथानुपपत्त्या घटाकारवृत्तिवत् चित्प्रतिफलनयुक्तताया अवश्यं वाच्यत्वे न ब्रह्माकारवृत्तिप्रतिफलितचैतन्यं प्रति ब्रह्मणोपि कर्मत्वात्। सकलसामर्थ्यविधुरस्य कारकत्वं नास्तीत्येतच्च निराकरिष्यत इति हृदयम्। तादृशचैतन्यजन्यावरणाभिभवरूपातिशययोगित्वात् ब्रह्मण्यतिव्याप्तिरित्यर्थः। विषयत्वातिरिक्तं कर्मत्वं निरस्य ज्ञानजन्यव्यवहारयोग्यत्वरूपं विषयत्वमेव कर्मत्वं घटादावित्याह॥ किन्त्विति॥ तज्ज्ञप्तिः घटज्ञप्तिः। इत्येव त्वया वाच्यमितिशेषः। तस्य ज्ञप्तिरूपघटाधिष्ठानचैतन्यस्य। एवं घटतैतन्ययोर्ज्ञप्तिकर्मत्वेपि आन्तरालिकमेव भेदमाह॥ इयांस्त्विति॥ एवंसति कर्मत्वविषयत्वयोरैक्येन ब्रह्मणोपि कर्मत्वावश्यम्भावात्स्ववृत्तिविरोधादिति भावः॥

 मोक्षइति॥ तथा च मोक्षकाले साक्षिणो निर्विषयत्वं स्यादितिभावः। मोक्षकालेपि साक्षिणो मया पूर्वं सुखादिकमनुभूतमित्येवं रूपेणातितविषयकत्वं भविष्यतीत्याशङ्क्य तदतीतं किं साक्षान्मोक्षे साक्षिणो विषयः। ज्ञानादिद्वारा वा। नतावद्द्वितीयः। उपनायकस्य वृत्तिज्ञानस्य मोक्षेऽभावादित्यभिप्रेत्य प्रथमपक्षं निराचष्टे॥ त्वन्मतेचेति॥ वर्तमानस्यैवेति॥ योग्यस्यैव सुखादेरित्यर्थः। तथाचातीतसुखादेः न साक्षात्साक्षिविषयत्वमिति भावः। साक्षिणोतीतविषयत्वे दूषणान्तरमाह॥ वह्निरत्रपर्वते पूर्वमासीदित्यनुमितौ यथातीतवह्न्युल्लेखोभवत्येवं मोक्षे सुषुप्तौच अतीतविषयोल्लेखरूपसंसाराख्योपप्लवः स्यात्। तथा च मोक्षसुषुप्त्योर्निष्प्रपञ्चता न स्यादित्यर्थः। तथा च ज्ञानत्वव्यापकसविषयत्वरहितत्वान्न ज्ञानमात्मेति तत्राज्ञानत्वहेतोर्व्यभिचारः सुस्थ इतिभावः। आत्मरूपं ज्ञानं निर्विषयमिति द्वितीयपक्षं दूषयति॥ निर्विषयत्व इति॥ आत्मा न ज्ञानं निर्विषयत्वात् घटवदित्यत्रनिर्विषयत्वं नाम अवर्तमानविषयत्वं वा अत्यन्तासद्विषयकत्वंवा। आद्येऽतीतज्ञाने व्यभिचारः। द्वितीये चुच्छज्ञाने व्यभिचार इतिध्येयम्। ननु निर्विषयत्वे ज्ञानमेव न स्यादित्युक्तमयुक्तं निर्विषयत्वेपि कदाचित्सविषयत्वमात्रेण ज्ञानत्वमस्तु। तथा च मोक्षकालीनात्मरूपज्ञानस्य संसारावस्थायां सविषयकत्वाज्ज्ञानत्वमुपपन्नमित्यप्रयोजकतामाशङ्क्या निराकरोति॥ नचेति॥ सप्रतियोगिकइति॥ तथाचाभावादौ सप्रतियोगिकत्वादीनां स्वभावत्वमिव ब्रह्मरूपज्ञानेपि सविषय्तवं स्वभाव एवेत्यङ्गीकर्तव्ये कदाचित्सविषयत्वस्याप्रयोजकत्वात्। मोक्षे चात्मरूपज्ञानस्य सविषयकत्वाभावाज्ज्ञानत्वं न स्यादेवेत्यर्थः। मोक्षे विषयानुल्लेखे ब्रह्मरूपज्ञानस्य ज्ञानस्वभावहान्यापत्त्या ज्ञानत्वाभावमुक्त्वा दोषान्तर माह॥ परमेति॥मोक्षे आत्मरूपज्ञानस्य निर्विषयत्वाङ्गीकारे आनन्दस्य आत्मरूपज्ञानाविषय त्वप्राप्त्या आनन्दाप्रकाश एव स्यात्। तथा च मोक्षस्य परमपुरुषार्थत्वं न स्यादित्यर्थः। नचानन्दरूपत्वाद्युक्तं परमपुरुषार्थत्वमिति वाच्यम्। द्रविणवत्त्वेहि पारिवृढ्यं न तु द्रविणत्वेऽतस्तन्न्यायेनान्दप्रकाशोऽवश्यं वाच्य इति भावः। निर्विषयत्वे ज्ञानमेव न स्याद्घटवदिति भगवत्पादीयवाक्ये निर्विषयत्वाज्ज्ञानमेव न स्यादित्यंशमुपपद्य घटवदित्यंशमुपपादयति॥ अर्थेति॥ ज्ञानस्वभावेति॥ ज्ञानस्वरूपलक्षणेत्यर्थः। "बुद्धिरर्थप्रकाशन " मितिवचनादितिभावः। नन्वर्थप्रकाशात्मकत्वरूपज्ञान स्वभावाभावेपि ज्ञानत्वमस्तु न च घटादेरपि ज्ञानत्वापत्तिः अर्थाप्रकाशकं यज्जडं तद्व्यावृत्तत्वमेव ज्ञानत्वमित्यङ्गीकृतत्वात् घटादेस्त्वर्थाप्रकाशात्मकजडव्यावृऽत्तेरभावादिति चेन्न। ज्ञानस्यार्थप्रकाशात्मकत्वाभावेऽर्थाप्रकाशकजडव्यावृत्तेरेव वक्तुमशक्यत्वादित्याह॥ अर्थाप्रकाशेति॥ ज्ञात्रभावादिति॥ न तावदात्मस्वरूपभूतज्ञानस्य आत्मैव ज्ञाता कर्तृत्वकर्मत्वयोरेकत्र विरोधात् नापि परः मोक्षे पराभावादित्यर्थः। एवं कर्तृकर्मणोरभावेपि ज्ञानत्वमस्त्वित्यत आह॥ नहीति॥ नन्वात्मस्वरूपज्ञानस्यानादित्वान्न ज्ञात्राद्यपेक्षा अनादिनः परानपेक्षत्वादित्यत आह॥यदिचेति॥ तदनपेक्षा कर्त्राद्यनपेक्षा। ब्रह्मसत्तायाः ब्रह्मकर्तृकसत्तायाः अस्ति ब्रह्मेत्यादावितिशेषः। ब्रह्म सत्तायाः कर्त्रपेक्षानास्त्येवेति चेत् तत्राह॥ तथाचेति॥ कर्तरि कर्त्रर्थे लकारः अस्तीत्यत्रलड्‌रूपः। कर्तरि लटो विधानादिति भावः। ननु ज्ञातृज्ञेयादिनिरूप्यस्वभावत्वमप्युत्पत्त्यर्थमेवाङ्गीकार्यं आत्मज्ञानस्य चानादित्वेन तदभावान्न तन्निरूप्यस्वभावत्वकल्पनमिति मन्दाशङ्कानिरासायोक्तम॥ अतीतादीति॥ दृष्टान्तोयम्। ईश्वरादिज्ञानं दार्ष्टान्तिकमिति बुध्द्या विवेकः। अतीतादिज्ञानस्य विषयाभावान्नोत्पत्त्यर्थं तदपेक्षा ईश्वरज्ञानस्य तु नित्यत्वादिति ज्ञेयम्। ज्ञानस्य ज्ञेयादिनिरूप्यस्वभावत्वेऽनुभवं प्रमाणयति॥ इदमिति॥ इदमिति विषयस्य अहमिति ज्ञातुरुल्लेखइति ज्ञातव्यम्। ज्ञातुरिति॥ ज्ञातुर्योर्थप्रकाशः तदेव ज्ञानमित्यर्थः। ज्ञातुरिति कर्त्रपेक्षा अर्थेति ज्ञेयापेक्षाचोक्तेति भावः।

 ज्ञानविशेषाभ्यां प्रमाऽप्रमाभ्यां बहिर्भूतत्वाच्च नात्माज्ञानमित्याह॥ किञ्चात्मेति॥ तद्वेद्यस्य प्रमारूपसाक्षिवेद्यस्य प्रमायास्सदर्थविषयकत्वनियमादिति भावः। नन्वित्यनन्तरं यदितिशेषः॥ अन्तः करणेति॥ अन्तः करणवृत्तिप्रतिप्रबिम्बितात्मचैतन्यमिति यावत्॥ अविद्येति॥ अविद्यावृत्तिबिम्बितसाक्षिचैतन्यमिति यावत्। स्वभावेति॥ यन्मोक्षेप्यनिवर्तमानं शुद्धात्मस्वभावभूतं ज्ञानं तत्प्रमारूपं वा भ्रमरूपं वेति प्रश्नस्यान्तः करणवृत्तिप्रतिबिम्बितचैतन्यादेः प्रमात्वदिकथनस्यानुत्तरत्वात् वृत्तिप्रतिबिम्बितचैतन्यादेः संसारकालीन त्वात्तत्प्रमात्वादिकथनमयुक्तमित्यर्थः। नन्वात्मरूपं ज्ञानं स्वभावतः प्रमाऽप्रमाबहिर्भूतमिति स्वभावप्रश्नस्योत्तरं वदामइति चेत्तत्राह॥ स्वभावत इति॥रूपद्वयेति॥ प्रमात्वाप्रमात्वाख्यधर्मद्वयेत्यर्थः॥ ज्ञानमपीति॥ यावद्विशेषाभावे सामान्यायोगाद्व्यभिचारइतिभावः॥ निरस्तत्वादिति॥ अस्वप्रकाशत्वं दृश्यत्वमित्यत्रेतिशेषः॥ आत्मत्वमिति॥ अनात्मत्वप्रतियोगिभूतमित्यर्थः। एकत्वादिति॥ जातेरनेकानुगतत्वावश्यम्भावादित्यर्थः। ननु विशिष्टात्मनां बहूनां सत्त्वात्तदनुगतमात्मत्वं जातिर्भविष्यतीत्यतआह॥ विशिष्टेति॥ तथा च विशिष्टात्मनां मिथ्यात्वेन पक्षनिक्षिप्तत्वेन तत्रानात्मत्वहेतोर्भागासिद्धिरित्यर्थः॥

 निरस्तत्वादिति॥ तथा च ज्ञातृत्वादीनामात्मत्वे अज्ञातृत्वमज्ञानत्वमस्वप्रकाशत्वञ्चानात्मत्वमित्युक्तं स्यात् तथाचाद्यस्याहमर्थेऽसिद्धिः द्वितीयस्य वृत्तिज्ञाने तृतीयस्य फलाव्याप्यत्वे सत्यपरोक्षव्यवहारयोग्यत्वाभावरूपस्य घटादौ अविद्यादौचासिद्धिः शुक्तिरूप्ये साधनवैकल्यञ्चेति निरस्तमित्यर्थः॥ वैषयिकेति॥ तस्य मिथ्यात्वेन पक्षनित्रिप्तत्वादितिभावः। ननु वैषयिकानन्दस्यात्माभिन्नत्वेन पक्षबहिर्भावएवेति नासिद्धिरित्यत उक्तं जन्मादिमत्यनात्मनीति। अनात्मनि जडइत्यर्थः। तथाचानादिभूतेन चेतनभूतेनात्मना नाभेदइतिभावः। ननु नात्मस्वरूपानन्दातिरिक्तो विषयैकानन्दोस्ति। न च विषयभोगादिजन्येऽनुभवसिद्ध इतिवाच्मय्। विषयसम्बन्धेनापि आत्मस्वरूपानन्द एवाभव्यज्यत इति विवरणोक्तेरितितत्राह॥ तस्यापीति॥ वैषयिकानन्दस्याप्यात्मस्वरूपत्व इत्यर्थः। अनुभवेन प्रत्यक्षेण॥ साधनेति॥ सुखं तारतम्यवत् उत्कृष्टापकृष्टसाधनजन्यत्वादितियुक्त्याचेत्यर्थः॥ नस्यादिति॥ तथा च वैषयिकानन्दस्यानुभवादिसिद्धतारतम्यवत्त्वान्नाखण्डैकरसात्माभिन्नत्वमिति भावः। नन्वानन्देन तारतम्यं किन्त्वभिव्यक्तावेव तत्तारतम्यमेवचानन्दे उपचर्यते उक्तानुभवादिकमपि तदभिव्यक्तितारतम्यविषयकत्वेनान्यथासिद्धमित्यत आह॥ अखण्डेति॥ यत्सावयवं वस्तु तत्र किषाञ्चिदवयवानां व्यक्तौ वस्तुनोऽप्रकृष्टा व्यक्तिः बह्ववयवव्यक्तौ चोत्कृष्टाव्यक्तिरित्याद्यभिव्यक्तितारतम्यं सखण्डे सावयवे एव वस्तुनि दृष्टं नाखण्डे आत्मस्वरूपानन्दइत्यर्थः। ननु वैषयिकानन्द आत्मस्वरूपमेव। नचतारतम्यानुपपत्तिः यावानन्दस्तावती दुःखनिवृत्तिर्भवतीतितद्विरोधियद्दुःखन्तन्निवृत्तावेवतारतम्याङ्गीकारादित्यत आह॥ विरोधि न इति॥ सर्वात्मना दुःखतद्धंसाभ्यांरहिते कस्मिंश्चित्पुरुषे नीरपनजात्क्षीरपानजं सुखमधिकमिति सुखतारतम्यानुभवात् स्वरूपानन्देच तदयोगात्तदतिरिक्ते वैषयिकानन्देङ्गीकार्ये तत्रानानन्दत्वहेतोरसिद्धिरिति भावः। वैषयिकानन्दस्य स्वरूपानन्दाद्भेदेनानुभूयमानत्वादपि तदतिरिक्तो वैषयिकानन्दोस्तीति वक्तव्यमित्याह॥ अन्तः करणेति॥ यथा स्वरूपज्ञानातिरिक्तमन्तः करणवृत्तिरूपं ज्ञानं जानामीत्यनुभवविषयोङ्गीक्रियते यथाहं सुखीत्यनुभविषयभूतं स्वरूपानन्दातिरिक्तं अन्तः करणवृत्तिरूपं वैषयिकं सुखमप्यवश्यमङ्गीकार्यम्। एवञ्चान्तः करणवृत्तिरूपज्ञानवदन्तः करणवृत्तिपजडभूतवैषयिकानन्दानङ्गीकारेऽहंसुखीति अहमर्थस्य सुखित्वाव गाह्यनुभवो न स्यात्। स्वरूपसुखस्याहमर्थनिष्ठत्वाभावात्। ननु अहमिति प्रतीयमानोप्यात्मैवेति चेन्न। तर्हि सुतरामहं सुखीत्यनुभवयोगः। अहमिति प्रतीयमानस्यात्मनस्सुखस्वरूपत्वात् स्वस्मिन्स्ववत्ताया निर्विशेषवादिना त्वया वक्तुमशक्यत्वात्। तथा च वैषयिकानन्देङ्गीकार्ये तत्रानानन्दत्वहेतोरसिद्धिरिति भावः। अप्रयोजकतां चाह॥ अनानन्दत्वस्येति॥ तद्रूपानात्मत्वस्येत्यर्थः॥ आत्मनीति॥ अहङ्कारनिष्ठाहन्त्वस्याभाव आत्मन्यप्यस्तीति अनहन्त्वहेतोर्व्यभिचारइति भावः॥ उक्तादन्यस्येति॥ अत्मत्वानन्दत्वाहन्त्वादेः सकाशादन्यस्य प्रत्यक्त्वस्याभावादित्यर्थः। तच्चदूषितमितिभावः॥ निरसिष्यमाणत्वादिति॥ अपरिच्छिन्नत्वमात्मत्वं चेदनात्मत्वादित्यस्य परिच्छिन्न त्वादित्यर्थः स्यात्। सच परिच्छिन्नत्वहेतुःदेशकालादावसिद्ध्यादिनानिरसिष्यत इतिभावः॥ साध्येति॥ तथाचानात्मत्वं नाम बाध्यत्वमित्युक्तं स्यात्। तदेवच मिथ्यात्वमिति साध्यावैशिष्ट्यमित्यर्थः॥ आत्मशब्दवाच्यइति॥ "आत्मा देहे धृतौजीवे स्वभावे परमात्मनी" त्यभिधानादितिभावः। तल्लक्ष्यत्वमिति॥ तथाचात्मनि आत्मशब्दालक्ष्यरूपानात्मत्वाभावान्न व्यभिचारः। आत्मशब्दवाच्ये देहादौ सत्त्वान्नासिद्धिरितिभावः॥ तत्प्रतिपाद्यत्वमिति॥ वाच्यत्वलक्ष्यत्वसाधारणमित्यर्थः। हेतोः आत्मशब्दालक्ष्यत्वहेतोः आत्मशब्दलक्ष्यत्वस्य केवलान्वयित्वादितिभावः। आत्मशब्दाप्रति पाद्यत्वरूपहेतोरपि लक्षणया तत्प्रतिपाद्येन्द्रियादावसिद्धिश्चद्रष्टव्या॥परेति॥ मायावाद्यपेक्षया परेषां तत्ववादिनामस्माकं यदभिप्रेतमात्मत्वं तदेव मयापि हेतूक्रियत इतिवक्तुं न शक्यत इत्यर्थः। मयेति॥ यथोक्तमाचार्यैः "जडत्वञ्चाप्रमातृत्वमेवे" ति। तथा च तदभावरूपानात्मत्वं न नत्वया हेतूकर्तुं शक्यम्। आत्मनि व्यभिचारादहमर्थेऽसिद्धिश्चेतिभावः। पराभिप्रेतमेव जडत्वमिति प़ञ्चमः कुतो न युक्त इत्यत आह। मयेति॥ तच्चात्मादौ व्यभिचारादिना त्वया वक्तुं न शक्यतइतिभावः। तत्वशुद्धिः मायावादग्रन्थविशेषः। निरस्तइति॥ अचेतनत्वं जडत्वमेव तच्चदूषितमिति भावः। यद्वाऽचेतनत्वं चेतनत्वाभावः तत्र चेतनत्वं जातिविशेषो वा ज्ञातृत्वं वेत्याद्यात्मत्वनिर्वचनदूषणेन दूषितप्रायम्। अतो मिथ्यात्वसाधनाय परोपन्यस्तोऽचेतनत्वहेतुरपि परास्त इत्यर्थः॥ इतिजडत्वहेतुभङ्गविवरणम्॥

\</1-1-14\>

\<1-1-15\> %15.परिच्छिन्नत्वहेतुभङ्गः%

 देशतइति॥ देशान्तरेऽसत्त्वमित्यर्थः। कालतइति। कालान्तरेऽसत्त्वमित्यर्थः। वस्तुतइति॥ अन्योन्या भाववत्त्वमित्यर्थः। देशकालयोर्हेत्वभावं प्रत्यक्षानुमानागमैरुपपादयति॥ अवकाशरूपेति॥ अव्याकृताकाश रूपेत्यर्थः॥ अपरिच्छिन्नत्वेनैवेति॥ देशस्य देशान्तरनिष्ठात्यन्ताभावाप्रतियोगित्वेनैव कालस्य च प्रध्वंसाप्रतियोगित्वेनैवेत्यर्थः॥ इदमग्रइति॥ जगत्सृष्टेः प्राक् प्रलये कालस्य सत्त्वोक्त्या नित्यत्वसिद्धिरित्यर्थः। दृष्ट्वैवेति॥ दृष्टेत्यस्य दर्शनानन्तरमित्यर्थः॥ तथाचापरोक्षज्ञानेन सर्वस्यापि जगतो निवृत्तत्वात् कतकरजोवद्वेणुसङ्घर्षजाग्निवच्च स्वस्यापि नष्टत्वात्तदनन्तरमित्युक्त्या साक्षात्कारानन्तरमपि कालः प्रतीयते। तथा च तस्य निवर्तकाभावेन नित्यत्वावगमान्न कालतः परिच्छिन्नत्वमित्यर्थः॥ अथेति॥ "यदा सर्वे प्रमुच्यन्ते कामा येऽस्य हृदि स्थिता" इति ज्ञानेन सर्वकामप्रहाणानन्तरममृतो भवतीत्युच्यते। तथा च ज्ञानेन सर्वकामप्रहारणानन्तरमपि कालसत्त्वस्याथेत्यनेनावगमात् नित्यत्वसिद्धिरित्यर्थः॥ यत्रत्विति॥यत्रत्वस्येत्यस्य यस्यामवस्थायामित्यर्थकत्वेनाविद्यानिवृत्तिरूपमोक्षावस्थायामपि कालसत्त्वप्रतीत्या तस्य नित्यत्वसिद्धेर्न तस्य कालतः परिच्छेद इतिभावः। नन्वाकाशेनानित्यत्वरूपकालपरिच्छेदराहित्यं "तस्माद्वा एतस्मादात्मन आकाशः सम्भूत " इति श्रुतेः सिद्धजन्यत्वेन हेतुना ध्वंसप्रतियोगित्वरूपकालपरिच्छिन्नत्वस्या काशेऽनुमातुं शक्यत्वादित्यत आह॥ आकाशइति॥ नाव्याकृताकाशविषया श्रुतिः किन्तु भूताकाशविषया। भागासिद्धिश्चाव्याकृताकाश एवास्माभिरभिहितेत्याशयः। आकाशद्वयमप्रामाणिकमितिचेत्तत्राह॥ उक्तञ्चेति॥ भूताकाशोऽव्याकृताकाशश्चेत्या काशद्वयं वियत्पादे सुधायां टीकाकृद्भिरस्माभिश्च चन्द्रिकायां प्रतिपादितमित्यर्थः। देशकालयोर्देशान्तरेऽसत्त्वरूपं देशतः परिच्छिन्नत्वं कालान्तरेऽसत्त्वरूपं कालतः परिच्छिन्नत्वं च वदता अत्र देशो नास्ति इदानीं कालोनास्तीति प्रतीतिरङ्गीकार्या अस्तीति चेत्तत्राह॥अत्रेति॥अत्रेदानींशब्दाभ्यामधिकरणतया देशकालौ निर्दिश्य पुनस्तयोर्निषेधे व्याहतिरित्यर्थः। नन्वत्रदेशो नास्ति इदानीङ्कालो नास्तीति प्रतीत्या देशकालयोर्देशान्तरादावसत्त्वरूपं परिच्छिन्नत्वं नोच्यते येन व्याहतिः स्यात् किन्तु ब्रह्म कुत्रचित्कदाचिद्देशकालौ विनास्तीति। तथा च यत्र यदा ब्रह्मास्ति तत्र तदा देशकालयोरभावप्राप्त्या र्देशान्‌तरादवसत्त्वरूपपरिच्छेदसिद्धिरित्यत आह॥ ब्रह्मेति॥ कुत्रचित्कदाचिच्छब्दाभ्यां देशकालौ निर्दिश्य पुनस्तौ विना ब्रह्मास्तीत्यभिधाने व्याघात इत्यर्थः। किञ्च देशकालयोर्देशान्तरादावसत्त्वरूप परिच्छेदनिरूपणार्थमपि देशकालयोरपरिच्छेदसिद्धिरित्याह॥ देशकालयोरिति॥ देशादेर्देशान्तरादावसत्त्वरूपं परिच्छिन्नत्वं वदता यदुपाधौ देशकालौ वर्तेते तदुपाधौ तयोर्निषेधे विरोधापत्त्या देशकालयोर्निषेधोपाधिभूतावन्यौ सत्यभूतौ देशकालौ देशान्तरादावसत्त्वरूपपरिच्छेद शून्यावपरिच्छिन्नावेव वक्तव्यौ। तयोरपि पुनर्देशान्तरादावसत्त्वरूपपरिच्छेदवत्त्वे पुनस्ययोर्यदुपाधौ तौ देशकालौ वर्तेते तदुपाधावेव तयोर्निषेधे विरोधापत्त्या पुनस्तयोर्देशकालयोर्निषेधाधिष्ठानभूतावन्यौ देशकालौ सत्यभूतौ अपरिच्छिन्नावेव वाच्यावित्येवमनवस्था स्यादतस्तद्भीत्या कयोश्चिद्देशकालयोर्देशान्तरादावसत्त्वरूप परिच्छेदाभावरूपमपरिच्छिन्नत्वमङ्गीकार्यमतो सिद्धिरितिभावः। ननु देशान्तरादावसत्त्वरूपं परिच्छिन्नत्वं नोच्यते। येनैतन्निषेधाधिष्ठानतया देशकालान्तरयोस्सत्यभूतयोरपरिच्छिन्नयोः स्वीकारापत्तिः। किं नाम देशादावसत्त्वमेव देशादिपरिच्छिन्नत्वमित्युच्यते। इदञ्च देशे कालेचास्ति देशस्वरूपे देशस्यावृत्तित्वात् कालस्वरूपेच कालस्यावृत्तेः। अन्यथाऽऽत्माश्रयात्। अतो देशादौ निषेधरूपपरिच्छिन्नत्वसद्भावेन नासिद्धिरित्यत आह॥ देशइति॥ स्विर्वाहकतयेति॥ स्वस्मिन्स्वस्याधाराधेयभाव घटकतयेत्यर्थः। नात्माश्रयदोषेण देशकालयोः स्वस्वरूपेऽवृत्तिर्वाच्या। प्रमेयत्वादिवदभेदेन सम्बन्धेन स्वस्मिन्नपि वृत्तेः प्रामाणिकत्वात्। तथा च देशकालयोर्देशादावसत्त्वरूपं परिच्छिन्नत्वमप्यसिद्धमितिभावः। प्रतिज्ञातामज्ञाने हेत्वसिद्धिमुपपादयति॥ अज्ञानस्येति॥ अपरिच्छिन्नत्वोपपादनाय सर्वगतेत्युक्तम्। अपरिच्छिन्नदेशकालोपादानत्वादज्ञानं सर्वगतमेव वाच्यमिति न तस्य परिच्छिन्नत्वमित्यर्थः। अज्ञानस्यापरिच्छिन्नत्वे युक्त्यन्तरं सर्वगतं ब्रह्मेति। द्विविधमावरणं नयनपटलादि स्वयं परिच्छिन्नमपि महतः पर्वतादेर्दर्शनप्रतिबन्धकम्। तदिहाज्ञानस्य ज्ञातृसम्बन्ध्यावरणत्वेऽपरिच्छिन्नत्वं न सिद्ध्यतीत्यत उक्तं विषयसम्बन्धीति। अत्रच ब्रह्मणो विषयत्वात्तस्य चापरिच्छिन्नत्वात्तदावरणभूतमप्यज्ञानं अपरिच्छिन्नमेव वाच्यमित्यसिद्धिरित्यर्थः। प्रतिज्ञातां वियदादे रूप्यादेश्चप्रतिपन्नोपाधिस्थनिषेधे हेत्वसिद्धिमुपपादयति॥ प्रतिपन्नोपाधाविति॥ कुत्रचिदिति॥ देशान्तरादावसत्त्वरूपपरिच्छिन्नत्वे प्रोच्यमान इत्यर्थः॥ प्रतियोगिन इति॥ अभावाभावस्य प्रतियोगिसत्त्वव्याप्य्तवादिति भावः॥ सङ्गृह्णाति॥ तथाचेति॥ इत्यादिश्रुतिभिः प्रमाणैः कालादिर्नपरिच्छिन्न इत्यन्वयः न परिच्छिन्नः कालान्तरेऽसत्त्ववान्नेत्यर्थः॥ नोचिदिति॥ कालादेः कालान्तरादावसत्त्वरूपपरिच्छिन्नत्वाङ्गीकारे इदानीं कालो नास्तीत्यादिप्रतीत्या व्याहतिर्दुवरित्यर्थः। एवं कालान्तरादौ निषेधएवकालादिपरिच्छिन्नत्वमित्यङ्गीकृत्य दूषणमुक्तम्।

 इदानीं कालादिपरिच्छिन्नत्वं नाम किमेककालादिमात्रे सत्त्वंवा कालान्तरादावसत्त्वं वेति विकल्प्याद्यं निराह॥ किञ्चेत्यादिना॥ एककालमात्रइति॥ एककालादौ सत्त्वमात्रं नासत्त्वमितियोज्यम्। एवमुत्तरत्रापि। यथास्थिते तु एककालादिमात्रे सत्त्वोक्त्या मात्रपदव्यवच्छेद्यतया कालान्तरादावसत्त्वस्य लब्धत्वान्नापि कालान्तरादावसत्त्वमिति पृथग्विकल्पानुपपत्तिरितिध्येयम्। नचभवत्पक्षेपि कालान्तरादावसत्त्वरूपस्य कालान्तरादि परिच्छिन्नत्वस्याग्रआसीदित्यादि श्रुतिविरोधेन दूषितत्वान्नापीति पुनर्निषेधः किमर्थ इतिवाच्यम्। दूषणान्तरदानाय पुनराशङ्क्य निषेधोपपत्तेरितिध्येयम्। रूप्यादाविति॥ रूप्यादेरत्यन्तासत्त्वाङ्गीकारेणैककाले सत्त्वस्याभावात्साधनवै कल्यमिति भावः॥ त्रैकालिकनिषेधेति॥ तद्रूपमिथ्यात्वेत्यर्थः॥ विरोधाच्चेति॥ एककालादौ सत्त्वरूपपरिच्छिन्नत्वहेतोः त्रैकालिकसत्तानिषेदाख्यमिथ्यात्वाभावव्याप्यत्वाद्विरोधइत्यर्थः। धीमात्रमिति॥ एककाले सत्त्वेन ज्ञानमात्रमित्यर्थः। एककाले सत्त्वेन ज्ञानमात्रं तु रूप्यादावस्त्येव। अन्यथा प्रवृत्तिर्नस्यादितिभावः। मात्रशब्देनेति॥ सत्त्वेन ज्ञानमात्रं न तु सत्त्वरूपोऽर्थइत्यर्थसत्त्वंमात्रपदव्यवच्छेद्यमिति भावः॥ भ्रमोक्ताविति॥ सत्त्वेन ज्ञानमात्रं तज्ज्ञानं न तु प्रमारूपं न भवति किन्तु सत्त्वमस्ति। परन्तु तज्ज्ञानं भ्रमरूपमिति मात्रशब्दाभिप्रायइत्यर्थः। पूर्वोत्तरपक्षयोरिति भेदएव नत्वर्थभेदः। ज्ञानस्य भ्रमत्वेऽर्थस्यासत्त्वनियमादितिद्रष्टव्यम्॥ प्रपञ्चइति॥ प्रपञ्चे सत्त्वाङ्गीकारेण सत्त्वरूपार्थाभावस्वरूपमात्रपदार्थस्य तथा तज्ज्ञाने भ्रमत्वस्य चानङ्गीकारेणासिद्धिरित्यर्थः॥ सामान्येति॥ सामान्यतः प्रयुक्तस्य विशेषविकल्पेन निराकरणेऽनुमानमात्रोच्छेदइत्यर्थः। यावद्विशेषातिरिक्तं सामान्यं नास्तीत्यभिप्रेत्य दूषणमाह॥ आत्मन्य पीति॥ तादृशेति॥ एककालमात्रे सत्त्वेन भ्रमसम्भवादितिभावः। व्यावहारिकेति॥ एककाले सत्त्वप्रकारकव्यावहारिकप्रमाविषयत्वं मात्रशब्दार्थइत्यर्थः॥रूप्यादाविति॥ व्यावहारिकप्रमाविषयत्वाभावेन साधनवैकल्यमितिभावः। पूर्वन्दूषितमपि द्वितीयपक्षं दूषणान्तरदानायाशङ्क्य निराकरोति॥ नापीति॥ कालान्तरादावसत्त्वरूपं कालादिपरिच्छिन्नत्वमितोपि नोपपद्यत इत्यर्थः। कुतोनोपपद्यत इत्यतोऽतिप्रसङ्गादि त्याह। तेनेत्यादि॥ अयमर्थः। तेन कालान्तरादावसत्त्वरूपपरिच्छिन्नत्वहेतुना यथेदानीमपि स्वोपाधावसत्त्वरूपं मिथ्यात्वं साध्यते तथा वयमपि वदामः। इदानीं स्वदेशकालयोः सत्त्वेन कालान्तरादावपि सत्त्वं किंनस्यादिति। नन्विदानीं सत्त्वेन कालान्तरादावपि सत्त्वसाधनेभाविबाधकशङ्कादिरूपबाधकसद्भावान्न तत्साधनं युक्तमितिचेत् तर्हि कालान्तरेऽसत्त्वेनेदानीमप्यसत्त्वसाधने सन्घट इत्यादिप्रत्यक्षबाधस्याविशिष्टत्वादिति कालान्तरेऽसत्त्वादि दानीमप्यसत्त्वमित्यस्य केनचिद्रूपेणासतः प्रतीयमानस्वरूपेणाप्यसत्त्वमितिहि फलितोर्थः। तत्रातिप्रसङ्गमाह॥ रूपान्तरेणेति॥ निर्धर्मकतया पारमार्थिकत्वरूपेणासत इत्यर्थः। यद्वा मिथ्यात्वादिरूपेणासतइत्यर्थः। किञ्च कालान्तरेऽसत्त्वादिदानीमप्यसत्त्वसाधने रूप्यादेर्वियदादेश्चलान्तरेऽसत्त्वादिदानीमपि स्वरूपेणासत्त्वंस्यात्। नचेष्टपत्तिः। असद्विलक्षणस्वरूपाङ्गीकारात्। असद्विलक्षणस्वरूपानुपमर्देन पारमार्थिकत्वाकारेणैव निषेधइति त्वत्सिद्धान्तविरोधादित्याशयेनाह॥ रूप्यादेरिति॥ एतेनेति॥ कालान्तरादावसत्त्वेनेदानीमप्यसत्त्वसाधने रूप्या देरित्युक्तातिप्रसङ्गापातेनेत्यर्थः। कदाचिदिति॥ भाविबाधकदशायामित्यर्तः। तथा च तदानीमसत्त्वादि दानीमप्यसत्त्वमितिभावः॥ शून्यवादीति॥ तेनेदानीं जगदसत्त्वाङ्गीकारात् मायिना चासद्विलक्षणत्वाङ्गीकारादि दानीमप्यसत्त्वसाधनं शून्यवद्युक्तिच्छर्दिरेवेत्यर्थः।

 ननु देशपरिच्छिन्नत्वं नाम न देशान्तरेऽसत्त्वमेकदेशमात्रे सत्त्वंवा विवक्षितं येनोक्तदोषः किन्त्वन्यदेवेति तार्किकरीत्या शङ्कते॥ नन्विति॥ परिमाणाधिकरणत्वं विभुद्रव्येऽतिव्याप्तिमतोमहत्त्वानधिकरणेति परिमाणविशेषणम्। महत्त्वानधिकरणत्वमात्रं गुणेऽतिप्रसक्तमतः परिमाणाधिकरणत्वमित्युक्तमितिद्रष्टव्यम्। आद्ययोरिति॥ "असङ्गोह्ययम्पुरुष" इति श्रुतेः ब्रह्मणोऽसङ्गत्वावगमात्सर्वमूर्तासंयोगित्वमस्ति। "केवलो निर्गुणश्च" इतिश्रुतेर्ब्रह्मणो निर्गुणत्वावगमात्परममहत्परिमाणरूपगुणाभावेन न परममहत्परिमाणाधिकरणत्वं चास्तीत्यतिव्याप्तिरितिभावः॥ गुणादाविति॥ गुणकर्मादौ गूणानङ्गीकारादितिभावः। तथा च भागासिद्धिरितिभावः। लक्षणत्रयस्याप्यवकाशप्रकृत्यादावसिद्धिः स्पष्टेति नोक्तेति द्रष्टव्यम्। कालान्तरा सत्त्वाख्यानित्यत्वमेव कालतः परिच्छिन्नत्वमितिपक्षे पूर्वानुक्तदूषणान्तरमाह॥ कालेति॥ अन्योन्याभावादावि त्यत्रादिपदेन नित्यभूतप्रध्वंसाभावग्रहणम्। अन्योन्याभावस्याऽनित्यत्वे सर्वपदार्थानां तादात्म्यापत्तिः। प्रध्वंसस्यानित्यत्वेच प्रतियोग्युन्मज्जनापत्तिरिति हृदयम्॥ तद्धीति। वस्तुतः परिच्छिन्नत्वमित्यर्थः। किन्तात्विकभेदवत्त्वंवा कल्पितभेदवत्त्वंवा धर्मिसमसत्ताकभेदवत्त्वं वा उभयसाधारणभिन्नत्वमात्रंवा। नाद्य इत्याह॥ तस्येति॥ तथा च प्रपञ्चे त्वया तात्विकभेदवत्त्वानङ्गीकारादसिद्धिरित्यर्थः। आत्मन्यपि अनृतव्यावृत्ति रूपतात्त्विकभेदवत्त्वसत्त्वेन ब्रह्मण्येव व्यभिचारश्चेत्याह॥ आत्मन्यपीति॥ नद्वितीयः। ब्रह्मण्येवव्यभिचारादित्याह॥ कल्पितस्येति॥ नतृतीयः। मन्मतेऽन्योन्याभावस्य धर्मिस्वरूपत्वेनासतिच धर्मिणएवाभावेनान्योन्या भावमात्रस्यैवानङ्गीकारेण धर्मिसमसत्ताकभेदवत्त्वं रूप्येऽसिद्धमितिसाधनवैकल्यमित्याह॥ धर्मीति॥ धर्मिसमसत्त्वस्येति बहुव्रीहिः। तस्येत्यनुवर्तते। अनुतव्यावृत्तेस्तात्विकत्वेन धर्मिसमसत्ताकभेदवत्त्वस्य ब्रह्मणि व्यभिचारोपि द्रष्टव्यः। नचतुर्थः। तत्रापि किमध्यस्ताद्भिन्नत्वं विवक्षितमुत सत्याद्भिन्नत्वम्। नाद्यः। अध्यस्ताद्भिन्नत्वस्य अमिथ्यात्वेनैव व्याप्ततया सत्यत्वसाधकत्वाद्विरुद्धत्वं स्यादित्याह। भिन्नत्वेति॥ अध्यस्ताद्भेदेन विद्यमानेन निमित्तेन न द्वितीयइत्याह॥ सत्यादिति॥ प्रपञ्चस्य मया सत्यत्वाङ्गीकारादितिभावः। स्वानुगतेति॥ स्वान्प्रत्यनुगतत्वेन प्रतिभासमानं यद्धस्तु तत्र कल्पिताइत्यर्थः। विभक्तत्वादननुगतत्वादित्यर्थः। अननुगतं स्वानुगते वस्तुनि कल्पितमिति तदभिप्रेतोर्थः। सर्पमालादिकमित्यत्रादिपदेन बलीवर्दमूत्रग्रहणम्। यथैकस्मिन् रज्जाविदमंशेऽयंसर्पः इयंमालाअयम्बलीवर्दमूत्रखण्डं इत्याद्यारोपदर्शनात् स्वन्सर्पादीनननुगतान्प्रत्यधिष्ठानतयानु गतेरज्जाविदमंशे सर्पादिकं कल्पितमित्यर्थः। अनुगच्छति सति विभज्यतेऽननुगतं भवति। तदेव दर्शयति॥ सन्नित्यादि॥ विभक्तत्वादिति सामान्यत एव हेतोः करणात्तदर्थतया प्रसक्तपक्षानाशङ्क्य निषेधति॥विभक्तत्वं हीति॥ निरस्तत्वादिति॥ आद्यस्य वस्तुपरिच्छिन्नत्वरूपहेतुनिरासेन द्वितीयतृतीययोः कालपरिच्छिन्नत्वदेशपरिच्छिन्नत्वरूपहेतु निरासेन निरस्तत्वादित्यर्थः॥ साध्येति॥ स्वानुगतप्रतिभासे वस्तुनि कल्पितत्वमपीदमेवेति साध्यावैशिष्ट्यमित्यर्थः॥ सुखदुःखादीति॥ सुखादेर्ज्ञातैकसत्त्वेन स्वोत्पत्त्यनन्तरं यावत्स्वसत्त्वं सर्वदा प्रकाशमानत्वेन कदाचिदेव प्रकाशमानत्वं नास्तीत्यर्थः॥ अप्रयोजकत्वाच्चेति॥ कदाचिदेव प्रकाशमानत्वरूपं विभक्तत्वं कल्पितत्वं विना सत्यत्वेनाप्युपपन्नमित्यप्रयोजकत्वाच्चेत्यर्थः। ननु नाप्रयोजकता सत्त्वे सर्वदा प्रकाशप्रसङ्गेन कदाचिदेव प्रकाशमानत्वं न स्यादित्यनुकूलतर्कसद्भावा दित्यतोऽत्रान्यथासिद्धिमाह॥ युक्तोहीति॥ सतोपि सत्यस्यापि वस्तुनः इच्छादिवत्कदाचिदेव प्रकाशोपि युक्त इत्यन्वयः। प्रकाशसामग्र्याः इन्द्रियार्थसंनिकर्षादिरूपायाः॥ इच्छेति॥ यथा कदलीफलादेः सत्त्वेपि न सर्वदा इच्छा किंनामर्थैन्द्रियसन्निकर्ष जन्यज्ञानादिरूपतत्सामग्र्यां सत्यामेव तथेत्यर्थः। एवं सम्भावितान्पक्षान्निषिध्य इतः परं पराभिप्रेतं विभक्तत्वमाशंङ्क्य निराकरेति॥ नापीति॥ कुतोनेत्यतो व्यभिचारादित्याशयेनाह॥ अननुगतानामिति॥ नन्वननुगतस्यानुगतेऽध्यासोऽस्माभिः साध्यते। तस्य च न घटादौ व्यभिचारः। तत्र घटादौ अननुगतत्वसद्भावेपि चलनादीनामनुगतत्वाभावादित्यतो घटादीनामननुगतत्वसद्भावेपि चलनादीनामनुगतत्वमुपपादयति॥ अस्ति हीत्यादिना॥ आत्मा सन्नित्यादीति॥ आत्मा सन् द्वितीयाभावः सन्नित्येवमात्मद्वितीय भावयोरननुगतत्वेपि सदर्थस्यानुगमो द्रष्टव्यः। अत एवपूर्वमप्यात्मनश्चेत्यत्र द्वितीयाभावस्यचेत्यपि ग्राह्यम्। एवमव्याख्याने घटपटौ प्रतिचलनादिवत् सदर्थस्योभयानुगतत्वंनसिध्येदितिद्रष्टव्यम्।

 किञ्च यद्यनेकेषामननुगतानामेकस्मिन्ननुगतेऽध्यासदर्शनात्प्रपञ्चस्य सदर्थे ब्रह्मण्यध्यास उच्यते तर्हि एकस्यापि रूप्यस्यानेकेषु शुक्त्यादिष्वध्यासदर्शनादेकस्यैव सदर्थस्य ब्रह्मणोऽनेकेषु पटादिष्वेवाध्यासः किं नस्यादिति वैपरीत्यमेवस्यादित्याह॥ दृश्यतेचेति॥ वङ्गं सीसम्॥ तदनुविद्धतयेति॥ सूत्रे स्यूतानां नानामणीनां सूत्रानुस्यूततया यथा प्रतीतिस्तथाघटः सन्पटः सन्निति सदर्थानुविद्धतया प्रतीयमानत्वादित्यर्थः। यद्यदनुविद्धतया प्रतीयते तत्तत्रकल्पितमिति सामान्यव्याप्तौ दृष्टान्तमाह॥ प्रत्येकं चन्द्रिति॥ जलतरङ्गेषु प्रतिबिम्बितचन्द्रस्यायं चन्द्रोऽयं चन्द्र इत्यादिरूपेण गगनस्थचन्द्रानुवेधोऽस्तीत्यवधेयम्। ब्रह्मसिद्धिर्माया वादग्रन्थविशेषः। प्रत्येकं चलनाद्यनुविद्धत्वेन प्रतीयमानयोर्घटपटयोश्चलनादावनध्यासेन
व्यभिचारादिति दूषणमेतेनेत्यतिदिश्य दूषणान्तरमाह॥ खण्डोगौरिति॥ तत्र गोत्वे। तथाचोक्तहेतोः स्वानुविद्धतया प्रतीयमाने गोत्वादौ व्यक्तीनामकल्पितत्वात् खण्डमुण्डादिव्यक्तौ व्यभिचारइत्यर्थः।

 उक्तहेतोः स्वरूपासिद्धिमप्याह॥ किञ्चेति॥ सन्घटः सन् शब्दइत्यादिज्ञानविषयतया प्रतीयमाने घटादौ ब्रह्मानुविद्धत्वं नास्तीति कुत इत्यत आह॥ रूपादीति॥ रूपादित्यादिपदेन गन्धादिग्रहणम्। अशब्दमस्पर्शमरूपमित्यादि श्रुतेरित्यर्थः। न तावत् ब्रह्म चाक्षुषादिज्ञानविषयः। रूपादिहीनत्वात्। धर्मादिवत् इत्यनुमानमुक्तं भवति। नन्विदमयुक्तम्। गुणे गुणानङ्गीकारेण रूपादावेव व्यभिचारादितिचेत्सत्यम्। रूपादिशब्दस्य महत्त्वसमानाधिकरणोद्भूतरूपवत्त्वतद्वत्समवेतत्वादिरूपचाक्षुषत्वादि प्रयोजकधर्मपरत्वेन व्यभिचाराभावादित्यवधेयम्। महत्त्वसमानाधिकरणोद्भूतरूपवत्त्वतद्वत्समवेतत्व रूपचाक्षुषत्वश्रावणत्वादिप्रयोजकधर्महीनमितिव्याख्येयम्। यथाश्रुते रूपरूपत्वतदभावादिषु व्यभिचारइतिध्येयम्। तथा च ब्रह्मचाक्षुषश्रवणादिज्ञानाविषयः। तत्प्रयोजकधर्मरहितत्वात् अतीन्द्रियवदित्यनुमानमुक्तं भवति।

 हेत्वन्तरमाह॥ आसंसारमिति॥ तथा च ब्रह्म न चाक्षुषादिज्ञानविषयः। आसंसारमज्ञानावृतत्वात् व्यतिरेकेण घटादिवदित्यनुमानमुक्तं भवति। घटादौ संसारप्रसक्तेरेवाभावेन हेत्वभावोऽस्तीति ज्ञातव्यम्। विमुक्तिकालीने ब्रह्मचैतन्ये स्वरूपासिद्धिवारणायाऽऽ संसारमित्युक्तम्। व्यतिरेकेण घटादिर्दृष्टान्तः। तत्र संसारप्रसक्तेरेवाभावेन हेत्वभावस्य सत्त्वादिति द्रष्टव्यम्। हेत्वन्तरमाह॥ शब्दैकेति॥ ब्रह्म न चाक्षुषादिज्ञानविषः शब्दैकसमधिगम्यत्वाद्धर्मादिवत् व्यतिरेकेण घटादिवच्चेत्यनुमानं द्रष्टव्यम्। ननु चाक्षुषादिज्ञाने तावत्सन्घटइत्यादि प्रतीयते। सच्च ब्रह्मैवेति अनुमानानां बाधइति चेन्न। सत्तु ब्रह्म न भवत्येव। तर्हि किमितिपृच्छति॥ किन्त्विति॥ उत्तरयति॥ अनित्यइति॥ ननु रूपादिराहित्याद्युक्तहेतुत्रययुक्तस्यापि ब्रह्मणश्चाक्षुषे ज्ञाने भानमस्तु कथमिति चेत् व्यञ्जकविशेषसमवधानादितिवदामः। यथाहि रूपादिरहिततया स्वरूपेण प्रत्यक्षायोग्यस्यापि राहोः प्रत्यक्षीभूतचन्द्रसम्बन्धो यदा तदोपरागकाले चन्द्रावच्छेदरूपव्यञ्जकसमवधानेन प्रत्यक्षत्वं दृष्टम्। एवं स्वरूपेण रूपादिरहिततया प्रत्यक्षायोग्यस्यापि ब्रह्मणः प्रत्यक्षीभूतघटाद्यवच्छेदरूपव्यञ्जकसमवधानेन प्रत्यक्षत्वोपपत्तेरित्यप्रयोजकतामाशङ्क्य निषेधति॥ नचेति॥ कुतोनचेत्यतोतिप्रसङ्गानाह॥ शब्दादीति॥ तथात्वे स्वरूपेणाश्रावणस्यापि गगनस्य शब्दसम्बन्धो यदा तदा श्रावणीभूतशब्दावच्छेदेन तस्यापि श्रावणत्वं स्यादित्यर्थः। एवं स्पर्शावच्छेदेन वायोरपि स्पार्शनत्वं स्यादित्याद्यतिप्रसङ्ग आदिशब्दार्थः। ननु राहोरिवोपपत्तिरित्युक्तमितिचेन्न। स्यादिदं यदि राहोः स्वरूपेण रूपादिरहिततया प्रत्यक्षायोग्यत्वं स्यात्। नचैवम्। नीलरूपाङ्गीकारेण चाक्षुषतायास्सत्त्वात्। तर्हि कस्मान्नदृश्यत इत् चेत् दूरस्थत्वादिदोषयुक्तत्वात्। ननु तर्हि दूरस्थत्वादिदोषयुक्तत्वादेव राहुप्रतीतिः कदापि न स्यादितिचेन्न। राहुमण्डलस्य दूरस्थत्वेपि पर्वणि चन्द्रं ग्रसितुं यदा तत्सम्बद्धं भवति तदा नीलरूपवतो राहोः शुक्लभास्वरूपोपेतचन्द्रसम्बन्धाच्चाक्षुषत्वोपपत्तेः। लोके नीलस्य वस्तुनो दूरस्थस्यापि सौरादिप्रकाशसम्बन्धेन चाक्षुषताया अनुभवसिद्धत्वात्। प्रकृतेच ब्रह्मणोरूपादिरहितत्वेन प्रत्यक्षायोग्यतया चाक्षुषादिज्ञाने भानायोगात्सदनुविद्धतया प्रतीयमानत्वं विवादाध्यासिते घटादौ स्वरूपासिद्धमित्याशयेनाह॥ राहोस्त्विति॥ तथा च प्रत्यक्षायोग्यस्यापीत्युक्तमसदिति भावः॥ इति परिच्छिन्नत्वहेतुभङ्गविवरणम्।    
   
\</1-1-15\>

\<1-1-16\> %16. अंशित्वादिहेतुभङ्गः%

 मतद्वयेपीति॥ आवयोर्मतइत्यर्थः॥ कार्यस्येति॥ कार्यकारणयोरभेदेन आश्रयाश्रयिभावानङ्गीकारात् एतत्तन्तोरेव पटत्वेनैतत्तुन्तुनिष्ठात्यन्ताभावप्रतियोगित्वं सिद्धमिति सिद्धसाधनमितिभावः। अनाश्रितत्वेनेति॥ अन्यत्रानाश्रितत्वं सिद्धमेवास्ति एतत्तन्तुष्वपि नास्तीत्युक्तेऽनाश्रितत्वेनाप्युपपत्तेः। अथवा विशेषनिषेधः शेषविध्यनुज्ञापकइतिन्यायेन एतत्तन्तुष्वसत्त्वेऽन्याश्रितत्वमेव सिद्ध्येन्नमिथ्यात्वमित्यर्थः। अर्थान्तराभावमाशङ्क्य निषेधति॥ यदिचेति॥ अनाश्रितत्वेऽन्याश्रितत्वेवा प्रत्यक्षबाधः। एतत्तन्त्वारब्धः पटस्तावत्प्रत्यक्षः। अंशित्वं च हेतुः। तत्रांशित्वंनामांशवत्त्वं पटस्यांशाश्चतन्तव एव तद्वत्त्वं चाश्रयाश्रयिभावसम्बन्धेनैव। एवञ्चांशित्वहेतुर्यदा एतत्पटे प्राप्तस्तदैतत्पटस्य नानाश्रितत्वादिकमित्यर्थः। असत्त्वमत्यन्ताभावप्रतियोगित्वम्। एतत्तन्तुष्वसत्त्वसाधनेपि प्रत्यक्षबाधात् उक्तरीत्यांशित्वहेतोः पक्षधर्मताबलाद्वा एतत्तन्तुष्वप्यसत्त्वं न साधयितुं शक्यमित्यर्थः।

 उक्तमप्यधिकविवक्षयाह॥ अपिचेति॥ प्रामाणिकइत्यादि॥ प्रामाणिकात्यन्ताभावप्रतियोगित्वंवा साध्यमप्रामाणिकात्यन्ताभावप्रतियोगित्वं वेत्यर्थः। एतेनेति॥ यावद्विशेषातिरिक्तसामान्याभावेनेत्यर्थः। व्यावहारिकात्यन्ताभावप्रतियोगित्वं साध्यत इति चेत्तत्राह॥ अत्यन्ताभावइति॥ प्रतियोगितदभावयोर्वै लक्षण्यस्यावश्यकत्वेनात्यन्ताभावस्य व्यावहारिकत्वे तत्प्रतियोगिनो प्रातिभासिकस्य जगतः पारमार्थिकत्वं स्यादित्येवं निरस्तमित्यर्थः। ननु प्रामाणिकात्यन्ताभावप्रतियोगित्वमेव साध्यते तथात्वेऽद्वैतहानिः स्यादितिचेन्न। कुत इत्यत आह॥ अभावरूपाइति॥ नेहनानेत्यादिश्रुतीनां भावद्वैतनिषेधपरत्वमेविति भावः। अभावस्य द्वितीयस्याङ्गीकारे द्वितीयभावोप्यवर्जनीय इत्याह॥ अभावइति॥ तदाश्रयइति॥ अभावस्य साधिकरणत्वादभावश्रये ब्रह्मणि अभावाश्रयत्वं आदिपदेन अभावे तदाश्रितत्वमित्यादि भावरूपबहुधर्माङ्गीकारापत्तिरित्यर्थः। ब्रह्मणीवाऽभावेपि व्यावहारिका धर्मास्सन्त्येवेति नानिष्टमेतदित्यस्वरसादाह॥ अभावरूपेति॥ अद्वितीयादीत्यादिपदेन निर्गुणनिराकारादिशब्दग्रहणम्। अत्र किञ्चित्प्रष्टव्यम्। त्वन्मते ब्रह्मणः कस्मात्सर्वशब्दावाच्यत्वमङ्गीकृतमिति। शब्दप्रवृत्तिनिमित्तभूतानां द्रव्यगुणादीनां निर्धर्मके ब्रह्मण्यभावादितिचेत् तर्हि ब्रह्मणो द्वितीयादिशब्दवाच्यत्वं स्यात्। द्वितीयाभावरूपप्रवृत्तिनिमित्तस्य प्रामाणिकस्य ब्रह्णि सद्भावादित्यर्थः। किञ्च तात्विके द्वितीयाभावे प्रमाणाभावेन तस्यासिद्धेश्च। ननु कथमसिद्धिः। "एकमेवाद्वितीय" मित्यादि वेदान्तेनैव तत्सिद्ध्युपपत्तेरितिचेत्तत्राह॥ अकण्डार्थेनेति॥ अयमर्थः। वेदान्तानां लक्षणया ब्रह्ममात्रप्रतिपादकत्वरूपाखण्डार्थत्वाङ्गीकारेणाभावाप्रतिपादकत्वात्तद सिद्धिरेव स्यात्। ननु स्वातन्त्र्येणाभाव ाप्रतिपादकत्वेपि ब्रह्मविशेषणत्वेनतप्रतिपादकत्वं भविष्यतीति चेन्न। तथापि निर्विशेषार्थ निष्ठत्वरूपाखण्डार्थत्वहानिरेवेति न वेदान्तेन तत्सिद्धिरिति। व्यासज्यवृत्त्यभावाभिप्रायेण द्वयोरित्युक्तम्। तथाप्यागमातिरिक्तप्रमाणेन तत्सिद्ध्युपपत्तिरितिचेत्तत्राह। अन्यस्यचेति॥ आगमातिरिक्तयोः प्रत्यक्षानुमानयोरतत्वावेदकत्वात् तत्वावेदकं प्रमाणमागमएवेतिवाच्यम्। तेनच तत्सिद्धिर्नसम्भवतीत्युक्तमित्यर्थः॥ श्रौतेति॥ अयमत्र कक्षाक्रमः। ब्रह्मव्यतिरिक्तं द्वितीयाभावं प्रामाणिकमङ्गीकुर्वता त्वया ब्रह्मव्यतिरिक्तस्य सर्वस्याभावबोधिकायाः "एकमेवाद्वितीय" मित्यादिश्रुतेरभावव्यतिरिक्तद्वितीय भावमात्रनिषेधपरत्वेन सङ्कोचः कार्यो नत्वभावरूपद्वितीयनिषेधपरत्वेनेत्युच्यते तत्र वदामः। अद्वितीयमित्यत्र ब्रह्मव्यतिरिक्तं भावरूपं द्वितीय मस्ति अभावरूपं द्वितीयमेव नास्तीत्यपि सङ्कोचः क्रियतां विशेषहेत्वभावात्। नन्वस्ति विशेषहेतुः। तात्विकद्वितीयाभावं बोधयताऽद्वितीयपदेन पुनरभावनिषेध स्वविरोधः। "यत्तदद्रेश्य" मितिमानान्तरेण चविरोधः। तत्राभावरूपधर्मप्रतिपादनात् अतो भावरूपद्वितीयनिषेधपरत्वेनैव सङ्कोचः कर्तव्यइति चेत् तर्हि भावरूपद्वितीयमात्रनिषेधेप्यग्रआसीदित्यादि कालसत्त्वप्रतिपादकेन स्ववाक्यान्तर्गतपदेन विरोधः। सन्घटइत्यादिप्रत्यक्षरूपमानान्तरेणच विरोधः समान एवेति भावरूपदार्थमङ्गीकृत्याभावरूपपदार्थनिषेधपरत्वेन स्वतन्त्रभावनिषेधपरत्वेनवा सङ्कोचः क्रियतामिति भावाभावरूपं पदार्थमङ्गीकृत्य भावरूपपदार्थएवस्वतन्त्रभावनिषेधपरत्वेनैव सङ्कोचः क्रियतामिति। अभावस्य सत्यत्वङ्गीकारे सत्यत्वज्ञानत्वानन्तत्वादिरूपस्य भावमात्रस्यापि सत्यत्वं लब्धं सर्वस्यापि भावस्य स्वाभावाभावत्वेनाभाव रूपत्वादित्याह। भावस्यापीति॥ अभावस्यैव सत्यत्वमङ्गीकृत्याभावप्रतियोगित्वमात्रेण मिथ्यात्वाङ्गीकारे बाधकमाह॥ अभेदस्येति॥ अन्योन्याभावरूपभेदप्रतियोगित्वेनेत्यर्थः। तादात्म्यप्रतियोगिकभावस्यैवान्योन्या भावत्वादितिभावः। अभावस्य सत्यत्वङ्गीकारे भेदस्य सत्यत्वं सिद्ध्यतीत्याह॥ भेदस्यापीति॥ अन्योन्याभावत्वेन अन्योन्याभावरूपत्वेन। अभावस्य सत्यत्वाङ्गीकारे भावस्यापि सत्यत्वं प्राप्तमित्याह। प्रध्वंसादेरिति॥ अभावस्य प्रतियोगिना तावद्विरोधोस्ति। स च तुल्यसत्ताकायोरेव न भिन्नसत्ताकयोरेव तथात्वे प्रातिभासिकघटव्यावहारिकतदभावलयोर्विरोधापत्तेः। तथा च प्रकृते प्रध्वंसाद्यभावतत्प्रतियोगिनोर्विरोधाय प्रतियोगिनो भावसमसत्ताकत्वमवश्यं वाच्यमेव। अतोऽभावस्य पारमार्थिकत्वेन तत्प्रतियोगिनो भावस्यापि पारमार्थिकत्वापत्तिरित्यर्थः। अभावस्य सत्यत्वङ्गीकारेऽन्यदप्यनिष्टमापतितमित्याह॥ भावत्वेति॥ सर्वस्यापि भावस्य त्वया सत्त्वेन वा भावत्वेनवाऽन्येन वा केनापि प्रकारेण निर्वक्तुमशक्यत्वादेवपि अनिर्वचनीयत्वं स्वीकृतं सत्यत्वे केनापि प्रकारेण निर्वक्तव्यत्वापत्तेस्तच्चाशक्यं एवमेवाभावे अभावत्वानिर्वचने तस्यानिर्वचनीयत्वप्राप्त्या पारमार्थिकसत्यत्वासम्भवेन तदर्थमभावत्वादिनिर्वचने महाप्रयासस्तव स्यात् तच्च त्वया निर्वक्तुमशक्यं अतस्तस्याप्यनिर्वचनीयत्वापातेन सत्यत्वं न स्यादिति भावः। अभावत्वप्रकारकप्रमां प्रति विशेष्यत्वमभावत्वमित्यस्यात्माश्रयदुष्टत्वात् प्रतियोगिज्ञानाधीनज्ञानविषयत्वादेस्तार्किकरीत्या समवायेऽस्मद्रीत्या सादृश्येचातिव्याप्तत्वादित्यादि द्रष्टव्यम्। अभावस्य सत्यत्वङ्गीकारे दृश्यत्वानुमानञ्च दुष्टंस्यादित्याह॥ अभावइति॥ नन्वभाव्यतिरिक्तत्वे सतीति विशेषणं दीयतइतिचेत्तत्राह॥ अभाववदिति॥ यथाऽभावे विद्यमानोपि हेतुर्न तत्र मिथ्यात्वप्रयोजको जातः किन्तु तद्व्यतिरिक्तस्थलएवेत्युच्यते एवं पक्षे विद्यमानोपि हेतुः साध्ये प्रयोजके न स्यादित्यप्रयोजकइत्यर्थः। यत्र व्यभिचारे प्राप्ते तद्व्यतिरिक्तत्वे सतीति विशेषणं दीयते तत्र सर्वत्राप्यनयैव रीत्याऽप्रयोजकतैव देयेति सम्प्रदायः॥ प्रतियोगिघटितत्वेनेति॥ प्रतियोगिनिरूप्यत्वेनेत्यर्थः। ब्रह्मव्यतिरिक्तस्य भावस्य सत्यत्वङ्गीकारेऽद्वैतविरोधस्त्वया दीयते तदपेक्षयापि तवैव विशिष्याद्वैतविरोधः स्यात् ब्रह्मव्यतिरिक्तस्य द्वितीयाभावस्य सत्यत्वङ्गीकारे तस्य प्रतियोगिनिरूप्यत्वेन प्रतियोगिभूतभावरूपद्वितीयस्यापि सत्यत्वापत्त्या भावाभावद्वयस्य सत्यत्वाङ्गीकारे विश्ष्याद्वैतविरोधीत्याशयः। निरस्तत्वादिति॥ एतत्तन्तुनिष्ठात्यन्ताभावप्रतियोगित्वं स्वरूपेण अनङ्गीकारात् नापि पारमार्थिकत्वेन। ब्रह्मवत्सत्यत्वेप्युप पत्त्यार्थान्तरादिति निरस्तमित्यर्थः। एतच्च मिथ्यात्वनिरुक्तिदूषणप्रस्तावे उक्तमपि अनुमानदूषणायात्रोच्यत इत्यपौनरुक्तयम्। अंशित्वहेतोर्विरुद्धानैकान्तिकबाधसत्प्रति पक्षोपाध्याभाससाम्यानिक्रमेण दर्शयिष्यन् विरुद्धत्वं तावदाह॥ अन्यासमवेतस्येति॥ अंशित्वं तन्तुरूपांशवत्त्वं तच्चाश्रयाश्रयिभावसम्बन्धेनैव नान्यथा एवं चान्यासमवेतत्वेन सिद्धस्य पटादेरंशित्वं एतत्तन्तुसमवेतत्वं विना न युक्तम्। तथाचांशित्वरूप हेतोरेतत्तन्तुनिष्ठात्यन्ताभावप्रतियोगित्वरूपसाध्येन विरोधइत्यर्थः। साध्याभावोपपादनाय संयोगवृत्त्येत्याद्युक्तम्। समवायवृत्त्येति॥ यथा च साध्यस्यापि सत्त्वान्नपूर्वोक्तो व्यभिचार इतिध्येयम्॥ विशेषणासत्त्वेनेति॥ समवायस्यैवाप्रामाणिकत्वादिति भावः॥ अप्रसिद्धेति॥ एतत्तन्तुनिष्ठात्यन्ताभावप्रतियोगित्वाभावोह्येतत्तन्तुषु सत्त्वं तच्च पक्षादन्यत्र कुत्राप्यप्रसिद्धमित्यर्थः। न च तन्तुगतरूपादौ विशेषणं प्रसिद्धमिति वाच्यम्। अत्रहि एतत्तन्तुनिष्ठैतत्पटमात्रस्यैव न पक्षत्वं किंनामैतत्तन्तुनिष्ठतया सम्पतिपन्ना ये पदार्थाः पटतद्गतरूपादयस्ते सर्वेपि पक्षत्वेनाभिमताएव पटसमान्यायत्वादतो न तत्र विशेषणप्रसिद्धिर्युक्तेहृदयम्। पटमात्रपक्षीकरणन्तु लाघवायेति ज्ञेयम्। तथा च पटादिरित्यर्थः। सामान्यतः प्रसिद्धिरस्तीत्याह॥ एतत्तन्त्विति॥ किञ्चिदिति॥ यन्निष्ठात्यन्ताभावप्रतियोगि तत् एतत्तन्तुनिष्ठात्यन्ताभावप्रतियोगित्वरहितमेवायास्यतीतिभावः॥ संसर्गाभावेति॥ अत्राभावप्रतियोगित्वाभावादित्युक्ते अन्योन्याभावप्रतियोगित्वदशायां घटादौ व्यभिचारः स्यात् अन्योन्याभावप्रतियोगित्वदशायां अत्यन्ताभावप्रतियोगित्वव्यवहाराभावेन साध्याभावात् अतः संसर्गाभावेत्युक्तम्। तावत्युक्तेऽसिद्धिः दृष्टान्ते साधनवैकल्यञ्च स्यात्। पक्षीभूतमत्यन्ताभावप्रतियोगित्वं दृष्टान्तीकृतं प्रागभावप्रतियोगित्वञ्च संसर्गाभावप्रतियोगित्वव्याप्यमेव न तु संसर्गाभावप्रतियोगित्वरूपमेव तदुभयम्। नहि नीलघटत्वं घटत्वं चैकमेवेत्यतोऽसिद्धिसाधनवैकल्यपरिहाराय व्याप्यत्वादित्युक्तमिति द्रष्टव्यम्। साध्येति॥ संयोगस्याव्याप्यवृत्तित्वेन स्वात्यन्ताभावसमानाधिकरणत्वादेतत्तन्तु निष्ठात्यन्ताभावप्रतियोगित्वरूपं साध्यमस्तीति द्रष्टव्यम्। स्वेति॥ यदधिकरणावच्छेदेन स्वयमस्ति तदधिकरणावच्छेदेन स्वयमस्तीति तत्र साध्यमेव नास्तीतिभावः। अव्याप्यवृत्तित्वमङ्गीकृत्याप्याह॥ द्रव्यत्वेति॥ तथा च पक्षधर्मावच्छिन्नसाध्यव्यापकोपाधिरयमिति भावः। ननु अयं पट एतत्तन्तुनिष्ठात्यन्ताभावप्रतियोगी अंशित्वादित्यत्र एतत्तन्त्वनारब्धत्वं नोपाधिः। हेतुसाध्ययोर्व्याप्य व्यापकभावग्राहकानुकूलतर्कसद्भावेन पक्षएव साध्यव्यापकताभङ्गात्। यथोक्तम्।

"अनुकूलेन तर्केण सनाथे सतिसाधने।  
साध्यव्यापकताभङ्गात्पक्षे नोपाधिसम्भव " इति।

ततश्चानुकूलतर्कसत्त्वे साध्ये हेतुरेव प्रयोजकतया प्राप्तो नोपाधिरित्यत आह॥ उपाधिरेवेति॥ साध्ये उपाधिरेव प्रयोजको नांशित्वहेतुः। कुत इत्यत आह॥ साध्यवतीति॥ ब्रह्मणः एतत्तन्तुष्ववृत्तित्वेनै वत्तन्तुनिष्ठात्यन्ताभावप्रतियोगित्वरूपसाध्यवपि ब्रह्मणि एतत्तन्त्वनारब्धत्वरूपोपाधिवत् अंशित्वाख्यहेतोरभावेन तस्मिन्सत्यभावतोंशित्वहेतोस्तस्मिन्साध्येऽप्रयोजकत्वात् अत उपाधिरेव साध्ये प्रयोजकइतिभावः। ननु हेतुसाध्ययोर्व्याप्य व्यापकभावग्राहकानुकूलतर्कसद्भाव दशायां साध्यवति पक्षे उपाधेरभावेन पक्षएव व्यभिचारादुपाध्यभावसाध्या भावयोर्व्याप्त्यभावत्साध्याभावाविना भाव्यभावप्रतियोगित्वरूपोपाधि लक्षणाभावान्नास्येपाधित्वमित्यत आह॥ अनुकूलतर्काभावेचेति॥ व्यतिरेकहीनस्यापीति॥ उपाधिव्यतिरेकसाध्यव्यतिरेकयोर्व्याप्तिहीनस्यापीत्यर्थः। अयमाशयः। स्यादेवं यद्यत्रानुकूलतर्कः स्यात् सच नहीति वक्ष्यमाणरीत्या नास्त्येव तथाचैवमनुकूलतर्काभावेतु पक्षे साध्यानिश्चयेन व्यभिचाराभावेनोपाध्यभाववति पक्षे साध्याभावसद्भावादुपाधित्वं युक्तमेव। नन्वनुकूलतर्काभावदशायां पक्षएवोभयव्यतिरेकसद्भावात्कथं व्यतिरेकहीनस्यापीत्युक्तम् इति चेन्न। पक्षादन्यत्र व्यतिरेकहीनस्यापीति व्याख्यानात्। तन्तु रूपादीनाञ्च पक्षतुल्यत्वात्। एवञ्च यत्रैतत्तन्त्वनारब्धत्वाभावः एतत्तन्त्वारबाधत्वमिति यावत्। तत्रैतत्तन्तुनिष्ठात्यन्ता भावप्रतियोगित्वाभावः एतत्तन्तुषु सत्त्वमितियावत्। इत्येवमुपाधिसाध्यव्यतिरेकयोः पक्षे सद्भावेपि तन्तुरूपादीनां पक्षतुल्यतया पक्षादन्यत्र कुत्राप्यभावेनोपाधित्वमुपपद्यतएवेति॥ ननु कथमत्रानुकूलतर्काभावः यद्येतत्तन्तुनिष्ठात्यन्ता भावप्रतियोगित्वं न स्यात् तर्ह्यंशित्वं न स्यादिति हेतूच्छित्तिरूपबाधकतर्कस्य सत्त्वादित्यत आह॥ नहीति॥साध्यं विनापि युक्तमेवेत्यर्थः। एतत्तन्तुनिष्ठात्यन्ताभावप्रतियोगित्वाभाव रूपापादकस्यांशवत्त्वरूपं यदंशित्वं तदभावरूपं यदापाद्यं तदभावेनैव व्याप्ततया तर्कस्य विरुद्धत्वापत्त्याऽनुकूलतर्कस्य दुष्टत्वेन वक्तु मशक्यतया पक्षे व्यभिचाराभावेन युक्तमेतत्तन्त्वनारबाधत्वस्योपाधित्वमिति भावः॥ उक्तहेतुनैवेति॥ अयम्पटः एतत्पटोचितार्थक्रियाकारी न। अंशित्वात्पटान्तेरवदित्याभासानुमानेन साम्यम्। अत्र बाधादिकस्य त्वदुक्तानुमानेपि साम्यादितिभावः॥

 ज्ञानेति॥ ज्ञानञ्च ब्रह्मैवेतिज्ञेयम्। सहोपलम्भेति॥ सहोपलम्भनियमेत्यर्थः। यथोक्तं बौद्धेन "सहोपलम्भनियमादभेदोनीलतद्धियो" रिति। तद्विरहस्य उपलब्धिविरहस्य ॥ तद्विरहेति॥ ज्ञानविरहेत्यर्थः। तथाचासिद्धिरित्यर्थः। तर्ह्युपलब्धिविरहः किंविरहप्रयुक्तइति प्रसङ्गात्पष्टवन्तं प्रत्याह॥ उपलब्धिसामग्रीति॥ चित्रेति॥ सभायामपि चित्रभित्तौ लिखितं यन्निम्नोन्नतादिकं तत् अविद्यमानमेव लिखितमस्तीति धीकालएव द्रष्टुन्यथाप्रतीयत इत्यर्थः॥ असिद्धिरिति॥ हेतुद्वयस्यापीत्यर्थः। पक्षे हेतुद्वयस्यापि सत्त्वं क्रमेणोपपादयति॥ इदीनामेवेति॥ धीकालएवेत्यर्थः॥ सदात्मेति॥ सन् योयमात्मा तदात्मत्वेनेत्यर्थः॥ असिद्धिरिति॥ अस्माकं पक्षेऽसिद्धत्वादित्यर्थः॥ व्यर्थेति॥प्रतिपन्नोपाधौ निषेधप्रतियोगित्वेन प्रतीयमानत्वादित्येतावता पूर्तौ धीकालएवेति विशेषणं व्यर्थमित्यर्थः। तत्यागेच साध्याविशिष्टत्वादितिभावः। सवित्रादेरपि मिथ्यात्वान्न तत्र व्यभिचार इत्यस्वरसादुक्तमात्मनिचेति॥ तत्र भारूपवस्तुसंलग्नत्वपहेतोरेवाभावान्नव्यभिचार इत्यत आह॥ तस्यापीति॥ सवितुरात्मनश्चेत्यर्थः॥ आद्यइति॥ एतत्पटात्यन्ताभाव एतत्तन्तुनिष्ठः एतत्पटानाद्यभावत्वात् एतत्पटान्योन्याभाववदित्याद्यनुमानइत्यर्थः॥ सिद्धेति॥ कार्यकारणयोरभेदेन तन्तोरेव पटत्वेन स्वस्मिन्स्वस्याभावेन पटात्यन्ताभावस्य तन्तुनिष्ठत्वं सिद्धमेवेत्यर्थः॥ द्वितीयइति॥ ब्रह्मप्रमान्येनेत्यादिविप्रति पत्तिवाक्योक्तविशेषणत्रयवत्त्वे सति अव्याप्यवृत्तित्वानधिकरणं स्वसमानाधिकरणात्यन्ताभावप्रतियोगि अनात्मत्वात्संयोगवदिति द्वितीयानुमानइत्यर्थः॥ अवयवावृत्तित्वोक्ताविति॥ कथमिदं लभ्यतइति चेदुच्यते। संयोगादिकं अव्याप्यवृत्तीत्युक्ते आश्रयं व्याप्य न वर्तते किं नामाश्रयैकदेशे तदवयवेऽस्तीति लभ्यते। तथाचाव्याप्यवृत्तित्वं नामाऽवयववृत्तित्वम्। अव्याप्यवृत्तित्वानधिकरणत्वं नाम अवयवावृत्तित्वं लभ्यत इतिद्रष्टव्यम्॥ अवयव्यादेरिति॥ अवयवरहितत्वेन तदवृत्तिनो गगनादेरेव पक्षत्वापत्त्यावयव्यादेरवयववृत्तिनः पक्षत्वं नस्यात्। तथाचावयव्यादेर्मिथ्यात्वं न सिद्ध्येदित्यर्थः। नन्वव्याप्यवृत्तित्वं नाम स्वसमानाधिकरणात्यन्ताभावप्रतियोगित्वं अव्याप्यवृत्तित्वानधिकरणत्वञ्च स्वसमानाधिकरणात्यन्ताभावाप्रतियोगित्वमिति विवक्षितं नावयवावृत्तित्वं अतोऽवयव्यादेः पक्षत्वोपपत्तिरित्यत आह॥ स्वेति॥ बाधितत्वादिति॥ तथा च स्वसमानाधिकरणात्यन्ताभावप्रतियोगिन विमते स्वसमानाधिकरणात्यन्ताभावप्रतियोगित्वसाधने बाधः॥ निरस्तत्वादिति॥ जडत्वभङ्गे "नतावदात्मत्वं जाति" रित्यादिना निरस्तत्वादिति भावः॥ तृतीयइति॥ "विमतं नित्यद्रव्यान्यत् केवलान्वय्यत्यन्ताभावप्रतियोगि। पदार्थत्वात् नित्यद्रव्यव " दिति तृतीयानुमान इत्यर्थः॥ धर्मावच्छेदेनेति॥ पारमार्थिकत्वाकारेणेत्यर्थः॥ अर्थान्तरत्वादिति॥ ब्रह्मवत्सत्त्वेप्यपपत्त्यार्थान्तरत्वादित्यर्थः॥ नित्यद्रव्याणामपीति॥ इदानीमाकाशइत्यबाधितप्रतीतेः सत्त्वादित्यर्थः॥ चतुर्थइति॥ "आत्मत्वावच्छिन्नधर्मिताको भेदः आत्मा अनात्मानेत्येवंरूपः न परमार्थसत्प्रतियोगिकः। अनात्ममात्रप्रतियोगिकत्वात् शुक्तिरूप्यप्रतियोगिकभेदवदि " तिचतुर्थानुमान इत्यर्थः॥ इत्यपीति॥ यथा न परमार्थसत्प्रतियोगिक इति आत्मधर्मिकभेदप्रतियोगिनोऽनात्मनः पारमार्थिकत्वाभावः साध्यते। एवं व्यावहारिकसप्रतियोगिक इत्यपि सुसाधत्वेन आत्मधर्मिकभेदप्रतियोगिनोव्यावहारिकसत्वमपि न स्यादित्यर्थः॥ वक्ष्यमाणेति॥ सन्घटइत्यादिप्रत्यक्षबाधादिरूपवक्ष्यमाणदोषेत्यर्थः॥ इत्यंशित्वहेतुभङ्गविवरणम्॥   
\</1-1-16\>

\<1-1-17\> %17.दृश्यत्वादेः सोपाधिकत्वम्%

 स्वबाधकेति॥ दिदर्शयिषितोपाध्यधिकरणं स्वशब्दार्थः। शुक्तिरूप्ये दृष्टान्ते मिथ्यात्वमस्ति उपाधिश्चास्ति। तथाहि। स्वशब्देन शुक्तिरूप्यं तद्बाधकत्वेनाभिमतं यन्नेदं रजतमिति ज्ञानं तदबाध्यो यो दोषः काचादिस्त ज्जन्यभ्रम रूपज्ञानविषयत्वेन तत्प्रयुक्तभानत्वस्य सत्त्वात्। दृश्यत्ववति पक्षे चोपाधिर्नास्ति। तथाहि। स्वशब्देन प्रपञ्चः तद्बाधकत्वेनाभिमतं यद्वेदान्तजन्यचरमवृत्तिरूपं ज्ञानं तदबाध्यदोषप्रयुक्तभानत्वं नास्ति जगद्भ्रमनिमित्ते मायाऽविद्या(दि)रूपे दोषे स्वबाधकाभिमतबाध्यत्वस्यैव सत्त्वेन विशेषणाभावप्रयुक्त विशिष्टाभावस्यैव सत्त्वात्साधनव्यापकइतिभावत्युपाधिः। दोषप्रयुक्तभानत्वमात्रोक्तौ साधनव्यापकतास्यादतः स्वबाधकाभिमताबाध्येति दोषविशेषणम्। तदबाध्येति॥ स्वबाधकाभिमताबाध्येत्यर्थः। तथा च मिथ्यात्ववति रूप्ये उपाधिरस्ति। तथाहि। स्वबाधकाभिमतं यन्नेदंरूप्यमिति ज्ञानं तदबाध्यं यद्बाधकज्ञानं स्वयमेव स्वनैव स्वस्याबाध्यत्वात् तत्प्रतिनिषेध्यत्वेन विषयत्वमस्ति। साधनवति च पक्षे नास्ति। स्वबाधकाभिमतं यद्बाधकज्ञानं चरमवृत्तिरूपं तद्बाध्यबाधकं प्रत्येव निषेध्यत्वेन विषयत्वमस्ति न तु तदबाध्यबाधकं प्रति निषेध्यत्वेन विषयत्वम्। जगद्बाधकस्य वेदान्तचरमवृत्तिरूपज्ञानस्य कतकरजोवद्वेणुसङ्घर्षजाग्निवच्च स्वेनैव बाध्यत्वात्। योक्तम्।

"वेणुसङ्घर्षजो वह्निर्दग्ध्वा शाम्यति तद्वनम्।  
एवङ्गुणव्यत्ययजो वेदः शाम्यति तद्यथे" ति।

वेदोवृत्तिज्ञानमित्यर्थः। एवञ्चपक्षे स्वबाधकाभिमताबाध्यबाधकं प्रति निषेध्यत्वेन विषयत्वं नास्तीति विशेषणाभावप्रयुक्तविशिष्टाभावस्य सत्त्वात्साधनाव्यापकत्व मित्यर्थः। पक्षे साधनाव्यापकतालाभाय स्वबाधकाभिमताबाध्येति बाधकज्ञानविशेषणोपादानम्॥ व्यतिरेकेति॥ साध्याभावाविनाभाव्यभाव प्रतियोगित्वस्योपाधित्वेन उपाध्यभाववति ब्रह्मणि साध्याभावसत्त्वादित्यर्थः॥ पर्वतेति॥ अन्यत्वस्य केवलान्वयित्वेन साधनव्यापकत्वात्साधनाव्यापकत्वार्थं पर्वतावय ववृत्तीत्युक्तम्। नन्वथापि साधनव्यापकत्वमेव पर्वते पर्वतावयववृत्तिरूपाद्यन्यत्वसद्भावादितिचेन्न। अन्योन्याभावस्य प्रतियोगितावच्छेदकव्यधिकरणत्वेन पर्वतावयववृत्तित्वरूपप्रतियोगितावच्छेदकवति पर्वते तदन्यत्वप्रतीतेर्विरुद्धत्वेन साधनाव्यापकत्वमेवेत्यवधेयम्। वह्निसामग्रीयुक्तत्वस्यापि साधनव्यापकत्वात्साधनाव्यापकत्वलाभायापर्वतीयेत्युक्तम्। ननु पर्वतावयववृत्तीत्यस्य न पक्षमात्रव्यावर्तकत्वं पर्वतावयवगतरूपादिव्यावर्तकत्वात्। तथा च कथं पर्वतावयववृत्त्यन्यत्वस्य पर्वतेतरत्वमितिचेत् सत्यम्। पक्षमात्रव्यावर्तकविशेषणत्त्वादित्यापाततः वस्तुतस्तु हेतुसाध्ययोर्व्याप्तिग्राहकानुकूल तर्कसद्भावेन साध्यस्य पक्षे निश्चितत्वादुपाधेः साध्यव्यापकताग्राहकानुकूलतर्काभावे पक्षएव साध्यव्यापकताभङ्गात्पर्वतावयव वृत्त्यन्यत्वादेर्नोपाधित्वं यथा तथा प्रकृतयोरप्युपाध्योर्मिथ्यात्वव्यापकताग्रहकानुकूलतर्काभावान्नोपाधित्वमिति शङ्कितुरभिप्रायः। अतएव वक्ष्यमाणानुकूलतर्कैः साध्यव्यापकतानिश्चयादि त्यनुकूलतर्केण साध्यव्यापकतानिश्चयं वक्ष्यतीति द्रष्टव्यम्।

 प्रकृतोपध्योः पक्षेतरत्वतुल्यत्वं परिहर्तुं अनुकूलतर्कैरुपाधेः साध्यव्यापकतानिश्चयोस्तीत्याह॥ वह्निनेति॥ आर्देन्धनप्रभववह्निमत्त्वोपाधेः साध्येन धूमेन व्यापकत्वग्राहकार्द्रेन्धनोत्कर्षेण धूमोत्कर्षरूपानुकूलतर्कोस्ति। एवं प्रकृतोपाध्योरपि साध्यभूतभ्रमविषयत्वरूपमिथ्यात्वव्यापकताग्राहको दोषोत्कर्षेण भ्रमोत्कर्षरूपानुकूलतर्कोस्ति। अतः साध्यव्यापकत्वनिश्चयादुपाधित्वं युक्तमित्यर्थः। साध्यव्यापकताग्राहकानुकूलतर्काभावात्पक्षेतरत्वस्योपाधित्वं नास्तीत्यङ्गीकृत्यानुकूलतर्कोपपादनं कृतम्। वस्तुतस्तु क्वचित्पक्षेतरत्वमप्युपाधिरेवेत्याह॥ बाधितइति॥ तर्हि प्रकृतानुमाने कथं बाधितत्वमित्यत आह॥ इहचेति॥ यथा वह्निरनुष्णः पदार्थत्वादित्यत्र बाधेन सन्घट इत्यादिप्रत्यक्षबाधेन हेतुसाध्ययोर्व्याप्तिग्राहकानुकूलतर्काभावात् पक्षे साध्यव्यापकत्वभङ्गाभावेनोक्तोपाध्येः पक्षमात्रव्यावर्तकवशेषणवत्त्वेन पक्षेतरत्वेप्युपाधित्वं युक्तमित्यर्थः।

 पक्षमात्रव्यावर्तकविशेषणवत्त्वरूपपक्षेतरत्वशङ्काया अविषयमुपाधिमाह॥ यद्वेति॥ ननु विपरीतप्रमा विषयत्वरूपोपाधेरपि दृश्यत्वहेतुना पक्षे साध्यमानत्वेन साधनव्यापकत्वान्नोपाधित्वमित्यत उक्तं तस्मिन्साध्यइति। नचैतददृष्टचरमित्यतो यथेत्युक्तम्। हेतुसाध्ययोर्व्याप्तिग्राहकानुकूलतर्काभावादित्यर्थः। मित्रातनयत्वेनैव हेतुना गर्भस्थस्य शाकपाकजत्वमपि साध्यतेऽतःसाधनव्यापकत्वमित्यत उक्तं तस्मिन्निति॥ इहापीति॥ दृश्यत्वमिथ्यात्वयोरपि व्याप्तिग्राहकानुकूलतर्काभावादित्यर्थः। ननु विपरीतप्रमा विषयत्वदोषप्रयुक्तभानत्वयोरेव मिथ्यात्वेन कथमुपाधित्वमित्यत उक्तं बाध्यत्वादीति। यदानयोरुपाधित्वं तदा मिथ्यात्वं बाध्यत्वादिरूपमन्यदेवोच्यत इत्यर्थः। ननु तत्र मित्रातनयत्वेनैव हेतुना युपदेव गर्भस्थः शामः शाकपाकजश्चेत्येवंशामत्वशाकपाकजत्वयोरुभयोरपि साधनं क्रियते। ततश्च न परस्परोपाधित्वं युक्तम्। एवं दृश्यत्वेन हेतुना पक्षे मिथ्यात्वविपरीतप्रमाविषयत्वयोर्मिथ्यात्वदोषप्रयुक्तभानत्वयोर्वायुगपदेव साधनं क्रियतेऽतो न परस्परोपाधिग्रस्तत्वमित्यत आह॥ युगपदिति॥ कथमित्यत आह॥ मिथ्यात्वएवेति॥ ननु बाध्यत्वरूपे मिथ्यात्वेपि कथं विपरीतप्रमाविषयत्वस्योपाधित्वं विपरीतप्रमाविषयत्वस्यैव बाध्यरूपत्वेन तयोरेकत्वादित्यत आह॥ बाधइति॥ यत्रेदं रजतमिति भ्रान्तिपूर्वकं नेदं रजतमितिज्ञानं जायते तद्बाध इत्युच्यते। अतएव "पूर्वप्रसञ्जितान्यथाकारविलोडकं ज्ञानं बाध" इतिबाधकलक्षणमाहुः। विपरीतप्रमातु न भ्रान्तिपूर्विका यथा मार्गे गच्छतः पुरुषस्य इदं रजतमिति भ्रमप्रसक्त्यभावेपि शुक्तिं दृष्ट्वा झडिति इदं रूप्यं न भवतीति ज्ञानं जायते सा विपरीतप्रमेति तयोर्भेदइत्यर्थः। प्रमाया विपरीतत्वञ्च निषेधविषयकत्वादित्यवगन्तव्यम्॥ अधिष्ठानेत्यादि॥ मिथ्यात्ववति रूप्येऽधिष्ठानाभिमतशुक्तिसमसत्ताककाचादिदोष वदिन्द्रियादि जन्यज्ञानविषयत्वमस्तीति साध्यव्यापकः दृश्यत्ववतिपक्षे उपाधिर्नास्ति प्रपञ्चविषयकज्ञानजनके मायाविद्यारूपदोषे प्रपञ्चारोपाधिष्ठानभूतब्रह्मसमसत्ताकत्वाभावेन विशेषणाभावप्रयुक्तविशिष्टाभावस्य सत्त्वात्साधनाव्यापकत्वमित्यर्थः। अस्योपाधेः पक्षमात्रव्यावर्तकविशेषणवत्त्वेन पक्षेतरत्वमिति शङ्कावारणाय उपाधौ विशेषणकृत्यं दर्शयति॥ ब्रह्मणइति॥ बौद्धकल्पिता ये दोषाः यदनृतं तदप्रमाणं दृष्टं यथोन्मत्तवाक्यम्। अनृत़ञ्च पुत्रकामः पुत्रकामेष्ट्या यजेतेत्यादिवेदवाक्यं कृतायामपीष्टौ पुत्रजन्मानुपलम्भादित्येवमनृतव्याघाताद्यास्तद्वान् यो हेतुर्वेदरूपकरणं तज्जन्यज्ञानविषयत्वेपि मिथ्यात्वाभावेन व्यभिचारात्समव्याप्त्य भावादित्यर्थः। विशेषणं दोषाणां विशेषणमित्यर्थः। तथा च वेदे दोषाणां बौद्धेन कल्पितानां प्रातिभासिकत्वेनाधिष्ठानाभिमतब्रह्मसमसत्ताकत्वाभावेन तादृशदोषवद्धेतु जन्यज्ञानविषयत्वरूपोपाधेरेवा भावेनोपाधिपुरस्सरव्याप्तौ न व्यभिचार इतिभावः। पक्षव्यावृत्त्यर्थं पक्षमात्रव्यावृत्त्यर्थम्।

 समग्रपक्षव्यावृत्तोपाधिमुक्त्वा पक्षैकदेशव्यावृत्तोपाधिद्वयमाह॥ यद्वेति॥ श्रुतितात्पर्याविषयत्वस्य घटादिप्रपञ्चे सत्त्वेपि धर्माधर्मादिरूपपक्षैकदेशव्यावृत्त्युपपादनाय वेदतात्पर्यविषयादित्युक्तम्। धर्मादेः श्रुतितात्पर्याविषयत्वा भावादितिभावः। दोषजन्यधीविषयत्वस्य परमते घटादौ सत्त्वेपि सुखदुःखादिरूपपक्षैकदेशव्यावृत्त्युपपादनाय साक्षीत्युक्तम्। साक्षिरूपज्ञानस्य दोषजन्यत्वाभावादितिभावः। ननु दृष्टिसृष्टिपक्षे सर्वस्यापि जगतः प्रतिभासिमात्रशरीरत्वेन प्रातिभासिकत्वात् साधनव्यापक उपाधिरित्यत आह॥ नचेति॥ तवापीति॥ तवमतेपीत्यर्थः। कुतोनेत्यत आह॥ प्रतिकर्मेति॥ देवदत्तज्ञानस्यैवायं विषयइत्येवमादिरूपव्यवस्थेत्यर्थः। परेण हि ब्रह्मरूपे ज्ञाने घटादिनामध्यासाद्युगपत्सर्वेषां प्रकाशप्रसक्तौ यदिन्द्रियसन्निकर्षजन्यान्तः करणवृत्त्या यदवच्छिन्नचैतन्यावरणाज्ञान उक्त्यपगमस्तं प्रत्येव तच्चैतन्यरूपज्ञानेन प्रकाशत इत्येवं व्यवस्थाङ्गीक्रियते सा दृष्टिसृष्टिपक्षे न युज्यते अन्योन्याश्रायात्। सति चैतन्यरूपे ज्ञाने तन्मात्रशरीरघटादिस्वरूपसिद्धिः तत्स्वरूपे चसति तेनेन्द्रियसन्निकर्षे जाते तदवच्छिन्नचैतन्यावरकाज्ञानशक्त्यपगमानन्तरं चैतन्यरूपज्ञान सिद्धिरिति। घटादेः प्रतिभासिमात्रशरीरत्वेन सन्निकर्षात्पूर्वं सत्त्वाभावादितिच द्रष्टव्यम्। तस्मात्प्रतिकर्मव्यवस्थानुपपत्त्या दृष्टिसृष्टिपक्षस्याप्रामाणिकत्वेन न जगत्प्रतिभासमात्रशरीरमिति साधनवतः पक्षाद्व्यावृत्तत्वेनोपाधित्वं युक्तमितिभावः। सम्प्रदायस्तु शुक्तिरूप्यस्य दृष्टान्तत्वमुपलक्षणत्वेन वस्तुतस्तु प्रातिभासिकत्वेन तत्समानानां सुखादीनामपि दृष्टान्तत्वेन व्यावहारिकपक्षमात्राद्व्यावृत्तत्वेन समग्रपक्षव्यावृत्तत्वमेवोत्याशयात्। ननु प्रातिभासिकत्वस्यापि सुखदुःखादौ पक्षेकदेशे सत्त्वेन वियदादावसत्त्वेनास्यापि पक्षैकदेशव्यावृत्तत्वमेव न पक्षमात्रव्यावृत्तत्वमिति चेत् पक्षमात्रव्यावृत्तत्वमापातत एव वस्तुतस्तुपक्षैकदेशव्यावृत्तत्वमेवेत्याहुः॥ दृश्यत्वादेरुपाधिविवरणम्।  
    
\</1-1-17\>

\<1-1-18\> %18.दृश्यत्वादेः आभाससाम्यम्%

 ननु जगतः प्रातिभासिकत्वे तदप्रातिभासिकत्वग्राहिसन्घटइत्यादिप्रत्यक्षविरोधः। ब्रह्मणश्चमिथ्यात्वे तत्सत्यत्वग्राहिश्रुतिविरोधइत्यत आह॥ जगतइति॥ अत्राप्रयोजकतापरिहारायानुकूलतर्कमाह॥ विवक्षेचेति॥ जगतो दृश्यत्वमङ्गीकृत्य प्रातिभासिकत्वानङ्गीकारे जगतः पारमार्थिकत्वप्राप्त्या जगद्ब्रह्मरूपसत्यद्वयाङ्गीकारापत्त्या गौरवं स्यात्। व्यावहारिकत्वाङ्गीकारेपि ब्रह्मजगद्रूप्यादीनां त्रिविधसत्त्वाङ्गीकारे
त्रैरूप्यापत्त्या गौरवम्। ब्रह्मण एकस्यैव सत्यत्वं तदितरस्य सर्वस्य प्रातिभासिकत्वाङ्गीकारे लाघवम्। तथा ब्रह्मणोपि व्यवहारविषयत्वमङ्गीकृत्य मिथ्यात्वानङ्गीकारे सत्यत्वप्राप्त्या ब्रह्मसत्यं जगन्मिथ्याति द्वैरूप्याङ्गीकारापत्त्या गौरवं विपक्षे बाधकं सर्वं मिथ्येत्यङ्गीकारेचलाघवमित्यर्थः। द्वितीयानुमानाप्रयोजकतापरिहाराय हेतुच्छित्तिरूपं बधकान्तरमाह। व्यवहृतीति॥ बाधकं अप्रयोजकताशङ्कायां बाधकम्। ब्रह्ममो व्यवहारविषयत्वमङ्गीकृत्य मिथ्यात्वानङ्गीकारे सत्यत्वप्राप्त्या सत्यभूतब्रह्मव्यवहारयोः सम्बन्धान्तरयोगात्सर्वं व्यवहार्थं ब्रह्मादिव्यवहृतावध्यस्तमित्याध्यासिकसम्बन्धएव वक्तव्यः। तथा च ब्रह्मणो व्यवहृतावध्यस्तत्वप्राप्त्यामिथ्यात्व सिद्धिरित्यर्थः। एवमेव दृश्यत्वमङ्गीकृत्य प्रातिभासिकत्वानङ्गीकारे दृग्दृश्ययोः सम्बन्धो न स्यादित्याध्यासिकएवसम्बन्धे वाच्यस्तथाच जगतो ज्ञानेऽध्यस्ततयाप्रातिभासिकत्वसिद्धिरिति हेतूच्छित्तिरूपं बाधकञ्च द्रष्टव्यम्। दृश्यत्वादेराभावससाम्यविवरणम्।  
\</1-1-18\>

\<1-1-19\> %19.सत्त्वनिरुक्तिः%

 प्रतिज्ञाश्रयं प्रबलप्रमाणविरोधाख्यं दोषं विवक्षुः प्रमाणज्येष्ठप्रत्यक्षविरोधं तावदाह॥ सन्घटइतीति॥ प्रत्यक्षगृहीतसत्त्वविरोधिमिथ्यात्वसाधकमनुमानं प्रत्यक्षबाधितग्र्यनौष्ण्यानुमानवदित्यर्थः। ननु नमिथ्यात्वानुमानस्य प्रत्यक्षबाधः प्त्यक्षगृहीतव्यावहारिकसत्त्वस्यानुमानगृहीतपारमार्थिकसत्त्वनिषेधरूप मिथ्यात्वा विरोधित्वात्। अनुमानगृहीतमिथ्यात्वविरोधिसत्त्वस्यच प्रत्यक्षेणाग्रहणादित्यभिप्रायेण सत्त्वं पृच्छति॥ नन्विति॥ असङ्गतिपरिहारायाह॥ यदिति॥ घटादौ यत्प्रत्यक्षसिद्धमनुमानगृहीतमिथ्यात्वविरोधीतिशेषः॥ परजातिरिति॥ द्रव्यत्वगुणत्वकर्मत्वव्यापिका सत्ताजातिरित्यर्थः। तद्योग्यत्वमिति॥ प्रमाविषयत्वयोग्यत्वमित्यर्थः॥ स्वेति॥ स्वाधिकरणाधिकरणको यः स्वसमानकालीनो निषेधस्तदप्रतियोगित्वमित्यर्थः। निषेधाप्रतियोगित्वमित्युक्ते घटादेः कालान्तरीयनिषेधप्रतियोगित्वादसम्भवेऽतः स्वसमानकालीनेति॥ तस्य घटादिसमानकालीनत्वाभावेन तादृशनिषेधाप्रतियोगित्वसत्त्वेन नासम्भवः। तावत्युक्ते स्वसमानकालीनदेशान्तरीयनिषेधप्रतियोगित्वात्पुनरसम्भवः स्यादतः स्वसमानाधिकरणेत्युक्तम्। देशान्तरीयनिषेधस्य स्वाधिकरणाधिकरणकत्वाभावान्ना सम्भवः॥ नाद्या इति॥ चतुर्थापेक्षया आद्याः। प्रथमद्वितदीयतृतीयाइत्यर्थः॥ सिद्धसाधनादिति॥ ननु इदमयुक्तं सिद्धसाधनताया अनुमान एव वक्तव्यत्वात्प्रत्यक्षेणैतादृशसत्त्वं विषयीक्रियत इत्युक्ते सिद्धसाधनोद्भावनस्याकौशलव्यं जकत्वमिति चेत्सत्यम्। सिद्धसाधनात् सिद्धार्थावगाहित्वादित्यर्थः। परजात्यादिरूपस्य सत्त्वस्य मिथ्यात्ववादिना मयापि प्रत्यक्षविषयत्वाङ्गीकारादनुमाननिषेध्यपारमार्थिकसत्त्वावगाहित्वाभावान्न तेन बाधइतिभावइत्याहुः। वस्तुतस्तु परजात्यादिरूपसत्त्वस्य मिथ्यात्ववादिना मयापि प्रत्यक्षविषयत्वाङ्गीकारादेतादृशसत्त्वं प्रत्यक्षविषय इति भवदीयवचनं मां प्रति सिद्धसाधनं सिद्धार्थसाधकं सिद्धार्थबोधकं असङ्गतमित्यर्थः। तथाचानुमाननिषेध्यपारमार्थिकसत्त्वावगाहित्वाभावेन भिन्नविषयत्वान्नानुमानस्य तेन बाधइति भावः॥ असतीति॥ सत्येवं प्रमाणं प्रवर्तते नासतीति तावत्सिद्धं तत्कुतइति पृष्टे प्रमाणप्रवृत्तिप्रयोजकीभूतं सत्त्वं सति वर्ततेऽसतिच नास्तीति वक्तव्यम्। एवञ्च प्रमाणप्रवृत्तिप्रयोजकतया प्रमितिविषयत्वात्प्राक्‌सत्त्वस्यावश्यं वक्तव्यत्वेन प्रमितिविषयत्वस्य सत्त्वादन्यत्वेन तदेव सत्त्वंनेत्यर्थः। किञ्च प्रमाविषयत्वं परम्परयावा साक्षाद्वा। नाद्यः। शुक्तिरजतमहं जानामिति व्यवसादयद्वाराऽसतोप्यनुव्यवसायविषयत्वात् असत्यतिव्याप्तिः। नद्वितीयः। इदं रजतमसदिति असत्त्वप्रकारकप्रमां प्रति असतोपि साक्षाद्विषयत्वेवातिव्याप्तिरित्याह॥ असतोपीति॥ आत्माश्रयादिति॥ सत्त्वलक्षणे सत्त्वप्रवेशादित्यर्थः॥ अन्योन्याश्रयादिति। सत्त्वज्ञाने प्रतियोगिनः प्राप्त्याऽसत्त्वज्ञानं तज्ज्ञाने तद्घटितसत्त्वज्ञानमित्यन्योन्याश्रयइत्यर्थः॥ अतएवेति॥ सत्त्वस्य प्रमाविषयत्वयोग्यत्वप्रयोजकत्वेन तस्य सत्त्वादन्यत्वादेवेत्यर्थः॥ सतोपीति॥ घटोऽसन्नितिभ्रमसम्भवेन तत्रलक्षणाभावादसम्भव इतिभावः॥ असत्त्वाप्रकारकेति॥ असत्त्वप्रकारकभ्रमविषयत्वं तदप्रकारकभ्रमविषयत्वञ्च नास्तीत्येवं सर्वथा भ्रमाविषयत्वेनैव पर्यवसानं न तु असत्त्वप्रकारकभ्रमविषयत्वेनेति ध्येयम्। अन्योन्येति॥ पूर्ववदसत्त्वस्य सत्त्वनिरूप्यत्वेनाऽन्योन्याश्रयादिति भावः। संयोगादाविति॥ संयोगस्याव्याप्यवृत्तित्येन संयोगाधिकरणधिकरणको यः स्वसमानकालीनो निषेधः संयोगात्यन्ताभावएव तदप्रतियोगित्वाभावेना व्याप्तिरित्यर्थः॥ शुक्तीति॥ रूप्यस्यासतोऽधिकरणस्यैवाभावेन स्वसमानाधिकरणस्वसमानकालीननिषेधस्यैव भावेन तदप्रतियोगित्वं विशेषणाभावप्रयुक्तविशिष्टाभावमादायास्तीत्यर्थः॥ अन्योन्येति॥ बाध्यत्वज्ञानेऽबाध्यत्वज्ञानम्। तत्र तस्य प्रतियोगित्वात्। अबाध्यत्वज्ञानेच बाध्यत्वज्ञानं बाध्यत्वस्याऽबाध्यत्वरूपसत्त्व घटितत्वादित्यन्योन्याश्रयादित्यर्थः।

 इह जगति॥ तत्र ब्रह्मणि। तत् सत्त्वम्। अनिर्वाच्यं निर्वक्तमशक्यमित्यर्थः॥ इहापीति॥ जगत्यपि निर्वक्तुमशक्यमित्यर्थः। दूषणान्तरमाह॥ सत्त्वेति॥ ब्रह्मणि सत्त्वस्य निर्वक्तुमशक्यत्वेपि यथा तत्परमार्थसद्रूपं एवं जगन्निष्ठसत्त्वस्यापि निर्वक्तुमशक्यत्वेपि ब्रह्मवदेव परमार्थसद्रूपमस्त्वित्यर्थः। तत्र ब्रह्मणि॥ अनृतेति॥ अपोहवादाश्रयणेनेत्यर्थः। "अनुतजडविरोधिरूप" मित्यादितद्वचनात्। नन्वबाधितस्वरूपं सत्त्वं चेद्बाधस्य त्रैकालिकसत्त्वनिषेधरूपत्वेन पूर्वोक्तरीत्यान्योन्याश्रय इत्यत आह॥ बाधश्चेति॥ निषेधः स्वरूपनिषेधः। तथा च बाधो न सत्त्वघटितइत्यर्थः। ननु ब्रह्मजगतोरेव प्रकारसत्ताकत्वे जगतो ब्रह्मसाम्यापत्तिरित्यत आह॥ ब्रह्मसाम्यस्यैवेति॥ पारमार्थिकसत्त्वरूपधर्मेणेत्यर्थः।

 ननु "यादृशं ब्रह्मणस्सत्त्वं तादृशं स्याज्जगत्यपी" त्ययुक्तम्। कुतइत्यतआह॥ अपरिच्छिन्नत्वमिति॥ तत्र ब्रह्मणि नहि जगत्येतादृशं सत्त्वं वक्तुं युक्तमित्याशयः॥ शुक्तिरूप्ययोरित्यादि॥ अयमत्रोत्तरक्रमः। यथाऽपरिच्छिन्नत्वं सत्वमङ्गीकृत्य जगति तदभावात्सत्त्वं नास्तीत्युच्यते एवं वयमपि वदामः। परिच्छिन्नत्वमेव सत्त्वं ब्रह्मणि तुतदभावात्तत्रापि सत्त्वंनास्तीति। ननु परिच्छिन्नत्वं सत्त्वं न भवति शुक्तिवद्रूप्यस्यापि परिच्छिन्नत्वेन तत्रातिव्याप्तेरिति चेत्तर्ह्यपरिच्छिन्नत्वमपि न सत्त्वं शून्यवादिना शून्यस्याप्यपरिच्छिन्नत्वाङ्गीकारेण शून्येऽतिव्याप्तेः। एवञ्चापरिच्छिन्नत्वं सत्त्वमिति स्वीकुर्वता त्वया ब्रह्मशून्ययोरपरिच्छिन्नत्वे तुल्येपि ब्रह्मण्येव सत्त्वमस्ती न शून्य इतियथासत्त्वा सत्त्वयोर्व्यवस्थितत्वं स्वीकृतं एवं परिच्छिन्नत्वं सत्त्वमिति स्वीकुर्वता मयापि शुक्तिरूप्ययोः परिच्छिन्नत्वे समानेपि शुक्तावेव सत्त्वं न रूप्यइत्यपि सत्त्वासत्त्वयोर्व्यवस्थितत्वमेव स्वीकृतम्। सतिचैवं ब्रह्मणि मदभिप्रेतपारिभाषिक परिच्छिन्नत्वरूपसत्त्वाभावेप्यपरिच्छिन्नसद्रूपं ब्रह्म भवति। एवं जगत्यपि त्वदभिप्रेतपारिभाषिकापरिच्छिन्नत्व रूपसत्त्वाभावेपि परिच्छिन्नसद्रूपत्वेनैवोपपत्तेः अपरिच्छिन्नत्वं सत्त्वमित्यङ्गीकृत्य जगति तदभावेनासत्त्वं न वक्तव्यमिति। प्रतिबन्द्या अनुत्तरत्वादाह॥ सौहार्देत्विति॥ सुहृद्भावेन विचारेत्वित्यर्थः। तं प्रति त्रिकालसर्वदेशीयनिषेधं प्रति। श्लोकंव्याचष्टे॥ सर्वेति॥ ननु वृक्षकपिसंयोगस्तावदितरत्रकुत्रापि नास्ति। स्वयं यत्रास्ति तत्रापि तदत्यन्ताभावोस्त्येव संयोगस्याव्याप्यवृत्तित्वेन स्वात्यन्ताभावसमानाधिकरणत्वादतः सार्वदैशिकनिषेधप्रतियोगिगत्वसद्भावेन तदप्रतियोगित्वाभावादव्याप्तिरित्यत आह॥ यदवच्छिन्नइति॥ भावे क्तः यदवच्छेदेनेत्यर्थः। आवयोर्मते संयोगस्य स्वात्यन्ताभावसामानाधि करण्यरूपव्याप्यवृत्ति त्वस्यासंमतत्वेन यत्प्रदेशावच्छेदेन संयोगस्तत्प्रदेशावच्छेदेनैव तदत्यन्ताभावाभावान्न सार्वदैशिकनिषेधप्रतियोगित्वमिति नाव्याप्तिः। नन्वथापि गगनादिनित्यद्रव्यात्यन्ताभावस्य केलान्वयित्वेन सार्वदैशिकत्वाद्गनादौ सार्वदैशिकनिषेधप्रतियोगित्वस्यैव सद्भावेनाव्याप्तिरित्यत आह॥ गगनादेरपीति॥ उक्तत्वादिति॥ देशकालावपि सदा सर्वत्र देशकालावित्यबाधितप्रतीत्या प्रमेयत्वाभिधेयत्ववत्स्ववृत्ती अन्योन्यवृत्ती चेत्युक्तत्वेन देशकालयोर्देशकालयोरेव सत्त्वेन न सर्वदैशिकनिषेधप्रतियोगित्वं अतो नाव्याप्तिरित्यर्थः। तुच्छेऽध्यस्तेचातिव्याप्तिं परिहरति॥ तुच्छमिति॥उक्तत्वादिति॥ अध्यस्ततुच्छे तं प्रति प्रतियोगिनी इतिकारिकायामुक्तत्वादित्यर्थः। मन्मतेऽध्यस्तस्य तुच्छत्वेपि पररीत्येयमुक्तिरिति ज्ञातव्यम्।

सत्वस्य लक्षणे कृत्यं पदानां तु विचार्यते।  
विद्वत्प्रमोदकः स स्यात् दययाश्रीपतेर्गुरोः॥

तथाहि। अत्रलक्षणे विद्वत्प्रमोदार्थं पतकृत्यादिविचारः क्रियते। तथाहि। सार्वदेशिकसार्वकालिकनिषेधाप्रतियोगित्वं सत्त्वमित्यत्र सार्वदैशिकनिषेधाप्रतियोगित्वं सत्त्वमित्येवोक्ते समवायिकारणनाशजन्यनाशप्रति योगिनि किञ्चित्कालमनाश्रिततया विद्यमाने पटेऽव्याप्तिः स्यात्। तस्य पटस्य कपालादिदेशेष्वभावस्य सर्वसंमतत्वेन स्वसमवायिदेशेऽवस्थानेन भाव्यम्। समवायिकारणाभावात्तत्रावस्थानासम्भवेन सार्वदैशिकनिषेधप्रतियोगित्वसद्भावेन तदप्रतियोगित्वाभावादव्याप्तिः स्यादतः सार्वकालिकेत्युक्तम्। तथा च तस्य पटस्य समवायिकारणनाशात्पूर्वं स्वसमवायिकारेण स्थितत्वेन त्रैकालिकनिषेधाप्रतियोगित्वसद्भावान्नाव्याप्तिः। नन्वत्र निषेधपदस्यात्यता भावपरत्वात्समवायिकारणनाशजन्यनाशप्रतियोगिपटे कथमव्याप्तिः। नाशस्यात्यन्ता भावत्वाभावेन नाशप्रतियोगित्वादेव तत्रात्यन्ताभावाप्रतियोगित्वमस्तीति कथमव्याप्तिः। अतः सार्वकालिकपदं व्यर्थमिति चेन्न। निषेधपदस्य संसर्गाभावपरत्वाङ्गीकारात्। तथा च नाशप्रतियोगिनि संसर्गाभावप्रतियोगित्वसद्भावादव्याप्तिः स्यादेवेत्यतः सार्वकालिकपदं सार्थकमेव। सार्वकालिकनिषेधाप्रतियोगित्वमित्येवोक्तौ अश्वे गोत्वं कदापि नास्तीति प्रतीत्याश्वनिष्ठगोत्वात्यन्ताभावप्रतियोगिनि गोत्वे सार्वकालिकनिषेधप्रतियोगित्वस्यैव सत्त्वेन तदप्रतियोगित्वाभावादव्याप्तिः स्यादतः सार्वदैशिकेत्युक्तम्। तथा च गोत्वस्याश्वादिदेशोऽभावेपि गवि सत्त्वेन सार्वदैशिकनिषेधप्रतियोगित्वाभावान्नाव्याप्तिः। ननु गोत्वस्य प्रामाणिकतया निषेधप्रतियोगित्वासम्भवाद्गोत्वसंसर्ग एव निषेध्यत इति मते गोत्वेऽश्वनिष्ठसार्वकालिकनिषेधाप्रतियोगित्वसद्भावेन अव्याप्तेरेवाभावात्सार्वदैशिकपदं व्यर्थमितिचेत्सत्यमेवेतिवदामः। तदिदमाह॥ अश्वे गोत्वमिति॥ निषेधपदस्यात्यन्ताभावपरत्वे तु समवायिकारणनाशजन्यनाशप्रतियोगिनि पटेऽव्याप्त्याभावात्सर्वकालिकपदमप्यनपेक्षितमित्यपि द्रष्टव्यम्। ननु तर्हि अश्वे गोत्वसंसर्गः कदापि नास्तीति प्रतीत्याऽश्वनिष्ठात्यन्ताभावप्रतियोगिनि गोत्वसंसर्गएवाव्याप्तिरितिचेन्न। भ्रान्तोसि। अश्वे गोत्वसंसर्गस्यारोपितत्वेनात्यान्तासत्त्वादलक्ष्यत्वमेवेति तत्र लक्षणाभावो न दोषाय। अत एवोक्तं "अध्यस्त तुच्छे तं प्रति प्रतियोगिनी" इति। ननु कथमस्मदनुमानानां प्रत्यक्षबाधः। सत्वग्राहित्वादिति चेन्न। चक्षुराद्ययोग्यतीतवर्तमानैष्यत्कालदेशाद्यनेकपदार्थघटितसत्त्वस्य कथं प्रत्यक्षसिद्धत्वं चक्षुरादेरेतादृश सत्त्वग्रहणेऽसामर्थ्यादिति चेत् उच्यते। देशकालयोश्चक्षुराद्ययोग्यत्वेपि साक्ष्युपनीतयोश्चाक्षुषप्रत्यक्षे भानं सम्भवत्येव। कथमन्यथा अत्रेदानीं घट इत्यत्रापि तयोर्भानमिति॥ पुनः प्रकारान्तरञ्चात्रोपदिशति। तथाहि। सार्वदैशिकसार्वकालिकनिषेधाप्रतियोगित्वं नाम सार्वदैशिकसार्वकालिकनिषेध प्रतियोगित्वाभावः। सच प्रत्यक्षयोग्यएव। कथमितिचेदुच्यते। अत्रादावभावस्य प्रत्यक्षयोग्यतायां तन्त्रं किमिति प्रष्टव्यम्। प्रतियोगियोग्यत्वमितिचेन्न। तथात्वे जलपरमाणौ पृथिवीत्वाभावः प्रत्यक्षः स्यात्। पृथिवीत्वस्य घटादौ प्रत्यक्षयोग्यत्वात् अतो न प्रतियोगियोग्यत्वं तन्त्रं किंनाम मणिकारोक्तरीत्या योग्यानुपलब्धिरेव। ननु तथापि योग्यस्यानुपलब्धिर्योग्यानुपलब्धिः। तथा च पृथिवीत्वस्य घटादौ योग्यस्यानुपलब्धेः सत्त्वात्तदभावो जलपरमाणौ प्रत्यक्षः स्यादित्यतिप्रसङ्गानिस्तार एवेति चेन्न। योग्यस्यानुपलब्धिर्योग्यानुपलब्धिरितिनार्थः। किंनाम। तर्कितप्रतियोगिसत्त्वप्रस़ञ्जितोपलब्धिप्रतियोगिकाभाव एव हियोग्यानुपलब्धिः। तथाहि। यद्यत्रभूतले घटः स्यात्तर्ह्युपलभ्येत। घटस्य महत्त्वसमानाधिकरणोद्भूतरूपवत्त्वेन योग्यत्वात् नोपलभ्यते तस्मान्नास्तीत्येवं रूपा। एवञ्च जलपरमाणौ पृथिवीत्वाभावो न प्रत्यक्षः। तत्रोक्तरूपयोग्यानुपलब्धेरभावात्। तत्राहि यदि जलपरमाणौ पृथिवीत्वं स्यात्तदोपलभ्येत योग्यव्यक्तिवृत्तिजातेर्योग्यत्वादित्यापादनं कर्तुमशक्यम्। जलपरमाणोः पृथिवीत्वजातिं प्रत्ययोग्यव्यक्तित्वेन पृथिवीत्वस्य योग्यव्यक्तिवृत्तित्वाभावात्। अत एवमापादनासम्भवेन तत्रोक्तरूपयोग्यानुपलब्धेरभावेन पृथिवीत्वाभावो न न प्रत्यक्षः। प्रकृतेचास्त्युक्तरूपा योग्यानुपलब्धिः सार्वदैशिकसार्वकालिकनिषेधप्रतियोगित्वाभावग्राहिका। तथाहि। यद्यत्र घटादौ सार्वदैशिकसार्वकालिकनिषेधप्रतियोगित्वं स्यात्तर्ह्युपलभ्येत। योग्यव्यक्तिवृत्तिधर्मत्वात् नह्युपलभ्यतेऽतोत्र नास्तीत्यापादनसम्भवेनोक्तरूपयोग्यानुपलब्धेः सम्भवानुदुक्तनिषेधप्रतियोगित्वाभावस्य प्रत्यक्षयोग्यत्वं युक्तमिति। अत्र पुनर्निष्कर्षमुपदिशन्ति। निषेधाप्रतियोगित्वमित्यत्रान्योन्याभावएव नञर्थतया विवक्षितः। तथा च सार्वदैशिकसार्वकालिकनिषेधप्रतियोगिभिन्नत्वमित्यर्थः। इदञ्च प्रत्यक्षयोग्यमेव। तथाहि। अन्योन्याभावप्रत्यक्षेऽधिकरणयोग्यत्वमेव तन्त्रं न प्रतियोगियोग्यत्वम्। स्तम्भे पिशाचान्योन्याभावस्य प्रत्यक्षत्वात्। यथोक्तं गङ्गेशेन। "स्तम्भे पि शाचान्योन्याभावः प्रत्यक्षएव अधिकरणस्य प्रत्यक्षत्वा " दिति। एवं च प्रकृतेऽन्योन्याभावाधिकरणस्य घटादिजगतो योग्यत्वात्तन्निष्ठं सार्वदैशिकसार्वकालिक निषेधप्रतियोगिभिन्नत्वरूपं सत्वं प्रत्यक्षयोग्यमेवेति न कोपि दोषः। अतएतादृशसत्त्वग्राहिप्रत्यक्षविरोधोनुमानस्य सुस्थ इति सर्वमवदातम्।

 स्वोत्प्रेक्षितान्पक्षानेव केचित्त्वित्याहेति सम्प्रदायः परैरेति॥ परैर्मिथ्यात्वं यत्किञ्चिदेवोच्यतां कूर्मरोमादेः प्रधानाभावेन कुत्राऽप्यऽनारोपात्तत्राऽतिव्याप्तिवारणाय असद्वैलक्षण्ये सतीत्युक्तम्। पररीत्या शुक्तिरूप्येऽतिव्याप्तिवारणाय विशेष्यम्॥ अस्तित्वेति॥ प्रमाविषयत्वमात्रोक्तौ इदं रजतमिति ज्ञानवानहमित्यनुव्यवसाये व्यवसायद्वारा रजतस्यापि विषयत्वेन भानादतिव्याप्तिः स्यादतः साक्षादित्युक्तम्। नेदं रजतमिति बाधकप्रमाम्प्रति निषेध्यत्वेन साक्षाद्विषये रजतेऽतिव्याप्तिवारणाय अस्तित्वप्रकारकेत्युक्तम्। नावत्युक्तेऽतीतादावसम्भवःस्यादतः कदाचिदित्युक्तम्। स्वसत्तादशायां पूर्वमेतल्लक्षणमस्तीति न दोषः। नन्वस्तित्वं नाम सत्त्वमेव। तथाचात्माश्रय इत्यत आह। अस्तित्वञ्चेति॥ वर्तमानत्वमिति॥ घटादेर्वर्तमानत्वं नाम स्वप्रागभावविरहरूपत्वं प्रतियोग्यापत्तेरेवाभावविपत्तित्वात्। यथोक्तं शिवादित्येन। "तच्च प्राक्‌सम्बद्धस्वा भावविरहस्वरूपत्व"मिति। नन्वतीतादौ वर्तमानत्वप्रकारकप्रमाविषयत्वाभावादव्याप्तिः स्यादित्यतआह॥ अतीतादिरपीति॥ कदाचित् स्वसत्तादशायाम्। अनेन कदाचिदिति विशेषणकृत्यमुपदर्शितम्। ननु कालसम्बन्धित्वरूपं सत्त्वं शुक्तिरूप्येऽतिव्याप्तम्। तस्य प्रातिभासिकत्वेन प्रतिभासकालसम्बन्धित्वादित्यत आह॥ आरोपितन्त्विति॥ बाधबोधितमिति॥ नास्ति नासीन्नभविष्यतीति त्रैकालिकनिषेधरूपे बाधे न कालत्रयासम्बन्धित्वेनारोपितस्य बोधिततया प्रातिभासिकस्य कालासम्बन्धित्वेन कालसम्बन्धित्वलक्षणस्यारोपितेनातिव्याप्तिरित्यर्थः॥ इति सत्त्वनिरुक्तिविवरणम्।  
\</1-1-19\>

\<1-1-20\> %20. प्रत्यक्षस्य ज्ञात्या उपक्रमादिन्यायैश्च प्राबल्यम्%

 सन्घटइत्यादिप्रत्यक्षस्य घटादौसत्त्वग्राहकत्वेन न तद्विरोधोऽनुमानस्येत्याशङ्कते ॥ नन्विति॥ यथा इदं रूप्यमित्यत्र रूप्ये इदन्ताविरहात् अधिष्ठानभूतशुक्तिकायां इदन्त्वेन गृह्यमाणायां तत्रारोपितं रजतमपीदमिति भ्रमे निर्दिश्यते तथा सद्रूपे ब्रह्मणि घटादेरध्यस्तत्वेन तद्गतमेव सत्त्वं घटादौ व्यवह्रियते। तथा च न घटादौ सत्त्वं प्रत्यक्षविषय इत्यर्थः॥ उक्तत्वादिति॥ परिच्छिन्नत्वहेतुभङ्गइति शेषः॥ अन्योन्याश्रयादिति॥ घटादेरारोपितत्वसिद्धौ सत्त्वाभावसिद्धिः तत्सिद्धौचाधिष्ठानगतमेव सत्त्वं प्रतीयते न वस्तुत इत्येतत्प्रमेयसिद्ध्या आरोपितत्वसिद्धिरित्यन्योन्याश्रयादित्यर्थः। प्रतिबन्दीङ्गृह्णाति॥ अन्यथेति॥ सदित्यधिष्ठानगतमेव सत्त्वं प्रतीयत इत्यङ्गीकार इत्यर्थः। ननु सत्यञ्ज्ञानमित्यत्र सदित्यधिष्ठानानुवेधो न भवति। ब्रह्मणः सद्रूपत्वात् घटादौत्वधिष्ठानानुवेध एव तस्य मिथ्यात्वादित्यत आह॥ नहीति॥ तथा च ब्रह्मैव सद्रूपमन्यन्मिथ्येति विभागसिद्धौ सत्यं ज्ञानमित्यत्र सत्यमिति नाधिष्ठानानुवेधः। सन्घटइत्यत्रतु तदनुवेधइति प्रमेयद्वयसिद्धिस्तत्सिद्धौ चोक्तविभागसिद्धिरित्यन्योन्याश्रय इत्यर्थः। एवञ्च यथा सत्यं ब्रह्मेत्यत्र ब्रह्मगतमेव सत्त्वं प्रतीयते नत्वधिष्ठानगतं एवं सन्घट इत्यत्रापि घटगतमेव सत्त्वं प्रतीयत इत्यङ्गीकार्यमितिभावः।

 प्रतिपन्नोपाधौ त्रैकालिकनिषेधप्रतियोगित्वरूपमिथ्यात्वसाधकानुमानस्य प्रत्यक्षविरोधी नास्तीत्याशङ्कते॥ नन्विति॥ आत्यन्ताकाबाध्यत्वं कालत्रयेपि सत्वम्। तथा च ग्राह्याभावानवगाहित्वान्नविरोधइति भावः। ननु वर्तमानकालीनबाधाभावग्राहकत्वमात्रेणैव विरोधोस्त्वित्यत आह॥ तात्कालिकेति॥ तात्कालिकबाधाभावश्चन वस्तुसत्त्वसाधकः । तथात्वे रूप्यादेरपि तदापातादितिभावः। आद्यपक्षस्य त्रैधा विकल्पितत्वान्नाद्यावित्युक्तम्। तयोः अनुमानागमयोः मानेति॥ प्रत्यक्षरूपप्रमाणाविरोधेनेत्यर्थः। ननु भवत्पक्षेप्यन्योन्याश्रयः। प्रत्यक्षस्य प्रामाण्ये तद्विरोधादनुमानादेरप्रामाण्यं तयोरप्रामाण्ये तद्विरोधाभावात्प्रत्यक्षश्य प्रामाण्यमितीति चेन्न। प्रत्यक्षप्रामाण्यसिद्धेरनुमानादिविरोधाभावानपेक्षत्वान्नान्योन्याश्रयइत्याह॥ अक्षस्यत्विति॥ प्रबलस्य दुर्बलविरोधाभावापेक्षा नास्तीत्यत्र दृष्टान्तमाह॥ नहीति॥ "पोतस्तोकोर्भकोड्भिः पृथुकः शाबकः शिशु" रित्यभिधानम्। 

 स्यादयमन्योन्याश्रयपरिहारः यदि प्रत्यक्षस्यानुमानादितः प्राबल्यं स्यात्तदेव कुत इत्यतः तस्यानुमानादितो जात्या प्राबल्यं समर्थयते। प्रत्यक्षस्येति॥ प्रत्यक्षस्यानुमानादितः प्राबल्यञ्च तदसाध्यकार्यकारित्वेन। तच्चकार्यं द्विविधम्। तदगृहीतार्थविषयकत्वं तदनिवर्त्यनिवर्तकत्वं चेत्यभिप्रेत्योक्तम्॥ तदगृहीतेत्यादि॥ अनुमित्याद्यगृहीतवस्तुगतरेखोपरेखादिग्राहकत्वादित्यर्थः। दिङ्मोहादीति॥ प्रतीच्यां प्राचीत्वारोपेनेयं प्राचीत्याद्याप्तवाक्यजन्यज्ञाने नेयं प्राची सूर्योदयशून्यत्वादित्याद्यानुमानिकज्ञाने च सत्यपि यावत्प्रत्यक्षेण सूर्योदयादिकं न पश्यति तावत्स भ्रमो न निवर्तत इत्यर्थः। ननु धर्मिप्रतियोग्यादिग्राहकत्वेनोपजीव्यतयैव प्राबल्यं लोके दृष्टं तदतिरिक्तं जात्या प्राबल्य नाम कीदृशमित्यतस्तद्दर्शयति॥ दृष्टंहीति॥ वह्निः शीत इत्यनुमाने स्पार्शनप्रत्यक्षस्य प्राबल्येन बाधकत्वं तावदस्ति। तत्र प्राबल्यं कथमिति प्रष्टव्यम्। धर्मिग्राहकत्वेनोपजीव्यत्वादिति चेन्न। चक्षुरादिना धर्मिभूतवह्नेः सिद्धत्वात् नाप्यनौष्ण्यप्रति योग्यौष्ण्यग्राहकत्वेनोपजीव्यत्वं सम्भवति। स्यादेतदेवं यद्यनौष्ण्यं साध्यं स्यात्। न चैवं भावरूपस्य शैत्यस्य साध्यत्वात्। तदिदमुक्तं वह्निशैत्येति॥ तथा च एतादृशस्थले धर्मिप्रतियोगिग्रहकत्वादिना प्रत्यक्षस्योपजीव्यत्वाद्यभावेपि केवलं जात्यैव प्राबल्यं दृष्टमित्यर्थः। नन्वेवं प्रत्यक्षस्यैवानुमानागमाभ्यां जात्या प्राबल्ये "प्राबल्यमागमस्यैव जात्या तेषु त्रिषु स्मृत" मिति ब्रह्मतर्कवचनविरोधइत्यत आह॥ प्राबल्यमिति। वैदिकपरब्रह्मादिरूपार्थनिर्णयविषये आगमस्यैव जात्या प्राबल्यम्। अत्र तु घटादिप्रपञ्चरूपलौकिकार्यस्य प्रस्तुतत्वात्तद्विषये जात्या प्रत्यक्षस्य प्राबल्याभिधाने न तद्विरोध इत्यर्थः। अतएवेति॥ एवं लौकिकार्यविषये प्रत्यक्षस्यैव जात्या प्राबल्यदर्शनादेवेत्यर्थः। उक्तं भगवत्पादैः। 

 एवञ्जात्या प्राबल्यमुपपाद्याऽनुपसञ्जातविरोधित्वाच्च प्रत्यक्षस्य प्राबल्यमित्याह॥ उपक्रमाधिकरणन्यायेनेति॥ तृतीयाध्याये तृतीयपादे चिन्तितम्। "श्रुतेर्जाताधिकारः स्या" दित्यत्र ज्योतिष्टोमे श्रूयते "प्रजापतिकामयत प्रजाः सृजेयेति स तपोऽतप्यत तस्मात्तेपानान्त्रयो देवा असज्यन्त अग्निर्वायुरादित्यस्ते तपोतप्यन्त तेभ्यस्तेपानेभ्यस्त्रयो वेदा असृज्यन्त अग्नेर्ऋग्वेदो वायोर्यजुर्वेद आदित्यात्सामवेद" इत्युपक्रम्य श्रूयते "उच्चैर्ऋचा क्रियते उपांशुयजुषा उच्चैः साम्ने" ति। तत्र सन्देहः किमुच्चैष्ट्वादयो ऋगादिधर्माः ऋचा मन्त्रेण यत्क्रियते तदुच्चैः कर्तव्यमिति। किंवा ऋग्वेदादिधर्माः ऋग्वेदेनोच्चैरिति। तत्र क्रियत इति लकारव्यत्ययेन कुर्यादिति विधेरभिप्रेतयोपसंहारगतेषु विध्युद्देशेषु ऋगादिशब्दश्रवणादुपक्रमगतार्थवादे ऋग्वेदादिशब्दसत्त्वेपि अर्थवादस्य विधिबोधितार्थप्राशस्त्यमात्रप्रतिपादकस्य विधिशेषत्वेन गुणप्रधानयोर्विरोधे प्रधानस्य विध्युद्देशस्यैवानुसरणीयत्वादृगादिधर्मा उच्चैष्ट्वादयः। तथाचार्थवादगतऋग्वेदादिपदं लक्षणया स्वार्थत्यागेन विध्युद्देशानुसारेण ऋगादिमात्रपरमेव। एवञ्च यजुर्वेदेपि ऋग्वेदस्थर्चां सत्त्वाद्यजुर्वेदादिगतेष्वप्यृगादिषु उच्चेष्ट्वादयः कर्तव्याइति पूर्वपक्षः। सिद्धान्तस्तुलब्धात्मनएवप्रधानस्य गुणाद्बलीयस्त्वम्। नचेह विध्युद्देशानां ऋगादिविषयतया लब्धात्मता। उपक्रमेवेदशब्दसङ्कीर्तनेन वेदानामतः परं किञ्चित्‌विधास्यत इत्याकाङ्क्षायां अनन्तरं विधायस्यमानस्योच्चैष्ट्वादेर्वेदधर्मत्वावगमात्तदेकवाक्यत या पश्चादापतत उपसंहारस्य तद्विरुद्धार्थबोधकत्वासम्भवात् असञ्जातविरोध्युपक्रमगतार्थवादानुसारेण पश्चादापततस्तद्विरुद्धस्योपसंहारस्थ विध्युद्देशस्य लक्षणैव कार्या। तथा च ऋक्शब्दस्य ऋग्वेदलक्षकत्वेनोच्चैष्ट्वादय ऋग्वेदधर्माएवेति। एवञ्च ऋग्वेदेन यत्क्रियते तदेवोच्चैः कर्तव्यं अतोयजुर्वेदादिगतेष्वप्यृगादिषु उच्चैष्ट्वादिकं न कर्तव्यं किन्तूपांशुत्वादिकमेवेति। एवञ्च यथाऽसञ्जातविरोधित्वादुपक्रमस्योपसंहारापेक्षया प्राबल्यं तथा प्रत्यक्षसिद्धान्पदार्थान्पक्षीकृत्यानुमानं प्रयोक्तव्यम्। एवञ्च सन्घट इत्यादिप्रत्यक्षस्याप्यसञ्जातविरोधित्वेन प्रबलत्वादद्वैतागमाद्यपेक्षया प्राबल्यमित्यर्थः। विध्युद्देशस्य विधिर्विधानमेवोद्देशो यस्येति विध्युद्देशो विधिप्रतिपादकं वाक्यं तस्येत्यर्थः।

 लिङ्गाद्यपेक्षया शीघ्रगामित्वाच्च प्रत्यक्षस्य प्राबल्यमित्याह॥ लिङ्गात् श्रुतेरिवेति॥ तृतीयाध्याये तृतीयपादे "श्रुतिलिङ्गवाक्यप्रकरणस्थानसमाख्यानां समवाये परदौर्बल्यमर्थविप्रकर्षात्" इतिबलाबलाधिकरणसूत्रम्। तत्र श्रुतिलिङ्गयोर्विरोधे इदमुदाहरणम्‌। अग्निचयने श्रूयते "ऐन्द्र्या गार्हपत्यमुपतिष्ठत "इति। अत्र लकारव्यत्ययेन गार्हपत्योपस्थानं कुर्यादित्यर्थः। तत्र "प्रवक्षणा अभिनत्पर्वतानां वज्रं जघन्वान् नेन्द्रसश्चिदि" त्याद्यैन्द्र्या इन्द्रप्रकाशिकया ऋचा इन्द्रस्योपस्थानं कर्तव्यं उतगार्हपत्यस्याग्नेरितिसंशये "वस्तुशक्त्यनुसारी हि शब्दः सर्वकः प्रवर्तत" इतिन्यायेन अशक्यार्थे वस्तुनः केनापि विनियोक्तमशक्यत्वादैन्द्र्येति तृतीयाश्रुत्या ऐन्द्रीस शक्यएवविनियोक्तव्या। तस्याश्चशक्तिद्रप्रकाशनएवेति तस्यैवोपस्थानं कर्तव्यम्। गार्हपत्यशब्दस्तु यज्ञसाधनत्वसाधर्म्यादिना इन्द्रे प्रवर्तयितव्यइति पूर्वपक्षः। सिद्धान्तस्तु यत्र वस्तुनः सर्वथाऽसामर्थ्यं तत्रैव विनियोगो न सम्भवति अस्तित्विन्द्रशब्दस्य गार्हपत्ये गौणं तत् यथोक्तं "गार्हपत्ये तु सामर्थ्यं गौणं कस्य विद्यत" इति। अवश्यञ्च मन्त्रस्थैन्द्रशब्दस्य वा विनियोजकवाक्यपरब्राह्मणस्थगार्हपत्यशब्दस्य वा कस्य चिदमुख्यार्थत्वं कल्पनीयम्। तच्च मन्त्रस्थेन्द्रशब्दएव युक्तं विधौ लक्षणाया अन्याय्यत्वात्। न च विध्यनुसारेण ऐन्द्र्या ऋचो लक्षणया गार्हपत्योपस्थाने विनियोगेपि इन्द्रप्रकाशनशक्तिरूपया मुख्यवृत्त्या लिङ्गात्मिक्या इन्द्रोपस्थाने विनियोगोस्त्विति वाच्यम्। गार्हपत्यमुपतिष्ठतइति प्रत्यक्षश्रुत्या शीघ्रं मन्त्रे विनियुक्ते सति तावतैव मन्त्राम्नानस्य चरितार्थतया मन्थरगामिलैङ्गिकविनियोगकल्पनाऽयोगात्। तस्माद्रगार्हपत्यस्यैवोपस्थानं कर्तव्यमिति। एवञ्च प्रकृते व्याप्त्यादिसापेक्षतया मन्थरगाम्यनुमानाद्यपेक्षया प्रत्यक्षस्य झडित्यर्थावगाहित्वात्प्राबल्यमित्यर्थः॥ प्रत्यक्षइति॥ यथालोके प्रत्यक्षे चानुमानेच शीघ्रमन्थरगामित्वात् बलाबलं दृष्टं तथेहश्रुतिलिङ्गयोरित्यर्थः। एवञ्च श्रुतिलिङ्गयोः शीघ्रमन्थरगामित्वेन बलाबलचिन्तायां उदाहरणतया प्रत्यक्षानुमानयोर्गृहीतत्वात्प्रत्यक्षस्यानुमानापेक्षया प्राबल्यं निश्चितमस्तीत्याशयः।

 विशेषविषयत्वाच्च प्रत्यक्षस्य प्राबल्यमुपपादयति॥ यदाहवनीय इत्यादिना॥ दशमेऽध्यायेऽष्टमपादे चिन्तितं "अविशेषेण यच्छास्त्रमन्याय्यत्वाद्विकल्पस्य तत्सन्दिग्धमाराद्विशेषशिष्टं स्या" दित्यत्रज्योतिष्टोमे "अरुणयैकहायिन्या पिङ्गाक्ष्या गवा सोमङ्क्रीणशती " त्यत्र सोमक्रयणकाले "पदे जुहोति वर्त्मनि जुहोती " तिश्रूयते। गवाम्पदसम्बन्धो यत्र तत्र होमादिकं कार्यमित्युक्तेऽतिप्रसङ्गाप्राप्तौ गौर्येन वर्त्मनासोमक्रयणार्थं नीयते तद्वर्त्मनि विद्यमाने पदे होमः कर्तव्यइति तदर्थः। "गार्हपत्ये पत्नीसंयाजान्यजती " त्यादिच श्रूयते तथा "यदाहवनीये जुहोती" तिच। तत्र होमसामान्येऽधिकरणतया श्रुतस्याहवनीयस्य होमविशेषेऽधिकरणत्वेन विहितवर्त्मपदगार्हपत्यादिना विकल्पो बाधो वेति संशये सामान्यविशेषशास्त्रयोर्द्वयोरपि प्रत्यक्षत्वेन क्लृप्ततया बलाबलानवधारणात् विकल्पइति पूर्वपक्षः। सिद्धान्तस्तु सामान्यविशेषशास्त्रयोः क्लृप्तत्वेपि विशेषशास्त्रतः सोमक्रयाणार्थं नीयमानावस्थाविशेषकालीनहोमविशेषे पत्नीसंयाजादिहोमविशेषे चाधिकरणतया वर्त्मपदगार्हपत्यादेः स्पष्टश्रुत्यैव प्राप्तिः। "यदाहवनीय " इति सामान्यशास्त्रतस्तु आवहनीयादेः होमसामान्याधिकरणताविधानात् श्रुतहोमसामान्यमुखेन तद्विशेषे लक्षणया प्राप्तिरित्येवं सन्निकर्षविप्रकर्षसद्भावाद्विशेषविषयैर्वर्त्मपदगार्हपत्यादिभिः सामान्यतोविहिताहवनीयस्य बाधएवेति। एवं च प्रकृतेपि प्रत्यक्षस्य विशेषविषयत्वात्तेन सामान्यविषयिण्याः श्रुतेरेव बाधइत्यर्थः। कथं प्रत्यक्षश्रुत्योः सामान्यविशेषविषकत्वमित्यत आह॥ प्रत्यक्षंहीति॥

 किञ्च प्रत्यक्षस्य निरवकाशत्वात्सावकाशश्रुतेः प्राबल्यमित्याह॥ किञ्च यथा यत्किञ्चित्प्राचीनमिति। नवमेऽध्याये प्रथमपादे चिन्तितं "देशबद्धमुपांशुत्वं तेषां स्यात् श्रुतिनिर्देशात्तस्यच तत्राभावादि" त्यत्र ज्योतिष्टोमे श्रूयते "यत्किञ्चित्प्राचीनमग्नीषोमीयात्तेनोपांशु चरतीति" तत्राग्नीषोमीयपश्वालम्भनात्पूर्वं यत्किञ्चित्कर्तव्यं दीक्षाकालमारभ्य क्रियमाणदीक्षणीयेष्टियूपावटबर्हिरास्तरण ऋत्विग्वरणादितत्समस्तमपि कर्म किमुपांशुमन्त्रोच्चारणपूर्वकं कर्तव्यमुत नेति संशयेऽग्नीषोमीयात्पूर्वतनं समस्तमप्युपांश्वेव कर्तव्यं समस्तव्यक्तिवाचियावदर्थकयत्किञ्चिच्छब्दश्रवणात्। अन्यथा यत्किञ्चिच्छब्दो व्यर्थः स्यात् इति पूर्वपक्षेप्राप्ते सिदधान्तितम्। नाग्नीषोमीयात्प्राचीनं समस्तमुपांशुकर्तव्यं तत्साधकाभावात्। न च यत्किञ्चिच्छब्दोस्तीति वाक्यम्। तस्य प्रकृतग्नीषोमीयपूर्वकालीनदीक्षणीयादिसमस्तविशेषवाचित्वेन सामान्यविषयत्वेपि दीक्षणीयाव्यतिरिक्ते तस्य सावकाशत्वेन सङ्कोचकरणात्। कुतइतिचेत् "यावत्या वाचा कामयीत तावत्या दीक्षणीयायामनुब्रूयादि" ति निरवकाशवाक्यसद्भावात्। अतोऽग्नीषोमीयात्प्राक्‌दीक्षणीयेष्टव्यति रिक्तमेवोपांशुकर्तव्यमिति॥ प्रकृतेति॥ प्रकृताग्नीषोमीयपश्वालम्भपूर्वकालीनदीक्षणीयोष्टिऋत्विग्वरणयूपावटादिसमस्तविशेषवाचित्वेनेत्यर्थः॥ दीक्षणीयेति॥ प्रकृतविशेषेष्वपीतिशेषः। ननु तर्हि प्रकृते श्रुतिप्रत्यक्षयोः कथं सावकाशत्वनिरवकाशत्वेन इत्यतस्तदुपपादयति॥ तथावृत्त्यन्तरेणेत्यादिना॥ "तत्त्वमसीत्यादौ " वृत्त्यन्तरेण लक्षणया "ब्रह्मैवसन्ब्रह्माप्येती" त्यादौ ब्रह्मशब्दस्यानेकार्थत्वेन "सर्व एकीभवन्ती" त्यादौ स्थानैक्यादिरूपविषयान्तरपरत्वेन वाऽद्वैतश्रुतेःसावकाशत्वमित्यर्थः। निरवकाशेनेति॥ वृत्त्यन्तरादिनावकाशानर्हेणेत्यर्थः। पूर्वं सामान्यविशेषभावेव बाधे तात्पर्यं अत्र तु सावकाशत्वादिना सङ्कोचे इति भेदः। यद्यपि सामान्यविशेषभावस्थलेपि सावकाशत्वादिना सङ्कोच एवक्रियते तथाप्युदाहरणभेदेन शब्दभेदेन चोपपादनमात्रमिति द्रष्टव्यम्।

 किञ्च "बहुबाधस्यान्याय्यत्वादि " तिन्यायेन द्वैतग्राहिप्रत्यक्षादिबहुप्रमाणाऽबाधायाऽद्वैतवाक्यस्य प्रतीतार्थबाध एव कार्य इत्याशयेनाह॥ किञ्च पञ्चदशरात्र इत्यादिना॥ द्वादशाध्याये द्वितीयपादे चिन्तितम्। विप्रतिषिद्धधर्माणां समवाये भूयसां स्यात्सधर्मत्व "मित्यत्र। अयमत्राधिकरणनिष्कर्षः। अस्ति पञ्चदशरात्रख्यं सन्त्रं पञ्चदशसुत्यात्मकं तस्य प्रथमं सौत्यं अहरग्निष्टुन्नामकं ततः पराणि त्रीण्यहानि ज्योतिर्गौरायुरित्येतन्नामकानि अग्निष्टुत्‌ज्योतिर्गौरायुरित्येतन्नामकाऐकाहिकाः प्रसिद्धा। अपरेपि क्रतवो वर्तन्ते तेषांनामान्यग्निष्टुदादीनि तदीयेतिकर्तव्यताप्राप्त्यर्थं पञ्चदशरात्रस्य प्रथमदिवसचुष्टये स्थाप्यन्ति। ततः परण्येकादशाहानि द्वादशाहक्रतुप्रकृतिप्राप्त्यर्थं। तत्र पञ्चदशस्वप्यहस्तु उपसदः सन्ति। आज्यहविष्का इष्टयोह्युपसदइत्युच्यन्ते। तत्र सुब्रह्मण्यानामका यजुर्वेदीय निगदविशेषाः सन्ति। तत्र "यदस्य कर्मणोत्यरीरिचं यद्वान्यूनमिहाकरम्। अग्निष्टुत्स्विष्टकृद्विद्वान्सर्वं स्विष्टं सुहुतं करोत्वि " त्याग्नेयी सुब्रह्मण्या। "गौरावस्कन्दिन्‌मेधातिथे मेषवृषाणअहल्यायौ जारे" त्यैन्द्री सुब्रह्मण्या। इत्येवंसुब्रह्मण्याद्वयमस्ति। तेनाग्नीन्द्रयोराह्वानं तत्रोपसत्काले कार्यम्। तत्र पञ्चदशरात्रस्य यत्प्रथममहरग्निष्टुन्नामकं तत्रोपसत्काले एकाहाग्निष्टुन्नामधेयसाम्येन आग्नेयी सुब्रह्मण्या प्राप्ता। एकाहाग्निष्टुति उपसत्काले आग्नेय्याः सुब्रह्मण्यायाः सत्त्वात्। ज्योतिर्गौरायुरित्येतत्सञ्ज्ञकेषु त्रिष्वहस्सु क्रियमाणोपसत्काले ज्योतिर्गौरायुरित्येतत्सञ्ज्ञकैकाहनामधेयसाम्येनैन्द्री सुब्रह्मण्या प्राप्ता। ऐकाहिकज्योतिरादिदिवसे उपसत्काले ऐन्द्र्याः सुब्रह्मण्यायाः सत्त्वात्। परिशिष्टेष्वेकादशाहस्सु क्रियमाणोपसत्काले ऐन्द्र्यैव सुब्रह्मण्या चोदकेन प्राप्ता। एतत्प्रकृतिभूते द्वादशाहकृतौ क्रियमाणोपसत्काले ऐन्द्र्याः सुब्रह्मण्यायाः सत्त्वात्। एवञ्च पञ्चदशरात्रे आद्याहीयोपसदः आग्नेयी सुब्रह्मण्या अङ्गम्। परिशिष्टानां चतुर्दशानामह्नांऐन्द्री अङ्गम्। तत्रचैन्द्री त्रिषूपसत्काले नामधेयेन प्राप्नोति। एकादशाहस्सुचचोदकेनेति विवेकइतिवस्तुगतिः। तत्राग्निष्टुन्नामके प्रथमे ह्नि उपसत्कालीनसुब्रह्मण्यायां सन्देहः किमाग्नेयी आह्वातव्या ऐन्द्रीति। ननु प्रथमेह्नि उपसत्काले ऐन्द्र्याः प्राप्तेरेवाभावात्सन्देहएवानुपपन्नइतिचेत् सम्प्रदायानभिज्ञोसि। या उपसदस्ता ऐन्द्र्या इति सामान्यश्रुत्या उपसन्मात्रस्य इन्द्रदेवताकत्वावगमेन ऐन्द्र्याः सुब्रह्मण्याया अग्निष्टुन्नामकप्रथमाहःसम्बन्ध्युपसत्कालेपि प्राप्त्या संशयसम्भवात्। तत्रैकाहाग्निष्टुदुपसदः आग्नेयी सुब्रह्मण्याङ्गत्वेन तन्नामसाम्येन प्रथमोपस्थितत्वेन मुख्यत्वात्। असञ्जातविरोधित्वेनचाग्नेय्येवाह्वातव्या। न त्वैन्द्री चरमोपस्थितत्वेन सञ्जातविरोधित्वेन च अमुख्यत्वात्। तथाचैतदनुसारेण चतुर्दशाहस्स्वापि आग्नेय्येवाहूतव्येति पूर्वपक्षः। सिद्धांस्तुऐन्द्र्येवाह्वातव्येति। चतुर्दशस्स्वहस्सु उपसत्काले ऐन्द्र्या आहूयमानत्वात्। भूयसां साधर्म्यायात्रापि ऐन्द्र्येवाह्वातव्या। बहुबाधस्यान्याय्यत्वात्। "त्यजेदेकं कुलस्यार्थ" इतिन्यायादिति॥ प्रथमेह्नीत्यनन्तरं उपसत्काल इतिशेषः॥ अल्पविषयायाइति॥ अग्निष्टुन्नामकप्रथमाहस्सम्बध्युपसन्मात्रविषयत्वादित्यर्थः। ननु चतुर्दशास्सुचोदक प्राप्तयेत्यनुपपन्नम्। उक्तरीत्या एकादशस्वेवाहस्सु चोदकेन प्राप्तेः त्रिष्वहस्सुचनामधेयेनैव प्राप्तेर्निर्णीतत्वादिति चेत्सत्यम्। चोदकेनेत्यनन्तरं नामधेयसहितेनेतिशेषः। तथा च नामधेयसहितेन चोदकेन प्राप्तया ऐन्द्र्येत्यर्थो द्रष्टव्यः। तत्र त्रिषु नामधेयेन एकादशसु चोदकेनेति विवेकः। ननु कथमत्रद्वैतग्राहिप्रमाणानां बहुत्वमित्यत आह॥ तथा द्वैतग्राहीति॥ द्वैतग्राहिबहुप्रमाणविरोधादेवाद्वैतवाक्यस्य प्रतीतार्थेऽप्रामाण्यमित्यत्र भगवत्पादवाक्यं संवादयति॥ तदुक्तमिति॥ प्रत्यक्षस्य जात्योपक्रमादिन्यायैश्चप्राबल्यविवरणम्।   
\</1-1-20\>

\<1-1-21\> %21.प्रत्यक्षस्य उपजीव्यत्वेन प्राबल्यम्%

 श्रुतेःस्मृतितइति॥ स्मृतीनां श्रुतिमूलकत्वेनोपजीव्यत्वाद्यथा श्रुतेः स्मृतितः प्राबल्यं तथा द्वैतग्राहिप्रत्यक्षस्याप्यद्वैत श्रुत्यपेक्षया प्राबल्यमित्यर्थः। तदुपपादयति॥ तच्चेति॥ तच्चोपजीव्यत्वेन प्राबल्यं अक्षेणचाक्षुषप्रत्यक्षेण ग्राह्यत्वाद्धेतोरित्यन्वयः॥ अनुमितिकारणस्येति॥ स्वरूपसतः पक्षादेरनुमिति कारणत्वाभावात्कथमेतत्। न च पक्षशब्देन तज्ज्ञानग्रहणं तथात्वेऽक्षेण पक्षस्य ग्राह्यत्वादित्युक्त्ययोगात्। उच्यते। अनुमितिकारणस्येत्येतत् अनुमिति प्रयोजकस्येति व्याख्येयम्। पक्षादीनां च ज्ञानद्वाराप्रयोजकत्वं त्वस्तीतिध्येयम्। शब्दस्वरूपस्येति॥ तस्य ज्ञानकरणत्वादितिभावः। उपक्रमोपसंहारयोर्यद्वैकरूप्यं तदादेः॥ धर्मिमात्रग्राहित्वेनेति॥ एतदनुमानबाधकं यदक्षं तस्याव्यापकत्वविरोधिपरिच्छिन्नपरिमाणग्राहकस्य पक्षीभूतघटग्राहकत्वेनैवोपजीव्यत्वम्। यदिच सत्त्वरूपहेतुग्राहकत्वेनाप्युपजीव्यत्वं ब्रूयास्तर्हि सिद्धान्तेऽतिरिक्तसत्ताया अभावत्तस्या अपि पक्षकोटावेव निवेश इत्यवधेयम्। प्राण्यङ्गत्वादित्यनन्तरं शङ्खवदितिशेषटः॥ साध्यमात्रग्राहित्वेनेति॥ दृष्टान्ते साध्यग्राहकागमजातीयत्वमात्रेणेति व्याख्येयम्। अयमभिप्रायः। नरशिरः कपालं शुचि प्राण्यङ्गत्वाच्छङ्खवदिति नरशिरः कपालशुचित्वानुमानस्य बाधकतयाऽभिप्रेतो यो "नारं स्पृष्ट्वा स्थिरस्नायु सवासा जलमाविशे" दित्यशुचित्वागमस्तस्य दृष्टान्ते शङ्खे शुचित्वग्राहके यः

"त्रैलोक्य यानि तीर्थानि वासुदेवस्य चाज्ञया।  
शङ्खे तिष्ठन्ति विप्रेन्द्र तस्माच्छङ्खप्रपूजये"

दित्याद्यागमस्तज्जातीयत्वमात्रेण प्राबल्यमिति सम्प्रदायः॥ ज्ञानासमवायीति॥ ज्ञानासमवायि कारणात्ममनस्संयोगाधारत्वादात्मवदित्यर्थः॥ हेतुमात्रेति॥ " युगप़ज्ज्ञानानुत्पत्तिर्मनसो लिङ्ग" मित्युक्तत्वेन यत्संयोगवशाज्ज्ञाने क्रमः प्रक्रमते तदेकं क्रमिकज्ञानासमवायिकारणं संयोगाधारभूतं किञ्चिद्द्रव्यमणुभूतमङ्गीकार्यम्। तथाच मनोविभुत्वानुमानस्य बाधिकीभूतं यत् "सुखादिप्रतीतिः क्रमिकसंयोगवत्करण साध्याक्रियात्वाच्छिदिक्रियावदि" त्येवमाद्यनुमानं तत् हेतुमात्रग्राहकत्वेनोपजीव्यमित्यर्थः। यद्यपीदं पक्षीभूतमनोग्राहकमपीति न हेतुमात्रग्राहकं तथापि ज्ञानासमवाय्याधारत्वेनैव मनोग्राहकम्। न मनस्त्वेन केवलं मनः स्वरूपमात्रग्राहकमिति सम्प्रदायः॥ सर्वेति॥ व्याप्त्याद्यशेषेत्यर्थः। ननु युष्माभिः सन्घट इत्यादिचाक्षुषप्रत्यक्षविरोधोऽभिहितस्तस्य दृश्यत्वादिलिङ्गापेक्षितग्राहित्वेनोप जीव्यत्वेपि "नेह नाने" त्यादिशब्दस्वरूपादिग्राहकत्वाभावाच्छब्दापेक्षितसर्वग्राहित्वेन कथमुपजीव्यत्वं येन प्राबल्यं स्यादित्यतआह॥ चक्षुरादेरिति॥ सन्घटइत्यादिसत्त्वग्राहिणइत्यर्थः॥ तद्ग्राहीति॥ शब्दस्वरूपग्राहिश्रोत्रं तज्जन्यज्ञानप्रामाण्यादिग्राही साक्षीति ध्येयम्॥ रूपादीनामपि पक्षत्वात् रूपादिरूपधर्म्यंशइति वा रूपादिमद्धटादिप्रपञ्चरूपधर्म्यंशइतिवार्थः। ननु साक्षादनुजीव्यस्य उपजीव्यसजातीयत्वमात्रेण प्राबल्यमदृष्टचरमित्यत आह॥ दृष्टञ्चेति॥ अशुचित्वागमस्य "नारं स्पृष्ट्वे" त्यादेरित्यर्थः॥ तदिति॥ नरशिरः कपालेत्यर्थः॥ उपजीव्यशुचित्वेति॥ दृष्टान्तीभूते शङ्खे शुचित्वग्राहितयोपजीव्यभूत "त्रैकालेक्ये यानी" त्यादिशब्देत्यर्थः। नन्वथापि अनुमानं प्रति प्रत्यक्षं यथोपजीव्यं तथा प्रत्यक्षं प्रत्यनुमानमप्यपजीव्यं ज्ञातेनहि चक्षुरादिना घटासत्त्वं गृह्यत इति वक्तव्यम्। तत्स्वरूपज्ञानञ्च रूपादिज्ञानजन्यम्। तथाचानुमानस्य यथा व्याप्त्याद्यंशे प्रत्यक्षापेक्षा तथा प्रत्यक्षस्यापि स्वस्वरूपसिद्धिं प्रत्यनुमानापेक्षा तुल्येत्याशङ्क्य निराकरोति॥ यद्यपीति॥ तथापीति॥ इन्द्रियस्याऽज्ञातकरणत्वाज्ज्ञानजननार्थं न स्वस्वरूपज्ञानापेक्षा। अनुमानादीनां तु ज्ञानजननार्थमेव प्रत्यक्षापेक्षेति विशेषसद्भावान्नानुमान प्रत्यक्षं प्रत्युपजीव्येत्यर्थः। नन्वनुमानविरुद्धत्वात्प्रत्यक्षस्यैवाप्रामाण्यं किं न स्यादित्यतआह॥ अक्षेति॥ तदीति॥ चक्षुस्साक्ष्यादीत्यर्थः। अनुमाननिष्ठव्याप्त्यादेः शब्दनिष्ठयोग्यतादेरितिविवेकः व्याप्त्यादेर्बाधेऽनुमेयस्य योग्यतादेर्बाधे शब्दार्थस्यच कुतो बाधइत्यतस्तदुपपादयति॥ अनुमेयस्येत्यादिना॥ तुल्येति॥समसत्ताकत्वादित्यर्थः। नन्विदमयुक्तं अनुमेयस्य व्याप्त्यादिसमसत्ताकत्वनियमाभावात् धूलीपटले धूमभ्रमादिनानुमितिर्जायते। तत्र दैवाद्वह्निरप्यस्ति तथाच तत्रानुमेयस्य व्यावहारिकत्वेन व्याप्त्यादेः प्रातिभासिकतयाऽनुमेयस्य व्याप्त्यादिना समसत्ताकत्वाभावाद्व्यभिचार इतिचेत्। अत्रवदन्ति। अत्र व्याप्त्यादित्यादिपदेन चित्रगुमानयेत्यादि वदतद्गुणसंविज्ञानबहुब्रीहिणा पञ्चरूपमध्येऽबीधितत्वाख्यं रूपं ग्राह्यम्। तथाचानुमेयस्याबाधितत्वरूपेण समसत्ताकत्वनियमोऽभिप्रेतः। एवञ्चाक्षाप्रामाम्ये तद्गृहीतस्य साध्यभावाप्रमारूपाबाधितत्वस्यापि बाधेनानुमेयस्यापि बाधो नियत एवेति॥ गुरुचरणास्तु यादृच्छिकस्थलेऽनुमेयस्य स्वतः सिद्धत्वेन व्याप्त्यादिबलसिद्धसिद्धिकत्वाभावात्। तथात्वे वह्निरहितस्थलेपि कदाचिद्धूलीपटले धूमभ्रमेणापि वह्निसिद्ध्यापत्तेः ततो व्याप्त्यादिबलसिद्धसिद्धिकं यदनुमेयं तद्व्याप्त्यादिसमसत्ताकं यथाधूमानुमाने वह्निरितिव्याप्तेरत्राभिप्रेतत्वात्। अस्याश्चव्यभिचाभावाद्व्याप्त्यादीत्येतद्यथास्ति तभेवेत्युपदिशन्ति। अतएवोक्तं सुधायां "यादृच्छिकस्थले व्याप्त्यादिबलसिद्धिकत्वाभावादनुमेयस्ये" ति॥ अन्यथेति॥ अनुमेयस्य व्याप्त्यादिसमसत्ताकत्वाभाव इत्यर्थः। वह्निः ह्रदे व्यावहारिकव्याप्त्यादिमतेत्ये तत् व्यावहारिकाबाधितत्ववतेतिव्याख्येयमित्याहुः। व्यावहारिकेणाबाधेन विश्वस्य तात्विकत्वं व्यावहारिकेण विरुद्धधर्माधिकरणत्वेन जीवेशभेदस्य चतात्विकत्वं सिध्येदित्यन्वयः। शब्दार्थस्य योग्यतादिना समसत्ताकत्वाभावेऽतिप्रसङ्गमाह॥ प्रातिभासिकेति॥ नन्वयं प्रदेशो बिम्बवान् प्रतिबिम्बवत्त्वादिति प्रतिबिम्बेन बिम्बानुमानं क्रियते तत्र बिम्बस्य सत्यत्वात् प्रतिबिम्बस्य प्रातिभासिकतया मिथ्यात्वेन तत्र सामानाधिकरण्यगर्भव्याप्तेरेवाभावात्कथं सत्यभूतबिम्बरूपाऽनुमेयस्य व्याप्त्यादिसमसत्ताकत्वमित्यतआह॥ प्रतिबिम्बस्येति॥ प्रतिबिम्बस्य मिथ्यात्वेन साध्यसामानाधिकरण्यरूपव्याप्त्यभावेपि बिम्बरहितस्थलेऽवृत्तित्वं वा बिम्बराहित्येनावृत्तित्वं वा व्याप्तिरस्त्येव। तथाच प्रातिबिम्बस्य सत्यत्ववादिमतेपि बिम्बरहितावृत्तित्वमस्त्येव। प्रतिबिम्बस्य मिथ्यात्ववादिमतेपि प्रतिबिम्बस्य सत्यत्वाभावादेव प्रतिबिम्बरहितावृत्तित्वमस्त्येव। अविनाभावरूपव्याप्तिरस्त्येवेत्यर्थः। ननु धूमाद्यनुमानस्यातत्वावेदकत्वेन तन्निष्ठव्याप्त्यादेरपि व्यावहारिकत्वेनाग्नेरपि व्यावहारिकतया तात्विकत्वाभावेनानुमेयस्य व्याप्त्यादिसमसत्ताकत्वमस्ति। दृश्यत्वानुमानस्य तु तत्वावेदकतया व्याप्त्यादिसमसत्ताकत्वाभावेपि न दोष इत्यप्रयोजकतायामाह॥ नचेति॥ कुतो न चेत्यतआह॥ नहीति॥ कारणं विनापि क्लृप्तनियमत्यागे बाधकमाह॥ अकस्मादिति॥ एवमनुमेयस्य व्याप्त्यादिसमसत्ताकत्वमुपपाद्यानुमितिप्रामाण्यादिनापि समसत्ताकत्वमुपपादयितुमुत्तरोग्रन्थः। तत्रेदमाशङ्कते॥ नन्विति॥ तथापीति॥ अनुमेयस्य व्याप्त्यादिसमसत्ताकत्वे सत्यपीत्यर्थः॥ कथमिति॥ येनानुमितिप्रामाण्यस्य सत्यत्वेऽनुमेयस्य सत्यत्वं स्यादितिभावः। अप्रमाणत्वेन अतत्वावेदकप्रमाणत्वेन। तद्विषयस्य अतत्वावेदकप्रमाणविषयस्य। तथाचानुमित्यादिप्रामाण्यग्राहकस्य प्रत्यक्षस्याप्रामाण्येऽनुमितिप्रामाण्यस्यापि मिथ्यात्वापत्त्या विषयस्यानुमेयस्यापि मिथ्यात्वमेव। प्रमाणान्तरेण तत्सिध्द्यसम्भवात् प्रत्यक्षस्य चाप्रमाणत्वात्। अद्वैतश्रुतिजन्यज्ञानप्रामाण्यग्राहकस्य प्रत्यक्षस्याप्रमाणत्वेन तद्विषयस्य श्रौतधीप्रामाण्यस्य मिथ्यात्वेपि श्रुतिबोध्याद्वैतस्य सत्यत्वमुपपद्यते। श्रुतेः प्रमाणत्वेन तयैव तत्सिद्धिसम्भवादित्यर्थः॥ अर्थाबाधेति॥ अर्थाबाधरूपप्रामाण्यस्यार्थसत्त्वपर्यवसन्नतया प्रामाण्यबाधेऽर्थबाध एवेतिभावः। ननु श्रुतेः प्रमाणत्वात्तद्बोध्याद्वैतस्य सत्त्वमुपपद्यत इतिचेन्न। श्रुतेरन्यार्थत्वेन स्वार्थे तात्पर्याभावादित्याशयात्। उक्तमिति॥ किञ्चोपजीव्यत्वात्प्राबल्यमक्षस्येत्येतदुपरि समाधानमुक्तमित्यर्थः। पूर्वधीत्युक्त्या उपजीव्यत्वमुक्तं भवति। नेदं रुप्यमितिधीरेव। यत्प्रामाण्यमिति॥ अनुमित्यादिप्रामाण्यं स्वस्वरूपसिद्ध्यर्थं साक्षिप्रामाण्यायत्तं व्याप्त्यादिज्ञानप्रामाण्यायत्तञ्च भवतीति तत्तस्येपजीव्यम्। नन्वेवमनुमितिप्रामाण्यस्य स्वरूपसिद्ध्यर्थं स्वोत्पत्त्यर्थं व्याप्त्यादिज्ञानप्रामाण्यायत्तत्वे प्रामाण्यस्य गुणजन्यत्वापत्त्या परतस्त्वापत्तिरित्यत उक्तम्। अपवादनिरासार्थंवेति॥ तथाचानुमित्यादिप्रामाण्यं तार्किकमते उत्पत्तौ व्याप्त्यादिज्ञानप्रामाण्यायत्तम्। अस्तन्मतेत्वपवादनिरासार्थं बुद्धिदोषनिरासार्थं यत्प्रामाण्यायत्तं तत्तस्योपजीव्येमित्यर्थः। यत्प्रामाण्याधीनसिद्धिकं यत्प्रामाण्यं तत्तस्योपजीव्यमित्यर्थो द्रष्टव्यः। एवंसति पूर्वस्येदम्‌रूप्यमिति ज्ञानस्योपजीव्यत्वमेव नास्तीत्याह॥ नचेति॥ सर्वज्ञत्वादीति॥ ब्रह्मात्मैक्यबोधने स्वरूपमात्रस्य नोपजीव्यत्वम्। तथात्वे चैतन्यं चैतन्याभिन्नमिति बोधनापत्त्या सिद्धार्धबोधनापत्तेः। तथाच सर्वज्ञत्वादिविशिष्टं चैतन्यं आत्माभिन्नमिति बोधनीयम्। तथाच सर्वज्ञत्वादिविशिष्टबुद्धेरुपजीव्यत्वात्तदप्रामाण्ये तदुपजीविब्रह्मात्मैक्यबुद्धेरप्यप्रामाण्यमेवेत्यर्थः। प्रतिषेध्यज्ञानं इदम्‌रूप्यमिति ज्ञानम्॥ नदोषइति॥ उपजीव्यत्वे कथम्बाध्यत्वमितिदोषोनेत्यर्थः। तन्त्रमिति॥ येन इदं रूप्यमिति ज्ञानमुपजीव्यंस्यादित्यर्थः॥ परीक्षितत्वेति॥ इदम्‌रूप्यमितिज्ञानं चापरीक्षितमितिभावः। येन विनेत्यादिरूपं पूर्वमुक्तमुपजीव्यत्वं परीक्षितत्वविशेषितमेव प्राबल्ये तन्त्रमित्येवं नास्माकमेव परीक्षितत्वविशेषणमावश्यकं किंनाम भट्टोक्तं पश्चात्तनत्वापरपर्यायं परत्वं प्राबल्ये प्रयोजकमित्यङ्गीकुर्वतस्तावाप्यावश्यकमित्याह॥ नहीति॥ इति भट्टेनङ्गीकृतत्वाद्धेतोः। त्वन्मतेपि व्यवहारे भट्टनय इत्यङ्गीकुर्वतस्तवमतेपि। परत्वमात्रमेव कुतो न प्राबल्ये तन्त्रमित्यतआह॥ अन्यथेति॥ बाह्येति॥ वेदस्यापौरुषेयत्वेन पूर्वत्वात् बाह्यगमस्य बौद्धगमस्य पौरुषेयत्वेन पश्चात्तनत्वादितिभावः। तत्त्वं स्यात् प्राबल्यं स्यात्। ततश्चभ्रमबाह्यागमाभ्यां प्रमावेदयोरेव बाधापत्तिरितिभावः। एवंसति परीक्षितत्वस्य तवाप्यावश्यकत्वात्परीक्षितत्वविशिष्टमेवोपजीव्यत्वं प्राबल्ये तन्त्रम्। इदञ्च इदम्रजतमिति ज्ञाने नास्तीत्याह॥ परीक्षितत्वञ्चेति॥ अभेदज्ञानांशइति॥ तादात्म्यारोपांशइत्यर्थः। इदमंशेत्वस्त्येव परीक्षितत्वम्। तदंशे उपजीव्यत्वमप्यस्त्येवेतिभावः। कुतोनोपजीव्यत्वं तादात्म्यरूपांश इत्यतआह॥ सजातीयेति॥ इदं सजातीयसंवादत्वापत्तिरत उक्तम्। विशेषदर्शनजन्येति ज्ञानान्तरविशेषणम्। तादृशं च ज्ञानं प्रमारूपमेव भवति। अतएव साक्षात्स्वविषयविषयकमानान्तरसं वादोहि सजातीयसंवाद इति प्रवादः॥ रूप्यार्थक्रियेति॥ ज्ञाननिष्ठप्रामाण्यव्यवस्थापनद्वारा ज्ञानविषयविषयकरूप्योचितार्थक्रियाकारित्वरूपो विजीतीयसंवाद इत्यर्थः। नन्वेतादृशसंवादादिकं पूर्वज्ञानस्य चेत्स्यात्तदा तस्यापि परीक्षितत्वमेव स्यादितिचेत्तत्राह॥ दृश्यतेचेति॥ प्रकृतेच जगत्सत्यत्वग्राहिप्रत्यक्षं तु परीक्षितमित्याह॥ जगत्सत्यत्वेति॥ नन्वेवं प्रतिषेध्यसमर्पकस्योपजीव्यस्योपजीवकेन बाधाङ्गीकारेऽभेदश्रुतिं प्रति प्रतिषेध्यार्पकभेदश्रुतिरेव बाध्या स्यादितिचेत्तत्राह॥ जीवेशाभेदश्रुतौचेति॥ तथाच निषेध्यार्पकतयोपजीव्यमपि यदि परीक्षितं तर्हुयपजीवकस्यैव बाधकमितिभावः। ननु परीक्षितत्वमप्यप्रयोजकमेव परीक्षाया अपि दोषाभावादिज्ञानरूपत्वेन तत्राप्यनाश्वास एवेत्यतआह॥ अत्थमेवेति॥ अपौरुषेयत्वेन हेतुना तज्ज्ञाने दोषाभावज्ञाने तद्रूपपरीक्षायामित्यर्थः॥ त्वदुक्तेत्यादि॥ दृश्यत्वाद्यनुमानं हेत्वाभासादिदोषरहितं अनुमानयोग्यानां दोषाणामनुपलम्भात् इत्येवं हेत्वाभासादिराहित्यरूपपरीक्षायामित्यर्थः। आनुगुण्यज्ञानरूपपपीक्षायाम्। नन्विदं रूप्यमिति ज्ञानोपि परीक्षितत्वविशिष्टमुपजीव्यत्वमस्तीत्याशङ्क्य निषेधति॥ नेदंरजतमिति ज्ञाने धर्मिभूतो य इदमंशः तदर्पकइत्यर्थः॥ तथापीति॥ नेदं रजमित्यत्र इदमंशमात्रं धर्मि ननु रजतत्वविशिष्टं इदमंशमात्रे रूप्यनिषेधेनैवेष्टसिद्धेः। एवञ्च यदुपजीव्यं तन्न बाध्यं इदमंशमात्रस्याबाधात्। यद्बाध्यं रजतत्ववैशिष्ट्यं न तदुपजीव्यं रजतत्वविशिष्टस्याधर्मित्वादित्यर्थः। नन्वेवमैक्यबोधनेपि ब्रह्मस्वरूपमात्रमेव रजतत्ववैशिष्ट्यं न तदुपजीव्यं रजतत्वविशिष्टस्याधर्मित्वादित्यर्थः। नन्वेवमैक्यबोधनेपि ब्रह्मस्वरूपमात्रमेव धर्मि नतु सार्वज्ञादिविशिष्टं ब्रह्मस्वरूपम्। एवञ्च यदुपजीव्यं तन्न बाध्यं यद्बाध्यं न तदुपजीव्यमिति नैक्यश्रुतेरुपजीव्‌यविरोधइत्यतआह॥ शिष्टमिति॥ एक्यवाक्ये सार्वज्ञादिना भावरूपेण निर्दुःखत्वादिनाऽभावरूपेण वाऽसाधारणधर्मेणैव ब्रह्मोद्देष्टव्यं उत चित्त्वादिना साधारणधर्मेण। द्वितीये चितएव जीवैक्यं सिद्ध्येन्न ब्रह्मणः जीवचितो जीवैक्यस्य ममापि सिद्धत्वात्। तस्मादाद्य एवाङ्गीकार्यः। तथाचोपजीव्यविरोधः सुस्थ इत्याद्यैक्यभङ्गे वक्ष्यतइत्यर्थः॥ प्रत्यक्षस्योपजीव्यत्वेन प्राबल्यविवरणम्॥ 

\</1-1-21\>

\<1-1-22\> %22. प्रत्यक्षस्य अनुमानबाध्यत्वे बाधकम्%

 ॥ औदुम्बरीमिति॥ प्रमाणलक्षणे स्मृतिपादे चिन्तितम्। "विरोधेत्वनपेक्षं  
स्यादसतिह्यनुमानं " मित्यत्र ज्योतिष्टोमे "औदुम्बरीं स्पृष्ट्वोद्गाये "  
श्रुत्या उदुम्बरमयीं यज्ञसदस्स्थूणां स्पृष्ट्वा उद्गानं कर्तव्यमिति विहितम्।  
स्मृतिकारास्तु तत्स्पर्शनविरुद्धं तस्याः कार्त्स्न्येन वाससा वेष्टनं स्मरन्ति।  
"औदुम्बरीवा सर्वावेष्टयितव्ये " ति। तत्स्मरणं प्रमाणं नवेति संशये स्मृत्यधिकरणे स्मृतीनां मूलश्रुत्यनुमापकतया श्रुतिमूलकत्वेन प्रामाण्यसमर्थनादियमपि स्मृतिर्मूलश्रुतिमनुमापयन्ति प्रमाणमिति पूर्वपक्षः। स्पर्शनवेष्टनयोर्विरुद्धत्वेन तत्कर्तव्यताबोधकयोरपि औष्ण्यशैत्यवद्विरुद्धत्वाद्वह्ना वैष्ण्यप्रत्यक्षेण शैत्यानुमानस्येव प्रत्यक्षसिद्धस्पर्शनश्रुत्या सर्ववेष्टनश्रुत्यनुमानस्य बाधान्मूलश्रुत्याभावेनाप्रमाणं स्मरणमतिसिद्धान्तः। ऐन्द्र्येति॥ गार्हपत्यमिति प्रत्यक्षश्रुत्या बाधादिन्द्रप्रकाशकत्वेनेन्द्रिशेषत्वानुमानं अप्रमाणमितिसिद्धान्तितम्। एतदधिकरणञ्चपूर्वमुपन्यस्तम्। शरमयमिति॥ दशमाध्याये चतुर्थपादे चिन्तितम्। "चोदनालीङ्गसंयोगे तद्विकारः प्रतीयेत प्रकृतिसंनिधानात्" इत्यत्र सोमारौद्रचरौ श्रूयते "शरमयं बर्हिर्भवती" ति। तत्र किन्दर्शपौर्णमासिकाःकुशा न निवर्तन्ते निवर्तन्तेवेति संशये उपदेशेन शराणां "प्रकृतिवद्विकृतिः कर्तव्ये" त्यतिदेशेन कुशानाञ्चावगतत्वेन द्वयोरपि प्रमाणत्वात्समुच्चयइति पूर्वपक्षः। सिद्धान्तस्तु बर्हिश्शब्दलक्षिते बर्हिः कार्ये शराणां विधायकस्य वचनस्य प्रत्यक्षत्वात्तैरेव कृतस्वकार्याणां कुशानां प्रापकस्य कुशसाधारणस्यातिदेशवाक्यस्य कल्पनं न प्रवर्तते। किन्तु कुशव्यतिरिक्ताङ्गप्रापकएव साधारणोऽतिदेश इत्यनुमीयते। अतः प्रापकाभावात्कुशा निवर्तन्त इति सिद्धान्तितम्॥ स्मृतिरूपेणेति॥ स्मृत्याख्यलिङ्गेनेत्यर्थः। चोदनालिङ्गसारूप्येणेति॥ चोदनाविधिवाक्यं तत्सारूप्यरूपलिङ्गेनेत्यर्थः इति व्याख्येयम्। यथा प्रकृतिवद्विकृतिः कर्तव्यते चोदनया इतराङ्गानां प्राप्तिः तथा तत्सारूप्येण कुशरूपाङ्गस्यापि प्राप्त्यनुमानमित्यर्थः। अत्र सर्वत्राप्यनुमानप्रकारस्त्वित्थम्। औदुम्बरी श्रुत्युक्तसर्ववेष्टनयुक्ता बाधकाभावे सति सर्ववेष्टनप्रतिपादकस्मृतियुक्तत्वात्। यत् यदर्थप्रतिपादकस्मृतियुक्तं तत्तच्छुत्युक्ततदर्थयुक्तं यथा संमतमिति सामान्यव्याप्तिः। कदाचनस्तरीरसि नैन्द्रसश्चसिदाशुष इति मन्त्रः इद्रशेषत्वप्रतिपादकश्रुतियुक्तः बाधकाभावे सतीन्द्रप्रकाशनसामर्थ्योपेतत्वात् यद्यत्प्रकाशनसमर्थं तत्तस्य शेषत्वप्रतिपादकश्रुतियुक्तं यथा संमतम्। सोमारौद्रश्चरूः कुशबर्हिः प्रतिपादकश्रुतियुक्तः कुशश्रुतियुक्तदर्शपौर्णमासचोदनासदृशनिर्वापशब्दाष्टाकपालादिसङ्ख्याद्वि देवतादियुक्तचोदनायुक्तत्वात् यद्यत्सदृशचोदनोपेतं तत्तदीयधर्मप्रतिपादकश्रुतियुक्तं यथासंमतमिति॥ नन्विदमापादनं मीमांसकमतविरुद्धम्। औदुम्बर्याद्युदाहरणेषु प्रत्यक्षेण श्रुतिरेव बाध्यतइत्येव प्रतिपादितमस्ति। नतु श्रुत्याऽनुमानं बाध्यतइति। अतः प्रत्यक्षस्य शब्दबाध्यत्वाङ्गीकार एवेदमापादनीयं नतु प्रत्यक्षस्य लिङ्गबाध्यत्वाङ्गीकारे। अतइदमापादनमयुक्तमित्यस्वरसाद्दूषणान्तरमाह॥ अग्न्यौष्ण्येति॥ आत्मस्थायित्वप्रत्यभिज्ञानमस्माभिर्नोक्त मित्यनुक्तोपालम्भ इति शङ्कापरिहारयोक्तम्॥ विवरणोक्तमिति॥ तत्क्षणिकत्वेति॥ आत्मक्षणिकत्वेत्यर्थः। प्रत्यक्षस्यानुमानबाध्यत्वेऽतिप्रसङ्गान्तराण्याह॥ तथाचोत्यादिना॥ शशःशृङ्गी पशुत्वादित्यत्र शृङ्गित्वे पशुत्वं न तन्त्रं किन्तु गोत्वादिरूपः पशुत्वविशेषएवेत्यप्रयोजकतापरिहारायातिप्रसङ्गं तर्कानुसारेणोपपादयति॥ शृङ्गित्वइति॥ पशुत्वादिनेत्यत्रादिपदेन वस्तुत्वसङ्ग्रहः। शशादेरित्यत्रादिपदेनतुरगसङ्ग्रहः। तथाच भगवत्पादोक्तो "वस्तुत्वात्तुरगः शृङ्गी" त्यतिप्रसङ्गः सङ्गृहीत इति ज्ञातव्यम्। भूतचतुष्टयस्य पृथिवीत्वादृष्टेः पृथिव्या अपि पृथिवीत्वं न स्यादिति भगवत्पादोक्तातिप्रसङ्गमाह॥ गन्धवदिति॥ तत्वोद्योतोक्तातिप्रसङ्गं हृदि निधायाह॥ पदार्थत्वादिनेति॥ अयञ्च हेतुर्वक्ष्यमाणातिप्रसङ्गद्वयेपि बोध्यः। मृत्कलत्रकण्टका दृष्टान्ताः॥ अदृश्यत्वमिति॥ ब्रह्मवदितिशेषटः॥ घटवृत्तित्वादिनेति॥ दृश्यत्वं प्रातिभासिकत्वाख्यमिथ्यात्वव्याप्यं न। घटवृत्तित्वाद्धटत्ववत्। घटादीनां व्यावहारिकतयाप्रातिभासिकत्वापरपर्यायमिथ्यात्वव्याप्यत्वं घटवृत्तित्वादेर्नास्तीतिदृश्यत्वादिहेतोरपि शुक्तिरजतादौ तन्नस्यादित्यर्थः॥ इतिप्रत्यक्षस्याऽनुमानबाध्यत्वे बाधकविवरणम्॥

\</1-1-22\>

\<1-1-23\>  %23. प्रत्यक्षस्य शद्बबाध्यत्वे बाधकम्%

 तस्माद्धूमएवाग्नेरिति॥ प्रमाणलक्षणेऽर्थवादाधिकरणे "तस्माद्धमएवाग्नेर्दिवा ददृशे नार्चिस्तस्मादचिरेवाग्नेर्नक्तं ददृशे न धूम" इत्यर्थवादयोर्दिवाप्यर्चिर्दर्शनान्नक्तमपि धूमदर्शनात् दृष्टविरोधेनाप्रामाण्यं "शास्त्रदृष्टविरोधाच्चे" तिसूत्रेण पूर्वपक्षयित्वा दिवा नक्तं चार्चिर्धूमयोर्दर्शनशब्दो गौणइति "गुणवादस्त्वि " तिसिद्धान्तसूत्रेण दृष्टविरोधः समाहितः गौणतानिमित्तञ्च "दूरभूयस्त्वादि" ति सूत्रेणोक्तं यथा दिवा धूमो दूरस्थैर्भूम्ना दृश्यते न तथार्चिः रात्रौ च यथा अर्चिर्दूरस्थैर्भूम्ना दृश्यते न तथा धूमः। अतो न दृष्टविरोधादप्रामाण्यमिति॥ अदितिर्द्यौरिति॥ प्रमाणलक्षणे मन्त्राधिकरणे "आदितिर्द्यौरदितिरन्तरिक्षमदितिर्माता स पिता स पुत्रा" इति मन्त्रस्य एकस्या अदितेः परस्परभिन्नद्युगगनाद्यनेकात्मकत्वस्य दृष्टविरोधेनार्थविवक्षाया अयोगादप्रामाण्यमिति "विप्रतिषेधादि" तिसूत्रेण पूर्वपक्षयित्वा "गुणादविप्रतिषेधः स्यादि" ति सिद्धान्तसूत्रेण द्व्यन्तरिक्षादिवत् सुखकरत्वादिना द्युशब्दादीनां गौणार्थत्वमङ्गीकृत्य दृष्टविरोधः समाहितः। तदेतत्सर्वं शब्दस्य प्रत्यक्षबाधकत्वे विरुध्येत मुख्यार्थपरत्वमेव स्यादित्यर्थः॥ तत्सिद्धिरित्यादितत्सिद्धिपेटिकयेति॥ एकार्थप्रतिपादकानेकाधिकरणसङ्ग्रहः पेटिकेत्युच्यते। मीमांसाशास्त्रप्रसिद्धोयंशब्दः। प्रमाणलक्षणे नामधेयपादे "तत्सिद्धिजातिसारूप्येप्रशंसाभूमलिङ्गसमवाया" दितिसूत्रेण "यजमानः प्रस्तरः अग्निर्वैब्राह्मणः आदित्यो यूपः अपशवो वा अन्ये गोअश्वेम्य" इतिश्रुतिषु प्रस्तरस्य यज्ञसाधनभूतदर्भमुष्टिविशेषस्य तत्परिहाराय प्रस्तरादिषु यजमानादिशब्दा गौणा इति तेषां प्रवृत्तिनिमित्तभूता गुणाः प्रदर्शिताः। तत्र यजमानशब्दस्य प्रस्तरे प्रवृत्तौतत्कार्यकरत्वं गुणः। उभयोरपि यज्ञसाधनत्वेन एककार्यकरत्वात्। ब्राह्मणेऽग्निशब्दप्रवृत्तौ जन्म एकप्रभवत्वं गुणः। "ब्रह्मणोस्य मुखमासीत् मुखादिन्द्रश्चाग्निश्चे" ति बारह्माणाग्न्योर्मुखजत्वश्रवणात् यूपे आदित्यशब्दस्य प्रवृत्तौ आज्याञ्जननिमित्तमौज्वल्यं गुणः। तदेव सारूप्यमित्युक्तं सूत्रे। यद्यपि तत्सिद्ध्यादिकमपि सारूप्यमेव। तथापि इदं चक्षुर्ग्राह्यंसारूप्यमिति विशेषात्तर्थोक्तम्। अपशुशब्दस्याजादिषु प्रवृत्तौ गवादीनां प्रशंसानिमित्तम्। पशुशब्देन गवाश्वगतेनोपकारातिशयेन प्रशस्तत्वे लक्षिते नञा तदभावः पश्वन्तरेषु बोध्यते। यथोक्तम्।

"गवाश्वादिगतां पूर्वमुपादाय प्रशस्तताम्  
तदभावोन्यपश्वादौ नञ्‌समासेन बोध्यत"

इति भूमलिङ्गसमवायोदारणानि तु ग्रन्थगौरवभयान्नप्रदर्श्यन्ते। एतावतै वचारितार्थ्यात्। यथोक्तं

"तत्सिद्धिजातिसारूप्यप्रशंसालिङ्गभूमभिः।  
षड्भिः सर्वत्र शब्दानाङ्गौणीवृत्तिः प्रकल्पिते" ति

प्रत्यक्षाविरोधायेति॥ सार्वज्ञादिविशिष्टदुः खादिविशिष्टयोरैक्यस्य प्रत्यक्षविरुद्धत्वात् तदविरोधायेत्यर्थः। लक्षणा सार्वज्ञादिभागत्यागेनेतिशेषः॥ अनन्यपरत्वादिति॥ अद्वैते तात्पर्यालिङ्गानां सत्त्वेनाद्वैतव्यतिरिक्तेऽर्थे तात्पर्याभावात्तत्रैव तात्पर्यम्। प्रस्तरादिवाक्ये तु तात्पर्यलिङ्गाभावेन यजमानाभेदे न तात्पर्यम्। किंनामान्यत्रैव तत्कार्यकारित्वादावित्यर्थः। वाक्यस्यैकत्र तात्पर्यतदभावयोर्मानान्तराविरोधतदभावयोरेव प्रयोजकत्वं न तात्पर्यलिङ्गसत्त्वासत्त्वयोः व्यभिचारादित्याह॥ स्यपीति॥ मानान्तरविरोधे प्रत्यक्षरूपमानान्तरविरोधे॥ सोमेनेति॥ सोमेन यागेनेष्टं भावयेदिति तदर्थः। एवञ्च सोमलताया यागाभेदः प्रत्यक्षेण विरुद्धइत्यर्थः। अनन्यपरत्वस्य प्रतीतार्थव्यतिरिक्तार्थान्तरे तात्पर्याभावस्यायोगादित्यर्थः। सत्यपि तात्पर्यलिङ्गे मानान्तरविरोधे स्वार्थे तात्पर्यं नास्तीत्येतद्दृष्टान्तान्तरेणोपपादयति॥ नहीति॥ दर्शति॥ दर्शनीया सुरूपा। शतकृत्वःशतवारम्। शतकृत्व इत्यभ्यासरूपतात्पर्यलिङ्गसद्भावोक्तिः॥ प्रयुक्तमपीति॥ आप्तवाक्यमपीत्यर्थः। प्रत्यक्षविरोधस्तु स्पष्टः॥ वाच्यार्थेति॥ विशिष्टैक्यरूपेत्यर्थः॥ त्वन्मतइतिशेषः। ननु प्रस्तरादिवाक्यवदिति पर्वोक्तो दृष्टान्तो न युक्तः। तत्र तात्पर्यलिङ्गस्यैवाभावादित्यतआह॥ अस्तिचेति॥ उपक्रमादीनां षण्णामपि सम्भूयैव तात्पर्यलिङ्गत्वान्नापूर्वतामात्रं तात्पर्यलिङगमित्यत उक्तं उपक्रमेत्यादि। किञ्चोपक्रमादीनां प्रत्येकमेव तात्पर्यलिङ्गत्वं वक्तव्यं न तद्बाहुल्यस्यातिप्रसङ्गादित्याह॥ त्वत्पक्षेचेति॥ बहुप्रमाणसंवादस्यास्मन्मतेदार्ढ्यहेतुत्वात्त्वत्पक्षेत्युक्तम्॥ एकलिङ्गेति॥ उपक्रमरूपेत्यर्थः। लिङ्गान्तरं तत्रैव प्रवर्तमानमुपसंहारादिकम्। तत्र दृष्टान्तः प्रत्यक्षसिद्धइति। प्रत्यक्षसिद्धे भेदे प्रवर्तमानायाः भेदश्रुतेर्यथानुवादकत्वमुच्यते तथेत्यर्थः। तथाचैकलिङ्गसिद्धे तात्पर्ये लिङ्गान्तरस्यानुवादकत्वाभावे भेदश्रुतेरप्यनुवादकत्वं न स्यादित्याशयः॥ अन्यशेषत्वादिति॥ यज्ञोपयुक्तार्थप्रतिपादकत्वादित्यर्थः॥ नतथेति॥ स्वप्राधान्येनस्वातन्त्र्येणाद्वैतप्रतिपादकत्वादन्यशेषमित्यर्थः। विधिवाक्यरूपमितियावत्॥ नविधाविति॥ विधौ विधायके प्रधानवाक्ये। परः प्रतियमानवाक्यार्थातिरिक्तोऽन्योवाक्यार्थोनास्तीत्यर्थः। अमुख्यार्थत्वेऽन्येशेषत्वं न प्रयोजकं किंनाम प्रत्यक्षविरोधएव। अन्यशेषत्वेपि प्रत्यक्षविरोधाभावे लोके वेदेच मुख्यार्थत्वस्यैव दर्शनादित्याह॥ अन्यशेषेपीति॥ कुतः क्रय्या यतो बहुक्षीरेत्यर्थः। इयं गौःक्रय्येत्यस्य शेषभूते बहुक्षीरा स्त्र्यपत्याऽनवद्यप्रजेत्यादिवाक्ये प्रत्यक्षविरोधाभावेन प्रतीयमानबहुक्षीरादिसंसर्गपरत्वेन मुख्यार्थत्वात्। कामधेनुरिति व्यतिरेकदृष्टान्तः। यथा इयं गौः क्रय्या यतः कामधेनुरित्यत्रकामधेन्वभेदस्य प्रत्यक्षसिद्धायां गवि बाधितत्वेन यथाऽमुख्यार्थत्वं कल्प्यते तथानेत्यर्थः॥ वेदेपीति॥ "तस्य हिरण्यं दक्षिणे" तिहिरण्यदक्षिणाविधिशेषे "सोरोदीद्यदरोदीत्तद्रुद्रस्य रुद्रत्वं यदश्रु अश्रीयत तद्रजतमभवत्तस्माद्रजतमदक्षिम्यमश्रुज" मित्यादिष्वपि प्रतीयमानसंसर्गे दक्षिणाभावरूपवाक्यार्थे तात्पर्यं विना रजतनिन्दाया असिद्धेः प्रत्यक्षविरोधाभावात् प्रतीयमानसंसर्गपरत्वरूपमुख्यवृत्तिरेवाश्रीयतइत्यर्थः॥ प्रस्तरादीति॥ व्यतिरेकदृष्टान्तः। यथा प्रत्यक्षविरोधात्प्रस्तरादिवाक्येऽमुख्यवृत्तिराश्रीयते तथानेत्यर्थः। एवमेव मुख्यार्थत्वेऽनन्यशेषत्वं न प्रयोजकं किंनाम प्रत्यक्षाविरोधएव। अनन्यशेषत्वेपि प्रत्यक्षविरोधेऽमुख्यार्थत्वस्य स्वीकारादित्याह॥ अनन्यशेषेपीति॥ सोमेन यजेतेति॥ प्रमाणलक्षणे नामधेयपादे चिन्तितं "सोमेन यजेते" तिश्रूयते तत्र तलारूपेण सोमेन यागं भावयेत् यागेन चेष्टं भावयेदिति वैयधिकरण्येनान्वयो वा सोमेन योगनेष्टम्भावयेदिति सामानाधिकरण्येनान्वयोवेति सन्देहे सोमलतायागयोरैक्याभावेन सामानाधिकरण्यायोगाद्वैयधिकरण्येनान्वय इति पूर्वपक्षः। सिद्धान्तस्तुवैयधिकरणेनान्वयेऽपि सोमेन यागम्भावयेद्यागेनेष्टम्भावयोदितिवाक्यभेदापत्तेः। तथाविरुद्धत्रिकद्वयमापद्यते। तथाहि। सोमेन यागं भवयेदित्यत्रयागं भवयेदिति यत्तत्सोमेनेति सोमरूपगुणविधाने यागे कर्मत्वानुबन्धि प्रधानत्वं अनुवाद्यत्वं उद्देश्यत्वमिति त्रिकं तथा सोमे करणत्वानुबन्धि गुणत्वं विधियत्वं उपादेयत्वं चेतित्रिकमस्ति। यागेन चेष्टम्भावयोदित्यत्रतु यागस्य करणत्वेन पूर्वं कर्मत्वानुबन्धित्रिकवत एव तद्विरुद्धकरणत्वानुबन्धित्रिकवत्त्वप्राप्तेः। अतो वैयधिकरण्येनान्वयायोगात्सामानाधिकरण्येनान्वयः। तत्र च प्रत्यक्षविरोधः समायाति। यजेः सोमलतारूपत्वाभावात्। अतः प्रत्यक्षाविरधाय मत्वर्थलक्षणया सोमद्रव्यवता यागेनेष्टं भवयेदित्यर्थाङ्गीकारेण लक्षणयाऽख्यार्थाङ्गीकारादित्यर्थः॥ श्रुतौ च प्रत्यक्षाविरोधायेति॥ उच्छाया विधेयत्वस्यानुभवरूपप्रत्यक्षविरुद्धत्वात् तदविरोधायेत्यर्थः॥ श्रुतौचप्रत्यक्षाविरधायेति॥ सर्वमिति॥ घटादेर्ब्रह्माभेदस्य बाधितत्वादित्यर्थः। अनन्यशेषत्वादमुख्यार्थं ब्रह्माद्वैतवाक्यं नेति निषेधो न युक्त इत्याह॥ सर्वस्यापीति॥ मुख्यार्थत्वे वाच्यत्वापत्त्या लक्षणाया अङ्गीकारेणामुख्यार्थतैवाङ्गीकृतेत्यर्थः। अद्वैतवाक्यस्य विधिवाक्यरूपत्वान्न तत्र लक्षणा युक्तेति चेन्न। लक्षणाबीजसद्भावे विधिवाक्येपि लक्षणा आवश्यकीत्याह॥ अन्वयेति॥ गङ्गायां घोष इत्यत्रान्वयानुपपत्तिः। भोजनसमये यष्टीः प्रवेशयेत्यादौ तात्पर्यानुपपत्तिः। तर्हि "न विधौ परः शब्दार्थः" इति शाबरवचनविरोधइत्यताह॥ शाबरेति॥ कयोश्चिदनुवादकविधायकयोर्वाक्ययोर्मध्ये अनुवादकस्य मुख्यार्थत्वाय विधायकवाक्ये लक्षणा न न्याय्या। किंनाम विधायकानुसारेणानुवाद एवामुख्यार्थ इत्येवम्परम्। नतु सर्वत्रापि विधिवाक्ये लक्षणैव नास्तीत्येवम्परमित्यर्थः॥ ॥ प्रत्यक्षस्य शब्दवाध्यत्वे बाधकविवरणम्।   
   
\</1-1-23\>

\<1-1-24\> %24. अपच्छेदन्यायवैषम्यम्%

 परेणेति॥ प्रत्यक्षसिद्धजीवादिधर्मिकत्वादित्यर्थः॥ अपच्छेदन्यायेनेति॥ षष्ठे चिन्तितम्। "पौर्वापर्ये पूर्वदौर्बल्यं प्रकृतिवत्।" "अध्यर्युं प्रस्तोतान्वारभते प्रस्तोतारं प्रतिहर्ता प्रतिहर्तारमुद्गाता उद्गातारं ब्रह्मा तं यजमान" इत्यादिश्रुत्या विहितस्य वहिष्पवमानं प्रसर्पता प्रस्तोत्रादीनां अध्वर्य्वाद्यन्वारम्भस्य विच्छेदे सति प्रायश्चित्तविशेषाः श्रूयन्ते। बहिष्पवमानं प्रसर्पतां मध्ये "यदि प्रस्तोतापच्छिद्याद्ब्रह्मणे वरं दद्याद्यजमानः यदि प्रतिहर्ताऽपच्छिद्यात्तर्हि सर्ववेदसं दद्यात् यद्युद्गाताऽपच्छिद्याददक्षिमं यज्ञमिष्ट्वा तेन पनर्यजेत तत्र तद्दद्याद्यत्पूर्वस्मिन्दास्यन्स्यात्" इति। तत्र क्रमेण प्रतिहर्त्रुद्गात्रोपरच्छेदे किं पूर्वनिमित्तकं सर्वस्वदक्षिणारूपं प्रायश्चित्तं कार्यं उत्तोत्तरनिमित्तकोऽदक्षिणोको यागः कार्य इति संशयेऽसञ्जातविरोधित्वेन पूर्वस्य प्रबलत्वात् प्रतिहर्त्रपच्छेदनिमित्तकं सर्वस्वदक्षिणारूपं प्रायश्चित्तं कार्यमिति पूर्वपक्षे "नानुपमृद्य पूर्वं तद्विरोध्युत्तरमुत्पत्तुमर्हती" ति न्यायेन पूर्वोपमर्देन परप्राबल्यस्यैव न्याय्यत्वादुद्गात्रपच्छेदनिमित्तकोऽदक्षिणाको याग एव कार्य इति परेण पूर्वस्य बाध इति सिद्धान्तः॥ न चापच्छेदइति॥ प्रतिहर्त्रपच्छेद उद्गात्रपच्छेदस्योपजीव्यो नैव भवति। येन परेणोपजीवकेन पूर्वस्योपजीव्यस्यापच्छेदनये बाधदर्शनात्प्रकृतेपि तथा स्यादित्युच्येतेत्यर्थः॥ अत्यन्ताबाध इति॥ विषयान्तरेप्यनवकाशेन सर्वथाऽप्रामाण्‌यरूप इत्यर्थः। कुतो नात्यन्तबाध इत्यत आह॥ प्रतिहर्त्रिति॥ प्रतिहर्तृमात्रापच्छेदे यदि प्रतिहर्ताऽपच्छिद्येत तदा सर्ववेदसं दद्यादिति शास्त्रप्रमाण्यसम्भवादित्यन्वयः॥ क्रमेणेति॥ प्रतिहर्त्रुद्गात्रोः क्रमेणापच्छेदेपि यदा प्तिहर्त्रपच्छेदः पश्चात्तनो भवति तदा परेण पूर्वबाधाङ्गीकारात्सर्ववेदसां दद्यादिति शास्त्रस्य प्रामाण्यसम्भवादित्यर्थः। ननु प्रतिहर्त्रुद्गात्रोर्युगपदपच्छेदे कथं सर्ववेदसं दद्यादिति शास्त्रप्रामाण्यसम्भव इत्यत आह॥ अत एव षष्ठ इति॥ यतो युगपदपच्छेदेपि सर्ववेदसं दद्यादिति शास्त्रप्रामाण्यसम्भवोऽत एवेत्यर्थः॥

 विकल्प उक्त इति॥ नात्यन्तबाधेनाप्रामाण्यमित्यर्थः। षष्ठेऽध्याये चिन्तितं - तत्र विप्रतिषेधाद्विकल्पः स्यात्। प्रतिहर्त्रुद्गात्रोर्युगपदपच्छेदे सर्वस्वदानादक्षिण्यरूपं नैमित्तिकद्वयं समुच्चीयते उत विकल्पइति संशये पुनर्यजेतेति प्रयोगद्वयसद्भावेन पूर्वस्मिन्प्रयोगेऽदक्षिणत्वमुत्तरस्मिन्सर्वस्वदानमित्युभयस्यापि सम्भवात्समुच्चय इति पूर्वपक्षः। यस्मिन्प्रयोगे निमित्तं तस्यैवाङ्गं नैमित्तिकं न प्रयोगान्तरे तस्यावकाशसम्भव इति एकस्मिन्नेव प्रयोगे द्वयमापतितम्। तच्च विरुद्धमतो विकल्प्यत इति सिद्धान्तः। एवं प्रतिहर्त्रुद्गात्रोः क्रमेणापच्छेदे प्रतिहर्त्रपच्छेदनिमित्तस्य सर्वस्वदानस्य परेणोद्गात्रपच्छेदेन बाधेपि नात्यन्ताबाधः। प्रकारत्रयेणापि तच्छास्त्रप्रामाण्योपपत्तेरित्युपपाद्य इतोपि नात्यन्तबाधः, प्रयोगान्तरे निक्षेपोपपत्त्या तच्छास्त्रप्रामाण्येपपत्तेरित्याह - किञ्चेति॥ षष्ठे स्थितं "यद्युद्गाता जघन्यः स्यात्पुनर्यज्ञे सर्ववेदसं दद्यात्"। प्रतिहर्त्रुद्गात्रोः क्रमेणापच्छेदे यदोद्गात्रपच्छेदो जघन्यः परः पश्चात्तनो भवति तदा "यद्युद्गाताऽपच्छिद्याददक्षिणं यज्ञमिष्ट्वा तेन पुनर्यजेत तत्र तद्दद्याद्यत्पूर्वस्मिन्दासर्यन्स्यादि " ति श्रूयते। तत्रोद्गात्रपच्छेदनिमित्तके प्रथमप्रयोगं दक्षिणाहीनं समाप्य कर्तव्ये ज्योतिष्टोमस्य पुनः प्रयोगे तद्दद्यादिति श्रुता दक्षिणा किं प्रस्तोम्नादिप्रसर्यणाधिकरणीभूतपूर्वक्रतुसङ्कल्पकाले या दित्सिता द्वादशशतरूपा सैवा। उत प्रतिहर्त्रपच्छेदे दित्सितासर्वस्वरूपा वेति संशये पूर्वस्मिन्दास्यान् स्यादित्युक्तत्वेन या क्रतुस्वभावतः प्राप्ता द्वादशशतरूपा सैवेति प्राप्ते प्रथमं द्वादशशतं धनं दास्यन्नासीत् तत् परेण प्रतिहर्त्रपच्छेदनिमित्तेन सर्ववेदसेन बाधितमेवेति पुनर्यज्ञे सर्वस्वदक्षिणैव देया। न च सर्वस्वदक्षिणापि प्रतिहर्त्रपच्छेदात्परेणोद्गात्रपच्छेदनिमित्तकाऽदक्षिण्येन बाधितेति वाच्यम्। प्रतिहर्त्रपच्छेदनिमित्तकसर्वस्वदक्षिणायाः प्रयोगान्तरे निक्षेपोपपत्तेरदक्षिण्येन न सर्वथा बाध इति सिद्धान्तितम्। प्रथमप्रयोगं बहिष्पवमानप्रसर्पणाधिकरणीभूतम्। न त्विति॥ येन सर्ववेदसं दद्यादिति शास्त्रस्य प्रयोगान्तरे निक्षेपाभावेनाप्रामाण्यं स्यादिति भावः। इति उद्गात्रपच्छेदनिमित्तकप्रयोगान्तरे सर्वस्वदाने द्वादशशतदक्षिणाया अपि प्राप्तत्वेन तदन्तर्भावादि ज्ञातव्यम्। यत्पूर्वस्निन्नित्युक्तदक्षिणाया द्वादशशतरूपत्वे प्रतिहर्त्रपच्चेदनिमित्तकप्रायश्चित्ताकरणेन प्रत्यवायप्राप्तेखः। अयं च विचार उद्गात्रपच्छेदस्य प्रतिहर्त्रपच्छेदात्पाश्चात्यत्व एव सति नान्यथा। यदि च प्रतिहर्त्रपच्छेदाभावेपि उद्गातृमात्रापच्छेद एव जातस्तदा पुनर्यजेत तत्र तद्दद्याद्यत्पूर्वस्मिन्दास्यान्स्यादित्युक्ता दक्षिणा द्वादशशतरूपैव न सर्वस्वरूपा। तस्याः प्रतिहर्त्रपच्छेदमात्रनिमित्तकत्वेन तदभावेऽयोगादिति॥ प्रयोगान्तरइति॥ उद्गात्रपच्छेदनिमित्तकप्रथमप्रयोगं दक्षिणाहीनं परिसमाप्य प्रतिहर्त्रपच्छेदनिमित्तेन कर्तव्ये ज्योतिष्टोमस्य द्वितीयप्रयोग इत्यर्थः।

 इतोपि न सर्वस्वदानशास्त्रस्य बाधः। तथाहि। यथा बदरफले श्यामरक्तरूपयोः क्रमेणोत्पत्त्यनन्तरं यः पूर्वं श्यामः स एवेदानीं पाकेन रक्त इति ज्ञानयोर्यथाऽविरोधेन प्रामाण्यमेवास्ति एवमेव यो द्वादशशतदक्षिणाधिकरणक्रतुः प्रतिहर्त्रपच्छेदेन निमित्तेन सर्वस्वदानविशिष्टतया कर्तव्योऽभूत्स एवेदानीमुद्गात्रपच्छेदेन निमित्तेनादक्षिण्यविशिष्टतया कर्तव्यो जात इत्येवं तयोः सर्वस्वदानादक्षिण्यप्रतिपादकशास्त्रजन्यज्ञानयोः प्रामाण्यत्तज्जनकशास्त्रयोरपि प्रामाण्यमित्याह॥ अपि चेत्यादिना॥ क्रमिकाभ्यां प्रतिहर्त्रुद्गात्रपच्छेदरूपाभ्याम्। तत्तन्नैमित्तिकेति। प्रतिहर्त्रपच्छेदनिमित्तकसर्वस्व दानवत्तया कर्तव्यतायाः उद्गात्रपच्छेदनिमित्तकादक्षिण्यवत्तया कर्तव्यतायाश्च क्रमेणोत्पत्तेरित्यर्थः॥ अन्यथेति॥ द्वादशशतदक्षिणावत्त्वेनेत्यर्थः॥ निमित्ते सतीति॥ प्रतिहर्त्रपच्छेदरूपे निमित्ते प्राप्ते सतीत्यर्थः॥ एवमिति॥ सर्वस्वदक्षिणावत्त्वादिना कर्तव्य इत्यर्थः। तथाच सर्वथाऽप्रामाण्यमिति भावः॥ अप्रामाण्यमिति॥ तथाच पूर्वस्मिन्नेकस्मिन्नेव क्रतो प्रकारद्वयेन करणयोग्यतयोरुत्पन्नत्वे तदुभयज्ञानस्य प्रामाण्यात्तज्जनकं तस्मिन् क्रतौ सर्वस्वदानादक्षिण्याभ्यां करणयोग्यताप्रतिपादकतज्ज्ञानजनकमिति यावत्, शास्त्रद्वयं प्रमाणमेवेत्यर्थः। प्राक्तथाभूतस्य शयामतया भूतस्य। पश्चादन्यथाभावात् रक्ततया भावात्। यथा श्यामरक्तरूपेण बदरफलरूपार्थस्यैव तादृशत्वात् श्यामतया भूतस्य। पश्चादन्यथाभावात् रक्ततया भावात्। यथा श्यामरक्तरूपेण बदरफलरूपार्थस्यैव तादृशत्वात् श्यामरक्तरूपत्वात् तज्ज्ञानयोर्नाप्रामाण्यं यथास्थितार्थावगाहित्वात् एवं प्राक् तथाभ्‌तस्य प्रतिहर्त्रपच्छेदनिमित्तकसर्वस्व दक्षिणावत्त्वेन करणयोग्यत्ववतः क्रतुरूपार्थस्यैव पश्चादन्यथाभावात् उद्गात्रपच्छेदनिमित्तकादक्षिण्येन करणयोग्यतावत्तया भावात् क्रतुरूपार्थस्यैव तादृशत्वात् सर्वस्वदक्षिणादक्षिण्यां करणयोग्यतावत्स्वरूपत्वात् नैकस्मिन् क्रतौ तदुभयज्ञानयोरप्रामाण्यं यथास्थितार्थावगाहित्वात्। ततश्च न तज्जनकशास्त्रयोरप्यप्रामाण्यमिति भावः। ननु एकस्मिन्नेव क्रतौ प्रतिहर्त्रपच्छेदनिमित्तकसर्वस्वदक्षिणावत्त्वेन कर्तव्यत्वज्ञानं अन्तरभाविन्योद्गात्रपच्छेदनिमित्तकादक्षिण्यवत्तया कर्तव्यतावगत्या मिथ्या किं न स्यादित्यत आह॥ न हीति॥ विज्ञानं प्रागासीदिति विज्ञानम्।

 अपच्छेदन्यायवैषम्यं प्रकृते उपपाद्य तद्विषयं शङ्कृह्णाति॥ पौर्वापर्यमिति॥ केवलमिति शेषः॥ यत्रेति श्रवणात्तत्रेति ग्राह्यम्। तथाच केवलमुपजीव्योपजीवकभावरहितं पौर्वापर्यं यत्रास्ति तत्रापच्छेदनयोऽपच्छेदन्यायो भवेत्। न हि प्रतिहर्त्रुद्गात्रोः क्रमेणापच्छेदे पूर्वमुपजीव्यमित्यर्थः। प्रकृते च प्रत्यक्षागमयोः पौर्वापर्ये सत्यपि उपजीव्योपजीवकभावाङ्गीकारात्ताभ्यां तन्न्यायवैषम्यमिति भावः। तथा विरोधश्च यत्रास्ति तत्प्रयुक्तं नियमात् उत्यन्तं विषयान्तरेऽनवकाशरूपं पूर्वाप्रामाण्यं च यत्र नास्ति तत्रापच्छेदनयो भवेत्। प्रतिहर्त्रुद्गात्रोः क्रमेणापच्छेदे तन्निमित्तकसर्वस्वदानादक्षिण्ययोर्विरोधोस्ति तत्प्रयुक्तं पूर्वाप्रामाण्यं नियमान्नास्ति। सर्ववेदसं दद्यादिति शास्त्रस्य प्रतिहर्तृमात्रापच्छेदादौ सति सावकाशत्वात्। प्रकृते च प्रत्यक्षागमयोर्विरोधोऽस्ति। तन्निमित्तकं पूर्वस्य प्रत्यक्षस्याप्रामाण्यं नियमान्नास्ति। विषयान्तरे सावकाशत्वसम्भवादिति वक्तव्यम्। न ह्येवं वक्तुं शक्यते। अनुमानविरोधेन सत्त्वग्राहिणः प्रत्यक्षस्य सत्त्वरूपार्थं विना विषयान्तरे प्रामाण्यस्यावकाशाभावान्नापच्छेदन्यायावकाशः। न च प्रकृतेऽपि सत्त्वग्राहिणः प्रत्यक्षस्यापि व्यावहारिकसत्त्वावगाहित्वेन सावकाशत्वमस्तीति वाच्यम्। सत्तात्रैविध्यस्योत्तरत्र दूष्यत्वादिति हृदयम्॥

 एवमिति॥ सर्ववेदसशास्त्रवदित्यर्थः। एतेनेति॥ अपच्छेदन्यायवैषम्योपपादनेनेत्यर्थः॥ सुगणेति॥ सगुणश्रुतेर्निर्गुणश्रुत्याऽपच्छेदन्यायेन बाधः। निषेधरूपत्वेन निर्गुणश्रुतेः परत्वात्। तथा सप्रपञ्चश्रुतेर्निष्प्रप़ञ्चश्रुत्या परयाऽपच्छेदन्यायेन बाध इति परोक्तमप्येतेनैव निरस्तम्। न ह्यस्माभिः पूर्वत्वमात्रेण बाधकत्वमुच्यते कन्तूपजीव्यत्वेन। न चापच्छेदे पूर्वमुपजीव्यमित्युक्तन्यायेनेत्यर्थः। यद्वा, स्वस्वदानशास्त्रवत्स प्रपञ्चादिश्रुतेरर्थान्तरेऽवकाशाभावेनेत्यर्थः॥ तत्परत्वादिति॥ वैदिकं अद्वैतादिवाक्यं पूर्वस्य प्रत्यक्षस्य बाधकम्। कुतः अद्वैतवाक्यस्य तत्परत्वात्। तस्मिन्नद्वैते तात्पर्ययुक्तत्वात्। परत्वात् अपच्छेदन्यायेन परत्वादित्यर्थः॥ निर्दोषत्वाच्चेति॥ अपौरुषेयत्वेनानाशङ्कितदोषत्वादित्यर्थः। आप्तवाक्यवत् यथाऽयं सर्प इति प्रत्यक्षस्य बाधकमित्यर्थः। अद्वैते तात्पर्याभावे च निर्दोषत्वं न सम्भवतीति भावः। तत्परत्वं अद्वैततात्पर्ययुक्तत्वादित्ययं हेतुः प्राबल्यं नैव साधयेत्। कुतः असिद्धत्वात्। अद्वैते तात्पर्ययुक्तत्वस्यासिद्धत्वादित्यर्थटः। असिद्धिमेवाह॥ असिद्धं हीति॥ द्वितीयस्य परत्वहेतोर्व्यभिचारस्थलमाह॥ परत्वं त्विति॥ पुनः परत्वस्य व्याकरणशास्त्रीयं व्यभिचारस्थलान्तरमाह॥ दृश्यते चेति॥"मृडमृदगुधकुषक्लिशवदवसः क्त्वा"। एभ्यो धातुभ्यः परः क्त्वा कित्स्यादिति क्त्वाप्रत्ययस्य कित्त्वं ककारेत्सञ्ज्ञकत्वं विहितम्। इदं च सूत्रं पूर्वं \`न क्त्वा सेडिति' परं पश्चात्तनं सूत्रम्। सेड्घातव अनिड्धातव इति द्विविधा धातवः सन्ति। तत्र सेट् क्त्वा सेड्घातोः पुरतः प्राप्तः क्त्वाप्रत्ययः कित् न इडागमोपेतः क्त्वा ककारेत्सञ्ज्ञको न स्यात् इत्येवं सेटः क्त्वाप्रत्ययस्य कित्त्वनिषेधः कृत इति स्थितिः। तत्र मृडमृदेत्यादिना यत् क्त्वाप्रत्ययस्य कित्त्वं विहितं तदनुपपन्नम्। क्त्वाप्रत्ययस्य कित्त्वं स्वभावत एव सिद्धमिति तद्वेधानवैयर्थ्यात्। असिद्धस्यैव विधेयत्वात्। अतो "व्यर्थं सत् किञ्चिदिष्टं ज्ञापयती " ति न्यायेन "न क्त्वासेडि" ति सेटः क्त्वाप्रत्ययस्य यः कित्त्यनिषेधः कृतस्‌तन्निषेधार्थत्वं गृहेत्यादिविधानस्याङ्गीकृतम्। तथाच शास्त्रेणि पूर्वमेव परस्य बाधकं दृष्टमिति परत्वहेतोर्व्यभिचारित्वात् न प्राबल्यसाधकत्वमितिभावः। यथोक्तं वैयाकरणैः -

"स्वत एव कितः क्त्वायाः किद्‌वाचोऽनर्थकत्वतः।  
सेटः क्त्वायाः किन्निषेधनिषेधर्थत्वमास्थितम्॥" इति।

स्वत एव स्वभावत एव कितः ककारेत्सञ्ज्ञकस्य क्त्वायाः क्त्वाप्रत्ययस्य किद्वाचः मृडेत्यादिसूत्रेण कित्त्वविधानस्य अनर्थकत्वतः व्यर्थत्वात् सेटः क्त्वायाः यः किन्निषेधः कित्त्वनिषेधः न क्त्वा सेडिते सूत्रेण कृतस्तन्निषेधार्थत्वमास्थितमङ्गीकृतं पाणिनिनेत्यर्थः। अयमेवाऽर्थः। अयमेवाऽर्थः पुनः कारिकान्तरेण सङ्गृहीतः।

"कित्त्वं हि क्त्वो निजं यन्न क्त्वा सेडिति निराकृतम्।  
मृडेत्यादिविधानं तु पुनरुज्जीवत्यदः॥" इति।

क्त्वः क्त्वाप्रत्ययस्य कित्त्वं निजं स्वाभाविकं अतो न विधेयमिति मृडेत्यादिसूत्रेण तद्विधानं तु कर्तृ न क्त्वा सेडिति सूत्रेण यत् सेटः क्त्वायाः कित्त्वं निराकृतं अदः कित्त्वं पुनरुज्जीवयति सेटः क्त्वायाः कित्त्वनिषेधनिषेधेन कित्त्वमेव पुनर्विधत्त इत्यर्थः।

 निर्दोषत्वाच्चेति हेतोः निर्दोषतान्यथासिद्धेरित्यन्यथासिद्धिरिक्ता। तामुपपादयति॥ निर्दोषत्वं त्विति॥ अद्वैतादिवाक्यस्य स्वार्थं तात्पर्याभावेपि अर्थान्तरे प्रामाण्येन निर्दोषत्वमन्यथासिद्धमिति न तस्य प्राबल्यहेतुत्वमित्यर्थः॥ इत्यपच्छेदन्यायैषम्यविवरणम्॥   
\</1-1-24\>

\<1-1-25\> %25.मिथ्यात्वानुमितेः अग्निशैत्यानुमितिसाम्यम्%

 ॥व्यवस्थापकं वेति॥ एतादृशस्थले अक्षस्य लिङ्गबाध्यत्वं एतादृशस्थले नेति व्यस्थापकं वक्तव्यमित्यर्थः। उक्तं व्यवस्थापकमुक्तमित्यर्थः॥ लिङ्गेति॥ सर्ववेष्टनस्मृत्या श्रुतिरनुमीयते यतोऽतो लिङ्गग्राह्या सर्ववेष्टनश्रुतिः। पदार्थत्वादिलिङ्गग्राह्यमनुष्णत्वम्। "यजमानः प्रस्तर" इति शब्दग्राह्यं यजमानत्वमिति विवेकः। तथाचोष्णत्वप्रत्यक्षेणानौष्ण्यानुमानं बाध्यते। अभयोरपि व्यावहारिकत्वेनाक्षसिद्धव्यावहारिकौष्ण्य निषेधरूपत्वादनुमानस्य। अतोऽनुमानमेवाक्षबाध्यम्। समानविषयकत्वात्। समानविषयकत्वं नाम तत्सिद्धसाध्यसमानसत्ताकवस्तुविषयकत्वं विवक्षितम्। प्रकृते चाक्षग्राह्यसत्त्वस्य व्यावहारिकतयाऽनुमानविषस्य सत्त्वनिषेधरूपमिथ्यात्वस्य तात्विकतया भिन्नविषयकत्वादनुमानेनैवात्र प्रत्यक्षं बाध्यं अतः समानविषयकत्वे बाध्यबाधकभावः। भिन्नविषयत्वे तु नेत्येवंव्यवस्थापकमस्तीत्यर्थः। अद्वैतं द्वितीयनिषेधरूपं मिथ्यात्वम्॥ शरणमिति॥ तत्प्रतिपादकत्वादिति यावत्। श्रुतिः नेहनानेत्यादिका। अनुमानं च ग्राह्यम्। व्यवहारिकसत्त्वग्राहिणोपजीव्यप्रत्यक्षेण विरोधान्न बिभेतीत्यर्थः॥ किंवेति॥ बाध्यबाधकभावमङ्गीकृत्य मिथ्यात्वग्राहिप्रमाणं तात्विकविषयक्तवाद्बाधकमेव नतु बाध्यम्। बाध्यं तु प्रत्यक्षमेवेति भाव इत्यर्थः। अनुमित्यादिकं मिथ्यात्वावगाह्यनुमित्यादिकमित्यर्थः। तदसिद्धस्य अक्षासिद्धस्य। तत्सिद्धस्यैव प्रत्यक्षसिद्धतात्विकसत्त्वस्यैव। मिथ्यात्वश्रुतेः तात्विकसत्त्वनिषेधपरायाः॥ अप्रसक्तेति॥ तात्विकसत्त्वस्य प्रत्यक्षसिद्धत्वेनाप्रसक्तत्वादित्यर्थः॥ अक्षसिद्धस्येति॥ अक्षसिद्धसत्त्वाभावमगृहीत्वैव तदसिद्धसत्त्वस्याभाव ग्रहणेऽक्षसिद्धसत्त्वाभावग्राहकत्वाभावेन तस्याबाधितत्वप्राप्त्याऽक्षसिद्धसत्त्वस्य तात्विकत्वं स्यादित्यर्थः॥ तात्विकतदभावेति॥ तात्विको यः सत्त्वाभावः तद्ग्राहिण एवेत्यर्थः। तद्बाधकत्वेन अक्षसिद्धसत्त्वबाधकत्वेन॥ अबाधोक्तीति॥ समानविषयकत्वप्राप्त्याऽबाधोक्त्ययोगादित्यर्थः॥ उपजीव्येति॥ तथाच "मिथ्यात्वग्राहितात्विक विषयकत्वाद्बाधकमेवे" त्ययुक्तमिति भावः॥ योगे वेति॥ उपजीव्यप्रत्यक्षबाधितस्यापि तात्विकत्वयोगत्यर्थः। तात्विकादित्यतां तात्विकादित्याभेदम्। श्रुतिरिति॥ "आदित्योयूप" इति श्रुतिरित्यर्थः॥ उपजीव्येनेति॥ व्यावहारिकभेदग्राह्यपजीव्यप्रत्यक्षविरोधान्न विभेतीत्यर्थः।

 योगे वाऽनौष्ण्यमपि तात्विकं स्यादित्युक्तं तदयुक्तमित्याशङ्कते॥ नन्विदमिति॥ वह्नौ साध्यमानं तात्विकतया भवद्भिरापाद्यमानं अनौष्ण्यमित्यर्थः। तुल्यस्वभावं व्यावहारिकम्॥ न चेदिति॥ अतात्विकजलाद्यनौष्ण्येन व्यावहारिकेण समस्वभावं न चेत्तर्ह्यैष्ण्याभावस्तात्विकः प्राप्तः। तथाचास्मदभिमतात्विकद्वितीयाभाव एव पर्यवसन्न इति तस्यैवेदं नामान्तरमित्यर्थः। तथाचेष्टापत्तिरिति भावः। विश्वमिथ्यात्वं अनुमानेन त्वया साध्यमानम्। अतात्विकेन व्यावहारिकेण। न तात्विकम्। तथाच मिथ्यात्वस्य तात्विकत्वाभावे जगतः पारमार्थिकत्वसिद्धिरिति भावः॥ न चेदिति॥ प्रपञ्चनिष्ठं मिथ्यात्वं अर्थक्रियानर्हरूप्यादिनिष्ठमिथ्यात्वसमस्वभावं न भवति, किन्त्वर्थक्रियाकारित्वाद्यविरोधि किञ्चिदस्तीत्यङ्गीक्रियमाणे ब्रह्मभिन्नसत्यप्रपञ्चप्राप्त्या द्वैतस्यैव नामान्तरं स्यात्। अद्वैतस्यैव नामान्तरं स्यादित्येतत्प्रतिबन्दीत्वेनोक्तम्। वस्तुतस्तु प्रपञ्चे मिथ्याभूतरूप्यादिवैलक्षण्यप्राप्त्या तत्स्वरूपोपमर्दकं न स्यात्। तथाच तत्स्वरूपसहिष्णोस्तत्प्रतिषेधत्वस्य पारिभाषिकत्वापातादित्यत्र तात्पर्यमिति ज्ञेयम्। साम्याभावमाशङ्कते॥ नन्विति॥ विलक्षणं व्यवहारिकात् रूप्यमिथ्यात्वात्। तत् प्रपञ्चनिष्टं मिथ्यात्वम्। मिथ्यात्वेति॥ प्रतिपन्नोपाधौ निषेधप्रतियोगित्वरूपमिथ्यात्वलक्षणसत्त्वमात्रेण तत्र मिथ्यात्वमिति व्यपदिश्यत इत्यर्थः। इदमपि वह्नौ साध्यमानानौष्ण्यमपि॥ तन्मात्रेणेति॥ तात्विकत्वमात्रेण विश्वान्तर्गतव्यावहारिकजलाद्यनौष्ण्यविलक्षणमपि अनौष्ण्यलक्षणयुक्तत्वादेवानौष्ण्यमिति व्यपदिश्यत इत्यर्थः। अनौष्ण्यं लक्षयति॥ स्पर्शत्वेति॥ स्पर्शत्वव्याप्यो यो जातिविशेषः शीतत्वं तद्वान् शीतस्पर्शः तदाश्रयो जलादिरनुष्ण इत्युच्यते तन्निष्ठधर्मत्वमेवानौष्ण्यमित्यर्थः। पुनर्व्यवस्थापकान्तरं शङ्कते॥ नन्विति॥ प्रातिभासिकस्य मिथ्यात्वं प्रातिभासिकप्रतियोगिकप्रतिपन्नोपाधिनिषेधः॥ व्यावहारिकस्येति॥ व्यावहारिकप्रपञ्चप्रतियोगिको निषेधस्तात्विकः। अतस्तात्विकनिषेधग्राह्यनुमानमेव व्यावहारिकसत्त्वावगाहिप्रत्यक्षस्य बाधकमिति भावः।

 प्रातिभासिकप्रतियोगिको निषेध एव व्यावहारिक इत्यस्य प्रतिबन्दीमाह॥ जलादीति॥ मिथ्यात्वं निषेध इत्यव्याख्याने औष्ण्यस्याभाव इति प्रतिबन्द्ययोग इति मन्तव्ियम्। व्यावहारिकप्रतियोगिकनिषेधस्तात्विक इत्यस्यापि प्रतिबन्दीमाह॥ अग्न्यादिस्थस्येति॥ औष्ण्यस्य त्वित्यनन्तरं अभव इति वर्तते।

 खण्डनकारोक्तां व्यवस्थां दूषयित्वोपसंहरति-तस्मादिति। मिथ्यात्वं लिङ्गशब्दग्राह्यम्। व्यावहारिकं स्पर्शनश्रुत्युष्णत्वायजमानत्वादिवदित्यर्थः। सा व्यवस्था। सत्यत्वस्य अक्षसिद्धस्य॥ व्यवाहारिकेति॥ तात्विकमिथ्यात्वविषयकानुमितिबाधेनाक्षसिद्धस्य व्यावहारिकत्वे व्यावहारिकानुष्णत्वानुमितिबाधेनाक्षसिद्धमौष्ण्यं नभोनैल्यवत्प्रातिभासिकं स्यात् न्यायसाम्यादिति शेषः। न चौष्ण्यस्य प्रातिभासिकत्वे करतलानलसंयोगाद्‌दाहाद्यर्थक्रिया न स्यादिति वाच्यम्। अर्थक्रियया सह स्वप्नस्य यथा प्रातिभासिकत्वं तद्वत् दाहाद्यर्थक्रियया सहैवौष्ण्यं प्रातिभासिकमित्यर्थः। न च वह्नावनुमितिविषयभूतमनौष्ण्यं प्रातिभासिकमेव न व्यावहारिकमिति वाच्यम्। तर्हि मिथ्यात्वानुमितिविषयभूतमिथ्यात्वमपि प्रातिभासिकमेव न तात्विकमिति समम्। पुनर्व्यवस्थापकमाशङ्क्य निषेधति॥ तत्वेति॥ उभयेति॥ वादिप्रतिवादीत्यर्थः। तथाच प्रत्यक्षेणैवानुमानबाधः। सत्वबुद्धिप्रामाण्येनोभयसंमतिः। भवतां संमतत्वेपि ममासंमतेः। अतोत्रानुमानमेव प्रत्यक्षबाधकमित्यर्थः॥ इहेति॥ सत्वबुद्धिप्रामाण्य इत्यर्थः। पुनर्व्यवस्थापकान्तरमाशङ्क्य निषेधति॥ तत्त्वशुद्धाविति॥ इतरा अनष्णत्वानुमितिः श्रुत्यनुगृहीता नेत्यक्षबाध्येत्यर्थः॥ मिथ्यात्वेति॥ मिथ्यात्वानुमित्यनुग्राहिका श्रुतिरनुवादकत्वेनाप्रमाणम्। न च मिथ्यात्वस्याप्राप्तत्वात् श्रुतेः तदनुवादकत्वायोगः। दृश्यत्वेनानुमितासत्यमिथ्यात्वानुवादित्वसम्भवात्। न चानुमानप्राप्तानुवादकत्वं श्रुतेः कथमिति वाच्यम्। यथा वह्नौ हिमनिवारणशक्तेरतीन्द्रियत्वेन प्रत्यक्षसिद्धत्वाभावात् अयं वह्निर्हिमनिवारणशक्तिमान् उद्भूतोष्णस्पर्श विशेषवत्त्वादित्याद्यनुमानसिद्धहिमनिवारणशक्त्यनुवादित्वं "अग्निर्हिमस्य भेषज" मितिश्रुतेर्दृष्टं तद्वदित्यर्थः।

 पुनर्व्यवस्थापकान्तरमाशङ्क्य निराचष्टे॥ मिथ्यात्वेति॥ अतो नाक्षबाध्येत्यर्थः। इतरा अग्न्यानौष्ण्यानुमितिर्न तर्कानुगृहीतातो बाध्येत्यर्थः॥ उक्तं चेति॥ अक्षबाधेनात्मक्षणिकत्वतर्काणामाभासत्वमित्यर्थः। ध्रुवे सति॥ लिङ्गं क्षणिकत्वसाधकं सत्त्वम्॥ प्रत्यक्षेति॥ यत इति शेषः। योऽहं पाकादिकर्ताऽभवं सोहमधुना व्याख्याताभवमिति स्थैर्यग्राहिप्रत्यभिज्ञाप्रत्यक्षसिद्धार्थविरुद्धार्थज्ञानजनकमित्यर्थः। मिथ्यात्वानुमितेरग्न्यनौष्ण्यानु मितिवैषम्यमाशङ्कते॥ नन्विति॥ तस्य चेति॥ प्रतियोगिभूतौष्ण्यस्य। तत्र वह्नौ तदभावानुमा अनौष्ण्यानुमा। प्रतियोगिग्राहकतयोपजीव्येन प्रत्यक्षेण बाधितेत्यर्थः॥ मिथ्यात्वं त्विति॥ येन पक्ष एव सत्यत्वरूपप्रतियोगिग्राहकतयोपजीव्येन प्रत्यक्षेण बाधः स्यादित्यर्थः। अभावत्वेपि सत्यत्वाभावत्वेपि। प्रतियोगिसत्त्वं तत्प्रतियोगिभूतसत्त्वम्॥ ब्रह्मणीति॥ तथाचौष्ण्यस्य पक्ष एव ग्रहणवत् न सत्यत्वरूपप्रतियोगिज्ञानं पक्ष एवापेक्षितं येन पक्ष एव प्रतियोगिग्राहकतयोपजीव्यप्रत्यक्षेण बाधः स्यादित्यर्थः। औष्ण्यप्रत्यक्षानौष्ण्यानुमित्योर्भिन्नविषयत्वाद्बाध्यबाधकभाव एव नास्तीत्याह॥ औष्ण्येति॥ इहेति॥ पक्ष एव प्रतियोगिग्राहकत्वेनोपजीव्यत्वभावेपीत्यर्थः। किञ्च मिथ्यात्वं न सत्यत्वाभावः, किन्तु भावान्तरमभावत्वेपि प्रतियोगिसत्त्वं ब्रह्मणि प्रसिद्धमित्यत्र न्यायसाम्येन दोषमाह॥ उष्णमात्र इति॥ अयमर्थः। अग्न्यनौष्ण्यानुमितेर्न प्रत्यक्षबाधो युक्तः। न चप्रत्यक्षे प्रतियोग्युष्णत्वग्राहकत्वेनोपजीव्यत्वाद्युक्त इति वाच्यम्। यदा प्रत्यक्षसिद्धं तेजः पक्षीकृत्यानुष्णत्वं साध्यते तदा बाधो न स्यादेव। प्रतियोगिभूतौष्ण्यस्य च तेजोन्तरे ग्रहणसम्भवेन पक्ष एवाग्रहणात्। अथवा सर्वं तेजःपक्षीक्रियते। ननु तर्ह्युष्णत्वं प्रतियोगिभूतं पक्ष एव प्रत्यक्षेण ज्ञातव्यमिति तद्बाधः स्यादेवेति चेत् स्यादेतदेवं यद्यनौष्ण्यं साध्येत। न चैवं किन्तु शैत्यं साध्यते। तथाच तस्य भावरूपत्वेन न तत्र प्रतियोगिग्रहापेक्षा। अतः प्रतियोगिग्राहकतयोपजीव्येन प्रत्यक्षेण तत्राबाधापातादिति। योगे वा नौष्ण्यमपि तात्विकं स्यादिति पूर्वमापादितम्। तदुपरि केनचिदिष्टापत्तिः स्वग्रन्थे प्रतिपादितास्ति तामाशङ्क्य दूषयति॥ एतेनेति॥ एतेनेत्युक्तं विवृणोति॥ शैत्यस्येति॥ स्यादिदं यद्यनौष्ण्यं साध्येत। नह्येवं किंनाम शैत्यं साध्यते। तदा नैवं वक्तुं शक्यम्। शैत्यस्य भावरूपत्वेन औष्ण्यात्यन्ताभावात्मकत्वाभावात्। अस्माभिरपि योगे वा शैत्यमपि तात्विकं स्यादित्येवापाद्यमानत्वान्नेष्टापत्तेरवकाश इति भावः। सङ्गृह्णाति॥ तस्मादिति॥ प्रत्यक्षोपजीविभिर्लिङ्गाद्यैः। स्वविरोधात् प्रत्यक्षविरोधात् मृत्यवस्थामापन्नैः प्रत्यक्षे विद्यमानं यत् स्वतः प्रामाण्यं तन्नैव बाध्यत इति कारिकार्थः॥ मित्यात्वानुमितेरग्निशैत्यानुमितिसाम्यविवरणम्॥   
    
\</1-1-25\>

\<1-1-26\> %26.प्रत्यक्षस्य लिङ्गाद्यबाध्यत्वे बाधकोद्धारः%

 नन्विदं रूप्यमिति प्रत्यक्षं इदं रूप्यं न भवति दाहच्छेदादिमत्त्वादिति युक्तिबाध्यं दृष्टमिति चेत्तत्राह॥ इदं रूप्यमिति॥ ननु गौरोहमिति अहन्त्वगौरत्वयोः सामानाधिकरण्यप्रतीतेरात्मनः शरीराभेदावगाहिप्रत्यक्षं आत्मा न चेतनत्वादित्यादिभेदानुमानबाध्यं दृष्टमित्यतआह। गौरोहमिति॥ किञ्च मम शरीरमित सर्वसिद्धभेदप्रत्ययाच्च गौरोहमिति नैक्याध्यासः किन्तूपचार इत्याह॥ कर्दमेति॥ गौणं उपचारः। तथाच व्यवहारमात्रमेवेदं न ज्ञानमित्यर्थः। "उपचारश्च कृष्णोहमपि कर्दमलेपने। वस्त्रस्ये" त्यनुव्याख्यानोक्तेः। ननूष्णं जलमिति प्रत्यक्षं नोष्णं जलं शीतत्वादित्याद्यनुमानबाध्यमिति चेत्तत्राह॥ उष्णमिति॥ गौणं उपचारः। तथाच प्रत्यक्षस्यानुमानबाध्यत्वे गौरोहमुष्णं जलमिति उदाहरणद्वयमप्यऽयुक्तमित्याशयः। प्रौढिवादोयम्। संयुक्तसमवायेन उष्णं जलं कृष्णं वस्त्रमित्यनयोः प्रत्यक्षयोः प्रमाणत्वादिति ध्येयम्। अत एवास्वरसाद्दूष्णान्तरमाह॥ यद्वेति॥ जले औष्ण्याभावस्य स्पार्शनेन पूर्वमेवनिश्चितत्वात्। निश्चितं यद्द्रव्यान्तरं अनुद्भूतरूपोद्भूतस्पर्शवत्तेजोरूपं तत्समभिव्याहारूपदोषेणोष्णं जलमिति ज्ञानं शङ्किताप्रामाण्योपेतमेव जायते। ततः परं प्रवर्तमानं लिङ्गं बाधकमिवोच्यत इत्यर्थः। नन्वथापि अहमिहैवास्मि सदने जानान इत्यात्माणुत्वग्राहिप्रत्यक्षं आत्मा विभुः सर्वत्र कार्योपलम्भादित्यनुमानबाध्यं दृष्टमित्यत आह॥ अहमिहैवेति॥ अणुत्वादिति॥ उत्क्रान्तिगत्यागतीनां हेतूनां सकाशादणुरेवेत्युक्तेरित्यर्थः। ननु दीपज्वालैक्यग्राहिप्रत्यक्षं हस्वत्वदीर्घत्वादिविरुद्धधर्माधिकरणत्वान्नैका पूर्वोत्तरदीपज्वालेत्यनुमानबाध्यं दृष्टमिति चेत् तत्र विकल्पयामः। यत्रादौ दीपो निर्वापितः पश्चात्पुनरारोपितस्तत्रज्वालैक्यग्राहिप्रत्यक्षमित्युच्यते। अथवा यत्र निर्वापितारोपितो न भवति किन्तु तथास्थित एवास्ति तत्र ज्वालैक्यग्राहिप्रत्यक्षमित्युच्यते। आद्ये आह॥ निर्वापितेति॥ नाशितेत्यर्थः। भेदग्राहीति॥ पूर्वोत्तरज्वालयोरितिशेषः। द्वितीयेत्वाह॥ अन्यत्रापीति॥ निर्वापितारोपितदीपेन भवतिचेदित्यर्थः। प्रत्यक्षेण परिणामभेदग्राहिप्रत्यक्षेण। दीर्घोयमित्यादिपरिणामभेदग्राहिप्रत्यक्षाभावे कथमित्यत आह॥ तादृशेति॥ नेति॥ एकप्रकारेणैव दीपस्य सत्त्वात्तत्र भेदग्राहिलिङ्गस्यैवाभावात्। तथाच तत्रैक्यग्राहिप्रत्यक्षं प्रमाणमेवेति भावः। नन्वयं सर्प इति प्रत्यक्षं नायं सर्प इत्याप्तवाक्येन बाध्यं दृष्टमित्यतआह॥ अयं सर्प इति॥ अयं सर्प इति प्रत्यक्षं पुनरुत्तरक्षणे नायं सर्प इति स्वप्रत्यक्षेणैव बाध्यं भविष्यतीत्यत उक्तम्॥ दूरस्थस्येति॥ स्वस्य दूरस्थत्वेन विशेषदर्शनावकाशाभावेन भ्रम एव भविष्यति न बाधकप्रत्यक्षावकाश इतिभावः। दृष्टान्तान्तरमाह॥ श्रुतीति॥ श्रुतिलिङ्गवाक्यप्रकाणस्थानसमाख्यानां समवाये परदौर्बल्यस्य निर्णीतत्वात्। दुर्बलेनापि श्रुत्यनुसारिणा प्रकरणेन श्रुतिगौरवात् प्रबलमपि लिङ्गादिकं बाध्यं दृष्टम्। तथापि "य एषोन्तरक्षणी" त्यत्रोक्तं चक्षुरन्तस्स्थत्वरूपलिङ्गं प्रबलमपि "प्राणो ब्रह्म कं ब्रह्म खं ब्रह्मे" त्यादिब्रह्मश्रुत्युपेतप्रकरणेन दुर्बलेनापि श्रुतिगौरवाद्बाध्यं दृष्टमित्यवधेयम्॥

 शिष्टाकोपि यथोदितमिति॥ प्रमाणलक्षणे स्मृतिपादे चिन्तितम्। "शिष्टाकोपे विरुद्धमितिचेत् न शास्त्रपरिमाणत्वादि" त्यत्र "वेदं कृत्वा वेदिङ्करोती" ति श्रूयते। वेदो नाम संमार्जनसाधनभूतदर्भमुष्टिः। तस्य करणं नाम दृढबन्धनादिरूपः सस्कारः। वेदिर्नाम गार्हपत्याहवनीययोर्मध्ये चतुरङ्गुलखाता भूमिः। तत्करणं नाम वेदेन संमार्जनादिसंस्कारः। तथाचादौ वेदः कार्यः पश्चाद्वेदिः कार्येति श्रुतौ क्रमः प्रतिपाद्यते। अत्रैव "क्षुत आचमेदि" ति स्मरणमस्ति। तत्र यदि वेदकरणानन्तरं यदि क्षुतः स्यात्तर्ह्याचामेत् अनन्तरं वेदिः कार्येति स्मृत्यर्थः। तत्र तत् स्मरणं प्रमाणमप्रमाणंवेति संशये वेदवेदिक्रमवचनस्यैव प्रबलत्वात्तद्विरुद्धं स्मरणमेवाप्रामामितिपूर्वः पक्ष। सिद्धान्तस्तु क्षुत आचामेदिति स्मरणं प्रधानभूताचमनादिपदार्थप्रतिपादकतया प्रबलम्। श्रुतिस्तु वेदवेदिरूपपदार्थयोर्धर्मभूतक्रमप्रतिपादकतया दुर्बला अतो निरन्तरान्तर्यप्रतिपादिका श्रुतिरेव स्मृत्या बाध्यतइति। प्रबलाश्रयसद्भावदशायामेव नीचं प्रबलबाधकं नान्यदेत्येतदूपपादयति॥ न हीति॥ प्रधानभूतेति॥ पदार्थनिष्ठधर्मापेक्षया पदार्थानां प्रधानत्वादित्यर्थः। तथाच प्रधानभूताचमनादि विषयकत्वरूपबलवदाश्रयवती स्मृतिः श्रुतिबाधिकेतिभावः। अन्यत्रापीति॥ औन्दुबरीं स्पृष्ट्वोद्गायेदित्यादावपीत्यर्थः॥ अत एवेति॥ अयं सर्प इति प्रत्यक्षं नायं सर्पइत्याप्तवाक्यं प्रति मूलभूतपरीक्षितप्रत्यक्षगौरवादेव शब्दबाधं यतोऽतएवेत्यर्थः। शब्देनैवेति॥

"अष्टाशीतिसहस्राणि विस्तीर्णं योजनानितु।  
प्रमाणं तत्रविज्ञेयं कलाः पञ्चदशैवत्वि " ति

शब्देनैवेत्यर्थः। \`ननु तत्रापि तन्मूलभूतप्रत्यक्षेणैव बाध ' इति शङ्कावारणाय अप्रत्यक्षमूलेत्युक्तम्। चन्द्रप्रादेशत्वादिसर्वापटुप्रत्यक्षवैलक्षण्यं जगत्प्रत्यक्षस्योपपादयितुं चन्द्रप्रादेशत्वादिप्रत्यक्षस्यापटुत्वेऽनुमानागमाबाध्यत्वं कथम्। प्रत्युतापटुत्वादेवानुमानागमबाध्यत्वमेव स्यादित्याशङ्कां परिहरन् ज्ञानप्रभेदं तावदाह॥ द्विविधं हीत्यादिना॥ एकाकारनियतं एककोट्यवगाहीत्यर्थः॥ निश्चयादिति॥ यद्दूरस्थत्वादिदोषयुक्तं तत्परिमाणादावयथार्थमिति साक्षिणा निश्चितत्वादित्यर्थः। एवं ज्ञानप्रभेदमुक्त्वा इदानीं चन्द्रप्रादेशत्वादिप्रत्यक्षस्य एककारविषयत्वात् स्तम्भप्रत्यक्षवत्पटुत्वमेव। अपटुत्वेपि आगमादिबाध्यत्वमेवेति शङ्काया उत्तरमाह॥ एवञ्चेत्यादिना॥ आदिपदेन नभोनैल्यप्रत्यक्षग्रहः॥ ज्ञातेनेति॥ साक्षिणेति शेषः॥ परिच्छेदो निश्चयः॥ नतु तेनेति॥ शब्दादिना न बाधः किन्तु प्रबलप्रत्यक्षेणैवेतिभावः॥ न बाध इति॥ तत्र प्रवर्तमानं शब्दादिबाधकमिवोच्यत इत्यर्थः॥ आगमादिनेति॥ येन तस्य बाधकत्वं स्यादित्यर्थः। किंनाम प्रबलप्रत्यक्षेणैवातस्तस्यैव बाधकत्वमिति वाक्यशेषः। द्वितीये द्वितीयमुदाहरति॥ अकलङ्कितमिति॥ स्वार्थपरिच्छेदे स्वार्थनिश्चये॥ न ह्यत्रेति॥ घटस्सन्नेवेत्यादिजगत्प्रत्यक्ष इत्यर्थः। तथाच सर्वापटुप्रत्यक्षवैलक्षण्यमितिभावः। प्रत्यक्षे क्लृप्तेति॥ चन्द्रप्रादेशत्वादिप्रत्यक्षे क्लृप्तेत्यर्थः। कल्प्येत जगत्प्रत्यक्षेपीत्यर्थः॥ विप्रलम्भेति॥ विप्रलम्भादिदोषेत्यर्थः। अपौरुषेयत्वेन पुरुषदोषनिबन्धनदोषाभावादितिभावः। जगत्प्रत्यक्षेऽ  
न्यत्रक्लृप्तदोषव्यतिरिक्तं दोषान्तरमाशङ्क्य निषेधति॥ नचेत्यादिना॥ जगत्प्रत्यक्षे दोषत्वेनोच्यमानमाविद्यकत्वं किं मेयस्य उत मानस्य नोभयमपीत्याह॥ मेयेत्यादिना॥ श्रौतेति॥ तथाच तस्याप्यप्रामाण्यं स्यादितिभावः॥ भेदवासनेति॥ तथाच भेदभ्रमवासनाया दोषत्वकथनमयुक्तमितिभावः॥ इदञ्चेति॥ अनुमानादिबाधकतयोच्यमानं सत्त्वग्राहिप्रत्यक्षमित्यर्थः॥ अवकाशदमिति॥ स्वबाधानायेतिशेषः। बाह्यं साक्षिभूतस्वरूपेन्द्रियव्यतिरिक्तं यक्षुरादि। अन्येन। अनुमानेनागमेनवेत्यर्थः॥ अवकाशदमिति॥ स्वबाधनायेतिशेषः। एवं चन्द्रप्रादेशत्वादिप्रत्यक्षस्या गमाबाध्यत्वमुपाद्य नभोनैल्यप्रत्यक्षस्याप्यनुमानाबाध्यत्वमुपपादयति॥ एवञ्चेति॥ दूरतः क्रोशादिपरिमितप्रदेशे नैल्यबुद्धौ सत्यां समीपे तावदाकाशे ममरूपं न प्रतियत एव दूरे तज्ज्ञानं दोषजन्यमिति समीपगमनात्प्रागेव निश्चिततया पश्चात्पुनर्धावनेन यत्प्रदेशे रूपं प्रतीतं तत्र गमने सति रूपं न प्रतीयत एव। तथाच नभोनैल्यप्रत्यक्षेण प्रागेव ज्ञातदूरादिदोषेणाप्रमात्वेन साक्षिणा ज्ञातेन सन्देहवत्स्वार्थपरिच्छेदपराङ्खेन निश्शङ्कप्रवृत्त्यजनकेनावकाशे दत्ते पश्चात् नभोनीरूपं विभुत्वादिति प्रवर्तमानमनुमानं बाधकमिवोच्यते नतु तेन बाधः किन्तु समबलप्रत्यक्षेणैवेतिभावः। अन्यापदेशेन स्वयमेव पक्षान्तरमुत्प्रेक्षयति॥ केचित्त्वित्यादिना॥ नीलमेवेति॥ तथाच दूरे नभोनैल्यप्रत्यक्षं प्रमारूपमेव न भ्रमरूपमित्यर्थः। तर्हि समीपे कस्मान्नोपलक्ष्यत इत्यतआह॥ समीपेत्विति॥ केचिदाहुरित्यस्वरसोद्भावनम्। तद्बीजन्तु गुरुचरणा इत्थमुपदिशन्ति। तथाहि। सिद्धान्तेऽव्याकृतमेवाकाशनीरूपं साक्षिवेद्यं नतु भूताकाशं साक्षिवेद्यं "आकाशे नीलिमोदेती" तिश्रुतिर्भूताकाशविषयैव। नीलरूपोपेतमपि तद्भूताकाशमतीन्द्रियमेव। न सर्वजनप्रत्यक्षविषयः। "भूतमप्यसितं दिव्यदृष्टिगोचर" मिति दिव्यदृष्टिगोचरत्वोक्तेः। नीलं नभ इति प्रत्यक्षञ्च सर्वजनसाधारणम्। अतो नायं पक्षःसाधीयानिति॥ ननु कथं नैल्यधियः साक्षिप्रत्यक्षबाधित्वम्। तथात्वे साक्षिणा नभसि नीलरूपं नास्तीति प्रतीत्या भाव्यम्। नचेयं प्रतीतिर्युक्ता। येनेन्द्रियेण प्रतियोगी गृह्यते तेनैव तदभावोपि गृह्यत इति नियमदर्शनादत्राप्यभावप्रतियोगिभूतनीलरूपस्य बाह्यपदार्थस्य साक्षिप्रत्यक्षाविषयत्वात्कथं साक्षिणा तदभावग्रह इतिचेन्न। अन्योन्याभावप्रत्यक्षेऽधिकरणप्रत्यक्षस्यैव तन्त्रतायाः सर्वतार्किकसंमतत्वेन प्रतियोगियोग्यत्वस्यातन्त्रत्वात्। यथा प्रतियोगिभूतपिशाचस्याचाक्षुषत्वेपि अधिकरणीभूतस्तम्भस्य प्रत्यक्षत्वमात्रेण स्तम्भः पिशाचो नेति अन्योन्यभावस्य ज्ञानं चक्षुषा भवतीत्यङ्गीकृतम्। एवमिहापि अधिकरणभूताव्याकताकाशस्य साक्षिसिद्धत्वात्प्रतियोगिनो नीलरूपस्यायोग्यत्वेपि तदभावज्ञानं साक्षिण ा युक्तमेवेत्याह॥ अचाक्षुषेति॥ साक्ष्ययोग्येति रूपविशेषणम्॥ रूपाभावस्यापीति॥ रूपात्यन्ताभावस्यापीत्यर्थः। नीलरूपाभावोपपादनाया व्याकृताकाशेऽवकाशत्वं निर्वक्ति॥ नीरूपत्वेति॥ नीरूपत्वोपेतपदार्थविशेषत्वमेवाकाशत्वमित्यर्थः। एवम्प्रतियोगिभूतनीलरूपस्य साक्ष्ययोग्यत्वेपि तदभावः साक्षिप्रत्यक्षएवेत्यस्मद्रीत्योक्तम्। परमतेतु नेदं दुर्घटं तन्मते नीलरूपस्यापि साक्षिवेद्यत्वाङ्गीकारात्। नचैतदनानुभाविकम्। नीलं नभ इति साक्षिणानुभूयमानत्वात्। नचेयं प्रतितिश्चक्षुषै वनसाक्षिणेतिवाच्यम्। निमीलितनेत्रस्यापि नीलं नभ इतिप्रतीतेर्दर्शनात्। तथाच प्रतियोगिनो नीलरूपस्याधिकरणीभूताकाशस्यच साक्षिवेद्यत्वङ्गीकारेण प्रतियोगितदभावयोरेकेन्द्रियग्राह्यत्वप्राप्त्या नैल्याभावज्ञानं साक्षिणैव भविष्यतीत्याह॥ परमतेपीति॥ अत्र चाक्षुषपिशाचान्योन्याभावदृष्टान्तेन साक्ष्ययोग्यरूपाभावस्यापि साक्षिणा ग्रहणादित्युक्तम्। अन्योन्याभावप्रत्यक्षे अधिकरणप्रत्यक्षस्यैव प्रयोजकत्वेन प्रतियोगिनो चाक्षुषत्वेपि अन्योन्याभावस्य चाक्षुषत्वोपपत्तावपि प्रकृते न तथा सम्भवति। नभोनीलं नेत्यत्यन्ताभावस्यैव प्रतीतेः। तत्र च प्रतियोगिनोऽभावग्राहकेन्द्रियत्वस्यैव तन्त्रत्वेन प्रकृते तदभावात्। न च नभो नीलं नेति प्रतीतिरपिअन्योन्याभावप्रतितिरेवेति वाच्यम्। तथात्वे नभोनीलं नेति प्रतीत्या नीलरूपान्योन्याभावस्यैवावकाशे सिध्या नीलरूपाभावासिद्धेः। घटादौरूपान्योन्याभावसत्वेपि तद्‌वत्वस्यैव दर्शनादित्यस्वरसमाहुरित्यनेन सूचयति। नीलरूपवदन्योन्याभावकत्वेतु स्वारस्यं द्रष्टव्यम्। अतएवास्वरसादाह॥ यद्वेति॥ आकाशे नीलरूपां नास्तीति प्रतीतिः चक्षुषैव भवति न साक्षिणा। नचाधिकरणस्याकाशस्यायोग्यत्वात्तत्र कथं रूपाभावज्ञानं चक्षुषा स्यादिति वाच्यम्। आकाशस्य श्रावणत्वाभावेपि आकाशे शब्दो नास्तीति शब्दाभावप्रतीतेः श्रावणत्वदर्शनात्। तथाऽचाक्षुषेपि वायौ रूपाभावज्ञानस्य चाक्षुषत्वदर्शनात्। अतोऽधिकरणस्यायोग्यत्वेपि प्रतियोगियोग्यत्वमात्रेण तदत्यन्ताभावस्य प्रत्यक्षतायास्तार्किकैरङ्गीकारात्प्रकृतेप्याकाशस्याचाक्षुषत्वेपि नीलरूपात्यन्ताभावज्ञानं चाक्षुषमेव भविष्यतीत्यर्थः। आकाशे रूपाभावज्ञानं चक्षुषैव भवतीत्येतदनुभवसिद्धमित्याह॥ दूरस्थस्येति॥ अन्यथेति॥ आकाशे नीरूपत्वप्रतीतेश्चाक्षुषत्वनङ्गीकारइत्यर्थः। नन्वाकाशस्य नीरूपत्वे कथं लिङ्गाभावः। भो नीरूपं परममहत्परीमाणवत्त्वात् द्रव्यानारम्भकत्वात् निस्पर्शत्वात् कालादिवत् पृथिव्यादित्रयेतरत्वाद्वायुवदित्यनु मानैस्तत्सिद्धिसम्भवादित्यत आह॥ महत्त्वेति॥ परममहत्परिमाणवत्त्वेत्यर्थः। अन्यथा महत्त्वमात्रस्य घटादौ व्यभिचारापत्तेरितिध्येयम्। ननु परममहत्त्वस्य कथमसिद्धिरुच्यते। भवद्भिरव्याकृताकाशे परममहत्परिमाणाङ्गीकारादित्यतउक्तम्। तत्पक्षइति॥ अव्याकृताकाशस्य परेणानङ्गीकाराद्भूताकाशस्यच "अबग्नीरनभोऽहङ्कृन्महत्तत्त्वगुणत्रयैः। क्रमाद्दशोत्तरै" रेति स्मृत्या परिच्छिन्नत्वावगमेन परममहत्त्वस्यासिद्धिरेव। तथा द्रव्यानारम्भकत्वमप्यसिद्धमेव "आकाशाद्वायु" रित्याकाशस्य वायुरूपद्रव्यारम्भकत्वङ्गीकारादित्यर्थः। अत्यावयविनि घटादौ व्यभिचारोपि द्रष्टव्यः॥ तससीति॥ ननु नीरूपत्वस्यापि तत्र सत्त्वान्नव्यभिचार इतिचेन्न। "नीलंविदारयामास तमश्चक्रेण माधव" इतिहरिवंशादौ तमसो विदारणोक्त्या तमसो नीलरूपवद्‌द्रव्यत्वस्यास्माकं सम्मतत्वात्। "नीलरूपं तमो द्रव्य" मितिवाचस्पत्युक्त्या परस्यापि संमतत्वादितिभावः॥ एर्तैरेवेति॥ परममहत्त्वादिहेतुभिरित्यर्थः॥ अशब्दत्वस्यापीति॥ शब्दरूपगुणराहित्य स्यापीत्यर्थः। त्रिवृत्करणपक्षे आकाशे रूपासिद्ध्या पञ्चीकरणेनेत्युक्तम्। एवञ्च पञ्चानां भूतानां मिश्रीकरणपक्षे आकाशस्य रूपवत्तेजोजलपृथिव्यात्मकतया रूपवत्त्वसद्भावेन रूपाभावानुमाने बाधः स्याद्यिर्थः॥ यद्वेति॥ नभोनीरूपं विभुत्वात् यद्विभु तन्नीरूपमिति व्याप्तिग्राहकं यत्साक्षिप्रत्यक्षं तेनैव नीरूपत्वग्राहिणा नीलं नभइतिप्रत्यक्षस्य बाधो नानुमानेनेत्यर्थः॥ तन्मूलेति॥ साक्षिप्रत्यक्षगृहीतव्याप्तिकविभुत्वानुमानेनैव बाधः॥ राजगौरवेण राजभृत्येनामात्यस्येवेत्यर्थः। नन्वेवं चेद्भवद्रीत्यैव वह्निरनुष्णः पदार्थत्वादित्वादित्यनुमानेन स्पार्शनप्रत्यक्षस्य बाधाभावेपि यत्र पदार्थत्वं तत्रानुष्णत्वमितिव्याप्तिग्राहकं प्रत्यक्षमस्ति तेनैव वा तन्मूलानुमित्या वा बाधोस्त्वित्यतआह॥ अनौष्ण्येति॥ स्यादिदं यदि पदार्थत्वानुष्णत्वयोर्व्याप्तिः स्यात्तर्ह्येव तद्ग्राहकप्रत्यक्षेण बाधदानावकाशः। नचैवं तत्राप्रयोजकत्वेन व्याप्तेरेवाभावादितिभावः। नन्वथापि यद्दृश्यं तन्मिथ्येति व्याप्तिग्राहकं यत्प्रत्यक्षं तेन वा तन्मूलकानुमित्या वा सत्त्वग्राहिप्रत्यक्षस्य बाधोस्त्विति साम्यमित्याशङ्क्याह॥मिथ्यात्वेति॥ घटधीवदिति॥ यथा घटधियो घटसत्त्वग्राहित्वं तथेत्यर्थः। व्याप्तिर्थः। व्याप्तिधीः व्याप्तिग्राहिप्रत्यक्षण्। नैवं त्वया वक्तुं शक्यम्। तथाहि। यद्दृश्यं तन्मिथ्योति व्याप्तिग्राहिप्रत्यक्षेण स्वविषयस्य हेतुसाध्यव्याप्त्यादेः सत्त्वं विषयीक्रियते नवा। नेतिपक्षे व्याप्त्याद्यसत्त्वप्राप्त्यानुमानाप्रामाण्यम्। आद्ये न दृश्यत्वहेतुमति मिथ्यात्वसिद्धिः। प्रत्यक्षविषयतया दृश्यत्ववति व्याप्त्यादौ मिथ्यात्वाभावेन व्यभिचारापत्तेरतोनुमित्या यत्सिषाधयिषितं प्रपञ्चान्तर्गतव्याप्त्यादेरपि मिथ्यात्वं तत्प्रतिकूलतया व्याप्तिप्रत्यक्षस्यानुमितिमूलत्वासम्भवान्नतेन वा तन्मूलानुमित्या वा सत्त्वग्राहिप्रत्यक्षस्य बाधइति साम्प्रदायिकोर्थः। प्रकारान्तरेणापि नास्मन्न्यायेन त्वयापि मिथ्यात्वानुमित्या सत्त्वग्राहिप्रत्यक्षस्य बाधो वक्तुं शक्यत इत्याह॥ अथवेति॥ व्याप्तिप्रत्यक्षं साक्षिप्रत्यक्षम्॥ धर्मीति॥ आकाशरूपधर्मिग्राहकोपि साक्ष्येव। अतस्तादृशानिमित्या नैल्यप्रत्यक्षबाध इतिभावः॥ व्याप्तिति॥ उक्तरीत्येत्यर्थः। अतएतादृशानुमित्या न सत्त्वप्रत्यक्षबाध इत्याशयः। निश्चला अप्रामाण्यसङ्कयाऽकलङ्कितेत्यर्थः॥ विजातीयेति॥ सजातीयप्रबलप्रत्यक्षेण विना विजातीयानुमानादिना न ब्ध्येत्यर्थः। ननु तर्हि यद्वाव्याप्तिप्रत्यक्षेणेत्यादिना नीरूपत्वानुमित्या कथं नैल्यप्रत्यक्षबाधोऽभिहित इत्यत उक्तम्॥ केवलेनेति॥ अतएव तत्र व्याप्तिप्रत्यक्षमूलानुमित्यैव बाध उक्तो न केवलयेति द्रष्टव्यम्। परीक्षितं प्रत्यक्षं नानुमानादिबाध्यमित्येतत्तवापि संमतमित्याह॥ उक्तञ्चेति॥ व्यवहारः प्रवृत्तिः॥ तत्र तथेति॥ तत्र प्रत्यक्षस्यापरीक्षितत्वादनुमानादिना बाधितं भवतीत्यर्थः॥ चिन्तयेति॥ परीक्षयेत्यर्थः॥ प्रत्यक्षस्य लिङ्गाद्यबाध्यत्वे परोक्तबाधकानामुद्धारविवरणम्॥   
\<1-1-26\>

\<1-1-27\> %27. अथ प्रत्यक्षस्य भाविबाधकशङ्का भङ्गः।%

 प्रत्यक्षमप्रमाणमेवेति प्रथमः कल्पः स्वतः प्राप्ततत्वादेनलक्षणप्रामाण्यस्य त्यागः किमनुमानविरोधात् आगमविरोधाद्वा भाविबाधकशङ्कया वेति त्रेधा विकल्पितः। तत्र प्रथमद्वितीयौ निराकृतौ। इदानीं तृतीयमनूद्यदूषयति॥ नापीति॥ सत्त्वग्राहिप्रत्यक्षस्य शङ्क्यमानं भाविबाधकं किमनुमानमागमोवा प्रत्यक्षं वा। नाद्यद्वितीयौ। कुत इत्यत आह॥ उक्तरीत्येति॥ जात्या उपक्रमादिन्यायैश्च प्रबलेन प्रत्यक्षेण वोरधान्नलिङ्गशब्दयोर्बाधकत्वमित्यर्थः। न तृतीय इत्याह॥ अक्षस्येति॥ जगत्प्रत्यक्षवदेव तद्बाधकेपि प्रत्यक्षेऽप्रामाण्यशङ्कया तेन बाध्यत्वायोगादित्यर्थः। ननु सामान्यतः केनचित्प्रमाणेन बाधः शङ्क्यत इतिचेत्तत्राह॥ सर्वेति॥ सत्त्वग्राहिप्रत्यक्षं बाध्यं त्रैकालिकनिषेधरूपबाधोपि तत्वात्स्वाप्नप्रत्यक्षवदिति अनुमातव्यं स्वाप्नगजादिज्ञानस्यापि जाग्रत्कालीनं स्वाप्नगजाद्यभावज्ञानमेव बाधकंवाच्यम्। तथाचजाग्रत्कालीन स्वाप्नगजाद्यभावप्रत्यक्षस्यापिभाविबाधकशङ्कयाऽप्रामाण्ये स्वाप्नप्रत्यक्षस्य बाधकाभावेन निषेधप्रतियोगित्व रूपबाधासिद्धौ दृष्टान्ताभावेनान्यत्र सत्त्वग्राहिप्रत्यक्षेण बाधकशङ्का नयुक्तेत्याह॥ किञ्चेति॥ जाग्रच्छब्देन स्वप्नदृष्टस्य गजादेरभावो ग्राह्यः। शुक्तरूप्यादेरभाव आदिशब्दार्थः। तयोर्ज्ञानस्येत्यर्थः। स्वप्नादेरित्यादिपदेन शुक्तिरूप्यादि। बाधो निषेधप्रतियोगित्वम्। वार्तिके भट्टवार्तिके। भट्टाचार्येणेतिशेषः॥ प्रतियोगिनीति॥ विरोधिनीत्यर्थः। स्वाप्नगजादिज्ञानविरोधिनि जाग्रज्ज्ञाने जाग्रत्कालीनगजाद्यभावज्ञाने दृष्टे प्रामाणिके सति॥ अस्माकं सत्यमिथ्याविवेकवतां स्वप्नादिबुद्धिर्मुषा मिथ्यार्थवभासिका भवेत्। तव स्वमिथ्यात्ववादिनः स्वाप्नजाग्रज्ज्ञानयोर्भेदः किङ्कृतः बाधकत्वेनाभिमतस्य जाग्रद्गजाद्यभावज्ञानस्यापि मिथ्यार्थावभासत्वात्स्वप्नगजादेर्मिथ्यात्वं न सिद्ध्यतीति वार्तिकार्थः। विश्वबाधकत्वेनाभिमतज्ञाने बाधकत्वव्यापकाभावात्तदभावइत्याह॥ अपिचेति॥ भ्रमकालीनापरोक्षबुद्धिर्भ्रमएव स्वस्य स्वकालीनत्वात् तदविषयो यो विशेषः शुक्तित्वादिस्तद्विषया इयं शुक्तिरितिधीर्बाधिका दृष्टेत्यर्थः। प्रकृतेतदभावमाह॥ नचेति॥ धीः वेदान्तजन्यब्रह्मविषयकचरमवृत्तिः। भ्रमाविषयविशेषविषया न भवति ब्रह्मणो निर्विशेषत्वादितिभावः। बाधकत्वव्यापकान्तराभावमाह॥ किञ्चेति॥ सप्रकारैवेति॥ भ्रमविरोधिप्रकारप्रकारिकेत्यर्थः। कुत इत्यतआह॥ निर्विकल्पिकायाइति॥ धर्मिमात्रविषयकत्वेनाबाधकत्वादितिभावः। प्रकृते तदभावमाह॥ किञ्च वश्वबाधिकाधीः किंशब्दजन्या शब्दाजन्यावा आद्येपि किं साप्रकारा निष्प्रकारा वा त्वदनभिप्रतत्वान्नाद्यइत्याह। नतावत्सेति॥ शब्दजन्या विश्वबाधिका नापीति॥ नान्त्य इत्याह॥ न च त्वन्मत इति॥ बाधिकाधीरिति॥ नेदंरजतमित्यादिका॥ भ्रमस्येत्यादि॥ एतावत्कालं शुक्त्यज्ञानमासीद्रजतज्ञानमासीदित्यनुभवेनाज्ञानं भ्रमस्वरूपञ्च न बाध्यते किन्तु भ्रमविषयएव। विषयस्य बाध्यत्वेपि ज्ञानस्वरूपस्याबाध्यत्वञ्च दुःखादिविषयकसाक्षिणः परमते प्रसिद्धमितिभावः॥ नेति॥ त्वयातु बाधकत्वाभिमतचरमवृत्त्या भ्रमस्वरूपाज्ञानदोषाध्यस्तद्रष्टृभूत जीवादिसर्वप्रपञ्चबाधाङ्गीकारेण दृष्टवैरूप्यापातइत्यर्थः। एतावत्पर्यन्तं भाविबाधकतया शङ्क्यमानं ज्ञानं न बाधकमित्युपपाद्या तद्बाध्यत्वं सन्घटइत्यादिप्रत्यक्षे नास्ति बाध्यत्वव्यापकाभावादित्याह॥ किञ्चेति॥ दोषजन्यं ज्ञानम्। प्रकृते तदभावादित्याह॥ नचेति॥ साक्षीति॥ वियदादिजगत्सत्यत्वग्राहित्यर्थः॥ तज्जन्यमिति॥ अजन्यत्वात्तस्येतिभावः।

 ननु यथाऽपौरुषेयतया वेदस्य दोषाजन्याप्यद्वैतश्रुतिर्भेदश्रुतिबाध्येति। एवं दोषाजन्यमपि साक्षिज्ञानं बाध्यतामित्यतआह॥ अद्वैतज्ञानेत्विति॥ नास्माभिर्भेदश्रुत्याऽद्वैतश्रुतिर्बाध्यत इत्युच्यते। किंनामाद्वैतश्रुतिजन्यं ज्ञानमेव। तच्चाभेदविषयकश्रुतितात्पर्यभ्रमजन्यमेवेत्यर्थः। सन्घट इत्यादिज्ञानेऽबाध्यत्वव्याप्यस्य सत्त्वादबाध्यत्वमङ्गीकार्यमित्याह॥ किञ्चेति॥ रूप्यज्ञानबाधकं यत् नेदं रजतमिति ज्ञानं तत्तुल्यं यन्मानं इयंशुक्तिरिति आप्तवाक्यजन्यज्ञानान्तरं तत्संवादि इयंशुक्तिरिति ज्ञानं तन्न बाध्यमित्यर्थः। प्रकृते तत्सद्भावमाह॥ द्वैतेति॥ अबाध्यत्वव्याप्यान्तरमाह॥ किञ्चेति॥ बाधकधीबोध्यं अनिषेध्यत्वेनेतिशेषः। तेन रजतस्यापि निषेध्यतया बाधकधीबाध्यत्वादबाध्यत्वापत्तिरिति शङ्कानवकाशः॥ न बाध्यमिति॥ अधिष्ठानभूतशुक्तिवदित्यर्थः। प्रकृते तत्सद्भावमाह॥ भेदश्चेति॥ कथं बाधकधीबोध्यत्वं भेदस्येत्यत आह तयेति॥ बाधकधियेत्यर्थः॥स्वेति॥ चरमवृत्तिरूपबाधकधीविषयस्य ब्रह्मणोऽभेदस्यवेत्यर्थः॥ भेदेति॥ स्वबाध्यो यो भेदस्तदभिन्नतयोत्यर्थः। अयम्भावः। द्वैतस्य बाधकं वेदान्तजन्यचरमवृत्तिरूपं ज्ञानं स्वविषयं ब्रह्म अभेदंवा निषेध्यद्भेदादभिन्नतया गृह्णाति॥ औदासीन्येनवा भिन्नतयावा। नाद्यः। तथात्वे भ्रमत्वस्यैवापत्त्या बाधकत्वायोगात्। यथानेदंरजतमितिज्ञानंस्वविषयं शुक्तिकाशकलं नषेध्यरजताभिन्नतया गृह्णातिचेत्तस्य भ्रमत्वमेव दृष्टम्। तथा इहापि ब्रह्म अद्वैतंवा स्वविषयं निषेध्यभेदाभिन्नतया गृह्णातिचेद्भ्रमत्वमेव स्यान्न बाधकत्वं भेदौदासीन्येन ग्रहणेपि तथैव। भेदादिप्रपञ्चसाधारण्येनैवैक्यग्रहणात्। तस्माद्यदा नेदंरजतमिति ज्ञानं स्वविषयभूतं शुक्तिशकलं रजताद्भिन्नमिति यदि गृह्णाति तर्ह्येव बाधकतया दृष्टं अतोऽत्रापि बाधकत्वोपपत्तये चरमवृत्तिर्ब्रह्म अद्वैतं वा स्वविषयं स्वनिषेध्यभेदाद्भिन्नमिति गृह्णातीत्यवश्यमभ्युपेयम्। ततश्चभेदस्य बधकधीबोध्यत्वं सिद्धमिति। उपसंहरति॥ तस्मादिति॥

 बाधकशङ्का भाविबाधकशङ्का सन्घटइति प्रत्यक्षे भाविबाधकशङ्काकिमबाधितबादो भविष्यतीत्येवंरूपा आहोस्विद्बाधितबाधो भविष्यतीत्येवंरूपा। नाद्यः। अबाधितबाधरूपकोट्यप्रसिद्धेः। न च रूप्यादिज्ञान बाधकेनेदंरूप्यमिति ज्ञानेऽबाधितत्वं प्रसिद्धमितिवाच्यम्। रूप्यादिबाधेपि बाधकशङ्कायाः सत्त्वात्। न द्वितीयः। तादृशशङ्काया द्वैतादेरबाध्यत्वाविरोधित्वात्। बाधो भविष्यतीत्येवं सामान्यतः सङ्कायाश्चयावद्विशेषा भावेनायोगादित्याह॥ कथञ्चेयं शङ्केत्यादिना॥ स्वव्याघाताच्चेति॥ स्वेनोक्ता भाविबाधकशङ्का स्वात्मानमेव घातितवतीत्यर्थः। दुष्टज्ञानं इदं रजतमितिज्ञानम्। युज्यते नेदं रजतमितिबाधकरूपादुष्टज्ञानेनेत्यर्थः… गृहीतमात्रेति॥ त्वन्मतेऽप्रामाण्यस्य स्वतस्त्वात् यः प्रत्ययः समृष्टा दृष्टइतिव्याप्तिमाश्रित्या गृहीतमात्रस्य भाविबाधकशङ्कया बाधाङ्गीकारे स्वपक्षोपि गृहीतमात्रस्य बाधरूपः स्वकीयः पक्षोपि न सिद्ध्यति तत्रापि बाधकशङ्काप्रसरेण स्वव्याघातादितिभावः॥ धीमात्रइति॥ तथाच न भाविबाधकज्ञाने बाधशङ्केतिभावः। किन्त्विति॥ तथाच द्वैतादिसाक्षात्कारएव बाधकशङ्का युक्तात्यर्थः। भाविबाधिकस्यासाक्षात्काररूपत्वनैयत्येनापसिद्धान्ताभीरुणा परेणोक्तमङ्गीकृत्य दूषणमाह॥ विशेषेति॥ वस्तुतस्तु भाविबाधकज्ञानस्यापि वेदान्तजन्यचरमवृत्तित्वेन साक्षात्काररूपतया तत्रापि शङ्का स्यादेवेत्याह॥ वृत्तिरूपेति॥ शब्दाजन्येति॥ द्वैतादिसाक्षात्कारः शब्दाजन्यइति तत्र शङ्का युक्ता। अद्वैतसाक्षात्कारस्तुशब्दजन्यइति न तत्रशङ्केत्यर्थः॥ मुक्तस्वरूपेति॥ तस्य नित्यत्वेन सर्वथाऽजन्यत्वेन शब्दाजन्यत्वादितिभावः। अतत्वावेदकमेव वेदान्तजन्यधीस्वरूपमितिशेषः॥ स्वक्रियाविरोधाच्चेति॥ सर्वत्र प्रत्यक्षे शङ्कास्तीति वदतस्तव बह्वायाससाध्या वेदान्तश्रवणादिक्रिया वेदान्तजन्यधीप्रामाण्यग्राहिसाक्षिगोचरा प्रामाण्यशङ्काभावसाध्या विरुद्ध्येतेत्यर्थः॥शङ्केति॥ भाविबाधकशङ्केत्यर्थः॥ अशङ्कामिति॥ वस्तुगत्या शङ्का न भवतीत्यर्थः॥ स्वव्याघाताच्चेति॥ घटादिसत्त्वग्राहिप्रत्यक्षं वस्तुतोऽप्रमाणमेव प्रमाणत्वेन साक्षी गृह्णातीति यथोच्यते तथा शङ्काग्राहिप्रत्यक्षमप्यशङ्कामेव शङ्कात्वेन गृह्णातीति शङ्कापातेन स्वन्यायेन व्याघातादित्यर्थः॥ शब्दान्येति॥ द्वैतसाक्षात्कारः शब्दान्यजन्यइति तत्रशङ्का युक्ता। वेदान्तजन्यसाक्षात्कारस्तु शब्दजन्यएवेति न तत्र शङ्केत्यर्थः। अनेन मुक्तानन्दव्यावृत्तिः कृता द्रष्टव्या। शब्दान्यजन्यसाक्षात्कारे तच्छङ्केत्युक्त्या शब्दजन्यसाक्षात्कारे तच्छङ्का नास्तीत्युक्तंस्यात् ऊँमितिचेत्‌तत्राह॥ दशमइति॥ शब्दाभासेति॥ वस्तुतो नवमे दशमस्त्वमसीति प्रयुज्यमानं वाक्यं शब्दाभासएवेत्यर्थः॥ साक्षात्कारेपीति॥ दशमोऽस्मीति भ्रमरूपसाक्षात्कार इत्यर्थः। दशमस्त्वमसीति वाक्यं साक्षात्कारजनकमिति तन्मतरहस्यम्॥ विशेषेति॥ शब्दान्यजन्यसाक्षात्कार एव तच्छङ्का नतु शब्दजन्यसाक्षात्कार इत्यत्र विशेषहेत्वभावादित्यर्थः॥ विश्वान्येति॥ शब्दान्यजन्यसाक्षात्कार एव तच्छङ्का नतु शब्दजन्यसाक्षात्कार इति यथोच्यते एवंवयमपि वदामो विश्वविषयकप्रत्यक्षभिन्नप्रत्यक्ष एव भाविबाधकशङ्का। ततश्चवेदान्तजन्यसाक्षात्कारेपि तच्छङ्कास्यान्न विश्वप्रत्यक्षइत्यपि वक्तुंशक्यत्वादित्यर्थः। यदि भाविबाधकशङ्कयाऽप्रमाणमेव प्रमाणत्वेन प्रत्यक्षं गृह्णातीत्युच्यते तर्हि मिथ्यात्वश्रुतेरेव त्वन्मतेन सिद्ध्येदित्याह॥ अद्वैतेति॥ अद्वैतश्रुतिस्वरूपग्राहिश्रोत्रप्रत्यक्षं लिङ्गकरणतापक्षेऽनुमानस्वरूपग्राहिचक्षुरादिकम्। तथाच वस्तुगत्या एकमेवाद्वितीयमितिश्रुतिर्नास्त्येव किंनामानेकमेव सद्वितीयमित्येवास्ति श्रुतिः। एवञ्चानेकमेव सद्वितीयमिति तात्विकीमेव श्रुतिं व्यावहारिकैकमेवाद्वितीयमितिश्रुतित्वेन अथवाव्यावहारिकीमेवानेकमेवसद्वितीयमितिश्रुतिं प्रातिभासिकैकमेवाद्वितीयमितिश्रुतित्वेन श्रोत्रप्रत्यक्षं गृह्णातीति शङ्कया मिथ्यात्वश्रुतिरेव न सिद्ध्येदित्यर्थः। तथाऽधूममेव धूमत्वेन चक्षुर्गुह्णातीति शङ्कया तेन वह्निसिद्धिरपि न स्यादित्यपि द्रष्टव्यम्॥

 शून्येत्यादि॥ अयमर्थः। त्वन्मते ब्रह्माद्वैतमेव तत्त्व द्वितीयस्यात्यन्ताभावएव तत्त्वं नतु शून्याद्वैतं सद्वैतं वा तत्वं तथाश्रुतेरश्रवणादिति त्वयोच्यते। तत्र वदामः। शून्याद्वैतं तत्वमित्यादिश्रुत्यभावग्राहिश्रोत्रप्रत्यक्षं तात्विक्यां शून्याद्वैतं तत्वमित्यादिश्रुतौ सत्यामेव व्यावहारिकं तदभावं गृह्णाति अथवा व्यावहारिक्यं शून्याद्वैतं तत्वमित्यादिश्रुतौ सत्यामेव प्रातिभासिकं तदभावं गृह्णाति। प्रतियोगितदभावयोर्भिन्नसत्ताकत्वनियमादित्याशङ्कया शून्याद्वैतसद्वितीयरूपतत्त्वसिद्धेरप्यापातादिति॥ आदिपदेन सद्वैतग्रहणम्॥ उक्तशङ्केति॥ शून्याद्वैतादिसिद्ध्यापादकोक्तशङ्केत्यर्थः॥ तस्याएवेति॥ आत्माद्वैतश्रुतेरेव भाविबाधक शङ्कयाऽप्रमाणत्वेन सन्दिह्यमानत्वादित्यर्थः। तथाच शङ्काया अभावेनात्माद्वैतश्रुतिप्रामाण्यसिद्धौ तद्विरुद्धतया तात्विक्यं व्यावहारिक्यां वेत्यादिनोक्तशङ्काया अभावेन शून्याद्वैताद्यसिद्धिः। तस्याञ्च सत्यां तद्विरोधाभावेन आत्माद्वैतश्रुतिप्रामाण्यसिद्धिरित्यन्योन्याश्रयादितिभावः। यदुक्तमद्वैतश्रुतिस्वरूपग्राहिप्रत्यक्षेपि शङ्कापत्त्या मिथ्यात्वश्रुत्यादेरेवासिद्ध्यापत्तेश्चेति तदयुक्तम्। वस्तुतो मन्मते मिथ्यात्वश्रुतिरपि नास्त्येव। सर्वस्यापि ब्रह्मातिरिक्तस्य मिथ्यात्वाङ्गीकारात्। न च तर्हि मिथ्यात्वसिद्धिःकथमितिवाच्यम्। व्यवहारदशायां भवदीयद्वैतश्रुतिरेवास्ति तत्वतः साऽद्वैतश्रुतित्वेनास्माभिर्ज्ञाताऽस्ति तादृश्यैवच श्रुत्याऽद्वैतं सिद्ध्यति। असतएव मन्मते साधकत्वेनाङ्गीकारादित्याशङ्क्यातिप्रसङ्गानाह॥ नचेत्यादिना॥ भेदश्रुतित्वेनेति॥ यथाऽसतएव साधकत्वेनाद्वैतश्रुतित्वेन ज्ञातयाऽद्वैतश्रुत्यैव मिथ्यात्वं सिद्ध्यतीति त्वयोच्यते तथेत्यर्थः। असतासाधकत्वमप्युत्तरत्र निराकरिष्यत इत्यवधेयम्। ननु मया प्रत्यक्षादीनां तत्वावेदकेनाद्वैतागमेन बाधः शङ्कितुं शक्यते। तत्वावेदकेन बाधस्य तात्विकसत्त्वविरोधित्वेन व्यावहारिकसत्त्वाविरोधित्वात्। अद्वैतागमस्य तु बाधो न शङ्कितुं शक्यः। सहि तत्वावेदकेनैव शङ्क्यो नातत्वावेदकेन तत्वावेदकञ्चाऽद्वैतागमादन्यन्नास्तीति कथमद्वैतागमे बाधशङ्केत्यतआह॥ नचेति॥ अद्वैतश्रुत्यादेस्तात्विकसत्त्वविरोधी यस्तत्वावेदकेन बाधः सएव शङ्क्यो नतु व्यावहारिकसत्त्वविरोधी अतत्वावेदकेन बाधःशङ्कनीय इति राजाज्ञाया अभावेनाद्वैतश्रुत्यादेरतत्वावेदकेनैव बाधोऽस्माभिः शङ्क्यतएव प्रत्युत त्वयोच्यमानः तत्वावेदकेन बाधोन्यत्र स्वप्नादौ कुत्राप्यदृष्टः। अस्माभिरुच्यमानोऽतत्वावेदकेन नायं गज इत्यादिजाग्रज्ज्ञानादिना बाधो व्यावहारिकसत्त्वविरोधी स्वाप्ने शुक्तिरजतादौच दृष्टोऽतोतत्वावेदकेनैव बाधोऽद्वैतश्रुत्यादेः शङ्क्यते तथाच व्यावहारिकसत्त्वं यदङ्गीकृतं श्रुत्यादेस्तन्न स्यात् तावतैव ममेष्टसिद्धेरित्यर्थः।

 नन्विदमयुक्तम्। अन्यत्र स्वप्नादावदृष्टेपि तत्वावेदकेनैव बाधे जगति शङ्किते तस्य च तात्विकसत्त्वविरोधित्वात्तदेव गच्छति न व्यावहारिकसत्त्वम्। अद्वैतश्रुत्यादेरन्यत्र स्वप्नादौ दृष्टेन अतत्वावेदकेन बाधे शङ्किते तस्य व्यावहारिकसत्त्वविरोधित्वात्तस्मिन्नपगते प्रातिभासिकत्वमेव स्यात्। नचेष्टापत्तिरितिवाच्यम्। अप्रातिभासिकत्वधीविरोधादित्यत आह। अप्रातिभासिकत्वधीस्त्विति॥ यथा ब्रह्मव्यतिरिक्तस्य मिथ्यात्ववादिनस्तवाद्वैतश्रुतित्प्रामाण्यादौ तात्विकत्वधीस्तवास्ति सा कथमिति वाच्यम्। बाधविलम्बाभावाच्छुक्तिरजतादावतात्विकत्वधीः श्रुत्यादौ बाधविलम्बात्तात्विकत्वधीरिति यदि ब्रूयास्तर्हि व्यावहारिकसत्त्वविरोध्यतत्वावेदकागमेन बाधशङ्कया श्रुत्यादैः प्रातिभासिकत्वलाभेपि तत्राप्रातिभासिकत्वधीरपि तात्विकत्वधीवत् बाधविलम्बप्रयुक्तेति वयमपि वदाम इत्यर्थः। ननु श्रुत्यादैः प्रातिभासिकत्वेपि अप्रातिभासिकत्वधीस्तात्विकत्वधीरिव युक्तेत्ययुक्तं तथात्वे "तरति शोकमात्मविदि" ति ब्रह्मतत्वज्ञानात् श्रुत्यादिसर्वप्रपञ्चनिवृत्तिप्रतिपादकश्रुतिविरोधः। प्रातिभासिकस्य ब्रह्मतत्वज्ञानान्निवृत्त्यनुपपत्तेरित्याशङ्क्य निषेधति॥ नचैवमिति॥ वस्तुतस्तु तन्निवृत्तिश्रुतिरेव नास्ति तत्रापि भाविबाधकशङ्काप्रसरादित्याह॥ अत्रापीति॥ अनिवृत्तीति॥ वस्तुगत्याब्रह्मतत्वज्ञानान्निवृत्तिश्रुतिस्सा न भवत्येव। सा च तन्निवृत्तिश्रुतित्वेन गृहीतेति शङ्कोदयादित्यर्थः। तद्दर्शनेन दोषबाधदर्शनेन। अद्वैतलिङ्गं मिथ्यात्वसाधकं दृश्यत्वादि। तत्वमसीत्यद्वैतशब्दः। तच्छङ्का दोषबाधशङ्का। सदोषानुमाया निर्दोषत्वमित्युक्तातिप्रसङ्गान्तरमाह॥ बाधितइति॥ बाधिते कथमबाधितत्वं शङ्कितुमर्हमित्यत उक्तं भ्रमबाधितेति॥ भ्रमबाधितत्वे नाभिमतेत्यर्थः। भ्रमनिवृत्तेत्यर्थ इत्यन्ये। इदं रजतमिति बाधितेऽक्षेऽनुष्णत्वादिसाधके पदार्थत्वादि लिङ्गाभासेचाबाधशङ्कापि स्यात् कुतः इयं शुक्तिरिति प्रमानन्तरं जातेन इदं रजतमिति भ्रमेण सा प्रमाबाध्यते तस्याः प्रमाया वस्तुगत्याऽबाध्यत्वमप्यस्ति कुतः भ्रमस्य अन्यथाविज्ञातस्य सम्यग्विज्ञानत्वाभावेन तदबाधकत्वात् तथाच भ्रमबाधितेप्यबाधितत्वदर्शनेन बाधितेऽक्षादावपि अबाधशङ्का स्यादित्यर्थः। तथाच वस्तुगत्या अबाधितेपि जगत्प्रत्यक्षे बाधितरूप्यादि प्रत्यक्षदृष्टान्तेन यदि बाधशङ्का क्रियते तर्हि भ्रमबाधितत्वेनाभिमतायां प्रमायां वस्तुगत्याऽबाध्यत्वसत्वेन तद्दृष्टान्तेन वस्तुतोऽबाधितेऽबाधितेप्यक्षे लिङ्गेच बाधशङ्कास्यादिति प्रातिबन्दीग्रहणमिति भावः। अद्वातलिङ्गशब्दयोरपि बाधशङ्का स्यादित्युक्तम्। लोके दोषजन्यज्ञानएव बाधदर्शनात् श्रुतेश्चनित्यत्वेन दोषजन्यत्वाभावादित्याशङ्कते॥ श्रुतिरिति॥ नित्यत्वं स्वरूपासिद्धमित्याह॥ त्वन्मतइति॥

 ननु नाद्वैतश्रुतौ दोषबाधयोः शङ्का तस्याः प्रमाकरणत्वरूपविशेषदर्शनसद्भावादित्यत आह॥ तस्याइति॥ श्रुतेः प्रमाकरणत्वेपि मम तत्ववादिनो जायमानाद्वैते तात्पर्यधीर्भ्रमइति तव शङ्कया तज्जन्यद्वैतधियः प्रमात्वं न सिध्यति। यथावा ब्रह्ममीमांसायां प्रत्यधिकरणं पूर्वपक्ष्यभिमत श्रुत्यर्थतात्पर्यधीर्भ्रम इति शङ्कया तज्जन्यधियः प्रमात्वं न सिद्ध्यति एवमेव श्रुतेः प्रमाकरणत्वेपि पूर्वपक्ष्यभिमतार्थइवतवाद्वैततात्पर्यधीर्भ्रमइति मम शङ्कया तज्जन्यायास्त्वदीयाद्वैतधियः प्रमात्वासिद्धेरित्यर्थः॥ उपक्रमेति॥ अद्वैतइति शेषः॥ उक्तन्यायेनेति॥ अनेकरूप्ये एवैकरूप्यशङ्कयेत्यर्थः। दोषजन्यत्वज्ञानरूपकारणाभावाच्च न भाविबाधकशङ्केत्याह॥ किञ्चेति॥ क्लृप्तदोषाणामतिदूरत्वादीनाम्। अत्र जगत्सत्यताग्राहिप्रत्यक्षे। विनिश्चितः परीक्षयेति शेषः। अन्यस्य अक्लृप्तस्य। प्रत्यक्षे दूरादिदोषाभावस्य योग्यानुपलब्ध्या निश्चयेपि सन्घटइति प्रत्यक्षे यदि दोषशङ्का तदा श्रुतावपि सा स्यादित्यर्थः।

 ननु दूरादिदोषाभावनिश्चयमात्रेण न प्रत्यक्षेणार्थसिद्धिः स्वप्नेप्येतादृशनिश्चयसद्भावेन स्वाप्नप्रत्यक्षतुल्यत्वादित्याशङ्कते॥ स्वाप्नेति॥ तर्हि ब्रह्मैव तत्वमिति वेदेपि भ्रान्त्याद्यभावनिश्चयो यो जायते सोपि शून्यमेव तत्वमिति स्वप्ने कश्चन वेदो दृष्टस्तत्र भ्रान्त्याद्यभावनिश्चयो यो जातस्ततुल्यइत्याह॥ स्वाप्नइति॥ नन्वद्वैतश्रुतौ स्वाप्नशून्यप्रतिपादकवेदवैषम्यानुभवान्न स्वाप्नवैदतुल्यत्वमित्यत आह॥ स्वप्नेति॥ समइति॥ सन्घटइति प्रत्यक्षेपि स्वाप्नप्रत्यक्षवैषम्यानुभवात् न तत्तुल्यत्वमित्यर्थः। एतावत्पर्यन्तं भवानिनो बाधकत्वमेवाऽयुक्तं तस्य बाधकत्वेपि नास्य जगतस्तद्बाध्यत्वं अतो न भाविबाधकशङ्कायुक्तेत्युक्तम्। इदानीमस्तु वा स शङ्का सा किं साक्षिप्रत्यक्षे क्रियते बाह्यप्रत्यक्षे वा नाद्यइत्याह॥ किञ्चेति॥ ननु दोषजन्यत्वज्ञानाभावेपि प्रमाणाजन्यत्वमात्रेण साक्षिण्यप्रामाण्यहेतुभूतबाधकशङ्कास्यादितिचेत्समानमेतद्वेदेपीत्याह॥ प्रमाणेति॥ तदप्रामाण्ये तस्याप्रामाण्यहेतुभूतबाधकशङ्कायाम्॥ गुणेति॥ अपौरुषेयतया आप्तोक्तत्वरूपगुणस्यैवा भावादितिभावः॥ अप्रामाण्येति॥ अप्रामाण्यहेतुबाधकशङ्कापातादित्यर्थः॥ निश्शङ्कमिति॥ निश्शङ्कं यथा सत्यात्तथा। साक्षिग्राह्यं यत्सुखादिकमित्यन्वयः। अस्त्यत्र पुरतः पानीयमिति वाक्यं श्रुतवतः पानीयसमीपप्राप्तिः प्राप्तस्य पानं तेनोदन्यानि मित्तदुःखनाशः सुखप्राप्तिरित्येवंरूपया सुखादिपर्यन्तपरीक्षयेत्यर्थः॥ तन्निरासादिति॥ दोषजन्यत्वज्ञाननिरासेन शङ्कानिरासादित्यर्थः। प्रत्यक्षे सुखपर्यन्ता परीक्षापि स्वाप्नप्रत्यक्षपरीक्षातुल्येत्याशङ्कते॥ नन्विति॥ यदि स्वाप्नजलप्रत्यक्षसम्बन्धिपरीक्षासाम्येन जाग्रदवस्थाकालीनजलप्रत्यक्षसम्बन्धिपरीक्षाया अप्यप्रमाण्येनानाश्वासः शङ्क्यते तर्ह्यद्वैतश्रुतावप्यनाश्वासः स्यात्। ननु तत्र नानाश्वासः ब्रह्मैव तत्त्वमिति वेदस्यापौरुषेयत्वज्ञानषड्विधतात्पर्यलिङ्गज्ञान तदनुग्राहकतर्कानुसन्धानशून्याद्वैत प्रतिपादकश्रुतिप्रतियोगिकप्राबल्य निर्णयब्रह्मसाक्षात्कार तज्जन्यब्रह्मभावापत्तिरूपमोक्षपर्यन्ता परीक्षास्तीति चेन्न। शून्यमेव तत्त्वमिति स्वाप्नवेदपरीक्षातुल्यत्वादित्याह॥ स्वाप्नस्येत्यादिना। नन्वद्वैतश्रुतिपरीक्षायाः स्वाप्नशून्याद्वैतश्रुतेपरीक्षातो वैषम्यमनुभूयतइति चेत् तर्हि स्वाप्नजलप्रत्यक्षे सुखान्तपरीक्षायाः सकाशात् जाग्रत्कालीनप्रत्यक्षेपि सुखान्तपरीक्षाया वैषम्यमनुभवसिद्धमित्याह॥ स्वाप्नेति॥ अन्यथेति॥ परीक्षायामप्यनाश्वसइत्यर्थः॥ न सिद्ध्येदिति॥ तत्सिद्विश्चत्वया परीक्षयैव वाच्या तदप्रामाण्ये तन्न सिद्ध्येदित्यर्थः। प्रपञ्चस्य स्वाप्नाद्विशेषस्येत्यन्वयः। स्वाप्नी स्वाप्नशून्याद्वैतश्रुतिसमाना स्यात्। सिद्धौ प्रपञ्चस्य स्वाप्नाद्विशेषस्येति वर्तते।

 ननु प्रत्यक्षं प्रत्यक्षत्वादेवाप्रमाणं अद्वैतश्रुतिस्तुशब्दत्वादेव प्रमाणमित्युच्यत इत्यत आह॥ नहीति॥ नहीक्षते प्रामाण्यमिति शेषः ईक्ष्यत इतिपाठमङ्गीकृत्य प्रामाण्याप्रामाण्यप्रयोजकत्वेन न प्रदर्श्यत इत्यर्थइत्यन्ये। प्रामाण्यं कर्तृ वैषम्यं नेक्षते। नापेक्षत इत्यर्थः। विशेषइत्यनन्तरं प्रामाण्ये प्रयोजकतयेतिशेषः। प्रत्यक्षे श्रुतिवत्प्रामाण्यप्रयोजकोऽबाधोस्तीत्युपसंहरति॥ तस्मादिति॥ सप्तमेति॥ शङ्कामात्रेणापवादे सप्तमो रसः सश्चन स्यादित्यपि शङ्कास्यादितिभावः स्वव्याघातादिनेति॥ भाविबाधकशङ्कायामपि भाविबाधकशङ्काप्रसरादित्यर्थः॥ उक्तंहीति॥ बाधाभावस्य प्रामाण्यप्रयोजकत्वमित्यर्थः। अर्थेऽत्यन्तासत्यपि शब्दस्तावदत्यन्तासद्रूप्यादिविषयकं ज्ञानं करोत्येव तत्र विषयाभावात्तज्ज्ञानं बाध्यते। अत्रेति तद्ग्रन्थप्रकृतपरामर्शः। तत्र स्वतः प्रामाण्यान्निश्वलामचलां प्रमां करोति। तत्रहेतुरबाधात्त्विति॥ तुल्यमिति॥ औत्सर्गिकप्रामाण्यस्य बलवद्बाधकैकापोद्यत्वेन प्रकृतेतदभावात्प्रत्यक्षस्य प्रामाण्यनिश्चयइत्यर्थः। अतः श्रुतेः प्रमाणत्वमित्यन्वयः। तत्रेहेतुरवबोधकत्वेनेत्यादि। वस्तुनि वस्तुसद्भावे । श्रुतेरबाधितत्वेन प्रामाण्येऽक्षप्रामाण्यस्य दृष्टान्तत्वेनोपादानादित्यर्थः स्वक्रियादिविरोधतः तत्वज्ञानाय वेदान्तश्रवणादिरूपस्वक्रियाविरोधप्रसङ्गात्। अध्यक्षे श्रुताविव भाविबाधकशङ्का न युक्ता। स्वक्रियाविरोधे दृष्टान्तः। अहेत्वेति॥ कारणं विनापि कार्यं स्यादिति शङ्कावत् धूमार्थं वह्निमुपादत्ते तृप्त्यर्थञ्च भोजनं तत्कारणञ्च तन्नेति ब्रूते इत्येवं वचनक्रियाया उपादानक्रियया विरोध इत्यर्थः प्रकृतेचोक्तरीत्या स्वक्रियाविरोध आयातीति न भाविबाधकशङ्का कार्येत्यर्थः॥ उक्तञ्चेति॥ भाविबाधकशङ्काराहित्यमित्यर्थः। इह जन्मनि केषाञ्चित् केषामपि बाधो नोपलभ्यते। योगिनां भविष्यतीतिचेत्तत्राह॥ योगीति॥ योग्यवस्थायां बाधो भविष्यति वा नवेति वयं न विद्य इत्युपहासः। परः केवलं स्वपक्षनिष्टदृष्टिरित्यपहासमुखेनातिप्रसङ्गं सूचयन् जगत्प्रत्यक्षस्य परीक्षितत्वादबाधनिश्चये युक्तइत्याह॥ नहीत्यादिना॥ शब्दानुमानाभासयोर्बाधं पश्यन्नपि परीक्षितत्वाद्वेदान्ततदनुकूलानुमानयोरबाधं निश्चिनोति। रूप्यादिधीप्रामाण्यग्राहिप्रत्यक्षस्य बाधं पश्यन्नपि परीक्षितत्वाद्वेदान्तजन्यधीप्रामाण्यग्राहिप्रत्यक्षस्याबाधं निश्चिनोति। पदार्थत्वरूपहेतोर्ब्रह्मणि मिथ्यात्वव्यभिचारं पश्यन्नपि परीक्षितत्वाद्दृश्यत्वहेतोर्मिथ्यात्वाव्यभिचारं निश्चिनोति। स्वैरिण्यास्सम्भोगकर्तृपुरुषानियमं पश्यन्नपि परीक्षितत्वात् स्वमातुःसम्भोगे कर्तृपुरुषनियमं निश्चिनोति। जगत्प्रत्यक्षस्य तु परीक्षितस्याप्य परीक्षितरूप्यादिप्रत्यक्षदृष्टान्तमात्रेणाबाधं न निश्चिनोतीति सम्भवति। परीक्षितप्रत्यक्षेप्यऽनाश्वासेऽपरीक्षित शब्दानुमानाभासादिदृष्टान्तमात्रेण परीक्षितवेदान्ततदनुकूलागमादेरप्यबाधादिनिश्चयो न स्यादिति न काप्युक्तव्यवस्था सिध्येदित्यतिप्रसङ्गइत्यर्थः। कुतो न सिद्ध्यतीत्यतआह॥ तदवसानत्वादिति॥ परीक्षावसानत्वादित्यर्थः। प्रत्यक्षसिद्धेऽनाश्वासो नास्तीत्येतदनुभवसिद्धमित्याह॥ नहीति॥ भाविबाधकशङ्काङ्गीकारे बाधकान्तरमाह॥ किञ्चेति॥ व्यभिचारेति॥ अग्नीषोमीयपशुहिंसायाः कर्तव्यत्वस्य श्रुतत्वाद्भूतत्वस्याहिंस्येत्वेन व्यभिचारदर्शनेनेत्यर्थः। अन्यत्रापि ब्राह्मणहिंसायामपि॥ तदाशङ्क्येतेति॥ कर्तव्यत्वशङ्का स्यादित्यर्थः॥ न्यायइति॥ अग्नीषोमीयपशुहिंसाव्यतिरिक्तब्राह्मणादिहिंसाया अकर्तव्यत्वरूपस्तदर्थो न
सिद्ध्येदित्यप्रामाण्यं स्यादित्यर्थः। इष्टापत्तिं परिहर्तमाह॥ उक्तंहीति॥ उपसंहरति॥तस्मादिति॥

 भाविबाधकशङ्कया प्रत्यक्षमात्रस्याप्रामाण्यं न वक्तुं युक्तमित्याह॥ किञ्चेति॥ अन्यथा तस्याप्रामाण्ये॥ वृद्धिमिच्छतइति॥ शतद्रव्यवतः कुसीदादिना शतद्वयं मे स्यादिति द्रव्याभिवृद्धिमिच्छतो मूलहानिवत् नेदंरजतमिति प्रत्यक्षविरोधे न शुक्तिरूप्यप्रत्यक्षस्याप्रमाणतया तद्विषयस्य मिथ्यात्वात्तद्दृष्टान्तेन समस्तस्यापि जगतो मिथ्यात्वं सिषाधयिषितम्। अन्यथा नेदं रजतमिति प्रत्यक्षस्याप्रामाण्ये इदं रूप्यमिति प्रत्यक्षस्याप्रामाण्यसाधकाभावेन प्रामाण्यपत्त्या शुक्तिरूप्यादेर्मिथ्यात्वसाधकाभावेन मित्यात्वाभावात् दृष्टान्तभावान्नविश्वमिथ्यात्वसिद्धिरित्यर्थः। अत्र शुक्तिरूप्यमिथ्यात्वं मूलं विश्वमिथ्यात्वं वृद्धिरितिविवेकः। यद्वा इदानीं त्वया रूप्यप्रत्यक्षदृष्टान्तेन सर्वजगत्प्रक्षस्याप्यप्रामाण्यं सिषाधयिषितदं तत्र नेदं रजतमित्येकस्य बाधकस्य प्रत्यक्षस्याप्रामाण्ये इदं रजतमिति प्रत्यक्षस्याप्रामाण्यं सिषाधयिषितं तत्र नेदं रजतमित्येकस्य बाधकस्य प्रत्यक्षस्याप्रामाण्ये इदं रजतमिति प्रत्यक्षस्याप्रामाण्यं न सिद्ध्यति। तस्य बाधकप्रमाणकत्वात्। तथाच दृष्टान्ताभावान्नप्रत्यक्षमात्रस्याऽप्रामाण्यं वक्तुं युक्तमित्यर्थः। अत्र रूप्यप्रत्यक्षाप्रामाण्यं मूलं सर्वजगत्प्रत्यक्षाप्रामाण्यं वृद्धिरिति विवेकः। मूलसंरक्षार्थं रूप्यादिबाधकप्रत्यक्षस्य प्रमाणत्वेङ्गीकार्ये घटादिसत्ताग्राहकस्यापि प्रामाण्यं स्यादित्याह॥ तथाचेति॥ नेदंरूप्यमिति प्रत्यक्षस्य प्रामाण्ये सिद्धेसतीत्यर्थः॥ तत्तुल्येति॥ नेदंरूप्यमिति प्रत्यक्षतुल्ययोगक्षेममित्यर्थः॥ सौषुप्तिकानन्दानुभवस्येति॥ तद्रूपसाक्षिप्रत्यक्षस्येत्यर्थः। सुखमस्वाप्समित्युत्तरकालीनपरामर्शबलेन आत्मन आनन्दरूपत्वं साक्षिणा सुषुप्तौ तात्विकमेवानुभूयत इत् स्वीकृतं साक्षिप्रत्यक्षस्यैवाप्रामाण्ये कथमानन्दरूपता तात्विकी स्यात् प्रमाणाभावादित्यर्थः। ननु सौषुप्तिकानन्दानुभवस्याप्रामाण्येपि आत्मन आनन्दरूपता "विज्ञानमानन्दं ब्रह्मे" त्यादिश्रुत्या सेत्स्यतीत्यतआह॥ आनन्देति॥ अनुभूतेति॥ अप्रमाणभूतसाक्षिसिद्धेत्यर्थः। तत्प्रामाण्यं प्रत्यक्षप्रामाण्यम्। ननु नास्माकं श्रुतिस्मृतिविरोधः श्रुतौ तत्त्वावेदकप्रामाण्यस्य प्रत्यक्षेत्वतत्त्वावेदकप्रामाण्यस्य चाङ्गीकारादित्यत आह॥ नचेति॥ कुतोनयुक्तमितिचेत् सकृत्प्रयुक्तशब्दस्यार्थद्वयकल्पनाया बलत्साधकाधीनत्वात्। प्रत्यक्षेत्वतत्वावेदकप्रामाण्यसाधकानं भाविबाधख शङ्कादिरूपाणां बाधकानां परिहृतत्वादित्याशयः॥ प्रत्यक्षस्य भाविबाधकशङ्काभङ्गविवरणम्। 

\<1-1-27\>

\<1-1-28\> %28.अथ प्रत्यक्षस्य पारमार्थिकसत्त्वग्राहित्वविवरणम्%

 पूर्वं प्रत्यक्षमप्रमाणमेव उत प्रमाणमपि कालत्रयाबाध्यत्वरूपसत्त्वग्रहाक्षममिति द्वौ विकल्पावुक्तौ तत्राद्यस्त्रेधा विकल्प्य निराकृतः। सम्प्रति द्वितीयमनूद्य निराकरोति॥ नापीति॥प्रत्यक्षस्य वर्तमानमात्रग्राहीत्वात् रसग्रहणादौ चक्षुषइव त्रिकालाबाध्यत्वरूपसत्यताग्रहणेऽक्षमत्वादित्यर्थः॥ तद्धीति॥ अबाध्यत्वरूपं सत्यत्वमित्यर्थः। सत्त्वं विद्यमानत्वम्। तदभावात् कालत्रयेपि सत्त्वरूपाबाध्यत्वाभावादित्यर्थः॥ कदाचित्सत्त्वइति॥ वर्तमानकालीने सत्त्वइत्यर्थः॥ स्वकालइति॥ ननु कथमत्र विरोधः नहि वर्तमानकालीनं सत्त्वं कालत्रयवृत्तिसत्ताप्रतिषेधाभावरूपमिति चेत् उच्यते। अनुमानग्राह्यं यत्कालत्रयवृत्ति सत्त्वप्रतिषेधरूपमिथ्यात्वं तदभावव्याप्यभूतैककालीनसत्त्वावगाहित्वेन वरोधोऽत्राभिप्रेत इत्याहुः। तन्न। वह्निरनुष्ण इत्यत्रापि कालत्रये औष्ण्याभावस्य साध्यत्वाप्रत्यक्षेणच वर्तमानकालएव औष्ण्यग्रहणात् त्रैकालिका नौष्ण्याभावव्याप्यभूतैककालीनौष्ण्यग्रहणात्साक्षात्साध्याभावावगाहित्वेन बाधकत्वं सर्वसंमतं न स्यादिति। गुरुचरणास्तु प्रतिपन्नोपाधौ त्रैकालिकसत्तानिषेधइत्यत्र देशकालयोरपि न निषेध्यकोटौ प्रवेशः किन्त्वधिकरणकोटावेव तथाच सद्वदेशे कालत्रयेच या सत्ता तत्प्रतिषेधो विवक्षित स्तथाच वर्तमानकालेस्ति तां सत्तां गृह्णन्साक्षात्कारः कालत्रये सत्तापत्तिषेधमात्ररूपबाध्यत्वं निरुन्धानोऽत्यबाध्यतां गृह्णात्येव। तथाच साक्षाद्ग्राह्याभावावगाहित्वेनैव विरोधइति। यथोक्तं भक्तिपादीयसुधायां "तत्सत्ताप्रतिषेधमात्ररूपबाधस्य तत्सत्ताग्राहिणा प्रत्यक्षेण विरोधावश्यं भावादि" ति। एतच्च तट्टिप्पण्यां गुरुचरणैर्निपुणतरमुपपादितमनुसन्धेयम्। किञ्च प्रत्यक्षे स्वविषयस्य वास्तवाबाध्यत्वग्राहि प्रमाणत्वात् वेदवत्। नचवेदे शब्दत्वादिकमेव स्वविषयाबाध्यत्वे प्रयोजकं नतु तज्जन्यज्ञानप्रामाण्यमिति वाच्यम्। तद्वाक्यविषयः सर्वकालसम्बन्धी भाविबाधकशून्यश्चेत्यनाप्तवाक्ये व्यभिचारेण शब्दत्वाद्युपाधेः समव्याप्त्यभावात्। ततश्चज्ञानप्रामाण्यमेव विषयाबाध्यत्वे तन्त्रमित्यङ्गीकार्यमित्याह॥ वेदेपीति॥ उक्तानुमानदृष्टान्तभूते वेदेपीत्यर्थः। उक्तप्रकारयुक्तानाप्तवाक्येत्येवपाठः। उक्तप्रकारत्रययुक्तेति पाठे शब्दत्वस्य सिद्धत्वात् तदनभिप्रेतमिति मन्तव्यम्। ततः किमित्यत आह॥ तच्चेति॥

 ननु ज्ञानग्राहकेण साक्षिणा प्रामाण्यस्य ग्राह्यत्वं कुत इत्यत आह॥ प्रामाण्यस्येति॥ स्वतस्त्वादिति॥ ज्ञानग्राहकग्राह्यत्वस्यैव स्वतस्त्वादित्यर्थः। ननु घटादिज्ञाने कश्चिद्दोषो बाधो वा वा भविष्यतीति न विषयाबाध्यत्वगर्भं प्रामाण्यमित्यत आह॥नचेति॥ कालतो मर्यादित्यन्वयः। मर्यादाव्यवच्छेदः तात्कालिकत्वमितियावत्। श्रुतिप्रत्यक्षयोः सत्यत्वग्रहणेप्यवान्तरवैषम्यमस्तीत्याह॥ इयांस्त्विति॥ वर्तमानेति॥ "तत्सत्य" मित्यादिश्रुतौ वर्तमानकालोपस्थापरकपदाभावादितिभावः। तत्र ब्रह्मणि। सा सत्ता तदनवच्छिन्ना वर्तमानकालानवच्छिन्ना॥ प्रत्यक्षेणेति॥ प्रत्यक्षज्ञाने वर्तमानकालस्यावश्यं विषयता प्रतीयते। इदमिदानीमितिहि प्रत्यक्षानुभवः। अत एव "कालः षडिन्द्रियवेद्य" इति प्रवादइत्यर्थः। तत्र घटादौ स सत्ता तदवच्छिन्ना वर्तमानकालावच्छिन्ना। प्रामाण्यप्रयुक्ताऽबाध्यत्वं वेदाक्षोभयसाधारणमित्याह॥ यद्देशेति॥ उभयेति॥वेदप्रत्यक्षोभयेत्यर्थः॥ नित्यत्वादीति॥ सर्वकालावच्छिन्नसत्तासम्बन्धरूपनित्यत्वाद्यसिद्धावपीत्यर्थः। त्रैकालिकेति॥ तद्व्याप्यावगाहित्व इति केचित्। उक्तरीत्या कालस्य अधिकरणकोटावेव प्रवेशेन निषेध्यकोटावप्रवेशात्सत्ताग्राहित्वेन कालत्रये यस्सत्यताप्रतिषेधस्तदप्रतियोगित्वरूपाबाध्यत्वग्राहित्वं साक्षादस्त्येवेति गुरुचरणाः। ननु यद्देशकालप्रकारावच्छेदेन यत्र यस्य येन सत्ता गृहीता तद्देशकालप्रकारावच्छेदेन तत्र तस्य तेन सत्त्वसिद्धावपि न त्रैकालिकनिषेधाप्रतियोगित्वसिद्धिः। "नेहनाने" तिभाविबाधबाधित्वादित्यत आह॥ कालान्तरेति॥ अन्येति॥ यत्कालाद्यवच्छेदेन तेन स्वार्थो गृहीतस्तत्कालभिन्नकालावच्छेदेन तन्निषेधतीत्यर्थः॥ आद्यइति॥ अनेन बाधकप्रमाणेन रूप्यज्ञानवत् यस्मिन्काले यत्रार्थो गृहीतस्तस्मिन्नेव काले तत्रार्थापहारादित्यर्थः॥ अन्त्यइति॥ यस्मिन्कालादौ योऽर्थो गृहीतः पूर्वज्ञानेन तस्मिन्नेव कालादौ बाधकज्ञानेन सोऽर्थोऽप्रतिषिद्धएव। अन्यद्वैवतु निषिद्धइति अनित्यत्वमेव स्यादित्यर्थः। कथमित्यत आह॥ नहीति॥अन्यथेति॥ वर्तमानमात्रग्राहित्वइत्यर्थः। प्रत्यक्षस्य त्रिकालाबाध्यत्वरूपपारमार्थिकसत्त्वग्राहित्वाभावेनाप्रामाण्ये घटादेः प्रातिभासिकवैधर्म्यरूपव्यावहारिकत्वं न सिद्ध्येत्। नचार्थक्रियाकारित्वेन तद्वैधर्म्यसिद्धिरिति वाच्यम्। तस्यैव मम तात्विकत्वसाधकत्वात्। तथाच प्रत्यक्षस्य त्रिकालाबाध्यत्वरूपतात्विकसत्ताग्राहित्वं सिद्ध्यतीत्याह॥ किञ्चेति॥ येन विशेषेण वैधर्म्यं व्यावहारिकत्वम्। कारिकार्थमाह॥ अस्तिहीति॥ विशेषः अर्थक्रियाकारित्वरूपः। तात्विकं त्रिकालाबाध्यम्॥ तर्हीति॥ तथाच तदपि तात्विकं न स्यादित्यर्थः। कथमिदमापादनमित्यतस्तयोरविशेषादित्याह॥ नहि घट इति॥ दोषाभावादिनिश्चयस्य रूप्यमिथ्यात्वप्रत्यक्षइव विश्वसत्यत्वप्रत्यक्षेप्यविशेषादित्यर्थः।

 ननु अक्षसिद्धत्वाविशेषाद्रूप्यमिथ्यात्वं तात्विकं नस्यादित्यत्रेष्टापत्तिः यतः रूप्यधर्मो मिथ्यात्वमपि मिथ्यैव। धर्मिणएव मिथ्यात्वे धर्मस्यापि मिथ्यात्वात्। नहिं वन्ध्यासुतस्य श्यामत्वाभावे गौरत्वं सेत्स्यतीत्यत आह॥ रूप्येति॥ कालान्तरबाध्यत्वे मिथ्यात्वइत्यर्थः॥ तात्विकं स्यादिति॥ मिथ्याभूतमिथ्यात्वकत्वाद्रूप्यं सत्यं स्यादित्यर्थः। तथाच परस्परात्यन्ताभावरूपयोरेवान्यतरनिषेधेऽन्यतरस्य सत्यत्वं गौरश्यामरूपयोस्तु नपरस्परविरहरूपत्वं अतो त्रैकाभावेऽपरस्य सत्यत्वमितिभावः। किञ्च प्रत्यक्षस्यातत्वावेदकत्वं तावदङ्गीकृतम्। तत्रातत्त्वं नामान्यस्यान्यात्मत्वं तथाच वस्तुतो व्यावहारिकस्य प्रपञ्चस्य त्रिकालाबाध्यत्वरूपपारमार्थिकत्वरूपं यदन्यात्मत्वाख्यमतत्वं तदावेदकत्वे खलु प्रत्यक्षस्यातत्वावेदकत्वं सिद्ध्यति। एवञ्च त्रिकालबाध्यत्वरूपपारमार्थिकसत्त्वावहगाहिताया आवश्यकत्वेन नवर्तमानमात्रग्राहित्वनियमइत्याह॥ किञ्चेति अतत्वं तत्वं पारमार्थिकं तद्भिन्नमतत्वं व्यावहारिकम्। इदमेव व्यावहारिकत्वं जगस्तत्त्वं वास्तवं रूपं तन्मत तत्वं पारमार्थिकं तद्भिन्नमतत्वं व्यावहारिकम्। इदमेव व्यावहारिकत्वं जगतस्तत्त्वं वास्तवं रूपं तन्मत इत्यर्थः। तथैव व्यावहारिकतयैव। यद्यथास्ति तत्तथैव गृह्णतस्तत्वावेदकत्वमेव स्यात्। अनुभूयतेचेति॥ प्रत्यक्षबाधमुपसंहरति॥ तस्मादिति॥ प्रत्यक्षस्यपारमार्थिकसत्त्वग्राहित्वविवरणम्।   
   
\<1-1-28\>

\<1-1-29\> %29. अथ विश्वमिथ्यात्वस्यानुमानबाधः%

 प्रत्यक्षबाधमभिधायानुमानबाधमाह॥ अनुमानेति॥ ब्रह्मप्रमान्येनेत्यादि॥ ब्रह्मान्यदित्येवोक्तेऽसतोपि फक्षकोटिनिवेशप्राप्त्या तत्र सत्त्वसाधने बाधःस्यात्तद्वारणाय असत्त्वानधिकरणत्वे सतीत्युक्तम्। तर्हि प्रातिभासिकस्यापि पक्षकोटिनिवेशापत्त्या बाधवारणायाबाध्य्तवे सतीत्युक्तम्। मायिमते प्रपञ्चस्य बाध्यत्वाभावेश्रयासिद्धिवारणाय ब्रह्मप्रमान्येनेत्युक्तं प्रपञ्चस्य मायिमते ब्रह्मप्रमान्येनाबाध्यत्वान्नपक्षालाभः। प्रातिभासिकस्यतु ब्रह्मप्रमान्येन बाध्यत्वात्तद्व्यावृत्तिः। तत्त्ववादिमते पक्षलाभाय नञ्द्वयगर्भता। ब्रह्मवृत्तिव्याप्यमिति मतेनेदं विशेषणम्। ब्रह्मवृत्तिव्याप्यं नेति मते ब्रह्मप्रमेत्येव वक्तुमशक्यमतआह॥ वेदान्तेति॥ प्रपञ्चस्य वेदान्ततात्पर्यप्रमाजन्यं यज्ज्ञानं चरमवृत्तिरूपं तदन्येनाबाध्यत्वान्न मायिमते पक्षालाभः। प्रातिभासिकस्य तु वेदान्ततात्पर्यप्रमाजन्यज्ञानान्यज्ञानबाध्यत्वात्तद्व्यावृत्तिः। तत्त्ववादिमते पक्षलाभाय नञ्द्वयगर्भत्वम्। शाब्दप्रमां प्रति तात्पर्यप्रमाहेतुरिति मतेनेदम्। शाब्दप्रमां प्रति तात्पर्यप्रमा नहेतुः अन्योन्याश्रयात् मानान्तरागम्यस्य वाक्यार्थस्य वाक्या दुपस्थितौ सत्यां तत्र वाक्यस्य तात्पर्यावधारणं तात्पर्यवधारणेच तेन वाक्यार्थप्रतीतिः तात्पर्यज्ञानस्य वाक्यार्थज्ञाने कारणत्वस्य पेरणोच्यमानत्वादित्येवमन्योन्याश्रयान्न शब्दार्थसंसर्गरूपवाक्यार्थप्रमां प्रति तात्पर्य प्रमाहेतुरितिमतेनाह॥ मोक्षहेत्विति॥ प्रपञ्चस्य मोक्षहेतुभूतं यज्ज्ञानं चरमवृत्तिरूपं तदन्येनाबाध्यत्वान्न मायिमते पक्षालाभः। तत्ववादिमते पक्षलाभाय नञ्द्वयगर्भता। गौरवान्नैवं पक्षनिर्देश इत्याशयेनाह॥ विमतं वेति॥ सद्वा परमार्थसद्वेति साध्यद्वयम्। तत्र प्रपञ्चे व्यावहारिकसत्त्वं नाम सत्त्वेन प्रतीतिमात्रं वस्तुतोऽर्थगतं सत्त्वं नास्ति। अत एव प्रतिपन्नोपाधौ स्वरूपेणैव त्रैकालिकनिषेधप्रतियोगित्वमङ्गीकुर्वन्ति। तन्मतानुसारेण सदित्येव साध्यनिर्देशः। अर्थगतं मायिकं सत्त्वमस्ति। अत एव प्रतिपन्नोपाधौ साध्यनिर्देशे सिद्धसाधनता स्यादतः परमार्थसद्वेत्युक्तम्। तेन परमार्थिकसत्त्वनिषेधङ्गीकारात्परमार्थसद्वेति साधितमिति भावः॥ प्रातिभासिकत्वेति॥ अनधिकरणत्वादेत्येवोक्ते सत्त्वादिधर्मानधि करणेऽसति व्यभिचारः स्यादतः असत्त्वानधिकरणत्वादित्युक्तम्। तावत्युक्ते प्रातिभासिके व्यभिचारः स्यादतः सत्यन्तविशेषणम्। असति व्यभिचारवारणाय विशेष्यभागः॥ अनिषेध्यत्वेनेति॥पुरोवृत्तिनं रङ्गं रजततया जानामीत्याद्यनुव्यवसायरूपप्रमां प्रति व्यवसायद्वारा विषये प्रातिभासिके रजते व्यभिचारवारणाय साक्षादित्युक्तम्। नेदं रजतमिति बाधकज्ञानरूपप्रमां प्रति निषेध्यतया साक्षाद्विषये रजते व्यभिचारपरिहाराय अनिषेध्यत्वेनेति विषयविशेषणम्। इदं रजतमिति भ्रमं प्रति अनिषेध्यत्वेन साक्षाद्विषये रजते व्यभिचारवारणाय प्रमां प्रतीत्युक्तम्॥ अनिषेध्यत्वेनेति॥ पदानां कृत्यं पूर्ववत्। इदं रजतमित्यस्मदादिभ्रमरूपं ज्ञानं प्रति अनिषेध्यत्वेन साक्षादपरोक्षत्वे रजतेप्यस्तीति व्यभिचारवारणाय पूर्वं प्रमां प्रतीत्युक्तम्। अत्र तत्स्थाने ईश्वरं प्रतीत्युक्तम्। रजतं चेश्वरं प्रति नषेध्यत्वेनैव साक्षादपरोक्षमित्यदोषः। इदं च

"अपरोक्षदृशो मिथ्यादर्शनं न क्वचिद्भवेत्  
सर्वापरोक्षविद्विष्णुर्विश्वदृक्तन्नातन्मृषा॥" इति प्रमाणोक्तमनुमानम्।

असत्यार्थक्रियाकारित्वस्यैन्द्रजलिकेपि सत्त्वाद्व्यभिचारवारणायाबाध्येत्युक्तम्। ऐन्द्रजालिकार्थक्रिया तु बाध्येति। नन्वेवं स्वरूपासिद्धिः। प्रपञ्चगतार्थक्रिया निष्प्रकारकब्रह्मज्ञानबाध्यत्वङ्गीकारादित्यत उक्तम्॥ सप्रकारकाबाध्येति॥ तथाच नासिद्धिः। प्रपञ्चगतार्थक्रियाया निष्प्रकारकज्ञानबाध्यत्वेन सप्रकारकाबाध्यत्वादितिभावः। रूप्यादौ व्यभिचारवारणाय आरोपितेत्युक्तम्। प्रातिभासिक स्येत्यादेरुक्तरीत्यार्थः स्पष्टः। वैकल्पिकं वा शब्दोपेतम्॥ एतद्विशेषणेति॥ ब्रह्मप्रमान्येनेत्यादिविशेषणेत्यर्थः। स्वबाधकाभिमतबाध्यदोषजन्यज्ञान विषयत्वेन स्वबाधकाभिमता बाध्यबाधविषयत्वेन परमते पर्यवसानेन पक्षलाभः। अस्मन्मते पक्षलाभाय नञ्द्वयगर्भत्वम्। स्वबाधकस्यैवाभावेन तदबाध्यदोषजन्यज्ञानविषयत्वं तदभिमताबाध्यबाधविषयत्वं च नास्ति अतो नास्माकं पक्षालाभ इतिज्ञेयम्। प्रातिभासिकं चैतेन पक्षाद्व्यावर्तितं प्रातिभासिकरजतविषयकज्ञानहेतुकाचादिदोषस्य रजतबाधकत्वेनाभिमतं यन्नेदं रजतमिति ज्ञानं तदबाध्यत्वेन स्वबाधकाभिमताबाध्यदोषजन्यज्ञानविषयत्वस्यैव सत्त्वात्। तथा प्रतिभासिकविषयको यो बाधस्तस्या प्रातिभासिकबाधकत्वेनाभिमतेन स्वेनैव बाध्यत्वादितिध्येयम्॥ सामानाधिकरणेति॥ ज्ञानेन समानाधिकरणेत्यर्थः। ज्ञानेनाबाध्यत्वे सतीत्येवोक्ते मायिमते पक्षालाभः अतः कर्मप्रगभावसमानकालीनेत्युक्तम्। जगद्बाधकञ्च ज्ञानं न कर्मप्रागभावसमानाकालीनं साक्षात्कारानन्तरं "क्षीयन्ते चास्याकर्माणि तस्मिन्दृष्टेपरावर" इति वचनात् कर्मणामनुदयेन तदाकर्मप्रागभावाभावात् अतः कर्मप्रागभावसमानकालीनं यदयं घटइति तदबाध्यत्वमस्तीति न पक्षालाभः। नन्वथापि पक्षालाभः यज्ञदत्तस्य जगद्बाधकज्ञानोत्पत्तिकाले देवदत्तकर्मप्रागभावसत्त्वेन प्रपञ्चस्य देवदत्तकर्मप्रागभावसमान कालीनयज्ञदत्तज्ञानेन बाध्यत्वात्। अतः समानाधिकरणेति कर्मप्रागभावविशेषणम्। तथाच बाधकज्ञानाधिकरणको यः कर्मप्रागभावो यज्ञदत्तयएव तत्समानकालीनं यज्ज्ञानं अयं घटइति ज्ञानं तेनाबाध्यत्वमस्तीत्यर्थः। प्रातिभासिकं चानेन पक्षाद्व्यावर्तितम्। शुक्तिसाक्षात्कारान्तरमपि कर्मणामुदयेन प्रातिभासिकरजतबाधकस्य शुक्तिज्ञानस्य ज्ञानसमानाधिकरणकर्मप्रागभावसमानकालीनत्वेन
तादृशज्ञानेनाबाध्यत्वस्य प्रातिभासिकेऽभावादिति द्रष्टव्यम्। स्वबाधकेत्यादिप्रकारत्रयेण पक्षनिर्देशेन प्रातिभासिकव्यावृत्तिर्जातेत्याह॥ प्रातिभासिकेत्यादिना॥ प्रातिभासिकेति॥ प्रातिभासिकस्य यद्बाधकं तेन बाध्यौ न भवत इत्यर्थः। सद्वेति साध्यनिर्देशकृत्यमाह॥ व्यावहारिकेति॥ द्वितीयसाध्ये विशेषवैयर्थ्यं परिहरति॥ अर्थगतमिति॥ मायिकं व्यवहारिकम्। ननु वादिनस्तव मते परमार्थसद्वेति द्वितीयसाध्ये परमार्थेति विशेषणं व्यर्थम्। नचापरमार्थसद्व्या वृत्त्यर्थं तदिति वाच्यम्। भवन्मतेऽपरमार्थसतोऽभावेन व्यावर्त्याप्रसिद्धेः अतः सदित्युक्ते परमार्थसत्त्वस्यैव प्राप्तेस्तद्विशेषणं अनुमानप्रयोक्तुर्वादिनस्तव मते व्यर्थमित्याशङ्क्य निराकरोति॥ नचेति॥ सत्त्वेनेति॥ सत्त्वेन धीमात्रमेव नतु वास्तवं सत्त्वमित्येवं रूपमपारमार्थिकसत्त्वं रूप्यादौ मयाप्यङ्गीकृतमिति तद्वारणाय तत्सार्थकमिति भावः। तर्हि मायिमते प्रवेशः स्यादित्यस्वरसादेवाह॥ अनिर्वाच्येति॥ नेदं विशेषणं व्यर्थम्। प्रातिभासिकव्यवहारिकसत्त्वव्यावृत्त्यर्थत्वात्। न च भवन्मते व्यावर्त्या प्रसिद्धिरितिवाच्यम्। परमते तत्सद्भावेन परप्रसिद्धिमात्रेण व्यावर्त्यत्वोपपत्तेः। परप्रसिद्धिमात्रेण स्वलक्षणस्थविशेषणकृत्यकथनमदृष्टमिति चेन्न। यथाहि सत्त्वानधिकरणत्वे सत्यसत्त्वानधिकरणत्वे सति सदसत्त्वानधिकरणत्वमनिर्वचनीयत्वमित्यनिर्वाच्यत्वलक्षणे आद्यविशेषणद्वयव्यावर्त्यप्रसिद्धावपि सदसतो मायिमतेऽभावात्तृतीयं विशेषणं व्यर्थमित्याशङ्कायां स्याद्वादिमते जगतः सप्तभङ्गित्वेन सदसत्त्वस्य तन्मते प्रसिद्धत्वेन व्यावर्त्यत्वं परैरुक्तं तद्वदित्यर्थः। परप्रसिद्धिमात्रेणेत्यस्य स्याद्वादिप्रसिद्धिमात्रेणेति साम्प्रदायिकोर्थः। कस्यचित्पुंसः सदसत्त्वारोपः कुत्रचिज्जातः तादृशभ्रमरूपप्रसिद्धिमात्रेणेत्यर्थइत्येतदसाम्प्रदायिकं व्याख्यानमित्युपेक्ष्यम्। किञ्च मया त्वां प्रत्यनुमानं प्रयुज्यते तत्र विमतं सदित्येव प्रयोगे तव सिद्धसाधनता स्यादतः परमार्थेति विशेषणम्। नचेदं मत्प्रयोजनमेव न भवत्प्रयोजनमिति वाच्यम्। अनुमानप्रयोक्त्रा मया यथा तव सिद्धसाधनादिकं न स्यात्तथा यत्नः कार्यः। अतस्तव प्राप्तसिद्धसाधनोद्धापि मत्प्रयोजनमेवेत्याह॥ परार्थेति॥ जन्येति॥ यथा निरीश्वरवादिनं मीमांसकं प्रति जन्यपदस्य व्यर्थत्वेपि जन्यकृत्यजन्यत्वावच्छिन्ने सकर्तृकत्वसिद्धेरुद्देश्यत्वेन उपरञ्जकव्यावर्तकं विशेषणं तदित्यङ्गीकृतम्। यथा वा पर्वतः प्रमेयवह्निमानित्यत्र प्रमेयत्वं वह्नेर्नव्यावर्तकं विशेषणं किन्तु प्रमेयवह्निसद्धेरुद्देश्यत्वेनोपरञ्जकमेव तदिति अवैयर्थ्यमित्युच्यते। तथा परमार्थसत्त्वरूपसाध्यसिद्धेरुद्देश्यत्वेन उपरञ्जकविशेषणत्वेनावैयर्थ्यादित्यर्थः। यथोक्तं परेण "विशेषणमपिद्विविधं व्यावर्तकमुपरञ्जकं चेति। तत्राव्यावर्तकं विशेषणमुपरञ्जकमित्युच्यत " इति॥ मां प्रतीति॥ त्वन्मते व्यावर्त्याप्रसिद्धेरितिभावः॥ आद्येति॥ प्रातिभासिकत्वानधिकरणत्वे सत्यसत्त्वानधिकरणत्वादित्याद्यहेतावित्यर्थः॥ वादिनं प्रतीति॥ अनुमानप्रयोक्तारं त्वां प्रतीत्यर्थः॥ अप्रसिद्धिरिति॥ "सद्भ्यामधिकरणप्रतियोगिभ्यामभावो निरूप्यत" इति वचनादिति भावः॥ अप्रमाणिकस्यापीति॥ तथाच प्रतियोगिसत्त्वं नापेक्षितमित्यर्थः॥ प्रतिभासमात्रशरीरेति॥ मात्रशब्देनार्थो व्यावर्त्यते अर्थाभावेपि प्रतिभासवत्त्वमित्यर्थटः। यथाश्रुते ज्ञानात्मकत्वापत्तौ विरोधः स्यादितिध्येयम्॥ तस्य प्रातिभासिकत्वस्य। प्रसिद्धेः मन्मतेपीतिशेषः॥ अन्यथेति॥ प्रातिभासिकत्वाप्रसिद्ध्या तदनधिकरणत्वाप्रसिद्धौ चोदितायामित्यर्थः। त्वयापि प्रातिभासिकान्यद्विश्वं मिथ्येत्यनुमातव्यम्। अन्यथा सिद्धसाधनतापत्तेः। "ब्रह्मप्रातीतिकान्यद्विश्वं मिथ्याप्तीतित " इति त्वदुक्तेश्च। तथाच तत्र प्रतियोग्यप्रसिद्ध्या तदन्यत्वाप्रसिद्धेः पक्षएवाप्रसिद्ध इत्यनुमानस्यैवायोग इति दोषसाम्यमित्यर्थः॥ असिद्धीति॥ अनधिकरणत्वे सतीत्येवोक्ते यत्किञ्चिदधिकरणे प्रपञ्चेऽनधिकरणत्वमसिद्धमित्यर्थः। विमतं पर्वतादिरूपं सौरभेत्याद्यनुमानं धूमवह्न्योः सद्भावदशायामेव। अन्यथा चन्दनप्रभवादिविशेषणस्यासिद्धिवारकत्वायोगादिति द्रष्टव्यम्। विमतं तप्तायोगोलकम्॥ दृष्टान्तेपीति॥ आत्मनीत्यर्थः। आत्मनोपि यत्किञ्चिदधिकरणत्वादितिभावः। तथाचानधिकरणत्वस्य कुत्राप्यप्रसिद्धत्वेन तदवच्छेदेन व्याप्तेर्गृहीतमशक्यत्वेनाप्रसिद्धिवारकतया व्याप्तिग्रहोपयुक्तत्वं प्रातिभासिकत्वविशेषणस्येत्यर्थः॥ रूपादीनामिति॥ "चक्षुः तैजसं रूपादिषु पञ्चसु मध्ये रूपस्यैवाभिव्यञ्जकत्वादि" त्यत्रालोकादौ रूपत्वादिव्यञ्जकत्वस्यापि सद्भावेन रूपस्यैवाभिव्यञ्जकत्वस्य कुत्राप्यप्रसिद्धत्वेन तदवच्छेदेन व्याप्तिग्रहासम्भवात्तद्वारणाय रूपादिषु पञ्चसु मध्यइत्युक्तम्। एवं च यथा तस्याप्रसिद्धिवारकत्वेन व्याप्तिग्रहोपयुक्तत्वं तद्वदित्यर्थः। ननु हेतौ व्यभिचारवारकमेव विशेषणं देयं नतु व्याप्तिग्रहोपयुक्तमिति नियमोस्तीति चेत्तत्राह॥ व्यभिचारेति॥ तदौपयिकत्वस्य व्याप्तिग्रहोपयुक्तत्वस्य। हेतोर्व्यभिचारे तत्सत्त्वावच्छेदेन साध्यनिरूपिता व्याप्तिर्गृहीतुमशक्येति तद्वारकेपि विशेषणे व्याप्तिग्रहोपयुक्तत्वमेव तन्त्रमित्यर्थः॥ यत्किञ्चिदिति॥ वस्तुत्वादीत्यर्थः। केचिदित्यस्वरसोद्भावनम्। तद्बीजन्तु अनधिकरणत्वहेतोः अधिकरणत्वसामान्याभावपरत्वाङ्गीकारात् निषेधप्रतियोगित्वरूपधर्मविशेषाधिकरणे प्रातीतिके सामान्याभावायोगेन व्यभिचारस्यैवाभावादिति॥ व्यावहारिकेति॥ पारमार्थिकसत्त्वाभावेप्युपपन्नत्वादिति भावः। नात्राऽप्रयोजकताशङ्क्या। प्रातिभासिकत्वानधिकरणत्वे सति असत्वानधिकरणत्वरूपहेतोरसत्प्रातिभासिक व्यावृत्तिरूपत्वात् तादृशहेतुं प्रति प्रयोजकत्वेन पारमार्थिकसत्त्वस्यैव दृष्टान्ते ब्रह्मणि क्लृप्ततया जगत्यपि पारमार्थिकसत्त्वाभावे हेतूच्छित्तेरेव बाधकत्वात्। ननु दृष्टान्ते ब्रह्मणि तथा क्लृप्तत्वेपि प्रकृते व्यावहारिकसत्त्वेनैवोक्तहेतोरुपपत्तिः किं नस्यादिति चेत्तत्राह॥ ब्रह्मणीति॥ व्यवर्तकतया असत्प्रातिभासिकयोरतिप्रसङ्गभञ्जकतयेत्यर्थः॥ त्यागस्येति॥ व्यावहारिकसत्त्वमङ्गीकृत्येतिशेषः॥ अन्योन्या श्रयादिति॥ विश्वमिथ्यात्वे सिद्धे व्यावहारिकसत्त्वसिद्ध्या तेनैवहेतोरुपपत्त्या हेतोरप्रयोजकत्वसिद्धिः। तत्सिद्धौ चानुमानस्य दुष्टत्वेन तद्बाधाभावाद्विश्वमिथ्यात्वसिद्धिरित्यन्योन्याश्रयादित्यर्थः॥ अन्यथेति॥ क्लृप्तपरित्यागेनाक्लृप्तकल्पने वह्निं प्रति धूममप्रयोजकीकृत्य पर्वतत्वमेव प्रयोजकमङ्गीकृत्य महानसस्यापि वह्निमत्त्वं न स्यादित्यतिप्रसङ्गइत्यर्थः। ननु दृष्टान्ते ब्रह्मण्यपि असदादिव्यावृत्तेर्नसत्त्वं तन्त्रत्वेन क्लृप्तम्। किन्तु ज्ञानत्वाद्यपरपर्यायं यद्ब्रह्मत्वं तदेवेत्याशङ्क्य निराकरोति॥ नचेति॥ अन्यथेति॥ तद्व्यावृत्तिं प्रति तद्विरुद्धधर्मवत्त्वस्य प्रयोजकत्वमनङ्गीकृत्यासद्व्यावृत्तिं प्रति तदविरुद्धं ज्ञानत्वादिकमेव प्रयोजकं न तद्विरुद्धं सत्त्वमित्यङ्गीकारइत्यर्थः॥ सत्यज्ञानादीत्यादि॥ सत्यज्ञानादिवाक्येपि ज्ञानपदेन ज्ञानत्वप्रतिपादनद्वारानृतव्यावृत्तेरपि सिद्धिप्रसङ्गेन सत्यपदं व्यर्थं स्यादित्यर्थः॥ प्रपञ्चइति॥ यद्यसद्व्यावृत्तौ ज्ञानत्वादिरूपं ब्रह्मत्वमेव प्रयोजकमित्युच्यते तर्ह्यसद्व्यावृत्तिमति प्रपञ्चे ब्रह्मत्वाभावलेन प्रयोज्यापेक्षया न्यून वृत्तित्वान्नं तत्प्रयोजकमित्यर्थः॥ द्वितीयइति॥ अनिषेध्यत्वेन प्रमां प्रतिसाक्षाद्विषयत्वादिति द्वितीयहेतावित्यर्थः। अत्र तत्वावेदकप्रमाविषयत्वं हेतुरतत्वावेदकप्रमाविषयत्वं वा। नाद्यः। ममासिद्धेरित्याह॥ तत्वेति॥ नद्वितीयइत्याह॥ अतत्वेति॥ अप्रयोजकतेति॥ अतत्वावेदकप्रमाविषयत्वस्य सत्त्वाभावेप्युपपत्तेरित्यर्थः॥ व्याहतत्वादिति॥ अर्थसत्त्वगर्भप्रामाण्यस्यार्था सत्त्वगर्भातत्वावेदकत्वेनात्यन्तविरोधात्प्रामाण्यातत्वावेदकत्वयोः सामानाधिकरण्यस्य व्याहतत्वेन विकल्प एवायुक्त इति भावः॥ प्रत्यक्षस्येति॥ तथाच तत्वावेदकप्रमोक्तावपि नासिद्धिरितिभावः॥ अनुमानादेश्चेति॥ तत्वावेदकं यत्प्रमाणं विमतं सत्यं प्रमाणदृष्टत्वादित्यनुमानरूपं तद्विषयत्वस्य प्रपञ्चे सद्भावेनापि नासिद्धिः। नचानुमानमतत्वावेदकमितिवाच्यम्। त्वयापि दृश्यत्वादेस्तत्त्वभूतमिथ्यात्वादौ प्रमाणीकरणेन तस्य तत्त्वावेदकत्वाङ्गीकारात्तज्जातीयास्मदनुमानविषयत्वेनापि तत्वावेदकप्रमा विषयत्वं पक्षे नासिद्धमित्यर्थः। प्रमाणविषयत्वभावेपि सत्त्वं मास्त्वित्यप्रयोजकताशङ्कापरिहारायाह॥ विपक्षइति॥ व्याघातमेवोपपादयति॥ विषयबाधइति॥ विषयासत्त्वइत्यर्थः॥ प्रामाण्यं प्रमाविषयत्वम्। प्रपञ्चस्य सत्त्वाभावे विषयसत्त्वघटितप्रमाविषयत्वरूपहेतोरेवायोगादिति हेतूच्छित्तिर्बाधिकेतिभावः॥ नापि तृतीयइति॥ अनिषेध्यत्वेनेश्वरं प्रति साक्षादपरोक्षत्वहेतावित्यर्थः॥ असिद्धिरिति॥ ईश्वरं प्रत्यपि निषेध्यत्वेनैव विश्वस्यापरोक्षत्वादसिद्धिरित्यर्थः॥ शास्त्रेति॥ वेदकर्तृत्वेनेत्यर्थः। तद्द्रष्टृत्वोक्तेः स्वकृतजगच्छास्त्रद्रष्टृत्वोक्तेर्नासिद्धिरित्यर्थः॥ अन्यथेति॥ निषेध्यत्वेनेश्वरं प्रत्यपरोक्षत्व इत्यर्थः। प्रातिभासिकत्वापत्त्येति शेषः। तत्पालनादौ प्रातिभासिकजगत्पालनादौ। अप्रयोजकतां परिहरति॥ विपक्षइति॥ अनिषेध्यत्वेनेश्वरज्ञानविषयस्यापि विश्वस्य सत्यत्वाभावे रूप्यवन्निषेध्यत्वप्राप्त्या निषेध्यमेव प्रपञ्चमनिषेध्यत्वेन ईश्वरो जानातीति स्यात्। तथाचेश्वरस्य भ्रान्तत्वं स्यादिति बाधकसद्भावान्नाप्रयोजकता शङ्क्येत्यर्थः। अस्त्वीश्वरस्य भ्रान्तिरित्यत आह॥ साचेति॥ "शोकं मोहं जरां मृत्युमत्येती" त्यादि श्रुतिविरुद्धेत्यर्थटः॥ चतुर्थइति॥ सप्रकारकाबाध्यर्थक्रियाकारित्वादिति हेतावित्यर्थः। सप्रकारकाबाध्येति पदस्य कृत्यमाह॥ अर्थक्रियाया इति॥ सत्यभूतार्थक्रियाकारित्वं हेतुरुतासत्यभूतार्थक्रियाकारित्वं नाद्य इत्याह॥ सत्यायाइति॥ व्याप्तिपक्षधर्मतयोरिति॥ यथायोग्यं सम्बन्धो न यथाक्रमम्। सत्यभूतार्थक्रियायाः पक्षेऽसिद्ध्या पक्षधर्मतायास्सपक्षे ब्रह्मण्यसिद्ध्या व्याप्तेश्चायोगादित्यर्थः। न द्वितीयइत्याह॥ असत्यायाश्चेति॥ सप्रकारकेति॥ ऐन्द्रजालिकार्थक्रियातु सप्रकारकेण इदानीन्तनबाधेन बाध्येति न तत्र व्यभिचारइत्यर्थः। ननु सप्रकारकजाग्रद्बाधाबाध्यचरमधातूत्सर्गरूपार्थक्रियाकारित्वस्य मिथ्याभूते स्वाप्नप्रियासङ्गमे सत्त्वेन व्यभिचार इत्य आह॥ व्यभिचारस्त्वस्येति॥ न स्वाप्नप्रियासङ्गमस्यार्थक्रियाकारित्वं किन्तु तज्ज्ञानस्य तच्च सत्यमेवेति निरसिष्यत इत्यर्थः। ननु दृष्टान्ते ब्रह्मण्यर्थक्रियाकारित्वाभावात्साधनवैकल्यमित्यतआह॥ सत्यस्येति॥ साक्षिचैतन्यस्य ब्रह्मरूपत्वादितिभावः॥ साधकत्वादिति॥ यथोक्तं "साधकत्वं सतस्तेनसाक्षिणासिद्धिमिच्छता । स्वीकृतंही" ति। "साधकत्वं तु सत्यस्य साक्षिणोह्यावयोर्द्वयोः सम्यक्सम्प्रतिपन्न" मितिच। नन्वविद्यावृत्तिप्रतिबिम्बितचैतन्यस्यैव साक्षित्वात्तस्यैवाज्ञानादिसाधकत्वमङ्गीकृतम्। तस्य चमिथ्याभूतत्वान्नदृष्टान्तत्वम्। दृष्टान्तस्तुशुद्धब्रह्मैव तत्र हेतोरवाभावात्साधनवैकल्यं स्यादेवेत्यस्वरसादाह॥ असद्वेति॥ ननु सत्त्वरूपसाध्ययुक्तात्मनः सपक्षाद्धेतोर्व्यावृत्ततयाऽसाधारण्यदोषः स्यादित्यत आह॥ असाधरण्यस्येति॥ यथा भूर्नित्या गन्धवत्त्वादित्यत्र नित्यव्यावृत्तगन्धवत्त्वाद्भूः किमनित्या उतानित्यव्यावृत्तगन्धवत्त्वाद्भूः किं नित्येति विरुद्धोभयपरामर्शोत्थापकतया सत्प्रतिपक्षत्वेन सांशयिकत्वेनवानुकूलतर्कादिरूपविशेषादर्शनदशायामेवा साधारण्यस्य दोषत्वं दृष्टं एवं प्रकृतेपि सत्यभूतब्रह्मव्यावृत्तार्थक्रियाकारित्वात्प्रपञ्चः किं मिथ्या उत मिथ्याभूतरूप्यादि व्यावृत्तार्थक्रियाकारित्वात् प्रपञ्चः सत्य इत्येवं विरुद्धोभयपरामर्शोत्थापकतया सत्प्रतिपक्षत्वेन सांशयिकत्वेन वा दोषत्वं वाच्यम्। इदं चानुकूलतर्कादिरूपविशेषादर्शनदशायामेव। अत्र च
मिथ्याभूतरूप्यादिव्यावृत्तार्थक्रियाकारित्वात्सत्यः प्रपञ्च इति परमार्शेऽनुकूलतर्काणां वक्ष्यमाणत्वेन विशेषदर्शनसद्भावान्नसत्प्रतिपक्षत्वेन सांशयिकत्वेन वा तस्य दोषत्वं सम्भवतीत्यर्थः। यथोक्तं गङ्गेशेन " संशयः सत्प्रतिपक्षोवाऽसाधारण्यस्य दूषकतायां द्वारं सचेह विशेषदर्शनान्नास्ती" ति। अर्थक्रियाकारित्वेपि सत्यत्वं मास्त्वित्यप्रयोजकतायामाह। विपक्षइति॥ अर्थक्रियाकारित्वस्य सत्त्वप्रयोज्यत्वेन प्रयोज्यभूतार्थ क्रियाकारित्वमङ्गीकृत्य तत्प्रयोजकीभूतसत्यत्वानङ्गीकारो विरुद्धइत्यर्थः। दृष्टान्ते हेतुसाध्ययोर्व्याप्तिर्निर्णीतत्वान्न प्रयोजकत्वशङ्का कार्येत्याह॥ ब्रह्मणीति॥हेतुत्वं सप्रकारकाबाध्यजगद्वेतुत्वाद्यर्थक्रिया प्रति अर्थक्रियाऽकारणं यदसदादितद्व्यावृत्तस्य परमार्थसत्त्वस्यैव प्रयोजकत्वेनावधारणात् प्रपञ्चे तदभावे प्रयोज्यस्यार्थ क्रियाकारित्वस्याप्यभावरूपविपक्षबाधकतर्केण हेतोर्व्याप्यत्वग्रहान्नाप्रयोजकत्वमित्यर्थः॥ पञ्चमइति॥ आरोपितमिथ्यात्वकत्वादिति प़ञ्चमहेतावित्यर्थः॥ परमतइति॥ मिथ्यात्वस्य सत्यत्वेऽद्वैतहानिप्रसङ्गात्सोपाधिकस्य निरुपाधिकेनैक्यासम्भवादारोपितत्वमेव तस्य वक्तव्यमित्यर्थः। मिथ्यात्वस्य सत्तानिषेधरूपत्वेन सत्यत्वेप्यभावद्वैताङ्गीकारादविरोध इत्येतस्तु पूर्वमेव दूषितमितिभावः। नन्वसतो निर्धर्मकत्वेन तत्र मिथ्यात्वाख्याभावरूपधर्मस्याप्यारोपितत्वाद्व्यभिचार इत्यतआह॥ अत्रचेति॥ तथाचारोपित सत्त्वाभावत्त्वादित्यर्थः। असति च सत्त्वाभावो वास्तव एवेति न व्यभिचार इतिभावः। षष्ठे कल्पकरहित्वादिति हेतौ कल्पकं किं चिन्मात्रं तदन्यद्वा। नाद्य इत्याह॥ चिन्मात्रस्येति॥ कल्पनोपयुक्तदेहेन्द्रियाद्यभावादितिभावः। न द्वितीयइत्याह॥ अन्यस्येचेति॥ तथाच स्वेनैव स्वस्य कल्पितत्वं विरुद्धमित्यर्थः। नन्वसतः केनाप्यकल्पितत्वेन कल्पकरहितत्वहेतोस्तत्र व्यभिचार इत्यत आह॥ अत्रचेति॥ तथाच साध्यभूतं सत्वं नामाकल्पितत्वमेव विवक्षितम्। अतो सति साध्यस्यापि सत्वान्न व्यभिचारइत्यर्थः॥ विपक्षइति॥ कल्पकरहितत्वेपि कल्पितत्वमेवास्त्वित्यप्रयोजकतायामित्यर्थः। व्याघातमेवाह॥ कल्पकमिति॥ हेतोरेवाऽभावान्न व्यभिचार इत्याशयेनाह॥ तस्येति॥ शुक्तिरूप्येऽसद्वैलक्षण्यमङ्गीकृत्य व्यभिचारदानाय सद्वैलक्षण्याङ्गीकारे व्याघातः स्यात्। असद्वैलक्षण्ये सत्वस्यैव प्राप्तेस्तद्वैलक्षण्यायोगात्। नचेष्टापत्तिरितिवाच्यम्। तत्र तत्वस्य बाधितत्वात्। अतो व्यभिचारदानाय यदि सद्वैलक्षण्यं तस्याऽङ्गीक्रियते। तर्ह्यऽसत्वस्यैव प्राप्त्या सद्विलक्षणत्वायोगेन हेतोरेवाभावान्नव्यभिचारइति "तुन्दिलसुरतन्याय" इतिभावः॥ विमतमित्यादि। अर्थज्ञानत्मकोभय विधभ्रमाङ्गीकारात्तद्विरोधित्वेनाद्यानुमानद्वयम्॥ तस्मिन्निति॥ चैतन्यइत्यर्थः। नेदं रजतमितिज्ञानं प्रति निषेध्यत्वेन साक्षाद्विषये व्यवसायद्वारा अनुव्यवसायविषयेच रजते व्यभिचारवारणायानिषेध्यत्वेन साक्षादितिच विशेषणद्वयम्। तस्मिन्नपरोक्षेपीति स्वरूपसङ्कीर्तनम्॥ यदेवमिति॥ यद्यस्मिन्नपरोक्षेपि अनिषेध्यत्वेन साक्षाद्भासते न तत्तदज्ञानकार्यादीति सामान्यव्याप्तिरित्यर्थः। उक्तभानवान्। अनिषेध्यत्वेन साक्षाद्भानवान्। समूहालम्बनादावितिशेषः। ननु चैतन्यस्याऽपरोक्षत्वाभावात्तस्मिन्नपरोक्षेपीत्यस्यासिद्धिरित्यतआह॥ चैतन्यञ्चेति॥ आरोपाधिष्ठानतयेत्यर्थः। चैतन्यस्य सर्वप्रत्ययवेद्यत्वङ्गीकारेणायङ्घटइत्यादावधिष्ठानत्वेन प्रमितचैतन्यस्यैव निर्देशादितिभावः। ननु शङ्खत्वे अपरोक्षेपि अनिषेध्यत्वेन पीतः शङ्ख इत्यत्र साक्षाद्भासमानं पीतत्वं शङ्खत्वाज्ञानकार्यं भवत्येवेति पीतत्वे सामान्यव्याप्तेर्व्यभिचारइत्यतआह॥ शङ्खत्वादाविति॥ तदिति॥ शङ्खत्वेत्यर्थः॥ श्वेतत्वेति।श्वेतत्वञ्च नापरोक्षतया भासत इत्याशयः। अप्रयोजकतापरिहारायाह॥ अत्रापीति॥ आपरोक्ष्यस्य अधिष्ठानापरोक्ष्यस्य। आत्मनि शुद्धे॥ तत्तत्वेति॥ शुद्धात्मतत्वसाक्षात्कारवान् य ईशः शबलःशुकादिजीवन्मुक्तश्च तयोर्याप्रवृत्तिः पालनभिक्षाटनशिष्यबोधनादिरूपा तद्विषयत्वादित्यर्थः। तत्र पटे। ननु शङ्खगतं यच्छङ्खत्वं तत्साक्षात्कारवत्प्रवृत्तिविषयमपि पैत्यं शङ्खे अध्यस्तमिति पैत्ये व्यभिचार इत्यतआह॥ शङ्खइति। शङ्खतत्वेति॥ श्वेतत्वेत्यर्थः॥ शङ्खतत्वञ्च न शङ्खत्वं किन्तु श्वैत्यमेव अतो हेतोरेवानागमनान्न व्यभिचारइतिभावः।

"नचमायाविना माया दृश्यते विश्वमीश्वरः।  
सदा पश्यति तेनेदं न मायेत्यवधार्यता"

मिति प्रमाणोक्तानुमानमाह॥ विमतमिति। ननु जीवे सुप्ते अहमर्थपर्यन्तं जगद्विलयाङ्गीकारादसिद्धिरित्याशङ्क्य निषेधति॥ नचेति॥ सुषुप्तौ जगद्विलयाङ्गीकारे पुनरुत्थानानन्तरं पूर्वस्मिन् दिने यं घटमहमद्राक्षं सएवायं घट इति प्रत्यभिज्ञाविरोधात्। तदप्रामाण्ये बौद्धौक्तक्षणिकत्वनिरसोपायाभावेन क्षणिकवादापातात्। अप्रामाण्यस्य बाधकैकौन्नेयत्वेन प्रत्यभिज्ञाप्रामाण्ये बाधकाभावाच्चेत्याह॥ प्रत्यभिज्ञानादित्यादिना॥ यदि सुषुप्त्यवस्थायां जगद्विलयमङ्गीकृत्यासिद्धिः शङ्क्यते तर्ह्यस्य सुप्त्यनन्तरं पुनरुद्धोदो न स्यात्। उद्बोधकानिष्टसंस्कारादेर्नाशादित्याह॥ अदृष्टादेरपीति॥ सामान्येनेति॥ सामान्यत आत्मव्यतिरिक्तं किञ्चिदनात्मभूतं सत्यमस्तीत्यत्र इत्यादीत्यनुमानानि द्रष्टव्यानीत्यन्वयः। आत्मान्येति॥ तथाचात्मान्यस्मिन्ननात्मनि कुत्रचिन्नास्तीति प्राप्त्या आत्मान्यदनात्मभूतं किञ्चित्सत्यभूतमिति हृदयम्। ज्ञेयत्वादौ मिथ्याभूतरूप्यादिवर्तिनि आत्मान्यसर्ववस्तुवृत्तिनि व्यभिचारवारणाय हेतौ मात्रपदम्। मात्रपदेन सत्यवृत्तित्वव्यावृत्तिः अभावद्वैताङ्गीकारेणात्मनः परमार्थसदभावान्यत्वस्य सिद्धत्वात्सिद्धसाधनता स्यादत आह॥ परमार्थसद्भावान्यइति॥ आभ्यामनुमानाभ्यामात्मव्यतिरिक्तस्य कस्यचिदनात्मनः परमार्थसत्वं परमार्थसद्भावत्वञ्च लब्धमिति हृदयम्। दृष्टाते अनात्मनि परमार्थसद्भावभूतब्रह्मान्यत्वमस्तीति द्रष्टव्यम्॥ यावदिति॥ अनेनचानुमानेनानात्मन अव्याकृताकाशवर्णप्रकृत्यदेर्यावदात्मस्वरूपमनुवर्तमानत्वोक्त्या त्रैकालिकनिषेधरूपमिथ्यात्वाभावसिद्धिः। अभावमादाय सिद्धसाधनतावारणायाह॥ यावदिति॥ सिद्धसाधनतावारणायैवाह॥ स्वेति॥ स्वप्रतियोगीति॥ मायिमते स्वात्मतत्वसाक्षात्कारेण बन्धो निवर्तत इत्यङ्गीकृतम्। ज्ञानेन बन्धनिवृत्तिदशायाञ्च सर्वस्याप्यनात्मनो बाध्यत्वञ्चाङ्गीकृतम्। तदानीं बन्धनिवृत्तिसमानात्मिकालीनोऽबाध्यः कश्चनानात्मास्तीति साध्यते। तथाहि। स्वशब्दनिर्दिष्टाबन्धनिवृत्तिः तस्याः प्रतियोगी बन्धः तस्य विषयः कर्मीभूतो बन्ध्य इति यावत्। एतादृश आत्मा जीवः तद्विषयकं यद्भानं आत्मतत्वासाक्षात्कारः। तेनाबाध्यो योऽनात्मा तत्समानकालीनेत्यर्थः॥ निगडेति॥ निगडबन्धनिवृत्तिप्रतियोगिनिगडबन्ध विषयापराधिपुरुषविषयकज्ञानाबाध्य घटाद्यनात्मसमानकालीनत्वं निगडबन्धनिवृत्तावस्तीत्यर्थः। बन्धनिवृत्तेरात्मतत्वसाक्षात्काराबाध्याभावरूपानात्मसमानकालीनत्वमादाय सिद्धसाधन तावारणायाह॥ उक्तेति॥ स्वप्रतियोगिविषयिकेत्यर्थः। आत्मधीः चरमसाक्षात्कारः॥ स्वेति॥ स्वशब्देन आत्मधीः तद्विषयः आत्मा तद्विषयिणी या धीः स्वयमेव तद्बाध्या स्वयं धीरेव कतकरजोवदिति परेणाङ्गीकृतम्। बाध्या न भवतीति चास्माभिः साध्यते। तथाचानेन विशिष्यात्मधीरूपानात्मसत्यत्वसिद्धिरितिज्ञेयम्। भ्रमहेतुरज्ञानादिः। स्वशब्देनाज्ञानं तत्कार्यो यो भ्रमो जगद्भ्रमः तदधिष्ठानं यद्ब्रह्म तज्ज्ञानबाध्यइति परेणाङ्गीकृतं तदभावस्त्वस्माभिः साध्यते इत्यवधेयम्। भ्रमकत्वात्। भ्रमजनकत्वात्। काचादिति॥ स्वशब्देन काचादिः तत्कार्यो यो रजतभ्रमः तदधिष्ठानशुक्तिज्ञानबाध्यो न भवतीत्यर्थः। नन्वेवं चेच्छुक्त्यज्ञाने व्यभिचारः। भ्रमकत्वे सत्यपि शुक्त्यज्ञानकार्यभ्रमाधिष्ठानभूतशुक्त्यज्ञानबाध्यत्वेन साध्याभावादित्यतआह॥ शुक्त्यज्ञानमपीति॥ एतावन्तं कालं शुक्त्यज्ञानमासीदित्यनुभवेनाज्ञानस्य सत्यत्वसिद्धेः स्वकार्यभ्रमाधिष्ठान ज्ञानबाध्यत्वाभावोप्यस्माभिः साध्यते इति तस्यापि पक्षतुल्यत्वान्नव्यभिचार इत्यर्थः॥ ब्रह्मान्यदनादीति॥

जीव ईशो विशुद्धाचित् भेदस्तस्यास्तयोर्द्वयोः।  
अविद्यातच्चितोर्योगः षडस्माकमनादय॥

इतिश्लोकोक्तमनादिजातमित्यर्थः। अनादित्वेप्यध्यस्तत्वमेवास्तु इत्यप्रयोजकतायामाह॥ दोषेति॥ स्वाध्यासात्पूर्वमनादित्वादेव सतोपीत्यर्थः॥ अनादीति॥ ब्रह्मज्ञानानिवृत्तेः सत्वेनानाद्यध्यस्तत्वमित्यङ्गीकारे ब्रह्मणोप्यनादित्वाविशेषादनाद्यध्यस्तत्वं स्यात् तथोत्तरत्र तन्निवर्तकाभावादनन्ताध्यस्तत्वञ्च स्यादित्यर्थः॥ कालादीति॥ अनेन कालादेर्यावद्ब्रह्मस्वरूपवर्तमानत्वोक्त्याऽबाध्यत्वसिद्धिः। पक्षे हेतूपपादनाय वेदैकगम्यमित्युक्तम्। आदिपदेन ब्रह्मग्रहणे सिद्धसाधनतापरिहाराय ब्रह्मान्यदित्युक्तम्। दोषाजन्यज्ञानविषयत्वोपपादनाय साक्षिवेद्यमित्युक्तम्। साक्षिरूपज्ञानस्य नित्यत्वेन दोषाजन्यत्वादितिभावः। बाधकज्ञानस्य दोषाजन्यत्वात्तत्प्रतिनिषेध्यत्वेन साक्षाद्विषे रूप्ये व्यभिचारवारणायानिषेध्यत्वेनेति॥ इदं रूप्यमिति ज्ञानं प्रत्येव साक्षादनिषेध्यत्वेन विषये रूप्ये तद्वारणाय दोषाजन्यज्ञानं प्रतीत्युक्तम्। इदं रूप्यमित्यस्यच दोषजन्यत्वान्न व्यभिचारः। व्यवसायद्वाराऽनुव्यवसायं प्रति विषे रूप्ये तद्वारणाय साक्षादित्युक्तम्। विमतं घटादिरूपं विश्वम्॥ त्वन्मत इति॥ घटज्ञानस्य घटएव कस्माद्विषयः पटोपि किं न स्यादिति शङ्कायां प्रतिकर्मव्यवस्था सिद्धर्थं घटसन्निकृष्टेन्द्रियजन्यत्वात् घटज्ञानस्य घटविषयकत्वमित्येवमिन्द्रियसंनिकर्षार्थं घटादिसाक्षात्कारात्पूर्वमपि घटादेर्विद्यमानत्वमावश्यकत्वम्। स्वविषयकसाक्षात्कारश्चाध्यसरूप एव॥ तथाच ततः पूर्वमपि विद्यमानस्य घटादेरधिष्ठानादिवत्सत्वमेव सिध्यतीत्यर्थः॥ अन्योन्याभावातिरिक्तेति॥ मायावादिना हि घटादेरन्यत्रासत्वस्य सिद्धत्वात्स्वयं यत्रास्ति तत्रापि तदत्यन्ताभावोऽस्तीत्युच्यते। तद्विरोधितयाऽस्माभिः साध्यते। अन्योन्याभावातिरिक्तैतद्घटसमानाधिकरणैतद्घटप्रति योगिको योऽत्यन्ताभावः स एवैतद्घटसमानकालीन इति परेणोच्यते। अस्माभिस्त्वेतद्घटसामानाधिकरणैतद्घटप्रतियोगिकाभावत्वं एतद्घटसमानकालीनश्चन भवतीतियावत्। एवञ्च स्वसमानाधिकरणस्वसमानकालीनात्यन्ताभावाप्रतियोगित्वरूपसत्वसिद्धिः। अन्योन्याभावातिरिक्तेत्यभावविशेषणम्। एतद्घटसमानाधिकरणैतद्घटप्रतियोगिकाभावः अन्योन्याभावोपि भवति। कपालमेतद्घटोनेति प्रतीत्या एतद्घटन्योन्याभावस्य कपाले एतद्घटसमानाधिकरणत्वात् सचैतद्घटसमानकालीनोपि भवति। एवञ्चैतद्घटसमानाधिकरणैतद्घटप्रतियोगिकाभावत्वं एतद्घटसमानकालीनावृत्तीति साधने एतद्घटान्योन्याभावत्वमादाय बाधः स्यात्। अतोऽन्योन्याभावातिरिक्तेति। तावत्युक्ते तन्त्वादौ एतद्घटप्रतियोगिकात्यन्ताभावस्तावदस्ति सचान्योन्याभावातिरिक्त एतद्घटसमानकालीनावृत्तीति साधने तन्त्वादिनिष्ठैतभावान्नबाधः। अन्योन्याभावातिरिक्तैतद्घटसमानाधिकरणनिष्ठधर्मत्वमित्येतावत्युक्ते कपालरूपादिकमन्योन्याभावातिरिक्त मेतद्घटसमानान्धिकरणमेतद्घटसमानकालीनञ्च भवति। एवञ्च कपालरूपत्वे एतद्घटसमानकालीनावृत्तित्वसाधने बाधः स्यात्। अतः अभावत्वमित्युक्तम्। तावत्युक्ते अन्योन्याभावातिरिक्ते कपाले एतद्घठसमानाधिकरणो यः पटात्यन्ताभावः स एतद्घटसमानकालीनश्च भवति। तथाच तन्निष्ठे पटात्यन्ताभावत्वे एतद्घटसमानकालीनावृत्तित्वसाधने बाधः स्यात् अतएतद्घटप्रतियोगिकेत्युक्तम्। तन्वेतद्घटप्रतियोगिपदेनैव कपालरूपत्वमादाय बाधस्य परिहृतत्वादेतद्घटप्रतियोगिकनिष्ठधर्मत्वमित्येवास्तु अभावत्वमित्येतत्किमर्थमिति चेदुच्यते। एतद्घटसमावायो द्विनिष्ठत्वेन कपाले एतद्घटसमानाधिकरणः स्वप्रतियोगिकत्वेनैतद्घटप्रतियोगिकत्वेनैतद्घटप्रतियोगिकश्चभवति। तद्वृत्तियदेतद्धट कपालसमवायत्वं तदादाय बाधः स्यात् तस्यैतद्धटसमानकालीनो यः एतद्धटसमवायः तद्वत्तित्वात्। अतोऽभावत्वमित्युक्तम्। नन्वेवं चेत्पुनर्बाधः व्यधिकरणधर्मावच्छिन्नाभावपक्षे संयोगेन सम्बन्धेन घटवति भूतले समवेतत्वावच्छिन्नघटो नास्तीति प्रतीत्याऽन्योन्याभावातिरिक्तः भूतलादावेतद्घटसमानाधिकरणः यः एतद्घटात्यन्ताभावः असमवेतत्वरूपव्यधिकरण धर्मावच्छिन्नत्वाद्यत्यन्ताभावः स एतद्घटसमानकालीनश्चभवति। एवं च व्यधिकरणधर्मावच्छिन्नैतद्घटात्यन्ताभावत्वे एतद्घटसमानकालीनावृत्तित्वसाधने बाधः स्यात्। अतोऽन्योन्याभावातिरिक्तैतद्घटसमानाधिकरण व्यधिकरणधर्मानवच्छिन्नैतद्घटात्यन्ताभावत्वमिति विशेषणीयम्। अतो न बाधः। हेतावाद्यविशेषणत्यागे एतद्घटान्योन्याभावत्वे एतद्घटसमानकालीनान्योन्याभाववृत्ति नि हेतोर्व्यभिचारः स्यात्। अत आद्यमान्योन्याभावातिरिक्तेत्यभावविशेषणम्। तावत्युक्ते तन्त्वादिनिष्ठैतद्घटात्यन्ताभावत्वे एतद्घटसमानकालीनतन्तु निष्ठैतद्धटात्यन्ताभाववृत्तिनिहेतोर्व्यभिचारः स्यात्। अत एतद्घटसमानाधिकरणेति द्वितीयं विशेषणम्। एतावत्युक्ते एतद्घटसमानाधिकरणैतद्घटसमानकालीनकपालरूपवर्तिनि कपालरूपत्वे व्यभिचारः स्यात्। अत एतद्घटप्रतियोगिकाभाववृत्तित्वादित्युक्तम्। तावत्युक्ते एतद्घटसमानाधिकरणात्यन्ताभाववृत्तिनि पटात्यन्ताभावत्वे एतद्घटसमानकालीनपटात्यताभाववृत्तिनिच व्यभिचारः स्यात्। अत एतद्घटप्रतियोगिकेत्युक्तम्। एतावत्युक्ते एतद्घटकपालसमवाये द्विनिष्ठत्वेन कपाले एतद्घटसमानाधिकरणः स्वप्रतियोगिकत्वेनैतद्घटप्रतियोगिकश्चभवति। तद्वत्तिनि एतद्घटकपालसमवाये एतद्घटसमानकालीनो यः एतद्घटसमवायः तद्वृत्तिनि व्यभिचारः स्यात्। अतः अभावेत्युक्तम्। तावत्युक्ते प्रमेयत्वे एतद्घटसमानकालीनयत्समवेतादिवर्तिनि व्यभिचारः स्यात्। अतो मात्रपदम्। एतावत्युक्ते समवेतत्वरूपव्यधिकरणधर्मावच्छिन्नतद्घटात्यन्ताभावत्वे एतद्घटसमानकालीनो यः समवेतत्वावच्छिन्नतद्घटात्यन्ताभावः तद्वत्तिनि व्यभिचारः स्यात्। अतो व्यधिकरणधर्मानवच्छिन्नेत्यपि विशेषणं देयम्। दृष्टान्ते पटप्रागभावत्वे एतद्घटसमानकालीनो यः पटप्रागभावः तद्वत्तित्वेन साध्यवैकल्यं स्यात्। एतद्घटप्रतियोगिकाभाववृत्तित्वाभावेन साधनवैकल्यञ्च स्यात्। अत एतद्घटप्रतियोगिकेत्युक्तमिति सम्प्रदायगम्यानि पदानां कृत्यानि द्रष्टव्यानि॥ अनेनचेति॥ अन्योन्याभावातिरिक्तैतद्घटसमानाधिकरणैतद्घटसमानकालीनाभावस्य निषेधे स्वसमानाधिकरणात्यन्ताभावप्रतियोगित्वरूपमिथ्यात्वाभावरूपसत्वसिद्धिरित्यर्थः। । अत्रचेति॥ सामान्येनात्मसत्यत्वे विशिष्यानात्मसत्यत्वेचोक्तानुमानेष्वित्यर्थः। सङ्गृह्णाति॥ तथाचेति॥ असदिति॥ अनेन प्रातिभासिकत्वानधिकरणत्वे सति असत्वानधिकरणत्वादित्यनुमानसङ्ग्रहः॥ प्रमाणेति॥ अनेनानिषेध्यत्वेन प्रमां प्रतिसाक्षाद्विषयत्वादित्यनुमानसङ्ग्रहः॥ आदिपदेनारोपितमिथ्यात्वकल्पकरहितत्वाद्यनुमानानां सङ्ग्रहः कृत इति ज्ञातव्यम्। विश्वमिथ्यात्वस्यानुमानबाधविवरणम्।

\<1-1-29\>

\<1-1-30\> %30. अथ विश्वामिथ्यात्वस्यागमादिबाधः॥%

 विश्वमिथ्यात्वानुमानस्यागमबाधमप्याह॥ किञ्चेति॥ प्रत्यक्षप्राप्तेति॥ प्रत्यक्षप्राप्तसत्यत्वेत्यर्थः। व्यावृत्तं अननुवृतं यद्घटादितदन्यद्यदनुवृत्तं ब्रह्मतत्त्वेन तत्स्वरूपत्वेन परमते घटो नित्य इत्यादिष्विव सन्घट इत्यत्रघटे सत्त्वं न प्रतीयते किन्त्वधिष्ठानभूतसद्ब्रह्मानुवेधमात्रमित्यङ्गीकारेण घटः सन्नित्यादि प्रत्यक्षेण घटादिषु सत्यत्वस्याप्राप्तेः श्रुतेरनुवादकत्वायोग इत्यर्थः॥

 यच्चिकेतेत्यादीति॥ "विश्वंसत्य" मित्यत्र सत्यत्वमात्रस्य प्रत्यक्षप्राप्तत्वसम्भावनया कथञ्चिदनुवादकत्वशङ्कायामपि "यच्चिकेति" त्यादिवाक्यद्वयेन तच्छङ्का। अत्रेश्वरस्य सत्यजगत्स्रष्टृत्वोक्तेः तस्य च प्रत्यक्षाद्यवेद्यतया प्राप्त्यभावात्तत्प्रतिपादकश्रुतिद्धयस्य नानुवादकत्वमिति भावः। "विश्वं सत्य" मित्यस्याः श्रुतेः कथञ्चिदनुवादकत्वेपि "यच्चिकेते" त्यादिश्रुतिद्वयस्य तावन्नानुवादकत्वमित्यङ्गीकृत्योक्तम्। इदानीं "विश्वसत्य" मित्यस्यअपि श्रुतेर्नानुवादकत्वमस्तीत्याह॥ पृथिवीति॥ यथा पृथिवीइतरभिन्नेत्यत्रैकदेशघटाद्यवच्छेदेनेतरभेदस्य प्रत्यक्षेण सिद्धावपि पृथिवीत्वावच्छेदेन सर्वत्रासिद्ध्यानुमानस्याननुवादकत्वं यथा च "न हिंस्यात्सर्वाभूतानी " त्यत्र "ब्रह्मणोनहन्तव्य" इत्यादिना ब्राह्मणादावेकदेशे हिंसाभावस्य सिद्धावपि भूतपदोक्तप्राणिमात्रे तदसिध्या न हिंस्यादिति वाक्यस्याननुवादकत्वं तथेहापि विश्वं सत्यमित्यत्र विश्वैकदेशघटाद्यवच्छेदेन प्रत्यक्षेण सत्त्वग्रहेपि विश्वत्वावच्छेदेन प्रत्यक्षेण तदग्रहात्तदयोग्येषु धर्मादिषु श्रुत्या सत्यत्वबोधनान्नविश्वं सत्यमित्यस्याः श्रुतेरनुवादकत्वमित्यर्थः। ज्ञातज्ञापकत्वमात्रमित्यत्र मात्रशब्दोऽयोगव्यवच्छेदार्थः॥ अतिप्रसङ्गादिति॥ सिद्धं धर्म्यंशमुद्दिश्यासिद्धविधायकस्य "दध्ना जुहोती" त्यस्याप्यनुवादकत्वमापद्येतेत्यर्थः॥ ज्ञातमात्रेति॥ तथाच धर्म्यंशस्य सिद्धत्वेपि अधिकस्याज्ञातस्य दधिऱूपगुणस्यापि तत्र विधानान्न ज्ञातमात्रज्ञापकत्वमस्तीति नातिप्रसङ्गइत्यर्थः। एवञ्च प्रकृतेपि विश्वं सत्यमित्यादेर्नज्ञातमात्रज्ञापकत्वं "अपश्चन प्रमिनन्ती" तिवाक्यशेषेण विश्वसत्यत्वस्य समस्तदेवताप्रमितिविषयत्वस्यासिद्धस्यापि कथनादिति भाव इति सम्प्रदायः। 

 इतोपि विश्वं सत्यमित्यादेर्नज्ञातज्ञापकत्वेन वैयर्थ्यमित्याह॥ एकशाखेति॥ "प्रातस्संध्यामुपासीते" तिऋग्वेदशाखागतं वाक्यं तत्समानार्थकमपि यजुशशाखागतं "प्रातस्सन्ध्या" मिति वाक्यं न व्यर्थं ऋक्शाखाध्यायिनं प्रति व्यर्थत्वेपि येन पुंसा ऋक्शाखाध्ययनं न कृतं तं प्रत्यर्थवत्त्वाङ्गीकारात्। एवं प्रत्यक्षेण विश्वसत्यता येन न निर्णीता वादिविप्रतिपत्त्यादिना प्रत्यक्षेऽप्रामाण्यशङ्कनात् तं प्रतिविश्वं स्तयमिति वाक्यस्याऽर्थवत्त्वसम्भवादित्यर्थः।

 एकशाखेत्युक्त्या पूर्वमीमांसान्यायः सूचितः। तथाहि। द्वितीयाध्याये चतुर्थपादे चिन्तितम्। "शाखान्तरेषु कर्मभेदः स्या" दित्यत्र नानाशखाम्नातं अग्निहोत्रादिकं कर्म भिद्यते न वेतिसंशये अविशेषेण पुनः श्रुतिरूपाभ्यासस्य कर्मभेदाभावे वैयर्थ्यापत्तेः कर्मभिद्यत इति पूर्वपक्षः। सिद्धान्तस्तु पुनः श्रुत्या शाखान्तरोक्तमेव कर्म विधीयत इति सिद्ध्यति नतु कर्मभेदः तर्हि वैयर्थ्यमिति न शङ्कनीयं शाखाभेदानामध्येतृभेदनियतत्वेन विहितस्यापि विधानं पुरुषान्तराधिकारेण सम्भवत्येवेति तस्यैव कर्मणो विधानेपि न वैयर्थ्यमिति न शङ्कनीयं शाखाभेदानामध्येतृभेदनियतत्वेन विहितस्यापि विधानं पुरुषान्तराधिकारेण सम्भवत्येवेति तस्यैव कर्मणो विधानेपि न वैयर्थ्यमिति।

 नन्वेवंरीत्या सर्वत्रानुवादमात्रोच्छेदप्रसङ्गः स्यादित्यथः "सर्वाविवादस्थल एवकथं चिदनुवादकत्व" मिति भगवत्पादवाक्यं हृदि निधायाह॥अनुवादकत्वन्त्विति॥ एतएवेति॥ सर्वाविवादस्थल एवानुवादकत्वस्य सावकाशत्वेन यत्र विवादस्तत्र तस्यादोषत्वादेवेत्यर्थः॥ देहेति॥ देहातिरिक्तात्मेत्यर्थः। अस्तीति॥ देहातिरिक्तोस्तीत्यर्थः॥ प्रत्यक्षप्राप्तेति॥ मम देह इति प्रत्यक्षेण देहात्मभेदस्य सिद्धत्वादित्यर्थः। इत्यादिना सिद्धान्तभाष्येण। किञ्च विश्वं सत्यमिति श्रुतेर्नानुवादकत्वम्। यथाहि तव मते सन्घटः सन्पटः सद्घटज्ञानं सत् सुखस्फुरणमित्यादिप्रत्यक्षेणात्मसत्यत्वस्य प्राप्तेरात्मसत्यत्वप्रतिपादिकायाः सत्य आत्मेत्यादि श्रुतेर्वैयर्थ्यं स्यात्तन्माभूदित्येवमर्थं प्रत्यक्षेण वर्तमानकाल एव सत्ताग्राहणात् वर्तमानकालमात्रे सत्ताग्राहिप्रत्यक्षाप्राप्तत्रिकाला बाध्यत्वरूपसत्यत्वप्रतिपादकत्वमङ्गीकृतम्। एवं प्रकृते वयमपि सन्घटइत्यादिप्रत्यक्षेण विश्वसत्यत्वस्य प्राप्तत्वाद्विश्वं सत्यमित्यादिश्रुतेर्वैयर्थ्यं स्यात्तन्माभूदित्येवमर्थं वर्तमानकालमात्रे सत्ताग्राहिप्रत्यक्षात्रिकालाबाध्यत्वरूप सत्यत्वप्रतिपादकत्वमङ्गीकुर्मोऽतो न दोषइत्याह॥ इहापि श्रुतेरिति॥ विश्वं सत्यमित्यादिकाया इत्यर्थः।

 अत्र पूर्वतन्त्रसिद्धो दृष्टान्तउक्तः॥ द्वयोः प्रणयन्तीत्यादिना॥ सप्तमाध्याये तृतीयपादे चिन्तितम्। "सौकन्तु प्रणयनमवाच्यंहीतरवदि" त्यत्र चातुर्मास्येषु यज्ञेषु वैश्वदेववरुणप्रघाससाकमेधशुनासीरसञ्ज्ञकपर्वचतुष्टयमस्ति। मासानामेव पर्वसज्ञा तत्र "द्वयोः प्रणयन्ती" ति श्रुयते मध्यस्थयोर्द्वयोः पर्वणोः प्रणयन्ति गार्हपत्यादाहवनीयं प्रत्यग्निर्नेतव्यइत्यर्थः। चातुर्मास्यञ्च कर्म दर्शपौर्णमासाख्यकर्मप्रकृतिकं तत्र चातुर्मास्य पर्वणां मध्ये मध्यस्थयोर्द्वयोः पर्वणोरुच्यमानमग्निप्रणयनं किं दर्शपौर्णमासधर्मकं उतापूर्वं तद्विलक्षणमिति संशये चातुर्मास्यानां दर्शपौर्णमासप्रकृतिकतया चोदकप्राप्तत्वेन तदीयाङ्गकलापयुक्ततया चोदकप्राप्तप्रणयनप्रापकत्वमेवेति पूर्वपक्षे द्वयोः पर्वणोरग्निप्रणयनस्य दर्शपौर्णमासप्रकृतिकतया सिद्धत्वेन पुनर्द्वयोः प्रणयन्तीत्यस्य वैयर्थ्यापत्तेस्तदवैयर्थ्याय चोदकाप्राप्ताङ्गकलापयुक्तापूर्वप्रणयनप्रतिपादकत्वमेवेति सिद्धान्तितं तद्वदिहापीत्यर्थः॥ अन्यथेति॥विश्वं सत्यमित्यादेरपूर्वसत्यत्वप्रतिपादकत्वाभावइत्यर्थः॥ स्यादिति॥ तथाचप्रत्यक्षाप्राप्तानन्दत्वप्रतिपादकत्वं श्रुतेरङ्गीकार्यमितिभावः।

 नन्वेवमपूर्वविषयान्तरदानेन सर्वत्रानुवादकत्वमात्रोच्छेदः स्यादित्यतआह॥ अनुवादकत्वन्त्विति॥ स्थलान्तरेऽनुवादकत्वं सावकाशमित्यर्थः। दार्ढ्यहेतुत्वाच्चनानुवादकत्वं दोषायेत्याह॥ निगमनवदित्यादिना॥ पिपासितस्येतिहेतुगर्भं अत्यन्तं तृषितत्वादेव एकप्रमाणोक्तौ वइश्वासाभावादेकजलरूपार्थविषयकशब्दादि बहुप्रमाणापेक्षेत्यर्थः॥ प्रत्यक्षसिद्धइति॥ अहमज्ञ इति प्रत्यक्षसिद्धइत्यर्थः॥ त्वन्मतइति॥ त्वन्मते तमश्शब्दस्य भावरूपाज्ञानपरत्वादिति द्रष्टव्यम्। ऐक्यतात्पर्ये ऐक्यविषयकतात्पर्ये। नन्वेवं चेत्सर्वत्राप्यनाश्वासनिरासार्थत्वेन दार्ढ्यार्थत्वस्य वक्तुं शक्यत्वादनुवादकत्वमात्रोच्छेद इत्यतआह॥ अनुवादकत्वन्त्विति॥ प्रागेवेति॥ अनाश्वासपरिहारेणेत्यर्थः॥

 यथाषड्विंशतिरस्य वङ्क्रयइति। नवमेध्याये चतुर्थपादे चिन्तितम्। अग्निष्टोमीयपशौ श्रूयते "षड्विंशतिरस्यङ्क्रयः ता आनुष्ट्योच्यावयतादि" ति। अस्यायमर्थः। अग्निष्टोमीयपशोर्वङ्क्रयः पार्श्वस्थीनि षड्विंशतिसङ्ख्याकानि एकैकस्मिन्पार्श्वे त्रयोदशानामवस्थितत्वात् ताश्चवङ्क्रीः अनुष्ठयाऽनुक्रमेण गणयित्वेतियावत् उच्यावयतात् उद्धरतादिति॥ षड्विंशति वङ्क्रियकपशुयुताग्नीषोमीयप्रकृतिकेऽश्वमेधे श्रूयते। "चतुस्त्रिंशद्वाजिनो देवबन्धोर्वङ्क्रीरश्वस्ये"ति। तथा "न चतुस्त्रिंशदितिब्रूयात्षड्विंशतिरित्येव ब्रूयादि " ति च। तत्रसन्देहः किञ्चोदकप्राप्तस्य षड्विंशतिरिति मन्त्रस्य बाधोस्त्युतनेति। तत्राश्वमेधे "प्रकृतिवद्विकृतिः कर्तव्ये" ति चोदकेन षड्विंशतिरिति मन्त्रप्राप्तौ चतुस्त्रिंशदिति वैशेषिकमन्त्रस्य प्रेषणपठितस्य बाधायोगाच्चोदकप्राप्तस्यैव बाध इति प्राप्ते "षड्विंशतिरित्येव ब्रूयादि" ति प्रतिप्रसवसद्भावादपवादस्यापवादे पुनरुत्सर्गस्यैवावस्थितिरितिन्यायेन चोदकप्राप्तः षड्विंशतिरस्येति मन्त्रएव प्रयोक्तव्यः। अतो न तस्य बाधः चतुस्त्रिंशदित्यस्यतु मन्त्रस्यास्मात्प्रकरणात्स्थानान्तरं प्रत्युत्कर्षः कार्य इतिसिद्धान्तः।

 ननु षड्विंशतिरित्येव ब्रूयादित्यत्र नतुचतुस्त्रिंशदितीतरनिषेधकैवकारश्रवणेन चोदकप्राप्तमन्त्रापवादकवैशेषिकमन्त्रप्रतीतस्य बाधकत्वमस्तु विश्वं सत्यमित्यादौ तु निषेधाश्रवणात्कथं प्रत्यक्षप्राप्तसत्यतापवादकनिषेधरहिताद्वैतश्रुतिबाधकत्वमित्यतआह॥ दृश्यन्तेहीति॥ "असंयोगाल्लिट्किदि" तिकित्वविधिसन्निधिपठितस्य निषेधरहितस्य "मृडमृदगुधकुषक्लिशवदवसः क्त्वे" तिसूत्रस्य "नक्त्वासेडि" ति कित्वापवादकं प्रति यथाबाधकत्वं तथा विश्वं सत्यमित्यादेर्निषेधविधुरस्यापि सत्त्वग्राहिप्रत्यक्षाप वादकाद्वैतकश्रुतिबाधकत्वं युक्तमित्यर्थः। यथोक्तं

"कित्वंहिक्त्वोनिजंयन्नक्त्वासेडितिनिराकृतम्।  
मृडेत्यादिविधानं तु पुनरुज्जीवयत्यद " इति।

क्त्वः क्त्वाप्रत्ययस्य हि यस्मात्कित्वं निजं स्वाभाविकमेवास्ति ततो मृडेत्यादिना क्त्वाप्रत्ययस्य कित्वकथनमयुक्तं तथापि न क्त्वासेडिति यत्कित्वं निराकृतं तद्बाधकं मृडेत्यादिविधानं अदः कित्वं पुनरुज्जीवयतीत्यर्थः।

"स्वतएवकितः क्त्वायाः किद्वाचोऽनर्थकत्वतः।  
सेटः क्त्वायाः किन्निषेधनिषेधार्थत्वमास्थित"

मित्यपिपठन्ति। सङ्गृह्णाति॥ तस्मादिति॥ प्रत्यक्षाविषये धर्मिणि सत्यवबोधनाय धर्मिभेदः विप्रतिपत्त्यादिना प्रत्यक्षेण येन सत्त्वं न गृहीतं तत्र दद्बोधनाय प्रमातृभेदः प्रत्यक्षगृहीतव्यावहारिकसत्त्वं भिन्नाव्यावहारिकसत्त्वरूपधर्मग्रहाय धर्मभेदः आदिपदेन दार्ढ्यर्थत्वप्रतिप्रसवयोर्ग्रहणम्। न हिंस्यादित्यहिंसा वाग्वद्धर्मिभेदः भिन्नशाखावग्वत् एकार्थकनानाशाखागतवाग्वत् प्रमातृभेदः द्विप्रणयनादिवत् धर्मभेद इति विवेकः। प्रमाणं अबाधितार्थग्राहकमित्यर्थः॥ तद्बाधइति॥ विरुद्धयोर्द्वयोरप्यबाधितार्थत्वानुपपत्तेरित्यर्थः॥ नचेदिति॥ प्रमितप्रमापक्तवाभावादित्यर्थः। अननुवादकत्वमेव दर्शयति॥ श्रुतेरिति॥ अननुवादकत्वोपपादनाय प्रत्यक्षाप्राप्तेत्युक्तम्। सदर्थत्वोपपादनाय तात्विकसत्त्वेत्युक्तमिति यथायोग्यं सम्बन्धो द्रष्टव्यः।

 प्रमाणस्याप्यप्रमाणप्राप्तानुवादकत्वमस्त्वित्यतआह॥ नहीति॥ येन भ्रमप्रप्तानुवादकत्वं प्रमाणस्य स्यादितिभावः॥ यथेति॥ द्वैतग्राहिप्रत्यक्षं अद्वैतश्रुतिविषयापहारकं यथा न भवति दुर्बलत्वात् तथाद्वैतश्रुत्यर्थं भेदमपि नोपहरेत् न प्रापयेत्। कारिकार्थमेवाह॥ प्रत्यक्षामित्यादिना॥ पूर्वं प्रमाणत्वे दोष उक्तः इदानीं तन्निश्चये दोष उच्यतइतिभेदः। तदेव विशदयति॥ स्वप्रामाण्येति॥ नन्वेवं चेत्स्पार्शनप्रत्यक्षेण हिमभेषजत्वरूपो यस्तस्य गृहीत्वात्तत्प्रतिपादकाग्निर्हिमस्य भेषजमिति श्रुतेरनुवादकत्वं सर्वसंमत न स्यात् तत्रापि प्रत्यक्षस्य दुर्बलत्वेनाग्रिर्हिमस्य भेषजमितिश्रुतिविषापहारकं न भवति स्वप्रामाण्यनिर्णयाय श्रुतिसंवादापेक्षं सत् न श्रुत्यनुवादकत्वापादकमिति वक्तुं शुशकत्वादित्यत आह॥ अग्न्यौष्ण्येति॥ प्रमाणाप्रमाणयोरेक विषयकत्वाभावेनापूर्वताप्राप्त्या विधायकमेव तन्नानुवादकमितिभावः॥ अन्यथेति॥ विश्वसत्यत्वश्रुतेः प्रत्यक्षप्राप्तसत्यत्वानुवादकत्वइत्यर्थः। ननु ब्रह्मसत्त्वस्याप्राप्तत्वात्कथमनुवादकत्वमित्यतआह॥ ब्रह्मसत्त्वस्येति॥ लोकतइति॥ सत् सुखस्फुरणमिति प्रत्यक्षेणेत्यर्थः। न च ब्रह्मत्वसामानाधिकरण्येन सत्त्वंन प्रत्यक्षसिद्धमितिवाच्यम्। स्फुरणत्वस्यैव ब्रह्मत्वदितिभावः॥ भ्रमेति॥ यद्भ्रमाधिष्ठआनं तत्सदिति दर्शनात् जगद्भ्रमाधिष्ठानं ब्रह्मसदिति त्वद्रीत्यानुमानेनेत्यर्थः। विश्वमिथ्यात्वप्रतिपादिकाया नेहनानेति श्रुतेरनुवादित्वमुपपादयति॥ विश्वेति॥ नन्वनादिश्रुतेः कथं वादिप्राप्तानुदित्वमित्यतउक्तम्॥ प्रवाहानादीति॥ यथोक्तं "अनादिकालतोवृत्ता स्समयाहिप्रवाहत " इति। तस्यवेदमूलकत्वेन वेदानुप्रवेशेन वेदस्य न तत्प्राप्तानुवादकत्वमतउक्तम्॥ अवेदमूलेति॥

 नन्वनुवादप्राप्तानुवादकत्वं श्रुतेःकुत्रापि न दृष्टमितिचेत्तत्राह॥ उक्ताहीति॥ प्रमाणलक्षणे "तदर्थशास्त्रादि" ति सूत्रइत्यर्थः॥ तदर्थेति॥ तदर्थं श्रुतिविनियोगार्थं य्चछास्त्रं तत् तदर्थशास्त्रं ब्राह्मणं तस्येत्यर्थः। "उरुप्रथस्वउरु ते यज्ञपतिः प्रथतामिति पुरोडाशं प्रथयतीति" श्रूयते तत्र उरुप्रथस्वेतिमन्त्रविनियोजकं यत् "इतिपुरोडाशं प्रथयती" ति ब्राह्मणवाक्यं तदनुवादकं नवेतिसन्देहे अननुवादकमेव अन्यथावैयर्थ्यापत्तेरिति प्राप्ते पुरोडाशप्रथनाभिधानरूपमन्त्रगतलिङ्गेन पुरोडाशप्रथनरूपेऽर्थे उर्विति मन्त्रविनियोगस्य सिद्धत्वात् "इति पुरोडाशम्प्रथयती" ति ब्राह्मणरूपतदर्थशास्त्रस्यानुवादकत्वं युक्तमित्यर्थः। तर्हि वैयर्थ्यमिति न वाच्यम्। उच्चारणमात्रेणादृष्टार्थत्वादिति प्रथमाध्यायस्य द्वितीयचरणेऽभिहितम्। उक्तं च शास्त्रदीपिकायां

"यदि दृष्टार्थतैवस्यान्मन्त्राम्नानमनर्थकम्।  
प्रत्यायनाददृष्टाञ्चेत्तदुच्चारणतोवर" मिति।

अनुवादकत्वभिया श्रुतेरपूर्वार्थत्वं त्वयाप्यङ्गीकृतमित्याह॥ उक्ताचेति॥ एवमनुवादित्वमुक्त्वा ब्रह्मपरत्वमुक्तमित्याशयः।

 किञ्च सत्त्वश्रुतेः सापेक्षानुवादित्वं वानिरपेक्षानुवादित्वं वा नाद्यइत्याह॥ किञ्चसत्त्वश्रुतेरिति॥ द्वितीयेत्वाह॥ निरपेक्षेति॥ धारावाहिकेति॥ उत्तरज्ञानेन स्वार्थे विषयीकारणीये न पूर्वज्ञानापेक्षा। पूर्वज्ञानगृहीतार्थविषयकत्वमात्रेणानुवादकत्वं धारावाहिकवत् प्रामाण्यमित्यर्थः। न च धारावाहिकस्थलेपि विशेषणज्ञानापेक्षेतिवाच्यम्। आद्यविशेषणज्ञानस्यैकस्यैव उत्तरभाविसर्वविशिष्टज्ञानहेतुत्वोपपत्तेः। अतो निरपेक्षानुवादकत्वं धारावाहिकस्थल इति सम्प्रदायः। संवादः निरपेक्षानुवादकत्वम्। अर्थवादात् अनुवादात् अनुवादवाक्यात् प्रसिध्द्यतीति॥ तथाच प्रामाण्यमेवेतिभावः। निरपेक्षानुवादित्वमेवोपपादयति॥ द्वयोरिति॥ संवादसंवादिप्रमाणयोः परस्परानपेक्षयोरेवैकत्रार्थेप्रवृत्तेः। तत्र दृष्टान्तः प्रत्यक्षेति। प्रमात्रिति॥ प्रमाण्योः परस्परनिरपेक्षतयैव स्वार्थप्रतिपादकत्वान्नानुवादकत्वेनाप्रामाण्यं प्रमात्रपेक्षया प्राप्तमनुवादकत्वन्त्वस्त्वित्यर्थः। तदुपपादयति॥ प्रमाताहीति॥ व्युत्पत्त्यनन्तरमर्थावगमे तं प्रति प्रत्यक्षादिसिद्धार्थबोधकतयानुवादकत्वं स्यादेवेत्यर्थः। तथाच निरपेक्षानुवादित्वं त्वप्रामाण्यसाधकं न भवतीति वाचस्पतेः संमतमितिफलितोर्थः। किञ्चसत्त्वश्रुतेर्निष्प्रयोजनानु वादित्वं सप्रयोजनानुवादित्वंवा नाद्य इत्याह॥ वादीति॥ द्वितीयेत्वाह॥ सप्रयोजनेति॥

 मीमांसकैरिति॥ द्वितीयाध्याये द्वितीयपादे चिन्तितम्। "प्रकरणन्तु पौर्णमास्यां रूपावचनादि" त्यत्र यदाग्नेयोऽष्टकपालोमावास्यां पौर्णमास्यां वाच्युतोभवति तावब्रूतामग्नीषोमावाज्यस्यैव नोपांशु पौर्णमास्यां यजेन्नैन्द्रं उपांशुयागश्चेतिपौर्णमासीकालसम्बन्धि यागत्रिकं विहितम्। एतत्सन्निधौ "यएवंविद्वान्पौर्णमासीं यजते यएवंविद्वानमावास्यां यजत" इतिवाक्यद्वयं श्रुतम्। तथा दर्शपौर्णमासाभ्यां स्वर्गकामो यजेतेति श्रुतम्। तत्र य एवं विद्वानिति विद्वद्वाक्ये सन्देहः। य एवं विद्बानिति वाक्याभ्यां पौर्णमास्यामावास्या सञ्ज्ञकौ यागान्तरौ विधीयेते उत पूर्वप्राप्तामावास्यात्रिकपौर्णमासत्रिकानुवाद एव क्रियते इति सन्देहेऽनुवादस्य व्यर्थत्वात् अपूर्वयागान्तरविधायकाविति पूर्वपक्षे पूर्वप्राप्त षड्‌यागानुवादित्वमेव। नचैवं प्रयोजनाभावादनुवादित्वमिति वाच्यं पूर्वप्राप्त "दर्शपौर्णमासानुवादेन फलविधायके "दर्शपौर्णमासाभ्या" मितिवाक्ये द्विवचनप्रयोगोस्ति। सच पूर्वप्राप्तषड्यागेष्वयुक्तः अतः फलवाक्ये द्विवचनेन सम्यग्व्यवहारोपपत्त्यर्थं षण्णां यागानां द्वित्वं सम्पाद्यतेऽनेन वाक्येन। अमावास्यापौर्णमास्यासम्बन्धिन आग्नयादिषड्यागान् त्रिकत्वेन त्रिकत्वेनैकीकृत्य "यएवंविद्वान्पौर्णमासीं यजते अमावास्यां यजत" इत्युक्तमितिसिद्धान्तितम्॥ समुदायेति॥ षड्यागरूपसमुदायस्य द्वित्वापादनरूपप्रयोजनसद्भावादित्यर्थः। तदपि द्वित्वापादनं दर्शपौर्णमासाभ्यामिति समुदायेन पौर्णमासाख्य समुदायेन फलकाम इष्टिङ्कुर्यादिति फलवाक्येनान्वयाद्विद्वद्वाक्यस्य फलवाक्येनैकवाक्यत्वमुक्तमित्यर्थः॥ स्वार्थेति॥ यथा "वायुर्वैक्षेपिष्ठादेवते" त्यादीनां अवान्तरप्राप्तमनुवदतां अनुवाद्यस्वार्थे तात्पर्याभावेनावान्तरवाक्यार्थमनादृत्य पदप्रतिपाद्यालम्भने प्राशस्त्यबोधकतया तदेकवाक्यतोच्यते। तथाविद्वद्वाक्येपि फलवाक्योक्तद्वित्वसम्पादनेनानुवाद्यस्वार्थपरत्वाभावे "स्वर्गकामो यजेते" ति वाक्ये यजेतेति पदप्रतिपाद्ययागरूपार्थप्राशस्त्यबोधकतया पदैकवाक्यतैवोच्येत्यर्थः। किञ्चायमनुवादःस्तुत्यर्थोवान्यविधानार्थोवा निषेधार्थोवा। नाद्यइत्याह॥ किञ्चायामिति॥ विश्वंसत्यमित्यनुवादइत्यर्थः। "वायव्यं श्वेतमालभेतभूतिकामो वायुर्वैक्षेपिष्ठादेवते " त्यादौ इत्थं वायव्यश्वेतपश्वालम्भः प्रशस्तः यतः शीघ्रगामिनी वायुवेदतेत्यादिवत् स्तुतेरत्राभावादित्यर्थः। नापि द्वितीयइत्याह॥ नापीति॥ "दध्ना जुहोती" त्यत्र जुहोतीति यत्तद्दध्नेति दधिरूपगुणविधानाय जुहोत्यनुवादो यथा तथान्यविधानार्थो न भवतीत्यर्थः। कुतोनेत्यतआह॥ विधानायेति॥ कुतोयं नियम इत्यत आह॥ नहीति॥ व्रीहिति॥ व्रीहीनिति प्रमाणवाक्यं प्रत्यक्षप्राप्तव्रीह्यनुवादेन प्रोक्षणं विधत्ते। एवञ्च प्रमाणानूदितस्य व्रीह्यादेस्तात्विकत्वनियमान्नारोपितमित्यर्थः। आद्यादिपदेन दध्ना जुहोतीत्यादेर्ग्रहणम्। द्वितीयादिपदेन होमादेरितिज्ञेयम्। अस्त्वारोपितव्रीह्यादेरेव धीरित्यत आह॥ अनवाद्यस्येति॥ अनुवाद्यस्यासत्त्वेऽनुवाद्यविधेयसंसर्गरूपवाक्यार्थो बाधितः स्यादित्यन्वयः। तत्र दृष्टान्त आश्रयासिद्धावित्यादि। नापि तृतीय इत्याह॥ नापीति॥ तत्रैवेति॥ नेहनानास्ति किञ्चनेति वाक्ये किञ्चनेत्यनेनैव सर्वानुवादोपपत्तेस्तदर्थम्पृथक् विश्वं सत्यमिति वाक्यान्तरमनपेक्षितमित्यर्थः। तदेव दृष्टान्तेनोपपादयति॥ नहीति॥वाक्यान्तरं अनुवादकभूतम्। तत्र सुरामित्यस्यैवानुवादकांशत्वादितिभावः। किञ्च नेहनानेति निषेधार्थोयमनुवादो न भवति किंनाम विधानार्थएव। विश्वंसत्यमितिवाक्ये एव वांव्रतं तत्सर्जनादिकं आपश्चन आपोपि सर्वदेवता अपि प्रमिनन्तिजान्तीत्येवं पारमेश्वरसृष्ट्यादेस्सत्यत्वेन ज्ञानं सर्वदे वानामप्यस्तीति सर्वदेवसम्बन्धितादृश ज्ञानरूपस्यालौकिकप्रमाण्यस्योक्तेरित्याह॥ अत्रचेति॥ विश्वं सत्यमितिवाक्यइत्यर्थः॥ यत्तन्नेतीति॥ यत्‌तन्नेत्येवं निषेधार्थानुवादलिङ्गस्य एकस्याप्यभावादित्यर्थः। तदभावेपि तदनुवादलिङ्गाभावेपि। ननु तत्सत्यमित्यादिवाक्यं न ब्रह्मसत्तानुवादकम्। तस्या मानान्तराप्राप्तत्वादित्यतआह॥ तदभावेपि तदनुवादलिङ्गाभावेपि। ननु तत्सत्यमित्यादिवाक्यं न ब्रह्मसत्तानुवादकम्। तस्या मानान्तराप्राप्तत्वादित्यतआह॥ सर्वेति॥ व्यस्थिते अनुस्यूते। तथाच ब्रह्मणः सर्वप्रत्ययवेद्यत्वेन सन्घट इत्यत्र ब्रह्मसत्त्वस्यप्रत्यक्षेण प्राप्तत्वात्तत्सत्यमित्यादेरनुवादकत्वं युक्तमित्यर्थः। विशिष्टस्यैव सर्वप्रत्ययवेद्यत्वं न शुद्धस्येति शङ्कामपाकर्तुमुत्तरार्धः प्रवृत्तः। प्रपञ्चविलयाधिष्ठानत्वेन सर्वप्रत्ययवेद्यस्य शुद्धत्वादितिभावः॥ परागर्थेति॥ घटज्ञानस्य ब्रह्मज्ञानत्वोपपादनायेदं वाक्यान्तरं परागर्थाः प्रत्यगर्थाः तद्रूपाणि यानि प्रमेयानि तेषु फलभूता या संवित् घटादिभासकं चैतन्यं तदेव वेदान्तवाक्यरूपप्रमाणस्य प्रमेयम्। तथाच घटज्ञानस्य ब्रह्मज्ञानत्वात्सत्पटज्ञानमित्यत्र ब्रह्मसत्ताप्रतीयतइत्यर्थः। ननु घटावच्छिन्नचैतन्यरूपे ब्रह्मणि सत्त्वप्रतीतावपि न शुद्धे तत्प्रतीतिरित्यतस्तदङ्गीकृत्य दूषणान्तरमाह॥ सदिति॥ तत्प्रतीतौ ब्रह्मसत्ताप्रतीतौ। कुत इत्यतआह॥ शुद्धेति॥ अज्ञोस्मीत्यत्र कथं ब्रह्मसत्ता प्रतीयत इत्यत आह॥ अज्ञानादीति॥ अज्ञोस्मीत्यस्याज्ञानं॥ शुद्धेति॥ अज्ञोस्मीत्यत्र कथं ब्रह्मसत्ता प्रतीयत इत्यत आह॥ अज्ञानादीति॥ अज्ञोस्मीत्यस्याज्ञानं मय्यस्तीत्यर्थः। तथाचाऽज्ञानाधिष्ठानचैतन्ये अस्तीति सत्ता प्रतीयत इत्यर्थटः। नन्वत्रापि विशिष्टेऽज्ञानविशिष्टेच सत्ताप्रतीयते न केवले इत्यतआह॥ अधिकेति॥ चिदस्फुरणाभावादिति॥विशिष्टे विशेष्यांशसद्भावादितिभावः। ननु सत्सुखस्फुरणमित्यादौ ब्रह्मशब्दोल्लेखाभावेन ब्रह्मणि सत्त्वं न प्रतीयतइति चेत्तत्राह॥ ब्रह्मशब्देति॥ यत्र ब्रह्मशब्दोल्लेखोस्ति "सत्यं ज्ञानमनन्तं ब्रह्मे" ति तत्रापि ब्रह्मणि सत्त्वं न प्रतीयतएव। "अथ कस्मादुच्यते ब्रह्मेति बृहन्तोह्यस्मिन्गुणा" इतिश्रुतेर्ब्रह्मशब्दस्य गुणविशिष्टवाचित्वात्तस्यच मिथ्यात्वेन तत्र सत्यत्वबोधनस्य बाधिततया लक्षणया ब्रह्मचैतन्यमात्रपरत्वमेवाङ्गीकृतम्। वेदान्तनामखण्डार्थनिष्ठत्वेन वेदान्तवाक्यबोध्यार्थस्य ब्रह्मणोऽखण्डत्वाङ्गीकारात् यदा ब्रह्मशब्दोल्लेखस्थले इत्थङ्गतिस्तदा सत्सुखस्फरणं मय्यज्ञानमस्तीत्यत्रापि ब्रह्मशब्दोल्लेखाभावेपि सुखाज्ञानविशिष्टे सत्ताया बाधितत्वेन लक्षणयाऽखण्डार्थनिष्ठवेदान्तवाक्यबोध्यं यद्ब्रह्मचैतन्यं तत्सत्त्वमेव प्रतीयते। विशिष्टे विशेष्यांशसद्भावादित्येव वक्तव्यमितिभावः॥ प्रत्यक्षेति॥ सुखं सप्तोस्मीति साक्षिप्रत्यक्षेत्यर्थः। किञ्चैवमिति॥ अबाध्यत्वरूपो यो बाधनिषेधस्तदर्थमित्यर्थः। विज्ञानवादिरीत्या प्राप्तं यत्प्रतिपन्नोपाधौ निषेधप्रतियोगित्वरूपं बध्यत्वं तन्नेहनानेति वाक्येनाऽनुद्य विश्वं सत्यमिति वाक्येनाऽबाध्यत्वरूपबाधनिषेधे प्रतिपादिते बाध्यत्वं निषिध्यत इत्यपि स्यादित्याशयः॥ स्वर्गनकादेरिति॥ स (त्य)त्वस्येतिशेषः। विश्वान्तर्गतातीन्द्रियधर्मादिपदार्थसत्यत्वस्य प्रत्यक्षादिनाऽप्राप्तत्वेपि शब्दतएव प्राप्तिसम्भवाच्छब्दप्राप्तधर्मादिसत्यत्वं नेहनानेति निषेधाय विश्वंसत्यमित्यनेनाऽनूद्यत इत्यतआह॥ शब्देति॥ अतिप्रसङ्गान्तमाह॥ सत्यमिति॥ अनुवादित्वनिराकरणमुपसंहरति॥ तस्मादिति॥ वैयर्थ्यमेवोपपादयति॥ नहीति॥ येन सम्प्रति "विश्वंसत्य" मतिवाक्येन व्यावहारिकसत्यत्वं बोधनीयं स्यात् बौद्धादिमतेपि जगति व्यवहारिकसत्त्वापर पर्यायसांवृतसत्त्वसद्भावादितिभावः। प्रपञ्चे सर्वाङ्गीकृतमपि व्यावहारिकसत्यत्वं श्रुतिः प्रतिपादयत्वितिचेत्तत्राह॥ अप्राप्तेचेति॥ तथाचापूर्वताभङ्ग इतिभावः॥ इष्टापत्तिरिति॥ श्रुतेरबाध्यसत्त्वप्रतिपादकत्वमस्माकमपि संमतमितिभावः॥ बाध्योक्ताविति॥ बाध्यसत्त्वप्रतिपादकत्व इत्यर्थः॥ श्रुतिरिति॥ श्रुतिप्रतिपादितसत्वस्य बाध्यत्वे भ्रान्तिहेतुत्वेनातत्वावेदकतयाऽप्रामाण्यं प्राप्तं नेदं वाक्यान्तराप्रामाण्यतुल्यं किन्त्वित्यतउक्तम्॥ चिरेति॥ अनादिकालानुवृत्तेत्यर्थः॥ दृढेति॥ ब्रह्मज्ञानात्प्रागभावेनेत्यर्थः। अतएवात्यन्ताप्रामाण्यं रज्जुसर्पादिविज्ञाना दप्याधिक्येन स्वकार्यहेतुभ्रान्त्यतिशयजनकत्वादिति द्रष्टव्यम्। यथोक्तं

"दीर्घभ्रान्तिकरीचेत्स्यदतत्वावेदकप्रमा।  
रज्जुसर्पादिविज्ञानादाधिक्यादप्रमामते"ति॥

नचेति॥ मिथ्यात्वश्रुतेः प्रामाण्याङ्गीकारेण ब्रह्मेतरसर्वमिथ्यात्वप्रतिपादकश्रुतिविरोधात्तदप्रामाण्यमिष्टमेवेत्यर्थः॥ त्वत्पक्षइति॥ त्वन्मते जगन्मिथ्यात्वप्रतिपादकश्रुतिरेव नास्ति सर्वश्रुतेरपि लक्षणया चिन्मात्रपरत्वात् मिथ्यात्वस्यापि श्रुतिप्रतिपाद्यत्वाङ्गीकारे ब्रह्मप्रतिपादनमात्रपरत्वादिरूपाखण्डार्थत्वहानेरित्यर्थः। न च मिथ्यात्वेऽवान्तरतात्पर्यमस्ति महातात्पर्यं चिन्मात्रएवेति वाच्यम्। अवान्तरतात्पर्यविषयस्यापि तात्विकत्वाङ्गीकारात् धर्मादेरिवमिथ्यात्वस्यापि अतात्विकत्वापातेन श्रुतेरतत्वावेदकत्वं स्यादित्यादिवक्ष्याम इतिभावः।

नेहनानेतिश्रुतिविरोधाद्विश्वंसत्यमित्यादिश्रुतेर्व्यावहारिकसत्त्वपरत्वेऽतिप्रसङ्गमाह। असद्वा इत्यादिना॥ ब्रह्मादिसर्वासत्त्वप्रतिपादकश्रुतिविरोधात्तत्सत्यमितिश्रुतेः प्रातिभासिकसत्त्वपरत्वादित्यर्थः॥ सुवचत्वादिति॥ श्रुतित्वाविशेषादित्यर्थः। प्रबलमिति॥ तथाचाद्वैतस्य सत्यत्वेन तत् श्रुतेर्नद्वैतसत्त्वश्रुतिविरोधेना प्रामाण्यमितिभावः। कुतः प्रबलं नचेत्यतआह॥ लिङ्गानिहीति॥ तथाच तात्पर्यलिङ्गैरद्वैतसत्त्वं न सिध्द्यति। उपक्रमादिलिङ्गैस्तात्पर्ये सिद्धे। तथात्वन्तु प्रमाणाविरोधेनैव निश्चेयं प्रकृते प्रमाणविरोधइतिभावः। "विश्वंसत्य" मित्यादिवाक्येपि तात्पर्यलिङ्गमस्तीत्याह॥ अस्तिचेति॥ अस्मत्पक्षे षड्विधन्तात्पर्यलिङ्गमस्ति भवत्पक्षेतूपपत्तिरूपमेकमेवेत्यतो वैषम्यमित्यतआह॥ लिङ्गेति॥ व्यर्थमिति॥ अनुवादकत्वादितिभावः। प्रत्यक्षेति॥ प्रत्यक्षप्राप्तसत्त्वप्रतिपादकत्वेनापूर्वताया अभावात्तद्विरोधेन मिथ्यात्वश्रुतेरप्रामाण्यं नास्तीतिभावः॥ तद्विरुद्धेति॥ प्रत्यक्षविरुद्धमिथ्यात्वप्रतिपादकत्वादेव स्वार्थपरा नस्यादित्यर्थः। ननु मानान्तरप्राप्तेरपूर्वताभञ्जकत्वेनातात्पर्यहेतुत्वं दृष्टं नतु मानान्तरविरोधस्येत्यतआह॥ मानान्तरेति॥ मानान्तरप्राप्तार्थत्वेऽनधिगतार्थत्वहानिः। मानान्तरविरुद्धार्थत्वेतु तथाभूतार्थत्वमेव नस्यादित्यर्थः॥ प्रत्यक्षेति॥ तथाच न मिथ्यात्वश्रुतेः प्रमाणान्तरविरोधोस्त्यतोऽद्वैतवाक्यं प्रबलमितिभावः॥ तदगृहीतेति॥ त्रिकालाबाध्यत्वरूपसत्त्वस्य प्रत्यक्षेणागृहीतत्वादेव सत्त्वश्रुतेरनुवादकत्वाभावात् त्रिकालाबाध्यत्वरूप सत्त्वविधिपरैवास्त्वित्यर्थः॥ फलवदिति॥ प्रयाजज्योतिष्टोमादिवाक्यवदित्यर्थः। तथाच सुषुप्तौ निष्प्रपञ्चतायाः सुखत्वेन फलवत्त्वात्तद्बोधकास्थूलादिवाक्यस्य प्रधानार्थप्रतिपादकतुल्यत्वात्सप्रपञ्चसगुणवाक्यस्य निष्फलप्रपञ्च प्रतिपादकत्वेन प्रयाजाद्यङ्गवाक्यतुल्यतया प्रधानवाक्यानुसारेणाङ्गवाक्यस्य नेतव्यत्वादस्थूलादिप्रपञ्चनिषेधक वाक्यनुसारेण सत्यत्वप्रतिपादकसप्रपञ्चवाक्यं स्तुत्यर्थकत्वेन नेयमित्यर्थः॥ तस्याइति॥ निष्प्रपञ्चतायाइत्यर्थः। दुःखमात्रप्रतिस्मृतेरितिवचनेन निष्प्रपञ्चताया दुःखहेतुत्वेन फलवत्त्वव्यभिचारान्न पुरुषार्थत्वमित्यर्थः। तथाच फलवत्सन्निधावितिन्यायानवकाश इतिभावः। प्रपञ्चस्य विद्यमानस्य। तथाच मूर्च्छायां निष्प्रपञ्चतैव नास्तीति तस्या अपुरुषार्थत्वमित्यर्थः॥ सममिति॥ तथाच तत्रापि विद्यमानप्रपञ्चाज्ञानमेव नत्वभावः अतो निष्प्रपञ्चतायाः सुषुप्तावपि न फलवत्त्वमित्यर्थः। ननु निष्प्रपञ्चतायाः प्रयोजनमुत्सर्गतः बाधकादपोद्यते मूर्च्छायामपि मन्मते निष्प्रपञ्चतैव तथाच मूर्च्छायां प्रसक्तं निष्प्रपञ्चतायाः पुरुषार्थत्वं दुःखयोगरूपाद्बाधकादपोद्यतइत्याशङ्क्याह॥ यदिचेति॥ मूर्च्छायां निष्प्रपञ्चता दुःखयोगेनापुरुषार्थभूतेतियावत्। तर्हिसुषुप्तौ निष्प्रपञ्चतायाः पुरुषार्थत्वदर्शनादित्युक्तमयुक्तमित्याह॥ तर्हीति॥ सुषुप्तेरपि न प्रपञ्चाभावरूपफलेन पुरुषार्थत्वं तस्य पुरुषेणानर्थ्यत्वात् किन्तु सुखयोगेनैवेत्यर्थ प्राप्त्या निष्प्रपञ्चतायाः सुषुप्तौ पुरुषार्थप्रदत्वमेव नास्तीति न निष्प्रपञ्चताप्रधानतुल्येतिभावः। ननु "द्वितीयाद्वैभयं भवती" ति श्रुतेर्द्वितीयाभावरूपनिष्प्रपञ्चताया दुःखराहित्यापादकत्वेन पुरुषार्थत्वमेवेतिचेत्। "तस्मादेकाकी नरमत" इति श्रुतिर्निष्प्रपञ्चताया अपि दुःखहेतुत्वादपुरुषार्थत्वं स्यादित्याह॥ अस्तिचेति॥ नन्वेकधैवानुद्रष्टव्यमित्यादिवाक्यस्वारस्या दभेदज्ञानस्यैव मोक्षहेतुत्वान्निष्प्रपञ्चतैव पुरुषार्थ इत्यतआह॥ सन्तिचेति॥ तेन भेदज्ञानेन। ते परमात्मनावा तुष्टः अलम्बुद्धियुतः। ततः परमात्मनः प्रसादात् तथाच सप्रपञ्चतैव पुरुषार्थइति तदेवप्रधानमिति तद्वाक्यानुसारेणैव निष्प्रपञ्चवाक्यं अस्वातन्त्र्यादिनार्थन्तरे योज्यमिति सिद्धमितिभावः। प्राबल्यं विधिरूपद्वैतवाक्यादितिशेषः।

 निषेधकवाक्यस्यैव प्राबल्येऽतिप्रसङ्गमाह॥ तर्हीति॥ कितिचेति॥ "कितिचे" ति कितिङितिच प्रत्यये परे तन्निमित्तिकगुणवृद्धी नस्तइतिसुप्तिङ्कृत्तद्धितसाधारणे कितिपरे वृद्धिर्निषिद्धा। तदपवादकतया "कितिचे" ति किति तद्धिते परे पूर्वंवृद्धिः स्यादिति वृद्धिर्विहितास्ति सा न स्यादित्यर्थः। इत्यादीत्यादिपदेन ग्रहणाग्रहणवाक्ययोरुभयोरपि समत्वेन विकल्प एवाश्रितो मीमांसकैः सोपि न स्यादितिग्राह्यम्। प्रत्युत द्वैतवाक्यस्यैव पूर्वं अद्वैतवाक्यात्प्राबल्यं प्रतिपादितमस्तीत्याह॥ प्रत्यक्षेति॥ अनुपसञ्जातेत्यादिन्यायः पूर्वमुक्तोऽनुसन्धेयः। ननु मिथ्यात्वानुमानस्योक्तरीत्या विश्वंसत्यमित्याद्युदाहृतश्रुतिविरोधेपि "असत्यमप्रतिष्ठं ते नाभाव" इत्यदिस्मृतिसूत्रविरोधो नास्ति। सर्वजगदत्यन्तासत्त्ववादिशून्यवादिनिन्दार्थ त्वात्समृतेः। सूत्रस्यापि तदभिमतसर्वासत्त्वनिरासकत्वादित्याशङ्क्य निराकरोति॥ नचेति॥ ननु शून्यवादिनस्सकाशात्तववैलक्षण्याभावेन तन्मतनिरासकसूत्राणान्त्वन्मतनिरासायोदाहरणे न दोष इत्यत आवयोर्मतवैलक्षण्यमस्तीत्याह॥ तन्मतइति॥ असद्विलक्षणत्वादिति॥ अर्थक्रियाद्यन्यथानुपपत्त्याऽसद्विलक्षणस्वरूपाङ्गीकारादितिभावः। त्वदभिमतमसद्वैलक्षण्यं शून्यवादिमतेप्यस्तीत्याह॥ अर्थेति॥ शशशृङ्गादीति॥ शशशृङ्गादिरूपासदित्यर्थः। तन्मतेपि शून्यवादिमतेपि। ननु जगति प्रतिपन्नोपाधौ त्रैकालिकनिषेधप्रतियोगित्वं मयाङ्गीकृतमस्ति असति शशशृङ्गादौतु नास्ति तस्य प्रतिपन्नोपाधेरभावात् अतोऽर्थक्रियाकारित्वादिनाऽसद्वैलक्षण्यस्य तन्मतेसत्त्वेपि प्रतिपन्नोपाधौ त्रैकालिकनिषेधप्रतियोगित्वेन धर्मेणासद्वैलक्षण्यं मयाङ्गीक्रियत इति चेत् तत्राह॥ प्रतिपन्नोपाधाविति॥ त्वन्मतेपीति॥ प्रतिपन्नोपाधौ स्वरूपेण त्रैकालिकनिषेधप्रतियोगित्वाङ्गीकारे शून्यवादिमतइव त्वन्मतेपि जगतोऽत्यन्तासत्त्वमेव प्राप्तमिति शशशृङ्गवत्प्रतिपन्नोपाध्यभावएव प्राप्तोऽतः शून्यवादिनिरासकसूत्राणां त्वन्मतनिरासायोदाहरणंयुक्तमेवेतिभावः। किञ्च प्रतिपन्नोपाधौ त्रैकालिकनिषेधप्रतियोगित्वं जगत्यङ्गीकृत्यासद्वैलक्षण्यं यद्युच्यते तर्हि "वैधर्म्याच्चनस्वप्नादिवदि" ति स्वप्नाद्वैधर्म्योक्तिरयुक्त। स्वप्नस्य त्वन्मतेप्रातिभासिकत्वेन प्रतिपन्नोपाधौनिषेधप्रतियोगित्वसद्भावेनानेनरूपेणस्वप्नजगतोः साम्यादित्याह॥ सूत्रइति। नन्वनेन रूपेण साम्येण व्यावहारिकसत्त्वप्रातिभासिकसत्त्वाभ्यां जगत्स्वप्नयोर्मन्मते वैधर्म्यमस्तीत्यतआह॥ व्यावहारिकेति। तन्मतेपीति॥ शून्यवादिमतेपीत्यर्थः। तथाच पुनस्तव तत्सालक्षण्यमेवेतिभावः। व्यावहारिकसत्त्वं शून्यवादिनाप्यङ्गीकृतमिति कथं ज्ञायत इत्यतस्तद्वाक्यम्पठति॥ द्वै सत्त्वेइति॥देशना उपदेशः। संवृत्तिसत्यत्वं किंनामेत्यतः सत्त्वंविविच्य दर्शयति॥ सत्त्वंत्विति॥ निवृत्तौ संवृतिशब्दोक्ताविद्यानिवृत्तौ। श्रुत्यादिविरोधमुपसंहरति॥ तस्मादिति॥ तत्तत्प्रमाणेति॥ घटपटचक्षुर्मनोधर्मादिपदार्थप्रापकप्रत्यक्षानुमानागमेत्यर्थः। ननु तत्तत्प्रमाणैस्तत्तद्विषयस्य सत्त्वं सिद्ध्यतीत्युक्तम्। तथाहि अग्निरासीदिति ज्ञानं भवति। तत्राग्निरासीदित्यस्याग्निरिदानीं नास्ति ध्वंसप्रतियोगीत्यर्थः। तथा वृष्टिर्भविष्यतीतिज्ञानं भवति। तत्र वृष्टिर्भविष्यतीत्यस्य वृष्टिरिदानीं नास्ति प्रागभावप्रतियोगिनीत्यर्थः। तथारूप्यं मिथ्येतिज्ञानं भवति। तत्ररूप्यं मिथ्येत्यस्य रूप्यं त्रैकालिकनिषेधप्रतियोगीत्यर्थः। तथाचाग्निरासीदित्यादिज्ञानेन विषयस्य सत्त्वं न सिद्ध्यति तत्र विषयभूतस्य ध्वंसप्रतियोगिनः प्रागभावप्रतियोगिनश्च ज्ञानकालेऽभावात् अत्यन्ताभावप्रतियोगिनश्चकदाप्यभावात् अतस्ते ते विषयभूतास्तत्तत्प्रमाणेन सत्त्वेनैव सिद्धाइत्येतदयुक्तमित्यतआह॥ अग्निरासीदित्यादिना। अयमर्थः नात्राग्निरासीदित्यादेरग्न्यादिषु ध्वंसादिप्रतियोगित्वमर्थः। येन प्रतियोगिप्राधान्येनार्थस्य विवक्षितत्वादग्न्यादेर्ध्वंसादिप्रतियोगिनस्तत्तज्ज्ञानविषयत्वमङ्गीकृत्य तस्य तदाऽसत्त्वं शङ्कनीयं स्यात्। नचैवं किन्त्वभावप्राधान्येन। तथाचाग्निरासीदित्यस्याग्निप्रतियोगिको ध्वंसोऽस्तीत्यर्थः। एवञ्चात्र तथा वृष्टि र्भविष्यतीत्यस्यापि वृष्टिप्रतियोगिकप्रागभावोऽस्तीत्यर्थः। तथा रूप्यं मिथ्येत्यस्यापि रूप्यप्रतियोगिकोत्यन्ताभावोऽस्तीत्यर्थः। ध्वंसप्रागभावात्यन्ताभावानामेव विषयत्वात्तत्रचैस्तैर्ज्ञानैस्सत्त्वं विषयीक्रियत एवेति सत्त्वेनैव तत्तत्प्रमाणसिद्धान्प्रध्वंसादीन्पक्षीकृत्य मिथ्यात्वसाधने तत्तन्मानविरोधस्तदवस्थएवेति॥ अन्यथेति॥ ध्वंसादिरूपविषयसत्त्वं अग्निरासीदित्यादिज्ञानेन न गृह्यतेचेत्तर्हि तत्तज्ज्ञानानन्तरं ध्वंसाद्युचितार्थक्रिया भवति सा नस्यादित्यर्थ इत्येवं अग्निरासीदित्यादिकं योज्यमिति सम्प्रदायः। अन्येतु न प्रमाणैर्विषयसत्त्वं सिद्ध्यति। अतीतादिग्राहकमाने विषयभूतार्थस्य सत्त्वाभावादित्यतआह॥ अग्निरासीदिति॥ नात्र सत्त्वं विद्यमानत्वं किन्त्वबाध्यत्वं तच्चातीतादिष्वप्यस्तीति तद्गोचरज्ञानस्यापि स्वार्थसत्त्वग्राहकत्वमक्षतमेव। रूप्यस्य सद्विलक्षणतया तद्गतं मिथ्यात्वमसदेवेत्यर्थइत्याहुः॥ मिथ्यात्वस्यागमादिबाधविवरणम्। 

\</1-1-30\>

\<1-1-31\> %31. असतः साधकत्वे बाधकविवरणम्%

 सत्त्वसाधकप्रमाणापेक्षया मिथ्यात्वसाधकानुमानानां व्याहत्यादिना दौर्बल्याच्च न तद्बाधकत्वमित्याह॥ किञ्चेति॥ एतैर्दृश्यत्वजडत्वपरिच्छिन्नत्वादिहेतुभिः प्रतिज्ञावाक्येन प्रापितस्य मिथ्यात्वरूपसाध्यस्य हेतुवाक्यप्रापितस्य साधनस्य उदाहरणवाक्यप्रायिताया व्याप्तेरुपनयादिवाक्यप्रापितानां चार्थानां मिथ्यात्वं न बोध्यते बोध्यते वा। आद्यआह॥ नबोध्यतइति॥ द्वितीयेत्वाह॥ बोध्यतइति॥ विमतं मिथ्येति प्रतिज्ञानरूपेण वाक्येन पक्षे मिथ्यात्वं विधीयते। अनुमानप्रयोगेण तु विश्वमिथ्यात्वं साधयता विश्वान्तर्गतस्य मिथ्यात्वरूपप्रतिज्ञार्थस्यात्यन्ताभावरूपमिथ्यात्वं साध्यते इति व्यावहतिरित्यर्थः॥ बाधेति॥ अनुमानेन विश्वान्तर्गतमिथ्यात्वस्यापि  
अत्यन्ताभावप्रतियोगित्वरूपमिथ्यात्वबोधने पक्षेऽभावप्राप्त्या बाध इत्यर्थः॥ स्वरूपासिद्धीति॥ अनुमानेन विश्वान्तर्गतदृश्यत्वादिहेतुनां अत्यन्ताभावसाधने पक्षेऽसत्त्वप्राप्त्या व्याप्यत्वासिद्धिरित्यर्थः॥ व्याप्यत्वेति॥ उदाहरणवाक्यप्रापितस्य व्याप्यत्वस्य मिथ्यात्वबोधने व्याप्त्यभावप्राप्त्या स्वरूपासिद्धिरित्यर्थः। नन्वनुमानप्रयोगेण दृश्यत्वादीनां मिथ्यात्वबोधनेपि साधकत्वमुपपद्यत एव मिथ्याभूतस्यैव मया साधकत्वाङ्गीकारदित्यतआह॥ परमार्थेति॥ परमार्थसत्त्वस्य साधकत्वे तन्त्रत्वं परिशेषेणोपपादयति॥ तथाहीत्यादिना॥ तत्र साधकत्वे॥ तुच्छस्यापीति॥ शब्दाभासादिना व्योमकमलादीनामपि ज्ञानसम्भवेन तथाहित्यादिना॥ तत्र साधकत्वे॥ तुच्छस्यापीति॥ शब्दाभासादिना व्योमकमलादीनामपि ज्ञानसम्भवेन साधकत्वप्रसङ्गइत्यर्थः॥ नापीति॥ तथाच तुच्छव्यावृत्तिरित्यर्थः। प्रपञ्चे त्वद्रीत्याऽपरोक्षभ्रान्तिसिद्धेनात्यन्ताभाधेन पारमार्थिकत्वस्य सिद्धिः स्यादित्यर्थः। धीमात्रादेः साधकत्वे व्यतिरेकव्यभिचारमाह॥ वह्नित्वेनेति॥ नारिकेलद्वीपवासिनो वह्नेर्वह्नित्वेन ज्ञानाभावेपि दाहरूपकार्यसिद्धेर्दर्शनादित्यर्थः। धीमात्रादेस्तन्त्रत्वेऽन्वय व्यभिचारमप्याह॥ अमृतत्वेनेति॥ विषस्यमृतत्वज्ञाने सत्यपि सञ्जीवनरूपकार्यादर्शनादित्यर्थः॥ अबाधितेति॥ तथाच ह्रदेऽपरोक्षभ्रान्तिसिद्धेन धूमेन वह्न्यसिद्धिः। अमृतत्वेन ज्ञातेनापि विषेण सञ्जीवनासिद्धिः तज्ज्ञाने त्रिचतुरकक्षासु बाधसद्भावादितिभावः। इत्येतदप्यतएव निरस्तम्। प्रपञ्चेऽपरोक्षभ्रान्तिसिद्धात्यन्ताबाधस्यापि ब्रह्मज्ञानपर्यन्तमपि बाधाभावेन त्रिचतुरकक्ष्यास्वबाधितसत्त्वप्रकारधीविषयत्वसत्त्वेन पारमार्थिकत्वसिद्धिः स्यादितिभावः। त्रिचतुरकक्ष्यास्वबाधितसत्त्वधियः साधकत्वतन्त्रत्वे दूषणान्तरमाह॥ गौरोहमिति॥ तदेवोपपादयति॥ गौरोहमित्यादावपीति॥ गौरत्वादेरात्मादौ सत्त्वधियः त्रिचतुरकक्ष्यास्वबाधित्वेन आत्माऽनित्यः रूपवत्त्वादित्येवं गौररूपेणात्मन्यनित्यत्वसिद्धिःस्यात्॥ भौतिकन्त्वेव रूपादिव्याप्तं नाशेनेतिवचनात्। तथा नभः स्पर्शवन्नील रूपवत्त्वादित्येवं नीलरूपेणाकाशेपि स्पर्शसिद्धिः स्यादितिभावः। ननु त्रिचतुरकक्ष्यास्वबाधित्वं नाम नप्रत्यक्षमात्रेण बाधाभावः किन्तु बाधसामान्याभावः। तथाच न तत्र त्रिचतुरकक्ष्यास्वबाधः। आत्माकाशौ नरूपवन्तौ विभुत्वादित्यनुमानबाधोऽस्तीतिचेत्तत्राह॥ त्वन्मतइति॥ प्रपञ्चे सत्त्वधियोप्यनुमानबाधितायास्त्वयाङ्गीकृतत्वान्न त्रिचतुरकक्ष्यास्वबाधितासत्त्वधीस्त्वन्मतेस्तीति दश्यत्वादीनां साधकत्वं न स्यादित्यर्थः॥ लोकप्रसिद्धिरिति॥ सत्त्वेन लोकप्रसिद्धिरित्यर्थः। इष्टसिद्धिर्मायावादग्रन्थविशेषः। तदप्येतेनैव निरस्तम्। गौरोहं नीलं नभ इत्यादेरपि सत्त्वेन परमलोकप्रसिद्धेः सत्त्वादित्यर्थः। एतेनेत्युक्तं विशदयति॥ निपुणेनेति॥ कथायां कुशलेनेत्यर्थः॥ उक्तधीविषयेति॥ त्रिचतुरकक्ष्यास्वबाधितवादिप्रतिवादिप्राश्निकसत्त्वधीविषयेत्यर्थः। तथाच निपुणबौद्धोक्तानां शून्यमेवाद्वितीयं तत्त्वमित्येतदर्थप्रतिपादकहेतूनामपि प्राश्निकादिभिस्त्रिचतुरकक्ष्यास्वबाधितत्वेन ज्ञातत्वात् त्वां प्रति तदुक्तैरपि हेतुभिस्तवशून्याद्वैतसिद्धिः स्यादितिभावः॥ यादृश्येति॥ यादृश्या बुद्ध्या नभोनैल्यादिधीव्यावृत्तया घटादौ सत्त्वसिद्धिस्तादृशबुद्धिविषयत्वमेव मम साधकत्वे तन्त्रमित्यर्थः। एतेनेत्युक्तं विशदयति॥ यादृश्येति॥ शब्दे क्लृप्त दोषा अर्थबाधादयः। प्रत्यक्षे क्लृप्तदूरत्वादिदोषरहितेन प्रत्यक्षेण जगति सत्त्वस्य सिद्धत्वात्तादृशधियस्त्वया साधकत्वाङ्गीकारे पारमार्थिकसत्त्वधिय एव साधकत्वप्राप्तेरित्यर्थः। ननु प्रत्यक्षे क्लृप्तदोषराहित्यमसिद्धम्। शुक्तिरूप्यप्रत्यक्षदृष्टान्तेन जगत्प्रत्यक्षेपि प्रत्यक्षत्वहेतुना दोषोनुमीयते तेन न जगति सत्त्वसिद्धिरितिचेत् तत्राह। अन्यतेति॥ तर्हि तवापि शब्दे क्लृप्तदोषहीनवेदन्तजन्यया धिया ब्रह्मण्यपि सत्त्वं न सिद्ध्येत्। तत्कुतइत्यतउक्तम्॥ पूर्वपक्षीति॥ तेनेति॥ स्वार्थानुमाने पराभावादितिभावः। स्वार्थानुमाने परसिद्धसत्त्वानपेक्षायामपि परार्थानुमानं तदपेक्षमस्तित्यत आह॥ परार्थेति॥ प्रयोगस्य ज्ञानपूर्वकत्वेन स्वस्य ज्ञानाभावे पारार्थप्रयोगएवायुक्तइतिभावः॥ परेति॥ परप्रसिद्धसत्त्वोपेतेन दृश्यत्वादिहेतुनेत्यर्थः। वास्तवसाध्यं मिथ्यात्वम्। असिद्धेस्तवेतिशेषः। तथात्वे बौद्धप्रिसद्धहेतुना त्वन्मते जगति वास्तवसप्तभङ्गित्वादिकमपि सिद्ध्येदितिभावः। पररीत्या बौद्धरीत्या। अतो बौद्धमतप्रसिद्धेनैव दृश्यत्वेन हेतुना मिथ्यात्वमपि त्वद्रीत्यैव साध्यं येन मन्मते तद्वास्तवमतो नोक्तदोष इतिभावः॥ बौद्धरीत्येति॥ परसिद्धेन परं प्रति मिथ्यात्वसिद्धावपि तव प्रपञ्चमिथ्यात्वसिद्ध्यभावेन वस्तुतस्त्वन्मते जगतस्सत्यत्वमेव स्यात् बौद्धोक्तसाधनेन बौद्धमत एवात्मनो मिथ्यात्वेपि त्वन्मते तस्य सत्यत्ववदित्यर्थः॥ मिथ्यात्वस्येति॥ मिथ्यात्वमपि पररीत्यैव न वास्तवमित्यङ्गीकारे तद्बोधकस्य नेहनानेति प्रमाणस्य त्वदभिमततत्वावेदकत्वं न स्यादितिभावः॥ योपीति॥ यः पदार्थः परमतेऽसिद्धः स्वमते सिद्धस्तत्र प्रतीकारो दूषणं स्यात् स्वमतेऽसिद्धोऽयमिति वादिनं प्रति कः प्रतिकारः तेनैवसिद्धत्वङ्गीकारात्तद्दूषणां व्यर्थमित्यर्थः। तथाच मिथ्यात्वं वास्तवं मया नाङ्गीक्रियत इत्युच्यते चेदस्मदिष्टसिद्ध्या न तद्दूणेनास्माकं कृत्यमित्याशयः॥ अन्योन्येति॥ सिद्धे प्रपञ्चमिथ्यात्वे व्यावहारिकसत्त्वसिद्धिस्तत्सिद्धौच तस्य साधकत्वे तन्त्रत्वसिद्ध्या तादृशसत्त्ववता दृश्यत्वादिना मिथ्यात्वसिद्धिरित्यन्योन्याश्रयादित्यर्थः। व्यावहारिकेण दृश्यत्वादिहेतुना। पारमार्थिकासिद्धेः पारमार्थिकस्य मिथ्यात्वस्यासिद्धेरित्यर्थः। कुतोऽसिद्धिरितिचेत् हीनसत्ताकेनाधिकसत्ताकसाध्य सिद्धेरदर्शनादित्याशयेनोक्तं प्रातिभासिकेनेति॥ नन्वेतदयुक्तम्। यादृच्छिकस्थले आरोपितेनापि धूमेन व्यावहारिकवह्नि सिद्धेर्दर्शनादित्यस्वरसादाह॥ किञ्चेति॥ उक्तदोषाइति॥ सत्त्वेन व्यवहारमात्रं वस्तुतस्सत्त्वं नास्तीत्यङ्गीकारे हेत्वादिवाक्यप्रतिपाद्यस्य दृश्यत्वादेः सत्त्वाभावप्राप्त्या स्वरूपासिद्धिव्याप्यत्वासिद्ध्यादयो दोषा उक्ता इत्यर्थः। बहुकालानुवृत्तभ्रान्तिहेतुत्वेन नभोनैल्यभ्रमहेतोरिव व्यावहारिकसत्त्वविषयश्रुतीनामप्रामाण्यापातात्। अतो बहुकालानुवृतभ्रान्तिहेतुत्वेन नभोनैल्यभ्रमहेतोरिवव्यावहारिकसत्त्वविषयश्रुतीनामप्रामाण्यापातात्। अतो बहुकालानुवृत्तभ्रान्तेर्नसाधकत्वप्रयोजकत्वम्। नभोनैल्यभ्रमहेतोरिवव्यावहारिकसत्त्वविषयश्रुतीनामप्रामाण्यापातात्। अतो बहुकालानुवृत्तभ्रान्तेर्नसाधकत्वप्रयोजकत्वम्। नभोनैल्यछत्राकारत्वादिप्रत्यक्षस्यापि सादकत्वापत्तेरित्यर्थः। सङ्गृह्णाति॥ तथाचेति॥ साधकत्वप्रयोजकभूतं सत्त्वं यदा यर्हि व्यवहारसिद्धं अबाध्यत्वादिरूपं विवक्षितं तर्हि अस्माकं का क्षतिः इष्टापत्तिरितिभावः। नचेत् सत्त्वेन व्यवहारमात्रे वस्तुतस्सत्त्वं नास्तीत्यङ्गीकृत़ञ्चेत् असतस्साधकत्वं नास्तीत्यत्रकिमायातम्। हेत्वादिवाक्यप्रतिपाद्यस्य दृश्यत्वादेः सत्त्वाभावात्स्वरूपासिद्ध्यादिदो,ः स्यादतः साधकत्वायोग इत्यभिहिते नासतः साधकत्वं मयोच्यते दृश्यत्वादेर्व्यावहारिकसत्त्वङ्गीकारात्तस्यैव साधकत्वे तन्त्रत्वादिति त्वयेरितम्। तत्र व्यवहारिकसत्त्वरूपविचारे वस्तुतस्सत्त्वं नास्तीत्युक्तं स्यात्। तथाचासतएव पुनः साधकत्वोक्तेरसतः साधकत्वं नस्तीत्यस्माभिहितप्रमेये दूषणं किमायातमित्यर्थः। असतोपि साधकत्वमित्येतां तु दूराशां उत्तरत्रापाकरिष्याम इतिभावः॥ तस्मादिति॥यन्नास्ति शशशृङ्गादि तन्नास्त्येव यदस्ति तत्परमार्थतएवास्ति तस्मात्तत्सत्यमेव अन्यच्छशशृङ्गादिकं मिथ्यैवेति सत्यद्वयकल्पना सत्यद्वैविध्यकल्पना पारमार्थिकसांवृतरूपसत्त्वद्वैविध्यकल्पना न युक्ता। पारमार्थिकमिथ्याव्यतिरिक्तसांवृतसत्त्वोपेतवस्तुनोऽभावात्। सांवृत्तवोक्त्या शशशृङ्गवन्मिथ्यात्वमेवोक्तं स्यात्। तथाच प्रत्यक्षादिबाधः। तेन कारणेन लालावत्र्क्रासवादिशब्दवत् मिथ्यासांवृतशब्दयोस्तुल्यार्थत्वे पर्यायत्वे सति शशश्रृङ्गंमिथ्याजगत्सावृतं सत्यमित्युपन्यासः शिष्यवञ्चनार्थमेवेत्यर्थः। तथाचैवं भट्टाचार्यैः बौद्धम्प्रत्युक्तत्वात्तवापि प्रच्छन्नबौद्धत्वात्सांवृतसत्त्वस्थानाभिषिक्तव्यावहारिकसत्त्वस्यापि मिथ्याशब्दपर्यायत्वात्तदुपन्यासो वञ्चनार्थएवेतिभावः। तथाच व्यावहारिकसत्त्वं साधकत्वोपयोगि न भवतीति ध्येयम्। व्यावहारिकसत्त्वस्य साधकतायां प्रयोजकत्वे साक्षिणि व्यभिचार इत्याह॥ अज्ञानादेरिति॥ आदिपदेन सुखादि॥ सिद्धीति॥स्वरूपसतः सत्त्वपर्यन्तेत्यर्थः। साक्षिणि शुद्धचैतन्ये। सिद्धिपर्यन्तसाधक इत्यनेन रूप्यादिसाधकाविद्यावच्छिन्नसाक्षिणो व्यावहारिकाद्वैलक्षण्यं सूचितमिति ज्ञेयम्। साक्ष्यपीति॥ अविद्याकाराऽविद्यावृत्तिर्जायते। तस्यां प्रतिबिम्बितएव साक्षी अविद्यादिकं साधयति॥ तस्यच व्यावहारिकत्वान्न व्यभिचारइतिभावः। चैत्ररागः चैत्रगतः स्वशब्दः समभिव्याहृतपरः। स्वशब्देन रागः तद्विषयकं यदनित्यज्ञानं अयमिच्छावान् प्रयत्नवत्त्ववत्त्वादित्यनुमानजन्यं तदतिरिक्तं यदध्यक्षं तद्वेद्यइत्यर्थः। घटादौ तु पटविषयकं यदनित्यज्ञानं अस्मादादिज्ञानं वृत्तिरूपं तदतिरिक्तं यदध्यक्षं अधिष्ठानचैन्यरूपं तद्वेद्यत्वमस्तीति ज्ञेयम्। अविद्यावृत्तिप्रतिबिम्बितसाक्षिरूपाध्यक्षवेद्यत्वेन सिद्धसाधनतावारणाय अनित्यज्ञानातिरेकिणेत्युक्तम्। नित्यधीति॥ शुद्धसाक्षीत्यर्थः। तथाच तत्र व्यावहारिकसत्त्वाभावाद्व्यभिचारइतिभावः। सुखेच्छाज्ञानादीनामप्यविद्यावृत्ति प्रतिबिम्बितसाक्षिवेद्यत्वे सुखाद्युत्पत्त्यनन्तरं कदाचिदविद्यावृत्तिविलम्बेन तज्ज्ञानविलम्बापत्त्या सुखादीनां ज्ञातैकसत्त्वं न स्यादित्याह॥ अज्ञानेति॥ अस्तुवा यथाकथञ्चित्सुखदेरविद्यावृत्तिप्रतिबिम्बितसाक्षिवेद्यत्वं तथाप्यविद्याया नाविद्यावृत्तिप्रतिबिम्बितसाक्षिवेद्यत्वम्। आत्माश्रयानवस्थापत्तेरतः शुद्धसाक्षिवेद्यत्वमेव वाच्यम्। तथाचाविद्या साधकशुद्धसाक्षिणि व्यभिचारः सुस्थइयाशयेनाह॥ अविद्यावृत्तिं प्रतीति॥ साधकताया अज्ञानसाधकतायाटः। शुद्धसाक्षिणः साधखत्वाभाव इतियावत्॥ अन्योन्येति॥ अज्ञानस्वरूपसिद्धौ तदधीनस्य साक्षिणस्साधकत्वस्य सिद्धिः तत्साधकत्वे सिद्धेऽज्ञानस्य प्रातीतिकत्वसिद्धिः अज्ञानस्य प्रातीतिकत्वेन साक्षिण एव तत्सत्त्वसाधकत्वादित्यन्योन्याश्रय इत्यर्थः॥ एतेनेति॥ मयोच्यमानमसतः साधकत्वं यथात्वदसंमतं एवम्भवदभिमतं सतस्साधकत्वं न ममामि संमतमित्येतदेतेनैव सत्यस्य साक्षिणोह्यावयोर्मते साधकत्वाङ्गीकारेणैव निरस्तमित्यर्थः। विमतिर्विवादः। आनन्दबोधः चित्सुखः॥ नापीति॥ क्वचित्पारमार्थिकी सत्ता साधकत्वे तन्त्रं क्वचिद्व्यावहारिकी सत्ता क्वचित्प्रातिभासिकीसत्तेति सत्तात्रयमपि तन्त्रम्। अथवा द्वयं प्रातिभासिकसत्त्वातिरिक्तं सत्त्वद्वयमित्यर्थः॥ अननुगमादिति॥ पारमार्थिकसत्त्वाभावेपि व्याहारिकसत्त्वोपेतादप्यर्थसिद्धेर्दनाद्व्यभिचारइत्यर्थः। ननु तृणाभावेपि पर्णादिना वह्नेर्जायमानत्वेन व्यभिचारान्न वह्नौ तृणादीनां कारणत्वं एवमेव यागस्यापि न स्वर्गसाधनत्वमित्याशङ्कायां यथा तृणजन्यवह्नेः सकाशान्मणिजन्यवह्नौ यथावा यथावा यागजन्यस्वर्गात् दानादिजन्ये स्वर्गे वैजात्यमङ्गीकृत्य व्यभिचारः परिह्रियते एवमिहापि पारमार्थिकसत्त्वोपेतप्रमाणजन्यसिद्धितो व्यावहारिकादिसत्त्वोपेतप्रमाणजन्यसिद्धौ वैजात्यकल्पनान्न व्यभिचारइत्याशङ्कां परिहरति॥ प्रयोज्येति॥ तृणादिप्रयोज्यवह्नेस्तृणादिजन्यतावच्छेदकीभूत जातिविशेषस्यानुभवसिद्धत्वात् तृणे सति तादृशजात्युपेततार्णो वह्निविशेषइत्यस्य व्यभिचारो नास्तीति कल्प्यते तद्वदिह पारमार्थिकसत्त्वादिप्रयोज्यजातिविशेषाणामभावेन तृणारणिमणिन्यायासम्भवादितिभावः। अपरमार्थेति॥ पारमार्थिकसद्भिन्नव्यावहारिकादिसत इत्यर्थः॥ असत्त्वेनेति॥ सत्प्रभेदत्वाभावेन सत्त्वसामान्यं प्रति अव्यक्तित्वादित्यर्थः। तथाच शशविषाणगोविषाणानुगतविषाणत्वसामान्यवत् सत्त्त्रयसद्द्वयानुगतसत्त्वसामान्यस्याप्यभावादित्यर्थः। तथाच पारमार्थसतएव साधकत्वं सिद्ध्यतीति द्रष्टव्यम्॥ विरोधादिति॥ अबाध्यत्वादिरूपसत्त्वस्य बाध्यत्वादिरूपमिथ्यात्वाश्रयमृषार्थेवृत्तिर्नसम्भवति स्वाभाववति स्ववृत्तेर्विरुद्धत्वादित्यर्थः। वृषसिंहयोरिति॥ वृषस्य सिंहप्रभेदत्वाभावादितिभावः। नन्वपरमार्थसतोपि अबाध्यत्वरूपसद्विशेषत्वात्तत्रसत्त्वसामान्यं सम्भवतीत्यतआह॥ अपरमार्थसतइति॥ शाबलेयस्य शभलगोजन्यस्य गोरूपपदार्थस्य॥ सद्वैलक्षण्यमिति॥ अबाध्यत्वरूपसत्त्वाविरोधिनः अपारमार्थिकत्वस्य पारिभाषिकत्वापत्त्याऽपरमार्थसतोपि प्रपञ्चस्य वस्तुतः परमार्थिसद्विशेषत्वात्तत्रसद्वैलक्षण्यं न स्यादित्यर्थः। सामान्यविधिमिति॥ अनारोपितब्राह्मण्यवान्यजेतेति विशेषाश्रवणादित्यर्थः। ब्राह्मण्यां ब्राह्मणस्त्रियम्। अब्राह्मणात् शूद्रान्त्यजादेर्जातश्चण्डालः। एतच्चात्यन्तनिषिद्धता सूचनाय। ननु प्रतिलोमजानां यज्ञाधिकारे निषेधवचनविरोध इत्यतआह॥ निषेधस्यत्विति॥ तथाचारोपितब्राह्मण्यवान् नषेधाविषयइति तस्यापि विधिविषयत्वापत्तिरितिभावः। तदनुगतं आरोपितानारोपितानुगतं सत्त्वसामान्यम्। तस्य तन्त्रत्वे सत्त्वसामान्यस्य तन्त्रत्वे। स्वाप्नेन प्रातिभासिकत्वोपेतेन॥ तत्फलस्येति॥ ऐक्यापत्तिस्वर्गरूपफलस्येत्यर्थः। पारमार्थिकस्येत्येतत् द्वैतस्य वह्नेरित्यत्राप्यनुषञ्जनीयम्॥ विरुद्धधर्मेणेति॥ सर्वज्ञत्वाल्पजत्वादिरूपविरुद्ध धर्मेणेत्यर्थः। साधकत्वप्रयोजकीभूतस्य सत्त्वसामान्यस्य सत्त्वादितिभावः॥ धर्मीति॥ तादृशसत्त्ववान् धर्मी। तद्वान् हेतुः साधकइत्यर्थः। अतएव धर्मिभूतयोर्विशिष्टयोर्जीवेशयोर्व्यावहारिकत्वेन तत्तुल्यसत्ताकेनासद्विलक्षणेन च विरुद्धधर्मरूपहेतुना पारमार्थिक जीवेश्वरभेदसिद्धिप्रसङ्गादेवेत्यर्थः। ननु व्यावहारिकेश्वभेदसिद्धिर्भवत्येवेत्यस्वरसादाह॥ गौरवाच्चेति॥ सत्त्वे द्वैविध्याभावेन धर्मितुल्यसत्त्वासद्विलक्षणत्वापेक्षया सत्त्वमात्रस्य साधकत्वे तन्त्रत्वोक्तौ लाघवमित्यर्थः। धूमाभासेन पारमार्थिकवह्नेः सिद्धिः स्यदित्यत्र परिहारं शङ्कते॥ नन्विति॥ कुतोव्याप्त्यभावइत्यतआह॥ बहुलेति॥ यथा धूममात्रे न वह्निव्याप्तिः किन्तु बहुलोर्ध्वत्वाविच्छिन्नमूलत्वयुक्ते तथा आभासधूमेपि न वह्निव्याप्तिः किन्त्वाभासभिन्न एवेत्यर्थः। व्याप्त्यर्थत्वात् व्याप्त्युपयोगित्वात्। अस्या इति॥ असतः साधकत्वे सिद्धे धूमाभासस्यापि साधकत्वं स्यादित्यतिप्रसङ्गवारणाय बहुलोर्ध्वतादिवदाभासविविक्तत्वस्यापि व्याप्त्युपयोगित्वसिद्धिः तत्सिद्धौ तदभावादेवासाधकत्वं धूमाभासस्य नासत्त्वादितिकल्पनायः सिद्ध्याऽतिप्रसङ्गाभावेनासतः साधकत्वसिद्धिरित्यन्यो श्रयादित्यर्थः। आरोपितेति आभासविवेकस्य विशेषणम्। तथाच व्यर्थमाभासविविक्तत्वविशेषणम्। धूमाभासे व्यभिचारस्स तदवस्थत्वादितिभावः॥ प्रकृतेपीति॥ तथाच यथा ह्रदादावारोपिते धूमे न व्याप्तिः किन्त्वाभासविविक्ते पर्वतवृत्तिधूमएव एवं ब्रह्मण्यारोपिते दृश्यत्वेपि न व्याप्तिरस्तीति व्याप्तिसिद्धये प्रपञ्चे दृश्यत्वस्य सत्त्वं स्वीकार्यमित्यर्थः। साधकत्वार्थंवा साधकत्वोपयुक्तव्याप्त्याद्यर्थंवा दृश्यत्वादेस्सत्त्वमावश्यकमितिनासतः साधकत्वमितिभावः। किञ्च दृश्यत्वादिहेतोः सत्त्वमावश्यकं अन्यथा हेत्वाद्यारोपस्य सर्वत्र सौलभ्येनासिद्ध्यादिविभागएव न स्यात् अतस्तदर्थं वास्तवसत्त्वमेव वाच्यमित्याह॥ हेत्वादीति॥ ननु मिथ्यात्वानुमानेनासत्त्वेन बोधितानामपि पक्षहेत्वादीना साध्यव्याप्त्यादीन्प्रत्याश्रयत्वं भविष्यति वन्ध्यासुतो न वक्ता अत्यन्ताभावप्रतियोगित्वादित्यत्रासतोपि साधनं प्रत्याश्रयत्वदर्शनादित्यतआह॥ आश्रयादेरिति। आदिपदेन साध्यसंसर्गग्रहणम्। आश्रयसाध्यव्यधिकरणासिद्ध्यो न दूषणमिति वचनेन आश्रयासिद्ध्यादेरदूषणत्वेन तस्य सत्त्वनियमाभावेपि व्याप्तिरेवहि प्रयोजिकेत्युक्तत्वेन तस्यश्चसदाश्रयकत्वनियमेन हेत्वादेः सत्त्वमावश्यकमितिभावः॥ तुच्छइति॥ असद्वैलक्षण्यघटितानिर्वाच्यत्वरूपप्रातिभासिकत्वस्य तुच्छेऽभावेन तस्याप्रातिभासिकत्वेन साधकत्वं स्यादितिभावः॥ गौरवादिति॥ सत्त्वद्वैविध्यादिकल्पनमनादृत्य सत्त्वमात्रस्यैव साधकतायां प्रयोजकत्वे लाघवमितिभावः। नन्वस्तु सत्त्वमेव प्रयोजकं तत्राह॥ व्यावहारिकेति॥ पारमार्थिकसत्त्वातिरिक्तव्यावहारिकसत्वरूपव्यक्त्यभावादितिभावः॥ अतीति॥ अतीति॥ उक्तसत्त्वापेक्षयेत्यर्थः॥ अन्यथेति॥ लघुनि सम्भवे गुरुणोङ्गीकारइत्यर्थः॥ उपस्थितेति॥ उपस्थितं यद्रूप्यत्वादिकं तस्य पुरोवृत्तिनि योऽसंसर्गः तदग्रहएव प्रवृत्तौ हेतुः स्यात्। एवञ्च भ्रान्तिर्नसिद्ध्येत्। संसर्गग्रहे भ्रमरूपं विशिष्टज्ञानं सिद्ध्येत्। एवञ्च सम्प्रतिपन्नविशिष्टज्ञानेनैव प्रवृत्तिर्भवति तत्रासंसर्गस्याभावादेव तदग्रहोस्ति तत्सादृश्यादसंसर्गाग्रहादिदंरजतमिति ज्ञानादपि प्रवृत्तिर्भविष्यति विद्यमानस्याप्यसंसर्गस्याग्रहणसद्भावादिति प्राभाकरेणोक्ते त्वया वाच्यं निषेधद्वयगर्भत्वेन गौरवाल्लाघवात्संसर्गग्रहएव प्रवृत्तौ हेतुरिति। एवंसति भ्रमरूपविशिष्टज्ञानसिद्धिरिति। तथाचलाघवानादरेणैतदपि न स्यात् साध्यं न सिद्धमित्यर्थः॥ सदिति॥ सतः साधकत्वानङ्गीकारादितिभावः। नन्वसतः साधकत्वमपि असतैव साधकान्तरेण प्रतिवादिनं त्वां प्रति सिध्द्यतीतिचेत्तत्राह॥ अनवस्थानादिति॥ ननु सतः साधकत्वमपि विप्रतिपन्नत्वात्साध्यं तत्साधकञ्च मानं तावन्मां प्रत्यसिद्धम्। तथापि। न तावत्सतः साधकत्वं सता साध्यते ममासिद्धेः। नाप्यसता तवासिद्धेरित्याशङ्क्य निराकरोति॥ नचेति॥ न सतः साधकत्वं मया साधनीयं त्वन्मते सतः साक्षिणोऽज्ञानादिसाधकत्वस्य सिद्धत्वादित्याह॥ त्वन्मतेऽपीति॥ तथाच सतः साधकत्वमुभयसंमतमित्यर्थः। अत्रानुव्याख्यानसंमतिमाह॥ उक्तंहीति॥ साक्षिणाऽज्ञानादिसिद्धिमिच्छता तेन मायावादिना सतस्साधकत्वं स्वीकृतमित्येव परन्तु तन्न सम्भवति। अविशेषस्य साधकता पुनः साध्यैव नतु सिद्धा सर्वशक्तिरहितस्य शून्यवत्साधकताऽयोगादित्यर्थः॥ औत्सर्गिकेति॥ धूमादिग्राहकस्य ज्ञानस्योत्सर्गतः प्रमाणत्वात्प्रामाण्यस्य स्वार्थसत्त्वपर्यन्तत्वात्प्रमाणसिद्धानां सतां धूमादीनां साधकत्वस्य तत्साधकत्वे पर्यवसानादित्यर्थः॥ उपायान्तरेति॥ लोकमर्यादासिद्धोपायाति रिक्तोपायाभावेनेत्यर्थः॥ स्वच्छायेति॥ यथा स्वकीयाच्छाया स्वेनैवाल्लङ्घितुं न शक्यते एवं पर्वतवर्तिनएव साधकत्वं नतु बाष्पारोपितधूमस्येत्येवं लोकसिद्धं यत्सतः साधकत्वं तदप्युल्लङ्घुतुं न शक्यतइत्यर्थः। नन्वसतः साधकत्वं नास्तीति वदतां लौकिकानामयमभिप्रायः। असतो जायमाना सिद्धिः सती प्रमारूपा नभवतीति मयात्वसतोऽसत्सिद्धिरुच्यतइति न मम लोकमर्यादोल्लङ्गनमित्यतआह॥ नचेति॥ अन्योन्येति॥ असतः साधकत्वे सिद्धेऽसतः साधकत्वं नास्तीति लोकप्रसिद्धेर्विषयान्तरपरत्वं लोकप्रसिद्धेर्विषयान्तरपरत्वेच तद्विरोधाभावादसतोपि साधकत्वं सिद्ध्यतीत्यन्योन्याश्रयइत्यर्थः॥ अन्यथेति॥ लोकमर्यादातिक्रमइत्यर्थः॥ प्रतीतिरिति॥ असच्चेन्न प्रतीयेतेति॥ प्रतीत्यन्यथानुपपत्तिरूपार्थापत्त्या प्रपञ्चेऽसद्वैलक्षण्यं साध्यते तन्न स्यात्। लोकमर्यादासिद्धाया रूप्यादिप्रतीतेरप्यत्यन्तासत्त्वस्य शून्यवादिना वक्तुं शक्यत्वादित्यर्थः॥ सल्लक्षणेति॥ सतस्साधकस्य यल्लक्षणं पक्षवृत्तित्वादिरूपं तद्योगित्वं साधकत्वे तन्त्रं सल्लक्षणायोगित्वमसाधकत्वे तन्त्रमित्यर्थः। तच्च पर्वतवृत्तिधूमेऽस्ति अतस्तत्रव साधकत्वं नतु तदाभास इतिनातिप्रसङ्गः। प्रकृते दृश्यत्वादौच सल्लक्षणयोगित्वमस्तीति साधकत्वं युक्तमितिभावः॥ असत्त्वइति॥ दृश्यत्वादिभिरेव प्रयोगैः प्रपञ्चान्तर्गतस्य हेत्वादेरपि मिथ्यात्वबोधनेनासत्त्वापत्त्या सतः साधकस्य यल्लक्षणं पक्षवृत्तित्वव्याप्तिमत्त्वादिरूपं तद्योगित्वाभावेन पक्षवृत्तित्वव्याप्त्यादिराहित्यरूपासत्साधकलक्षणयोगित्वप्राप्तेर्न साधकत्वं युक्तमित्यर्थः॥ स्वप्नवदिति॥ यथा स्वप्नप्रतीतयोर्धूमतदाभासयोरु भयोरपि मिथ्यात्वाविशेषेपि तत्र कश्चनसद्धेतुः साधकत्वेन व्यवह्रियते कश्चन तदाभासोऽसाधकत्वेन एवमिहापि दृश्यत्वादेर्धूमाभासादेश्चमिथ्यात्वाविशेषेपि हेतुतदाभासव्यवस्थया साधकत्वाद्युपपत्तेरित्यर्थः। एतेनेत्युक्तमेव विशदयति॥ तद्वदेवेति॥ स्वप्नदृष्टधूमादिना वास्तववह्निसिद्ध्यदर्शनादिहापि दृश्यत्वादिना वास्तवमिथ्यात्वरूपसाध्यसिद्धिर्नस्यादित्यर्थः। उपसंहरति॥ तस्मादिति॥ असत्यादिति॥ स्वबोधितमिथ्यात्वकविश्वान्तर्गतत्वेनासत्यदृश्यत्वादेस्सकाशान्नसत्य भूतमिथ्यात्वादिसिद्धिरिति बाधादिकं दुर्वारमितिभावः॥ साधकञ्चेदिति॥ किञ्चिद्धेत्वादिकं नेद्यदि साधकं तर्हि तस्य परमार्थास्तिता पारमार्थिकसत्त्वं अवश्यमपेक्षितं भवेदेव। परमार्थसत्त्वस्यैव साधकत्वे तन्त्रत्वादितिभावः। नन्वपरमार्थसतोपि साधकत्वं किम्न स्यादित्यतआह॥ सिद्धिर्नेति॥ सवितृसुषिरादावपि सत्यस्यैव साधकत्वमित्यनुपदमेव वक्ष्यतइतिभावः॥लोकस्यापीति॥ सदसतोः साधकत्वासाधकत्वातिक्रमे विचारस्य दैववशसम्पन्नवनस्थवेणुनिस्सृतस्वनवद्यादृच्छिकवाङ्मात्रत्वापत्त्या प्रमाणसिद्धत्वाभावापातेनार्थनिश्चायकत्वाभावा पातात्। अतोलेकमर्यादानुसारेणैव सतएवसाधकत्वं नासतइत्यङ्गीकार्यमितिभावः। असतस्साधकत्वे बाधकविवरणम्।   
   
\</1-1-31\>

\<1-1-32\> %32. असतः साधकत्वाभावे बाधकोद्धारः%

 प्रतिबिम्बम्बिम्बस्येति॥ अयं प्रदेशो बिम्बवान् क्वचित्स्थले प्रतिबिम्बयुक्तत्वादित्येवं बिम्बानुमापकत्वं प्रतिबिम्बे दृष्टमित्यर्थः। स्वाप्नार्थः स्वाप्रमन्त्रादिरूपः। पीतिव्यवहारदितिज्ञयम्। अर्थभेदस्येति॥ वृक्षहस्तिरूपार्थभेदस्येत्यर्थः॥ त्वन्मतेपीति॥ स्वच्छदर्पणादिषु प्रतिफलनेन पारवृत्ता नायनरश्ययो ग्रीवास्थमुखेन सम्बद्धा ग्रीवास्थमेव मुखं गृह्णाति। तत्रैव दर्पणस्थत्वं ग्रीवास्थमुखभिन्नत्वादिकं चारोपयन्ति। यथोक्तं त्वया।

"दर्पणाभिहतादृष्टिः परावृत्य स्वमाननम्।  
व्याप्नुवत्याभिमुख्येन व्यत्यस्तं दर्शयेन्मुखमिति"।

लिङ्गलिङ्गिभावस्तु वृक्षशिंशुपावदिति परैरङ्गीकारात्। अतो ग्रीवास्थमुखस्यैव प्रतिबिम्बतायास्त्वयोक्तत्वात्तस्य प्रतिबिम्बस्वरूपस्य सत्यत्वादित्यर्थः॥ष ज्ञानमेवेति। तच्च सत्यमेवेतिभावः।

 ननु स्वाप्नकामिन्यादेश्चरमधातूत्सर्गाद्यर्थक्रियाहेतुत्वदर्शनात्स्वप्नपदार्थस्यैव साधकत्वं नतु तज्ज्ञानस्येति चेत्तत्राह॥ अन्वयेति॥ जाग्रति अन्वयव्यतिरेकाभ्यां तज्ज्ञानस्यैवार्थक्रियाहेतुत्वं दृष्टं न स्वरूपसत्कामिन्यादेः अतस्तद्दृष्टान्तेन स्वप्नेपि तथात्वं कल्प्यतेऽतस्सत्यस्यैव साधकत्वमित्यर्थः॥ लौहित्यस्यापीति॥ लोहितिमविशिष्टजपाकुसुमस्य तदवयवसमुदायस्यवेत्यर्थः। तेन गन्धरसादेरिव न रूपस्य प्रतिबिम्बो दृष्टचर इतिचोद्यानवकाशः। पदस्यार्थ इव वर्णे रेखायाः सङ्केतितत्वेनेत्यर्थः। वर्णस्य रेखास्मारितत्वे हेतुरयम्। वर्णश्चसत्य एवेति भावः। अत्र पदस्यार्थे सङ्केतत्वेनेति पररीत्यैव। स्वमते स्वाभाविकीशक्तिरेवेत्यङ्गीकारात्। नित्ययोगोपि शब्दानामर्थेनैवेत्युक्तेः॥ अतएवेति॥ रेखाया वर्णे सङ्केतितत्वादेवेत्यर्थः। रेखास्मारितवर्णेषु दीर्घत्वं स्वतोस्त्येव तच्चक्षुरादिवत्स्वरूपसदेवार्थविशेषधीजनकं नतु ज्ञाततयेत्येकः पक्षः। वस्तुतो धीर्घत्वं वर्णेषु नास्त्येव किन्त्वारोपितमेव तच्च ज्ञातं सदेव तथेत्यन्यः पक्षः। तत्राद्यपक्षे दीर्घत्वं निर्वक्ति। दीर्घध्वनिव्यक्तत्वाख्ये धर्मइत्यर्थः। तथाच वस्तुतो दीर्घो ये ध्वनिस्तद्व्यक्तत्वरूपो धर्मो वर्णेष्वस्ति तदेव दीर्घत्वं न ततोऽतिरिक्तं तत्सत्यमेवेतिभावः। तथाचैतादृशदीर्घत्वं पारिभाषिकमितिभावः। द्वितीयेऽसत्यस्यैव साधकत्वं प्राप्तमितिचेत्तत्राह॥ ज्ञातं सदिति॥ आरोपितं सदित्यर्थः। ननु ज्ञेयभेदानवच्छिन्नस्य ज्ञानमात्रस्यातिप्रसङ्गेन तदवच्छेन्नस्य सिद्ध्यङ्गतायां विशिष्टस्य यद्भवतीति न्यायेनासतोप्यर्थस्य हेतुत्वं प्राप्तमेवेत्यत उक्तम्॥ अर्थानवच्छिन्नमिति॥ एतच्चोत्तरत्रापाकरिष्याम इतिभावः॥ एतेनेति॥ आद्यपक्षानुसारेण वर्णेषु दैर्घ्यस्य सत्त्वेन द्वितीयेतु सत्यस्यैतज्ज्ञानस्यैव साधकत्ववचनेनेत्यर्थः॥ यथेति॥ असतः साधकत्वे परेणोक्ते ऽसत्त्वाविशेषाद्धूमाभासस्यापि वह्निसाधकत्वं स्यादित्यतिप्रसङ्गेऽस्माभिरभिहिते सति यथेत्यादिवाचस्पतिना जल्पितमित्यर्थः। सदर्थभेदरूपं प्रमेयम्॥ धात्विति॥ साच सत्यैवेतिभावः। धातुव्याकुलतायाञ्च भयं भयेच विषशङ्कारूपं ज्ञानमेव हेतुस्तच्च सत्यमेवेति हृदयम्॥ आत्मवदिति॥ अबाधादितिभावः। ननु सत्यभूतस्य मन्त्रस्य कथं स्वप्ने भानमित्यतआह॥ स्वयमिति॥ नन्वथापि भारतयुद्धादौ घटोत्कचादिसृष्टमायिकगचादेरर्थक्रियाकारित्वं दृष्टमितिचेत्तत्राह॥ भारतयुद्धादाविति॥ वक्ष्यमाणरीत्येतिपूर्वमुक्तं तदुपपादयति॥ वक्ष्यमाणरीत्येतिपूर्वमुक्तं तदुपपादयति॥ सवित्रिति॥ नन्वर्थएव हेतुः किंनस्यादित्यतआह॥ सत्यप्यर्थइति॥ अभावादिति॥ ज्ञानस्यैव हेतुत्वं नार्थस्येतिभावः॥ एवमिति॥ ज्ञानस्यैवारिष्टादेहितुत्वं नार्थस्येत्यङ्गीकार इत्यर्थः॥ अनुमितिमिति॥ प्रमानुमितिं प्रतीत्यर्थः॥ व्याप्त्यादीति॥ अतुद्गणसंविज्ञानबहुव्रीहिणाऽबाधितत्वं ग्राह्यम्। तथाचाबाधितत्वज्ञानमेवेत्यर्थो द्रष्टव्यः। यथाश्रुतेतु व्याप्त्यादिप्रमाया न हेतुत्वं तथात्वे गन्धप्रागभावावच्छिन्नो घटो गन्धवान्पृथिवीत्वादित्यत्र व्याप्त्यादिप्रमाजन्याया अप्यनुमितेर्बाधितत्वेन प्रमात्वाभावादसङ्गतिः स्यादित्यवधेयम्॥ नतु हेत्वादीति॥ अबाधितविषयत्वमित्यर्थः॥ तज्ज्ञानेति॥ अबाधितत्वज्ञानेत्यर्थः॥ तथाच हेत्वाभासव्यावृत्त्यर्थं अबाधितत्वप्रमाया एवानुमितिप्रमां प्रति प्रयोजकत्वे वाच्ये प्रमात्वघटकाबाधितत्वरूपार्थस्यापि तत्प्रयोजकत्वं प्राप्तमित्यर्थः। इत्येवं व्याचक्षते। वस्तुतस्तु व्याप्त्यादिज्ञानमेवेत्यादेयथास्थितएवास्तु गन्धप्रागभावावच्छिन्नो घटो गन्धवान् इत्यत्र तु बाधादनुमितिरेव नोत्पद्यत इतितार्किकैरङ्गीकृतत्वेनातिप्रसङ्गाभावादितिसम्प्रदायः। ज्ञानमात्रस्य हेत्वाभासेपि सत्त्वात्प्रमानुमितेर भावात्तत्प्रमायाएव हेतुत्वे वाच्ये प्रमात्वस्यार्थसत्ताघटित्वाद्धेतुव्याप्त्यादीनामपि हेतुत्वं प्राप्तमेवेति सम्प्रदायः। किञ्च न हेत्वादिज्ञानमात्रस्य प्रमानुमितिं प्रति हेतुत्वम्। तथाहि। हेत्वादिज्ञानं त्वन्मतेवृत्तिर्वा वृत्तिप्रतिबिम्बितचैतन्यंवा विशिष्टं तदुभयमपि मिथ्याभूतमेव। ततश्चन मिथ्यामूतस्य हेतुव्याप्त्यादिज्ञाने प्रमात्वं नास्तीतिचेन्न। तत्र व्याप्त्यादिज्ञानस्य जनकत्वाभावात् यज्जातीयानन्तरं नियमेन कार्योत्पत्तिसत्त्वमेव जनकत्वमभिप्रेतमिति न दोष इतिज्ञेयम्।

 ननु भयादिरूपार्थक्रिया तावत्सर्पजन्या सा कथं सर्पभिन्ना तज्ज्ञानात्स्यादतोऽसतः सर्पस्यैव कारणत्वमित्यतो न भयादिकं सर्प कार्यमित्युच्यते किन्तु सर्पज्ञानकार्यमिति सन्निहितेपि सर्पेतमजानानस्य भयाद्यदर्शनात् सर्पकार्यन्त्वभिसर्पणादिकमेवेत्याह॥ सत्येति॥ अतिप्रसङ्गइति॥ सर्पाभावघटादिज्ञानस्यापि भयहेतुत्वापत्तिरित्यर्थः॥ हेतुः स्यादिति॥ अवच्छिन्नस्य यद्भवति तत् अवच्छेदकस्यापि भवतीतिनियमादित्यर्थः। अस्य नियमस्य व्यभिचारमाह॥ घटेत्यादिना॥ घटावच्छिन्नस्य घटात्यन्ताभावस्य घटदेशमृत्पिण्डभिन्नदेशत्वेपि घटस्य तदभाववदित्यर्थः। घटावच्छिन्नस्य ध्वंसस्य घटकालभिन्नकालत्वेपि घटस्य 

continue september month 05  

Jaya Gurudatta  
न्यायामृतम्-2  
श्रीनिवासतीर्थविरचितः  
न्यायामृतप्रकाशः (comm)

\<1-2-1\>  
   न्यायामृतप्रकाशः

 प्रतिकर्मव्यवस्था युक्तेत्यंतेन। कुल्या कृत्रिमजलप्रवाहः। केदाराः क्षेत्राणि। विषयाकारेण परिणामोपपादनायोक्तं ॥ सावयवमिति ॥ शीघ्रगमनोपपादनायोक्तं ॥ तैजसमिति ॥ ध्रुवादिविषयेति ॥ तन्मण्डलादिरूपविषयेत्यर्थः। तत्रेति। जीवचैतन्यं सर्वगतं परिच्छिन्नं चेति मतद्वयमित्यन्वयः ॥ अविद्येति ॥ अविद्यायास्सर्वगतत्वेन तदुपाधिकजीवचैतन्यमपि सर्वगतमित्यर्थः ॥ अन्तःकरणेति ॥ अन्तःकरणस्यासर्वगतत्वात्तदुपाधिकजीवोऽप्यसर्वगत इत्यर्थः ॥ तत्राऽद्यइति ॥ जीवचैतन्यस्य सर्वगतत्वात्तत्रैव विषयस्याध्यस्तत्वेन जीवचैतन्यमेव विषयप्रकाशकं घटादिज्ञानमित्युच्यत इति यावदित्यर्थः ॥ द्वितीय इति ॥ अन्तःकरणपरिच्छिन्नस्यांऽतरत्वेन बाह्यप्रपञ्चाध्यासाधिष्ठानत्वाभावात् ब्रह्मचैतन्यं यदनावृतं तत्रैवाध्यस्तं तदेव च विषयप्रकाशकमित्यर्थः ॥ सर्वगतत्वेति ॥ अविद्योपाधिकं सत् सर्वगतमिति पक्षेऽप्यविद्यावृतस्वभावं तदनावृतस्वभावं चेति मतद्वयमित्यर्थः। असर्वगतत्वपक्षे त्वनावृतमेवेति बोध्यम्। नन्वेतेषु मतेषु वृत्तेः क्वोपयोग इत्यतस्तदुपयोगमाह ॥ तत्राऽद्य इति ॥ अविद्योपाधिकं यत्सर्वगतं जीवचैतन्यं तदविद्यानावृतमेव विषयाध्यासाधिष्ठानम्, अत एव विषयप्रकाशकमिति मत इत्यर्थः ॥ विषयेति ॥ सर्वगते जीवचैतन्ये विषयादिकमस्ति तत्संश्लेषो जीवचैतन्ये नास्ति। असङ्गत्वात्। वृत्तिरगत्याऽसङ्गेऽपि तत्संश्लेषं सम्पादयतीत्यर्थः। आवरणविरहस्य स्वतः सिद्धत्वेनावरणाभिभवार्थत्वमेतन्मते नास्तीति ध्येयम् ॥ द्वितीय इति ॥ अविद्योपाधिकं जीवचैतन्यं सर्वगतमविद्यावृतमिति मत इत्यर्थः ॥ आवरणेति ॥  
आवरणे चाभिभूते चैतन्यं स्वत एव विषयेणोपरज्यतेऽत आवरणाभिभावार्थैव वृत्तिर्न संश्लेषार्थेति भावः। अन्तःकरणोपाधिकं जीवचैतन्यं परिच्छिन्नं ब्रह्मचैतन्यमेव विषयप्रकाशकमिति मते वृत्त्युपयोगमाह ॥ परिच्छिन्नत्वपक्षे त्विति ॥ ॥ अभेदेति ॥ वृत्त्या आवरणेऽभिभूते सति वृत्तिप्रतिबंबितचैतन्यस्य विषयाधिष्ठानचैतन्यस्य च वस्तुगत्याऽभेदोऽस्ति। स व्यज्यत इत्यर्थः। तथा च वृत्तिप्रतिबिम्बितचैतन्येनाभिव्यक्ताभेदमधिष्ठानचैतन्यं भवतीति यावत्। अविद्योपाधिकं सर्वगतं जीवचैतन्यमनावृतं विषयाध्यासाधिष्ठानमिति मते वृत्तिश्चिदुपरागार्था नावरणाभिभवार्थेत्युक्तम्। तत्राऽवरणाभावेन चैतन्यस्य स्वत एव विषयेण संश्लिष्टत्वाद्वृत्तिर्व्यर्थेत्यतस्तत्सार्थक्यमुपपादयति ॥ अनावृतत्वेति ॥ जीवचैतन्यं असङ्गत्वाद्विषयासंङ्क्लिष्टमेवावतिष्ठत एति शेषः ॥ उपरज्यत इति ॥ विषयैरिति शेषः। विषयाकारवृत्तिरगत्याऽसङ्गत्वं परिहृत्य संश्लेषापरपर्यायमुपरागं सम्पादयतीत्यर्थः ॥ न त्विति ॥ वृत्तिं विना पूर्वं विषयैः स्वतो नोपरज्यतेऽसङ्गत्वादित्यर्थः। ननु सर्वगतस्यानावृतस्य विषयाध्यासाधिष्ठानस्य विषयैः सह वृत्तेः पूर्वमुपरागो नास्ति, वृत्त्यैवोपरज्यत इत्येतदयुक्तमदृष्टत्वादित्यतोऽत्र तार्किकादिसंमतं दृष्टान्तमाह ॥ यथेति ॥ ॥ सास्नेति ॥ केसरादिमत्सिंहादिव्यक्तावप्यस्ति गोत्वं, परं तु तस्य तदुपरागः संश्लेषविशेषः समवायरूपो नास्ति। सास्नादिमद्व्यक्त्यैव तूपरज्यत इत्यर्थः ॥ आकाशेति ॥ आकाशदेशव्यापिनी तथा घटादिपदार्थस्थितगन्धरसादिप्रदेशव्यापिनीत्यर्थः ॥ रूपीति ॥ रूपोपेतपदार्थेत्यर्थः। अनावृतत्वपक्षे केवलजीवचैतन्या प्रकाश्यस्यापि घटादेस्तदाकारवृत्त्युपारूढसर्वगतचैतन्येन प्रकाश्यत्वं युक्तमित्यत्र दृष्टान्तमाह ॥ केवलेति ॥ ॥ वृत्त्युपारूढेति ॥ वृत्तिसहकृतेत्यर्थः। एवं वृत्तेरुपयोगमुपपाद्य चैतन्यस्य सर्वान्प्रत्यविशिष्टत्वात्सर्वस्य सर्वं प्रतीयेतेत्यतिप्रसङ्गं परिहरन् एतेषु पक्षेषु घटप्रकाशकं चैतन्यं विवेचयन् प्रतिकर्मव्यवस्थामुपपादयति ॥ एवं चेत्यादिना ॥ ननु जीवचैतन्यस्य परिच्छिन्नत्वपक्षे ब्रह्मचित एव विषयाध्यासाधिष्ठानतया विषयप्रकाशकत्वेन विषयानुभवरूपत्वादिदं जीवज्ञानमिति व्यवहारः कथम्। ब्रह्मचैतन्यज्ञानमित्येव व्यवहारः स्यादित्यत आह ॥ विषयानुभवस्येति ॥ जीवचैतन्येन वृत्त्युपारूढज्ञातृचैतन्येन साकं योऽभेदस्तद्वत्त्वेन घटाधिष्ठानभूतब्रह्मचैतन्यस्याभिव्यक्तत्वाज्जीवचित्त्वं विषयानुभवस्य युक्तमित्यर्थः।

 एवमनूदितां प्रक्रियां दूषयति ॥ ॥ तन्नेत्यादिना ॥ प्रतिकर्मव्यवस्थासिद्ध्यर्थं चैतन्यस्य विषयप्रकाशकत्वार्थं इन्द्रियसन्निकर्षद्वारिका वृत्तिः कल्प्यते। तत्रादौ सन्निकर्ष एवायुक्तः। तथा च तदधीनवृत्तिद्वारकं यत् विषयोपरक्तत्वं तेन चैतन्यस्य विषयप्रकाशकत्वमयुक्तम्। अस्तु वा चैतन्यस्य विषयप्रकाशकत्वं तथापि देहांतरेव वृत्त्यवस्थानोपपत्तेर्देहाद्बहिर्वृत्तेर्निर्गमनकल्पनमप्रमाणिकम्। अस्तु वा देहाद्बहिर्वृत्तेर्निस्सरणं, तथापि तस्या एवाज्ञाननिवर्तकत्वेन विषयप्रकाशकत्वोपपत्तौ तत्प्रतिबिम्बितचैतन्यं तदभेदनाभिव्यक्ताधिष्ठानचैतन्यमिति चैतन्यद्वयकल्पनमप्रामाणिकमित्येवमुत्तरग्रंथप्रवृत्तिरिति निष्कर्षः। तत्र प्रतिकर्मव्यवस्थासिद्ध्यर्थं चैतन्यस्य विषयप्रकाशकत्वसिद्ध्यर्थं च विषयसन्निकृष्टेंद्रियजन्यवृत्तिद्वारकः सम्बन्धः कल्पितः तत्राऽदौ सन्निकर्षं खण्डयति ॥ स्वसन्निकृष्टेत्यादिना ॥ चैतन्यस्य विषयप्रकाशकत्वसिद्ध्यर्यं संन्निकर्षकथनमयुक्तम्। तथात्वे सन्निकर्षात्पूर्वं घटादेः सत्त्वं स्यात्। अन्यथा संन्निकर्षस्यैवायोगात्। न च सन्निकर्षत्पूर्वं घटादिकमस्त्येवेति वाच्यम्। तथात्वे त्वदङ्गीकृतकल्पितत्वायोगात्। कुत इति चेत्। कल्पितत्वे प्रतीतिमात्रशरीरकत्वस्य प्रयोजकत्वेन कल्पितत्वाङ्गीकारे प्रतीतिमात्रशरीरकत्वापत्त्या सन्निकर्षजन्यज्ञानात्पूर्वं घटादेरसत्त्वेन सन्निकर्षस्यैवायोगादित्यर्थः एवमापादयतः प्रातिभासिकत्वातिरिक्तं व्यावहारिकत्वं नास्तीति हृदयम्। ननु न कल्पितत्वं प्रतीतिमात्रशरीरत्वव्याप्यं किन्तु कल्पितत्वविशेषः प्रातिभासिकत्वमेव। एवं च प्रकृते कल्पितत्वाङ्गीकारे न प्रतीतिमात्रशरीरत्वप्राप्तिः। तथा च सन्निकर्षात्पूर्वं घटादेः सत्त्वोपपत्त्या युक्तः संन्निकर्ष इत्याशङ्क्य निराकरोति ॥ न चेति ॥ गौरवादिति ॥ कल्पितत्वं सामान्यरूपत्वेन सर्वग्राहकत्वाल्लघुभूतं, प्रातिभासिकत्वं तु कल्पितत्वविशेषरूपत्वाद्गुरुभूतमित्यर्थः। ननु विपरीतमेव गौरवं किं न स्यादित्यतोऽतिप्रसङ्गमाह ॥ वह्निं प्रतीति ॥ वह्निमत्त्वं प्रति धूमविशेषोऽपर्वतीयधूम एवास्तु व्याप्यः। महानसादौ दर्शनात्। विशेषरूपत्वेन लाघवात्। ततश्चापर्वतीयधूमस्य पक्षेऽभावेन स्वरूपासिद्ध्या तेन वह्निर्न सिद्ध्येत्। तथाऽप्रामाणिकत्वं प्रति कल्पितत्वविशेषः प्रातिभासिकत्वमेव व्याप्यमस्तु न कल्पितत्वम्। तथाच तेनाप्रामाणिकत्वानुमानं न स्यात्। एवं च घटादीनां प्रामाणिकत्वापातः। अतस्त्वया विशेषस्य गुरुभूतत्वात्सामान्यं धूमवत्त्वमेव कल्पितत्वमेव च वह्निमत्त्वमप्रामाणिकत्वं च प्रति व्याप्यमिति वाच्यम्। तत्प्रकृतेऽपि तुल्यमिति न विपरीतगौरवमिति भावः। दोषप्रयुक्तज्ञानत्वमादिशब्दार्थः।

 ननु प्रतीतिमात्रशरीरत्वव्याप्यं कल्पितत्वमित्ययुक्तम्। अप्रयोजकत्वात्। कल्पितत्वेऽपि प्रतीतिमात्रशरीरत्वाभावोपपत्तेः। ननु प्रतिभासमात्रशरीरत्वाभावे कल्पितत्वमेव न स्यादिति हेतूच्छित्तिरेव बाधिकेति चेन्न। प्रतिभासमात्रशरीरत्वाभावेऽपि ज्ञाननिवर्त्यत्वेन कल्पितत्वोपपत्तेरिति तर्केणाप्रयोजकत्वमेवेति न कल्पितत्वस्य प्रतीतिमात्रशरीरत्वव्याप्यत्वसिद्धिरित्याशङ्क्य निषेधति ॥ न चेति ॥ प्रतीतिमात्रशरीरत्वाभावमङ्गीकृत्य कल्पितत्वस्य ज्ञाननिवर्त्यत्वेनोपपत्तिर्वक्तुं न युज्यते। प्रतीतिमात्रशरीरत्वाभावेनैव ज्ञाननिवर्त्यत्वाभावस्यापाद्यमानत्वादित्याह ॥ प्रतीतीति ॥ तथा च नाप्रयोजकत्वमिति भावः। ननु कल्पितस्यापि दृश्यस्य प्रतीतिस्तावत्सर्वसिद्धा। सा चेंद्रियसन्निकर्षं विनाऽऽनुपपन्नेतीन्द्रियसन्निकर्षार्थं स्वज्ञानात्पूर्वं दृश्यस्य सत्त्वमङ्गीकार्यमित्यत आह ॥ प्रतीतेश्चेति ॥ स्वप्नवदिति ॥ स्वाप्नप्रतीत्यन्यथानुपपत्त्या सन्निकर्षो वा तत्पूर्वं विषयसत्त्वं वा नांगीक्रियते, तद्वदिति भावः। ननु स्वप्नवदिति दृष्टान्तो न युक्तः तस्य प्रातिभासिकत्वेन तत्र सन्निकर्षापेक्षाभावात्, प्रपञ्चस्य तु व्यावहारिकत्वात्सन्निकर्षार्थं विषयसत्त्वमपेक्षितमिति चेत्तत्राह ॥ व्यावहारिकत्वस्येति ॥ ॥ भ्रान्तिदैर्ध्यमात्रेणेति ॥ इदानीं बाधाभावमात्रेणेत्यर्थः।

 एवं सन्निकर्षं खण्डयित्वा वृत्त्युपारूढचैतन्येनाभेदेनाभिव्यक्ताधिष्ठानचैतन्यस्य विषयप्रकाशकत्वकल्पनप्रक्रियां खण्डयति ॥ तत्तदाकारेति ॥ परोक्षधर्माद्याकारा वृत्तिरन्तरेव भवति। तत्र वृत्तेरेव धर्मादिप्रकाशरूपत्वं कल्पितं न चैतन्यस्य, तत्र चैतन्यप्रतिफलनाभावादित्युच्यते। तद्वदेवापरोक्षवृत्तावप्यस्त्विति भावः ॥ वृत्त्युपरागादीति ॥ वृत्त्युपारूढचैतन्येनाभेदेनाभिव्यक्ताधिष्ठानचैतन्यस्येत्यर्थः। ननु चेतन्यस्य विषयप्रकाशकत्वाभावे विषये आपरोक्ष्यं न स्यात्। अपरोक्षचित्सम्बन्धेनैवापरोक्ष्यस्य वक्तव्यत्वादित्यत आह ॥ विषयेति ॥ वृत्तिगतेति ॥ वृत्तिगतापरोक्षत्वविशेषेणेत्यर्थः। परोक्षवृत्तेश्चैतन्याभिव्यंजकत्वाभावेन चैतन्याभिव्यंजकत्वार्थं स विशेषस्तवाप्यावश्यक इति भावः। तथाचापरोक्षवृत्तिविषयत्वादेवाऽपरोक्षत्वमस्त्विति भावः। ननु परोक्षवृत्तेरिवेति दृष्टान्तो न युक्तः। तत्रापि परोक्षवृत्त्युपरक्तचैतन्यस्यैव विषयप्रकाशकत्वाङ्गीकारादित्यत आह ॥ न चेति ॥ कुतो नास्तीत्यत आह ॥ अभिव्यक्तेति ॥ एतच्चावरणदशाव्यवच्छेदाय। ननु चैतन्यस्य विषयप्रकाशकत्वेनापरोक्षानुभवत्वमनङ्गीकृत्य वृत्तेरेवापरोक्षत्वमस्त्वित्युक्तमयुक्तम्। तथात्वेऽपरोक्षानुभवत्वप्रयुक्तं प्रकाशकत्वमपि वृत्तेरंगीकार्यं स्यात्। न चास्त्विति वाच्यम्। वृत्तेरन्तःकरणोपादानकतया उपादानेंऽतःकरणे प्रकाशकत्वाभावेन तत्कार्यभूतायामपि वृत्तौ तदयोगादिति चेन्न। उपादानगतस्यैवोपादेये प्राप्तिरिति नियमाभावात्। अन्तःकरणस्येच्छाकारेण परिणतत्वादुपादानान्तःकरणानिष्ठमपीच्छात्वमुपादेयेच्छावृत्तावङ्गीकृतम्। यथा वा अन्तःकरणानिष्ठमपि ज्ञानत्वं तदुपादेयवृत्तावङ्गीकृतम्। एवमन्तःकरणानिष्ठमपि प्रकाशकत्वं तदुपादेयवृत्तावस्तु अन्यथा उपादानान्तःकरणानिष्ठत्वादपरोक्षवृत्तौ प्रकाशकत्वं नास्तीत्यंगीकारे अन्तःकरणपरिणामपरोक्षवृत्तौ चैतन्यप्रतिफलनाभावेन तस्या एव विषयानुभवत्वप्रयुक्तं प्रकाशत्वमङ्गीकृतम्। तदपि न स्यात्। त्वन्मते उपादानेंतःकरणे तस्या एव विषयानुभवत्वप्रयुक्तं प्रकाशत्वमङ्गीकृतम्। तदपि न स्यात्। त्वन्मते उपादानेंतःकरणे तस्याभावादित्यह ॥ वृत्तेरेवेत्यादिना ॥ अन्तःकरणानिष्ठं तत् प्रकाशकत्वम्। अत्राद्वैतसिद्धिकारेणोक्तं- सावयवं तैजसमन्तःकरणमिति परेणांगीकृतत्वात्प्रकाशकत्वमप्यंतःकरणेऽस्तीत्येतदयुक्तमिति। तन्न। न हि तैजसत्वं प्रकाशकत्वे तन्त्रम्। तथात्वे \`तेजो वै घृतं' \`तेजो वै हिरण्यम्' इत्यादिश्रुतेर्घृतादीनामपि प्रकाशकत्वापातात्। तत्र पार्थिवादिभागकल्पनेऽत्रापि तथास्त्विति तुल्यमिति। ननु वृत्तिरूपज्ञानस्य प्रकाशत्वमयुक्तम्। घटं जानामीति वृत्तिरूपज्ञानस्य सकर्मकत्वप्रतीतेः। घटः प्रकाशत इति प्रकाशस्यऽकर्मकत्वप्रतीतेः। अतोऽकर्मकप्रकाशः चैतन्यरूपज्ञानमेवेत्यंगीकार्यमित्याशङ्क्य निराकरोति ॥ न चेति ॥ क्रियैक्येऽपि तत्प्रतिपादकशब्दस्वभावादेव कर्मसम्बन्धप्रतीत्यप्रतीति। यथा करोति, यतत इत्यत्र करणस्य प्रयत्नरूपत्वेन तेनैक्येऽपि करोतेः सकर्मकत्वं यततेस्त्वकर्मकत्वं दृष्टं, यथा वा गच्छति चलतीत्यत्र गमनस्य चलनत्वेऽपि गच्छतेः सकर्मकत्वं चलतेस्त्वकर्मकत्वं दृष्टमेवमिहापि वृत्तेरेव प्रकाशत्वेन तयोरैक्येऽपि ज्ञानरूपतया वृत्तेः सकर्मकत्वं, प्रकाशस्य त्वकर्मकत्वमुपपद्यत एव। सकर्मकत्वादेर्धातुस्वाभाव्यादित्याह ॥ क्रियैक्येऽपीति ॥ धात्वोः जानातिकाशत्योः। उपरागः सम्बन्धः ॥ अन्यथेति ॥ शब्दस्वभावानादर इत्यर्थः ॥ परिणतेरिति ॥ घट- परिणमत इति धात्वर्थभूतायाः परिणामरूपक्रियाया इत्यर्थः ॥ अकर्मकत्वादिति ॥ अकर्मकधातुप्रयोगविषयत्वादित्यर्थः। परिणतिविशेषस्य अन्तःकरणपरिणतिरूपक्रियायाः ज्ञानविशेषस्य। सकर्मकज्ञानत्वं सकर्मकजानातिप्रयोगविषयत्वम् ॥ अतीतमिति ॥ वृत्तिव्यतिरिक्तस्य चैतन्यरूपज्ञानस्यैव प्रकाशत्वेऽतीते चैतन्यरूपज्ञानाभावेन प्रकाशाभावादतीतं प्रकाशत इति धीर्न स्यादित्यर्थः। घटादौ वृत्त्यतिरिक्तचिद्रूपज्ञानांगीकारे दृष्टविरुद्धं बहुकल्पनीयं स्यादित्याह ॥ एवं चेति ॥ इष्यमाणे इच्छाविषये, यथा स्वविषये। इच्छा स्वत एव नान्यद्वारेणेत्यर्थः। अनुभाव्ये अनुभवविषये घटादौ स्वतः प्रवणस्य स्वत एव प्रवणतास्वभावस्येत्यर्थः। अन्यद्वारा वृत्तिद्वारा। तदुपरक्तत्वं अनुभाव्येन संबद्धत्वम्। तत्प्रति अनुभाव्यं प्रति। अज्ञानेनावृतत्वं वृत्त्यभावप्रयुक्तघटादिविषयकत्वाभाव इति यावत् ॥ घटाज्ञाननेति ॥ घटज्ञानस्यैव घटाज्ञानविरोधित्वदर्शनादिति भावः ॥ तदिति ॥ घटाज्ञानेत्यर्थः। तदज्ञानस्फोरकत्वेन तदविरोधित्वम्। आदिपदेन सुखाज्ञानाविरोधिनश्चैतन्यस्य सुखज्ञानं त्वग्राह्यम् ॥ दृष्टविरुद्धमिति ॥ इच्छादिषु यादृशं साक्षादेवेष्यमाणोपरक्तत्वम्, इष्यमाणं प्रत्यनावृतत्वम्, इष्यमाणे द्वेषविरोधित्वं दृष्टं तदपेक्षया विरुद्धमित्यर्थः ॥ अन्यथेति ॥ अज्ञानविरोधिन्या वृत्तेर्ज्ञानत्वानङ्गीकार इत्यर्थः। वृत्तेः अन्तःकरणवृत्तेः। अन्यस्यैव इच्छाभिव्यक्तचैतन्यस्यैव।

 ननु \`तमेव भांतम्' इति श्रुत्या चैतन्यरूपब्रह्मप्रकाशमनुसृत्य घटादिसर्वप्रपञ्चस्य प्रकाश उच्यतेऽतश्चिद्रूपं वृत्त्यन्यज्ञानमङ्गीकार्यमित्यत आह ॥ तमेवेति ॥ ननु सर्वशब्देन नियामकं विना सूर्यादिमात्रग्रहणमयुक्तम्। तस्य समस्तघटादिप्रपञ्चोपस्थापकत्वादित्यत आह ॥ सर्वशब्दस्येति ॥ ॥ सर्वेभ्यः कामेभ्य इति ॥ \`सर्वेभ्यः कामेभ्यो दर्शपूर्णमासाभ्यां यजेत' इति श्रूयते। चतुर्थी द्वितीयार्थे। सर्वान्कामानुद्दिश्येत्यर्थः। अत्र सर्वशब्दः पशुपुत्रधनादिसमस्तवाची न वेति संशये नियामकं विना सर्वशब्दसंङ्कोचायोगेन तस्य सर्वोपस्थापकत्वात्पशुपुत्रादिसमस्तकामनावान् दर्शपूर्णमासाभ्यां यजेतेति पूर्वपक्षे प्राप्ते सर्वशब्दस्य संङ्कोच एव। न च नियामकाभावः। \`दर्शपूर्णमासाभ्यां स्वर्गकामो यजेत' इति पूर्ववाक्ये स्वर्गकाम इत्युक्तत्वात्प्रकृतस्वर्गमात्रपरत्वमेवेति सिद्धांतितं पूर्वतन्त्रे तद्वदित्यर्थः। सर्वशब्दस्तवापि संङ्कुचितार्थक इत्याह ॥ त्वन्मतेऽपीति ॥ अतीतादेर्वर्तमानतादशायां चित्प्रकाश्यत्वेऽपि नित्यातीन्द्रिये कदापि चित्प्रकाश्यत्वं नास्तीत्याशयेन नित्यातीन्द्रियस्येत्युक्तं ॥ संङ्कोचाच्चेति ॥ संङ्कोचस्यावश्यकत्वाच्चेत्यर्थः। सर्वशब्दस्य प्रकृतपरत्वज्ञापकमस्तीत्याह ॥ प्रकृतपरेति ॥ ॥ स्मृतेरेवेति ॥ तत्र सूर्यादितेजसां मामकमिति मदधीनत्वरूपतत्सम्बन्धित्वस्यैवोक्तत्वादित्यर्थः ॥ शतृप्रत्ययस्येति ॥ सन् संतौ संत इतिवत् भान् भांतौ भांत इति भाच्छब्दस्य भांतमिति द्वितीया। शतुः कर्त्रर्थकलडादेशत्वाज्ज्ञानकर्त्रुपस्थापकत्वेन भानरूपे ब्रह्मणि भानकर्तृत्वस्यासम्भवाच्छतृप्रत्ययस्यायोगः। तथा तस्य भासेति षष्ठ्या ब्रह्मणो भासा सम्बन्धो बोध्यते। भानरूपे च ब्रह्मणि तत्सम्बन्धासम्भवात् षष्ठ्या अयोगः। तथा \`तमेवभांतमनुभाति' इत्यत्र प्रपञ्चकर्तृकभानरूपक्रियाया भांतमित्युक्तब्रह्मभानरूपक्रियातो भेदावगमादनुशब्दस्याप्यनुपपत्तिरित्यर्थः। क्रियाभेदे सत्येवानुशब्दप्रयोग इत्यत्रोदाहरणमाह ॥ गच्छंतमिति ॥

 एतत्पर्यंतं सन्निकर्षस्यैवायोगेन सन्निकृष्टेंद्रियजन्यवृत्तेरसम्भवाच्चैतन्यस्य विषयप्रकाशकत्वं नास्तीत्युक्तं। इदानीं तदङ्गीकृत्य सावयवं तैजसमन्तःकरणं चक्षुरादिद्वारा बहिर्निस्सरतीति वृत्तेबहिर्निस्सरणं यदुक्तं तत्प्रक्रियां दूषयति ॥ अस्तु वेत्यादिना ॥ परोक्षस्थले जायमानवृत्तितो वैलक्षण्यायान्तःकरणस्य देहान्निर्गतिरपरोक्षस्थले कल्प्यत इति चेत्तत्राह ॥ परोक्षधीति ॥ ननु विषयस्य वृत्तिसम्बन्धं विना चिदुपराग एव न सम्भवति। चिदुपरागे वृत्तिसम्बन्धस्य तन्त्रत्वात्। सास्नाद्यवच्छिन्ने गोत्वाद्युपरागवत् वृत्त्यवच्छिन्नविषय एव चिदुपरागस्य सत्त्वात्तस्य वृत्तेर्बहिर्निर्गतिं विनाऽयोगात्सा कल्पनीयेत्यत आह ॥ चिदुपरागादाविति ॥ इन्द्रियसन्निकर्षद्वारा वृत्तेर्बहिर्निस्सरणाभावेऽपि विषयाकारेण वृत्तेरन्तरेव परिणामात्रेण चैतन्यविषययोरुपरागासम्भवेन चिदुपरागे तदाकारत्वस्यैव प्रयोजकत्वात् तया वृत्त्यवच्छिन्न एव तदुपराग इति कल्पने मानामावादित्यर्थः। ननु प्रभायामावरणनिवर्तकत्वे प्रकाशसत्वे च विषयसंश्लेषस्यैव प्रयोजकतया दृष्टत्वेन विषयसम्बन्धं विना वृत्तरावरणनिवर्तकत्वासम्भवेन तदर्थं बहिर्निर्गतिः कल्प्येति चेत्तत्राह ॥ न त्विति ॥ विषयप्रकाशकत्वमादिशब्दर्थः। वृत्तेरावरणनिवर्तकत्वादौ तदाकारत्वमेव तन्त्रं न तु तत्संश्लेषः। ज्ञानस्य प्रभापेक्षया आन्तरत्वेन वैषम्यादिति भावः। वृत्तेर्देहाद्बहिर्निर्गत्या विषयसंश्लेषावरणनिवर्तकत्वे बाधकमाह ॥ नेत्रादिति ॥ ध्रुवमण्डलज्ञानार्थमेव नेत्रान्निर्गच्छंती ध्रुवमण्डलाद्याकारा अन्तःकरणवृत्तिस्तयेत्यर्थः ॥ स्वेति ॥ वृत्तीत्यर्थः ॥ आपरोक्ष्यापातादिति ॥ संश्लेषावरणनिवृत्तिद्वारा आपरोक्ष्यापातादित्यर्थः। ननु सिद्धांतेऽपि नयनरश्मीनां बहिर्निर्गमनांगीकारादतिप्रसङ्गस्तुल्य इति चेन्न। कज्जलादावतिसामीप्यादिदोषात्परमाण्वादौ महत्त्वविशेषादिकारणविरहादीत्यादि द्रष्टव्यमित्याहुः। ननु क्वचिद्विषयसंश्लेषस्तदावरमनिवर्तकत्वे तन्त्रं क्वचिद्वृत्तेस्तदाकारत्वमपि। तथा च नातिप्रसङ्गः। नेत्रस्थकज्जलपरमाण्वादौ वृत्तेस्तदाकारत्वाभावात्। किन्तु ध्रुवमण्डलाद्याकारत्वमेवेत्यत आह ॥ द्वयोरिति ॥ संश्लेषतदाकारत्वयोः। ननु तर्हि मास्तु विषयसंश्लेषार्थं वृत्तेर्बहिर्गमनं किन्तु तदाकारत्वार्थमेव। वृत्तेर्बहिर्निर्गमनेन विषयसंश्लेषे सति तदाकारताया जायमानत्वादित्यत आह ॥ तदाकारत्वस्य चेति ॥ वृत्तेर्बहिर्गमनद्वारा विषयसंश्लेषाभावादित्यर्थः। तर्हि वृत्तेः कथं तदाकारत्वमित्यत उक्तम् ॥ परोक्षेति ॥ तत्सन्निकृष्टेति ॥ परोक्षविषयसन्निकृष्टमनोरूपकरणेत्यर्थः। मनसस्तत्सन्निकर्षस्तु ज्ञानादिरूपोऽलौकिकः कश्चिदङ्गीकृतोऽस्ति। तद्वदपरोक्षवृत्त्युपपत्त्या बहिर्निस्सरणमयुक्तमित्यर्थः। ननु वृत्तेर्बहिर्निस्सरणमयुक्तमित्यसत्। तथाहि। घटचक्षुस्सन्निकर्षवत्साक्षादर्थे मनस्सन्निकर्षस्यापि ज्ञानहेतुत्वान्मनसो बहिर्निर्गत्यभावे तदयोगाद्धटानुभवो न स्यादित्यशङ्क्य निषेधति ॥ न चेति ॥ दृष्ट इति ॥ तथा च यद्व्यतिरेकेण यद्व्यतिरेक इति कारणत्वग्राहको व्यतिरेकांशो नास्ति, येन तस्य कारणत्वं प्रतीम इति भावः। यथोक्तं पदार्थविद्भिः \`आत्मा मनसा संयुज्यते मन इन्द्रियेण इन्द्रियमर्थेन' इति। तथा चार्थमनस्संयोगस्य ज्ञानहेतुतया तार्किकाद्यनङ्गीकृतत्वान्न तदर्थं बहिर्निर्गतिः कल्प्येत्यर्थः। किञ्च बहिर्निर्गत्य विषयमाश्लिषंत्या एव वृत्तेर्विषयावरणनिवर्तकत्वमिति नियमानङ्गीकारे स्पार्शनज्ञानमप्यनुकूलितं स्यात्। तथाहि। चाक्षुषज्ञाने मनसो बहिर्निर्गमने चक्षुरादिरूपनियतद्वारमिव स्पार्शनज्ञाने तन्नास्ति। कुत इति चेत् \`त्वगिंद्रियं सर्वशरीरव्यापि' इत्यभियुक्तवचनेन त्वगिंद्रियस्य सर्वशरीरव्यापित्वावगमेनान्तःकरणस्य बहिर्निर्गमने नियतद्वाराभावात्। द्वारविशेषोक्तौ च विनिगमनाविरहप्रसङ्गात्। अतस्तत्र वृत्तिरन्तरेव भवतीति वाच्यम्। एवमेवान्यत्रापि भवत्विति चश्रुरादिद्वारा बहिर्निर्गमनकल्पनमयुक्तमित्याह ॥ एवं चेत्यादिना ॥ अन्यथेति ॥ नियतगोलकाभावेऽपि मनसो बहिर्निर्गमनांगीकार इत्यर्थः। वृत्तयः मनोवृत्तयः। गच्छेयुः संबध्येरन्।

 घटादिप्रकाशकं चैतन्यमेवेति प्रक्रियां दूषयति ॥ अस्तु वेत्यादिना ॥ किं वृत्तिप्रतिबिम्बितं चैतन्यमित्यर्थः। उपदेशसहस्रीति मायिग्रंथविशेषस्य संज्ञा। भारतीतीर्थः कश्चिन्मायिभिक्षुः। उपदेशसहस्र्यनुसारिणी या भारतीतीर्थादिरीतिस्तयेत्यर्थः। उपदेशसहस्रीवाक्यं पठति ॥ घटैकाकारेति ॥ घटैकाकारतया परिणता या धीर्वृत्तिस्तत्स्था चिदेव तत्प्रतिबिम्बितचैतन्यमेव घटमवभासयेदित्यर्थः। घटस्य ज्ञातता व्यवसायविषयता ब्रह्मचैतन्येन साक्षिरूपानुव्यवसायेन ॥ परागर्थेति ॥ परांचो येऽर्थास्तद्रूपाणि यानि प्रमेयानि तेषु फलभूता या संवित् घटादिभासकचैतन्यं स एवाऽधिकारिभिर्वेदांतोक्तिरूपप्रमाणतो मेयोऽर्थ इति श्लोकार्थः ॥ अभिव्यक्तमिति ॥ वृत्तिप्रतिबिम्बितचैतन्याभेदेनाभिव्यक्तं घटाधिष्ठानचैतन्यमित्यर्थः ॥ आध्यासिकेति। वृत्तिप्रतिबिम्बितचैतन्यरूपज्ञानस्य विशिष्टस्य त्वन्मते मिथ्यात्वेन तत्र घटादीनामध्यासाभावेन ज्ञाने आरोपितत्वरूपस्याध्यासिकसम्बन्धस्य प्रतिकर्मव्यवस्थाऽसिद्धावतन्त्रत्वापातादित्यर्थः एवमेवोत्तरत्राप्यर्थो द्रष्टव्यः ॥ आवश्यकेनेति ॥ अधिष्ठानचैतन्यस्य विषयप्रकाशकत्वपक्षेऽपि विषयाधिष्ठानचैतन्यावरकाज्ञाननिवृत्त्यर्थं वृत्तिप्रतिबिम्बितत्वस्याऽऽवश्यकत्वादित्यर्थः।

 सावयवं तैजसमन्तःकरणं विषयं व्याप्य तदाकारं भवतीत्युक्तप्रक्रियां दूषयति ॥ किञ्चेति ॥ तदाकारत्वं विषयाकारत्वम् ॥ तदिति ॥ विषयत्वनिरासादित्यर्थः। तस्मिन् विषये। पूर्वं चैतन्यं विषयासंबद्धमेवावतिष्ठते वृत्त्या तूपरज्यत इति वृत्तेश्चिदुपरागार्थत्वाङ्गीकारादित्यर्थः ॥ तदज्ञानेति ॥ विषयावरकाज्ञानेत्यर्थः ॥ तदाकारत्वप्रयोज्यत्वेनेति ॥ अयमर्थः। घटवृत्तेर्घट एव चैतन्योपरागार्पकत्वं कुतः। पटेऽपि तदर्पकत्वं किं न स्यात्। तथा घटाज्ञानाभिभावकत्वमेवेति कुतः। पटाज्ञानाभिभावकत्वमपि किं न स्यादिति शङ्कायां वृत्तेस्तदाकारत्वेन घट एव चैतन्योपरागार्पकत्वं तदज्ञानाभिभावकत्वं चेत्येवं तयोश्चैतन्योपरागार्पकत्वतदज्ञानाभिभावकत्वयोस्तदाकारत्वप्रयोज्यत्वेन तयोस्तत्त्वस्य तदाकारत्वरूपत्वस्यायोगादित्यर्थः ॥ नापीति ॥ वृत्तेस्तदाकारत्वमिति वर्तते। आकारत्वं ॥ साकारेति ॥ ज्ञाने विषयाकारान्तरांगीकार इत्यर्थः। तथा च बौद्धसाम्यापत्तिरिति भावः। अर्थनिष्ठाकारवत्त्वमेव वृत्तेस्तदाकारत्वं चेद्दूषणांतरमाह ॥ संस्थानेति ॥ आकारेत्यर्थः। आदिपदेन सादृश्यम्। संस्थानहीना गुणकर्मजात्यभावादयस्तद्विषयिण्या वृत्तेरित्यर्थः ॥ समूहेति ॥ समूहालम्बनरूपाया एकस्या एव वृत्तेरित्यर्थः ॥ विरुद्धेति ॥ घटपटादेः पृथुबुध्नोदराकारादिनानाकारतया तद्विषयिण्यास्समूहालम्बनवृत्तेः विरुद्धोभयाकारतापातः। तथा घटस्य स्वाकारत्वात् रूपाभावस्य निराकारत्वात् तद्विषयिण्याः समूहालम्बनवृत्तेः साकारत्वनिराकारत्वोभयापात इति द्रष्टव्यम् ॥ योगिनिष्ठेति ॥ योगीश्वरनिष्ठांतःकरणवृत्तेरित्यर्थः। निराकारेति हेतुगर्भम्। तथा च चरमसाक्षात्कारस्य ब्रह्मनिष्ठाकारत्वेन यत्तदाकारत्वं तन्न स्यादित्यर्थः ॥ पक्षत्रयमिति ॥ अविद्योपाधिकं सर्वगतं जीवचैतन्यं अविद्यानावृतं विषयप्रकाशकं वृत्तिस्तु जीवचैतन्यस्य विषयोपरागार्थेत्येकः पक्षः। उक्तरूपं जीवचैतन्यं अविद्यावृतं विषयप्रकाशकं वृत्ति स्त्वविद्याभिभवार्थेति द्वितीयः पक्षः। अन्तःकरणोपाधिकमसर्वगतमेव जीवचैतन्यम् ब्रह्मचैतन्यमेव विषयप्रकाशकम् वृत्तिस्तु विषयप्रकाशकब्रह्मचैतन्येन प्रमातृजीवचैतन्यस्याभेदाभिव्यक्त्यर्थेति तृतीयः पक्ष इति पक्षत्रयमयुक्तम्। यत्र हेतुः तस्मादिति। उक्तरीत्या चैतन्यस्य घटप्रकाशकत्वायोगादित्यर्थः।

 सामान्यतश्चैतन्यस्य घटप्रकाशकत्वं नास्तीत्युक्तम् तद्विशेषतः खण्डयति ॥ किञ्चेति ॥ विषयदृग्विषयप्रकाशकम् ॥ तत्रेति ॥ विषयदृक् जीवचैतन्यमिति पक्ष इत्यर्थः। विशिष्टे घटाधिष्ठानत्वेन घटविशिष्टे ॥ दृगिति ॥ त्वया दृशि विषयाध्यासो वाच्यः। विशिष्टे ब्रह्मणि चिन्मात्रे वा विषयाध्यासे विशिष्टस्य चिन्मात्रस्य च ब्रह्मणो विषयदृक्त्वेनाभिमतजीवचैतन्याद्भिन्नत्वेन दृगध्यस्तत्वं न प्राप्तमित्यर्थः। ननु विषयाध्यासो विषयदृशि जीवचैतन्य एवेत्याध्यासिकसम्बन्ध इत्याशङ्क्य निषेधति ॥ नापीति ॥ कल्पितत्वादिति ॥ घटाधिष्ठानत्वेन घटविशिष्टतया कल्पितत्वेनाध्यस्तानधिकसत्ताकत्वान्नाध्यासाधिष्ठानत्वमित्यर्थः। अत एवेत्युक्तं विशदयति-सविशेषष्येति। विषयाध्यासाधिष्ठानतया विषयदृक्त्वेनाऽभिमतस्य सविशेषस्य ब्रह्मण एव कल्पिततयाऽध्यस्तानधिकसत्ताकत्वादिति भावः ॥ जगदांध्येति ॥ घटाधिष्ठानं शुद्धचैतन्यमेव विषयप्रकाशकमिति वक्तव्यम्। तस्य च शुद्धस्यासंसारमज्ञानावृतत्वेन कदापि प्रकाशाभावेन घटादिपदार्थज्ञानमात्राभावापत्त्या सर्वप्रवृत्तिविलयापत्त्या जगदांध्यापातादित्यर्थः। जगदांध्यविरहमाशङ्कते-अनवच्छिन्नस्येति। अनवच्छिन्नस्य शुद्धस्यासंसारमज्ञानावृतत्वेऽपि मूलाविद्यानिवृत्त्यभावे सर्वत आवरणाभिभवाभावेऽपि घटाद्यवच्छेदेनावरणाभिभवसम्भवादांध्यविरह उपपद्यत इत्यर्थः ॥ अवच्छिन्नस्येति ॥ वृत्त्याभिभूतावरणस्यैव घटाद्यवच्छिन्नस्य घटादिदृक्त्वमित्यायातम्। तस्य च न तदधिष्ठानत्वम्। तत्र हेतुः कल्पितत्वेनेति। घटाद्यवच्छिन्नस्य कल्पितत्वेनाध्यस्तानधिकसत्ताकत्वादित्यर्थः ॥ आत्माश्रयेति ॥ घटावच्छिन्नस्य घटाधिष्ठानत्वे घटस्य घटाधिष्ठानकोटौ प्रवेशेनात्माश्रयापात इतियर्थः ॥ आध्यासिकेति ॥ दृश्यस्य न सद्रूपायां दृश्यध्यस्तत्वसिद्धिरित्यर्थः।

 शुद्धमेव ब्रह्म घटावच्छिन्नं वृत्त्या प्रकाश्यत इति पक्षे दूषणांतरमाह ॥ विशिष्टेति ॥ घटविशिष्टचैतन्यज्ञाने। ननु घटस्यापि स्फुरणान्न विशेष्यं प्रकाशत इति मंदाशङ्कापरिहारायोक्तं अधिकेति। दण्डीति ज्ञाने देवदत्तस्यापि प्रकाशवदिति भावः ॥ तद्वैयर्थ्याच्चेति ॥ चरमवृत्तिवैयर्थ्याच्चेत्यर्थः। ननु न चरमवृत्तिवैय्यर्थ्यं घटावच्छिन्नचैतन्यज्ञाने प्रकाशितो यो विशेषणभूतो भावरूपोऽभावरूपो वा प्रकाशे विशेषणरूप उपलक्षणरूपो वा प्रकारस्तत्प्रकाशार्थत्वेन सार्थक्यादित्यत आह ॥ न हीति ॥ यदि भावाभावादिरूपो धर्मः प्रकारत्वेन प्रतीयते तर्हि वेदांतानां निर्विशेषार्थनिष्ठत्वरूपाखण्डार्थत्वहानिः स्यादित्यभिप्रेत्योक्तं अखण्डार्थपरेति ॥ त्वन्मत इति ॥ सुषुप्तावंतःकरणलयांगीकारादिति भावः ॥ कृतहान्यादीति ॥ यदन्तःकरणावच्छिन्नेन यत्कृतं कर्म तदन्तःकरणस्य सुषुप्त्युत्तरकालेऽसत्त्वेन तत्कर्मजन्यभोगस्य हानिः। परदिने च यदन्तःकरणावच्छिन्नस्य भोगो भवति तदन्तःकरणावच्छिन्नेन तद्भोगहेतुभूतं कर्म न कृतमिति अकृताभ्यागम आदिपदार्थः।

 वृत्तिप्रतिबिम्बितंचैतन्यमिति प्रक्रियां निराकरोति ॥ किञ्चेति ॥ वृत्तिश्चिदुपरागार्थेति पक्ष इत्यर्थः ॥ वृत्तिमात्रेति ॥ स्वत एव केवलवृत्त्युपरक्तत्वम्। चैतन्यस्येति शेषः ॥ प्रतिबिम्बितत्वमिति ॥ अन्तःकरण इति शेषः। अन्तःकरणस्य तावत्प्रतिबिम्बनोपाधित्वं न सम्भवति। कुत इति चेत्। उद्भूतरूपत्त्वस्यैव प्रतिबिम्बनोपाधित्वप्रयोजकत्वादन्तःकरणस्याऽनुद्भूतरूपवत्त्वात्। तदिदमुक्तम् ॥ अनुद्भूतरूपांतःकरण इति ॥ ननूद्भूतरूपवत्त्वं न प्रतिबिम्बनोपाधित्वप्रयोजकम्। यदा गुहास्थिताकाशे प्रतिध्वनिर्भवति तत्र शब्दः प्रतिफलतीति यावत्। तत्राऽकाशस्य कथं शब्दप्रतिफलनोपाधित्वम्? उद्भूतरूपवत्त्वाभावादत उक्तम् ॥ शब्दान्येति ॥ तथा चैतन्ये प्रतिबिम्बनं च न सम्भवति, प्रतिबिम्बने चाक्षुषत्वस्य प्रयोजकत्वात्। ब्रह्मचैतन्यस्याचाक्षुषत्वादित्याशयेनोक्तम् ॥ अचाश्रुष इति ॥ ननु जलाद्युपाधौ अचाक्षुषस्याप्याकाशस्य प्रतिफलनं दृष्टमिति चेन्न। तत्र सौरप्रभामण्डलस्य चाक्षुषस्यैव प्रतिफलनादिति सम्प्रदायविदः। पुनर्वृत्त्युपरक्तत्वं विवच्य दूषयति ॥ नापीति ॥ मूषायां स्थितं यत्सुवर्णं तच्चोत्तराग्निसंयोगेन द्रुतं सत् मूषा यथाऽस्ति वर्तुलतया तथैवान्तस्तदाकारेण परिणमते। तथा मूषास्थानीयान्तःकरणवृत्तौ सुवर्णस्थानीयं ब्रह्म तदात्मना विकृतं भवति तदिदमेव चितो वृत्त्युपरक्तत्वमित्यर्थः।

 ॥ गोत्वादिवदिति ॥ यथा गोत्वादेर्गवाद्युपरक्तत्वं नाम सास्नादिमद्व्यक्त्याश्रितत्वरूपं, केसरादिमद्व्यक्तिं विहाय सास्नादिमद्व्यक्तेरेवाभिव्यक्तत्वरूपं वा दृष्टम्, एवं चितो वृत्त्याश्रितत्वं वा तत्र वृत्तावभिव्यक्तत्वं वा तदुपरक्तत्वमित्यर्थः। आद्ये दोषमाह ॥ चित आकाशवदिति ॥ यथाऽऽकाशस्य सर्वगतत्वादनाश्रितत्वं तद्वदनाश्रितत्वादित्यर्थः। द्वितीये दोषमाह ॥ उपरागेति ॥ विषयप्रकाशकजीवचितोऽनावृतत्वपक्षे वृत्तेरुपरागार्थत्वाङ्गीकारादित्यर्थः ॥ सर्वत्रेति ॥ तथा च चितः सर्वत्राभिव्यक्तत्वरूपोपरक्तत्वस्य सत्त्वेन चितः स्वतो वृत्तिमात्राभिव्यक्तत्वमेव वृत्त्युपरक्तत्वमिति प्रतिज्ञाहानिः स्यादित्यर्थः ॥ घटेति ॥ तयथा घटाकाशो घटान्तःस्थ एवं चितो वृत्त्यंतस्स्थत्वमेव वृत्त्युपरक्तत्वमित्यर्थः ॥ आकाशवदिति ॥ आकाशस्य यता सर्वगतत्वाद्धटान्तरेव स्थितिर्न तु गृहांतरिति विभागो न सम्भवति एवं चितोऽपि सर्वगतत्वेन चित् स्वतो वृत्तिमात्रोपरक्ता स्वतो वृत्तिमात्रान्तस्थेति यावत्, न तु घटादिविषयान्तस्स्थेत्यस्यायोगादित्यर्थः ॥ प्रभाया इति ॥ यथा प्रभा रूपमात्रप्रकाशकत्वेन रूपोपरक्तेत्युच्यते तथा चिदपि वृत्तिमात्रप्रकाशकत्वेन स्वतो वृत्त्युपरक्तेत्युच्यत इत्यर्थः। प्रभाया रूपमात्रप्रकाशकत्वं नाम रूपप्रदेशस्थतमोनिवर्तकत्वं वा रूपाऽज्ञाननिवर्तकत्वं वा रूपमात्रग्राहिप्रमाणसहकारित्वं वा? नाद्य इत्याह ॥ प्रभाया इति ॥ तमोविरिधित्वस्य रूपप्रदेशस्थतमोनिवर्तकत्वस्य। तदेवोपपादयति ॥ न हीति ॥ प्रभाया रूपप्रदेशस्थतमोनिवर्तकत्वेन रूपप्रकाशकत्वं यद्युच्यते तर्हि गन्धादिप्रदेशस्थतमोनिवर्तकत्वस्यापि सत्त्वेन तत्प्रकाशकत्वमपि स्यादिति भावः। न द्वितीय इत्याह ॥ प्रभायामिति ॥ ॥ रूपमिति ॥ यतो ज्ञानमेवाज्ञाननाशकं प्रभा च न ज्ञानमति भावः। तथा च न प्रभादृष्टान्तेन चितो वृत्तिप्रकाशकत्वरूपं स्वतो वृत्त्युपरक्तत्वं, चितस्तमोनिवर्तकत्वाभावात्, वृत्तावज्ञानाभावेन तन्निवर्तकत्वस्याप्यभावादिति दार्ष्टान्तिकेऽपि न सम्भवतीति ध्येयम्। तृतीयो यद्यपि दृष्टान्तभूतप्रभायामस्ति तथापि दार्ष्टान्तिकेऽपि न सम्भवतीति ध्येयम्। तृतीयो यद्यपि दृष्टान्तभूतप्रभायामस्ति तथापि दार्ष्टान्तिक्यां चिति नास्तीत्याह ॥ प्रभायामिति ॥ रूपेति ॥ तथाच रूपप्रकाशकत्वमस्तीत्यर्थः ॥ गन्धादीति ॥ तथा च तत्प्रकाशकत्वं नास्तीत्यर्थः ॥ ग्राहकान्तरेति ॥ यथा प्रभाया रूपग्राहकमानसहकारित्वमस्ति एवं न प्रकृते सम्भवति। चितः स्वस्या एव वृत्तिग्राहकत्वेन ग्राहकान्तराभावाद्वृत्तिग्राहकमानसहकारित्वरूपं प्रकाशकत्वं दार्ष्टान्तिके न सम्भवतीत्यर्थः। ननु रूपादेरिव गुरुत्वादेरपि प्रकाशो न सम्भवति चित्सम्बन्धाभावादिति चेत्तत्राह ॥ आश्रेयेति ॥ रूपादीनामिव गुरुत्वादीनामपि घटाद्याश्रयद्वारैव चित्सम्बन्धित्वात् तथा चैतन्यस्यानावृतस्य घटतद्रूपसम्बन्धः यथा साक्षादेवास्ति एवं गुरुत्वादरेपीत्यर्थः ॥ चित्सम्बन्धित्वस्यैवेति ॥ अनावृतचित्सम्बन्धस्यैवेत्यर्थः। विषयप्रकाशिका चित् अनावृतेति पक्ष एव वृत्तिरुपरागार्थेत्यभ्युपगमादिति भावः ॥ सर्वेति ॥ अनावृतचित्सम्बन्धस्य सर्वेषामपि पदार्थानां सत्त्वात् सर्वेषामपि पदार्थानां सर्वदा सर्वस्य जनस्य प्रकाशो दुर्वार इति भावः।

 नन्वसङ्गो ह्ययं पुरुष इति श्रुतेर्जीवचितः स्वतो विषयासम्बन्धित्वात्तदर्थं वृत्तिरपेक्षिता। अन्यथा श्रुतिविरोधादित्यत आह ॥ असङ्गो हीति ॥ ॥ तत्तत्कृतेति ॥ तत्तत्पदार्थसम्बन्धकृतेत्यर्थः। नन्वियं श्रुतिर्जीवचैतन्यपरैव ईश्वरपरा कुत इत्यत आह ॥ स यत्तत्रेति ॥ \`शुक्लमादाय पुनरेति स्थानं हिरण्मयः पुरुष एकहंसः। स यत्तत्र' इतिपूर्ववाक्ये ईश्वरस्यैव प्रकृतत्वादिति भावः। नन्वियं श्रुतिर्लेपाभावपरा कुतः? ईश्वरस्य सर्वपदार्थासम्बन्धित्वपरा किं न स्यादित्यत आह ॥ यथेति ॥ इत्यादीत्यादिपदेन \`तथा सर्वाणि भूतानि मत्स्थानीत्युपधारय' इति द्वितीयार्धः प्रकृतोपयुक्तो ग्राह्यः। तथा चात्र सर्वसम्बन्धस्यैवोक्तत्वेन तद्वाक्यविरोधात् श्रुतिर्लेपाभावपरतयैव व्याख्येयेति भावः। वृत्तिश्चितो विषयोपरागार्थेति मते वृत्तेर्वैयर्थ्यमेव स्यात्। तथा हि । चितो विषयोपरागस्तावत् संयोगादिरूपो नास्त्येव। तस्य दृश्यत्वाप्रयोजकत्वात्, किन्तु तत्राध्यस्तत्वरूप एवेति वाच्यम्। स च वृत्त्यपेक्षया पूर्वमप्यस्तीति किं चितो विषयोपरागार्थया वृत्त्येत्याह ॥ अपि चेति ॥ जीवचैतन्यमसङ्गमिति वृत्त्यैव विषयैः संबध्यत इत्युच्यते। तर्हि ब्रह्मचैतन्यस्य सुतरामसङ्गत्वेन स्वतो विषयैः सह सम्बन्धाभावात्प्रमाणजन्यवृत्त्यैव विषयैः संबध्यते प्रमाणैरेव सर्वं जानाति न स्वत इत्यापत्त्या स्वतः सार्वज्ञ्यं न स्यादित्याह ॥ किं चेति ॥ ॥ मानेति ॥ प्रमाणोपाधिकविषयोपरागवत्त्वादित्यर्थः। वृत्तिद्वारा विषयैः सम्बन्ध्य तत्प्रकाशकत्वादिति यावत् ॥ स्वत इति ॥ प्रमाणं विनेत्यर्थः।

 नन्वसङ्गस्यापि ब्रह्मणो विषयैस्साक्षात्सम्बन्धो घटते। सर्वस्यापि विषयस्य ब्रह्मोपादानकत्वेन ब्रह्माभिन्नत्वात् मानोपाधिं विनैव स्वस्वरूपत्वात्स्वाभिन्नं जगद्भासयतीति स्वतः सर्वज्ञत्वमुपपद्यत इत्याशङ्कते ॥ नन्विति ॥ अत्रोपादानत्वं नाम परिणामित्वं तच्च विशिष्टनिष्ठं, ततश्च तत्सर्वज्ञमित्युच्यते? अथवोपादानत्वं नामाधिष्ठानत्वं, तच्च शुद्धनिष्ठं ततश्च तत्सर्वज्ञमित्युच्यते? नाद्य इत्याह ॥ उपादानत्वं हीति ॥ ॥ आद्यासिकेति ॥ विशिष्टनिष्ठेन परिणामित्वरूपेण सर्वोपादानत्वेन विशिष्टब्रह्मणः सर्वज्ञत्वे तस्य कल्पितत्वेनाधिष्ठानत्वायोगेन तत्र जगदध्यासासम्भवात् आध्यासिकसम्बन्धेन प्रकाशत इति भवदभिमतनियमभङ्गप्रसङ्गः। आध्यासिकसम्बन्धभिन्नेन परिणामित्वरूपोपादनात्वाख्यसम्बन्धेनैव विशिष्टस्य जगत्प्रकाशांगीकारादित्यर्थः। परिणामिनि ब्रह्मणि जगदध्यासो न सम्भवतीत्याशयेनैव विशिष्टनिष्ठेत्युक्तम् ॥ अनादीति ॥ उपादानत्वेन जगत्प्रकाशेऽविद्यां प्रत्युपादानत्वाभावात्तत्प्रकाशो ब्रह्मणो न स्यादित्यर्थः। द्वितीयमाशङ्क्य निषेधति ॥ नापीति ॥ शुद्धनिष्ठेन जगदधिष्ठानत्वरूपेण जगदुपादानत्वेन ब्रह्मणो जगत्प्रकाशे शुद्धस्यैव सार्वज्ञ्यापत्तिः। अस्तु शुद्धस्यैव सार्वज्ञ्यमित्यत आह ॥ सार्वज्ञ्यादेरिति ॥ विशिष्टनिष्ठत्वात्। विशिष्टनिष्ठत्वेन त्वयांगीकारादित्यर्थः। शुद्धे सार्वज्ञ्यांगीकारेऽपसिद्धांत इति भावः।

 वृत्तिरावरणाभिभवार्थेति पक्षे दोषमाह ॥ आवरणेति ॥ आवरणं हि आव्रियमाणेन व्याप्तम्। तच्च किं चिन्मात्रं विशिष्टं वा? नाद्य इत्याह ॥ विवेर्तिति ॥ प्रकाशमाने चावरणं न सम्भवति। नितरां चावरणविवर्ताधिष्ठानस्येत्यर्थः। न द्वितीय इत्याह ॥ अन्यस्य चेति ॥ तथा चाज्ञानसिद्धौ तत्कल्पितविशिष्टसिद्धिस्तत्सिद्धौ च तदावरकाज्ञानसिद्धिरित्यन्योन्याश्रयादित्यर्थः। आवरणासम्भवमभिधायेदानीम् आवरणाभिभवासम्भवमाह ॥ किं चेति ॥ नयनपटलं नयनगतकाचादि। पुंगतत्वे प्रमातरि पुरुषे विद्यमानत्वे ॥ विषयगतत्व इति ॥ विषयगतत्वपक्षे त्वित्यर्थः। त्वन्मतेऽज्ञानस्य विषयावरकतया विषयगतत्वाङ्गीकारादिति भावः। ॥ दीपेनेति ॥ दीपवद्गृहस्थो घटो यथा निवृत्तावरणत्वात्सर्वैरपि ज्ञायते तथा चैत्रगतया वृत्त्या निवृत्ताज्ञानावरणो घटादिः सर्वान् प्रति प्रकाशेतेत्यर्थः। अज्ञानैकत्वानेकत्वविकल्पदूषणाभ्याम् अज्ञानस्वरूपं खण्डयति ॥ अपि चेति ॥ किं विवरणरीत्याऽज्ञानमेकमिति सम्बन्धः। विवरणवाक्यं पठति ॥ आत्माश्रयमित्यादिना ॥ अज्ञानमन्तरेण एकमेवाऽज्ञानमन्तरेणेत्यर्थः। किं वा इष्टसिद्धिरीत्या प्रतिविषयमनेकानीत्यन्वयः। अज्ञानानीति शेषः। इष्टसिद्धिर्मायावादग्रंथविशेषः। तद्वाक्यं पठति ॥ अनन्तान्येवेत्यादिना ॥ अज्ञानमेकमिति पक्षेऽपि शुक्तिज्ञानेनाज्ञानं सकार्यं निवृत्तं न वा? नाद्य इत्याह ॥ सद्य एवेति ॥ अज्ञानस्यैकत्वेन मूलाज्ञानस्यैव रजतभ्रमोपादानत्वाच्छुक्तिज्ञानेन च तन्निवृत्तेरित्यर्थः। द्वितीये आह ॥ अनिवृत्ताविति ॥ ॥ सविलासेति ॥ कार्यसहितेत्यर्थः। यथोक्तं \`अज्ञानस्य वर्तमानेन प्रविलीनेन वा स्वकार्येण सह ज्ञानेन निवृत्तिर्बाधः' इति। तथा चाज्ञाननिवृत्तेरभावाद्रजतादिबाधो न स्यादिति भावः। अज्ञाननिवृत्त्यनिवृत्त्योरुभयोरपि सद्यो मोक्षाभावबाधौ युक्तावित्याशङ्कते ॥ नन्विति ॥ स्वकारण इति ॥ तथा च तावन्मात्रेण बाधोपपत्तिरिति भावः। यथा मुद्गरप्रहारेण घटनाशेऽपि जलाहरणाद्यर्थक्रियाकारित्वसामर्थ्यमात्रं गच्छति गच्छति कारणात्मनाऽनुवर्तते एव। एवमज्ञानस्यावरकत्वशक्तिमात्रमेव गच्छति न स्वरूपेण निवर्तत इति द्रष्टव्यम् ॥ न त्विति ॥ कारणात्मना सत्त्वात्स्वरूपेण न निवर्तत इत्यर्थः। ब्रह्मज्ञानेन चरमसाक्षात्काररूपेण ॥ रूप्येति ॥ शुक्तिज्ञानमज्ञानमनिवर्त्य तत्कार्यभूतं रूप्यमात्रं निवर्तयतीत्येतदयुक्तम्। यतो ज्ञानमज्ञानस्य तद्द्वारा तत्कार्यस्य न निवर्तकमिति नियमेन ज्ञानस्याज्ञाननिवृत्तिद्वारा तत्कार्यविरोधिताऽतोऽतोऽज्ञानमनिवर्त्य तत्कार्यनिवर्तकत्वायोगेन बाधायोगस्तदवस्थ इत्यर्थः।

 किं च शुक्तिज्ञानेनाज्ञाननिवृत्तिमनङ्गीकृत्य तद्गतावरकत्वशक्तिमात्रप्रतिबन्धाङ्गीकारे बाधेऽपि शुक्तिप्रकाशो न स्यात्। अभिव्यक्तचैतन्यसम्बन्धाभावादित्याह ॥ शुक्तीति ॥ अज्ञानानाशेऽपि तद्गतावरणशक्तेरपगतत्वाच्चितोऽभिव्यक्तिसम्भवेनाभिव्यक्तचित्सम्बन्धो युक्त इत्येतत् अनुपदमेव निरसिष्यत इति भावः ॥ खद्योतेति ॥ यथा खद्योतप्रकाशेन महांधकारस्यैकदेशेऽत्यल्पे नष्टे सति तद्देशस्थं वस्तु दृश्यते तथा वृत्त्याऽज्ञानस्यैकदेशनाशे सति विषयप्रकाश इत्यर्थः ॥ भीरुभटवदिति ॥ प्रतिभटे प्रबले दृष्टे सति भीरुर्भयशीलो भटो यथा तं देशमपहायापसरति एवं वृत्तौ सत्यां तद्देशमपहायाऽज्ञानमपसरतीत्यर्थः ॥ कटवदिति ॥ यथा कटे वेष्टिते भूतलादिदेशोऽनावृतो भवति एवमज्ञाने वेष्टिते सति चैतन्यमनावृतं भवतीत्यर्थः ॥ अनादीति ॥ अनादित्वेन चैतन्याज्ञानयोर्निरवयवत्वादज्ञानैकदेशनाशेन चैतन्यस्यैकदेशेन प्रकाशो न युक्त इत्यर्थः ॥ शक्तेरिवेति ॥ वह्निस्वरूपानाशेऽपीत्यर्थः ॥ अविद्येति ॥ अविद्यास्वरूपानाशेऽपीत्यर्थः ॥ तत्तदिति ॥ भग्रावरणचित्सम्बन्धस्य प्राप्तत्वादिति भावः ॥ ननु शुक्तिज्ञानेनाविद्याशक्त्यभिभवो न युक्तः शुक्तिज्ञानस्याप्यविद्याकार्यत्वेनोपादेयतया उपादेयेनोपादानाऽभिभवस्य क्वाप्यदर्शनादित्यत आह ॥ वृत्त्येति ॥ ॥ वृश्चिकेति ॥ यथा गोमयाद्वृश्चिको जायते तथा मृदो वृक्षो जायते। तत्र गोमयाद्युपादानको वृश्चिको वृक्षो वा स्वोपादानगतगोमयत्वमृत्त्वाभिभावको दृष्टस्तद्वत्प्रकृतेऽपीत्यर्थः।

 अविद्यागतावरकत्वशक्तिः किं शुद्धात्मविषया, शुद्धात्मज्ञानं प्रतिबध्नातीति यावत्, किं वा जडविषया उत जडविशिष्टात्मविषया वेति विकल्प्यद्ये दोषमाह ॥ शुद्धात्मेति ॥ अविद्यानिष्ठशुद्धात्मावरकत्वशक्तेः शुद्धात्मविषयकवृत्त्याऽभिभवो वक्तव्यः। शुक्तिवृत्तेश्च शुक्त्यवच्छिन्नचैतन्यविषयकतया विशिष्टविषयकत्वेन शुद्धात्माविषयकत्वात्तादृश्या शुक्तिवृत्त्याऽविद्यागतशुद्धात्मावरकत्वशक्त्यभिभवो न सम्भवतीत्यर्थः। शुक्तिवृत्तिरपि शुद्धात्मविषयिण्येवास्त्वित्यत उक्तम् ॥ चक्षुरादिजन्येति ॥ ननु चक्षुरादिजन्याप्यात्मविषयास्त्वित्यत उक्तं-रूपादिहीनेति। ननु रूपादिहीनस्य रूपादेरिवात्मनोऽपि चाक्षुषत्वमस्त्वित्यत उक्तं-शब्देति। ननु शुक्तिवृत्तेः शुक्त्यवच्छिन्नचिद्विषयत्वेऽपि विशेष्यभूत चिद्विषयकत्वमस्त्येवेति तया तदज्ञानशक्त्यभिभवोऽस्तु। नीरूपायाश्चितः शुक्तिसम्बन्धेन चाक्षुषत्वमुपपद्यते राहोरिव चंद्रसम्बन्धेनेत्यत आह ॥ शुक्तिवृत्तेरिति ॥ तदवच्छिन्नेति ॥ शुक्त्यवच्छिन्नेत्यर्थः। तत्प्रतिबन्धकत्वे शुक्त्यवच्छिन्नेत्यर्थः। तत्प्रतिबन्धकत्वे शुक्त्यवच्छिन्नचैतन्यावरकाज्ञाननिष्ठावरकत्वशक्तिप्रतिबन्धकत्वे। तयैव विशेष्यभूतचिद्विषयिण्या शुक्तिवृत्त्यैव ॥ आपातादिति ॥ तथा च शुक्तिज्ञानेन सद्यो मोक्षः स्यादित्यर्थः। तृतीयपक्षसांकर्यापत्त्याऽयं पाठः क्वाचित्क इति सम्प्रदायः द्वितीयं निराकरोति। अविद्येति ॥ अविद्याया इवेति ॥ यथाऽविद्या जडाश्रया न भवति जडस्याविद्याकल्पितत्वेनाविद्यासिद्धौ तत्कल्पितजडसिद्धिः। तत्सिद्धौ च तदाश्रिताज्ञानसिद्धिरित्यन्योन्याश्रयात्। एवमविद्यागतावरकत्वशक्तिरपि न जडविषयिणीं जडं प्रत्यविद्याया आवरकत्वं नास्तीति यावत्। कुतः? अप्रसक्तप्रकाशत्वात् प्राप्तप्रकाशप्रतिबन्धो ह्यावरणम्। तत्र च प्रकाशप्रसक्तेरेवाभावेनावरणकृत्याभावादित्यर्थः ॥ अस्वीकारच्चेति ॥ जडं प्रत्यावरकत्वानङ्गीकाराच्चेत्यर्थः। तृतीयं निराकरोति ॥ जडेति ॥ तत्स्वीकारे अविद्याया आवरकत्वस्वीकारे ॥ विशेषणेति ॥ यथा विशिष्टविषयकयोर्विधिनिषेधयोर्विशेष्ये बाधे विशेषणविषयकत्वं तथा विशेषणे बाधे विशेष्यविषयकत्वावश्यंभावात्। जडविशिष्टात्मानं प्रत्यावरकत्वस्वीकारे विशेषणीभूतजडानावरिका अथ च विशिष्टावरिका या शक्तिस्सा विशेष्यावरिकैव जाता। शुक्तिज्ञानेन च तदभिभवे विशेष्यावरकत्वशक्तिरेवाभिभूतेति शुक्तिवृत्त्या शुद्धात्मप्रकाशापातेन सद्यो मोक्षः स्यादित्यर्थः। उपादेयेन उपादानगतशक्तेरभिभवो वृश्चिकादौ दृष्ट इत्युक्तम् तत्प्रसङ्गात्खण्डयति ॥ प्रत्युतेति ॥ आवस्थांतरप्राप्ता इत्यर्थः ॥ पार्थिवेति ॥ स्यादयं दृष्टान्तः। यदि गोमयत्वाद्यवस्थापन्नयोमयादीनां तदुपादानत्वं स्यात्। न चैवं किन्तु आपरमाण्वंतं प्रत्युतगोमयत्वाद्यवस्थानां पार्थिवावयवानां परमाणूनामेव। तेषां च वृश्चिकोपादानानां पार्थिवावयवानां तदुपादेयेन वृश्चिकादिना न नाश इति दृष्टान्तोऽसम्प्रतिपन्न इति भावः ॥ शिष्टमिति ॥ परमतेऽविद्याया एवाऽप्रामाणिकत्वमित्यर्थः।

 पूर्वमेकमेवाज्ञानमिति मते शुक्तिज्ञानेनाज्ञाननिवृत्तौ सद्य एव मोक्षः स्यादित्यापादितेऽनन्तरमज्ञानैकदेशस्य नाशेऽपसरणे च परेण कल्पिते तद्दूषितं पुनस्तदीयैः प्रकारान्तरेण कल्पितमस्ति। तदाशङ्क्य निराकरोति ॥ न चेति ॥ यथा ग्रीष्मवर्षादिषु नदीनामवयवोपचयाः कार्यविशेषकरा दृष्टास्तथेत्यर्थः। साध्यासं तत्तद्वृत्त्या सहेत्यर्थः। एवं च मूलाज्ञानस्यानिवृत्तत्वान्न शुक्तिज्ञानेन सद्यो मोक्षः स्यादिति भावः। तेषां अवस्थाविशेषाणाम् ॥ न चेदिति ॥ अवस्थाविशेषाणामज्ञानविशेषत्वाभावे इत्यर्थः ॥ साक्षादिति ॥ यतो ज्ञानमज्ञानस्यैव निवर्तकमित्यंगीकारादित्यर्थः ॥ भ्रमेति ॥ अज्ञानस्यैव भ्रमोपादानत्वाङ्गीकारादित्यर्थः ॥ तेषामिवेति ॥ यथाऽज्ञानावस्थाविशेषाः स्वोपादानभूतमूलाज्ञानानिवृत्तावपि निवर्तंत इत्युच्यते एवमेवाज्ञानावस्थाविशेषोपादानकं रूप्याद्यपि स्वोपादानभूतावस्थाविशेषानाशेऽपि नश्यतु। तथा च शुक्तिज्ञानेन साध्यासं निवर्तत इत्युक्तमसदिति भावः ॥ शुक्त्यज्ञानमिति ॥ अज्ञानभिन्नानां अवस्थाविशेषाणां रजतोपादानत्वेन तन्निवर्तकशुक्तिज्ञानेन रजतोपादानबूतावस्थाविशेषा निवृत्ता इत्यनुभवप्रसङ्गेन शुक्तिज्ञानेन शुक्त्यज्ञानं नष्टमित्यनुभवविरोधादित्यर्थः। तस्मादेकाज्ञानपक्षे मूलाज्ञानस्यैव रजतोपादानत्वे शुक्तिवृत्त्या मूलाज्ञानानाशेऽपि रजतस्य प्रविलयाद्रजतादर्शनं, शुक्त्यावरकाज्ञानानाशेऽपि तस्यैकदेशनाशाद्वाऽपसरणाद्वा, वेष्टनाद्वा, मण्यादिना वह्नेरिव शक्त्यभिभवाद्वा बाधकाले शुक्तेः प्रकाश इत्येतानि समाधानानि न सम्भवंति। अवस्थाविशेषाणामेवोपादानत्वमित्यपि न सम्भवतीत्येकाज्ञानपक्षो न सम्भवतीति भावः।

 इष्टसिद्धिरित्याऽनेकाज्ञानपक्षे दोषमाह ॥ द्वितीयेऽपीति ॥ एकया वृत्त्या शुक्तिवृत्त्या ॥ सर्वेति ॥ एतच्छुक्तिविषयकाणामनेकाज्ञानानाम् ॥ एकेति ॥ एतच्छुक्तिविषयकस्यैकाज्ञानस्य। कुत इत्यत आह ॥ एकस्येति ॥ अनेकयवनिकावृतवस्तुन्येकयवनिकापगमेऽपि यवनिकान्तरसद्भावाज्ज्ञानाभावो यथा तथेत्यर्थः ॥ अयं चेति ॥ एकया शुक्तिवृत्त्या शुक्तिप्रकाशेन रजतभ्रमजनकानां अवस्थाविशेषणां सर्वेषां निवृत्तिरुतैकस्यावस्थाविशेषस्य। नाद्यः। शुक्तेः कदाऽप्यप्रकाशो न स्यात्। अन्त्ये कदापि प्रकाशो न स्यात्। एकस्यावस्थाविशेषस्य निवृत्तावप्यन्यस्य सत्त्वादित्येवं रूपेण योज्य इत्यर्थः ॥ सादीति ॥ शुक्त्यादेः सादित्वेन तदवच्छिन्नचैतन्यस्यापि सादितया शुक्त्याद्युत्पत्तेः पूर्वमज्ञानस्य निर्विषयत्वं स्यादित्यर्थः अस्तु निर्विषयत्वं तस्येत्यत आह ॥ निर्विषयस्य चेति ॥ अस्यास्मिन्नज्ञानमित्याश्रयविषयोपेतस्यैवावरणस्य प्रतीतेरित्यर्थः। एकमेवानाद्यज्ञानमनादिचैतन्यविषयकमेवावरणं तदानीं चैतन्येतरशुक्त्यादिपदार्थविशेषानवच्छिन्नं सदेवावरणमभूत्। एकमेवानाद्यज्ञानमनादिचैतन्यविषयकमेवावरणं तदानीं चैतन्येतरशुक्त्यादिपदार्थविशेषानवच्छिन्नं सदेवावरणमभूत्। पदार्थोत्पत्त्यनन्तरं त्वागन्तुकतत्तत्पदार्थावच्छेदेन शुक्त्याद्यवच्छिन्नचैतन्यावरणमित्युच्यतेऽतो नोक्तदोष इत्याशङ्क्य निराकरोति ॥ नचेति ॥ कुतो न चेत्यतोऽनेकाज्ञानमतहान्यापत्तेरिति दूषणे सत्येव दूषणांतरमाह ॥ शुक्तीति ॥ अनवच्छिन्नशुद्धचैतन्यावरणाज्ञानस्यैव शुक्त्यवच्छिन्नचैतन्यावरणत्वाच्छुक्तिसाक्षात्कारेण शुक्त्यवच्छिन्नचैतन्यावरणाज्ञाननिवृत्तौ शुद्धचैतन्यावरणाज्ञाननिवृत्तेरपि जातत्वापातेन सद्यो मोक्षापात इत्यर्थः ॥ जातिरिति ॥ निराश्रयैवावतिष्ठत इत्यर्थः। एतेनेत्युक्तं वि(वृणोति)शदयति ॥ प्रतिविषयमिति ॥ यथानेकविषयेष्वेकैव जातिस्तथाऽज्ञानमप्येकमेव स्यान्न तु प्रतिविषयं भिन्नम्। तत्र च शुक्तिसाक्षात्कारान्मोक्षापत्तिरित्युक्तदोष एवेत्यर्थः।  
   
 पूर्वमात्माश्रयमात्मविषयं चाक्षानमनेकमिति पक्षे एकया वृत्त्या सर्वेषामज्ञानानां निवृत्तिरुतैकतदज्ञानस्येति विकल्प्य दूषणमभिहितम्। तदुपरि वेदांतकौमुद्युक्तं दूषणमाशङ्क्य निराकरोति ॥ यत्तूक्तमिति ॥ ज्ञानेनेति ॥ चैत्रनिष्ठघटज्ञानेन चैत्रनिष्ठघटज्ञानप्रागभावनिवृत्तिस्तावद्भावति। तत्राप्ययं विकल्पः समः। घटज्ञानप्रागभावानामनन्तानां विद्यमानत्वाद्धटज्ञानेन सर्वेषामपि घटज्ञानप्रागभावानां नाश उतैकस्य। नाद्यः। घटज्ञानेनैकेनैव सर्वेषामपि घटज्ञानप्रागभावानां नष्टत्वेनोत्तरत्र घटस्य कदाप्यप्रकाशो न स्यात्। न द्वितीयः। एकेन घटज्ञानेनैकस्य घटज्ञानप्रागभावस्य निवृत्तावपि घटज्ञानजन्यव्यवहारप्रतिबन्धकानां अनेकेषामनष्टानां प्रागभावानां सत्त्वेन अनेकयवनिकावृतवस्तुन्येकस्या यवनिकाया अपगमेऽपि यवनिकान्तरस्य सत्वेन यथा तदप्रकाशः एवं कालान्तर इव ज्ञानकालेऽप्यप्रकाशः स्यादित्यर्थः ॥ ततश्च सत्स्वपीति ॥ यथा च सत्स्वप्यनन्तेषु एतद्धटज्ञानप्रागभावेष्वेकं ज्ञानमेकमेव प्रागभावं नाशयति इतरप्रागभावानपसर्य प्रागभावान्तरनिबन्धनमज्ञातत्वादिव्यवहारं प्रतिबध्नातीति वक्तव्यं तथाऽहमपि सत्स्वनन्तेष्वज्ञानेषु ज्ञानमेकमेवाज्ञानं नाशयति इतराज्ञानान्यपसारयतीति वदिष्यामीत्यर्थः। तत्र दृष्टान्तः ॥ बह्विति ॥ यथा बहुजनसंङ्कीर्णदेशे, तत्समुदाय इति यावत्, विद्युन्निपाते सत्येकः पुमान्म्रियते। इतरेऽपसर्पंति। यथा वा वातपित्तश्लेष्मरूपन्निदोषहरे कस्मिंश्चिदौषधे दत्ते सत्येको दोषो निवर्तते इतरावपसर्पत इति वैद्यप्रसिद्धिः तद्वदित्यर्थः। एकेन ज्ञानेनैक एव प्रागभावो नश्यतीति पक्षमाश्रित्य समाधत्ते ॥ तन्नेति ॥ ॥ आवरणानीति ॥ घटज्ञानकार्यस्य व्यवहारादेर्विषयभूतो यो घटस्तस्य तज्ज्ञानप्रागभावा नावरणानीत्यर्थः ॥ दंडेति ॥ यथा दंडप्रागभावो दंडकार्यस्य घटादेर्नावरणं किन्तु घटकारणस्य दंडस्याभावरूप एव तथा ज्ञानप्रागभावोऽपि ज्ञानकार्यव्यवहारकारणस्य ज्ञानस्याभावरूप एवेत्यर्थः। न ह्यभावस्य कुड्यादिवदावरणत्वमिति भावः ॥ नापीति ॥ ज्ञानस्य प्रागभावनिवृत्तिरूपत्वेन तन्निवर्तकत्वेन न हेतुत्वमित्यर्थः। व्यवहारजनकतावच्छेदकं ज्ञाने न स्वप्रागभावनिवर्तकत्वमिति भावः। ज्ञानं स्वकार्यव्यवहारं प्रति यदि ज्ञानप्रागभावनिवर्तकत्त्वेन हेतुर्भवेत्तदैव ज्ञानान्तरप्रागभावसत्त्वेन तन्निवृत्तिरूपकारणाभावादेकस्मिन्नज्ञाने सत्यपि घटव्यवहारो न स्यात्। न तु तथाऽस्तीत्याशयः ॥ किं त्विति ॥ यथा दंडो दंडत्वेनैव घटं प्रति कारणं न तु दंडप्रागभावनिवर्तकत्वेन तथा ज्ञानमपि स्वकार्यव्यवहारं प्रति स्वरूपेणैव हेतुः, ज्ञानत्वेनैव हेतुरिति यावत्, इति मयांगीकारादित्यर्थः ॥ एवं चेति ॥ प्रागभावस्य ज्ञानकार्यव्यवहारविषयानावरकत्वे चेत्यर्थः ॥ एको दंडइति ॥ यथा एको दंडः सजातीयदंडांतरप्रागभावे सत्यपि स्वकार्यं घटं जनयत्येवमित्यर्थः ॥ सजातीयान्तरेति ॥ एकज्ञानसजातीयज्ञानान्तरेत्यर्थः।

 ननु मा भूज्ज्ञानप्रागभावः आवरणम्। मा च भूज्ज्ञानं प्रागभावनिवर्तकत्वेन हेतुः, किन्तु ज्ञानत्वेनैवास्तु। तथापि ज्ञानान्तरप्रागभावसत्त्वेन तदभावरूपज्ञानान्तराख्यकारणाभावादेकस्मिन्ज्ञाने विद्यमानेऽपि तवाप्येतज्ज्ञानकार्यव्यवहारो न स्यादित्यत आह ॥ कार्येति ॥ कारणतावच्छेदकावच्छिन्नयत्किञ्चित्कारणसत्त्वे कार्योत्पत्तेरावश्यकत्वस्य दृष्टत्वात्। यथा हि दंडत्वावच्छिन्नस्यैकस्य दंडस्य सत्वे कार्यं घटो भवत्येव, न तु दंडत्वावच्छिन्नसर्वदंडसद्भावोऽपेक्षितः। एवं ज्ञानत्वावच्छिन्नस्यैकस्य घटज्ञानस्य सत्त्वे व्यवहारो भवेदेव, न तु सर्वज्ञानसत्त्वमपेक्षितमिति भावः ॥ सर्वप्रागभावनिवृत्तिरिति ॥ सर्वज्ञानप्रागभावनिवृत्तिस्सर्वज्ञानसत्त्वमित्यर्थः। प्रतियोग्यापत्तेरेव प्रागभावनिवृत्तित्वादिति भावः। कुतो नेत्यत आह ॥ असम्भवादिती ॥ अतीतानागतवर्तमानानामेकदा सत्त्वस्यासम्भवादित्यर्थः। एवं च मम मते ज्ञानप्रागभावस्यानावरणत्वाज्ज्ञानं स्वप्रागभावनिवृत्तौ लब्धस्वरूपं सज्ज्ञानान्तरप्रागभावस्यानावरकस्य सत्त्वेऽपि व्यवहारादिकं करोत्येव। तव मते त्वज्ञानस्यावरकत्वादेकस्मिन्ज्ञाने सत्यपि तद्विषयावरणस्याज्ञानान्तरस्य सत्त्वात् ज्ञानकार्यं व्यवहारादिकं ज्ञानकालेऽपि न स्यादित्याह ॥ त्वन्मते त्विति ॥ ॥ आवरणनिवर्तकत्वादिति ॥ अनावृतविषयसम्पादकत्वेनेत्यर्थः।

 ननु तथापि तमस्तावद्धटादिविषयावरणम्। तच्च आलोकाभावः। स चालोकेन निवर्तते। एवं च तत्र पृच्छामः। एतेनालोकेन समस्ता ये आलोकाः तदभावरूपाणि यानि सर्वाणि तमांसि तानि सर्वाण्यपि निवर्तंते एकमेव वा। नाद्यः। तर्हि कदाप्यप्रकाशो न स्यात्। न द्वितीयः। एकेनाऽलोकेन तदभावरूपस्यैकस्य तमसो निवृत्तत्वेऽपीतरालोकाभावरूपतमसां विषयावरणभूतानां यवनिकान्तरवत्सत्वेन कदापि प्रकाशो न स्यादित्यापादिते तत्र त्वया वाच्यम्। सत्स्वप्यनेकेषु तमस्स्वेकेनाऽऽलोकेनैकस्य तमसो निवृत्तावपि इतराण्यपसरन्ति। बहुजनसंङ्कीर्णदेशे वैद्युतनिपातवदिति तन्ममापि तुल्यमित्यत आह ॥ न चेति ॥ भावरूपत्वे कुड्यादिवदावरणत्वसम्भवादालोकाभावस्तम इति मत इत्युक्तम् ॥ हेत्विति ॥ आलोकरूपस्य ज्ञानहेतोरभावरूपत्वादिति भावः। न ह्यभावस्यावरणत्वमित्याशयः ॥ नापीति ॥ आलोकस्स्वाकार्यं ज्ञानं प्रति आलोकाभावनिवर्तकत्वेन यदि हेतुस्स्यात्तदाऽऽलोकान्तराभावरूपतमसस्सत्त्वेनालोकान्तराभावनिवृत्तिरूपकारणाभावादेकस्मिन्नालोके सत्यपि ज्ञानं न भवेत्, न तु तदस्तीत्यर्थः ॥ स्वरूपेणैवेति ॥ दंडादिवदालोकत्वेनेत्यर्थः। तथा चालोकत्वावच्छिन्नाशेषालोकसत्ताया अनपेक्षितत्वेन तदवच्छिन्नैकालोकसत्त्वे ज्ञानं स्यादेवेति भावः। ननु यत्किञ्चिज्ज्ञानसत्वेऽपि अज्ञानान्तरनिबन्धनाप्रकाशवदेकालोकसत्त्वेऽप्यालोकान्तराभावरूपतमोंतरनिबन्धनोऽप्रकाशोऽपि किं न स्यादित्यत आह ॥ नापीति ॥ येनैकालोकसत्त्वेऽप्यालोकान्तराभावरूपतमसस्सत्त्वेन तदा ज्ञानाभावशङ्का स्यात्। न चैवम्। किं त्वालोकत्वावच्छिन्नालोकाभाव इत्यर्थः ॥ सोऽस्तीति ॥ आलोकत्वावच्छिन्नतदभावो नास्ति। विशेषसत्त्वस्य सामान्याभावविरोधित्वादित्यर्थः। यद्यप्यालोकान्तराभावोऽस्ति। तथापि स न तमः। एकैकालोकाभावस्यातमस्त्वादिति ध्येयम् ॥ भावीति ॥ तथाच यवनिकान्तरवदज्ञानान्तरसद्भावात्तदानीमप्यप्रकाशः स्यादेवेति भावः ॥ इहापीति ॥ यद्यालोकत्वावच्छिन्नालोकाभावरूपतमस एवावारकत्वादेकालोकाभावरूपावारकसत्तायामालोकान्तरसत्त्वेऽप्युक्ततमोरूपावरणाभावसत्त्वाद्यथा प्रकाश एवमेवाज्ञानसमुदाय एवावरणम्। तत्रैकेन ज्ञानेनैकाज्ञाननिवृत्तौ सत्यामज्ञानान्तरसद्भावेऽप्युक्तसमुदायरूपावरणभङ्गसद्भावाद्युक्तः प्रकाश इति भावः ॥ स नास्तीति ॥ एकाज्ञाननाशे समुदायनाशादिति भावः ॥ वृत्तिनाशेऽपीति ॥ वृत्तिकाल इव वृत्तिज्ञाननाशोत्तरकालेऽपि सर्वदा प्रकाश एव स्यात् वृत्तिरूपज्ञानकाले योऽज्ञानसमुदायनाशः स्थितः तस्य वृत्तिनाशकालेऽपि सत्त्वादित्यर्थः। बहुजनसंङ्कीर्णदेश इत्युक्तमुदाहरणं खण्डयति ॥ अयुक्तं चेति ॥ अमूर्तानां निबिडावयवानां। दृष्टान्ते एकस्य नाशोऽप्यन्येषां पुरुषाणामपसरणं मूर्तत्वाद्युक्तम्। दोषाणामपि मूर्तत्वादेकनाशेऽन्यापसरणं युक्तम्। न त्वेमज्ञानेषु सम्भवति। तेषाममूर्तत्वेनापसरणायोगादिति भावः। अनुकूलतर्काभावोपपादनमुपसम्हरति ॥ तस्मादिति ॥ ॥ प्रतिकर्मव्यवस्थाभङ्गविवरणम्। ॥

\</1-2-1\>

\<1-2-2\>  
   न्यायामृतप्रकाशः

 ॥ यदि विश्वमिति ॥ विश्वमिथ्यात्वानुमाने यः पक्षः स एव विश्वशब्देनाभिप्रेतो द्रष्टव्यः। साधिष्ठानादिकमित्यत्रादिपदेन प्रधानादिकं ग्राह्यम्। तथाच यदि विश्वं कल्पितं स्यात्तदा साधिष्ठानं स्यात्, सत्यप्रधानं स्यात्, सत्यसादृश्योपेतं स्यात्, सत्यदोषोपेतं स्यात्, सत्याज्ञानोपेतं स्यात्, सत्यबाधकज्ञानोपेतं स्यात्, सत्यद्रष्टुपेतं स्यात्, सत्यदेहेन्द्रियादिसापेक्षं स्यादिति प्रत्येकं तर्का अभिमता इति न वैयर्थ्यमिति द्रष्टव्यम्। तर्केऽप्रयोजकतां परिहरति ॥ भ्रान्तेरिति ॥ सदृशं अधिष्ठानप्रधानयोस्सादृश्यं सत्यमिति सर्वत्र संबध्यते। आदिपदेन देशकालादृष्टादिकं ग्राह्यम्। इदं प्रतिज्ञावाक्यम्। उत्तरत्रैकैकस्तर्कस्सम्यगप्रयोजकतादिपरिहारेणोपपाद्यते। तत्रादौ विश्वं यदि कल्पितं स्यात्तदा साधिष्ठानं स्यादिति तर्कस्तावदुपपाद्यते। (नन्वत्रेष्टापत्तिः। ब्रह्मणोऽधिष्ठनस्य सत्यत्वाङ्गीकारादिति चेन्न। त्वन्मते ब्रह्मणोऽधिष्ठानत्वासम्भवात्। अधिष्ठानत्वे सामान्यतो ज्ञातत्वे सत्यत्वाङ्गीकारादिति चेन्न। त्वन्मते ब्रह्मणोऽधिष्ठानत्वासम्भवात्। अधिष्ठानत्वे सामान्यतो ज्ञातत्वे सत्यज्ञातविशेषवत्त्वस्य प्रयोजकत्वात्। ब्रह्मणः सामान्यधर्मोपेतत्वादिना तावत् ज्ञातत्वं न सम्भवति। निस्मामान्यत्वात्। अज्ञातविशेषवत्त्वं च न सम्भवति। निर्विशेषत्वाङ्गीकारादित्याह। निस्सामान्य इति। इति पाठांतरं क्वचित् दृश्यते।) ननु यदि विश्वं कल्पितं स्यात्तदा सत्याधिष्ठानोपेतं स्यादित्ययुक्तं। सत्यस्यात्मनोऽधिष्ठानत्वाङ्गीकारादिति चेन्न। सामान्यतो ज्ञातत्वे सत्यज्ञातविशेषत्वस्याधिष्ठानत्वे तन्त्रत्वात्। त्वया चात्मनि निस्सामान्यविशेषत्वेनांगीकृते सामान्यतोज्ञातत्वे सत्यज्ञातविशेषत्वानङ्गीकारादित्याह ॥ निःसामान्ये इति ॥ उक्तं हीति। अधिष्ठानत्वे तन्त्रभूतं सामान्यतो ज्ञातत्वे सत्यज्ञातविशेषत्वं ब्रह्मणि नास्ति। निस्सामान्यत्वान्निर्विशेषत्वाच्चेत्युक्तं हीत्यर्थः। कार्त्स्न्येन सर्वविशेषवत्त्वेन। अज्ञाने सामान्यतोऽप्यज्ञाने चेत्यर्थः ॥ ज्ञातेति ॥ सामान्यविशेषाभ्यामित्यर्थः ॥ निर्विशेष इति ॥ सामान्यधर्मशून्ये विशेषधर्मशून्ये चेत्यर्थः।

 यदुक्तं ब्रह्मणो नाधिष्ठानत्वमिति तदयुक्तम्। त्वदुक्तस्याधिष्ठानत्वेऽतन्त्रत्वादित्याशङ्कते ॥ नन्विति ॥ सद्विशेषेति ॥ विशेषाणां सत्त्वं नापेक्षितमिति भावः। तत्र अधिष्ठानत्वे ॥ तच्चेति ॥ स्वरूपज्ञानं स्वप्रकाशत्वाद्युक्तम्। विशेषाणामभावादेव विशेषाज्ञानं चास्तीत्यर्थः। सामान्यतो ज्ञातत्वमेवाऽधिष्ठानत्वे प्रयोजकम्। न स्वरूपेण ज्ञानम्। कुत इत्यत आह ॥ त्वन्मतेऽपीति ॥ ॥ संस्कारादीति ॥ संस्कारसम्प्रयोगदोषरूपकारणत्रयजन्यत्वादित्यर्थः। ततः किमित्यत आह ॥ सामान्याकारेति ॥ सदृशादृष्टचिन्ताद्याः स्मृतिबीजस्य बोधका इत्युक्तत्वात्संस्कारोद्बोधार्थं सामान्याकारेण ज्ञातत्वमपेक्षितम्। तथाहि। चाकचक्यादिसादृश्यदर्शनेन प्रधानसंस्कारोद्बोधानन्तरं भ्रमो भवति। ब्रह्मणश्च निस्सामान्यत्वेन सामान्यतो ज्ञातत्वासम्भवान्नाधिष्ठानत्वमिति भावः। तथा सद्विशेषाज्ञानस्यैव भ्रमकारणत्वं वक्तव्यम्। कुत इत्यत आह ॥ असदिति ॥ बाधकालव्यावृत्तभ्रमकालीनाधिष्ठात्वेऽसद्विशेषाज्ञानं न प्रयोजकम्। बाधकालेऽपि असद्विशेषाज्ञानस्यैव सत्त्वेन तदानीमप्यधिष्ठानत्वव्यवहारस्स्यादतस्सद्विशेषाज्ञानमेव तत्र प्रयोजकं, तच्च बाधकाले नास्तीति भावः। ननु सद्विशेषाज्ञानस्य भ्रमाधिष्ठानत्वप्रयोजकत्वे सद्विशेषज्ञानं, विशेषप्रमेति यावत्, भ्रमनिवृत्तौ प्रयोजकमित्युक्तं स्यात्। तच्च न सम्भवति। तथाहि। आदौ वल्मीके स्थाणुत्वभ्रमो जातः अनन्तरं तत्रैव पुंस्त्वभ्रमो जातः अनेनैव पूर्वभ्रमो निवर्तते। तत्र पुंस्त्वभ्रमानन्तरं पुनरयं वल्मीक एवेति यदा वल्मीकत्वप्रमा भवति तदैव तद्भ्रमद्वयं निवर्तते नान्यथेति विशेषप्रमैव बाधकत्वेन भ्रमनिवृत्तौ हेतुरिति सद्विशेषत्वाज्ञानमेवाधिष्ठानत्वे प्रयोजकमिति भावः। यद्यप्युत्तरभ्रमः पूर्वभ्रमनिवर्तको भवति। तथापि तस्योत्तरज्ञानत्वेनैव निवर्तकत्वं न तु बाधकत्वेन तन्निवर्तकत्वम् प्रकृते च तादृशमेव विवक्षितमितिभावः। जगद्भ्रमे युक्तं ब्रह्मणोधिष्ठानत्वमित्याशेयनाधिष्ठानत्वे प्रयोजकान्तरमाशङ्कते। (नन्विति) ॥ अथेति ॥ तत्र अधिष्ठानत्वे ॥ न त्विति ॥ येन निर्विशेषत्वेनाज्ञातविशेषत्वं नास्तीत्यधिष्ठानत्वाभावः स्यादित्यर्थः। ननु नात्र भ्रमविरोधिज्ञानाभावोऽस्ति। अधिष्ठानचैतन्यरूपज्ञानस्यैव विश्वभ्रमविरोधित्वादिति चेत्तत्राह ॥ विश्वभ्रमेति ॥ ॥ अस्येति ॥ चिद्रूपज्ञानस्यैव त्वन्मते ज्ञप्तिरूपमुख्यज्ञानत्वात्तदविरोधिनोऽज्ञानस्य मुख्याज्ञानत्वं न स्यात्। वृत्तेश्च ज्ञायतेऽनया चैतन्यमिति करणव्युत्पत्त्या।़मुख्यज्ञानत्वाङ्गीकारेण तस्या एव वृत्तेर्मुख्याज्ञानविरोधित्वाङ्गीकारेण मुख्यज्ञानत्वमेव स्यादित्यादिकं वक्ष्यत इत्यर्थः।

 आत्मानात्मनोर्विरुद्धधर्माधिकरणत्वेन प्रतीयमानत्वान्नानात्मन आत्मन्यध्यास इत्याह ॥ किं चेति ॥ दृग्दृश्यत्वादिरूपं यदात्मत्वानात्मत्वादिकं तदादि नेत्यर्थः। दृक्त्वरूपं यदात्मत्वं दृश्यत्वरूपं यदनात्मत्वमिति विवेकः। यद्वा, दृक्त्वदृश्यत्वादिना आत्मत्वानात्मत्वादिनेत्यर्थः। आत्मत्वानात्मत्वे विरुद्धे इत्यत्र संमतिमाह ॥ उक्तं हीति ॥ ॥ तत्तेदन्ते इति ॥ तद्देशकालसम्बन्धैतद्देशकालसम्बन्धावित्यर्थः। स्वस्य भावः स्वता, अन्यस्य भावोऽन्यत्वं, तव भावस्त्वत्ता, मम भावो मत्ता। प्रतिद्वंद्वितया प्रतिस्पर्धितया। नन्वात्मत्वानात्मत्वयोर्भेदग्रहः कथमनेन लब्ध इत्यत आह ॥ स्वयमात्मेति ॥ पर्ययौ पर्यायौ। तथाच स्वतान्यत्वयोरात्मानात्मरूपत्वाद्भेदेन ग्रहो युक्ति इत्यर्थः। स्वरूपज्ञानमेवाधिष्ठानत्वे प्रयोजकं, तच्च स्वप्रकाशत्वाद्ब्रह्मणो युक्तमित्यत्र दूषणांतरमाह ॥ अपि चेति ॥ प्रकाशनिह्नवे(न) प्रकाशापलापे(न) प्रकाशमात्रस्वभावत्वापगताविति यावत्॥ तदधीनेति ॥ आत्मप्रकाशाधीनेत्यर्थः। अविद्यादेः प्रातिभासिकत्वेन प्रतिभासशरीरत्वादविद्याप्रकाशस्य साक्षिचैतन्यरूपत्वात् तस्याप्रकाशेऽविद्यादेः प्रकाश एव न सम्भवतीत्यर्थः ॥ घटादीति ॥ इदं रजतमिति इदमंशानुविद्धतया रजतस्येव आत्मा घट इति तदनुविद्धतया प्रतीत्यभावादित्यर्थः ॥ भातीति ॥ सत्स्फुरणयोरात्मरूपत्वादिति भावः ॥ इत्युक्तत्वादिति ॥ रूपी घट इत्यादौ रूपादिकमिव सन्घट इत्यत्रापि सत्ता घटनिष्ठैव प्रतीयते, स्फुरतीत्यत्रापि ज्ञानविषयत्वमेव घटे प्रतीयते न त्वधिष्ठानानुवेध इत्युक्तत्वादिति भावः। ननु चाक्षुषज्ञाने रूपादिहीन आत्मा प्रतीयत एव। घटादेरेव चाक्षुषप्रकाशाधीनत्वात्। आत्मनस्सदर्शतया स्वत एव भानांगीकारेण चाक्षुषप्रकाशाधीनप्रकाशत्वाभावाद्युक्तो घटादेस्तदनुवेध इति मंदाशङ्कामपाकरोति ॥ न चेति ॥ ॥ तत्सम्बन्धेनेति ॥ स्वतः प्रकाशमानात्मसम्बन्धेनेत्यर्थः ॥ घटइति ॥ घटः स्फुरतीति घटानुभवे घटानुविद्धत्वेन स्फुरणं प्रतीयत इत्ययुक्तम्। विज्ञायते घट इत्यादाविवि स्फुरतीत्यस्यापि घ(टज्ञानानु)टानुव्यवसायरूपत्वेन घटस्फुरणानुभवतया घटानुभवत्वाभावान्न घटानुभवे स्फुरणानुविद्धतया घटः प्रतीयत इत्यर्थः।

 विश्वं यदि कल्पितं स्यात्तदा सत्यप्रधानोपेतं स्यादित्यत्राप्रयोजकत्वं शङ्कते ॥ नन्विति ॥ ॥ स चेति ॥ प्रधानसंस्कारस्यैव भ्रमहेतुत्वेन प्रधानस्य भ्रमहेतुत्वाभावात्संस्कारस्य च प्रधानप्रमयेव प्रधानभ्रमेणाप्युपपत्तेः प्रधानसत्यत्वं नापेक्षितमित्यर्थः। ननु यथा जगद्भ्रमे प्रधानभ्रमजन्यसंस्कारः कारणं, एवं प्रधानभ्रमेपि तत्पूर्वप्रधानभ्रमजन्यसंस्कारः कारणं तत्राप्येवमित्यनवस्थेत्यतो भ्रमपरंपराया अनादित्वान्नानवस्थेत्याह ॥ अत्र चेति ॥ ॥ प्रमेति ॥ प्रधानप्रमेत्यर्थः। तथा सति हि प्रधानस्य सत्त्वमपेक्षितं स्यादित्यभिप्रायः ॥ सत्यपीति ॥ सत्यपि संस्कारे यदि तस्मिन् प्रधानप्रमाजन्यत्वाभावात्क्वचिद्भ्रमाभावो दृष्टः स्यात् तदैव परं प्रधानप्रमाजन्यस्यैव संस्कारस्य भ्रमहेतुत्वकल्पनया तत्सत्यत्वमपेक्षितं स्यादित्यर्थः। नन्वन्यत्र विद्यमानमेवान्यत्रारोप्यत इति नियमेन प्रधानस्य सत्त्वमपेक्षितं स्यादित्याशङ्क्य निराकरोति ॥ न चेति ॥ आवयोरिति। शुक्तिरेवात्यन्तासद्रजतात्मना प्रतिभातीतित्वन्मतं, प्रातिभासिकमनिर्वचनीयं रजतं प्रतीयत इति मन्मतम्। उभयोर्मतेपि न तद्देशान्तरादौ सत् येन प्रधानसत्यत्वं स्यादित्यर्तः ॥ एवमिति ॥ प्रधानज्ञनमेव संस्कारद्वारा भ्रमहेतुः। तच्च ज्ञानं भ्रमरूपमपि सम्भवतीति न प्रधानस्य सत्यतासिद्धिरित्यंगीकारे इत्यर्थः। धियश्च प्रमात्वेऽधिष्ठानसत्यतासिद्धिरित्यत आह ॥ तद्धीश्चेति ॥ अधिष्ठानधियो भ्रमरूपत्वे तत्राप्यधिष्ठानान्तरपरंपरयानवस्थापरिहारायानादिरित्युक्तम्। इष्टापत्तिपरिहारायाधिष्ठानत्वेनेत्याद्युक्तम्। नन्वधिष्ठानस्य बाधाभावात्सत्यत्वमिति चेत्तत्राह ॥ अधिष्ठानवदिति ॥ सङ्गृह्णाति ॥ तथाचेति ॥ भ्रमे प्रधानमिवाधिष्ठानमपि सुगतरीत्या धीमात्रादेव हेतुः स्यात्, अधिष्ठानज्ञानमेव हेतुः स्यादिति यावत्, तथाचाधिष्ठानमप्यसत्स्यादिति भावः ॥ द्वयोरिति ॥ अधिष्ठानप्रधानयोरित्यर्थः।

 एतत्प्रपञ्चस्य मिथ्यात्वे प्रोच्यमानेऽस्माभिरुक्तं एतत्प्रपञ्चस्य मिथ्यात्वे प्रधानभूतः प्रपञ्चः सत्यो भविष्यतीति। त्वया तस्यापि भ्रमसिद्धत्वेन मिथ्यात्वाङ्गीकारे त्वस्यैव प्रपञ्चस्य सत्यत्वं सिद्ध्यतीत्याह ॥ एतदिति ॥ यथा शुक्तिरूप्यस्य मिथ्यात्वात्तदसाध्यार्थक्रियाकारि आपणस्थं रजतं यथा सत्यमङ्गीक्रियते एवमस्य प्रपञ्चस्य मिथ्यात्वाङ्गीकारे एतत्प्रपञ्चासाध्यार्थक्रियाकारि प्रपञ्चांतरमङ्गीकार्यम् तस्यापि मिथ्यात्वाङ्गीकारेऽर्थक्रियाकारित्वादिना प्रमितस्यास्यैव प्रपञ्चस्य तात्विकत्वं स्यात्। कुत इति चेत् \`आत्मन आकाशस्सम्भूत' इ(त्यादिश्रु)तिश्रुतिसिद्धोत्पत्त्यादिकत्वात्। तथाच श्रुतिसिद्धस्यात्मनः स्वोचितदेशकालाद्युपाधौ निषेधायोग इव स्वोपाधौ निषेधायोगेन स्वोपाधा (वेव सत्यत्वापातात्) वसत्यत्वाभावात्। श्रुत्यादिसिद्धस्यापि मिथ्यात्वे आत्मनोपि मिथ्यात्वं स्यादित्यर्थः ॥ व्यावहारिकेति ॥ आभासस्य प्रसक्त्याऽनाभासस्य निषेधाङ्गीकारादित्यर्थः ॥ पारमार्थिकेति ॥ अनाभासेत्यर्थः। नन्वाभासस्य प्रसक्त्याऽनाभासस्य निषेध इति मते पूर्वोक्तदूषणमस्तु। मया तु प्रातिभासिकस्यैव रजतस्य निषेधोंऽगीक्रियते। न च प्रातिभासिकसत्त्ववतो निषेधायोगः। स्वरूपतोऽनिषेधेपि पारमार्थिकत्वाकारेण निषेधाङ्गीकारात्। तथा च न पारमार्थिकप्रपञ्चांतरविषयकत्वं  \`नेहनानास्ती'ति निषेधस्य। किंत्वेतस्मिन्नेव प्रपञ्चे पारमार्थिकत्वविषयत्वमित्यत आह ॥ प्रातिभासिकस्यैवेति ॥ ॥ निरस्तमिति ॥ पारमार्थिकत्वरूपधर्मरहितस्यापि प्रपञ्चस्य ब्रह्मवत्स्वरूपेणैव सत्त्वोपपत्तेरिति निरस्तमित्यर्थः।

 प्रधानस्यासत्यत्वमङ्गीकृत्य तद्भ्रमजन्यसंस्कारस्यैव भ्रमहेतुत्वाङ्गीकारे दोषान्तरमाह ॥ कल्पाद्येति ॥ तत्पूर्वं प्रधानरूपजगदन्तराभावेन तद्भ्रमजन्यसंस्काराभावेन कल्पाद्यभ्रमायोगादित्यर्थः ॥ कल्पांतरीयेति ॥ कल्पांतरीयजगद्भ्रमजन्यसंस्कारादित्यर्थः। भ्रमोत्पत्तौ कल्पाद्यभ्रमोत्पत्तौ ॥ नारिकेलेति ॥ तस्य जन्मान्तरीयस्याग्न्यनुभवजन्यसंस्कारस्यानादौ मनसि सत्त्वादित्यर्थः। ननु जन्मान्तरीयसंस्कारस्याप्येतज्जन्मीयभ्रमहेतुत्वमवश्यं वक्तव्यम्। अन्यथा जातमात्रस्य बालस्य गुडे तिक्तत्वारोपो न स्यात्। अस्मिन्जन्मनि तिक्तद्रव्यनिष्ठस्य तिक्तत्वस्याननुभूतत्वेन संस्काराभावात्। अतो जन्मान्तरीयतिक्तरसानुभवजन्मसंस्कारोऽवश्यं भ्रमहेतुतया वक्तव्य एव। एवं जगद्भ्रमेऽपीत्यत आह ॥ एतज्जन्मनीति ॥ ॥ अनन्यगतिकत्वादिति ॥ न चैवं प्रकृतेप्यनन्यगतिकत्वं वाच्यम्। सत्यत्वेनैवोपपत्तेरिति भावः। स्यादेतदेवं यद्ययं तिक्तताभ्रमः स्मर्यमामणारोपः स्यात्तदैवैतज्जनकतयाऽनन्यगतिकतया जन्मान्तरीयसंस्कारापेक्षा स्यात्। न चैवं किन्तु गृह्यमाणारोपोऽयम्। तत्र च न संस्कारापेक्षेत्याह ॥ यद्वेति ॥ ॥ गृह्यमाणेति ॥ आस्यगतपित्तद्रव्यनिष्ठतिक्तिमानं गृहीत्वा गुडे आरोप्यत इत्यर्थः। गृह्यमाणारोपे दृष्टान्तः माषेति। मष्यां मषीखण्डे। शान्तांगारकाष्ठैकदेशो मषीखण्ड इत्युच्यते। यथा माषं गृहीत्वा माषराश्युपरि पतिते मषीखण्डे माषवदेव परिदृश्यमाने माषाभेद आरोप्यते तद्वदित्यर्थः।

 सत्यस्य प्रधानस्य भ्रमहेतुत्वमनङ्गीकुर्वता संस्कारस्य भ्रमहेतुत्वमङ्गीकृतम्। तथा च तस्यैव सत्यत्वं स्यादित्याह ॥ किञ्चेति ॥ यदि सत्यः संस्कारो भ्रमहेतुर्न स्यात् तर्हि मैत्रे संस्कारोऽस्तीत्येवं चैत्रेणाध्यासः कृतः। तथा च चैत्राध्यस्तसंस्कारस्य मैत्रे विद्यमानत्वात् मैत्रस्य भ्रमः स्यात्। न ह्वेवं दृश्यतेऽतस्सत्यभूतसंस्कारस्यैव भ्रमहेतुत्वमित्यर्थः। ननु न सत्यसंस्कारस्य भ्रमहेतुत्वम्। न चोक्तातिप्रसङ्गः। मयि संस्कारोऽस्तीति स्वाध्यस्तसंस्कारस्यैव भ्रमहेतुत्वाङ्गीकारेणान्याध्यस्तसंस्कारस्य तद्धेतुत्वागंनीकारादित्याशङ्क्य निराकरोति ॥ नचेति ॥ तत्र स्वस्मिन् भ्रम इति सम्बन्धः। कदाचिन्मयि संस्कारोस्तीति बुद्धिपूर्वकं संस्काराध्यासं कृतवतोऽनन्तरं भ्रमोप्याहार्यो भवत्येवातउक्तं - नियमेति अनाहार्यस्मर्यमाणनिरुपाधिकभ्रमात्पूर्वं संस्काररस्य कारणत्वेन सत्त्वं वाच्यमेव। न तु तस्याध्यस्तत्वम्। संस्कारस्याज्ञातकरणत्वात्। ननु तर्हि तत्सत्त्वं कथं ज्ञातव्यमिति चेन्न। भ्रमरूपकार्ये सति अस्य संस्कारः पूर्वं वृत्त इति तस्य कार्यानुमेयत्वात्। \`कार्योन्नेयधर्माणां यथा कार्यमुन्नयनादि'ति वचनादिति भावः।

 यदि विश्वं कल्पितं स्यात्तदा प्रधानाधिष्ठानसादृश्योपेतं स्यान्न च तदङ्गीकर्तुं शक्यम्। सादृश्यं हि गुणकर्मादिकृतं वाच्यम्। सामान्यान्येव भूयांसि गुणावयवकर्मणामित्यादिवचनात् जगदारोपाधिष्ठानस्य ब्रह्मणः प्रधानसादृश्यं वक्तव्यं तन्न सम्भवति। गुणादिरहिते ब्रह्मणि गुणादिकृतसाधृश्यायोगात्। अतः प्रधानप्रतियोगिकसादृश्यस्यापेक्षिताधिष्ठानेऽभावान्न विश्वं कल्पितमिति आदौ वक्तव्यम्। तदुपरि अस्मिंस्तर्के विवरणेक्तामिष्टापत्तिं व्यभिचारं चाशङ्क्य निषेधति ॥ यत्तूक्तमिति ॥ विश्वस्य कल्पित(त्वपक्षेपि) त्वेपि प्रधानसादृश्यमधिष्ठानेऽस्त्येव। न च गुणादिकृतसादृश्यं न सम्भवति ब्रह्मणो निर्गुणत्वादिति वाच्यम्। यथा केतकीगन्धसदृशः सर्पगन्ध इति प्रतीतिबलात्सर्पगन्धे केतकीगन्धसादृश्यं वर्तत इति वक्तव्यं तन्न सम्भवति। यथा केतकीसर्पयोर्गन्धरूपेण सादृश्यमस्ति यथा केतकीगन्धसर्पगन्धयोर्न गुणकृतं सादृश्यमस्ति। गुणे गुणानङ्गीकारात्। नाप्यवयवकृतं गन्धयोर्निरवयवत्वात्। नापि कर्मकृतं गन्धयोः कर्माभावात्। अतस्तत्र किञ्चिद्गुणादिकृतसादृश्यभिन्नं सादृश्यान्तरं गन्धे कल्पितमस्तीत्यंगीकृत्य कल्पितसादृश्येन यथा प्रतीतिर्भ्रमरूपा युक्तेति तार्किकैः कल्प्यते तथा प्रकृतेऽपि गुणादिहीने ब्रह्मणि वास्तवसादृश्याभावेऽपि सादृश्यान्तरं किञ्चित्कल्पनीयमितीष्टापत्तिः। अथवा रक्तः स्फटिक इत्यादौ रक्तद्रव्यस्फटिकयोः सादृश्याभावेपि तद्गतरक्तिमा यथा स्फटिके आरोप्यते एवमिहापि सादृश्यं विनैव विश्वभ्रमोऽस्त्विति व्यभिचार इत्यर्थः ॥ इहेति ॥ जगद्भ्रमहेतुसादृश्यस्य कल्पितत्वाङ्गीकारेऽविद्ययैव कल्पितत्वप्राप्त्याऽविद्याया अपि कल्पितत्वेन सादृश्याधीनतया अध्यासेनाविद्यायां सिद्धायां तदधीनसादृश्यसिद्धिस्तत्सिद्धौ चाविद्याध्याससिद्धिरित्यन्योन्याश्रय इत्यर्थः। तथाच नेष्टापत्तिरिति भावः। व्यभिचारं परिहरति ॥ रक्त इति ॥ अभ्युपगमवादोऽयम्। सिद्धांते तस्य प्रतिबिम्बत्वादिति ध्येयम् ॥ निरुपाधिक इति ॥ निरुपाधिकानाहार्यभ्रम इत्यर्थः। जगद्भ्रमस्तु निरुपाधिक एवेति भावः। तथा च जगद्यदि निरुपाधिककल्पितं स्यादिति तर्कस्याभिप्रेततया तत्रापादकानागमान्न व्यभिचार इति भावः। प्रकारान्तरेण व्यभिचारं परिहरति ॥ रक्तेति ॥ निरुपाधिकत्वविशेषणस्यापादकेऽदानेपि न व्यभिचारः। न च सादृश्यं तत्र नास्तीति वाच्यम्। रक्तद्रव्यस्फटिकयोर्द्रव्यत्वादिना सादृश्यसद्भावादिति भावः।

 यदि विश्वं कल्पितं स्यात्तदा सत्यदोषयुतं स्यादिति तर्केऽप्रयोजकत्वं निरस्यति ॥ न चेति ॥ ॥ स्वतस्त्वेति ॥ ज्ञानसामग्र्यां दोषस्याप्रवेशेन ज्ञानसामग्रीमात्रजन्यत्वापत्त्या स्वतस्त्वप्राप्त्या वेदांतजन्यब्रह्मज्ञानस्याप्यप्रामाण्यापात इत्यर्थः। यदि विश्वं कल्पितं स्यात्तदा द्रष्ट्रुपेतं स्यादिति तर्के व्याप्तिमुपपादयति ॥ एवमिति ॥ ॥ समानेति ॥ भ्रमप्रमयोः समान आश्रयः। स च द्रष्टैवेति भावः। यदि विश्वं कल्पितं स्यात्तदा सत्यदेहेंन्द्रियाद्युपेतं स्यादिति तर्केऽप्रयोजकत्वं निरस्यति ॥ एवमिति ॥ देहादीनां भ्रमप्रयोजकत्वमुपपादयति॥ प्रलय इति ॥ ॥ करणेति ॥ इन्द्रियादिकरणजन्यत्वेन प्रसिद्धस्य भ्रमस्य इन्द्रियाद्यभावेऽदर्शनादित्यर्थः। न च देहादीनामभावेऽपि अज्ञानाख्यकारणसद्भावाद्भ्रमोऽस्त्विति वाच्यम्। तथावे प्रलयेऽप्यज्ञानस्य सत्त्वेन तदापि भ्रमप्रवाहापत्तेः। अतो यथा प्रमाया इन्द्रियादिकरणजन्यत्वेन प्रसिद्धाया इन्द्रियदेहाद्यभावेऽभावो दृष्टः एवं प्रलये सत्यप्यज्ञानादौ देहाद्यभावेन भ्रमाभावदर्शनाद्देहेन्द्रियादीनामेव भ्रमजनकत्वनियमादिदानीं देहेन्द्रियाद्यभावेऽपि विश्वभ्रमांगीकारेऽकारणकार्योत्पत्तिः स्यादिति भावः। ननु विश्वस्य भ्रान्तिकल्पितत्वे पारमार्थिकदोषयुक्तत्वं स्यादित्यापादनमयुक्तम्। रूप्याद्यध्यासे दोषादीनां व्यावहारिकसत्त्वस्य, करणं यदिन्द्रियं तत्समं यत् सत्त्वं व्यावहारिकमेव सत्त्वं तस्य वा तन्त्रतायाः क्लृप्ततया विश्वभ्रमे दोषादीनां करणभूतेंद्रियसमं यत्सत्त्वं व्यावहारिकमेव सत्वं तदेव तन्त्रमस्त्वित्याशङ्क्य निराकरोति ॥ न चेति ॥ ॥ करणादिसममिति ॥ व्यावहारिकमेव सत्त्वमित्यर्थः। एकस्यैव शब्दभेदेन व्यवहारमात्रमिति द्रष्टव्यम् ॥ अन्योन्येति ॥ जगदध्यासे सिद्धे तदन्तर्गतदोषादीनां व्यावहारिकसत्त्वसिद्धिः तत्सिद्धौ च सदृशसत्त्वोपेतैर्दोषादिभिर्जगदध्याससिद्धिरित्यन्योन्याश्रयादित्यर्थः। ननु भवत्पक्षेपि जगदध्यासाभावसिद्धौ तदन्तर्गतदोषदेहेन्द्रियादीनां पारमार्थिकसत्त्वसिद्धिस्तत्सिद्धौ च भवदुक्तप्रतिकूलतर्कसिद्ध्या विपर्यये पर्यवसानेन जगध्यासाभावसिद्धिरित्यन्योन्याश्रयः समान एवेत्यत आह ॥ पारमार्थिकेति ॥ औत्सर्गिकप्रामाण्येन प्रत्यक्षादिना। तथा च दोषादीनां पारमार्थिकसत्त्वस्य जगदध्यासाभावसिद्ध्यधीनत्वाभावेन नास्मत्पक्षेऽन्योन्याश्रय इति भाव इति सांप्रदायिको वाक्यार्थः। करणादिसमसत्त्वं तन्त्रमित्यत्र दोषमाह ॥ इहेति ॥ अध्यासे करमसमसत्त्वस्य तन्त्रत्वमयुक्तम्। सादिरूप्यादिप्रतीतौ करणसद्भावेन तत्र दोषादेर्ज्ञानकरणसमसत्त्वसम्भवेऽप्यज्ञानादिप्रतीतेस्साक्षिरूपतयाऽजन्यत्वेन तत्प्रतीतौ करणाभावात्करणसमसत्त्वं दोषदेहेन्द्रियादीनां न सम्भवतीत्यर्थः। रूप्याध्यासदृष्टान्तेन जगदध्यासे दोषादीनां करणसमसत्त्वे प्रोच्यमाने दोषान्तरमाह ॥ रूप्यादीति ॥ ॥ अधिष्ठानेति ॥ रूप्यभ्रमेऽपींद्रियादीनामधिष्ठानभूतशुक्तिसमसत्ताकत्वदर्शनात् जगद्भ्रमहेतुदोषादीनामपि अधिष्ठानभूतब्रह्मसमसत्ताकत्वप्राप्त्या पारमार्थिकसत्त्वसिद्ध्यापातादित्यर्थः।

 ननु जगदध्यासहेतुर्दोषादिस्तात्विको माभूत्। माभूच्च व्यावहारिकः। प्रातिभासिकस्तु भविष्यतीत्यत आह ॥ दोषादेरिति ॥ अध्यस्तत्वे कल्पिततया प्रातिभासिकत्वे ॥ तात्विकत्वेति ॥ प्रतियोगितदभावयोर्भिन्नसत्ताकत्वस्यावश्यकत्वादिति भावः। अतात्विकेन प्रातिभासिकदोषेण ॥ तात्विकेति ॥ तात्विकस्य दोषाभावस्य कार्यं प्रामाण्यम् ॥ दुष्टतयेति ॥ अनुतत्वव्याघातादिदोषयुक्तत्वेन बौद्धकल्पितं यद्वेदजन्यं ज्ञानं तस्येवेत्यर्थः। इदमत्राकूतम्। यथा वेदजन्यज्ञाने बौद्धकल्पितानृतत्वव्याघातादिदोषेणाप्रामाण्ये शङ्किते सति तत्र त्वयोच्यते तत्र दोषाणां कल्पितत्वेन प्रातिभासिकतया तदभावस्य तात्विकत्वेन तात्विकदोषाभावेन स्वकार्यं प्रामाण्यमेव प्रयोजनीयम्। तत्र चातात्विकदोषाणां न प्रतिबन्धकत्वम्। अतात्विकं तात्विकस्य कार्ये न प्रतिबन्धकम्। न हि वंध्यासुतः शक्तश्चैत्रवाचां निवारण इति न्यायादिति। एवमिहापि दोषाणां प्रातिभासिकत्वे तदभावस्य तात्विकत्वप्राप्त्या तात्विकेन दोषाभावेन जगज्ज्ञाने प्रामाण्ये योजनीयेऽतात्विकदोषाणामप्रतिबन्धकत्वमेव। त्वदुक्तन्यायात्। अतो जगज्ज्ञानस्य प्रामाण्यसिद्धिरिति। दोषाणां कल्पितत्वेन प्रातिभासिकत्वपक्षे दोषान्तरमाह ॥ दोषादीति ॥ ननु नानवस्था। किञ्चिद्दूरं गत्वा तत्र कस्यचित्पुरुषस्य दोषाभावेपि भ्रमांगीकारादित्यत आह ॥ कस्यचिदिति ॥ आवयोर्मतेऽप्रामाण्यस्य परतस्त्वेन दोषाभावेऽप्यप्रामाण्यांगीकारे तस्य स्वतस्त्वापत्त्या वेजजन्यज्ञानेऽप्यप्रामाण्यापात इति भावः।

 ननु तथापि नानवस्था। अविद्याख्यदोषाध्यासस्यानादित्वेन तत्र दोषापेक्षाया अभावात्। अथवाऽप्रामाण्यस्य स्वतस्त्वापत्तिभियाऽविद्यारोपेऽविद्याया एव दोषत्वाङ्गीकारात्। न चात्माश्रयः। अविद्याख्यदोषस्य जगदध्यासनिर्वाहकत्वस्य स्वाध्यासनिर्वाहकत्वस्य चांगीकारेण दोषाभावादित्याशङ्क्य निराकरोति ॥ न चेति ॥ अप्रामाण्यस्वतस्त्वापत्तिभिया पक्षान्तरमाह ॥ स्वनिर्वाहकत्वेन वेति ॥ तत्र दृष्टान्तः भेदवदिति। भेदस्य भेदिनोस्सकाशाद्भेदेऽनवस्थायां प्राप्तायां एक एव भेदो भेदिनोर्दंडदेवदत्तयोर्विशिष्टव्यवहारं, भेदो भिन्न इति स्वविशिष्टव्यवहारं च यथा निर्वहति तद्वदित्यर्थः ॥ तत इति ॥ अविद्यारूपदोषस्यानादित्वेनाधिष्ठानानपेक्षत्वात्स्वनिर्वाहकत्वाद्वा मिथ्याभूतं स्वयमेव स्वस्याधिष्ठानं भवत्विति ब्रह्मरूपाधिष्ठानापेक्षाऽपि न स्यादित्यर्थः ॥ विषयस्येति ॥ विषयस्यानादित्वेपि तत्प्रतीतेर्जन्यतया दृष्टत्वादिहापि अविद्यारूपविषयस्यानादित्वेपि तत्प्रतीतेर्दोषजन्यत्वमेव वाच्यम्। अन्यथा तस्याः प्रतीतेरप्रामाण्यस्यैवायोगादिति भावः। ननु व्यावहारिकस्थल एवेत्थं व्यवस्था। प्रातिभासिकस्थले तु प्रतीत्यतिरिक्तविषयसत्ताया एवाभावात्तस्या एवानादित्वमङ्गीक्रियते। अप्रामाण्यस्वतस्त्वं तु स्वनिर्वाहकत्वमङ्गीकृत्य परिह्रियतेऽतो नोक्तदोष इत्यस्वरसादाह ॥ स्वनिर्वाहकत्व इति ॥ अत्र स्वनिर्वाहकत्व इत्यतः पूर्वं अविद्यारोपे तस्या एव दोषत्वे लाघवेन जगदारोपेपि तस्या एव दोषत्वापाताच्चेति क्वाचित्कः पाठो दृश्यते। तत्राविद्यारोपेऽविद्याया एव दोषत्वे जगदारोपेऽपि शुक्तिरजताद्यारोपेऽपि तस्या एव दोषत्वापत्त्या काचार्दोषत्वं न स्यादित्यर्थो द्रष्टव्यः। अत्र स्वनिर्वाहकत्वं नाम स्वव्यवहारे स्वातिरिक्तानपेक्षत्वं, यथा प्रमेयत्वं प्रमेयमिति। एवमज्ञानान्तरमन्तरेण अज्ञानमज्ञातमिति व्यवहारोऽभूत्। स्वज्ञानं प्रति स्वस्य दोषत्वं तु न भवति। कुत इत्य आह ॥ प्रतीतीति ॥ प्रतीतिमात्रशरीरं यत्स्वं अविद्या तद्विषयिणी या धीस्तत्र दोषतया हेतुत्वेन त्वदङ्गीकृ तेन प्राप्तं यत्स्वस्य स्वात्मापेक्षया पूर्वभावित्वं तदयोगादित्यर्थः। प्रतीतिमात्रकालत्वं। नामार्थप्रतीत्योरन्यूनानधिककालत्वम् एवं चाविद्याप्रतीतिं प्रति अविद्यारूपार्थस्य दोषतया हेतुत्वे प्रोच्यमाने स्वस्मादपि स्वस्य पूर्ववृत्तित्वमायातम्। तच्चायुक्तमित्यर्थ इत्याहुः। सम्प्रदायस्तु स्वनिर्वाहकत्वेनाविद्याप्रतीतौ अविद्याया एव दोषत्वेऽविद्यायाः प्रतीतिमात्रशरीरत्वेन प्रतीतिं विना केवलायाः स्वस्याः कदाप्यभावादविद्याप्रतीतौ दोषतयाऽविद्या पूर्वमस्तीत्युक्तेऽविद्याप्रतीतिरेव पूर्वमस्तीत्युक्तं स्यात्। तथाचाविद्याप्रतीत्यपेक्षयाऽविद्याप्रतीतेरेव पूर्वभावित्वप्राप्त्याऽऽत्माश्रय इत्यर्थः।

 यदि विश्वं कल्पितं स्यात्तदासत्यभूतबाधकज्ञानोपेतं स्यादिति तर्केऽप्रयोजकता। विश्वस्य कल्पितत्वेपि बाधकज्ञानस्य न सत्यत्वम्। तस्यापि बाध्यत्वादित्याशङ्कायामाह ॥ बाधकेति ॥ तथाचानवस्थाभिया किञ्चिद्बाधकज्ञानं सत्यमङ्गीकर्तव्यमित्यर्थ-। अत्र यत्परेण जल्पितं- वेदांतजन्यचरमवृत्तेः कतकरजोवद्वेणुसंघर्षजाग्निवच्च स्वपरबाधकत्वाभ्युपगमान्नानवस्थेति। तदयुक्तम्। स्वेन स्वस्य बाधे बाधकत्वाभिमतस्य बाध्यत्वापातेन विरोधात्। अस्मिन्नर्थे मानाभावाच्च। दृष्टान्तमात्रस्याप्रत्यायकत्वादित्येवमुत्तरत्र निराकरिष्याम इत्यर्थः। जगदध्यासहेतुदोषादीनां व्यावहारिकत्वे दोषान्तरमाह ॥ रूप्यादीति ॥ तदेव सत्त्वं दोषसमसत्त्वं व्यावहारिकसत्त्वमित्यर्थः। इहापि जगद्भ्रमेपि तथात्वापत्तेः दोषसमसत्ताकव्यावहारिकसत्तापत्तेः। तथाच रूप्याद्यध्यासे दोषादीनां व्यावहारिकं सत्त्वं दृष्टमिति जगदध्यासेपि तथैवेति यदि कल्प्यते तदा रूप्याद्यध्यासेऽधिष्ठानस्यापि शुक्तिशकलस्य दोषसमं व्यावहारिकं सत्त्वं त्वद्रीत्यैव दृष्टमिति जगदध्यासेऽधिष्ठानस्यापि ब्रह्मणो दोषसमं व्यावहारिकं सत्त्वमेव स्यात्, न पारमार्थिकं सत्त्वमिति भावः। ननु रूप्याध्यासे शुक्तेरधिष्ठानत्वेनाधिष्ठानज्ञानाबाध्यं व्यावहारिकसत्त्वं दृष्टम्। न हि शुक्तिगतं व्यावहारिकं सत्त्वं शुक्तिज्ञानेन बाध्यते तथा तत्र दोषादीनामधिष्ठानज्ञानाबाध्यं व्यावहारिकं सत्त्वमस्ति। न हिशुक्तिज्ञानेन रूप्यभ्रमहेतुदोषादिसत्त्वं बाध्यते। तथा जगदध्यासाधिष्ठने ब्रह्मणि अधिष्ठानज्ञानाबाध्यं सत्त्वमस्ति। न हि ब्रह्मज्ञानेन ब्रह्मगतं पारमार्थिकं सत्त्वं बाध्यते। दोषादीनां तु अधिष्ठाज्ञानबाध्यं सत्त्वम्। तथाच ब्रह्मणो जगदध्यासाधिष्ठानत्वेऽधिष्ठानभूतस्वज्ञानाबाध्यसत्त्वं तन्त्रम्। एवं रजताध्यासे शुक्तेरधिष्ठानत्वेपि। जगदध्यासे रूप्याद्यध्यासे च हेतुभूतदोषाणां व्यावहारिकसत्त्वं तन्त्रमिति वैरूप्यं कल्प्यत इति पारमार्थिकसत्त्वं सिद्ध्यति ब्रह्मणि। तत्राबाध्यत्वरूपसत्त्वाङ्गीकारादतो युक्तं तस्याधिष्ठानब्रह्मगतत्वमित्याशङ्क्य निराकरोति ॥ न चेति ॥ तत्र रूप्याद्यध्यासे ॥ वैरूप्येति ॥ अधिष्ठानज्ञानाबाध्यसत्त्वमधिष्ठानत्वे तन्त्रं, दोषादीनां व्यावहारिकसत्त्वं जगदध्यासे तन्त्रमित्येतत्कल्पनमसति बाधके न युक्तमित्यर्थः। नन्वसति बाधक इत्युक्तम्। दोषादीनां मिथ्यात्वस्यैव बाधकत्वेन तदन्यथानुपपत्त्या दोषादीनां व्यावहारिकं सत्त्वं तन्त्रतयांऽगीकर्तव्यमित्याशङ्क्य निराकरोति ॥ न चेति ॥ इह जगदध्यासे ॥ अन्योन्याश्रयादिति ॥ जगदध्याससिद्धौ तदन्तर्गतदोषादीनां मिथ्यात्वसिद्धिः। तत्सिद्धौ च मिथ्याभूतदोषैर्जगदध्याससिद्ध्या व्यावहारिकसत्त्वसिद्धिरित्यन्योन्याश्रयादित्यर्थः।

 ननु विश्वं यदि कल्पितं स्यात्तदा सत्यदोषादियुतं स्यादिति तर्केऽप्रयोजकता। दोषाणामभावेपि भ्रमसम्भवात्। नन्वध्यासमात्रे दोषसत्त्वमपेक्षितमिति चेत्तत्राह ॥ न चेति ॥ ॥ कतिपयाध्यासइति ॥ रूप्याद्यध्यास इत्यर्थः ॥ न त्वित्यादि ॥ प्रकृतो जगदध्यासस्त्वेतादृश इति भावः। कुतो न च युक्तमित्यत आह अधिष्ठानेति ॥ ॥ लाघवेनेति ॥ कतिपयाध्यासत्वापेक्षयाद्यासत्वस्य लघुत्वात् सर्वाध्याससिद्धितः प्रथमं रूप्यादिकतिपयाध्यासेऽध्यासत्वस्योपस्थितत्वात्। अन्यथा रूप्याद्यध्यासेऽध्यासत्वस्यासिद्धै तस्य दृष्टान्तत्वासम्भवात्। अतोऽध्यासत्वावच्छेदेन दोषत्वेन न कार्यकारणभावो वाच्यः, न कतिपयाध्यासत्वेनेति नोक्तविभागो युक्त इति भावः। तत्र दृष्टान्तः प्रवृत्तीति। यता संवादिविसंवादिप्रवृत्तिमात्रे संसर्गाधियः कारणत्वं लाघवात्। तथा च भ्रमात्प्रवृत्तिसिद्धिः। यथा वा धूममात्रे वह्नेः कारणत्वं लाघवात्, तथाच पर्वते धूमार्थिनो वह्निसिद्धिः तद्वदिति भावः ॥ अन्यथेति ॥ लाघवानादर इत्यर्थः ॥ संवादीति ॥ तथाच भ्रमात्प्रवृत्तिर्न स्यात् हेत्वभावादिति भावः ॥ अपर्वतीयेति ॥ तथाच पर्वतीयधूमार्थिनस्तदलाभः स्यात् हेत्वभावादिति भावः ॥ अनुमानेति ॥ अपर्वतीयधूमस्यैव वह्निकार्यत्वे पर्वतोऽग्निमान् धूमवत्त्वादित्यत्रापर्वतीयधूमविवक्षायां स्वरूपासिद्धिः। पर्वतीयधूमविवक्षायां वह्न्यकार्यत्वाद्विरुद्धतेत्येवं रीत्याऽनुमानमात्रोच्छेदप्रसङ्ग इत्यर्थः। कतिपयाध्यास इत्यादेः प्रतिबन्दीमाह ॥ एवं साधिष्ठानेति ॥ रूप्याध्यास इत्यर्थः ॥ न त्विति ॥ जगदध्यासस्त्वे तादृश इति भावः। तथाच दोषवदधिष्ठानसत्त्वमपि न स्यादिति ब्रह्मोच्छेद इति भावः। अधिष्ठानस्य दोषादीनां च सत्यत्वोपपादकं अनुगतमेकं तन्त्रं वदन् दोषादिसत्यत्वोपपादनमुपसम्हरति ॥ तस्मादिति ॥ ॥ अधिष्ठानस्येति ॥ रूप्यादिभ्रमाधिष्ठानभूतशुक्तेः काचादेश्च शुक्तिज्ञानाबाध्यत्वादिति भावः ॥ ब्रह्मज्ञानेति ॥ अधिष्ठानभूतब्रह्मज्ञानाबाध्यसत्त्ववंतः स्युरेवेति सत्यदोषाद्युपेतं स्यादिति प्रतिकूलतर्कपराहतिः सुस्थैवेति भावः। सङ्गृह्णाति ॥ एवंचेति ॥

 सर्वजगन्मिथ्यात्वसाधकानुमानस्य प्रतिकूलतर्कपराहतिमाह ॥ किञ्चेति ॥ रूप्यादेर्बाधेन यथाऽसत्त्वेपि तज्ज्ञाने बाधाभावात्, रजतज्ञानमासीदित्यनुभवेन च सत्यत्वं तथा जगतोऽसत्त्वेपि तज्ज्ञानं सत्यमेव स्यादित्यर्थः। पुनः प्रतिकूलतर्कातरमाह ॥ किञ्चेति ॥ तदभावार्थं बन्धप्रतियोगिकात्यंताभावरूपनिवृत्त्यर्थम्। निवृत्तिरूपध्वंसस्य मिथ्याभूतबन्धप्रतियोगिकत्वस्यायोगेन अत्यंताभाव एव वाच्यम्। तदर्थं च यत्नो न सम्भवति। कुत इत्यत आह॥ अत्यंताभावस्येति ॥ नित्यत्वादिति भावः। ननु प्रपञ्चस्य स्वरूपेणात्यंताभावो बन्धनिवृत्तिरिति नोच्यते। किन्तु पारमार्थिकत्वाकारेणात्यंताभावः कथ्यते। जगत्पारमार्थिकत्वाकारेण कालत्रयेपि नास्तीति यावत्। स्वरूपेण तु निवृत्तिरूपध्वंसोऽस्त्येव। न च मिथ्याभूतस्य तदयोगः। मिथ्याभूतस्य प्रातिभासिकस्य ध्वंसायोगेपि व्यावहारिकस्य तत्सम्भवादतो युक्त एव यत्न इत्याशङ्क्य निषेधति ॥ न चेति ॥ ब्रह्मणो निराकारतया पारमार्थिकत्वाकारेणात्यंताभावोस्ति। विशिष्टनिषेधस्य विशेष्ये बाधे विशेषणविषयकत्वेन ब्रह्मणि पारमार्थिकं सत्त्वं नास्तीति लभ्यते। एवं च ब्रह्मणि पारमार्थिकत्वस्य निर्धर्मकतयाऽभावेपि स्वरूपतो न निवृत्तिः, किन्तु सत्त्वमेव। एवं बन्धस्यापि स्यादिति भावः ॥ गौरिति ॥ प्रकृतिराद्यंतशून्येत्यर्थः। स्वरूपेण निवृत्त्यंगीकारे एतत् श्रुतिविरोधापत्त्या तदनुसरणायेत्यर्थः। अनुवृत्तिः बन्धस्य। बन्धात्यंताभावस्यासाध्यत्वेपि यत्नो घटत इत्याशङ्क्य निषेधति ॥ नचेति ॥ तदिति ॥ बन्धप्रतीतीत्यर्थः ॥ तस्या इति ॥ अर्थज्ञानात्मकोभयविधभ्रमांगीकारेण बन्धप्रतीतेरपि मिथ्यात्वेन तन्निवृत्त्यर्थमपि यत्नो न सम्भवत्येव। न हि रूप्यनिवृत्त्यर्थं यत्नोस्तीति भावः ॥ अन्यथेति ॥ बन्धप्रतीतेर्मिथ्यात्वाभावे बन्धप्रतीतेस्सत्यत्वप्राप्त्या निवृत्त्ययोगेन तदुच्छेदार्थं यत्नायोगेन मोक्षेऽपि बन्धप्रतीतिः स्यादित्यर्थः ॥ प्रातीतिकेति ॥ प्रतीतिविषयबन्धेत्यर्थः। प्रतिकूलतर्कान्तरमाह ॥ किञ्चेति ॥

 तन्निदिध्यासनेति ॥ ब्रह्मविषयकनिदिध्यासनेत्यर्थः। आद्ये तर्के यद्यन्निदिध्यासनसाध्यसाक्षात्कारनिवर्त्यं तत्तत्र नाध्यस्तमिति व्यतिरेकव्याप्तिमुपपादयति ॥ नहीति ॥ तत्र देवतायाम्। द्वितीयतर्के यन्नियमादृष्टसापेक्षज्ञाननिवर्त्यं यत्तत्तत्र नाध्यस्तमिति सामान्यतो व्यतिरेकव्याप्तिमुपपादयति ॥ न वेति ॥ नियमजन्यमदृष्टं नियमादृष्टम्। तत्र सेतौ। ननु द्वितीयतर्के इष्टापत्तिः। ब्रह्मसाक्षात्कारेण बन्धनिवृत्तिरूपे मोक्षे जननीये सहकारितया श्रवणादिनियमादृष्टापेक्षाया अभावात्। श्रवणादिनियमजन्यादृष्टमपि ज्ञानवन्न मोक्षहेतुरिति यावत्। तर्हि वैयर्थ्यमेव स्यादिति चेन्न। साक्षात्कारं प्रत्येव कारणत्वाभ्युपगमादित्याशङ्क्य निषेधति ॥ नचेति ॥ अवघातेति ॥ सर्वत्रापि क्रियातन्नियमादृष्टयोः फलभेद एव दृष्टेस्ति यथा व्रीहीनवहंती- त्यत्रावहननरूपक्रियासाध्यं फलं वैतुष्यम्। अवहननेनैव वैतुष्यं सम्पाद्यं न तु नखविदलनादिनेत्येवं अवहननरूपक्रियानियमेन किञ्चिदवान्तरदृष्टं जायते। तत्साध्यं वैतुष्यभिन्नं परमापूर्वरूपं फलमस्तीत्येवं क्रियातन्नियमादृष्टयोः फलभेदो दृष्टः। एवं श्रवणादिक्रियासाध्यं फलं ब्रह्मापरोक्षम्। श्रवणादिनैव ब्रह्मापरोक्षं सम्पाद्यं नान्यथेत्येवं श्रवणादिरूपक्रियानियमेन किञ्चिददृष्टं जायते, तत्साध्यं फलं ब्रह्मापरोक्षाद्भिन्नं मोक्षरूपमेवाङ्गीकार्यमिति नेष्टामत्तिरित्यर्थः। तत्साध्यत्वात् नियमादृष्टसाध्यत्वात्। ननु सर्वत्र नियमविधिस्थले क्रियातन्नियमादृष्टयोः फलभेदेऽपि श्रवणादितन्नियमादृष्टयोरेकफलत्वमेवास्तु। तथाच द्वितीयतर्के पुनरिष्टापत्तिरेवेत्यत आह ॥ अन्यथेति ॥ अन्यथेत्यस्यैव विवरणं श्रवणनियमादृष्टसाध्ये साक्षात्कार इति। अंगीकृत इति शेषः। श्रवणादिरूपक्रियातन्नियमादृष्टयोस्साक्षात्काररूपमेकफलं प्रत्येव हेतुत्वाङ्गीकारे नियमविधित्वमेव न स्यात्। \`विधिरत्यंतमप्राप्ते नियमः पाक्षिके सति' इति वचनात्। \`व्रीहीनवहंती'त्यत्र वितुषीभावरूपे फलेऽवहनननिरपेक्षनखविदलनादिरूपोपायान्तरप्रसक्तौ सत्यां अवहननेनैव वितुषीभावं सम्पादयेत्तेनाऽदृष्टं जायत इत्येवं नियमादृष्टं कल्प्यते। एवं साक्षात्काररूपे फले श्रवणादिनिपरेक्षोपायान्तरप्रसक्तौ सत्यां श्रवणादिनैव साक्षात्कारं सम्पादयेदिति नियमेन किञ्चिददृष्टं जायत इति कल्पनीयम्। न चैवमस्ति। श्रवणादिनिरपेक्षोपायान्तरप्रसक्तेरेवाभावेनोपायान्तरप्रसक्त्यधीननियमविध्ययोगादित्यर्थः। श्रवमादिक्रियातन्नियमादृष्टयोः फलभेदात् द्वितीयतर्के पुनरिष्टापत्तिरित्याशङ्क्य निराकरोति ॥ न चेति ॥ श्रवणादिति ॥ आत्मा वा अरे द्रष्टव्यः श्रोतव्यो मन्तव्यो निदिध्यासितव्य इत्यत्र यादृशज्ञानमुद्धिश्य निदिध्यासनं विहितं तादृशमेव ज्ञानं दृशिना निर्दिशतादर्थ्येन श्रवणादिकमपि विधीयते। अन्यथा निदिध्यासनापेक्षया दृशेरपरोक्षज्ञानोपस्थापकत्वं, श्रवणाद्यपेक्षया परोक्षज्ञानोपस्थापकत्वं चेति द्वैरूप्यापत्तेः। अतः श्रवणाविधेरप्यपरोक्षज्ञानार्थत्वमिति न फलभेद इति नेष्टपत्तिरिति भावः। ननु निदिध्यासनविधावपि श्रवणविधाविव परोक्षज्ञानमेव दृशिनोद्दिश्यतामित्यत उक्तं - परोक्षेत्यादि। निदिध्यासनस्य परोक्षज्ञानप्रवाहरूपत्वात्परोक्षज्ञानफलकत्वं न सम्भवतीत्यर्थः।

 ॥ साक्षात्कर्तव्य इति ॥ श्रोतव्य आत्मा साक्षात्कर्तव्य इति श्रवणादिविधेः साक्षात्काररूपफलसमर्पकवाक्यान्तरसद्भावात्तस्य साक्षात्कार एव फलं न परोक्षज्ञानमित्यर्थः ॥ त्वन्मत इति ॥ इदमत्राकूतम्। न श्रवणविधौ परोक्षज्ञानस्योद्देश्यत्वम् काम्यत्वमेवह्युद्देश्यत्वम्। परोक्षज्ञाने च कामना न सम्भवति। तथाहि। ब्रह्मज्ञानं मे भूयादिति हि कामना कर्तव्या। तत्र प्रष्टव्यं - ब्रह्मज्ञानं ज्ञातं न वा? न चेत्, ब्रह्मज्ञानं मे भूयादिति कामनाया अयोगः। ब्रह्मज्ञानमिति व्यवहारस्यैवायोगात्। आद्ये ज्ञानावच्छेदकतया ब्रह्मणोऽपि ज्ञातत्वेन सुतरां कात्मत्वायोगः। सिद्धे इच्छाविरहादिति भावः। न च भवन्मतेऽपरोक्षज्ञानस्यापि काम्यत्वायोगः तत्रापि प्रष्टव्यं - अपरोक्षज्ञानमपि ज्ञातं न वा? नेति पक्षे कामनाऽयोगः। आद्ये ब्रह्मणोपि ज्ञातत्वात्कामनाऽयोग इति वक्तुं न युज्यते। परोक्षतो ज्ञाते ब्रह्मणि अपरोक्षज्ञानकामनायाः सम्भवात्। न चैवं त्वया वक्तुं शक्यते। अपरोक्षतो ज्ञाते ब्रह्मणि परोक्षज्ञानकामनाऽसम्भवादिति द्रष्टव्यम्। श्रवणनियमादृष्टयोः साक्षात्काररूपैकफलकत्वमङ्गीकृत्याप्याह ॥ आपरोक्ष्यस्यैवेति ॥ ॥ तत्साध्येति ॥ नियमादृष्टसाध्येत्यर्थः ॥ दुरितवदिति ॥ दुरितं यथा देवतायां नाऽध्यस्तं तथेत्यर्थः।

 मिथ्यात्वानुमानस्य प्रतिकूलतर्कान्तरमाह ॥ किञ्चेति ॥ विश्वस्य कल्पितत्वे प्रतीतिमात्रशरीरत्वरूपप्रातिभासिकत्वापत्त्या ज्ञानात्पूर्वमसत्त्वादित्यर्थः। स्वशब्देन प्रपञ्चो ग्राह्यः ॥ प्रतिकर्मेति ॥ सर्वं सर्वेण दृश्येतेत्यतिप्रसङ्गभंजकेंद्रियसंन्निकर्षायोगादित्यर्थः। प्रतिकूलतर्कान्तरमाह ॥ किञ्चेति ॥ यतो वा इत्यादिकं तत्तत्सूत्रविषयवाक्यं द्रष्टव्यम्। कुतोऽयुक्तमित्यतस्तदुपपादयति ॥ न हीति ॥ न हि दृष्टो युक्तो वेत्यन्वयः। लयशब्दानुसारेणि पुल्लिङ्गप्रयोग इति ज्ञातव्यम्। ननु कल्पितस्यापि प्रपञ्चस्य व्यावहारिकसत्त्वाभ्युपगमेन जन्माद्युक्तिः सम्भवति। रूप्यादेस्तु प्रातिभासिकत्वात्तदभाव इत्यत आह ॥ रूप्यादाविति ॥ तद्विशेषः कल्पितत्वविशेषः। तथाच जगतोऽध्यस्तत्वाज्जन्मादिकं न स्यादिति भावः। कुतो न तन्त्रमित्यत आह ॥ ज्ञानेति ॥ वयमपि वदामः ज्ञाननिवर्त्यत्वेपि प्रातिभासिकत्वमेव तन्त्रं, नाध्यस्तत्वम्। तथाच जगतोऽप्रातिभासिकत्वाज्ज्ञाननिवर्त्यत्वमपि न स्यादिति भावः ॥ अनुमानेति ॥ अपर्वतीयधूमं प्रति वह्नेर्जनकत्वापत्तौ धूममात्रे वह्नि व्याप्त्यसिध्द्याऽनुमानमात्रोच्छेदः स्यादित्यर्थः। यदुक्तं तद्भ्रान्तेः प्रयोजनापेक्षा न दृष्टा, युक्ता वेति तदयुक्तम्। लोके मायाविनो भ्रामयितुः प्रयोजनापेक्षादर्शनात्। ईश्वरस्यापि मायाशबलस्य तथात्वेन प्रयोजनापेक्षाप्रसक्तौ सत्यां लोकवदिति सूत्रेण समाधीयत इत्याशङ्क्य निषेधति ॥ न चेति ॥ सपरिकरस्य देहादिविशिष्टस्य ॥ जीवैरिति ॥ तथाचाकाशादिभ्रामयितुरीश्वरस्य सिद्धौ भौतिकदेहादिमतां जीवानां सिद्धिः, जीवसिद्धौ च जीवैरध्यस्तस्य सपरिकरस्येश्वरस्य सिद्धिरित्यन्योन्याश्रय इत्यर्थः। ननु न जीवैरीश्वरोऽध्यस्तः। येनाऽन्योन्याश्रयः स्यादित्यत आह ॥ न हीति ॥ ईश्वरस्य कल्पितत्वं तव सिद्धम्। जीवैरकल्पितत्वे स्वेन चिन्मात्रेण वा कल्पितत्वम्? नाद्यः। स्वस्य स्वस्मात्पूर्ववृत्तित्वाभावात्। न द्वितीयः चिन्मात्रस्य कल्पकत्वोपयुक्तदेहाद्यभावात्। तथाच न ताभ्यामीश्वरः कल्पित इत्यर्थः। नन्वीश्वरस्य कल्पकाभावेपि कल्पितत्वमस्त्वित्यत आह ॥ न चेति ॥ तथाच परिशेषेण जीवकल्पित एवेश्वरो वाच्यः। तत्र चान्योन्याश्रय उक्त एवेति भावः।

 एकस्य कल्पितस्य कल्पितांतरादुत्पत्तेरदर्शनाद्वायोरग्निरित्यादिश्रुतौ तेजआदेर्वाय्वादिजन्यत्वोक्तिरयुक्ता स्यात्। ततश्च श्रुतेर्निर्विषयत्वं स्यादित्युक्तमयुक्तम्। कल्पितेन वास्तवोत्पत्तेरभावेपि वाय्वादिभ्योग्न्यादिकमुत्पद्यत इति जीवानां भ्रमस्य विद्यमानत्वात् जीवभ्रमसिद्धार्थावलम्बनेन सविषयत्वोपपत्तिरित्याशङ्क्य निषेधति ॥ न चेति ॥ आदिकालीनवाय्वादेः प्रत्यक्षागोचरत्वेन तत्र प्रत्यक्षेण जन्यजनकभावभ्रमायोगादित्यर्थः। ननु जीवानामेतादृशभ्रमाभावेऽपि वायोस्सकाशादग्न्युत्पत्तिः कल्पितास्ति। तादृशकल्पितार्थविषयकतया आलम्बनवत्तोपपद्यत इत्यत आह ॥ नचेति ॥ ननु प्रत्यक्षेणतादृशभ्रमासम्भवेति वायोरग्निरित्यादिवाक्येनैव अग्न्यादीनां जन्यजनकभावभ्रमो भवति तादृशभ्रमसिद्धार्थावलम्बनेनैतद्वाक्यस्य प्रामाण्यमुपपद्यत इत्याशङ्क्य निराकरोति ॥ नचेति ॥ बौद्धेति ॥ केशोल्लुंठनसप्तघटिकाभोजनप्रतिपादकबौद्धागमजन्यभ्रान्तिसिद्धैतदर्थावलम्बनेनैव बौद्धागमस्यापि प्रामाण्यं स्यादित्यर्थः। एतद्वाक्यजन्यभ्रान्तिसिद्धार्थावलम्बनेनैतद्वाक्यस्य प्रामाण्यमित्युक्तम्। तत्र पृच्छामः- एतद्वाक्यजन्यभ्रान्तिर्जीवानामुतेश्वरस्य? नाद्य इत्याह ॥ त्वन्मत इति ॥ ॥ पृथिव्यादीति ॥ देहस्य पृथिवीकार्यत्वात् इन्द्रियाणां तेजःकार्यत्वादिति द्रष्टव्यम्। वायोरग्निरित्यादिवाक्याद्देहादिमतो जीवस्य तथाविधभ्रान्तिसिद्धौ तत्प्रमाणकवाय्वादिस्वरूपसिद्धिः। तत्सिद्धौ च वाय्वाद्यारब्धजीवसिद्धिरित्यन्योन्याश्रयादित्यर्थः। एतद्वाक्यजन्येश्वरभ्रान्तिसिद्धवाय्वादिकमेवैतद्वाक्यालम्बनमिति द्वितीयोऽपि पक्षो नेत्याह ॥ ईश्वरस्य चेति ॥ ॥ देहादीति ॥ देहादीनां च पृथिव्यादिकार्यत्वादित्यपि द्रष्टव्यम्। तथाच वायोरग्निरित्यादिवाक्याद्देहेन्द्रियादिमत ईश्वरस्य तथाविधभ्रान्तिसिद्धौ तत्प्रमाणकवाय्वादिस्वरूपसिद्धि। तत्सिद्धौ च वाय्वाद्यारब्धदेहेन्द्रियादिमदीश्वरसिद्धिरित्यन्योन्याश्रय इति भावः। विश्वमिथ्यात्वसाधकानुमाननिराकरणमुपसम्हरति ॥ तस्मादिति ॥

  ॥ मिथ्यात्वहेतूनां प्रतिकूलतर्कविवरणम् ॥  
\</1-2-2\>

\<1-2-3\>  
   न्यायामृतप्रकाशः

 श्रुतिश्चात्र प्रमाणमिति सामान्येनोक्तां मिथ्यात्वश्रुतिं निराकरोति ॥ नापिश्रुतिरिति ॥ तात्विके विश्वमिथ्यात्वे श्रुतिरपि मानं नेत्यर्थः। "नेहनाने"तिश्रुतिः श्रोत्रप्रत्यक्षादिसिद्धस्वरूपस्वप्रामाण्यतद्धेतुयोग्यतादेर्मिथ्यात्वमबोधयित्वा प्रत्युतस्वस्वरूपादिसत्यत्वमुपजीव्य सर्वमिथ्यात्वं बोधयति। उत स्वस्वरूपस्वप्रामाण्यतद्धेतुयोग्यतादेर्मिथ्यात्वं बोधयित्वा सर्वमिथ्यात्वं बोधयति। नाद्य इत्याह ॥ श्रुत्येति ॥ ॥ तत्सत्यत्वेति ॥ स्वस्वरूपादिसत्यत्वेत्यर्थः ॥ सर्वेति ॥ स्वस्वरूपादेर्मिथ्यात्वाबोधनादित्यर्थः। किञ्च सर्वमिथ्यात्वं बोधयंत्या श्रुत्या सन्घट इत्यादिप्रत्यक्षसिद्धं घटादिकं धर्मीकृत्य तत्र मिथ्यात्वं बोधनीयम्। तन्न सम्भवति। तदुपजीवनेन प्रवृत्तायाः श्रुतेस्तद्बाधनासामर्थ्यात् अतः प्रत्यक्षादिसिद्धघटादिमिथ्यात्वासिद्धिः तदुपजीवनेन प्रवृत्तस्यापि तद्बाधकत्वं किं न स्यादित्यत आह ॥ संन्निपातेति ॥ यत्सन्निपातेन यदुपजीवनेन लक्षणं स्वरूपं यस्य विधेः स विधिस्तस्य स्वोपजीव्यस्य विघातस्यानिमित्तमित्यर्थः। यदुपजीवनेन यत्प्रवर्तते स तस्य बाधको नेति यावत्। तथाहि शतानि सहस्राणीत्यत्र शतशब्दात् जसि "जश्शसोःशिः" इति सूत्रेण जसश्शीत्यादेशे "शिसर्वनामस्थान"मिति शेः सर्वनामस्थानसंज्ञायां "लशक्वतद्धित" इति शकारलोपे शत इति जाते "नपुंसकस्य झलच" इति सूत्रेणि सर्वनामस्थानसंज्ञिकशिप्रत्यये परे नुमागमे शतन् इ इति जाते "सर्वनामस्थानेचाऽसंबुद्धौ" इत्युपधादीर्घे शतान् इ शतानीति भवति। तदिदमयुक्तं "ष्णांता षट्" षान्ता नान्ता चसंख्या षट्‌संज्ञास्यादिति नान्तसंख्यावाचिशतन्शब्दस्य षट्‌संज्ञायां "षड्भ्यो लुक्" षट्‌संज्ञकेभ्यः परयोर्जश्शसोर्लुक् स्यादिति शिप्रत्ययलोपे तन्निमित्तकदीर्घस्याप्यभावे शतन् सहस्रन् इत्येव स्यान्नतु शतानीत्यादीति शङ्कायां अयं न्यायः प्रवृत्तः। नात्रशिप्रत्ययलोपः सर्वनामस्थानभूतशिप्रत्यये परे नुमागमस्य विहितत्वाच्छिप्रत्ययसन्नियोगेन प्राप्तो नुम् "ष्णांता षडि"ति षट्‌संज्ञा द्वारा प्राप्तस्य इति शिप्रत्ययलोपस्य न निमित्तम्। एवं च शिप्रत्ययलोपाभावेन तत्प्रयुक्तोपधादीर्घे सति शतानीत्यादि भवतीत्युदाहरणं द्रष्टव्यम्। न द्वितीय इत्याह ॥ बोधन इति ॥ श्रुतिबोध्यार्थस्य सर्वमिथ्यात्वस्य। कुत इत्यत आह ॥ शब्दबोध्यस्येति ॥ अर्थस्येत्यर्थः ॥ शब्देति ॥ शब्दस्वरूपेत्यर्थः ॥ नियमादिति ॥ अनेन विश्वमिथ्यात्वबोधकत्वेनाभिमता श्रुतिः स्वस्वरूपप्रामाण्ययोग्यतादिसमसत्ताकस्वबोध्यार्थयुक्ता प्रमाणशब्दत्वात्संमतवदित्यनुमानमुक्तं भवति। नन्वेवं चेत् तवैवं भविष्यतीति स्वाप्नदेवतावाक्यं किञ्चिदस्ति। तद्वाक्यस्वरूपं मिथ्यात्वान्नस्त्येव। तन्निष्ठे योग्यताप्रामाण्ये अप्यसती एव बोध्यार्थश्च सन् अर्थक्रियाकारित्वानुभवात् एवं च तत्र प्रमाणशब्दत्वमस्ति स्वस्वरूपयोग्यतादिसमसत्ताकबोध्यार्थयुक्तत्वाभावाद्व्यभिचार इत्यत आह ॥ सदर्थ इति ॥ स्वस्वरूपसत्त्वस्य परासंमतत्वाद्योग्यताप्रामाण्ये अपीत्युक्तम्। वाक्यस्य सदर्थ(क)त्वाङ्गीकारे योग्यताप्रामाण्ययोरपि सत्त्वं प्राप्तमेव परस्परान्वयाबाधरूपयोग्यतायाः प्रामाण्यस्य चार्थसत्ताघटितत्वात्। अतो न व्यभिचार इति भावः। ननु योग्यताप्रामाण्ययोस्सत्यत्वेन तत्समसत्ताकबोध्यार्थयुक्तत्वेपि स्वाप्नवाक्यस्वरूपस्यैवाभावेन तत्समसत्ताकबोध्यार्थयुक्तत्वं नास्तीति पुनर्व्यभिचार इत्यत आह ॥ शब्दस्वरूपमिति ॥ तथाच मम मते साध्यस्यापि सत्त्वान्नव्यभिचार इतिभावः। ननु मद्रीत्या तावद्व्यभिचारः स्यादेवेत्यतः पूर्वं त्वया तत्र त्वद्रीत्या व्यभिचारे चोदिते तत्र साध्योपपादनं कृतं वस्तुतस्तु तत्र त्वन्मते हेतोरेवाभावान्नव्यभिचार इत्याह ॥ तव त्विति ॥ प्रमाणशब्दत्वादित्यस्य शब्दत्वेन प्रमाणत्वादित्यर्थः। त्वन्मते तु स्वाप्नं देवतावाक्यं शब्दत्वेन न प्रमाणं सत्यपि शब्दत्वे प्रामाण्याभावात्। तथाहि। लौकिके पौरुषेयवाक्ये प्रामाण्यप्रयोजकत्वेन क्लृप्ताया आप्तेः स्वाप्नदेवतावाक्येऽभावात् तथा वेदवाक्ये प्रामाण्यप्रयोजकत्वेन क्लृप्तस्यापौरुषेयत्वस्याप्यभावात्। अतो हेतोरेवाभावान्नव्यभिचार इति भावः। तर्हि सदर्थकत्वं कथमिति पृच्छति ॥ किंत्विति ॥ उत्तरमाह ॥ यादृच्छिकेति ॥ भ्रान्तप्रतारकवाक्यवद्यादृच्छिकसंवादि ततश्च "यज्जातीयानन्तरं नियमेन कार्योत्पत्तिस्तदत्र साधनं विवक्षित"मिति वचनादेतादृशकरणत्वगर्भप्रमाकरणत्वरूपं प्रामाण्यं तत्र नास्तीति न व्यभिचार इत्यर्थः। अस्तु वा प्रामाण्यं तथापि तत् शब्दत्वेन न प्रमाणं किन्तु लिङ्गत्वेनैवेत्यतोपि न व्यभिचार इत्याह ॥ तादृशेति ॥ अभिमतार्थसाधकस्वाप्नदेवतावाक्यजन्यज्ञानमित्यर्थः। तत्र दृष्टान्त उपश्रुतिवदिति। अपभ्रष्टवाक्यवदित्यर्थः। यथा शकुनार्थं कस्मिंश्चिद्गृहे तंडुलान्स्थापयित्वा निलीनस्सन्नवस्थितस्तद्गृहस्थैः स्वगृहकृत्याद्यर्थं शब्दे प्रयुक्ते सति तं श्रुत्वा ततः स्वाभिमतार्थमनुमिमीते तत्र यथा तद्वाक्यं न शब्दत्वेन स्वाभिमतार्थे प्रमाणं किन्तु लिङ्गतयैव तथा स्वाप्नदेवतावाक्यमपि लिङ्गत्वेनैव प्रमाणमित्यर्थः। तथाच तस्य प्रमाणत्वेप्यशब्दत्वान्न व्यभिचार इति भावः। ननु श्रुत्या योग्यतादीनां मिथ्यात्वबोधने शब्दबोध्यस्य शब्दस्वरूपयोग्यतादिस मसत्ताकत्वनियमात् श्रुतिबोध्यस्य सर्वमिथ्यात्वरूपार्थस्य तात्विकत्वासिद्धिरित्ययुक्तम्। उक्तनियमस्यान्यत्र गामानयेत्यादिवाक्ये सत्त्वेपि प्रकृतेऽभावात् योग्यतादेः श्रुतिबोध्यतात्विकमिथ्यात्वसमसत्ताकत्वे सत्यत्वप्राप्त्या तात्विकसर्वमिथ्यात्वश्रुतिविरोधादित्याशङ्क्य निषेधति ॥ नचेति ॥ ॥ स्वर्गेति ॥ यथा "स्वर्गकामो यजेते" त्यत्र सर्वेषां त्रिवर्णेतरेषामपि न यजनेऽधिकारोऽस्ति। किंत्वग्निश्च विद्याचाऽग्निविद्ये येषां स्त स्तेषामेव यागेऽधिकारः अग्नि विद्ययोश्चोपजीव्यत्वादग्निविद्ययोश्च त्रिवर्णेतरेषामभावान्न यागेऽधिकरइत्येवं स्वर्गकाम इति सामान्यतः श्रुतस्यापि अग्निविद्यावद्विषयकत्वेन संङ्कोचः क्रियते तद्वदित्यर्थः।

 षष्ठे प्रथमपादे विचारितम्। "चातुर्वर्ण्यमविशेषादि"त्यत्र अग्निहोत्रादिषु किं चतुर्वर्णानामधिकार उतापशूद्राणामिति संशये विधिवाक्येषु विशेषाश्रवणाच्चतुर्वर्णानामिति पूर्वःपक्ष; अग्निहोत्रादिकर्मणामग्निविद्यासापेक्षत्वादग्निविद्ययोश्चाधानोपनयनपूर्वकाध्ययनसाध्यत्वात्तयोश्च" "वसंते ब्राह्मणमुपनयीत ग्रीष्मे राजन्यं शरदि वैस्य"मिति त्रिष्वेवदर्शनाच्छूद्रेष्वपितत्कल्पने मानाभावादपशूद्राणामेवाधिकार इति सिद्धांतः ॥ योग्यतादीति ॥ योग्यताद्यपेक्षया इतरत् द्वितीयं नास्तीत्यर्थपरत्वमित्यर्थः ॥ सृष्ट्यादीति ॥ सृष्टिवाक्यस्य यथा तव मते कल्पितसृष्टिविषयत्वं तथा द्वैतनिषेधवाक्यस्यापि कल्पितो यो द्वैतनिषेधस्तद्विषयत्वमस्तु। तथाच सति श्रुतिबोध्यार्थस्य योग्यतादिसमानमसत्ताकत्वसिद्धिरित्यर्थः ॥ अन्योन्याश्रयादिति ॥ शब्दस्वरूपादेस्तदर्थस्य च समसत्ताकत्वनियमत्यागे सति बाधकाभावे सिद्धे श्रुत्यर्थस्य सर्वमिथ्यात्वस्य तात्विकत्वसिद्धिस्तत्सिद्धौ च तद्बलादुक्तनियमत्याग इत्यन्योन्याश्रयादित्यर्थः। सङ्गृह्णाति ॥ तस्मादिति ॥ तुल्यत्वात् तुल्यसत्ताकत्वात् शब्दस्वरूपं च ग्राह्यम्। न चेत् शब्दार्थतद्योग्यतयोः शब्दस्वरूपस्य च सत्यत्वाभावे ॥ वृषलोद्वाहेति ॥ वृषलोद्वाहे विहितमन्त्रस्वरूपं गद्योग्यतादिकं चाऽसदेव अतः तत् न मानमित्यर्थः ॥ एवमिति ॥ यथा स्वरूपयोग्यतादेर्मिथ्यात्वबोधनाबोधनपक्षयोर्मिथ्यात्वश्रुत्यनुपपत्तिस्तथेत्यर्थः ॥ स्वव्याघात इति ॥ द्वितीयमात्रनिषेधकत्वाङ्गीकारात् द्वितीयाभावमपि निषेधति चेत्तर्हि स्वेतरद्वितीयाभावनिषेधरूपस्य द्वितीयस्यैव प्राप्तत्वात्स्वव्याघात इत्यर्थः॥ सर्वेति ॥ ब्रह्मव्यतिरिक्तस्य सर्वस्य मिथ्यात्वं न सिद्ध्यति। ब्रह्मव्यतिरिक्तस्य द्वितीयस्याभावरूपद्वितीयस्य निषेधाऽबोधनादित्यर्थः। त्रैकालिकनिषेधः कर्तुं शक्यत इति शेषः। तथात्वेऽसद्विलक्षणस्वरूपांगीकारविरोधः स्यादित्याशयः। निर्धर्मकस्येति हेतुगर्भम्। आत्मनः पारमार्थिकत्वरूपधर्माभावेपि न मिथ्यात्वम्। तद्वत्प्रपञ्चस्यापीत्यर्थः। किञ्च "नेहनाने"ति श्रुत्या प्रत्यक्षसिद्धप्रपञ्चस्य न मिथ्यात्वं बोधयितुं शक्यं प्रत्यक्षविरोधादेव। अतः प्रत्यक्षसिद्धप्रपञ्चभिन्नस्यैव कस्यचित्प्रपञ्चस्य निषेधोस्तु न तु प्रत्यक्षसिद्धस्य। अत एतत्प्रपञ्चस्य सत्यत्वसिद्धिः। प्रत्यक्षविरोधो मया नाद्रियत इति चेन्न। तथात्वे "तत्त्वमसी"त्यादौ प्रत्यक्षविरोधभीत्या तत्त्वम्पदार्थविशिष्टैक्यपरत्वं विहाय चिन्मात्रैक्यपरत्वमङ्गीकृतं तन्नस्यादित्याह ॥ अपिचेति ॥ ॥ प्रत्यक्षेति ॥

  "अविरुद्धविशेषणद्वयप्रभवत्वेपि विशिष्टयोर्द्वयोः ॥  
  घटते न यदैकता तदा सुतरां तद्विपरीतरूपयो"

रिति वचनादिति भावः ॥ अन्यथेति ॥ नेहनानेति श्रुत्याऽस्यैव प्रपञ्चस्य निषेधः क्रियते न च प्रत्यक्षविरोधः श्रुतिसिद्धसत्त्वनिषेधरूपमिथ्यात्वस्य तात्विकत्वात् प्रत्यक्षगृहीतस्य तत्सत्त्वस्यातात्विकत्वेन विरोधाभावादित्यंगीकार इत्यर्थः। निषेधात् सत्त्वनिषेधात्। नन्वसच्चेन्न प्रतीयेतेति ख्यात्यन्यथानुपपत्त्याऽसद्वैलक्षण्यस्य सिद्धत्वात्तद्विरोध इत्यत आह ॥ ख्यातीति ॥ तथाच श्रुत्यन्यथानुपपत्तिसिद्धयोरप्यर्थयोस्तात्विकत्वातात्विकत्वविषियतया त्वन्मतेप्यविरोधः स्यादिति भावः ॥ इष्टापत्तेरिति ॥ नेहनानेति श्रुतेश्चैतन्यमात्रपरत्वेन मिथ्यात्वे तात्पर्याभावेन मिथ्यात्वासाधकत्वादिष्टापत्तिरिति भावः। तस्य चिन्मात्रस्य ॥ वैयर्थ्यादिति ॥ चिन्मात्रप्रतिपादकत्वाङ्गीकारे श्रुतिवैयर्थ्यमेव स्यात् तस्य स्वप्रकाशत्वेन नित्यसिद्धत्वादिति भावः ॥ काकेति ॥ यथोपलक्षणस्य काकवद्गृहमिति काकवत्त्वप्रकारकज्ञानहेतुत्वं तथेत्यर्थः। किञ्च द्वितीयाभावरूपोपलक्षणेनोपलक्ष्यं किं शुद्धस्वरूपमात्रं विशिष्टं वा शुद्धगतं धर्मान्तरं वेति विकल्प्याद्यं निराह ॥ चिन्मात्रस्येति ॥ उपलक्षणं विनैव स्वप्रकाशत्वेन तस्य नित्यसिद्धत्वादिति भावः। द्वितीयं निराचष्टे ॥ अन्यस्येति ॥ शुद्धात्मन एव मुमुक्षुज्ञेयत्वेन विशिष्टस्य मुमुक्ष्वज्ञेयत्वाच्छास्त्रेणोपलक्षणद्वारापि शुद्धस्यैव बोधनीयत्वान्नविशिष्टस्योपलक्ष्यत्वमित्यर्थः। तृतीयं निराकरोति ॥ काकेनेति ॥ अन्यथा ब्रह्मगतविशेषान्तरस्य तस्य द्वितीयाभावस्य॥ अद्वैतवाक्यस्येति ॥ द्वितीयाभावबोधकस्येत्यर्थः ॥ तत्रेति ॥ मिथ्याभूतद्वितीयाभावबोधकत्वेपि द्वितीयाभावे तात्पर्याभावान्नातत्वावेदकत्वमित्यर्थः। तत्वावेदकत्वं नाम तात्पर्येण तद्बोधकत्वं तन्नांगीकृतमिति भावः ॥ आद्येति ॥ मिथ्याभूतद्वितीयाभावबोधकत्वेपि तत्र तात्पर्याभावे चिन्मात्रबोधकत्वापत्त्या तत्रैव तात्पर्यप्राप्तेः किञ्चेत्यादिना विकल्पितपक्षेषु आद्यपक्षान्तर्भावप्राप्त्या तत्र च नाद्य इत्यादिना दूषणद्वयमुक्तमेवेति भावः ॥ अतात्पर्यमिति ॥ नेहनानेति श्रुतेर्द्वितीयाभावेऽतात्पर्यमित्यर्थः ॥ तदिति ॥ मानान्तरेत्यर्थः ॥ आत्मवपोत्खननादाविति ॥ "प्रजापतिरात्मनो वपामुदखिददि" त्यादौ आन्तरधातुविशेषभूताया वपायाः प्रजापतिना स्वशरीरान्निष्कासनं कृतमित्येवं रूपे वाक्यार्थे तात्पर्यं नास्ति। कुतः प्रजापतेरधुनापि जीवनग्राहकमानविरोधात् वपोत्खनने च मरणस्यैव प्राप्त्या जीवनस्यैवाऽनुपपत्तेरिति भावः।

 ॥ यथाग्रहैकत्वादाविति ॥ तृतीयाध्याये प्रथमपादे चिन्तितं "एकत्वयुक्तमेकस्य श्रुतिसंयोगादि"त्यत्र ज्योतिष्टोमे श्रूयते "दशापवित्रेण ग्रहं संमार्ष्टीति"। दशापवित्रं वासःखण्डः। ग्रहं यज्ञपात्रम्। तत्र संशयः ग्रहैकत्वं विवक्षितं न वेति श्रुतस्याविवक्षायां कारणाभावाद्विवक्षितमेवैकत्वमित्येकमेव ग्रहं संमार्ज्यादित्यर्थ इति पूर्वपक्षः। सिद्धांतस्तु। ग्रहैकत्वं विवक्षितं चेत्तर्हि संमार्गवद्विधेयं वा स्याद्ग्रहवदुद्देश्यं वा ग्रहत्वव द्विशेषणं वा। नाद्यः। ग्रहमुद्धिश्य तत्रैकत्वसंमार्गयोर्द्वयोर्विधाने वाक्यभेदापत्तेः। न द्वितीयः। तथात्वे ग्रहमेकत्वं चोद्दिश्यक संमार्गो विधीयत इति वाक्यभेद एव ग्रहैकत्वस्य संमार्गायोगेन वाक्यस्य बाधितार्थत्वप्रसङ्गाच्च। न तृतीयः। एकत्वविशिष्टं ग्रहमुद्दिश्य संमार्गो विधीयत इति स्यात्। तन्न सम्भवति। विशिष्टस्य यद्भवति तद्विशेषणस्यापीति न्यायेनैकत्वेपि संमार्गान्वयापत्त्या बाधापत्तेः "शोधनीयाग्रहास्सर्वे वासः खण्डेन चर्त्विजे" तिवाक्यान्तरविरोधाच्च। अत एकत्वमविवक्षितमिति द्वादशापि ग्रहाः संमार्जनीया इति। एवं च ग्रहैकत्वस्येव ब्रह्मणि द्वितीयाभावस्य श्रुतत्वेपि विशेषणत्वेन तत्र श्रुतेस्तात्पर्यं नास्तीत्यर्थः॥

 त्वयैवेति ॥ अद्वैतश्रुतेरननुवादकत्वं वदतेत्यर्थः ॥ विरोधीति ॥ द्वितीयाभावबोधिकाया नेहनानेति श्रुतेरित्यर्थः ॥ तस्यैवेति ॥ द्वैतग्राहिप्रत्यक्षादेरेव द्वितीयाभावबोधकनेहनानेति श्रुतिबाध्यत्वङ्गीकारेण दुर्बलतया तद्विरोधकत्वं न सम्भवतीत्यर्थः ॥ नापीति ॥ "नेहनाने"ति श्रुतेर्द्वितीयाभावे तात्पर्यांगीकारे द्वितीयाभावरूपद्वितीयस्यैव प्राप्तेस्तत्र चाद्वैतप्रतिपादकं यन्नेहनानेति वाक्यभिन्नं वाक्यं "एको द्रष्टाऽद्वैतो भवती" त्यादिरूपं तदेव विरोधिभूतं मानं भविष्यतीति तद्विरोधाद्द्वितीयाभावे न तात्पर्यमित्यर्थः ॥ तस्येति ॥ नेहनानेति श्रुतेर्द्वितीयाभावरूपद्वितीयप्रतिपादकत्वेप्यद्वैतवाक्यान्तरविरोधो नास्ति। तस्यापि चैतन्यमात्रपरत्वेन द्वितीयनिषेधेऽतात्पर्यादित्यर्थः। तदेवोपपादयति ॥ नहीति ॥ अत्र विशेष्यविषयेण "अग्निहोत्रं जुहोती" तिवाक्येन विशिष्टविषयं "दध्ना जुहोती"तिवाक्यं न विरुद्धमिति योज्यम्। अग्निहोत्रवाक्येन धर्मिभूताग्निहोत्राख्यविशेष्यमात्रप्रतिपादकेन दध्याख्यगुणविशिष्टाग्निहोत्रप्रतिपादकस्य वाक्यस्य विरोधो नास्ति। देवदत्तो दण्डी देवदत्त इत्यनयोर्विरोधादर्शनात् तथा नेहनानेति वाक्यस्य द्वितीयाभावविशिष्टचैतन्यप्रतिपादकत्वे विशेष्यभूतचिन्मात्रप्रतिपादकाद्वैतवाक्यान्तरेण विरोधो नास्तीत्यर्थः। यथास्थितयोजनायां विशेष्यविषयकविशिष्टविषयकयोर्वाक्ययोर्न विरोध इत्यत्रैवायं दृष्टान्त इति द्रष्टव्यम्। तेन दृष्टान्तदार्ष्टान्तिकयोर्व्यत्याससंङ्कानवकाश इति सम्प्रदायविदः ॥ द्वितीयेति ॥ अद्वैतवाक्यान्तरस्य चैतन्ये द्वितीयाभावेपि तात्पर्यांगीकारे द्वितीयाभावविशिष्टचैतन्य प्रतिपादकत्वप्राप्त्या तेन द्वितीयाभावविशिष्टचैतन्यप्रतिपादकनेहनानेति वाक्यस्य न विरोधः एकविषयकत्वादिति भावः। ननु नेहनानेति श्रुतेर्द्वितीयाभावेऽतात्पर्यं मानान्तराप्राप्त्या मानान्तरविरोधाद्वा नोच्यते किं नाम स्वविरोधादेवत्याशङ्कते ॥ नन्विति ॥ यथा घटो नास्तीत्यस्य घटनिषेधरूपत्वेन घटाभावविधिरूपत्वं एवं नेहनानेतिवाक्येन द्वितीयमात्रनिषेधकेन द्वितीयाभावो विहितः। पुनः स्तमपि निषेधति। कुतः द्वितीयाभावस्यैव द्वितीयतया प्राप्तेः अस्य च वाक्यस्य द्वितीयमात्रनिषेधकत्वादतस्स्वविहितद्वितीयाभावनिषेधकत्वेन स्वविरोधाद्द्वितीयाभावे न तात्पर्यमित्यर्थः। अतात्पर्यहेतुभूतः स्वविरोधो यथा नास्ति तथा वाक्यार्थो वर्ण्यतामित्याह ॥ निषेधस्येति ॥ नेहनानेति वाक्यस्य स्वविहितो यो निषेधो द्वितीयाभावरूपस्तदितरद्वितीयमात्रनिषेधकत्वमस्तु तथा चैवं स्वविहितेतरनिषेधकत्वेन श्रुतेः संङ्कोचोपपत्तेः क्वास्ति विरोधः येनातात्पर्यं स्यादित्यर्थः ॥ अन्यथेति ॥ निषेधस्य विहितेतरविषयकत्वमनङ्गीकृत्य द्वितीयत्वाद्विहितमपि निषेधतीति विहितविषयकत्वस्याप्यंगीकार इत्यर्थः ॥ क्ङितिचेति ॥ गितिकितिङितिच प्रत्यये परे तन्निमित्तकगुणवृद्धी न स्त इति सुप्तिङ्कृत्तद्धितसाधारणो यः कित्प्रत्ययस्तन्निमित्तकगुणवृध्द्योः सामान्येन निषेधः कृतः अनन्तरं "कितिच" किति तद्धिते परे वृद्धिः स्यादिति विशेषविधिः कृतः। तथाच "क्ङितिचे"ति साधारणकिन्निमित्तकवृद्धिप्रतिषेधोपि तद्धितरूपकिद्विशेषनिमित्तकां किति चेति सूत्रविहितां वृद्धिमपि प्रतिषेधेत्। किति चेति विहिततद्धितकिन्निमित्तकवृद्धेरपि किन्निमित्तकत्वात्। अतो विशेषसूत्रविहिततद्धितकिन्निमित्तकवृद्धिव्यतिरिक्तवृद्धिप्रतिषेधकत्वमेव क्ङितिचेति सूत्रस्यांगीकृतं वैयाकरणैस्तद्वदिहापीत्यर्थः। किद्विशेषः तद्धितकिद्रूपः ॥ हिंसामिति ॥ "अग्नीषोमीयं पशुमालभेते" ति वाक्यविहितामित्यर्थः ॥ सदेवेति ॥ "सदेव सोम्येदमग्र आसीदि"ति वाक्येऽस्तित्वेन विहितमित्यर्थः। ननू दाहृतस्थलेषु विधायकवाक्यान्तरसद्भावाद्विहितेतरपरत्वम्। न ह्यत्र प्रकृते द्वितीयाभावविधायकं वाक्यान्तरमस्ति। येन विहितेतरपरत्वं स्यात् अतः स्वनैव विहित इति वाच्यम्। तथाच स्वविहितस्यापि द्वितीयाभावस्य द्वितीयत्वात्स्वेनैव निषेधः प्राप्त एवेत्यत आह ॥ स्वविरोधोहीति ॥ वाक्यान्तरोपस्थितिविलम्बेन विलम्बोपस्थितिकाद्वाक्यान्तरविरोधादपि शीघ्रोपस्थितिकतया स्वाविरोधस्य यत्नेन परिहरणीयत्वं द्रष्टव्यम्। तत्परिहारस्तु स्वविहितद्वितीयनिषेधेतरद्वितीयनिषेधकत्वेनैव कार्य इति अताप्त्यर्यहेतुः स्वविरोधो नास्तीति भावः। ननु यथा वाक्यान्तरतात्पर्यगोचरविरुद्धार्थपरत्व एव वाक्यान्तरविरोधो दृष्टः तथा एवं स्वस्यापि स्वतात्पर्यविषयीभूतनिषेध एव स्वविरोधः। नचैवं किन्तु द्वितीयाभावे वाक्यस्य न तात्पर्यम्। तथाच तस्य द्वितीयत्वान्निषेधेपि न विरोधः। एवंच विहितेतरपरत्वेन भवदुक्तरीत्या विरोधः कस्मात्परिहरणीय इति तटस्थः शङ्कते ॥ अद्वैतेति ॥ स्वविरोधादेवाऽतात्पर्यमिति परो ब्रूते। तत्र स्वविरोधमुपपाद्याऽतात्पर्येणैव स्वविरोधाभावोक्तावन्योन्याश्रयः स्यादित्याह ॥ द्वितीयाभावस्येति ॥ स्वेन "नेहनाने"ति वाक्येन। निषेधे सति द्वितीयत्वान्निषेधे सति तत्र द्वितीयाभावे निषेधः द्वितीयाभावनिषेधः शब्देन प्रतिपादितस्य शब्देन पुनः निषेध विरोधकथैवोच्छिद्येतेत्याह ॥ अपिचेति ॥ मातृपदप्रापितं मातृत्वं मूकोहमिति वचनक्रियाप्रापितवचनक्रियाकर्तृत्वमपि वंध्यामूकपदाभ्यामेव प्रतिषिध्यते इति वक्तुं शक्यत्वेन स्ववचनस्वक्रियाविरोधो न स्यादित्यर्थः।

 शब्दतः प्राप्तस्य पुनः शब्देन प्रतिषेधेऽतिप्रसङ्गंतरमाह ॥ षोडशीति ॥ "अतिरात्रे षोडशिनं गृह्णाति" "नातिरात्रे षोडशिनं गृह्णाती"त्यत्र विकल्प आश्रितः। अतिरात्रे षोडशिग्रहणं कर्तव्यं नवेति स च विकल्पोष्टदोषयुक्तः अत एव एतादृशविकल्पाश्रयणं न कर्तव्यं किंनाम शब्दतः प्राप्तमतिरात्रे षोडशिग्रहणं नातिरात्रे षोडशिनमित्यनेननिषिथ्यत इति स्यादित्यर्थः। अष्टौ दोषाश्चैते यथा "यवैर्यजेत" "व्रीहिभिर्यजेते" त्यत्र यदा व्रीहिवाक्योपादानं यववाक्यत्यागस्तदायववाक्ये प्रतीतप्रामाण्यत्यागः अप्रामाण्यस्वीकार इति दोष द्वयं पुनर्यववाक्यस्वीकारे परित्यक्तप्रामाण्यस्वीकारः। स्वीकृताप्रामाण्यत्याग इति दोष द्वयम्। एवं मिलित्वा यववाक्यसम्बन्धिदोषचतुष्टयम्। यदा यववाक्यस्वीकारो व्रीहिवाक्यत्यागस्तदा व्रीहिवाक्ये प्रतीतप्रामाण्यत्यागोऽप्रमाण्यस्वीकार इति दोषद्वयं पुनर्व्रीहिवाक्यस्वीकारे परित्यक्तप्रामाण्यस्वीकारः स्वीकृताऽप्रामाण्यत्याग इति दोषद्वयम्। एवं मिलित्वा व्रीहिवाक्यसंबधिदोष चतुष्टयमित्येवमष्टदोषदुष्टो विकल्पो ग्रहणाग्रहणवाक्येपि योज्यः।

 एतावता प्रबन्धेन मानान्तरप्राप्त्या तद्विरोधाद्वा स्वविरोधाद्वाऽतात्पर्यमित्येतदयुक्तमित्युक्तम् इदानीं प्रकारान्तरेणातात्पर्यं भविष्यतीत्याशङ्क्य निराकरोति ॥ प्रतियोगिन इति ॥ प्रतियोगिभूतस्य द्वितीयस्य मिथ्यात्वाद्द्वितीयाभावोपि मिथ्या। प्रागभावादिवत्। अतो द्वितीयाभावे श्रुतेर्न तात्पर्यमित्येतन्निरस्तम्। प्रतियोगितदभावयोर्भिन्नसत्ताकत्वस्यावश्यकत्वेन प्रतियोगिनो मिथ्यात्वे तदभावस्यापि मिथ्यात्वायोगात्। अन्यथाऽविद्यानिवृत्तेः पञ्चमप्रकारताभ्युपगमवैयर्थ्यादिति भावः। स्वेनैव निषिद्धस्य द्वितीयाभावस्य पुनर्विशेषणत्वादिनोपादानं न युक्तमित्याह ॥ किञ्चेति ॥ तत्र दृष्टान्तो द्वितीयस्येवेति। यथा श्रुत्या निषिद्धं द्वितीयं पुनर्ब्रह्मविशेषणत्वादिना श्रुतिर्नोपादत्त एवमित्यर्थः ॥ अखण्डार्थेति ॥ विधेयधर्मान्तरसद्भावेऽखण्डार्थत्वभङ्गादित्यर्थः। "सिद्धं धर्मिणमुद्दिश्यसाध्यधर्मो विधीयते" इत्युक्तत्वेन उद्देश्यत्वे सिद्धत्वेन भाव्यम्। तन्न सम्भवति। शास्त्रैकसमधिगम्यस्य मानान्तराप्राप्तेरित्याह ॥ विशेष्यस्येति ॥ ॥ अविवक्षेति ॥ अतात्पर्येत्यर्थः ॥ निर्ज्ञातेति॥ नितरां ज्ञातस्य सम्यङ्निर्णीतस्वरूपस्य यद्विशेषणं यद्विशेषणं विनाप्युद्देश्यसिद्धिरिति यावत्। तद्विशेषणं न विवक्षितं यथा ग्रहैकत्वं तद्वदिहाप्यशनायाद्यतीतं सत्यज्ञानादि रूपं यद्ब्रह्मस्वरूपं तन्न निर्ज्ञातं अन्यथा श्रवणादिवैयर्थ्यात् अतस्तद्विशेषणमद्वितीयत्वादिकं विवक्षितमेव श्रुतितात्पर्यविषयीभूतमेवेत्यर्थः। तथाच अद्वितीयत्वादिकं न श्रुत्या विवक्षितं तात्पर्यविषयीभूत न भवतीति यावत्। उद्देश्यविशेषणत्वात्। ग्रहैकत्ववदित्यनुमाने निर्ज्ञातविशेषणत्वमुपाधिरित्युक्तं भवति। द्वितीयाभावस्य मुमुक्षुजिज्ञासितत्वान्मोक्षपरेण शास्त्रेणावश्यं प्रतिपादनीयत्वान्नाविवक्षितत्वमित्याह ॥ कर्मकांडादिति ॥ ॥ तत्प्रकारेति ॥ धर्मप्रकारेत्यर्थः। तत्प्रकारस्य ब्रह्मप्रकारस्य ॥ शब्दादिति ॥ यथा "प्रजापतिरात्मनो वपामुदखिददि"ति शब्दात् प्रतीतमपि स्वं पपोत्खननादिकं प्रजापतिजीवनग्राहकप्रमाणविरोधेन श्रुतेस्तत्र तात्पर्याभावाद्व्यावहारिकमपि न सिध्द्यति किन्तु प्रातिभासिकमेव। एवं नेहनानेति वाक्यात्प्रतीतोपि द्वितीयाभावो द्वैतमानविरोधेन श्रुतेस्तत्र तात्पर्याभावाद्व्यावहारिको न सिध्द्येत् आत्मवपोत्खननवत्प्रातिभासिक एव स्यादिति भावः। ननु द्वितीयाभावे महातात्पर्याभावेप्यवान्तरतात्पर्यसद्भावात्तत्सिद्धिरित्याशङ्कते ॥ अवान्तरेति ॥ उपक्रम इति ॥ एकविज्ञानेन सर्वविज्ञानप्रतिज्ञाया उपक्रमात् "ऐतदात्म्यमिदं सर्वं तत्सत्यं स आत्मा तत्त्वमसी"त्युपसम्हारात्। तथाच द्वितीयाभावस्योपक्रमोपसम्हारयोः श्रुतत्वेन तत्प्रकरणप्रतिपाद्यत्वादित्यर्थः ॥ फलवत्त्वेति ॥ त्वन्मते सुषुप्तौ निष्प्रपञ्चतायाः पुरुषार्थत्वादित्यर्थः ॥ अन्यशेषत्वेति ॥ ब्रह्मविशेषणत्वादिना प्रतिपादनेऽप्राधान्यप्राप्त्या प्राकरणिकत्वफलवत्त्वाभ्यां प्रतीतं द्वितीयाभावस्य महातात्पर्यविषयत्वेन प्राधान्यं न स्यादित्यर्थः। अन्यशेषत्वमङ्गीकृत्याप्याह ॥ प्रमाणेति ॥ तथाच द्वितीयाभावस्यात्मवत्तात्विकसत्त्वमवर्जनीयमेवेत्यर्थः। नन्ववान्तरतात्पर्यविषयत्वेनावान्तरसत्त्वं यद्व्यावहारिकत्वरूपं तदेव द्वितीय इव द्वितीयाभावेप्यायाति न तु तात्विकं सत्त्वमित्यत आह ॥ अवान्तरेति ॥ ॥ श्रुत्येति ॥ प्रत्यक्षगृहीतप्रपञ्चस्य श्रुतिबोध्यस्य तदभावस्य च व्यावहारिकसत्त्वोपेततया समसत्ताकार्थावगाहिनोः श्रुतिप्रत्यक्षयोर्न बाध्यबाधकभाव इत्यर्थः। तदेवोपपादयति ॥ नहीति ॥ तत्राधिष्ठाने। अप्रमिते अतात्विके आरोपितं अतात्विकम्। लोके रजताभावस्य शुक्तौ तात्विकत्वाद्रजतं शुक्तावारोपितमित्युच्यते एवं द्वितीयाभावो ब्रह्मणि यदि तात्विकः स्यात् तदैव द्वितीयस्याऽतात्विकत्वं स्यात्। नचैवं त्वयोच्यते द्वितीयतदभावयोः समसत्ताकत्वाङ्गीकारात्। अतो न तत्प्रतिपादकप्रत्यक्षश्रुत्योर्बाध्यबाधकभाव इत्यर्थः। विशेषणतयोपलक्षणतया वा श्रुतिबोध्यस्य द्वितीयाभावस्य सत्त्वेऽद्वैतहानिः। मिथ्यात्वे तत्प्रतिपादकश्रुतेरतत्वावेदकत्वमित्युक्तमुपसम्हरति ॥ तस्मादिति ॥

  ॥ सामान्यतोमिथ्यात्वश्रुतिनिरासविवरणम् ॥  
 \</1-2-3\>

\<1-2-4\>  
   न्यायामृतप्रकाशः

 "एकमेवाद्वितीय" मित्यादावद्वितीयमित्यादिशब्दैर्द्वितीयमात्रनिषेधात् श्रुतिर्मिथ्यात्वे मानमिति यदुक्तं तन्निषेधति॥ किञ्चेत्यादिना ॥ एकमेवेतीति शब्दः प्रकारवाची। तथाच "एकोद्रष्टाऽद्वितीयो भवती"ति श्रुतिरप्युदाहर्तव्या तेनाग्रिमेण "सलिल" इत्यादिना नासङ्गतिः। ननूक्तविधया मिथ्यात्वस्य ततोऽवगमात्कथं सा तत्र न मानमित्यत आह॥ शब्दस्येति ॥ कुतो नेत्यत आह ॥ आज्यैस्तुवत इति ॥

 ॥ चित्राज्याधिकरणेति ॥ चित्राधिकरणाज्याधिकरणेत्यर्थः। प्रथमाध्याये चतुर्थपादे तृतीयाधिकरणे चिन्तितं "चित्रया यजेत पशुकाम" इति श्रूयते। तत्र चित्राशब्दो गुणविधिर्यागनामधेय वेति संदेहे संशये "अग्नीषोमीयं पशुमालभेते"ति विहितं पशुयागमत्र यजेतेत्यनूद्य यागसाधनीभूतपशौ चित्रवर्णत्वस्त्रीत्वरूपो गुणो विधीयते। तथाच पशुकामश्चित्रया चित्रवर्णयुतस्त्रीपशुना यागं कुर्यादित्यर्थ इति पूर्वः पक्षः। सिद्धांतस्तु चित्रत्वं स्त्रीत्वं चेति द्वावेतौ गुणौ। तयोर्द्वयोर्विधाने वाक्यभेदापत्तेः "प्राप्तो कर्मणि नानेको विधातुं शक्यते गुण" इति वचनात्। अथ गुणद्वयविशिष्टं पशुद्रव्यरूपं कारकं विधीयते तदा गौरवं स्यात् चित्रात्वं विलक्षणद्रव्येणोपपद्यते "दधिमधुघृतमापोधानास्तंडुलास्तत्संसृष्टं प्राजापत्य" मिति दध्यादीनि विचित्रद्रव्याणि षडाम्नातानि तस्माच्चित्रपदं यागनामधेयं नतु चित्रस्त्रीपशुपरमिति। उत्तरत्र पूर्वपक्षरीत्येत्यनन्तरं चित्रस्त्रीपश्विति च ग्राह्यम्। अन्यथा चित्राज्याधिकरणेत्युक्त्वा पूर्वपक्ष रीत्या घृतेत्येवोक्तावत्यकौशलापत्तेरित्यवधेयम्।

 प्रमाणलक्षणे नामधेयपादे चिन्तितम्। "आज्यैः स्तुवत" इति स्तुतिप्रकरणे श्रूयते। "पञ्चदशान्याज्यानी त्यत्राज्यशब्दो गुणविधिः कर्मनामधेयं वेति संशये रूढिप्राबल्यात्पञ्चदशत्वसंख्याविशिष्टघृतलक्षणो गुणो विधीयते। आज्यानां च पञ्चदशपात्रसम्बन्धेन पञ्चदशत्वमुपपद्यते। तथाचाज्यैः स्तुवत इत्यत्रापि प्रसिद्धमेव विवक्षितमिति पूर्वः पक्षः। सिद्धांतस्तु। प्रकृते स्तोत्रपर एवायमाज्यशब्दः। न रूढ्या प्रसिद्धघृतपरः। तत्र पञ्चदशत्वस्याश्रयपात्रद्वारा योज्यत्वेन लक्षणापत्तेः। तथाचाज्यप्रकाशिकाभिः पञ्चदशस्तुतिभिरिष्टं कुर्युरिति तदर्थः। तथाचाऽऽज्यैःस्तुवत इत्यत्राऽऽज्यशब्दः स्तोत्रपर एवेति।"

 ॥ आकाशाधिकरणेति ॥ ब्रह्ममीमांसायां प्रथमलक्षणे प्रथमपादे चिन्तितम्। "आकाशस्तल्लिङ्गादि"त्यत्र "सर्वामि हवा इमानि भूतान्याकाशादेव समुत्पपद्यंत" इत्यादावाकाशशब्दो भूतपरः परमात्मपरो वेति संदेहे प्रसिद्धभूतपर एवेति पूर्वपक्षे परो वरीयस्त्वादिलिङ्गैः परमात्मपर एवेति सिद्धांतितम् ॥ अधं इति ॥ तैत्तिरीयारण्यके प्रथमाष्टके पठ्यते "अंधोमणिमविंदत् तमनङ्गुलिरावयत् अग्रीवः प्रत्यमुंचत-तमजिह्वो असश्चते"ति। आवयत् वयबन्धने तुंतुना सूत्रितवान् प्रत्यमुंचत अमुंचत्। असश्चत प्राशंसत। अत्र वाक्यचतुष्टयस्यापातप्रतीतार्थो बाधितः। लोके हि पुरुषश्चक्षुषा मणिं दृष्ट्वा तमंगुलिभिस्तंतुना स्वीयग्रीवायां प्रतिमुच्य जिह्वया प्रशंसति। नचांधादेश्चक्षुरादिना दर्शनादिकं सम्भवतीत्यर्थः। विचारिते सत्यबाधितार्थोऽगवगम्यते। अनङ्गुलिः अंगुल्युपलक्षितप्राकृतहस्तरहितो भववान् तं जीवं आवयत् संसारेण सम्यग्बबन्ध। तमजिह्वो भगवदधीनजिह्वोऽयं बद्धोऽसश्चत स्तोत्रकरोत् श्रवणादिकं कृतवान् अनन्तरं पूर्वं भगवदज्ञानेनांधो मणिं प्रधानं "मणिर्मुखं प्रधानंचेत्युत्तमस्य वचो भवेदि"ति वचनात् परमात्मानमविंदत विद ज्ञाने। पश्चात्तं ज्ञानिनं अग्रीवः प्राकृतग्रीवोपलक्षितदेहरहितो भगवान् प्रत्यमुंचत। प्रत्यमोचयत् संसारादिति ॥ गहनत्वोक्तेश्चेति ॥ अतो नापातप्रतीत एवार्थ इत्यन्वयः ॥ उक्तंहीति ॥ शास्त्रं लिलक्षयिषता भाष्यकारेण शबरस्वामिनेत्यर्थः। एवं शास्त्रलक्षणे कोऽसंन्निकृष्टशब्दार्थ इत्यत उक्तं वार्तिककृता असन्निकृष्टेत्यादि। प्रमितोऽर्थो विपरीततया प्रमितश्चार्थः सन्निकृष्ट इत्युच्यते। तद्भिन्ने शब्दः प्रमाणम्। तथाचाऽसन्निकृष्टेऽनधिगते विपरीततयाज्ञातेचार्थे विषये शब्दविज्ञानाच्छब्दश्रवणाज्जायमानं विज्ञानं यत् तच्छास्त्रम्। फलप्रामाण्यवादी चायम्। जिहासितं व्यावर्तितम्। ताद्रूप्येण स्वं यथास्थितस्तद्रूपतया परिच्छेदो ज्ञातज्ञापनं विपर्ययतोपि वा परिच्छेदो विपरीतज्ञानं च व्यावर्तितमित्यर्थः। उक्तं च वार्तिक एवोत्तरत्र

  "प्रमितस्य प्रमाणे हि नापेक्षा जायते पुनः।  
  ताद्रूप्येण परिच्छेन्ने प्रमाणं निष्फलं परम्।  
  विपरीतपरिच्छिन्ने नावकाशः परस्य त्वि"ति।

तथाच विपरीतार्थवर्णने विपरीतप्रमाजनकत्व शास्त्रत्वं न स्यादिति भावः। पूर्वोत्तराविरुद्ध एवार्थो वर्णनीय इत्यत्र वाक्यान्तरं पठति ॥ विषयेत्यादिना ॥ ननु मयापि एकमेवेत्यादेर्मानान्तराविरुद्ध एवार्थो वर्ण्यत इति चेत्तत्राह ॥ अत्रचेति ॥ एकमेवेत्यादेः श्रुतेर्द्वितीयमात्रनिषेधेन मिथ्यात्वार्थकत्व इत्यर्थः ॥ प्रत्यक्षेति ॥ सन्घटः घटपटौ भिन्नावित्यादिप्रत्यक्षविरोध इत्यर्थः। प्रत्यक्षाविरोधं शङ्कते ॥ अत्रोक्तं खण्डन इति ॥ घटपटौ भिन्नाविति प्रात्यक्षिकं ज्ञानं "सर्वं खल्विदं ब्रह्मे"त्यादिवाक्यजन्यघटपटादिसमस्तैक्यज्ञानस्य तदा बाधकं स्यात् यद्यैक्यज्ञानात्स्वयं भिन्नं स्यात् न चैतदस्ति कुत इति चेत् ऐक्यज्ञानप्रतियोगिकभेदावगाहि अन्यज्ज्ञानं तावन्नास्त्येव अतः स्वयमेव तदवगाहीति वक्तव्यम्। न चैतत्सम्भवति। प्रत्यक्षस्य नियतविषयकत्वेन घटपटभेदमात्रावगाहितया ऐक्यज्ञानप्रतियोगिस्वधर्मिकभेदावगाहनाक्षमत्वात्। अत ऐक्यश्रुतिःस्वबाधनाय यत्प्रवृत्तं घटपटौ भिन्नाविति प्रत्यक्षं तेन सदादौ एकीभवति। अनन्तरं निर्बाधा सतीस्वविषयोभेदैक्ययोरप्यैक्यं गृह्णातीत्येवं सर्वाद्वैते पर्यवस्यातीति क्व प्रत्यक्षविरोधः। ननु न स्वयं निर्बाधा प्रत्यक्षस्यैव बाधकत्वात्। न च नियतविषयकेण प्रत्यक्षेण श्रौतैक्यज्ञानप्रतियोगिकस्वधर्मिकभेदाग्रहणात् अन्यथा च तद्ग्राहकस्याभावात्तेनैकीभूय स्वयं निर्बाधा सती सर्वाद्वैते पर्यवस्यतीत्युक्तमिति वाच्यम्। बाधकभूतघटपटभेदग्राहिप्रत्यक्षं बाध्यादैक्यज्ञानाद्भिन्नमिति प्रत्यक्षरूपज्ञानान्तरेण प्रत्यक्षैक्यज्ञानभेदग्रहांगीकारादिति चेन्न। बाध्यबाधकयोरैक्यज्ञानप्रत्यक्षयोर्भेदावगाहिनो ज्ञानान्तरस्य ताभ्यां भेदाभावे तदुभयभेदग्राहकत्वाभावात्। ताभ्यां स्वस्मिन्भेदग्रहस्य नियतविषयकेण स्वेनैवायोगात्। पुनरन्येन ज्ञानेन तद्ग्रहे वाच्येऽनवस्था स्यादतोऽनवस्थाभयाद्यत्र बुद्धिपरंपराविच्छेदस्तत्रैवान्त्यज्ञाने नियतविषये स्वविषयभूतबाध्यबाधकज्ञानाभ्यां भेदस्याऽग्रहणात्तत्रैवैक्य ज्ञानं तेन चरमेण ज्ञानान्तरेणैकीभूय निर्बाधं सत् सर्वाद्वैते पर्यवस्यतीति न प्रत्यक्षविरोध इत्याह ॥ प्रत्यक्षमित्यादिना ॥ ॥ नियतविषयमिति ॥ घटपटभेदग्राहिप्रत्यक्षस्य श्रौतैक्यज्ञानस्यच भेदं न गृह्णाति स्वस्य स्वविषयकत्वात् ऐक्यज्ञानाविषयकत्वाच्चेत्यर्थः ॥ स्वाभिन्नमिति स्वस्मादगृहीतभेदमित्यर्थः ॥ न बाधतइति ॥ अन्यथा स्वस्यापि स्वेन बाधापत्तिरिति भावः ॥ सर्वाद्वैत इति ॥ ज्ञानैक्यद्वारा तद्विषययोरप्यैक्यं गृह्णातीत्यर्थः। ननु प्रत्यक्षज्ञानं श्रौतैक्यज्ञानात्स्वस्य भेदं नैव गृह्णाति। ज्ञानान्तरं तु तद्गोचरं स्वविषययोस्तयोर्भेदं ग्रहीष्यतीत्यत आह ॥ नचेति ॥ कुतो न चेत्यत आह ॥ अनवस्थेति ॥ चरमज्ञान इति ॥ भेदग्राहिणि अंतिमे ज्ञानान्तर इत्यर्थः। स्वविषयात्स्वस्य भेदग्राहकस्य ज्ञानान्तरस्यानवस्थाभयेनानङ्गीकारादिति भावः॥ बाधबुद्धिपरंपरेति ॥ भेदावगाहिज्ञानान्तरपरंपरेत्यर्थः ॥ निवृत्ताविति ॥ अनवस्थया बाधपरंपराया निवृत्तौ सत्यामित्यर्थः। पार्ष्णिग्राहैः पार्ष्णिगृह्णंतीतिपार्ष्णिग्राहास्तैः पृष्टतो गच्छद्भिरित्यर्थः। यथा कश्चिद्दूरधावनेन श्रान्तः सन् निवृत्तः पार्ष्णिग्राहेण जीयत इति प्रसिद्धम्। तद्वदिति भावः। निवृत्ता चेत्यपि पाठः।

 "एकमेवाद्वितीयं नेहनानास्ति किञ्चने"त्यादिश्रुत्या घटपटादिभेदो निषिद्ध्यत इत्युच्यते तत्र पृच्छामः। अद्वैतबोधनात्पूर्वं घटपटादेर्भेदः प्रसक्तो नवेति। तत्राद्य एवाङ्गीकार्यो न द्वितीयः कुत इत्यत आह ॥ अप्रसक्तेति ॥ आद्यपक्षांगीकारेपि किं लब्धमित्यत आह ॥ तथाचेति ॥ ॥ यत्रयत्रेति ॥ घटपटविषये वा तत्प्रत्यक्षैक्यज्ञानविषये वा ताभ्यां ज्ञानान्तरविषये वा तेभ्यः पुनर्ज्ञानान्तरविषये वेत्यर्थः ॥ यामिकगृहे चोरइवेति ॥ "यामिकोरात्रिजागर" इत्यभिधानात् जागरूकस्सन् रात्रौ ग्रामसंरक्षको यामिकस्तद्गृहे यथा चोरस्य नावकाशः। एवं नेह नानेति श्रुतिनिषेध्यभेदप्रसंजकत्वेन यामिके प्रत्यक्षे जागरूपे सति भेदापहारित्वेन चोरभूतां नेहनानेति श्रुतिः कथमवकाशमासादयेदित्यर्थः। इममर्थं सङ्गृह्णाति ॥ एवंचेति ॥ अतत्वावेदकत्वाद्भेदग्राहिप्रत्यक्षं अप्रमाणमिति पूर्वमेव निरस्तमिति हृदयम्। किञ्च धर्मिभूतचरमधीसिद्धिकाल एव तत्स्वरूपभेदस्यापि सिद्धत्वेन तत्राभेदश्रुतेर्नावकाशः ततश्चाऽनवस्थाभयाद्यत्र परंपराविच्छेदस्तत्रैव चरमज्ञाने ऐक्य श्रुतेरवकाश इति यदुक्तं तदसदित्याशयेनाह ॥ किञ्चेति ॥ चरमधीः प्रत्यक्षाद्यसिद्धा तत्सिद्धा वा नाद्य इत्याह ॥ चरमधीरिति ॥ भेदग्राहिणी चरमधीरित्यर्थः। तदभेदः चरमधियि नेहनानेति श्रुतिजन्यज्ञानादभेदोऽस्मदादिभिः श्रुत्यापि दुर्ग्रहः धर्मिण एवानुपस्थितेरित्यर्थः। ननु चरमधियः प्रत्यक्षासिद्धत्वेपि सर्वाभेदादिविधायकनेहनानेति श्रुतिस्थस्य किञ्चनशब्दस्य घटादिसर्वप्रपञ्चप्रतिपादकत्वेन चरमधियोपि तदन्तर्गतत्वाच्छ्रौतकिञ्चनशब्देनैव तत्सिद्धिर्भविष्यति तदभेदश्च तथा बोध्यत इति चेत्तत्राह॥ नहीति ॥ ॥ प्राप्तत्वादिति ॥ तथा चानुवादकत्वान्न तत्र तात्पर्यमिति भावः। ननु घटादेः प्रत्यक्षप्राप्तत्वेन तदंशे श्रौतकिञ्चनशब्दस्यानुवादकत्वेन तात्पर्याभावेपि चरमधियोऽप्राप्तत्वेन तदंशे श्रौतकिञ्चनशब्दस्याननुवादकत्वमेवास्वित्यत आह ॥ श्रैतस्येति ॥ ॥ वैरूप्येति ॥ सकृत्प्रयुक्तशब्दस्यासतिबाधके एवं वैरूप्यकल्पनाऽयोगात् इत्यर्थः। तथा चानुवादकत्वविधायकत्वाभ्यां वाक्यभेदः स्यादिति भावः। द्वितीयेत्वाह। अथेति। तेनैवेति चरमधीप्रत्यक्षग्राहकस्वरूपेणेत्यर्थः। भेदस्य तत्स्वरूपत्वादिति भावः। कथं नावकाशः इत्यतः तदुपपादयति। श्रुत्यापि हीति। नेह नानेति श्रुत्यापीत्यर्थः अभिमतयोर्ज्ञानयोः। वस्तुगत्या बाध्यबाधकभावाभावादभिमतयोरित्युक्तम्। इतरेतरभिन्नत्वेनोपस्थितयोरेवाभेति श्रुत्यापीत्यर्थः। अभिमतयोर्ज्ञानयोः। वस्तुगत्या बाध्यबाधकभावाभावादभिमतयोरित्युक्तम्। इतरेतरभिन्नत्वेनोपस्थितयोरेवाभेदः कस्माद्बोध्य इत्यत आह॥ यस्यकस्यचिदिति ॥ इदं बाधकं ऐक्यज्ञानं बाध्याद्भेदज्ञानाद्भिन्नमित्युपस्थितौ सत्यामेव तयोरभेदबोधने बाधकस्यबाध्याभेदः सिद्ध्यति अन्यथा बाध्यं बाधकमित्यऽसंङ्कीर्णव्यवहारायोगेन यस्य कस्यचिद्येन केनचिदभेद इत्येव प्राप्त्या बाधकस्य बाध्याभेदासिद्धेरित्यर्थः ॥ एवंचेति ॥ बोधनीयाभेदयोर्बाध्यबाधकत्वेनाभिमतयोर्ज्ञानयोर्भेदप्रसक्तौ तत्प्रमाणेनैव बाधः। अप्रसक्तौतु यस्य कस्यचिद्येन केनचिदभेदबोधनापत्त्या बाधकस्य बाध्याभेदाचोदनादुभयतः पाशारज्जुर्गलबन्धिका रज्जुरित्यर्थः। यदुक्तमुक्तरीत्या निर्बाधा श्रुतिः सर्वाद्वैते पर्यवस्यतीति तदयुक्तमित्याशयेन विकल्पयति ॥ किञ्चेति ॥ ॥ चरमज्ञानस्येत्यादि ॥ निर्बाधा श्रुतिः सर्वाद्वैते पर्यवस्यतीत्यस्य सर्वमिथ्यात्वम्प्रतिपादयतीत्यर्थकथनमयुक्तं यथाऽद्वैतज्ञानस्य सर्वजगदन्तर्गतत्वेन वस्तुगत्या स्वरूपतो मिथ्यात्वेपि व्यावहारिकसत्त्वेन प्रमात्वमङ्गीकृत्य तद्विषयस्याद्वैतस्यापहारो न त्वयांगीकृतः। एवं भेदज्ञानरूपचरमधियोपि जगदन्तर्गतत्वेन वस्तुगत्या स्वरूपतो मिथ्यात्वेपि प्रमात्वोपपत्तेर्नेहनानेति श्रुत्या तद्विषयभूतभेदापहारोऽयुक्त इत्यर्थः। उक्तरीत्या निर्बाधा श्रुतिः सर्वाद्वैते पर्यवस्यतीत्यस्य सर्वमिथ्यात्वं बोधयतीत्यर्थस्वीकारेऽतिप्रसङ्गमाह ॥ अन्यथेति ॥ श्रुतिरनुममानं वेत्यस्य तज्जन्यं ज्ञानमित्यर्थः। विमतं ब्रह्म सत्यज्ञानादिवाक्यस्य ब्रह्म सत्त्वं प्रतिपादयंश्चासत्त्वं गृहीत्वेत्यस्य तद्वाक्यजन्यब्रह्मसत्त्वावगाहिज्ञानस्येत्यर्थः। बाधकस्य प्रत्यक्षज्ञानस्याप्येतदादौ योज्यम्। व्यावहारिकभेदमात्रेण बाध्यबाधकभावो मम न संमत इत्याशङ्कापरिहारायोक्तमन्तत इत्यादि। द्वैतप्रत्यक्षबाधकत्वेन त्वयोच्यमानस्य। एवं बाध्येनेत्येतदपि बाध्यत्वेन त्वयोच्यमानेनेति व्याख्येयम्। द्वैतज्ञानेन परमार्थतोऽभेदेपीत्यन्वयः। एवमैक्यवाक्यस्य भेदवाक्येनेत्यस्यापि तेनैवान्वयः। ऐक्यवाक्यस्य जरद्गवादिवाक्येनेति पाठस्तु न युक्तः। तत्र तयोः परमार्थतोऽभेदसद्भावेपि व्यावहारिकभेदेनैक्यवाक्यस्य जरद्गवादिवाक्यबाधकत्वानङ्गीकारेण दृष्टान्तीकरणायोगादिति ध्येयम् ॥ ऐक्यस्यच भेदेनेति ॥ अद्वैतज्ञानविषयस्य अद्वैतवाक्यप्रतिपाद्यस्य चैक्यस्य द्वैतज्ञानविषयेण द्वैतवाक्यप्रतिपाद्येन च भेदेन परमार्थतोऽभेदेपीत्यर्थः ॥ द्वैतज्ञानबाधकत्ववदिति ॥ अद्वैतज्ञानविषयेण द्वैतवाक्यप्रतिपाद्येन च भेदेन परमार्थतोऽभेदेपीत्यर्थः ॥ द्वैतज्ञानबाधकत्ववदिति ॥ अद्वैतज्ञानस्येति वर्तते। इदमुपलक्षणम्। ऐक्यवाक्यस्य द्वैतवाक्यबाधकत्ववदैक्यस्य भेदबाधकत्ववदित्यपि द्रष्टव्यम्। अन्यथा न्यूनतापत्तेरिति ध्येयम्। व्यावहारिकत्वेनोक्तव्यवस्थामनङ्गीकृत्योक्तरीत्या निर्बाधा श्रुतिः सर्वाद्वैते पर्यवस्यतीत्यस्य सर्वाभेदे भेदनिषिधे वा तात्पर्यमित्यर्थ इत्यंगीकारेऽपि- प्रसङ्गमाह ॥ अन्यथेति ॥ श्रुतिरनुमानं वेत्यनयोस्तज्जन्यज्ञानमित्यर्थः। विमतं पृथिव्यादि। स्वबाधकस्य जलभेदग्राहिप्रत्यक्षज्ञानस्य बोधयेत् विषयीकुर्यात्। जलाभेदं बोधयेदित्येवोक्ते जगज्जनकत्वात्तल्लयाधिकरणत्वाच्च जलं ब्रह्मतदभेदं बोधयेदिति प्राप्त्येपत्तिः स्यादित्यत उक्तं प्रसिद्धेति। अन्यत्वेन प्रसिद्धेषु पृथिव्यादिषु जलाभेदमित्यर्थ इत्यप्याहुः। यत्र घटपटादौ अभेद सर्वाभेदः ॥ अन्यत्रेति ॥ प्रत्यक्षाद्यगृहीतभेदस्य घटस्वरूपस्य घटस्वरूपेण पटस्वरूपस्य पटस्वरूपेण वा प्रत्यक्षाद्यगृहीतभेदस्य द्वैतवाक्यजन्यज्ञानस्वरूपस्य स्वरूपेणाऽभेदः कामं गृह्यतां न नोहानिरित्यर्थः। स्वस्वरूपस्य स्वस्वरूपेणभेदग्राहिप्रत्यक्षादिप्रमाणाभावेन बाधकाभावात् तत्राऽभेदग्रहोऽस्माकमपि संमत इति भावः ॥ आद्य इति ॥ अद्वैतश्रुतेः सर्वमिथ्यात्वे तात्पर्यमिति प्रथमपक्ष इत्यर्थः ॥ अयुक्तमिति ॥ सर्वं मिथ्येत्येव बोधनापत्त्या सर्वं ब्रह्मेति सामानाधिकरण्येन ब्रह्माभेदबोधनमयुक्तमित्यर्थः ॥ अन्त्ययोरिति ॥ अद्वैतश्रुतेः सर्वाभेदे वा भेदनिषेधे वा तात्पर्यमिति द्वितीयतृतीयपक्षयोरित्यर्थः ॥ प्रमात्वमिति ॥ श्रुतेः सर्वपदार्थानां सर्वाभेदादिबोधकत्वाङ्गीकारेण इदं पदार्थे रूप्याभेदरूपार्थस्य आत्मनि च गौरदेहाभेदरूपार्थस्य च सत्त्वादित्यर्थः। अतिप्रसङ्गांतराण्याह ॥ आत्मनीत्यादिना ॥ आत्मनि जीवे। देहाभेदस्य आत्मनि ब्रह्मणि अनुताभेदस्यैव सत्त्वेन तद्भेदस्य च मिथ्यात्वात्तद्बोधकानां "स्वाच्छरीरात्प्रवृहेत् स एष आत्मा नेतिनेती"त्यादिवेदांतानामतत्वावेदकत्वेनाऽप्रामाण्यं स्यादित्यर्थः। तदभिन्नस्य ब्रह्मतदभेदादेः सर्वस्यापि घटाभिन्नस्य ब्रह्मणस्तदभेदस्य एवमादेः सर्वस्येति सामानाधिकरण्यं ॥ सद्योमोक्ष इति ॥ सकृज्ज्ञानेनैव मोक्ष इत्यर्थः ॥ अभिन्नत्वेनेति ॥ परस्परमभिन्नत्वेनेत्यर्थः ॥ स्वक्रियेत्यादि ॥ स्वक्रियास्वन्यायस्ववचनविरोधानां सर्वेषामपि भेदघटितत्वेन सर्वाभेदांगीकारे सर्वसंङ्करापत्त्या तद्विरोधः स्युरित्यर्थः। ननु वस्तुतोऽभेदेप्याविद्यकभेदसद्भावेन सुखदुःखादिव्यवस्थोपपत्त्या सर्वसंङ्कराभावेन न स्वक्रियादिविरोध इत्याशङ्कते ॥ आविद्यकभेदेनेति ॥ काल्पनिकभेदेनेत्यर्थः ॥ तस्यापीति ॥ व्यवस्थोपपादकस्य भेदस्यापीत्यर्थः। ब्रह्मणोप्याविद्यकत्वे तदभिन्नस्याविद्यकत्वं युक्तमेवेत्याशङ्कापरिहारायोक्तं अनाविद्यकेति ॥ प्रतिबन्धायोगादिति ॥ तथा च वास्तवाभेदकार्यभूतसर्वसंङ्करापत्तिर्दुवरिति भावः ॥ मोक्ष इति ॥ आविद्यकभेदेन सुखदुःखव्यवस्थांगीकारे मोक्षेऽविद्याया अभावेन आविद्यकभेदाभावादानंदस्यापि दुःखात्मकत्वापत्त्याऽपुमर्थत्वं स्यादित्यर्थः। ननु मोक्षगतानंदस्य वस्तुगत्या दुःखाभेदेपि वस्तुगत्या तस्य प्रतिकूलवेदनीयत्वाभावेन मोक्षस्य पुमर्थत्वमुपपद्यत इति चेत्तत्राह ॥ सुखादाविति ॥ तदभेदे दुःखाभेदे। अभेदः दुःखाभेदः ॥ पर्यवस्येदिति ॥ भेदस्यैव नामान्तरं स्यादित्यर्थः। तदसाधारणस्वभाववत एव तदभिन्नत्वात्तदभावेपि तदभेदांगीकारे तादृशाभेदोऽस्मदभिमतभेदस्यैव नामान्तरं स्यादिति भावः। ननु मौक्तानंददुःखयोरनुकूलवेदनीयत्वप्रतिकूलवेदनीयत्वरूपासाधारमधर्माभ्यां भेदमङ्गीकृत्य सत्त्वेन भेदो नास्तीति सद्रूपमात्रेणैव भेदो निरस्यतेऽतोमौक्तानंदस्य सत्त्वेनाऽभेदेप्यसाधारणरूपभेदसद्भावान्नापुरुषार्थत्वप्रसङ्ग इत्यत आह ॥ असाधारणेति ॥ रूपभेदं धर्मभेदं ॥ इष्टापत्तिरिति ॥ सर्वं सदिति सत्त्वेनोभेदस्यास्माभिरंगीकारादित्यर्थः। अस्मन्मते सत्त्वेन सादृश्याभेद एव स्यान्न मुख्याभेद इत्यस्वरसादाह ॥ अप्रसक्तेति ॥ घटादिकमानंदादिकं वा सन्न भवतीति सत्त्वावच्छिन्नभेदस्य प्रसक्त्यभावेन सद्रूपमात्रभेदस्य निषेधेऽप्रसक्तनिषेधापत्तिरित्यर्थः।

 अर्थापत्त्याऽद्वैतश्रुतेरनवकाश इत्याह। भेदं विनेति॥ भेदज्ञानाद्वैतज्ञानयोः स्वरूपैक्ये तद्विषययोर्भेदाद्वैतयोश्चैक्ये स्वस्य भेदज्ञानत्वमेवानुपपन्नमित्यर्थः। तं स्वस्याऽद्वैतज्ञानाद्भेदम्। भेदावगाहिनि चरमज्ञानेपि ऐक्यज्ञानापेक्षया भेदस्यैवार्थापत्त्या विषयीकरणान्न तत्राप्यद्वैतश्रुतेरवकाश इति भावः ॥ यच्चोक्तमिति ॥ घटपटभेदज्ञानत्वान्यथानुपपत्त्यैव भेदज्ञानस्याद्वैतज्ञानाद्भेदसिध्द्या नाद्वैतश्रुतेरवकाश इत्यर्थापत्तिपक्षेपि यद्दूषणमुक्तं खण्डनकारेणेत्यर्थः ॥ इयमर्थापत्तिरिति ॥ घटपटभेदज्ञानमद्वैतज्ञानाद्भेदं विनानुपपन्नमिति ज्ञानमित्यर्थः। तथाच घटपटभेदज्ञानत्वान्यथानुपपत्तिज्ञानमद्वैतज्ञानाद्धटपटभेदज्ञानस्य भेदावगाह्यपि न स्वस्मिन्नद्वैतज्ञानप्रतियोगिकभेदमवगाहते स्वस्य स्वविषयकत्वाभावात्। ययोर्भेदं विनाऽनुपपत्तिर्गृहीता तयोरेव भेदोऽर्थापत्त्याभासते नानुपपत्तौ अनुपपत्तावनुपपत्त्यंतराग्रहात् अतो नेहनानेत्यद्वैत श्रुतिः स्वजन्यैक्यज्ञानस्यार्थापत्त्या तावदभेदं गृहीत्वा निर्बाधत्वाद्धटपटभेदग्राहकादबिभ्यती घटपटयोरप्यभेदमेव गृह्णातीत्येवं सर्वाद्वैते पर्यवस्यतीति भावः। खण्डनकारः स्वोक्तार्थे स्वाचार्यसंमतिमाह ॥ तदुक्तमिति ॥ ॥ आद्यधीति ॥ घटपटौ भिन्नाविति ज्ञानं आद्यभेदधीः तद्वेद्यो यो भेदः तदीया तत्सम्बन्धिनी याऽन्यथानुपपन्नता घटपटभेदज्ञानत्वान्यथानुपपत्तिरिति यावत्। ज्ञानसम्बन्धिन्या अपि तस्या ज्ञानद्वारा परंपरया भेदीयत्वात् साऽन्यथानुपपन्नता स्वज्ञानोपेक्षणात् स्वजन्यज्ञाने स्वविषयकत्वाभावेनोपेक्षणात् अद्वैतज्ञानप्रतियोगिकस्वनिष्ठभेदग्रहणे सामर्थ्यविधुरत्वादर्थापत्तिजन्यज्ञानमद्वैतज्ञानेनादावेकीभूतत्वादन्तेऽर्थापत्त्यवतारानन्तरमर्थापत्तिजन्यज्ञानस्या द्वैतज्ञानस्य चाभेदबोधनाय प्रवृत्तां नेह नानेति श्रुतिं न बाधते तथा चाद्वैतश्रुतिः सर्वाभेदे पर्यवस्यतीति संमतिश्लोकार्थः ॥ अर्थापत्तेरिति ॥ घटपटभेदज्ञानत्वान्यथानुपपत्तिजन्यज्ञानस्येत्यर्थः ॥ इतरस्मादिति ॥ अद्वैतज्ञानादित्यर्थः। भेदाभावे स्वरूपतो विषयतश्च भेदाभावे ॥ त्वदुक्तरीत्येति ॥ अद्वैतश्रुतिस्वजन्यैक्यज्ञानस्यार्थापत्तिजन्यज्ञानेन तावदभेदं गृहीत्वा घटपटभेदग्राहकादबिभ्यती घटपटयोरप्य भेदमेव गृह्णीयादिति त्वदुक्तरीत्येत्यर्थः ॥ तद्भेदस्यापीति ॥ अर्थापत्तेरद्वैतज्ञानात्स्वरूपतो विषयतश्च भेदस्यापीत्यर्थः ॥ अर्थापत्तिविषयत्वादिषयेति स्वज्ञानोपेक्षणादिति च यदुक्तं तदयुक्तमित्यर्थः। ननु प्रमाणेन प्रमेय सम्बन्ध्येवार्थः सिद्ध्यति न तु प्रमाणसम्बन्धी चक्षुरादिना घटसम्बन्धिरूपपरिमाणादिसिद्धिवत्स्वसम्बन्धिरूपादेरसिद्धेः। अतोऽर्थापत्तिरूपप्रमाणाऽसम्बन्धित्वे सत्युपपादकत्वमेवार्थापत्तिविषयत्वे तन्त्रमतोर्थापत्तिनिष्ठोऽद्वैतज्ञानप्रतियोगिको भेदः कथमर्थापत्तिविषय इत्यत आह ॥ उपपादकत्वं हीति ॥ एवं चावान्तरेण सम्बन्धित्वादर्शनेप्यर्थापत्तिविशेषे तस्यावश्यकत्वात्प्रकृते चार्थापत्तावितरस्माद्भेदो घटपटभेदोपपादकत्वेनार्थापत्तिविषय इत्येवं कल्प्यत इति भावः। अर्थापत्त्यसम्बन्धित्वम्। अर्थापत्त्यसम्बन्धित्वविशिष्टमुपपादकत्वमर्थापत्तिविषयत्वे न तन्त्रमित्यर्थः। कुतो न तन्त्रमित्यतोऽर्थापत्तिसम्बन्धिप्रमेयस्याप्यर्थापत्तिविषयतायास्त्वयांगीकृतत्वात् अन्यथा तदपि न स्यादित्याह ॥ अन्यथेति ॥ ॥ दृगिति ॥ दृश्यमात्रस्य प्रपञ्चस्य दृक्सम्बन्धान्यथानुपपत्त्या कल्प्यमानमध्यस्तत्वरूपं मिथ्यात्वं दृक्सम्बन्धान्यथानुपपत्त्या तस्यामपि सिद्ध्यतीत्यंगीकृतं तन्न स्यादित्यर्थः ॥ ज्ञानेति ॥ ज्ञाननिवर्त्यत्वान्यथानुपपत्त्यां प्रपञ्चे कल्प्यमानं मिथ्यत्वं ज्ञाननिवर्त्यत्वान्यथानुपपत्तेरपि प्रपञ्चांतर्गतत्वेन ज्ञाननिवर्त्यत्वात् तस्यामपि सिद्ध्यतीत्यंगीकृतं तदपि न स्यादित्यर्थः। अर्थापत्त्यसम्बन्धित्वविशिष्टोपपादकत्वस्याऽर्थापत्तिविषयत्वे तन्त्रतायामतिप्रसङ्गांतरमाह ॥ नेह नानेति ॥ ननु ब्रह्मणि नेहनानेति भेदनिषेधस्य श्रौतत्वात्कथमियमन्यथानुपपत्तिः। तथा ब्रह्मण्येवानेन सर्वाभेदस्य बोधनात् कथमयं भेदमात्रनिषेधः। घटपटाद्यभेदाबोधनादिति चेत्। सत्यम्। ब्रह्मणि भेदनिषेधस्य श्रौतत्वेपि भेदमात्रनिषेधो यः सोन्यथानुपपत्तिलभ्यः। तथा हि। अनया श्रुत्या ब्रह्मणि स्वेतरसर्वघटपटादिप्रतियोगिकभेदनिषेधस्तावत्सिद्धः।

तथा च यदभिन्नाभिन्नं यत्तत्तेनाभिन्नमिति व्याप्तिबलाद्धटाभिन्नब्रह्माभिन्नत्वात्पटस्यापि घटाभेदः सिद्ध्यतीत्येवं व्याप्तिबलेन घटपटाद्यभेदस्य सिद्ध्यमानत्वादन्यथानुपपत्तिश्चेत्युक्तमिति सम्प्रदायविदः ॥ स्वाभेदेति ॥ अर्थापत्तेः स्वविषयकत्वाभावे यद्यदभिन्नाभिन्नमिति भेदमात्रनिषेधरूपव्याप्त्यनुपपत्त्या एतदर्थापत्तीतरघटपटाभेद एव सिद्ध्येन्नार्थापत्तिसम्बन्ध्यभेदः। ततश्च तेन भेदमात्रनिषेधासिद्धिः स्यादिति भावः। नन्वस्माभिर्भेदनिषेधान्यथानुपपत्त्या घटपटाभेदो बोध्यत इति नोच्यते। येन तुल्यन्यायतया स्वाभेदं बोधयंती श्रुतिः स्वविषया स्यात्। किं तु "सर्वं सर्वस्मादभिन्न"मिति काचित् श्रुतिरस्ति। तस्यैव ब्रह्मण्यन्यथानुपपत्त्याभेदो बोध्यत इति चेत्तत्राह ॥ न हीति ॥ घटः पटादभिन्न इति विशेषश्रुतिस्तु दूरापास्तेति हि शब्दार्थः ॥ सापीति ॥ सर्वं सर्वस्मादभिन्नमिति कल्प्यमाना श्रुतिरित्यर्थः। तत्र कल्प्यमानायां कस्यांचित् श्रुतौ। अर्थापत्त्यंतरमित्यादिब्रह्मणाभेदनिषेधकमित्यर्थः ॥ तवापीति ॥ सुदूरधावनश्रान्तेत्युक्तरीत्याऽस्माकमनवस्थादातुस्तवापीत्यर्थः। सङ्गृह्णाति ॥ एवं चेति ॥ ॥ अर्थापत्तिरिति ॥ अस्मदुक्तघटपटभेदज्ञानत्वान्यथानुपपत्तिजन्यज्ञानमित्यर्थः ॥ स्वकीयं चेति ॥ घटपटाद्यन्यदीयंभेदं अद्वैतज्ञानप्रतियोगिकं स्वकीयं च स्वरूपतो विषयेण च। कुत इत्यत आह ॥ तं विनाऽयुक्तेरिति ॥ अर्थापत्तेरितरस्माद्भेदं विनात्वदुक्तरीत्या घटपटभेदासिद्ध्या तद्भेदस्य घटपटभेदोपपादकत्वायोगादर्थापत्तिभेदस्यापि विषयीभूतघटपटादिभेदो पपादकत्वादर्थापत्तिविषयकत्वमित्यर्थः। ननु प्रमाणेन प्रमेयसम्बन्ध्यर्थस्तु सिद्ध्यति न प्रमाणसम्बन्धी। चक्षुषा स्वीयरूपवदिति चेन्नत्राह ॥ तवेति ॥ तथा च तदपि न स्यादिति भावः। पूर्वपक्षावसरे घटपटौ भिन्नाविति प्रत्यक्षस्य नियतविषयकत्वेन बाधके स्वस्मिन् बाध्यादैक्य ज्ञानाद्भेदाग्रहणेपि ज्ञानान्तरेण बाध्यबाधकयोर्भेदग्रहो भविष्यतीत्यस्माभिराशङ्कितेऽनवस्थोक्ता तामिदानीं परिहरति ॥ कथं चेति ॥ साक्षिणा साक्षिरूपज्ञानान्तरेण ॥ ग्रहणादिति॥ स्वेनैवेति शेषः ॥ अन्यथेति ॥ जीवस्वरूपभूते साक्षिणीतरभेदस्य स्वेन ग्रहणानङ्गीकार इत्यर्थः ॥ संशयादिरिति ॥ अहं घटो वा नवेति संशयो घट एवेति विपर्ययो वा स्यादित्यर्थः। उपसम्हरति ॥ तस्मादिति ॥ ॥ सामान्येति ॥ सामान्येन द्वितीयमात्रं निषेद्धुं प्रवृत्ताया "एकमेवाद्वितीयं नेहनाने"ति श्रुतेरित्यर्थः ॥ विशेषविषयेणेति ॥ द्वितीयविशेषस्य घटादेः सत्त्वग्राहिणा प्रत्यक्षेणेत्यर्थः ॥ आहवनीयशास्त्रस्येति ॥ अधिकरणं तु पूर्वमुपन्यस्तं द्रष्टव्यम्। तथाच "आहवनीये जुहोती"ति होममात्रं प्रत्याधारत्वेन प्राप्तस्याहवनीयस्य "पदे जुहोती"ति सोमक्रयणार्थं नीयमाना या गोःपदे होमविशेषविधायकशास्त्रविहितहोमेतरपरत्वं यथा। एवं प्रत्यक्षादिप्रमाणगृहीतेतरसमाधिकरूपद्वितीयनिषेधपरत्वेन संङ्कोच एव न्याय्यो न तु सामान्य श्रुत्या विशेषविषयकप्रत्यक्षस्य बाधः। तथात्वे आहवनीयशास्त्रेणैव पदशास्त्रस्य बाधापत्तेरित्यर्थः। सामान्येन प्रवृत्तस्य प्रमाणस्य तद्विरोधिविशेषप्रमाणविषयेतरविषयकत्वानङ्गीकारेऽतिप्रसङ्गमाह॥ अन्यथेति ॥ ॥ अनियतविषयेति ॥ प्रतियोगिविशेषानुपादाने नानियतविषयत्वाद्धटोपि घटो न पटोपि पटो न ततोऽभिन्न इत्यर्थसम्भवेन सामान्यश्रुतिरित्यर्थः ॥ सर्वमिति ॥ घटोपि घटाद्भिन्न इति सर्वं सर्वस्मादित्यर्थः ॥ अद्वैतवाक्यवदिति ॥ घटपटौ भिन्नाविति बाधकत्वेनाभिमतात्प्रक्षज्ञानाद्बाध्यत्वेनाभिमतमैक्यज्ञानं भिन्नमित्यग्रहणात्। तत्र लब्धपदा श्रुतिस्तयोस्तावदैक्यं गृह्णाति। ततश्च निर्बाधा श्रुतिः सर्वाद्वैते पर्यवस्यतीति न्यायेनेत्यर्थः ॥ तज्ज्ञानतद्विषयाणां तेभ्यो भेदमिति ॥ अद्वैतवाक्यविषयकज्ञानादद्वैतवाक्यविषकज्ञानस्य अद्वैतवाक्यजन्यज्ञानादद्वैतवाक्यजन्यज्ञानस्य अद्वैतवाक्यादद्वैतवाक्यस्य अद्वैतज्ञानविषयाद्वैतादद्वैतस्य चेत्येवं तज्ज्ञानतद्विषयाणां तेभ्यो भेदमित्यर्थः ॥ आदाविति ॥ स्वस्मिन्स्वाभेदग्राहकप्रमाणप्रवृत्तेः पूर्वमित्यर्थः ॥ निर्बाधमिति ॥ स्वस्मिन् स्वभेदग्राहकं प्रतिबाधकत्वेनाभिमतस्य स्वस्मिन्स्वाभेदग्राहकस्य प्रमाणस्य प्रथमप्रवृत्तेन स्वस्मिन्स्वभेदग्राहकेणैव बाधितत्वाद्भेदग्राहकं नेति नेतीत्यादिकं निर्बाधमित्यर्थः ॥ सर्वभेद इति ॥ घटात्पटस्य पटाद्धटस्येत्येवं सर्वभेद इत्यर्थः ॥ स्यादिति ॥ तथा च सामान्यविषयाया नेति नेतीति श्रुतेर्विशेषविषयेण स्वस्मिन्स्वाभेदग्राहकेण प्रत्यक्षेणाहवनीयशास्त्रस्य पदशास्त्रेणेव संङ्कोच एव न्याप्य इत्येव समाधानं वक्तव्यम्। तदस्माकमपि तुल्यमिति भावः। यदुक्तं सर्वं खल्विदं ब्रह्मेत्याद्यद्वैतश्रुतिस्तज्ज्ञानं वा नियतविषयकभेदग्राहिप्रत्यक्षेणादावैक्यं गृह्णाति। पश्चान्निर्बाधा श्रुतिः सर्वाद्वैतं बोधयतीति तदुयुक्तम्। शब्दतद्बुद्ध्योर्विरम्यव्यापारप्रसङ्गात्। तस्य चेतनधर्मत्वेन जडयोः शब्दतद्बुद्ध्योरयोगात्। अतो न क्रमेणाभेदबोधनं युक्तमित्याह ॥ किं चेति ॥ स्थित्वा स्थित्वार्थबोधनविषयीकरणादिरूपो व्यापारो विरम्यव्यापारः। उक्तदोषपरिहारंमाशङ्कते ॥ नन्विति ॥ सर्वं खल्विदं ब्रह्मेत्यादि श्रुतितस्तावत् घटपटादिसर्वाद्वैतविषयिणी बुद्धिरेकदैव भवति अतो न शब्दबुद्ध्योर्विरम्यव्यापारः एवं सर्वाभेदबोधनानन्तरं तज्ज्ञाने घटपटौ भिन्नाविति प्रत्यक्षबाधेन पुरुषाणामप्रामाण्यशङ्कायां श्रुतिस्तावत्प्रत्यक्षेणादावेकीभवति पश्चान्निर्बाधा श्रुतिः सर्वाद्वैतं बोधयति अतः प्रामाण्यं युक्तमित्येवं तत्तद्विषयप्रत्यक्षबाधनिरासक्रमनिबन्धनः प्रामाण्यग्रहक्रमः पुरुषाणामेव भवत्यतस्तेषामेव विरम्यव्यापारो न शब्दबुद्ध्योरिति भावः। यदुक्तं श्रुत्या घटपटादिसर्वाभेदविषयिणी बुद्धिरेकदैव जायत इति तदयुक्तम्। सर्वं खल्विदं ब्रह्मेति श्रुत्या आदौ ब्रह्मण्येव सर्वाभेदविषयिण्या बुद्धेर्जायमानत्वादनन्तरं यद्यदभिन्नाभिन्नं तत्तेनाभिन्नमिति व्याप्त्यन्यथानुपपत्त्यैव घटपटाद्यभेदस्य कल्प्यमानत्वादतो घटपटादिसर्वाभेदविषयिणी बुद्धिः श्रुत्यैवादौ भवतीत्युक्तमसदित्याह ॥ मैवमित्यादिना ॥ ननु तर्हि मास्तु घटपटाद्यभेदस्य श्रुत्या बोधः। ब्रह्मणि सर्वाभेदस्तावत् श्रुत्या बोध्यते पश्चादन्यथानुपपत्त्या घटपटाद्यभेदो बोध्यत इत्येवाङ्गीक्रियत इति चेत्तत्राह ॥ प्रथमेति ॥ ॥ भेदेति ॥ घटादौ ब्रह्म भेदस्य प्रत्यक्षेणैव दृश्यमानत्वादित्यर्थः ॥ कल्पकाभेद इति ॥ उक्तव्याप्तिद्वारा घटाद्यभेदकल्पके आदौ श्रुत्या बोधिते ब्रह्मणि सर्वाभेद इत्यर्थः। ब्रह्मणि सर्वाभेदाभावे उक्तव्याप्त्यन्यथानुपपत्तेः परेण वक्तुमशक्यत्वाद्धटपटाद्यभेदकल्पकत्वं तस्येति भावः। न्याय्या न्यायप्राप्ता वक्तव्या॥ स एवेति ॥ घटपटाद्यभेदकल्पको ब्रह्मणि सर्वाभेद एवेत्यर्थः ॥ प्रत्यक्षेति ॥ घटादेः सर्वभेदग्राहकप्रत्यक्षेत्यर्थः ॥ कल्पनेति ॥ ब्रह्मणि सर्वाभेदमूलकोक्तव्याप्त्यन्यथानुपपत्तेरित्यर्थः। येन चरमबुद्ध्याद्यभेदकल्पनेन। तद्द्वारा चरमबुद्ध्याद्यभेदद्वारा। सर्वाभेदो घटपटाद्यभेदः। खण्डनखण्डनं विष्णुदासाचार्यकृतो ग्रंथविशेषः। उपसम्हरति ॥ तस्मादिति ॥ "एकमेवाद्वितीय" मित्यादिश्रुतयः समाधिकराहित्यपरा इत्यर्थः।

   ॥ द्वैतप्रत्यक्षस्याद्वैतश्रुतिबाधकत्वखण्डनभङ्गविवरणम्॥

\</1-2-4\>

\<1-2-5\>  
   न्यायामृतप्रकाशः

 पूर्वंमानान्तराविरुद्धः पूर्वोत्तराविरुद्धश्चार्थो वर्णनीय इत्युक्तम्। तत्रैकमेवेति श्रुतेर्मानान्तरेण प्रत्यक्षेण विरोधमुक्त्वा पूर्वोत्तरविरोधं चाह ॥ किं चेति ॥ बृहदारण्यकवाक्यमिदम्। अद्वैतो भवतीत्यत्र द्वितीयमात्रनिषेधे सलिलादिपदेन विरोध इति सम्बन्धः। सदेवेति छांदोग्यवाक्यं पूर्वेण एकमेवेत्यतः पूर्ववाक्येन। ननु द्वैतस्य सत्यत्वं न सिद्ध्यतीति चेत्तत्राह ॥ प्रामाण्यस्येति ॥ ॥ लक्षणादिनेति ॥ विरुद्धधर्मप्रतिपादकवाक्यस्य भागत्यागलक्षणयाऽद्वैतपरत्वम् ॥ अतात्विकेति ॥ अतात्विकभेदेत्यर्थः। तद्विरोधेन अद्वैतवाक्यविरोधेन ॥ विपरीतमिति ॥ अद्वैतवाक्यस्य द्वैतवाक्यविरोधेनाप्रमाण्यादिकमित्यर्थः। ननु निषेध्यभेदप्रापकतया पूर्वस्य भेदप्रत्यक्षादेः परेण तन्निषेधकेनाद्वैतवाक्येनापच्छेदन्यायेन बाधोस्त्विति चेत्तत्राह ॥ अपच्छेदेति ॥ अत्र चाद्वैतागमस्य पूर्वं भेदप्रापकं वाक्यमुपजीव्यम्। न ह्यपच्छेदे पूर्वमुपजीव्यमिति निरस्तमित्यर्थः। अपच्छेदन्यायमङ्गीकृत्याप्याह ॥ तेनेति ॥ परेणाभेदागमेनेत्यर्थः। अस्माभिरद्वैतवाक्यस्य पूर्वोत्तरद्वैतवाक्यविरोध उक्तोस्ति तत्रापच्छेदन्यायेन परोणाद्वैतवाक्येन पूर्वस्य सदेवेत्यादेर्द्वैतवाक्यस्य बाधेपि परस्योत्तरत्र तदैक्षतेत्यादेर्न बाध इत्यर्थः। पूर्वस्यापि द्वैतागमस्य न परेण बाध इत्याह ॥ पूर्वस्यापीति ॥ नन्वनुवादकत्वान्ना द्वैतागमानां सलिलेत्यादिपूर्वोत्तरवाक्यानां स्वार्थे तात्पर्यमित्यत आह ॥ न चेति ॥ मध्यस्तं संदष्टम्।

 ॥ उपांशुयाजेति ॥ द्वितीयाध्याये द्वितीयपादे चिन्तितं "पौर्णमासीवदुपांशुयागः स्यादि"त्यत्र दर्शपौर्णर्मामासयोराम्नायते "जामि वा एतद्यज्ञस्य क्रियते यदन्वंचौ पुरोडाशौ उपांशुयाजमन्तरा यजति। विष्णुरुपांशु यष्टव्योऽजामित्वाय प्रजापतिरुपांशु यष्टव्योऽजामित्वाय अग्नीषोमावुपांशु यष्टव्यावजामित्वाये"ति। तत्र संशयः। विष्णवादिवाक्येषु त्रिषु यागविधयः उपांशुयागवाक्यं तु तत्समुदायानुवादः उतोपांशुयागवाक्ये यागाविधिः विष्ण्वादिवाक्यत्रयं तदर्थवाद इति। तत्र विष्ण्वादिवाक्येषु तव्यप्रत्ययश्रवणात् "यद्ध्रुवायामाज्य"मिति ध्रुवाज्यरूपद्रव्यसत्त्वात् विष्णवादिरूपदेवताश्रवणेन द्रव्यदेवतात्मकरूपलाभाच्च तेष्वेव विधयो न तूपांशुयागवाक्ये वर्तमानापदेशात्। "ध्रौवं साधारणद्रव्य"मिति साधारणध्रौवाज्यरूपद्रव्यलाभेपि देवताया अलाभाच्चेति तद्यागत्रयसमुदायानुवाद इति पूर्वपक्षः।

 सिद्धांतस्तु जामिता वा एतदित्याद्युपक्रमे पुरोडाशद्वयनैरन्तर्यप्रयुक्तजामितादोषसंङ्कीर्तनेन तन्निर्हरणाय तदन्तराले पुरोडाशद्रव्यककर्मभिन्नं किञ्चित्कर्मविधित्सितमिति प्रथममेवावगमात् जामितादोषोपसम्हाराच्च तदुभयसंदष्टं विष्णवादिवाक्यं उपांशुयाजवाक्यविहितयागस्तावकतयार्थवादः। न चोपांशुयाजवाक्ये विधिप्रत्ययो न श्रूयत इति वाच्यं लकारव्यत्ययांगीकारात्। विष्ण्वादिवाक्यस्थतव्यप्रत्ययैतद्वाक्यस्थलटोर्वा विनिमयांगीकारात्। द्रव्यं तु ध्रौवाज्यं मान्त्रवर्णिको विष्णवादिरेव देवतेति न रूपालाभः। यथोक्तम्। "ध्रौवं साधारणं द्रव्यं देवता मान्त्रवर्णिकी"ति।

 ॥ इदंशब्देति ॥ इदमस्येति व्याख्यानान्तरमस्य न संमतमित्याशयः। इदं एकमेव सदेव सच्छब्दोदितब्रह्मात्मकमेवासीदित्यर्थः। सदभेदेन सच्छब्दोदिब्रह्मात्मकत्वेन। तन्निषेधे द्वितीयस्य सत्त्वनिषेधे। ननु न व्याघातः अद्वितीयपदेन द्वितीयस्य सत्त्वनिषेधेपि तदनुसारेण सदेवासीदित्यस्यापीदं सर्वमसदासीदित्यर्थो वर्ण्यत इति मंदाशङ्कां परिहरति ॥ न हीति ॥ ॥ सविशेषणे हीति ॥ जगति नासीदित्युक्तासत्त्वस्य बाधितत्वात्सद्व्यतिरिक्तत्वमुपसंङ्क्रामीत्यर्थः ॥ सदात्मकत्वमिति ॥ सदात्मकतया आसीदित्यर्थः। किं चैकमेवाद्वितीयमित्यत्र मिथ्यात्वबोधकशब्दः क इति विचारयति ॥ किं चेति ॥ ॥ प्रजामिति ॥ एका देवता प्रजां रक्षति एका अन्या ऊर्जमन्नं रक्षतीत्यर्थः। एकः एकत्वसंख्याविशिष्टो भगवान्। अत्र संख्यार्थकबहुशब्दप्रतिद्वन्द्वी एकशब्दः संख्यार्थक एवेति इति भावः। एवमुपपादितान् एकशब्दार्थान् अन्यत्वादीन् प्रकृते भगवति योजयति ॥ सम्भवंति चेत् ॥ ॥ एकत्वसंख्येति ॥ एकत्वसंख्यारूपगुणविधिरित्यर्थः। ननु संख्यादिरहिते गुणादावप्येकशब्दप्रयोगान्न तदर्थकत्वमित्यत आह ॥ मन्मत इति ॥ गुणादिषट्कस्य निर्गुणत्वप्रक्रियामनङ्गीकर्तुरित्यर्थः। ॥ अत एवेति ॥ एकशब्दस्यान्यत्वाद्यर्थत्वादेवेत्यर्थः। द्वितीयाभावाद्यर्थत्वे तु विरोधिद्वितीयं नोच्येतेत्यर्थः ॥ जगदिति ॥ तेजः प्रभृतीत्यर्थः ॥ ऐक्येति ॥ ऐक्यादिबोधकैस्त्रिभिरेकादिपदैः ॥ कर्मधारय इति ॥ द्वितीयं न भवतीत्यऽद्वितीयमिति तत्पुरुषरूपकर्मधारय इत्यर्थः ॥ बहुव्रीहिर्वेति ॥ न विद्यते द्वितीयं यस्येति बहुव्रीहिर्वेत्यर्थः ॥ प्राथम्येनेति ॥ नञ्द्वितीयपदयोः श्रूयमाणत्वेन तयोरेव समासस्य प्रथमोपस्थितत्वेन मुख्यार्थकत्वात्तदपेक्षयाऽन्यपदार्थप्रधानत्वेनामुख्यतया तदनाश्रयणादित्यर्थः। अद्वितीयमित्यत्र द्वितीयं नास्तीति प्रसज्यप्रतिषेधार्थत्वे भगवद्विशेषणत्वाभावेन एकमेवेत्येतद्भगवत्परं अद्वितीयमित्येतज्जगदभावप्रतिपादकमित्यर्थभेदेन वाक्यभेदः स्यात् अतः पर्युदासार्थत्वमाश्रयणीयं तथा च भगवद्विशेषणत्वोपपत्तिरित्याह ॥ द्वितीयादिति ॥ ॥ अनपुंसकस्येति ॥ यथा "सुडनुपुंसकस्ये"त्यत्र सुट् सर्वनामस्थानसंज्ञो भवति नपुंसकस्य तु न भवतीति प्रसज्यप्रतिषेधार्थत्वे वाक्यभेदापत्त्या नपुंसकादन्यस्य शब्दस्य पुरतः प्राप्तः सुट् सर्वनामस्थानसंज्ञ इति पर्युदासाश्रयणेनैकवाक्यत्वमाश्रितं वैयाकरणैः तद्वदित्यर्थः।

 ॥ नार्षेयमिति ॥ दशमाध्यायेऽष्टमपादेप्रथमाधिकरणे चिन्तितम्। चातुर्मास्येषु महापितृज्ञे श्रूयते "आश्रावयेति चतुरक्षरं अस्तु श्रौषडिति चतुरक्षरम्। यजेतिद्व्यक्षरं द्व्यक्षरो वषट्कार" इत्यनन्तरं "नार्षेयं वृणीते न होतार"मिति। तत्र संदेहः। किमयं प्रतिषेधः पर्युदासो वेति। तत्रेष्टत्वाविशेषण महापितृयज्ञे दर्शपौर्णमासविध्यंतप्राप्तौ आर्षेयहोतृवरणयोः सत्त्वेन तयोरप्यत्र प्राप्तौ आर्षेयवरणं न कर्तव्यमित्ययं प्रतिषेध एवेति पूर्वपक्षः। सिद्धांतस्तु पर्युदास एवेति। एकवाक्यत्वात् प्रतिषेधत्वे हि पितृयज्ञे लोकतः शास्त्रतो वा आर्षेयादिवरणप्रसक्त्यभावेन निषेधोऽप्रसक्तस्यैव स्यात्। अस्तु श्रौषडित्यादिमन्त्राः कार्याः आर्षेयवरणं न कार्यमिति वाक्यभेदापत्तेश्च। अत आर्षेयादिवरणभिन्नं आश्रावयेत्यादिमन्त्राद्यंगजातं कार्यमित्येवं पर्युदास एवेति।

 ॥ एकवाक्यत्वेति ॥ एकादिपदैरित्यर्थः ॥ वाक्यभेदेति ॥ एकमेव ब्रह्मास्ति द्वितीयं नास्तीत्यर्थद्वयप्राप्त्या वाक्यभेदः स्यादित्यर्थः। अतो द्वितीयादन्यत् अद्वितीयमिति पर्युदासेंगीकार्ये न द्वितीयाभावसिद्धिरिति भावः ॥ अघटमिति ॥ यथा घटाभावविशिष्टं भूतलमित्यत्र घटाभावस्य सत्त्वं प्रतीयत एवं द्वितीयाभावविशिष्टस्य सत्त्वबोधेन विशेषणस्य द्वितीयाभावस्य सत्त्वमावश्यकमित्यर्थः। ननु विशेषणीभूतद्वितीयाभावस्यापि द्वितीयत्वादेव निषेधः किं न क्रियत इति चेत्तत्राह ॥ तस्यापीति ॥ प्रामाण्यस्यौत्सर्गिकत्वेन द्वितीयस्य वियदादिनिषेधस्य सत्तां बोधयित्वा पुनर्द्वितीयत्वेन तस्यापि निषेधे व्याघात इत्यर्थः।

 ॥ छागोवेति ॥ षष्ठाध्यायेऽष्टमपादे अंतिमाधिकरणे चिन्तितं "छागो वा मन्त्रवर्णादि"त्यत्र। ज्योतिष्टोमे श्रूयते "अग्नीषोमीयं पशुमालभेते"ति। तत्रायमापाततया श्रुतः पशुः यः कोपि वा छागोवेति संशये विशेषाश्रवणाद्यः कोपीति प्राप्ते "छागस्य वपाया मेदसोनुब्रूहीत्याहे"ति मन्त्रवर्णे विशिष्य छागोक्तेः छाग एवोपलब्धव्य इति सिद्धांतः। यथोक्तम्।

  "अग्निष्टोमपशुः कोपि छागो वेति च संशये।  
  विशेषाश्रवणात्कोपि छागो मन्त्रे विशषेणादि"ति।

 ॥ इहापीति ॥ अद्वितीयमित्यत्रापि द्वितीयस्य मिषत्त्वेनैव निषेधः। कुतः छागो वेति न्यायेन "आत्मावा" इत्यादि वाक्यान्तरे तथैव निषेधदर्शनादित्यर्थः ॥ अग्र इति ॥ अत्यंताभावस्य नित्यत्वेन सदा सत्त्वादग्र इति विशिष्योक्तिर्व्यर्थेत्यर्थः । प्रागभावोक्तिरिति ॥ अद्वितीयमित्यत्र नञा द्वितीयप्रतियोगिकप्रागभावोक्तिरित्यर्थः। अत्र चाग्र इति पदं सार्थकम्। प्रागभावस्याग्र एव सत्त्वादिति भावः ॥ मिथ्यात्वेति ॥ प्रागभावप्रतियोगित्वेन मिथ्यात्वस्याद्वितीयपदेनालाभादित्यर्थः॥ अविद्येति ॥ तत्र प्रागभावप्रतियोगित्वाभावेन मिथ्यात्वाभावापत्तेरिति भावः। ननु प्रकृतसमानद्वितीयार्थकत्वव्याख्यानं संङ्कोच्च रूपमेव तस्य सामान्यतो द्वितीयमात्रनिषेधकत्वादित्यत आह ॥ न त्विति ॥ प्रकृतसमानद्वितीये व्युत्पन्नतया वाचक एव न तु संङ्कोच इत्यर्थः। वाचकत्वज्ञापकबहुलप्रयोगद्भावादित्याह ॥ लोक इति॥ प्रकृतसमानद्वितीयार्थत्वमनङ्गीकृत्य द्वितीयमात्रार्थकत्वे बाधकमाह ॥ द्वितीयशब्देनेति ॥ ॥ सर्वेति ॥ सजातीयविजातीयसर्वेत्यर्थः ॥ विजातीयेति ॥ विजातीयद्वितीयेत्यर्थः ॥ अभ्यधिकराहित्येति ॥ समनिषेधेन कैमुत्यलब्धार्थोक्तिः द्वितीयाभावस्येति। द्वितीयाभावस्य सत्त्वे तस्यैव, द्वितीयत्वात् द्वितीयमात्राभावासिद्धिः। असत्त्वे द्वितीयस्य सत्त्वेन तदभावासिद्धिरित्यर्थः। अद्वितीयशब्दस्य समराहित्यार्थकत्वमेव न तु द्वितीयमात्रनिषेधार्थकतेत्येतद्विष्णुदासाचार्यवचनसंमत्या द्रडयति ॥ उक्तं चेति ॥ सङ्गृह्णाति ॥ तस्मादिति ॥ सविता एक एवाद्वितीयः प्रकाशादिनाऽसम इत्यर्थः ॥ एकमेवेति ॥ \`सदेव सोम्येदमग्र आसीदेकमेवाद्वितीय'मित्यपि वाक्यमित्यर्थः। एकमेवाद्वितीयमित्यादेस्त्वद्रीत्या सजातीयनिषेधाद्यर्थकत्वमपि व्याख्येयमिति श्रद्धा चेद्वयमित्थं सजातीयादिनिषेधपरत्वेन व्याकुर्म इत्याह ॥ किं चेति ॥ तत्सजातीयं च निषिध्यते। तेभ्यो गुणादिभ्यो भेदश्च निषिध्यत इति योज्यम्।

  ॥ एकमेवाद्वितीयमिति श्रुत्यर्थविवरणम्॥  
\</1-2-5\>

  \*\*\*\*\*\*\*\*\*\*\*\* proof completed \*\*\*\*\*\*\*\*\*\*\*\*\*

Jaya Gurudatta  
न्यायामृतम्।  
न्यायामृतप्रकाशः(comm)

\<1-2-6\>  
   न्यायामृतप्रकाशः

 द्व्येकयोरिति ॥ "द्व्येकयोर्द्विवचनैकवचने"द्वित्वैकत्वयोरेते स्त इत्यर्थः। अत्र भावप्रधाननिर्देशाभावे द्व्येकेषामिति स्यादिति भावः। मास्तु भावप्रधानो निर्देशः नानाशब्द एव पृथक्त्ववाचीति कैयटसम्मति माह ॥ लोक इति ॥ ननु समस्तजगन्निषेधे किं बाधकमित्यतः पूर्वोक्तज्ञापकमाह ॥ यदेवेहेति ॥ यदेव ब्रह्मरूपमिह लोके वर्तते तदेवामुत्र स्वर्गदौ वर्तते तदेवेहाप्यस्तीति इदमदःशब्दोदितलोकस्वरूपमङ्गीकृत्य तदुभयरूपलोकस्थितब्रह्मणोऽभेदोक्तेः। अन्यथा सर्वजगन्निषेधाङ्गीकारे इदं चादश्च लोकादिकं नेति श्रूयते उक्तिसौष्ठवादित्यर्थः॥ गुरुतरविचित्रेति ॥ कार्यभेदेनेत्यादेस्तत्प्रसक्तेरित्यन्वयः। यथा लोके घटपटादिप्रासादादिनानाविजातीयकार्यभेदेन तत्कारणभेदः एवं विचित्रानेककार्यभेदेन तत्कारणे ब्रह्मण्यपि भेदः प्रसक्तः। तथा गजतुरगादिनियंतॄणां स्थलजलादिभिन्नस्थानगतानां च लोके भेदस्य दर्शनात् प्रकृते "यः पृथिवीमन्तरो यमयती"त्यादिनियम्यानां "यः पृथिव्यां तिष्ठन्नि" त्यादिस्थानानां च भेदस्य सत्त्वादनुमानेन भेदप्रसक्तिरस्त्वित्यर्थः। श्रुत्या प्रत्यक्षेण तत्प्रसक्तिरस्तीत्याह ॥ यदेकमिति ॥ ॥ अपर्यायेति ॥ घटपटयोरपर्यायशब्दवाच्यत्वेन भेदोस्ति अभेदे एकतरपरिशेषापत्त्या घटपटयोस्तदभावेन भेददर्शनाज्ज्ञानानन्दादिगुणेष्वपि भेदप्रसक्तिरित्यर्थः। जगज्जन्मादिकारणे गुरुतरविचित्रकार्यभेदेनेत्यादिविशिष्ट तत्प्रसक्तिर्न कथ्यते किं नामेत्यत आह ॥ सर्वत्रेपि ॥ जगज्जन्मादिकारणे ब्रह्मणि अन्तर्यामिणि अवतारेषु गुणगुण्यादौ ज्ञानानन्दादौ सर्वत्रापि श्रुतितात्पर्यापरिज्ञानेन स्वगतभेदप्रसक्तेः। केयं श्रुतिर्यत्तात्पर्यापरिज्ञानेन तत्प्रसक्तिरित्यत उक्तं ॥ अन्योंतर इति ॥ अन्तर्यामिणि प्रयुक्तान्यादिशब्दतात्पर्यापरिज्ञानेन तत्र भेदप्रसक्तिरित्यर्थः। आदिपदेन "इन्द्रो मायाभिः पुरुरूप ईयते" \`आनन्दं ब्रह्मणः' \`यस्य ज्ञानमयं तपः' \`परास्य शक्तिः' \`बृहंतो ह्यस्मिन्गुणा' इत्यादिश्रुतिग्रहणम्। एतत्तात्पर्यापरिज्ञानेन सर्वत्रावतारादिषु भेदप्रसक्तिर्द्रष्टव्येति साम्प्रदायिकोर्थः। अन्ये तु सर्वत्रेत्यस्य स्वगतभेद प्रतिपादकत्वेनापाततः प्रतीतासु श्रुतिष्वित्यर्थ इत्याहुः। नेहनानेति वाक्यस्य बृहदारण्यककाठकयोः सत्त्वादुभयत्रापि विशिष्य स्वगतभेदप्रसक्तिमाह ॥ किं चेति ॥ ॥ ज्ञानादीति ॥ घटपटयोरिव भिन्नधर्माश्रयत्वाद्धर्मिणोपि तत्प्रसक्तिरिति ध्येयम्। न च भिन्नरूपादिधर्माश्रयेपि घटे एकत्वदर्शनाद्धर्मभेदो न धर्मिभेदप्रयोजक इति वाच्यम्। तथापि संन्देहानिस्तारादिति द्रष्टव्यम्। श्रुतिविशेषे स्वगतभेदनिराकरणं तवापि सम्मतमित्याह ॥ दृष्टश्चेति ॥ ॥ एको देव इति ॥ एक इत्यनेन स्वगतभेदस्य निषेधस्त्वया कृतो दृष्टश्चेत्यर्थः। भारते सम इत्यनेन स्वगतभेदनिषेधः ॥ अन्यथेति ॥ स्वगतभेदस्य सर्वथाप्रसक्त्यभावे ब्रह्मणोपि निर्भिन्नत्वरूपाखंडत्वप्रतिपादकस्याखंडवादस्यानारम्भः स्यादित्यर्थः। अनुभूतिः ब्रह्म हेत्वंतरमाह ॥ उपाधीति ॥ उपाधिभेदं विनाऽज्ञायमानभेदत्वादित्यर्थः। अनूभूतौ भेदो ज्ञायमानः पटानुभूतिर्घटानुभूतिरित्युपाधिभेदेनैव ज्ञायते न तमन्तरेण अतः स्वत एव भेदेनैवाज्ञायमानत्वादित्यर्थः। प्रत्युताऽस्मदुक्तमर्थमनङ्गीकृत्य सर्वजगन्निषेधाङ्गीकारे तवैवाप्रसक्तप्रतिषेध इत्याह ॥ प्रत्युतेति ॥ नन्वस्तु नानाशब्दो भेदार्थः तथापि प्रतियोगिविशेषानुपादानाद्भेदमात्रं ततः प्रतीयत इति भेदमात्रनिषेधः पर्यवस्यतीत्यत आह ॥ इहेति ॥ इदं शब्द एव प्रतियोगिविशेषोपस्थापक इत्यर्थः। ननु सप्तम्यंतेदंशब्दस्याधिकरणपरत्वान्न तस्य प्रतियोग्युपस्थापकत्वमतो निषेधप्रतियोगित्वेन जगदेवादन्वेतीत्यत आह ॥ इमाविति ॥ स्निग्धौ स्नेहवंतौ। तत्रैकाधिकरण कैकप्रतियोगिक एव स्नेहः प्रतीयते न त्विदंशब्दनिर्दिष्टपुरुषद्वयभिन्नपुरुषप्रतियोगिकः अथास्मिन्ग्रामे न विरोध इत्यत्र एतद्ग्रामाधिकरणकै तद्ग्रामस्थपुरुषप्रतियोगिक एवाविरोधः प्रतीयते न तु ग्रामांतरस्थपुरुषप्रतियोगिक इत्यर्थः। तथा च इह ब्रह्मणीति सप्तम्यास्तृतीयात्वेन विपरिणामः। इह ब्रह्मणा स्वप्रतियोगिके भेद इति यावत् नास्तीत्यर्थो द्रष्टव्यः। सर्वभेदनिषेधे स्वव्याहतिश्चेत्याह ॥ विधेयेति ॥ विधेयेन नानात्वनिषेधेन उद्देश्यस्य तदाधारब्रह्मणो भेदावश्यंभावात् अन्यथा विधेयत्वोद्देश्यत्वयोरयोगात्। तथा नानात्वस्य निषेध्यत्वं तदभावस्य निषेधत्वं च भेदं विना न युक्तमिति भावः। ननु तर्हीह ब्रह्मणि अस्माद्ब्रह्मणः सकाशान्नानात्वं नास्तीत्येतावतैव पूर्णत्वात्किञ्चन शब्दो व्यर्थः तेन भेदमात्रनिषेधप्रतीतेरित्यत आह ॥ किञ्चनेति ॥ आदिशब्देन पृथिव्याद्यंतर्यामित्वादिसङ्ग्रहः। ब्रह्मणि प्रसक्तानेकभेदपर एव किञ्चनशब्दो न भेदमात्रपर इत्यर्थः ॥ अन्यथेति ॥ किञ्चनशब्दस्य सर्वभेदपरत्वे इत्यर्थः ॥ उक्तेति ॥ विधेयोद्देश्यादिभेदस्यावश्यकतया सर्वभेदनिषेध व्याघात इत्युक्तेत्यर्थः। एवं नानाशब्दस्य भेदपरत्वमङ्गीकृत्योपपादितम्। इदानीं भवितृप्राधान्येन भिन्नवस्तुवाचित्वमभ्युपेत्याह ॥ भवित्रिति ॥ ॥ प्रकृतेति ॥ पूर्वं प्रकृतेत्यर्थः। इह ब्रह्मणि धर्मावयवादिकं नाना भिन्नं नास्तीत्येवंपर एव न तु भिन्नजगन्मात्रप्रतिषेधपर इत्यर्थः। सर्वनाम्नः प्रकृतपरत्वे उदाहरणमाह ॥ सर्वेभ्य इति ॥ तत्र सर्वशब्दस्य प्रकृतस्वर्गपरत्वमेव न पश्वादिसर्वपरत्वमित्यर्थः। एतच्चेपपादितं प्राक्। उद्देश्यसमर्पकस्य प्रकृतपरत्वमुपपादयति ॥ व्रीहीनिति। "व्रीहीनवंहती"त्यत्र व्रीहीनुद्दिश्यावहननं विधीयते अत्रोद्देश्यसमर्पकं व्रीहिपदं "चतुरो मुष्टीन्निर्वपती"ति चतुर्मुष्टिनिर्वपनीयतया पूर्वं प्रकृता अपूर्वसाधनीभूता एव ग्राह्या नान्ये गृहस्था इति निर्णीतमित्यर्थः व्यक्तिविशेषवाचिनः शब्दस्य प्रकृतपरत्वं दृष्टमित्याह ॥ आग्नेय्येति ॥ अग्निप्रकाशिकया ऋचा आग्नीध्रं अग्निविशेषम्।

 तृतीयाध्याये द्वितीयपादे चिन्तितं ज्योतिष्टोमे "अग्न आयाहि वीतये गृणानो हव्यदातये। निहोता सत्सिबर्हिषी"त्याद्याः आग्नेय्यः ऋचः समाम्नाताः। तत्रैव श्रूयते "आग्नेय्या आग्नीध्रमुपतिष्ठत" इति। तत्र संन्देहः किं यया कयाचिदग्निप्रतिपादिकया ऋचा आग्नीध्रोपस्थानं कर्तव्यम् उत प्रकृतानां मध्य एव यया कयाचिदिति। तृतीयया आग्नीध्रोपस्थाने करमतया आग्नेयीमन्त्रस्योक्तत्वेन विशेषानुपादानान्न प्रकृतपरत्वनियम इति पूर्वः पक्षः। अग्नि र्देवता अस्येत्येवं सर्वनामघटितो यौगिकोऽयमाग्नेयी शब्दः अग्न आयाहीति पूर्वप्रकृतामेव व्यक्तिमालम्बते। सर्वनामशब्दानां तद्धटितशब्दानां च संनिहितप्रकृतव्यक्तिपरत्वनिर्णयात् अतः प्रकृतयैव आग्नेय्य ऋचा आग्नीध्रोपस्थानं कर्तव्यमिति सिद्धांतः। विशेषशब्दसमभिव्याहृतसामान्यशब्दस्य प्रकृतविशेषपरत्वं दृष्टमित्याह ॥ घृतेति ॥

 प्रमाणलक्षणे नामधेयपादे चिन्तितं "संदिग्धे तु वाक्यशेषादि"त्यत्र "अक्ताः शर्करा उपदधाति तेजोवैघृत"मिति श्रूयते तत्राक्ता इत्युक्तमंजनं द्रवद्द्रव्येणेति तावत्सिद्धं तद्द्रव्यं किं तैलजलाद्यन्यतमत् उत घृतमिति संन्देहे अक्ता इति सामान्यतः श्रवणाद्यत्किञ्चिज्जलाद्येवेति प्राप्ते अंजनसाधनं द्रव्यं घृतमेव वाक्यशेषे तेजो वै घृतमिति विशेषतो घृतशब्दश्रवणात्। विशेषशब्दसन्निहितसामान्यशब्दस्य प्रकृतविशेषपरत्वात्। अतो घृतेनैवांजनमिति सिद्धांतः।

 एवं धर्मानित्युक्तां युक्तिं सङ्गृह्णाति ॥ एवं चेति ॥ एवं धर्मानिति वाक्यशेषस्य भगवद्धर्मरूपविशेषपरत्वे सतीत्यर्थः। एवमुपपादनेन सिद्धं वाक्यार्थमाह॥ तथा चेति ॥ ॥ सविशेषणेहीति ॥ "सविशेषणे हि विधिनिषेधौ विशेषणमुपसंक्रामतो विशेष्यबाध" इति न्यायादिति भावः। विशिष्टविधेर्विशेषणोपसंक्रमणोदाहरणं दर्शयति ॥ लोहितेति ॥ ऋत्विजां प्रचरणस्य सिद्धतया वैयर्थ्येनाविधेयत्वात्तदुष्णीषस्यापि सिद्धतया वैयर्थ्येनाविधेयत्वात्प्रचरतां ऋत्विजामुष्णीषेषु लोहितत्वं विधीयत इत्यर्थः। नन्वत्र विशेष्यबाधः कथमिति चेदुच्यते। "प्रत्याम्नाच्च वैयर्थ्यात्प्राप्तेरप्राप्तितस्तथा। बाधश्चतुर्विधः प्रोक्तः" इति वचनात् अत्र सिद्धत्वेन वैयर्थ्याद्बाधो द्रष्टव्यः। विशिष्टनिषेधस्य विशेषणोपसंक्रमणोदाहरणं दर्शयति ॥ नजीर्णेति ॥ जीर्णत्वमलवत्त्वविशिष्टवासोनिषेधे नग्नस्यैवान्वयापत्त्या तस्य बाधेन स्नातकवाससि जीर्णत्वरूपं मलवत्त्वरूपं विशेषणं निषिध्यत इति द्रष्टव्यम्। अस्य विशेषणनिषेधोदाहरणत्वसमर्थनं मत्कृतकर्मनिर्णयटिप्पण्यां द्रष्टव्यम्। एकदेशो विशेषणं ॥ सर्वेति ॥ विशिष्टेत्यर्थः। ननु यत्र विशेष्ये बाधस्तत्र तथाऽस्तु प्रकृते च तदभावात्कथमयं न्याय इत्यतोऽत्रापि विशेष्ये बाधं दर्शयति ॥ धर्माणामिति ॥ एवं धर्मानित्यत्र पृथगितीत्यर्थः ॥ तथाचेति ॥ धर्मानङ्गीकृत्य तत्र भेदमात्रनिषेधे सतीत्यर्थः। पूर्वं किञ्चनशब्दः प्रकृतधर्मपरतया व्याख्यातः इदानीं त्वद्रीत्या समस्तविश्वपर एवास्तु तथापि न मिथ्यात्वसिद्धिः। नानाशब्दस्य विनेत्यर्थकत्वात्। तथा च किञ्चन विश्वं इह अव्ययत्वात् ब्रह्मणा नाना विना नास्ति किं तु वह्निं विना धूमो नास्तीत्यादाविव तदविनाभूतं तेन व्याप्तं सत् तिष्ठति इत्यर्थो लभ्यत इत्यभिप्रेत्य नानाशब्दस्य विनार्थत्वे व्युत्पन्नत्वं काशिकाभाष्यादिसम्मत्योपपादयति ॥ किं चेति ॥ विनञ्भ्यामिति ॥ न सहेत्यर्थे नानाञौ प्रत्ययौ भवत इति न सूत्रार्थः। किंतु विनञोरेवेदं विशेषणं न सहेत्यर्थे असहार्थे पृथग्भावरूपार्थ इति यावत् वर्तमानाभ्यां तद्वाचिभ्यां विनञ् इत्येताभ्यां शब्दाभ्यां स्वार्थे असहार्थ इति यावत् ना नाञौ प्रत्ययौ भवतः तथा च वीत्यस्मात्पृथक्त्वरूपनसहार्थात्स्वार्थे नाप्रत्यये विनेत्येतत्पृथग्भाववाचि। तथा पृथक्त्वरूपनसहार्थात् नञः स्वार्थे नाञ्प्रत्यये ञकारलोपे ञित्त्वात्तद्धितेष्वचामित्यादि वृद्धौ प्रकृतिस्थञकारलोपे नानेति सिद्ध्यति। तथा च नाना विनेत्यन योरेकार्थत्वं सिद्ध्यतीत्यर्थः। वृत्तौ काशिकायां। नसहेत्यस्य नानाञ्प्रत्ययार्थत्वनिवारणायाह महाभाष्यकारः ॥ नसहेतीति ॥ तदेव दर्शयति न सहवाचिभ्यां विनञ् इत्येताभ्यामिति। शंकते ॥ कस्मिन्निति ॥ तथात्वे प्रत्ययस्य निरर्थकत्वं स्यादित्यर्थः। उत्तरमाह ॥ स्वार्थ इति ॥ प्रकृत्यर्थ एवेत्यर्थः ॥ नानेति ॥ विष्णुं नाना विनान्यो मोक्षदो नास्तीत्यर्थः ॥ अमर व्याख्यायामिति ॥ पृथग्निनेत्युदाहृतामर व्याख्यानावसरे तट्टीकायां पृथगित्यादेर्विनार्थत्वे उदाहरणानि प्रदर्श्य नानाशब्दस्य विनार्थत्वे "नाना विष्णु"मिति वाक्यमुदाहरणतया प्रदर्शितमित्यर्थः। ननु किञ्चन जगत् विना नास्तीत्येव प्राप्तम्। ब्रह्मणा विनेति प्रतियोगितया ब्रह्मणोऽन्वयः कुत इत्यतः स्मृतौ मया विना नास्तीत्युक्तत्वात्तत्समाख्यया प्रतियोगित्वेन ब्रह्मण एवान्वय इत्याशयेनाह ॥ न तदिति ॥ यद्वा समग्रवाक्यार्थे इयं समाख्येति द्रष्टव्यम्। ननु विनाशब्दस्य प्रतियोग्यपेक्षैव कुतः येन ब्रह्मणः प्रतियोगित्वेनान्वय इत्यतः संबन्धिशब्दत्वादित्याह ॥ विनार्थस्येति ॥ ननु ब्रह्मणा विना नास्तीत्युक्तौ तद्व्यतिरेकेणासत्त्वरूपं मिथ्यात्वमेव लभ्यत इति चेत्तत्राह ॥ न चेति ॥ सङ्गृह्णाति ॥ एवं चेति ॥ परोक्तार्थांगीकारेपि न मिथ्यात्वसिद्धिरित्याह ॥ किं चेति ॥ विशेष्यनिषेधः शेषविधिं गमयतीति न्यायेनाह ॥ ब्रह्मण इति ॥ ननु स्वोपादानं ब्रह्मैव तत्रैव च सत्त्वं निषिध्यत इत्यत आह॥ ब्रह्मेति ॥ अन्यथेति ॥ अन्यत्र सत्त्वाभिप्रायाभावे॥ व्यर्थमिति॥ किञ्चन नास्तीत्येतावता पूर्णत्वादिति भावः। ननु इह ब्रह्मणि किञ्चन नास्तीति निषेद्धुं न शक्यते "यस्मिन्द्यौ"रिति ब्रह्मण्येव सत्त्वश्रवणादिति चेत् तर्हि स्वविरोधादेव तत्र ब्रह्मणि निषेधोपि कर्तुं न शक्यत इत्याह ॥ अथेति ॥ एतद्वाक्यस्य नेह नानेति वाक्यस्य। उक्तमेवार्थं कारिकांतरेण सङ्गृह्णाति ॥ एवं चेति ॥ रामायणे सीतावाक्यं ॥ व्याख्यात्रेति ॥ अत्र यथाप्रभा भास्करेणानन्या तं विना नास्ति तथाऽहं राघवेणानन्या तं विना नास्मीति यादृशी व्याख्या तादृगेव नेह नानेति श्रुतेश्च व्याख्येत्यर्थः। विरुद्धयोर्द्वयोरेकत्र संयोगे इव शब्द इत्यन्वयः अत्र नानाशब्दोत्तरं प्रयुक्त इव शब्दो नानात्वविरुद्धमनानात्वं सङ्गृह्णातीति भावः॥ न त्विति ॥ त्वन्मते भेददर्शिन एवानर्थकथनपरेयं श्रुतिः। तथा च इवशब्देन भेदाभेदाग्रहणे यो नानेव पश्यतीत्येवं भेदवद्दर्शिन एवानर्थ उक्तः स्यान्न तु वस्तुतो भेददर्शिन इति परानिष्टार्थः स्यादित्यर्थः॥ द्वितीयेति । सर्वस्यापि जडाजडस्य शरीरतया ब्रह्मकोटौ निविष्टत्वात् द्वितीयं नास्तीत्यर्थः। अविद्यमानस्य जगदभावस्य ॥ अभिनिवेशेति ॥ यथा मिथ्याभूतेऽनास्था एवं जगत्यप्यनास्था कार्येत्यर्थः। स्वोत्प्रेक्षिता एव पक्षा आहुरित्यन्यापदेशेनोक्ता इति संप्रदायविदः। तत्र द्वितीयपक्षे नाविद्यमानं ब्रुवते वेदा ध्यातुं न वैदिका" इति वचनात् उपासनार्थत्वमयुक्तम्। तथात्वे सृष्ट्यादिवाक्यानामपि तथात्वोपपत्त्या स्वोक्तार्थे तात्पर्याभावापत्तेरित्यस्वरसो द्रष्टव्यः। तृतीयपक्षेऽपि मिथ्यात्वप्रतिपादनं विनापि असारत्वादिज्ञापनेनापि अभिनिवेशाभावस्सिध्द्येदित्यस्वरसो द्रष्टव्य इत्याहुः।

   ॥ नेहनानेति श्रुत्यर्थ विवरणम् ॥  
\</1-2-6\>

\<1-2-7\>  
   न्यायामृतप्रकाशः

 सैन्धवखिल्यो लवणखंडः। तदाश्रयः उदकराश्याश्रयः। ननु समुद्रशब्दस्य खातवाचित्वमयुक्तं "समुद्रं शोषयिष्यामि पद्भ्यां यातुं प्लवंगमा" इति प्रयोगाज्जलराशिपर एव समुद्रशब्द इत्यतः पूर्ववाक्यविरोधमाह ॥ पूर्वत्रेति॥ तथापि समुद्रशब्दस्य जलराशिवाचित्वे किमायातमित्यत आह ॥ न चेति ॥ ॥ नचेश्वरेति ॥ तथा च सैन्धवखिल्यस्थानीयस्य मुच्यमानजीवस्यापि न खातवरुणस्थानीयेश्वराभेद इत्यर्थः ॥ नापीति ॥ खातादिरूपेश्वरस्थितजलराशिरूपपूर्वमुक्तैरपि नाभेद इत्यर्थः। तथाच सैन्धवखिल्यस्य खातादिना तत्रत्यजलराशिना च यथा नाभेदस्तथा जीवस्यापीश्वरेण पूर्वमुक्तैश्चेति भावः ॥ उक्तं चेति ॥ बृहदारण्यकभाष्य इत्यर्थः। अविनाशीवा इत्यादेरर्थो "ज्ञानरूपस्य विज्ञाननाशस्तन्नाश एव तु। इति शून्यमतोच्छित्त्या" इत्याद्यनुव्याख्यानोक्तरीत्या द्रष्टव्यम् ॥ अन्यथेति ॥ एवं यत्र त्वस्येति वाक्यस्य परमतनिरासकत्वाभावे वस्तुस्थितिमात्रकथनपरत्वे चेत्यर्थः॥ धर्मेति ॥ न हि चिन्मात्रावस्थानरूपे मोक्षे त्वन्मतेऽनुच्छिन्ना धर्माः संतीत्यर्थः ॥ अनुच्छित्तिरिति ॥ स्वरूपानाशस्तस्येति भावः। ननु तर्हि यत्र हीति वाक्येऽनुपपत्तिरेव भवतां "यत्र हि द्वैतमिवे"ति श्रुतौ इव शब्दमहिम्ना द्वैतस्यासत्त्वमवगम्यत इति चेत्तत्राह ॥ यत्र हीति ॥ ॥ पररीत्येति ॥ "परसिद्धैर्दूषण"मित्युक्तत्वादिति भावः। तथा च यत्र मिथ्याभूतोपि भेदो भवति तत्र इतर इतरम्पश्यतीत्यादि युज्यते यत्र निवृत्ताविद्यावस्थायां सोपि नास्ति तदा केन कं पश्येदित्यादिरर्थो द्रष्टव्यः ॥ अल्पत्वादिति ॥ यत्र हीति वाक्ये इव शब्दोऽल्पत्वार्थः। अस्वतंत्रो भेदो भवतीत्यर्थः। तदधीनः दुंदुभ्याद्यधीनः। एवं दार्ष्टांतिकेपीति भावः। केवलस्य अप्राकृतदेहेंद्रियादिमतः ॥ ज्ञानेति ॥ ॥ वृत्तिरूपज्ञानेत्यर्थः ॥

  यत्र त्वस्येति श्रुत्यर्थविवरणम्।  
\</1-2-7\>

\<1-2-8\>  
   न्यायामृतप्रकाशः

 यत्तु जीवजडादिकं स्वस्माद्विभक्तं पश्येत्तत्ततोऽन्यदित्युक्ते स्वस्मादविभक्तमेव विभक्तत्वेन पश्यति भ्रांत्येति किं न स्यादित्याशंकावारणाय न हि द्रष्टुरीश्वरस्य दृष्टेर्विपरिलोपो विद्यते नित्यत्वादित्युक्तमिति योज्यम्। ननु द्वैतशब्दार्थभेदं प्रति प्रतियोगित्वेन ब्रह्मणोऽनिर्देशात्कथं स्वस्माद्भिन्नमिति व्याख्यानमित्यत आह ॥ पश्यतीति दर्शनकर्तुरेवेति ॥ दर्शनकर्तृत्वेन प्रकृतस्यैवेत्यर्थः ॥ पदिन्यायेनेति ॥ चतुर्थाध्याये प्रथमपादे चिन्तितं "पदकर्माप्रयोजक"मित्यत्र। ज्योतिष्टोमे "अरुणयैकहायन्या पिंगाक्ष्या गवा सोमं क्रीणाती"तिसोमक्रयणं प्रक्रम्य श्रूयते "षट्पदान्यनु क्रामति सप्तमं पदमध्वर्युरंजलिना गृह्णाती"ति एकहायिन्याः गोः सोमक्रयणदेशं प्रति नयनकाले षट्पदक्रमणानंतरं सप्तमं पदं यद्देशे भवति तद्देशगतपांसुं अध्वर्युरंजलिना गृह्णातीत्यर्थः। तत्र संन्देहः एकहायन्याः गोर्नयनं पदपांसुग्रहणार्थमुत सोमक्रयणार्थमिति। पूर्वपक्षस्तूभयार्थमिति। न च श्रुत्या सोमं क्रीणातिति क्रयणार्थत्वस्यैव श्रवणात् उभयार्थत्वे मानाभावः। क्रयणार्थस्यापि तस्याः नयनस्य संनिधानेनानुपपत्त्या च पदपांसुग्रहणार्थत्वस्यापि सम्भवात्। तथाहि पदपांसुग्रहणं तावदावश्यकं "यर्हि हविर्धाने प्राचीं प्रवर्तयेयुस्तर्हि तेनाक्षमुपांज्यादि"ति सोमधारणार्थस्य शकटस्य हविर्धानसंज्ञिकस्य योऽक्षो दारुविशेषः तदञ्जनं पदपांसुना कर्तव्यमिति विधानात्। पदपांसूनां च पदिनीं पदवतीं पदगताविति धातोर्गमनवतीं गोव्यक्तिं विनानुपपत्तेर्नीयमानतया सन्निधानाद्योग्यत्वाच्च प्रकृता एकहायन्येव पदिनी संबध्यते तस्मादुभयार्थमेव एकहायन्या नयनमिति। सिद्धांतस्तु प्रधानक्रयणार्थमेव नयनं पदपांशुग्रहणं त्वनुषंगसिद्धं अतो न तदर्थत्वं तस्य कल्प्यम्। यथोक्तं तंत्ररत्ने

  "क्रयार्थायाः प्रसङ्गेन पांसुग्रहणसम्भवात्।  
  न दुर्बलप्रमाणेन कल्पनीया तदर्थते"ति।

 एवं चात्र पदिन्यायेनेत्यत्र पूर्वपक्षन्यायोत्राभिप्रेतः यथा पूर्वपक्षन्यायेन पदपांसुषु प्रकृता एकहायनी पदिनी संबध्यते एवमिहापीत्यर्थः।

 यद्वा पदिन्यायेनेत्यस्य पदसंबन्धिन्यायेनेत्यर्थः। यथाज्योतिष्टोमे एकहायन्याः गोः सोमक्रयणार्थं नयनकाले आम्नायते "पदे जुहोती"ति सामान्येन श्रवणाद्यस्यकस्यचित्पशोः पदे जुहोतीति शंकायां प्रकृतत्वादेकहायनीपदमेवात्रविवक्षितं नान्यस्येति निर्णीतमस्ति तन्न्यायेनेहापि दर्शनकर्तृत्वेन पूर्वप्रकृतो भगवानेन यद्द्वैतमित्यत्र भेदप्रतियोगित्वेनान्वेनान्वेतीत्यर्थः। अत्र पदन्यायेनेति पाठकल्पनं पदिन्यायार्थाज्ञानमूलकमित्युपेक्ष्यम्। ननु भवत्पक्षे यच्छब्दस्य व्यवहितान्वयकल्पनमापद्यते। तथा च सन्निध्यभावो दोष इत्यत आह ॥ यद्द्वैतमिति यच्छब्दस्येति ॥

 आनंतर्यमिति ॥ तृतीयाध्याये प्रथमपादे चिन्तितम्। दर्शपूर्णमासयोः श्रूयते "हस्ताववनेनिक्ते उलपराजिं स्तृणाती"ति। द्वौ हस्ताववनेनिक्ते छांदसो लिंगव्यत्ययः। अवनेनिक्तौ प्रक्षालितौ कुर्यादिति यावत् अनंतरमुलपराज्यास्तरणं कार्यमित्यर्थः। वेद्यामास्तरितुं संपादिततृणस्तंब उलपराजिः। एवं च यज्ञेहस्तप्रक्षालनानंतरं वेद्यामुलपराजिस्तरणं क्रियतेऽनंतरं कर्मकलापः क्रियत इत्यस्ति क्रमः। तत्र हस्तावनेजनमुलपराज्यास्तरणांगं उत करिष्यमाणसकलकर्मांगमिति संशये हस्तावनेजनानंतरमुलपराज्यास्तरणविधानेनानंतर्यलक्षणात्क्रमादुलपराज्यास्तरणांगमेवेति प्राप्ते सिद्धांतितं जैमिनिनां "आनंतर्यमचोदने"ति। आनंतर्यं सान्निध्यं अंगांगिभावेनान्वयस्य नाक्षेपकम्। अन्यथा गिरिर्भुक्तमग्निमाननेन।

  अंबरमंबुनि पत्रमरातिः पीतमहीशगणस्य ददाह।  
  यस्य वधूस्तनयं गृहमब्जा पातु स वः शिवलोचनवह्निः

इत्यादावपि पदानामानंतर्यसत्त्वेनांगांगिभावेनान्वयबोधप्रसङ्गादिति सूत्रार्थः। एवं चानंतर्यरूपक्रमस्याप्रयोजकत्वाद्धस्तानेजनं करिष्यमाणोलपराज्यास्तरणादिसमस्तकर्मांगमेवेति संबन्धो योग्यः स आश्रयणीयः॥ अर्थत इति ॥ परस्परान्वयायोग्यार्थानां गिरिर्भुक्तमित्यादिपदानामित्यर्थः ॥ अन्यथेति ॥ अस्य वाक्यस्याद्वैतपरत्व इत्यर्थः। चैतन्यमात्रे ज्ञानस्वरूपमात्रे ॥ दृष्टित्वेत्यादि ॥ दृष्टित्वादिरूपज्ञानगतजातिविशेषणाम्। ज्ञानमात्रस्वरूपेनिर्धर्मके ब्रह्मण्यभावादिति भावः ॥ द्रष्टृत्वादीति ॥ असङ्गे चैतन्यमात्रे द्रष्टुर्घ्रातुः स्प्रष्टुरित्याद्युक्तो द्रष्टृत्वादिसंबन्धोऽयुक्त इत्यर्थः।

  ॥ न तु तद्द्वितीयमस्तीति श्रुत्यर्थविवरणम्।  
\</1-2-8\>

\<1-2-9\>  
   न्यायामृतप्रकाशः

 कृद्योग इति। आरम्भणशब्दस्य ल्युडंतत्वात् ल्युटश्च कृत्त्यादित्यर्थः। तथा च तद्योगे षष्ठी स्यान्न तृतीयेति भावः। ननु कृद्योगे तृतीयाऽयोगः कुतः "कर्तृकर्मणोः कृती"ति कृद्योगे कर्तरि कमपि च षष्ठी विहिता न तृतीया निषिद्धाऽतः कृद्योगेपि करणे तृतीयोपद्यत इति चेन्न। परेण हि हंता रामशर इतिवत् करणे कर्तृत्वोपचारमङ्गीकृत्य वागिंद्रियमेव सर्वजगत्कल्पकमित्यंगीकृतत्वेन करणार्थकतृतीयायास्तन्मतेऽयोगात्। "कर्तृकरणयोस्तृतीये"ति कर्तर्यपि तृतीयाविधानात् रामेण बाणेन हतो वालीत्यादिप्रयोगाच्च कर्त्रर्थकत्वेपि मन्मते तृतीयोपपद्यत एवेति शंकायाः समाधानं विचार्यम् ॥ वागालम्बनमात्रमिति॥ न तु वस्त्वस्तीत्यर्थः। काव्यादौ वस्तुसत्त्वमस्तीति हृदयम्। यन्मिथ्याभूतं तत्रापि वागलम्बनमात्रमिति शब्दः प्रयुज्यते जगत्यपि श्रुतौ स प्रयुक्तोऽतो मिथ्यात्वस्य तेन लाभ इत्यत आह॥ अक्षरेति ॥ शब्देत्यर्थः ॥ इतिकरणः क्रियत इति ॥ इति शब्दः प्रयुज्यत इत्यर्थः। प्रकारार्थः मृत्तिकात्वादिप्रकारार्थ इत्यर्थः ॥ प्रकारस्येति ॥ अत्र ह्युपादानस्यैव सत्यत्वमेकविज्ञानार्थः। न हि मृत्तिकादिगतो मृत्त्वादिः प्रकारो घटाद्युपादानं येन सोऽर्थो युक्तः स्यादित्यर्थः। स्वमते श्रुत्यर्थमाह ॥ तस्मादिति ॥ कृद्योगे तृतीयाऽयोग इति दूषणं नास्मत्पक्षे प्राप्नोति समस्तपदत्वांगीकारेण वाचेत्यस्य तृतीयांतभिन्नपदत्वा नाश्रयणादित्याशयेनोक्तम्॥ वाचयेत्यादि ॥ ॥ कर्मणि घञिति ॥ विपूर्वात्करोतेः कर्मणि घञि अकारमात्रं विहाय सर्वस्यापि लोपेञित्त्वाद्धातोर्वृद्धो रपरत्वे च विकारशब्दो विकृतत्वार्थक इति भावः। सत्यशब्दस्य नित्यार्थत्वे प्रयोगश्चोत्तरत्राऽस्तीत्यनुव्याख्यानानुसारेणोपपादयति ॥ नास्येति ॥ ॥ त्यबंतस्येति ॥ सदाशब्दात् त्यप्‌प्रत्यये पकारलोपे देत्याकारलोपे दस्य तत्वे सत्यशब्दो नित्यार्थक इति भावः ॥ विकृतत्वेति ॥ "वाचारम्भण" मित्युक्तविकृतत्वेत्यर्थः। ननु वाचांरभणमिति कथं समासः वागारम्भणमिति स्यादित्यत आह ॥ टापं चापीति ॥ हलंताद्वाक् शब्दात् टापि वाचेत्याकारांतशब्दः तस्य चारम्भणशब्देन समासो युक्त इत्यर्थः। प्रधानज्ञानादप्रधाने ज्ञाने संस्कृतापभ्रंशेयोर्दृष्टांतत्वप्रतिपादनाय वाचारम्भणवाक्यमित्ययुक्तम्। तत्र पूर्वदृष्टांतेषु यथा सोम्येत्यादिवदत्र तदभावादित्यत आह ॥ तदर्थमिति ॥ दृष्टांतत्वलाभार्थमित्यर्थः ॥ तनूर्वर्षिष्ठेत्यादिवदिति ॥ द्वितीयाध्याये प्रथमपादे चिन्तितम्। \`अनुषंगो वाक्यसमाप्तिः सर्वेषु तुल्ययोगात्वादि'त्यत्र। ज्योतिष्टोमे उपसद्धोमे या ते अग्नेऽयाशया तनूर्वर्षिष्ठा गह्वरेष्ठोग्रं वचो अपावधीत्त्वेषं वचो अपावधीत्स्वाह याते अग्ने रजाशयायाते अग्ने हराशयेति मन्त्रत्रयमाम्नायते। अयं मन्त्रार्थः। अयसा रजतेन हिरण्येन निर्मिता अग्नेस्तिस्रस्तनवो वेद प्रसिद्धाः ताः प्रतिप्रार्थनं क्रियते हे स्वाह स्वीयमादत्त इति स्वाह अग्ने या ते तव अयाशया अयोर्निर्मिता तनूः या ते रजाशया रजतनिर्मिता तनूः या ते हराशया हिरण्यनिर्मिता तनूः कथं भूता वर्षिष्ठा अभिलषितवर्षणशीला गह्वरे स्थाने तिष्ठतीति गह्वरेष्ठा एतादृशी तनूः मे अग्रं वचः अशनायापिपासे तज्जन्यं दुःखमिति यावत् त्वेषं वचः उपपातकमहापातकाद्येतः अपावधीत् नाशयत्विति। तथाच ब्राह्मणं "उग्रं वचोपावधीत्स्वाहेति अशनायापिपासे ह वा उग्रं वचः एनो हैव त्वेषं वच" इति। तत्र रजाशया हराशयामन्त्रयोः साकांक्षयोः किं लौकिकः शेषोऽध्याहार्य उत अयशायामन्त्रशेषस्तनूर्वर्षिष्ठेत्यादिरेव तयोरप्यनुषङ्गेण शष इति संशये लोके विवक्षानुसारेणानुषंगो न चैवमनुषंगः क्रमनियमवति वेदे यदर्थं वाक्यशेषाम्नानं ततोन्यत्र तस्य न यनायोगात् तस्माल्लौकिकः शेषोध्याहार्य इति पूर्वपक्षः। वैदिके वाक्यशेषे लभ्यमाने न लौकिकशेषोध्याहार्यः। शक्नोति चायं सर्वैरन्वेतुं अन्वयकारणानामाकांक्षासन्निधियोग्यतामविशेषात् व्यवधानेन समाम्ना तानामपि गिरिर्भुक्तमित्यादिवसंबद्धपदनि च यव्यवधानाभावेन बुद्धिविषयत्वरूपसन्निधिसद्भावादानंतर्यस्याप्रयोजकत्वात्। तस्मात्तनूर्वर्षिष्ठेत्येतदाम्नातं "सर्वार्थ"मिति सर्वस्यैवायं शेष इति सिद्धांतः। स्वमतमुपपाद्य परपक्षे बाधकमाह ॥ कथं चेति ॥ एतेषां दृष्टांतानांत्वन्मते उपादानोपादेयाभिप्रायत्वाद्ब्रह्मणश्च चिन्मात्रस्य जगदुपादानत्वाभावादिति भावः। शुद्धस्योपादानत्वाभावेपि अविद्याविशिष्टस्य जगदुपादानत्वं युक्तमित्याशंकते ॥ ब्रह्मेति ॥ ॥ प्रतिज्ञानादिति ॥ तथाचोपादानभूताविद्याविशिष्टब्रह्मज्ञानेनैव सर्वज्ञानं प्राप्तं न शुद्धज्ञानेन अतः प्रतिज्ञाहानिरित्यर्थः। ननूपादानभूताविद्याविशिष्टब्रह्मज्ञानेनैव सर्वज्ञानं प्रतिज्ञातमिति चेत्तत्राह ॥ अन्यथेति ॥ किञ्चाविद्याविशिष्टब्रह्मणोविद्याद्युपादानत्वाभावेन ब्रह्मज्ञानेनाविद्यादिज्ञानाभावापत्त्या उपादानोपादेयभावेनैकविज्ञानेन सर्वविज्ञानप्रतिज्ञा भग्नेत्याह ॥ अनादीति ॥ विगतप्रयोजनत्वमुपपाद्य विरुद्धप्रयोजनत्वमुपपादयति ॥ न हीति ॥ आदिपदाभ्यां लोहमणिविकारात्मकमन्यल्लोहमयमित्यस्य ग्रहणम्। नखनिकृंतनदृष्टांतस्त्वत्यंतासंबद्ध इत्याह ॥ नखेति ॥ किं च मृदा तत्त्वेन विज्ञातया सर्वं मृण्मयं घटशरावोदञ्चनादिकं सर्वं विज्ञातं स्यादित्येतदयुक्तम्। तथात्वे घटशरावादौ मृत्त्वे निश्चितेप्ययं घटो वा शरावो वा उदञ्चनं वा शराव एवेति संशयविपर्ययौ न स्यातामित्याह ॥ मृत्त्व इति ॥ मृद्यध्यस्तत्वादिति ॥ मृद्व्यतिरेकेण घटादेरभावादित्यर्थः। अधिष्ठानतत्वज्ञानेनाध्यस्तं निवर्तत इति लोके दर्शनात् मृदादौ घटादेरध्यासे मृत्त्वज्ञानान्निवृत्तिः स्यात् न चैवमस्तीत्याह ॥ मृत्त्वेति ॥ घटादीनां मृद्व्यतिरेकेणासत्त्वरूपं मृदध्यस्तत्वं किं व्यवहारदशायामुच्यते तात्विकत्वदशायां वा नाद्य इत्याह ॥ व्यवहारेति ॥ घटादेः सत्त्वोपपादकं मृदादिवदिति ॥ कारकव्यापारेति ॥ कुलालादिव्यापारेत्यर्थः ॥ अवस्थेति ॥ पृथुबुध्नोदराकारत्वावस्थाविशेष एव घट इत्यर्थः। मृद्व्यतिरेकेणा सत्त्वे प्रागुक्तं कारकव्यापारसाध्यत्वमयुक्तं स्यादिति भावः। द्वितीये त्वाह ॥ तात्विकेति ॥ तात्विकत्वदशायां मृदोपि ब्रह्मण्यध्यस्तत्वेन ब्रह्मव्यतिरेकेणाभावात् उपादानत्वेन "मृत्तिकैव सत्य"मिति मृदः सत्त्वोक्त्ययोगादित्यर्थः। एकविज्ञानेन सर्वविज्ञानस्याध्यस्तत्वाभिप्रायो न युक्तः। अधिष्ठानतत्वज्ञानेनाध्यस्तज्ञानस्य क्वाप्यदर्शनात्। न हि शुक्तिज्ञो रजतज्ञ इत्युच्यत इत्याह ॥ शुक्त्यादीति ॥ ॥ वाचस्पतिनेति ॥ शुक्त्यादितत्वज्ञानेन रूप्यादिज्ञानादर्शनादित्येतदसहमानेनेत्यर्थः ॥ सा हीति ॥ आरोपितस्य रूप्यस्य तत्त्वमधिष्ठानभूता शुक्तिरेव। एवं ब्रह्मणि ज्ञाते सति तत्राध्यस्तं जगत्तत्वतो ज्ञातं भवति तद्धि तस्य तत्त्वं अतोऽधिष्ठानज्ञानेनाध्यस्तस्य तत्वतो ज्ञानमेवैकविज्ञानेन सर्वविज्ञानशब्दार्थ इत्यर्थः ॥ एवं हीति ॥ अधिष्ठानतत्त्वज्ञानेनाध्यस्तं तत्त्वतो ज्ञातं भवतीत्युक्ते ब्रह्मण एवाध्यस्तत्वेन ब्रह्मज्ञानेन ब्रह्म ज्ञातं भवतीत्युक्तं स्यात्तच्चायुक्तमित्यर्थः। कुत इत्यत आह ॥ सर्वेति ॥ घटज्ञाने सति घटस्यापि ज्ञातत्वादिति भावः। ननु न सर्वसाधारण्यं घटज्ञानस्य घटज्ञानं प्रत्यहेतुत्वादिति चेत्समं प्रकृतेपीत्याह ॥ स्वस्येति ॥ ब्रह्मज्ञानस्यापि ब्रह्मज्ञानं प्रत्यहेतुत्वमेव। अन्यथा आत्माश्रयादिति भावः ॥ येनेति ॥ येन ब्रह्मणा श्रुतेनाश्रुतं जगत्तत्त्वं श्रुतं भवतीति तदर्थः। जगत्तत्त्वं च ब्रह्मैव तथा च येन श्रुतेन ब्रह्मणाऽश्रुतमित्येतदेव विरुद्धत्वान्न सम्भवतीत्यर्थः। ननु नेदं दूषणं येनाश्रुतं जगत्तत्त्वं श्रुतं भवतीत्युक्तेन विरोध इत्यस्वरसादाह ॥ किं चेति ॥ ॥ असाधारणं स्वरूपमिति॥ चाकचक्यस्यासाधारणस्वरूपं शुक्तित्वासाधारणधर्मो वा तत्त्वं न तु भ्रमाधिष्ठानं तत्त्वमित्युच्यत इति भावः। कुतो नेत्यत आह ॥ तथात्वे हीति ॥ यदि भ्रमाधिष्ठानमेव तत्त्वं तर्ह्यानन्दो ब्रह्म तत्त्वं न स्यात्। आनन्दस्य ब्रह्मीयभ्रमाधिष्ठानत्वाभावात्। तथा शुक्तित्वं शुक्तेस्तत्वं न स्यात्। शुक्त्यारोपाधिष्ठानत्वाभावादित्यर्थः। एवं सत्यसाधारणस्वरूपासाधारणधर्मत्वरूपं तत्त्वलक्षणं रूप्यतत्त्वभूतायां शुक्तौ नास्तीत्याह ॥ न चेति ॥ शुक्तिज्ञाननिवर्त्यस्येति हेतुगर्भम्। न हि तज्ज्ञाननिवर्त्यं तस्य स्वरूपं भवतीत्यर्थः। इतोपि न शुक्तिरारोप्यस्य रूप्यस्यासाधारणं स्वरूपं अतो न तत्वमित्याह ॥ न चेति ॥ एकस्यामेव शुक्तौ वंगाद्यनेकाध्यासो भवति। एवं च शुक्तिर्नारोप्यस्य रूप्यस्य सत्त्वं तस्याः वंगाद्यनेकासाधारणस्वरूपत्वाभावादित्यर्थः ॥ किं चैवमिति ॥ यदि रूप्यतत्त्वं शुक्तिः स्यात्तर्हि आनन्दस्य ब्रह्मतया आनन्दो ब्रह्मेत्यानन्दे ब्रह्मतया धीर्यथा प्रमा ब्रह्म तत्त्वे ब्रह्मधीत्वात्। एवं शुक्तौ रूप्यधीः प्रमा स्यात्। रूप्यत्त्वे रूप्यधीत्वादित्यर्थः। तथा च शुक्त्यादिज्ञानेन रूप्यादिज्ञानादर्शनादित्युक्तं दूषणं युक्तमेवेति भावः। ज्ञानादेव प्रधानभूतब्रह्मज्ञानादेव। सर्वे कामाः देवतादिज्ञानफलभूताः॥ तावानिति ॥ सर्ववेदेषु देवताज्ञानकर्मादिफलतया प्रमितं स्वर्गादिकं सर्वं ब्रह्मप्राप्तियोग्यस्यापरोक्षज्ञानिनः फलेंऽतर्भवतीत्यर्थः ॥ एतेनेति ॥ एकविज्ञानेन सर्वविज्ञानस्य सादृश्यादिनान्यथैवोपपन्नत्वादित्यर्थः। केचित् रामानुजीयाः। अव्यक्तादिविशिष्टस्य अव्यक्ताधिष्ठानतयाऽव्यक्तशरीरस्य तदधिष्ठिताव्यक्तस्येति यावत्। महदादिविशिष्टात्मना महदाद्यधिष्ठितात्मना तदधिष्ठितमहदादिरूपेणेति यावत्।

   वाचारम्भमश्रुत्यर्थविवणम्।  
\</1-2-9\>

\<1-2-10\>  
   न्यायामृतप्रकाशः

 कथमियं श्रुतिर्मिथ्यात्वे मानमित्यत आह ॥ जडाजडेति ॥ सर्वशब्दोक्तजडाजडयोरित्यर्थः। सर्वव्याप्त्या सर्वमात्मेति सामानाधिकरण्योपपत्तावित्यन्वयः। इदं सर्वमात्मा आत्मना व्याप्तमित्यर्थः। भगवतः सर्वव्याप्तत्वे श्रुतिः ॥ सर्वेष्विति ॥ व्याप्त्या सामानाधिकरण्यं कुत इत्यत आह ॥ सर्वमिति॥ लवणं लवणेन व्याप्तमित्यर्थः। एवमेवोत्तरत्रापि योज्यम्। आयुः घृतं घृतानिमित्तकम्। ब्राह्मणो मुखं मुखनिमित्तकः। राष्ट्रं राष्ट्राधारः। सर्वा देवताः सर्वदेवताश्रयः सर्वदेवतासन्निधिपात्रं ॥ प्रस्तर इति ॥ यथा यजमानकार्यकारी प्रस्तरः एवं न ऋत इति श्रुतेस्तत्सिद्ध्या जगच्चेष्टादिकार्यकारित्वेनेत्यर्थः॥ आदित्य इति ॥ यूप आदित्यः आदित्यवत् आज्यांजननिमित्तौज्वल्येन आदित्यसदृश इत्यर्थः। एवं सारूप्येण सत्वादिसारूप्येण ॥ सामानाधिकरण्येति ॥ सर्वात्मनेति सामानाधिकरण्योपपत्तावित्यन्वयः ॥ पदद्वयेति ॥ सर्वशब्दस्य प्रतीतत्वे लक्षणा आत्मशब्दस्य आत्मन्यध्यस्तत्वे लक्षणेति पदद्वयलक्षणाया अयोगादित्यर्थः। इदं सर्वमात्मेति सामानाधिकरण्यमात्मनिमित्तकत्वेन व्याख्यातं तदयुक्तं निमित्तवाचकपदाभावादित्यतो निमित्तवाचकपदाभावेपि तदर्थोवगम्यत इत्यत्र सम्मतिमाह ॥ उक्तं हीति ॥ निमित्तं निमित्तवाचकं पदम्। त्रपुसं उर्वारुकं दधिमंडं वा। ज्वरो ज्वरनिमित्तम्। आदित्यो यूप इत्यत्र आदित्यवदिति सारूप्यं सामानाधिकरण्यार्थः। एवं सर्वमात्मा आत्मवदिति सारूप्येण सामानाधिकरण्योपपत्तिरित्युक्तं तदयुक्तं वत्यर्थकपदाश्रवणादित्यतो विनापि वतिं तदर्थोऽवगम्यत इत्येतत्सम्मत्या द्रढयति॥ अन्तरेणापीति ॥ वतिं वतिप्रयोगम्। अतिदेशः तद्वदित्यतिदेशः। यद्यब्रह्मदत्तमुद्दिश्य हे ब्रह्मदत्तेत्याह तर्हि ब्रह्मदत्तवदिति तत्सारूप्यं गम्यत इत्यर्थः। अस्याः श्रुतेर्न त्वदुक्तोऽर्थ किंत्वस्मदुक्त एव तथैव प्रमाणांतरेण व्याख्यातत्वादित्याह ॥ पुरुष एवेदमित्यादिना ॥ परव्याख्यने बाधकमाह ॥ अन्यथेति ॥ "इदं सर्वं यदयमात्मे"त्येवं जातीयानि वाक्यान्युदाहृत्य तत्र सर्वत्रापि पूर्वोत्तरविरोधं दर्शयति ॥ पुरुष एवेदमित्यादिना ॥

  ॥ इदं सर्वं यदयमात्मेति श्रुत्यर्थविवरणम् ॥  
\</1-2-10\>

\<1-2-11\>  
   न्यायामृतप्रकाशः

 यस्मादिति। यस्माद्ब्रह्मणः परमपरं च नेति नञोनुषङ्गेण व्याख्यानान्मिथ्यात्वप्रतिपादकमिदं परमत इति ज्ञातव्यम्। तच्च परं अस्वतंत्रमित्यर्थः। यस्मात्परं नेत्यत्र प्रमाणसंवादमाह ॥ पुरुषादिति ॥ अपरंत्वस्तीत्यत्र तमाह ॥ पादोस्तेति ॥ तदधीनत्वे सति तत्सादृश्येन विश्वभूतान्येकः पाद इत्यर्थः। अपरं नास्तीति व्याख्याने बाधकमाह ॥ नञोनुषंगस्येति ॥ नञनुवृत्तेरित्यर्थः। विरोधमेवोपपादयति ॥ विश्वस्यैवेति ॥ तत् ब्रह्म। "यस्मात्परं नापरमस्ति किञ्चिद्यस्मान्न ज्यायो नाणीयोस्ति कश्चि"दित्यत्र यथाणुज्यायोरुपोभयपदार्थनिषेधः तद्वदेव पूर्ववाक्येप्युभयनिषेधः कार्यः। असति ज्ञापके वैरूप्यायोगादित्यतस्तत्रोभयनिषेध ज्ञापकमाह ॥ यस्मादिति ॥ ॥ अणोरिति ॥ भगवत एव श्रुत्यंतरेऽणुत्वमहत्त्वोक्तेरत्रोभयनिषेधः कार्य एव। न च तथाऽपराभावप्रतिपादकं श्रुत्यंतरं नामास्तीति भावः ॥ वाक्येति ॥ अपरस्यापि निषेधे "तेनेद" मिति वाक्यशेषविरोधवदत्रोभयनिषेधे तदभावादित्यर्थः ॥ नञःश्रवणाच्चेति ॥ त्वन्मते ज्ञापकाभावेप्यनुषंगः कार्यः सच लज्जाकर इति भावः।

  ॥ यस्मात्परं नेति श्रुत्यर्थविवरणम् ॥  
\</1-2-11\>

\<1-2-12\>  
   मायामात्रमिति श्रुत्यर्थः  
    (न्यायामृतप्रकाशः)

 सत्योपाधिकृतत्वं सत्येपाधिजन्यत्वम्। द्वितीये विकल्प इति श्लोके। अनादिसत्यत्वं आद्यश्लोके पञ्चविधभेदस्यानादित्वं द्वितीयश्लोके सत्यत्वमिति विवेकः। नन्वनादिश्रुतेः कथमाधुनिकभास्करादिमतप्राप्तनिषेधकत्वं अदर्शनादित्यत आह ॥ यथेति ॥ ॥ बौद्धेति ॥ प्रवाहतोऽनादीति पूरणीयम्। श्लोकाभ्यां कथमनादित्वं सत्यत्वं लभ्यत इत्यतस्तौ व्याख्यातुं प्रतिजानीते ॥ तथाहीति ॥ अनादिसत्यत्वमेवैतत् श्लोकप्रतिपाद्यतया प्रसिद्धमित्यर्थः। आद्यश्लोकं व्याचष्टे ॥ भेदेति ॥ भेदरूपः प्रपञ्चः। विद्यतेत्यस्य उत्पत्त्यर्थत्वं व्युत्पादयति ॥ विदेति ॥ तर्हि प्रकृते कथमुत्पत्तिलाभ इत्यत आह ॥ उपत्तिरपीति ॥ असतः सत्तासंबन्धरूपत्वाज्जनेरिति भावः। ननु विद्यतेरुत्पत्त्यर्थत्वेपि तत्राप्रयोगादसाधुत्वमाशंक्य सत्तार्थस्य भवतेरुत्पत्तौ प्रयोगदर्शनात्समानन्यायेन विदेरप्युत्पत्तौ प्रयोगो नासाधुरित्यभिसन्धाय भावनार्थाधिकरणवार्तिकमुदाहरति ॥ तेनेति ॥ यजेतेत्यादौ धात्वर्थभूतयागातिरिक्ताप्रयत्नरूपा भावना लिङ्वाच्यास्तीत्याहानेन श्लोकेन। अयमर्थः। येन कारणेन धात्वर्थस्यैव भावनात्वे यागं भावयेदित्यादिप्रयोगायोगः "भावनैव प्रयत्नात्मा सदाख्यातस्य गोचरा" इत्यादिवाक्यविरोधश्च तेन कारणेन भूतिषु भवनेषु उत्पत्तिषु कर्तृत्वं प्रतिपन्नस्य प्राप्तस्य भवतः उत्पद्यमानस्येति यावत्। वस्तुनो यागादेः प्रयोजकक्रियां उत्पत्त्यनुकूलव्यापारं प्रयत्नरूपं भावनास्वरूपविदः परीक्षकाः लिङ्वाच्यां भावनां आहुरित्यर्थः। तथाच यजेतेत्यस्य यागं भावयेत् यागविषयकं यत्नं कुर्यादित्यर्थः पर्यवस्यतीति ज्ञातव्यम्। एवं चात्र वार्तिके उत्पद्यमानस्येति वक्तव्ये भूतिषु कर्तृत्वं प्रतिपन्नस्येति प्रयोगाद्भवतेरुत्पत्तौ प्रयोगोऽवगम्यत इत्यर्थः। तथाच तन्न्यायेन विदेरुत्पत्तौ प्रयोगो युक्त इति भावः। प्रकारांतरेण विद्येतेत्यस्य उत्पद्येतेति व्याख्यानमुपपादयति॥ विद्‌लृलाभ इति ॥ लाभार्थकत्वेप्युत्पत्तिरर्थतया कथमागतेत्यत आह ॥ उत्पत्तिरपीति ॥ पराभिमतार्थे वाधकमाह ॥ अस्तित्वेति ॥ विद्येतेत्यस्येति शेषः ॥ व्याप्त्यभावादिति ॥ गगनादौ व्यभिचारादिति भावः। ननु निवृत्तिप्रयोजकत्वेनोक्तस्यास्तित्वहेतोः श्रौतत्वेन तत्र न व्याप्त्यपेक्षेत्यतो मीमांसाग्रंथविरोध इत्याह ॥ अत एवेति ॥ श्रौतस्यापि हेतोर्व्याप्त्यभावे आभासत्वमेव भवति यतोऽत एवेत्यर्थः ॥ नह्यत्रानूयाजा इति ॥ अस्त्यत्र मीमांसासंप्रदायविशेषः। आतिथ्येष्टिर्नाम काचिदिष्टिः उपभृन्नामकेष्टिप्रकृतिकाऽस्ति। तत्र चोपभृन्नामकेष्टौ प्रयाजानुयाजसंज्ञकौ यागौ वर्तेते। यता "अष्टावुपभृतिगृह्णाती"ति होमास्तं स्रुवे स्रुचा पात्रस्थमाज्यं अष्टवारं ग्रहीतव्यमिति विहितम्। एवंच "प्रकृतिवद्विकृतिः कर्तव्ये"ति न्यायेन आतिथ्येष्टावपित्वरांगवदष्टगृहीताज्यत्वं प्राप्तं तत्रातिथ्येष्टाविदमाम्नायते "चतुर्गृहीतान्याज्यानि भवंति। नह्यत्रानुयाजन्यजन्भवती"ति। यथाच तु र्गृहीतान्याज्यानि भवंति नह्यत्रानूयाजा इज्यंत इति। एवं चात्र नह्यत्रेति हेतोरेवोक्त्या व्याप्तेरनुक्तत्वात् अतिथ्येष्टिः चतुर्गृहीताज्यवती अष्टगृहीताज्यवती न भवतीति यावत्। अनूयाजशून्यत्वात्। यत्रानुयाजाभावस्तत्राष्टगृहीताज्यवत्त्वाभाव इति श्रौतहेतोर्व्याप्तिः। राणके शाबरभाष्यटीकायामुक्तेत्यर्थः। अन्यथा तदुपपादनं व्यर्थं स्यादिति भावः। अर्थानुवादोयं वाक्यं तूदाहृतम्। द्वितीयांतमित्येतत् द्वितीयवाक्यादर्शनमूलकमिति ज्ञातव्यम्। मायामात्रमित्येतदवतारयति ॥ नन्विति ॥ ॥ पूर्वत्रेति ॥ प्रपञ्च इति श्लोकापेक्षया पूर्वं मांडूक इत्यर्थः। इतोपि न मायाकल्पितत्वं मायामात्रशब्दार्थं इत्याह ॥ प्रभव इति ॥ ॥ उत्तरत्रेति ॥ "कल्पितो यदिकेनचि"दित्यस्य कल्पितत्वनिराकरणपरतया व्याख्यास्यमानत्वात्तद्विरोध इत्यर्थः ॥ सत्त्वोक्तेरिति ॥ सतां सत्त्ववतां सर्वभवानमिति सर्वभावानां सत्त्वोक्तेरित्यर्थः ॥ अविरुद्धार्थस्येति ॥ सचाविरुद्धोऽर्थ ईश्वरेच्छाधीनत्वरूप एव न मायाकल्पितत्वरूपः। मायाकल्पितत्वमायारूपमात्रत्वस्य निवर्त्यत्वनियतत्वेनानिवर्त्यत्वविरुद्धत्वादिति भावः ॥ इहेति ॥ द्वितीयार्धे मायामात्रशब्देनेत्यर्थः ॥ ल्यब्लोपेति ॥ ल्यब्लोपे कर्मण्यधिकरणे च पञ्चमी वाच्येति वार्तिकादित्यर्थः। तदुदाहरणं तु प्रासादात्प्रेक्षते आसनात्प्रेक्षत इति प्रासादमधिरुह्य प्रेक्षते आसने उपविश्य प्रेक्षत इति ततः प्रतीतेः ॥ तद्वत् अत्रापि कर्मणि पञ्चमीति भावः ॥

 सत्योपाधिकृतत्वं सत्योपाधिजन्यत्वं द्वितीये विकल्प इति श्लोके। अनादिसत्यत्वं, आद्यश्लोके पञ्चविधभेदस्यानादित्वं द्वितीयश्लोके सत्यत्वमिति विवेकः। नन्वनादिश्रुतेः कथमाधुनिकभास्करादिमतप्राप्तनिषेधकत्वम्? अदर्शनादित्यत आह। यथेति॥ बौद्धेति ॥ प्रवाहतोऽनादिरिति पूरणीयम्। श्लोकाभ्यां कथमनादित्वं सत्यत्वं च लभ्यत इत्यतः तौ व्याख्यातुं प्रतिजानीते ॥ तथा हीति। अनादिसत्यत्वमेतत्‌श्लोकप्रतिपाद्यतया प्रसिद्धमित्यर्थः। आद्यश्लोकं व्याचष्टे ॥ भेदेति ॥ भेदरूपः प्रपञ्चः। विद्येतेत्यस्योत्पर्त्त्यर्थत्वमुपपादयति॥ वेदेति ॥ तर्हि प्रकृते कथमुत्पत्तिलाभ इत्यत आह ॥ उत्पत्तिरिति ॥ असतः सत्तासम्बन्धरूपत्वात् जनेरिति भावः। ननु विदेरुक्तविधयोत्पत्त्यर्थकत्वेऽपि तत्राप्रयोगादसाधुत्वमाशङ्क्यं सत्तार्थस्यापि भवतेरुत्पत्तौ प्रयोगदर्शनात् समानन्यायेन विदेरप्युत्पत्तौ प्रयोगो नासाधुरित्यभिधाय भावार्थाधिकरणवार्तिकामुदाहरति ॥ तेनेति ॥ यजेतेत्यादौ धात्वर्थभूतयागातिरिक्ता भावना प्रयत्नरूपा लिङ्वाच्यतयाऽङ्गीकार्या। अतः अन्यभावना प्रयत्नरूपा लिङ्वाच्याऽस्तीत्याहनेन श्लोकेन। अयमर्थः। येन कारणेन धात्वर्थस्यैव भावनात्वे "यागं भावेयेत्" इत्यादि प्रयोगायोग इत्याशयेन धात्वर्थातिरिक्तस्यैव भावनात्वे यागं भावयेत् इत्यादि प्रयोगयोगः। " भावनैव प्रयत्नात्मा सर्वत्राख्यातगोचरः" इत्यादिवाक्यविरोधश्च। तेन कारणेन भूतिषु, भवनेषु, उत्पत्तिषु कर्तृत्वं प्रतिपन्नस्य प्राप्तस्य, भवत इत्यर्थः। उत्पद्यमानस्येति यावत्। वस्तुनो यागादेः प्रयोजकक्रियाम् उत्पत्त्यनुकूलव्यापारं प्रयत्नरूपं भावनास्वरूपविदः परीक्षका लिङ्वाच्यां भावनां प्राहुरित्यर्थः। तथा च यजेतेत्यस्य यागं भावयेत्, यागविषयकं प्रयत्नं कुर्यादित्यर्थः पर्यवस्यतीति ज्ञातव्यम्। एवं चात्र वार्तिके उत्पद्यमानस्येति वक्तव्ये भूतिषु कर्तृत्वमिति प्रयोगात् भवतेरुत्पत्तौ प्रयोगोऽवगम्यत इत्यर्थः। तथा च तन्न्यायेन विदेरप्युत्पत्तौ प्रयोगो युक्त इति भावः। प्रकारान्तरेणापि विद्येतेत्यस्य उत्पद्येतेति व्याख्यानमुपपादयति विद्‌लृलाभ इति ॥ लाभार्थकत्वेऽप्युत्पत्तिरर्थतया कथमागतेत्यत आह ॥ उत्पत्तिरपीति ॥ पराभिमतार्थे बाधकमाह ॥ अस्तित्वेति ॥ विद्येतेत्यस्येति शेषः। व्याप्त्यभावादिति ॥ गगनादौ व्यभिचारादिति भावः। ननु निवृत्तिप्रयोजकत्वेनोक्तस्यास्तित्वहेतोः श्रौतत्वेन तत्र न व्याप्त्यपेक्षेत्यतो मीमांसाग्रन्थविरोध इत्याह ॥ अत एवेति ॥ श्रौतस्यापि हेतोर्व्याप्त्यभावे आभासत्वमेव भवति यतो अत एवेत्यर्थः ॥ न ह्यत्रानुयाजा इति ॥

 अस्त्यत्र मीमांसासम्प्रदायविशेषः। तथाहि आतिथ्येष्टिर्नाम काचिदिष्टिरूपभृन्नामकेष्टिप्रकृतिकाऽस्ति। तत्र चोपभृन्नामकेष्टौ प्रयाजानुयाजसंज्ञकौ यागौ वर्तेते। तथा अष्टावुपभृति गृह्णाति इति होमार्थस्रुवे स्रुचा पात्रस्थमाज्यमष्टवारं गृहीतव्यमिति विहितम्। एवं च " प्रकृतिवद् विकृतिः कर्तव्या" इति न्यायेनातिथ्येष्टावपीतरांगवत् अष्टवारगृहीताज्यवत्वं प्राप्तम्। तत्रातिथ्येष्टाविदमाम्नायते चतुर्गृहीतान्याज्यानि भवन्ति। न ह्यत्रानुयाजा भवन्तीति। तथा च चतुगृहीताज्यानि भवन्ति। न ह्यत्रानुयाजा इति। अत इति॥ एवं चात्र न ह्यत्रेति हेतोरेवोक्त्या व्याप्तेरनुक्तत्वादातिथ्येष्टिः चतुर्गृहीताज्यगती। अष्टगृहीताज्यवती न भवतीति यावत्। अनुयाजशून्यत्वात्। अत्रानुयाजाभावः तत्राष्टनुहीताज्यत्वाभावः इति श्रौतहेतोर्व्याप्तिः राणके शाबरभाष्यटीकायामुक्तेत्यर्थः। अन्यथा तदुपादानं व्यर्थं स्यादिति भावः। अर्थानुवादोऽयम्। वाक्यं तूदाहृतम्। द्वितीयान्तमित्येतत् द्वितीयवाक्यादर्शनमूलमिति ज्ञातव्यम्।

 मायामात्रमित्येतदवतारयति ॥ नन्विति ॥ पूर्वत्रेति ॥ प्रपञ्च इति श्लोकापेक्षया पूर्वं माण्डूक इत्यर्थः। इतोऽपि न मायाकल्पित्वं मायामात्रशब्दार्थ इत्याह। प्रभव इति ॥ उत्तरत्रेति ॥ कल्पितौ यदि केनचिदित्यस्य कल्पितत्वनिराकरणपरतया व्याक्यास्यमानत्वात् तद्विरोध इत्यर्थः। सत्वोक्तेरिति ॥ सतां सत्त्ववतां सर्वभावानामिति सर्वभावानां सत्वोक्तेरित्यर्थः। अविरुद्धार्थस्यैवेति ॥ स चाविरुद्धोऽर्थ ईश्वरेच्छाधीनत्वरूप एव, न मायाकल्पितत्वरूपः। मायाकल्पितत्वरूपमायामात्रत्वस्य निवर्त्यत्वनियतत्वेनानिवर्त्यत्वविरुद्धत्वादिति भावः। इहेति ॥ द्वितीयार्धे मायामात्रपदेनेत्यर्थः। ल्यब्‌लोपेति ॥ "ल्यब्‌लोपे कर्मण्यधिकरणे च पञ्चमी वाच्या" इति वार्तिकादित्यर्थः। उदाहरणं तु \`प्रासादात् प्रेक्षते' \`आसनात् प्रेक्षते' इति। प्रासादमारुह्य आसने उपविश्य प्रेक्षते इति तदर्थः। परमशब्दस्य स्वतन्त्रार्थकत्वमनुशासनाभावादयुक्तमित्यत आह ॥ स्वतन्त्रमिति ॥ ननु \`स्वतन्त्रं परमार्थाख्यं' इति भवद्भिः काचन परिभाषा कृता। वस्तुतः परमार्थशब्दो मिथ्याप्रतिद्वन्द्विनि तात्विकरूपार्थ एव रूढः। अयमर्थोऽकृत्रिमत्वात् ग्राह्यः। न तु पारिभाषिकः, कृत्रिमत्वात्। एवं च अद्वैतं परमार्थतः, अदैतमेव तात्विकम्। प्रपञ्चो भेदस्त्वतात्विकः इति लभ्यत इत्यत आह ॥ परिभाषायाश्चेति ॥ कार्यार्थत्वेन प्रयोजनविशेषार्थत्वेन पारिभाषिकार्थस्यैव ग्राह्यत्वादित्यर्थः। आण्‌नद्या इत्यादाविवेति ॥ \`यूस्त्र्याख्यौ नदी' इत्यत्रेकारान्तस्त्रीलिङ्गशब्दस्य गौरी इत्यादेः ऊकारान्तस्त्रीलिङ्गस्य \`तनू' इत्यादेर्नदीसंज्ञ विहिता। अनन्तरं \`आण् नद्याः' इत्यत्र नद्यन्तात् आडागमो विधीयते। एवं च \` आण् नद्याः' इत्यादौ नदीशब्देन \`यूस्त्र्याख्यौ नदी' इति परिभाषितेकारान्तोकारान्तगौरीतन् इत्यादिकैव गृह्यते। न तु गङ्गायमुनादिका रूढ्या प्रसिद्धा नदी। तद्वदिहापीत्यर्थः। ननु तर्हि \`नदीभिश्च' इत्यत्र लौकिकप्रसिद्धनदीवाचकपदेभ्यः प्रत्ययविधानात् तत्रापीयं पारिभाषिकी नदीसंज्ञैव ग्राह्या स्यादित्यत उक्तम् ॥ असतीति ॥ तत्र तु बहुवचनमेव बाधकमस्ति। यदि नदीभिश्चेत्यत्रापि पारिभाषिकी नदी गृह्येत तर्हि नदी संज्ञकाभिरित्यर्थः स्यात्। तदयुक्तम्। ईकारान्तोकारान्तद्वयोरेव नदीसंज्ञाविधानेनान्यान्तेभ्यश्चाविधानात् बहुवचनमनुपपन्नं स्यादिति बाधकात् प्रसिद्धनदीग्रहणम्। न ह्यत्रैवं बाधकमस्तीत्यर्थः। यववराहाद्यधिकरणन्यायेनेति॥

 प्रथमाध्याये तृतीयपादे स्मृत्यधिकरणे चिन्तितम्। यवमयश्चरुर्भवति \`वाराही उपानहौ उपमंचते' \`वैतसे कटे प्राजापत्यान् चिनोति' इति। तत्र यवशब्दं दीर्घशूके प्रयुंजते। वराहशब्दं सूकरे। वेतसशब्दं च वंजुले। म्लेछास्तु यवशब्दं प्रियंगुषु। वरादृशब्दं जम्बूवृक्षे। एवं सति लोकव्यवहारेण निश्चेतव्येषु तेषु शब्दार्थेषु आर्यम्लेछप्रसिद्ध्योः समानबलत्वात् उभयविधा अप्यर्था विकल्पेन स्वीकार्या इति प्राप्ते सिद्धान्तितं जैमिनिना \`शास्त्रस्था वा तन्निमित्तत्वात्' इति। शास्त्रीयार्थावबोधे शास्त्रप्रसिद्धिरेव बलीयसी। अविच्छिन्नसंप्रदायपरम्परागतत्वात्। शास्त्रे च यवविधिसमीपेऽर्थवादवाक्यं श्रूयते तत्रान्या ओषधयो म्लायन्ते। अथैते मोदमाना इवोत्तिष्ठन्ति इति। तथा

  %वसन्ते सर्वसस्यानां जायते पत्रशातनम्।  
  मोदमानास्तु तिष्ठन्ति यवाः कणशशालिनः%

 इति स्मृतेश्च तदितरौषधिविनाशकाले पाल्गुनादौ अभिवृद्धिर्दीर्घशूकेषु दृश्यते, न प्रियंगुषु। तेषामितरौषधिपचनात् पूर्वं पच्यमानत्वात्। अतो यवशब्दो दीर्घशूकार्थः। तथा उपानद् विध्यर्थवादश्चैवं भवति \`वराहं गावोऽनुधावन्ति' इति। न हि गोभिरनुधाव्यमानः काको भवति। किं तु गोसदृशः चतुष्पात् पशुरेव। अतो वरोहशब्दः सूकर एव। तथा वैतसविध्यर्थवादवाक्यं चैवं भवति \`अप्सुजा वेतसः' इति। न हि जम्बूवृक्षोऽप्सुजः। अतो वेतसशब्दो वंजुलार्थ एवेति ।

 शास्त्र इति ॥ एवं चाद्वैतं परमार्थत इति शास्त्रीयविचारे \`स्वतन्त्रं परमार्थाख्यं' इतिक शास्त्रीयार्थ एव ग्राह्यो न तु तात्विकादिरूपोऽशास्त्रीय इत्यर्थः। अन्यथा यवादिशब्देः म्लेच्छप्रसिद्ध्या प्रियंग्वादिरपि ग्राह्यः स्यादिति भावः।

 न केवलं परमार्थशब्दः स्वतन्त्रे रूढः। किं तु त्वन्न्यायेनैव यौकिकश्चेत्याह ॥ किञ्चेति ॥ तथा च स्मृतावपि स्वतन्त्रं परमार्थाख्यं योगेनैवेत्यर्थोऽस्त्विति भावः। त्वयाऽपि परमार्थशब्दः तात्विकेऽर्थे
प्रयुज्यते कथम्? तात्विकार्थस्य कल्पितार्थात् परमत्वेन। तथा च त्वदुक्तं परमत्वमस्मदभिप्रेते स्वतन्त्रेऽर्थेऽप्यस्ति। स्वतन्त्रस्यैव परमत्वात् इति भावः। ननु योगात् रूढेर्बलवत्वात् परमार्थशब्देन समुदायप्रसिद्ध्‌या तात्विकरूप एवार्थो गृह्यताम्। एवं चाद्वैतस्यैव तात्विकत्वात् जगतोऽतात्विकत्वसिद्धिरित्यत आह ॥ न चेति ॥ समुदायशक्तिः रूढिः। ननु रूढिप्राबल्योक्तेस्तर्हि का गतिः? यत्र यौगिकार्थो न सम्भवति तत्रैवेति ब्रूमः। यत्र तु योगः सम्भवति तत्र योगेन रूढेरेवापहार इत्याशयेनाह ॥ अत एवेति ॥ योगसम्भवे समुदायशक्तिकल्पनाया अयुक्तत्वादेवेत्यर्थः। प्रोक्षण्यधिकरण इति।

 प्रथमाध्याये चतुर्थपादे चिन्तितम्। प्रोक्षणीष्वर्थसंयोगादित्यत्र दर्शपूर्णमासयोः श्रूयते \`प्रोक्षणीरासादयति' इति। तत्र प्रोक्षणीशब्दो जले रूढो यौगिको वेति सन्देहेऽस्याभिमन्त्रणासादनादिसंस्कृतास्वप्स्वेव प्रयोगस्य सर्वजनीनत्वात् संस्कारनिमित्तको रूढ एव। यद्वा जलक्रीडायां \`प्रोक्षणीभिरुद्वेजिताः स्मः' इत्यसंस्कृतास्वप्स्वपि प्रयोगात् जातिनिमित्तको जले रूढ एवेति पूर्वपक्षः। सिद्धान्तस्तु योग एवेति। न च क्लृप्तसमुदायशक्तिं विना कल्प्ययोगाश्रयणमयुक्तमिति वाच्यम्। अत्रापि व्याकरणेन योगस्य क्लृप्तत्वात् तथाहि, प्रोपपदात् उक्ष सेचने इत्यस्मात् करणे ल्युटि \`युवोरनाकौ' इत्यनादेशे नस्य णत्वे गुणे \`प्रोक्षण' इति जाते ल्युटः टित्वात् टिड्डाणेत्यादिना ङीपि निष्पन्नः प्रोक्षणीशब्दः प्रकृष्टेक्षणसाधनीभूतजलघृतादि द्रव्यमात्रं वक्ति। एवं च प्रोक्षणीशब्दः संस्कृतासंस्कृतजले यौगिक एवेति सिद्धान्तः। योगे उपपन्ने सति समुदायशक्तिर्न कल्पनीयेत्यत्र सम्मतिमाह ॥ उक्तं चेति ॥ अश्वकर्णशब्दो हि वृक्षे रूढ एव कुतः? यदि वृक्षे अश्ववत् कर्णौ भवेतां तर्ह्येव योगस्योपपत्तौ रूढिर्न कल्प्या। न चैवं तत्र योगः सम्भवति। बाधितत्वात्। अतो रूढ एवेत्यर्थः। एवं च तत्र योगासम्भवादेव रूढिराश्रिता। अतः प्रकृते परमार्थशब्दस्य तात्विकेऽपि योगे सम्भवति सति रूढिर्नाश्रयणीया। सति चैवं यौगिकार्थभूतं परमत्वं स्वतन्त्रार्थेऽप्यस्तीति भावः। नन्वथापि यत् परमार्थशब्दप्रवृत्तिनिमित्तभूतं परमत्वं तत् तात्विकार्थ एव मुख्यं; न तु स्वतन्त्रार्थे। अतस्तात्विकार्थग्रह इत्यत आह ॥ स्वतन्त्र एवेति ॥ न तु तात्विकार्थे इत्यर्थः। ननु मन्मते परमार्थशब्दस्य तात्विके योगरूढ्योः सत्वात् कथं योगमात्रेण स्वतन्त्रार्थकत्वमित्यत आह ॥ परमार्थेति ॥ मानान्तरैरिति ॥ योगरूढिभ्यां परमार्थशब्दस्य तात्विकार्थाङ्गीकारेऽद्वेतस्यैव तात्विकत्वापत्त्या भेदस्य मिथ्यात्वापत्तेः सत्यं भिदेत्यादिमानान्तरविरोधः स्यात्। अतस्तदविरोधाय योगेन स्वतन्त्रपरत्वमेव युक्तमित्यर्थः। अद्वैतशब्दार्थोऽद्वितीय इति। परमार्थतः इत्यत्र तसः प्रथमार्थः इत्यभिप्रेत्योक्तं \`अद्वितीयं ब्रह्म' इति। वस्तुस्थितिकथनपरत्वे बाधकमाह ॥ श्लोकयोरिति ॥ चतुष्टयमिति ॥ कल्पितो यदीत्यत्र \`यदि कल्प्येत' इति गम्यमानत्वात् लिङः चतुष्ट्वं बोध्यम्। एकस्मिन्नेवेति ॥ चिदानन्दाद्योकरसे जीव इत्यर्थः। कर्मानुसारेण जीवस्य सुरनरादिदेहप्राप्तौ स्वरूपापेक्षयाऽहं मनुष्योऽहं देव इत्यादिप्रतीयमानदेवत्वादेमिथ्यात्वपरेयं श्रुतिः। चिदानन्दैकरसजीवस्वरूपे देवत्वादेर्मिथ्यात्वादित्याशयः। इति मायामात्रमिति श्रुत्यर्थविवरणम्।

\</1-2-12\>

\<1-2-13\>  
   न्यायामृतप्रकाशः

 अनन्तशब्द इति ॥ अन्तशब्दस्य परिच्छिन्नार्थकत्वात् न विद्यते अन्तं परिच्छिन्नं जगत् यस्येत्यनन्तमिति परिच्छिन्नजगदभावोऽनन्तशब्देनोच्यत इति भवति मिथ्यात्वे मानामित्यर्थः। परिच्छेद इति। तथा च ब्रह्म अनन्तं जगत्‌प्रतियोगिकपरिच्छदशून्यमित्यर्थः स्यादिति भावः। नन्वथापि परिच्छेदो नाम भेदः। एवं ब्रह्मानन्तं जगत्‌प्रतियोगिकभेदशून्यमिति प्राप्त्या भवतामनिष्टमेवेति चेन्न। परिच्छेदस्य भेदत्वे हि अपरिच्छेदस्याभेदत्वेऽपि जगत्‌प्रतियोगिकभेदशून्यमित्यर्थप्राप्तावपि भेदप्रतियोगिनो जगतः
सत्यत्वमेव सिद्ध्यति। यथाऽऽकाशस्य व्याप्तत्वेन देशतोऽपरिच्छेदाभिप्रायेण \`आकाशोऽनन्त' इत्युक्ते देशतः परिच्छेदो नास्ति इति लभ्यते। तत्र परिच्छेदप्रतियोगिनो देशादेर्न मिथ्यात्वम्। किं नाम? आकाशतुल्यतया सत्वमेवास्ति। एवं ब्रह्म घटादिजगत्‌प्रतियोगिकभेदशून्यम् अभिन्नमित्युक्तेऽपि घटत्वादिविरुद्धांशत्यागेन घटादिस्वरूपेण ब्रह्मणोऽभेदरूपतस्त्वपरिच्छेदसिद्धावपि ब्रह्मवद् घटादेरपि न मिथ्यात्वम्। यथा ब्रह्म जीवाभिन्नमित्युक्तेऽभेदप्रतियोगिनो जीवस्य न मिथ्यात्वं तद्वत्। ननु तत्रापि विशिष्टस्य जीवस्य मिथ्यात्वमस्त्येवेति चेत् जीवचैतन्याभिन्नं ब्रह्मचैतन्यमित्युक्ते विरुद्धांशत्यागेनाभेदेऽपि अभेदप्रतियोगिनो जीवचैतन्यस्य न मिथ्यात्वं, एवमेव घटादेरपि अन्तशब्दोदितभेदप्रतियोगिनो न मिथ्यात्वमित्याह ॥ तथा चेति ॥ न तु वस्तुनेति ॥ घटादेरित्यर्थः। ननु जीवचैतन्याभिन्नं ब्रह्मचैतन्यमित्यत्राभेदप्रतियोगिनो जीवचैतन्यस्य ब्रह्मवत् सत्यत्वमेव भेदप्रतियोगिनो घटादेस्तु मिथ्यात्वान्न ब्रह्मवत् सत्यत्वमित्याशङ्क्य निषेधति ॥ जीवस्वरूपमिति ॥ उद्यापीति ॥ अस्मिन् विभागे सिद्धे घटादेर्मिथ्यात्वसिद्ध्याऽनन्तशब्दसिद्धिः। तस्यां च सत्यां त्वदुक्तविभागसिद्धिरिति अन्योन्याश्रयादित्यर्थः। अन्ताशब्दो न परिच्छिन्ने व्युत्पन्न इत्युक्तम्। यदि त्वद्‌रीत्या अन्तशब्दः परिच्छिन्ने व्युत्पन्नः स्यात् तर्हि ब्रह्मणोऽपरिच्छिन्नत्वमेव न सिध्यतीत्याशयेनाह ॥ वस्तुतस्त्विति ॥ कुत इत्यत आह ॥ परिच्छिन्नादिति ॥ यद्यपरिच्छेद एवाभेद इत्यङ्गीकृत्यानन्तशब्दस्य परिच्छिन्नाभेदाभावरूपमपरिच्छिन्नत्वमर्थ इत्युच्यते तर्ह्यपरिच्छिन्नत्वरूपमभिन्नत्वमेव न स्यात्। प्रत्युत यदि परिच्छिन्नाभेदः स्यात् तर्ह्येवापरिच्छिन्नत्वं स्यात्? परिच्छिन्नभेदाभावे तु स्वस्यापि परिच्छिन्नत्वप्राप्त्या त्वदङ्गीकृतापरिच्छिन्नत्वरूपमभिन्नत्वमेव न स्यादित्यर्थः। किं चान्तशब्दस्यापि भिन्नत्वरूपं परिच्छिन्नत्वं नार्थः। तथात्वे भेदवति परिच्छिन्नत्वबुद्धिः स्यात्। यथा परमाणौ नित्यतया कालापरिच्छेदमात्रसत्वेऽपि अव्याप्ततया देशपरिच्छेदसत्वेन परिच्छिन्नः परमाणुरिति बुद्धिः तथा देशकालोभयापरिच्छिन्नेऽपि गगनादौ घटादिभेदस्य सत्वात् गगनादिः परिच्छिन्न इति बुद्धिः स्यात्। नह्येवं भवति। तस्मात् न भिन्नत्वापरपर्यायपरिच्छिन्नत्वमन्तशब्दार्थः। किंतु परिच्छिन्नत्वापरिच्छिन्नत्वे मूर्तत्वामूर्तत्वादिरूपे द्रष्टव्ये इत्याशयः। किञ्च न भेदमात्रनिषेधोऽनन्तशब्दार्थः। व्याघातादित्याह ॥ अनन्तपदेनेति ॥ व्यावृत्तेरिति ॥ व्यावृत्तिश्च भेद एवेति भावः। त्वयैवेति ॥ "अनृतजडविरोधिरूपमन्तत्रयमलबन्धनदुःखताविरुद्धम्" इति तदुक्तेरित्यर्थः। भिन्न इतीति॥ भिन्नस्य परिच्छिन्नशब्देनानाभिधानात् अभिन्नम् अपरिच्छिन्नशब्दवाच्यं न भवतीत्यर्थः। स्वमतेऽनन्तशब्दार्थमाह ॥ तस्मादिति ॥ यस्त्वानन्त्यार्थो गुणापरिच्छेद इति। इति अनन्तमिति श्रुत्यर्थविवरणम्।

\</1-2-13\>

\<1-2-14\>  
   न्यायामृतप्रकाशः

 ॥ इन्द्रो मायाभिरिति ॥ अज्ञानेन घटपटादि बहुरूपत्वस्यात्रोक्तत्वात्। तच्च तदारोपाधिष्ठानत्वमेवेति मिथ्यात्वसिद्धिरिति भावः। रूपशब्देनेति। इति इन्द्रोमायाभिरिति श्रुत्यर्थविवरणम्।

\</1-2-14\>

\<1-2-15\>  
   न्यायामृतप्रकाशः

 ईश्वरादन्यद् आर्तम् आर्तिमत्। आर्तिर्विनाशः। \`यस्योभयं हविरार्तिमार्छेत्' इत्यार्तिशब्दस्य विनाशे प्रयोगात्। तथा च ज्ञानेन निवृत्त्युक्त्या मिथ्यात्वं लभ्यत इत्यर्थः। यद्वा अतोऽन्यद् जगत् आ ऋतम् ईषद् ऋतं पारमार्थिकसत्यं न भवतीत्यर्थः तन्मतरीतिरहस्यविदः।

 \`अतोऽन्यत्र' इत्यत्र प्रकृतं यत् ब्रह्म तदन्यत् चेतनत्वादिना तत्सजातीयं यत् जीवजातं तत् आर्तं दुःखि इत्येवार्थः। अत्र ब्रह्मणः पूर्वप्रकृतत्वं कथम्? इत्यत आह ॥ अत्रेति । एतत् शब्दस्येति ॥ एतदोऽश् इति सूत्रेण एतत् इत्यस्य अश् इत्यादेशे \`अतः' इति भवति। तथा च अतः एतस्मात् इत्यर्थः। अन्यशब्दस्य प्रकृतसजातीयपरत्वे उदाहरणमाह ॥ ब्राह्मणादन्यमिति ॥ ब्राह्मणादन्यमानयेत्युक्ते तदन्यस्तेन मनुष्यत्वेन सजातीय एव कश्चिदानीयते, न घटादिरित्यर्थः। समानमिति॥ यथा इतरयागेषु तद्धर्मातिदेशाय \`समानमितरत् श्येनेन' इति विहितम्। तत्र प्रकृतो यः श्येनयागस्याङ्गकलापः तत्सजातीयाङ्गकलाप एव \`इतरत्' इत्यनेन प्राप्नोति, न यत्‌किञ्चिदित्यर्थः। आर्तं दुःखीति ॥ आर्तो जिज्ञासुरिति दुःखिन्यार्तशब्दप्रयोगदर्शनादित्यर्थः। ननु जीवब्रह्मणोरभेद एवास्तु। श्रुतिस्तु ब्रह्मव्यतिरिक्तजडस्यार्तिप्रतिपादकतया तद्भेदपराऽस्त्वित्यत आह ॥ न हीति ॥ इति अतोऽन्यदार्तमिति श्रुत्यर्थविवरणम् ॥

\</1-2-15\>

\<1-2-16\>  
   न्यायामृतप्रकाशः

 असत्वोक्तेरिति ॥ \`तावन्ममेत्यसदवग्रह आर्तिमूलं तस्मादिदं जगदशेषमसत् स्वरूपं' इत्यादौ। अश्रद्धयेति ॥ तथैवमादिरूपोऽसद्भावोऽसत्‌शब्दार्थ इति भावः। अस्वातन्त्र्याद्वाऽसत्वोक्तिरिति सम्बन्धः। अन्यथेति ॥ असाधुत्वास्वातन्त्र्याभ्याम् असत्त्वोक्त्यव्याख्यान इत्यर्थः। अवस्तुत्वोक्तिः \`किं भद्रं किमभद्रं वा द्वैतस्यावस्तुनः कियत्' इत्यादौ अपारमार्थिकत्वोक्तिः \`न यत्‌किञ्चित् भासते परमार्थतः' इत्यादौ। परिणामित्वादवस्तुत्वोक्तिमुपपादयति॥ यत्त्विति ॥ यथा परिणामेन सुवर्णस्य रुचिकादिसंज्ञा भवतीति दृष्टं तथा च हे नृप कालान्तरेणापि परिणामादिसम्भूताम् अन्यसंज्ञां यत् नोपैति तत् वस्तुशब्देनोच्यते। तच्च किमिति चेत् त्वं पृच्छसि तर्हि वक्ष्यमीति वा, कञ्चित् नृपं प्रति कस्यचित् प्रश्नो वा। एवं चापरिणामित्वस्य वस्तुशब्दार्थत्वे परिणामित्वमवस्तुशब्दार्थ इति लब्धमित्यर्थः। विनाशित्वादपारमार्थिकत्वोक्तिमुपपादयति ॥ अनाशीति ॥ तथा च विनाशी न परमार्थं इति सिध्यतीति द्रष्टव्यम्। मिथ्यात्वोक्तिरीति ॥ \`लोकस्य मिथ्याभिमतेरचक्षुषः' इत्यादावपि मिथ्याशब्दस्य सदोषार्थकत्वं वैय्याकरणसम्मतमित्याह॥ मिथ्योपपादादिति ॥ मिथ्याशब्दोपपदात् \`कृञ् करणे' इत्यस्मात् धातोरभ्यासे सकृदुच्चारणरूपेऽर्थे विवक्षिते सति णिच् स्यादिति शूत्रार्थः। सूत्रवृत्तौ काशिकायाम् असकृदुच्चारयतीति सौत्राभ्यासशब्दार्थः। \`स्वरादिदुष्टम्' इति कस्य पदस्यार्थ इत्यत एतद्‌व्याख्यानपरकाशिकाटीकाद्व्ययवाक्यमुदाहरति। न्यास इति ॥ एतेनेति ॥ \`स्वरादिदुष्टम्' इति वचनेनेत्यर्थः। आचष्टे काशिकाकारो वामनः। इत्युक्तत्वात् न्यासरूपपदमञ्जरीरूपकाशिकावृत्तिटीकाकर्तृभ्यामित्यर्थः। अतात्विकत्वोक्तिः \`तस्मान्न तात्विकं विद्धि जगदेतत् चराचरम्' इति विष्णुपुराणादौ। अविद्यमानत्वोक्तिः अविद्यमानो ह्यवभाति हि द्वय इत्यादौ। जीवसम्बन्धित्वेनेति ॥ जीवस्वामिकत्वेनेत्यर्थः। स्वप्नादीति ॥ \`स्वप्नमनोरथो यथा' इत्यादौ। मायामयोक्तिः \`मायामये वासनया शयानः' \`मायामात्रमिदं द्वैतम्' इत्यादौ। मायामात्रमित्यत्र माण्डूकवाक्यस्य मायामयत्वेन मिथ्यात्वाभिप्राये बाधकमाह ॥ अन्यथेति ॥ बोधनिवर्त्यत्वरूपमिथ्यात्वेनैव स्वप्नादिसाम्याङ्गीकारे बाधकमाह ॥ वैधर्म्याच्चेति ॥ मिथ्याभूतस्येति ॥ असत्वादिवाक्येषु सर्वत्रापि प्रतीतार्थाङ्गीकारे बाधकमाह ॥ तत्रैवेति ॥ असत्वावस्तुत्वादिकं यत्र यत्र पुराणे कथ्यते तत्र तत्रैव पूर्वोत्तरवाक्यैश्च विरोधात् नासत्वादिकं तदर्थ इत्यर्थः। इति जगदसत्ववाचिपूराणार्थविवरणम्।

\</1-2-16\>

\<1-2-17\>  
   न्यायामृतप्रकाशः

 ज्ञाननिवर्त्यत्वेति ॥ यतो ज्ञानमज्ञानस्य तत्कार्यस्य वा निवर्तकमित्यङ्गीकारात् \`तरति शोकमात्मवित्' इत्यादौ ज्ञाननिवर्त्यत्वोक्तेस्तदन्यथाऽनुपपत्त्याऽज्ञानतत्कार्यान्यतरत्व रूपमिथ्यात्वसिद्धिरित्यर्थः। मिथ्याभूतस्येति ॥ अज्ञानोपादानकस्येत्यर्थः। उभयोरपि नियमयोर्व्यभिचारमाह ॥ ज्ञानमात्रेणेति ॥ चरमसाक्षात्कारव्यतिरिक्तेनेत्यर्थः। ज्ञानमात्रेण ज्ञानमात्रप्रागभावस्येत्याद्युक्त्याऽऽद्यनियमभङ्गः, सत्यस्येत्युक्त्या द्वितीयनियमभङ्गः इति ज्ञातव्यम्। ज्ञानप्रागभावस्येत्यादिषष्ठीनां निवृत्तेरित्यनेनान्वयः। ननु जगदन्तर्गतस्य ज्ञानप्रागभावादेर्मूलाज्ञानोपादानकत्वमस्त्येवेत्यत उक्तम्। ज्ञनसमानविषयकेत्यादि ॥ निवर्तकज्ञानसमानविषयकाज्ञानेत्यर्थः। चरमसाक्षात्कारव्यतिरिक्तज्ञान- निवर्त्याज्ञानानुपादानकस्येति यावत्॥ तत्प्रागभावेति ॥ घटाद्यज्ञाननिवर्तकत्वेनाभिमतघटज्ञानप्रागभावस्येत्यर्थः। ज्ञानसमानेत्यादि सत्यस्येति विशेषणद्वयं घटादेः पूर्वज्ञानस्येत्यादावपि योज्यम्। घटज्ञानप्रागभावो घटज्ञानसमानविषयक घटाज्ञानानुपादानकः सत्यश्च घटज्ञानेन निवर्तते चेति ज्ञातव्यम्। ननु प्रागभावनिवृत्तेः ज्ञानरूपत्वेन कथं स्वेन स्वोत्पत्तिरिति चेन्न, प्रागभाव निवृत्तिः प्रतियोग्यतिरिक्तेति मतेनेदमिति ज्ञातव्यम्। ईश्वरस्येति ॥ ईश्वरज्ञानस्य सर्वोत्पात्तमत्‌निमित्तकारणत्वेन घटादिनिवृत्तिं प्रत्यपि कारणत्वमस्त्येवेति भावः। सर्वोत्पत्तिमत्‌निमित्तकारणीभूतेश्वरज्ञानेन निवर्तते चेति भावः। उत्तरेति। धारावाहिकज्ञानस्थले घटविषयकोत्तरज्ञानसमानविषयकं घटाज्ञानानुपादानकं सत्यं च पूर्वज्ञानम् उत्तरज्ञाननाश्यमित्यर्थः। प्रत्यभिज्ञानादिनेति ॥ ननु प्रत्यभिज्ञया पूर्वानुभवजन्यसंस्कारः न निवर्तते, प्रत्यत दृढीकृतो भवति। तस्य स्मृतिमात्रनिवर्त्यत्वादिति चेन्न। अनित्यात्मविशेषगुणत्वेन फलैकनाश्यत्वेन च कार्यकारणभावस्य धर्माधर्मादौ दर्शनात् अनित्यात्मविशेषगुणभूसंस्कारस्य प्रज्ञभिज्ञारूपफलैकनाश्यत्वमस्त्येवत्याहुः। तत् चिन्त्यम्। अनित्यात्मविशेषगुणस्य सुखस्य दुःखस्य वा स्वयमेव फलरूपत्वेन फलान्तरशून्यतया फलैकनाश्यत्वाभावात्। केचित्तु स्मृत्येव प्रत्यभिज्ञयाऽपि संस्कारो नश्यत्येवेति मताभिप्रायेणेदमित्याहुः। वस्तुस्तु प्रत्यभिज्ञानादिनेत्यनेनातद्गुणसम्विज्ञानबहुव्रीहिणा स्मृतिर्ग्राह्या। तथा च घटस्मृतिसमानविषयकघटाज्ञानानुपादानकस्य सत्यस्य संस्कारस्य निवृत्तेरित्यर्थः। विषय इति। हेयतादिदर्शनेनेत्यर्थः। तथा दोषदर्शनसमानविषयकदोषाज्ञानानुपादानकस्य सत्यस्य रागादेर्दोषदर्शनेन निवृत्तेरित्यर्थः। सुहृदिति॥ सुहृद्‌दर्शनसमानविषयकसुहृदज्ञानानुपादानकस्य सत्यस्य दुःखादेः सुहृद्दर्शनेन निवृत्तेरित्यर्थः। गरुडध्यानेति ॥ अस्मन्मते परोक्षज्ञानसन्ततेरेव ध्यानत्वेनि तस्यापि ज्ञानत्वादिति भावः। एवं च गरुडध्यानसमानविषयकगरुडाज्ञानानुपादानकस्य सत्यस्य विषस्य गरुडध्यानेन निवृत्तेरित्यर्थः। अग्निचिदिति। अग्निचयनाख्यकर्मकर्त्रित्यर्थः। कपिलेति ॥ \`कपिलां गां निरीक्षेत दुरितक्षयकाम्यया' इति स्मृते। एवं च अग्निचित्‌कपिलधेनुदर्शनसमानविषयकाग्नि - चित्कपिलधेन्वज्ञानानुपादानकस्य सत्यस्य दुरितादेरग्निचित् कपिलधेनुदर्शननिवर्त्यत्वादित्यर्थः। सेत्वादीति ॥ सेतुदर्शनसमानविषयकसेत्वज्ञानानुपादानकस्य सत्यस्यापि ब्रह्महत्यादेः सेत्वादिदर्शननिवर्त्यत्वादुक्तनियमद्वयस्य व्यभिचार इत्यर्थः। सेत्वादिदर्शनेन ब्रह्महत्यादेर्निवृत्तेरित्युक्तव्यभिचार परिहारमाशङ्कते। नन्विति ॥ ब्रह्महत्ययाः सेतुदर्शननिवर्त्यत्वं नास्ति किं नाम सेतुदर्शनेन सेत्वज्ञानं निवर्तते। अज्ञाननिवृत्त्यनन्तरं ब्रह्महत्यादि निवर्तते। तेन ज्ञानस्य तत्कार्यस्य वा ज्ञानेन निवृत्तिनियमस्य न व्यभिचार इत्यर्थः। ननु तर्हि प्रपञ्चेऽपि न ज्ञाननिवर्त्यत्वं, किं नाम ज्ञानजन्याज्ञाननिवृत्तिद्वारेणैवेति स्यादित्यस्वरसादाह ॥ अदृष्टेति ॥ सेतुदर्शनजन्यादृष्टद्वारेणैव ब्रह्महत्या निवर्तते, न साक्षात् सेतुदर्शनेन। अतो न व्यभिचार इत्यर्थः। ब्रह्मज्ञानेन तु प्रपञ्चः साक्षादेव निवर्तते। नादृष्टद्वारेण। ज्ञाने जाते सत्यदृष्टादेः सर्वप्रपञ्चस्य विलयादिति ज्ञातव्यम्। अथवा साक्षात् ज्ञानत्वेन ज्ञाननिवर्त्यत्वमेवाभिप्रेतम्। न चोक्तव्यभिचारः सेतुदर्शने ब्रह्महत्यानिवर्तकत्वान्न व्यभिचार इत्याह। आक्षादिति। सममिति ॥ तर्हि ब्रह्मज्ञानस्यापि न ज्ञानत्वेन प्रपञ्चनिवर्तकत्वम्। किं नाम द्रष्टव्य इत्यादौ तस्यापि विहितत्वात् विहितक्रियात्वेनैव निवर्तकत्वमस्तिवति न ज्ञानत्वेन निवर्तकत्वमतो न ज्ञाननिवर्त्यत्वमित्यसिद्धिरित्यर्थः। ननु ब्रह्महत्यादेः सेतुज्ञाननिवर्त्यत्वं नास्त्येव॥ किं नाम सेतुप्राप्तिनिवर्त्यत्वं वा सेतुप्राप्तिजन्यादृष्टनिवर्त्यत्वं वाऽङ्गीक्रियते। अतो न ज्ञाननिवर्त्यत्वस्य ब्रह्महत्यादौ व्यभिचार इत्याशङ्क्य निराकरोति। श्रुतेति ॥ \`सेतुं पश्यते' इत्यादौ ब्रह्महत्यानिवर्तकत्वेन श्रुतदर्शनेत्यर्थः। इदं विशेषणं परस्य श्रुतहान्यश्रुतकल्पनाप्रदर्शनायेति ज्ञातव्यम्। ब्रह्मध्यानमिति। त्वन्मते ध्यानस्य मानसक्रियात्वेन ज्ञानत्वाभावात् ब्रह्मध्यानं वा तज्जन्यादृष्टं वा प्रपञ्चनिवर्तकमस्तु। अतो न प्रपञ्चेऽपि ज्ञाननिवर्त्यत्वमित्यसिद्धिरित्यर्थः। ब्रह्मज्ञानं विहाय ध्यानस्यैव निवर्तकत्वपक्षः श्रेयान्, श्रुतत्वादित्याह॥ तस्येति ॥ \`तस्याभिध्यानाद्‌योजनात् तत्वभावात् भूयश्चान्ते विश्वमाया निवृत्तिः' इति श्रुतेरित्यर्थः। ननु ज्ञानमात्रनिवर्त्यत्वमेवाभिप्रेतम्। एवं च ब्रह्महत्यादौ सेतुदर्शनमात्रनिवर्त्यत्वं नास्ति। किं नाम दूरगमनादिविशिष्टसेतुदर्शननिवर्त्यत्वमेव। अन्यथा तत्रत्यानामपि तन्निवृत्तिः स्यादित्याशङ्कते ॥ तन्विति ॥ तर्हि प्रकृतेऽपि न ब्रह्मज्ञानमात्रं प्रपञ्चनिवर्तकम्। तथात्वे गायनादिरूपकार्नाटकादिभाषाप्रबन्धजन्यब्रह्मज्ञानेनापि निवृत्त्यापातात्। अतो वेदान्तजन्यज्ञानमेवेति वक्तव्यम्। इदमपि न सम्भवति। अनधीतवेदान्तस्य तस्य व्युत्पन्नस्य वेदान्तपुस्तकावलोकनादिजन्यब्रह्मज्ञानस्यापि तन्निर्वकत्वापत्तेः। अतोऽधीतवेदान्तजन्यज्ञानमेव निवर्तकमिति वाच्यम्। तदपि न सम्भवति। प्रदोषानध्यायाधीतवेदान्तजन्यस्य तन्निवर्तकत्वाभावात्। अतो नियमाधीतवेदान्तजन्यज्ञानमेव तन्निवर्तकमिति वाच्यम्। इदमपि न युक्तम्। सत्यपि नियमेन वेदान्ताध्ययने तज्जन्यब्रह्मज्ञानस्य वेदभराक्रान्तानामदर्शनात् वेदान्तव्याख्यानश्रवणमपेक्षितम्। तदपि न यादृशतादृशम्। किं नाम समित्‌पाणित्वादिगुरूपसत्तिपूर्वकमेवापेक्षितम्। एतदपि न युक्तम्। नियमाधीतवेदान्तश्रवणनियमजन्येनापि ब्रह्मज्ञानेन सम्सारानिवृत्तेः असम्भावनाविपरीतभावनयोः सत्योस्तदयोगात्। अतस्तुदुभयनिवर्तकं मननं ध्यानं चापेक्षितम्। एतदपि न युक्तम्। नियमाधीतवेदान्तश्रवणमननध्याननियमजन्यसाक्षात्कारे सत्यपि, प्रबलप्रारब्धकर्मप्रतिबद्धेन तेन सम्सारानिवृत्तेः। अन्यथा जीवन्मुक्तानां संखारानुवृत्तिर्न स्यात्। अतस्तदभावोऽप्यपेक्षितः। एवं च न नियमाधीतवेदान्तश्रवणमननध्याननियमजन्यप्रारब्धकर्माप्रतिबद्धमेव ब्रह्मज्ञानं तन्निवर्तकमिति वाच्यम्। अतो ब्रह्मज्ञानमात्रनिवर्त्यत्वाभावादसिद्धिः स्यादेवेत्याह इहापीत्यादिना ॥ श्रवणादीत्यादिपदेन मननध्यानसङ्ग्रहः। द्वितीयादिपदेन प्रारब्धकर्माप्रतिबद्धत्वग्रहणम्। पदानां कृत्यं स्वयमेव दर्शयति ॥ भाषेत्यादिना ॥ उक्तरीत्या स्पष्टमेतत्। तेनेति ॥ ब्रह्मसाक्षात्कारेण सम्सारानिवृत्तेरित्यर्थः। अन्यथेति ॥ नियमाधीतवेदान्तश्रवणादिनियमजन्यसाक्षात्कारस्य सम्सारनिवर्तकत्वमनङ्गीकृत्य ब्रह्मज्ञानमात्रस्य तन्निवर्तकत्वाङ्गीकार इत्यर्थः। प्रारब्धकर्माप्रतिबद्धत्वमप्यावश्यकम्। तदनङ्गीकारे बाधकमाह ॥ प्रारब्धेति ॥ जीवन्मुक्तस्य नियमाधीतवेदान्तश्रवणमननध्याननियमजन्यब्रह्म साक्षात्कारवतः शुकवामदेवादेरित्यर्थः। अदृष्टत्वेऽपीति ॥ त्वद्रीत्या मिथ्याभूतस्य रूप्यादेरेव ज्ञानेन निवृत्तिदर्शनेन सत्यस्य निवृत्त्यदर्शनेऽपीत्यर्थः। विपक्ष इति ॥ सत्यस्यापि निवृत्त्यङ्गीकारे बाधकाभावादित्यर्थः। अन्यथेति ॥ लोके अन्यथेति ॥ लोकदृष्टान्ताङ्गीकारस्यैवावश्यकत्व इत्यर्थः। जीवन्मुक्तिदशायामधिष्ठानसाक्षात्कारवतामपि शुकादीनां भिक्षाटनादिप्रवृत्त्यन्यथाऽनुपपत्त्या जगद्‌भ्रमोऽस्ति। स न स्यात्। तथा च तदाऽनुवृत्तस्य जगतः सत्यतैव स्यात्। लोकेऽधिष्ठानतत्वसाक्षात्कारानन्तरं भ्रमादर्शनात्। ननु लोकेयिष्ठानभूतशङ्खसाक्षात्कारे सत्यपि पैत्यभ्रमानुवृत्तिदर्शनात् प्रकृतेऽपि तथाऽस्त्विति चेन्न। तस्य विशेषदर्शनानिवर्त्यभ्रमत्वेन सोपाधिकत्वात् विशेषदर्शननिवर्त्यनिरूपाधिकभ्रमानुवृत्तेरधिष्ठान तत्वसाक्षात्कारानन्तरमदर्शनात्। कर्मवशादुपपद्यत इति चेन्न अप्रामाणिकतया कर्मवशादप्यदर्शनात्। अतो जगद्‌भ्रमस्य निरूपाधिकत्वेनाधिष्ठानतत्वसाक्षात्कारानन्तरं विशेषदर्शनसद्भावात् कर्मवशादप्यनुवृत्त्ययोगस्य लोकदृष्ट्या प्राप्तत्वेन तदानीमनुवृत्तस्य जगतः सत्यतैव स्यात्। अतोऽलौकिकत्वात् कार्यानुसारेण भ्रममङ्गीकृत्य लोकदृष्टेरप्रयोजकत्वं वाच्यम्। तन्ममापि तुल्यम्। अतः सत्यस्यापि निवृत्तिरस्त्विति भावः। लोकसिद्धस्यैव कल्पनाङ्गीकारे त्वद्रीत्या तथैवानिष्टमापद्यत इत्याह ॥ अपि चेत्युत्तर ग्रन्थेन। लोके शुक्तिरूप्ये। अन्तःकरणशुद्ध्यजन्यज्ञानेति। नेदं रजतमित्यादिज्ञानेत्यर्थः। तज्जन्येति। तथा च प्रपञ्च- सत्योभवितुमर्हति नित्यनैमित्तिककर्मसाध्यान्तःकरणशुद्धि जन्यज्ञाननिवर्त्यत्वात्। नित्यनैमित्तिकर्मसाध्यान्तःकरणशुद्धिजन्यदेवतादर्शननिवर्त्यदुरितवत्। व्यतिरेकेण रूप्यवत् इत्यनुमानमनेनोक्तं भवतीति द्रष्टव्यम्। कल्पिते रूप्ये। संस्कारेति। श्रवणादिजन्यसंस्कारेत्यर्थः। एतादृशं च नेदं रजतमिति ज्ञानम्। विषनिवर्तकं यत् गरुडज्ञानसन्तानं तत् गरुडस्वरूपश्रवणजन्यसंस्कारसापेक्षम्। कीटत्वनिवर्तकं यद् भ्रमरज्ञानसन्तानं तदपि भ्रमरानुभवजन्यसंस्कारसापेक्षमेवेति ज्ञातव्यम्। यथाऽऽहुः

  \`कीटः पेशस्कृतारुद्धः कुड्ये यान्तमनुस्मरन्।  
   संरम्भभययोगेन विन्दते तत्सरूपताम्॥'

 इति। श्रवणादीति॥ एवं च प्रपञ्चः सत्यो भवितुमर्हति। संस्कारसापेक्षज्ञाननिवर्त्यत्वात्। गरुडज्ञाननिवर्त्यविषवत्। भ्रमरज्ञाननिवर्त्यकीटत्ववच्च। व्यतिरेकेण रूप्यवत् इत्यनुमानं द्रष्टव्यम्। लोके व्यावहारिकस्थले, अभावरूपा धर्माः नाद्वैतं घ्नन्तीति मण्डनमिश्रोक्तेरित्यर्थः। स्यादिति ॥ तथाचाज्ञानं स्वनिवृत्तिसमसत्ताकं निवर्त्यत्वात् घटवत् इत्यनुमानमुक्तमिति ज्ञातव्यम्। ननु रूप्ये व्यभिचारः। तस्य हि स्वनिवृत्तिसमसत्ताकत्वं नास्ति। रूप्यस्य प्रातिभासिकत्वात्, तद्‌ध्वंसस्य व्यावहारिकत्वादिति चेन्न। एवं भिन्नसत्ताकत्वाङ्गीकारे शुक्तिरूप्यतद्‌ध्वंसयोः कालिकोविरोधोऽस्ति, स न स्यात्। तथा हि शुक्तौ प्रातिभासिकरूप्याभेदप्रतीतिकाले व्यावहारिकभेदोऽस्ति। तयोर्भेदाभेदयोर्भिन्नसत्ताकयोर्कालिकविरोधादर्शनाद्रूप्यतद्धंसयोरपि भिन्नसत्ताकत्वे सर्वजनीनः कालिको विरोध एव न स्यात्। अस्ति चासौ। अतः समानसत्ताकत्वे वाच्ये व्यभिचाराभावः सुस्थ इत्याह प्रातिभासिकस्येति। अज्ञेयेति। अज्ञानविषयेत्यर्थः। नियमादिति ॥ नियमदर्शनादित्यर्थः। शुक्त्यज्ञानतद्विषयभूतशुक्त्योः काचशुक्त्योश्चेति शेषः। दोषेति ॥ जगद्भ्रमेऽविद्याया एव दोषत्वाङ्गीकारादित्यर्थ-। एवं चाज्ञानं स्वविषयभूतब्रह्मसमसत्ताकम् अज्ञानत्वात्, यदज्ञानं तत् स्वविषयसमसत्ताकं, यथा शुक्त्यज्ञानम्। तथा जगद्भ्रमदोषत्वेनाङ्गीकृतमज्ञानम् अधिष्ठानसमसत्ताकम्। दोषत्वात् काचादिवदित्यनुमानद्वयं द्रष्टव्यम्। नन्वज्ञानं मिथ्या ज्ञाननिवर्त्यत्वात् इत्यनुमीयते। अतो भवदुनुमानस्य सत्प्रतिपक्षतेत्यतोऽप्रयोजकत्वान्नैवमनुमातव्यमित्याह ॥ किञ्चेति ॥ ननु नाप्रयोजकता। सत्यत्वे ज्ञाननिवर्त्यत्वं न स्यादिति हेतुच्छित्तरूप बाधकसत्वादिति चेत् तदाह ॥ यथेत्यादि ॥ अन्यत्र ब्रह्मणि। निवृत्तिः ज्ञाननिवृत्तिः श्रुतिबलात् \`विश्वमायानिवृत्तिः' इत्यादिश्रुतिबलात्। सत्यस्यापि अज्ञानस्येत्यर्थः। ज्ञानमज्ञानस्य वा तत्कार्यस्य मिथ्याभूतस्यैववा निवर्तकमिति नियमद्वयं खण्डितम्। अधुना ज्ञानस्याज्ञाननिवर्तकत्वं न सम्भवति। ज्ञानस्वरूपाज्ञानस्वरूपनिवृत्तिस्वरूपाणां च त्वन्मते दुर्निरूपत्वादित्याशयेनाह॥ किं चेत्यादिना ॥ तत्रादौ ज्ञानस्वरूपं विविच्य तस्याज्ञाननिवर्तकत्वं न सम्भवतीत्युच्यते। तथा हि। ज्ञानमज्ञाननिवर्तकमित्यत्र भावव्युत्पत्त्या ज्ञप्तिर्ज्ञानमिति विवक्षितमुत करणव्युत्पत्या ज्ञानशब्देन ज्ञानकरणं विवक्षितमिति विकल्पं हृदि निधायाद्यमनूद्य दूषयति॥ ज्ञानमिति ॥ तमेवोपपादयति ॥ त्वन्मत इति ॥ वेदान्तजन्यवृत्तिर्बन्ध निवर्तिकेति शङ्कमान मन्दं प्रत्याह ॥ बन्धेति ॥ अज्ञानेत्यर्थः। केवलायाः वृत्तेः केवलस्य वा चैतन्यस्य बन्धानिवर्तकत्वेऽप्ययः पिण्डसमारूढाग्नेः रोगनिवर्तकत्ववत् वृत्तिप्रतिबिम्बितचैतन्यस्यैव बन्धनिवर्तकत्वं भविष्यति। तदेव च मन्मते ज्ञप्तिरित्याशङ्कते ॥ वृत्तीति ॥ ॥ मुक्ताविति ॥ त्वन्मते मुक्तौ आनन्दज्ञप्तिरङ्गीकृता। सा न स्यात्। मुक्तावन्तःकरणवृत्तेरभावेन वृत्तिप्रतिबिम्बितचैतन्याभावादिति भावः। साक्षीति ॥ वृत्तिप्रतिबिम्बिचचैतन्यरूपज्ञप्तेरेवाज्ञानविरोधित्वाङ्गीकारात्। सुखादौ अन्तःकरणवृत्तेः त्वयाऽनङ्गीकारेण केवलसाक्षिचैतन्ययोग्यत्वाङ्गीकारात् अज्ञानविरोधिभूतवृत्तिप्रतिबिम्बितचैतन्यरूपज्ञप्तेरभावेन तत्राज्ञानापातादित्यर्थः। सुखादौ त्विति ॥ चैतन्यमात्रेणैव प्रकाश्यत्वाङ्गीकारात् तस्यैव च ज्ञप्तित्वेन सर्वदा सत्वात् नाज्ञानं सुखादावित्यर्थः। एतेनेत्युक्तं विशदयति ॥ मोक्ष इति ॥ स्वरूपचैतन्यस्य स्वरूपचैतन्यरूपस्य। तद्‌ज्ञप्तीति ॥ मौक्तानन्दज्ञप्तिरन्यत्वेनेत्यर्थः। तथा च यः येन प्रकाशते तत्र सा ज्ञप्तिः। सैव तत्राज्ञानविरोधिनीत्यङ्गीकृत्य सुखादेश्चैतन्यमात्रप्रकाश्यत्वाङ्गीकारे मौक्तानन्दस्यापि चैतन्यमात्रप्रकाश्यत्वेन तत्रापि तस्यैवाज्ञानविरोधित्वात् तस्य च चैतन्यस्येदानीमपि सत्त्वेनाज्ञानस्य नित्यनिवृत्त्यापत्या मौक्तानन्दस्येदानीमपि प्रकाशः स्यादिति भावः। द्वितीयमाशङ्क्य निषेधति॥ ज्ञानकरणं चेदिति ॥ न व्याप्तिरिति ज्ञानकरणमज्ञानस्य तत्कार्यस्य वा निवर्तकमिति व्याप्तिर्नास्तीत्यर्थः। ज्ञानकारणेनेति ॥ चक्षुरादिनेत्यर्थः। नेदं रजतमिति ज्ञानस्यैवाज्ञाननिवर्तक्तवं तत्कार्यनिवर्तकत्वं न त्वयाऽङ्‌गीकृतम्। न ज्ञानकरणस्य तन्निवर्तकत्वं त्वत्सम्मतमिति भावः। ननु करणस्यापि ज्ञानद्वारानिवर्तकत्वमस्त्येवेत्यस्वरसादाह॥ न जानामीति॥ यदि ज्ञानकरणस्यैवाज्ञानविरोधित्वमङ्गीक्रियते तर्हि न जानामीत्यत्र ज्ञानमपि नास्ति प्रत्युत तद्विरोध्यज्ञानमप्यस्तीति नञोऽर्थद्वयप्रतीत्या ज्ञप्तिरूपज्ञानविरोध्येवाज्ञानं प्रतीयते न तु ज्ञानकरणचक्षुरादिविरोधिभूतमज्ञानमित्यर्थः। न तर्हीति ॥ सत्याज्ञानोपादानकत्वादित्यर्थः। न व्याप्तिति॥ ज्ञानं मिथ्याभूताज्ञाननिवर्तकमिति व्याप्तिर्नास्तीत्यर्थः। ननु शुक्तिज्ञाननिवर्त्याज्ञाने व्याप्तिरस्तीति चेत् तत्राह॥ शुक्तिज्ञानेति ॥ तदेवोपपादयति॥ न हीति ॥ इदानीं निवत्तिशब्दार्थं दूषयति॥ एवमिति ॥ विरोध इति ॥ अज्ञानस्य तत्कार्यस्य वा विनाश्यत्वेन मिथ्यात्वसाधने विनाश्यत्वस्य मिथ्यात्वाभावेनैव व्याप्तत्वात् हेतोर्विरुद्धत्वं स्यादित्यर्थः। तदेवोपपादयति। लोके इति ॥ इदं रजतमित्यादिस्थले इत्यर्थः। ज्ञानेति ॥ नेदं रजतमित्यादिबाधकज्ञानेत्यर्थः। तथा च यत् ज्ञानविनाश्यं न तत् मिथ्या यथा शुक्त्यज्ञानम्। एतावन्तं कालं शुक्त्यज्ञानमासीदिति तस्य सत्यत्वानुभवात्। यन्मिथ्या न तत् ज्ञानविनाश्यं यथा रूप्यमिति व्याप्तेरनुभवसिद्धत्वेन त्वदीयानुमानस्य विरुद्धत्वमिति भावः। ननु यन्मिथ्या न तत् ज्ञाननिवर्त्यमित्यत्रापि विरुद्धत्वमेव। मिथ्याभूतस्यापि रूप्यस्य ज्ञाननिवर्त्यत्वानुभवादित्यत आह॥ न हीति॥ असिद्धरिति ॥ तथात्वेऽज्ञानस्य तत्कार्यस्य वा प्रपञ्चस्यासत्त्वप्राप्त्या एतादृशज्ञाननिवर्त्यत्वं स्वरूपासिद्धिमित्यर्थः। एतादृशज्ञाननिवर्त्यत्वाङ्गीकारे श्रुतिस्मृतिसूत्रविरोधश्च स्यात्। तत्र ज्ञानेनाज्ञानादिरूपबन्धध्वंसस्यैवोक्तेरित्याह॥ क्षीयन्त इत्यादिना ॥ तस्मादेव सत्यस्यैव ज्ञानेन निवृत्त्युपपत्तेर्ज्ञाननिवर्त्यत्वान्यथाऽनुपपत्त्या न मिथ्यात्वसिद्धिरित्युक्तम्। अत्र विवरणकारोक्तं दूषणमाशङ्क्य निराकरोति ॥ अत्र यदुक्तं विवरण इत्यादिना ॥ विषयेणेति ॥ ज्ञानविषयेणेत्यर्थः। आश्रयेण ज्ञानाश्रयेण। तद्गपीतिमेति ॥ ज्ञानविषयभूतविशिष्टद्रव्यसम्बन्धित्वात् पीतरूपस्येति भावः। ननु रूपस्य व्याप्यवृत्तितानियमेनैकदा रूपद्वयासमवेशान्नीलरूपवति क्वत्यं पीतरूपं यस्य निवृत्तिरापाद्यत इत्यत आह॥ चित्रावयविनीति ॥ यद्यपि चित्ररूपस्यातिरिक्तत्वपक्षे नेदमापादनं सम्भवति। तथापि नानारूपसमाहारश्चित्रमिति मतानुसारेणेदमिति सम्प्रदायविदः। आत्मेति ॥ धर्मादीनां ज्ञानाश्रयीभूतात्मसम्बन्धित्वादिति भावः। देहात्मेति॥ देहात्मसम्बन्धस्य संयोगस्य द्विष्ठत्वेन ज्ञानविषयीभूतशरीरतदाश्रयीभूतात्मसम्बन्धित्वादिति भावः। प्रतिबन्द्योत्तरं प्रतिजानीते॥ अत्र ब्रूम इति। ज्ञानेनाज्ञानस्य निवृत्तिः किं विषयेण संबद्धस्योताश्रयेणोतोभाभ्यां वा। तथा ज्ञानेनानरोपितस्य कस्यचिन्निवृत्तिः किं विषयेण सम्बद्धस्योताश्रयेणोतोभाभ्यामिति विकल्पं हृदि निधायोभयत्रापि नाद्यावित्याह ॥ ज्ञानेनेत्यादिना ॥ अयमर्थः - न तावत् ज्ञानेन स्वविषयसम्बद्धस्याज्ञानस्य निवृत्तिः। तथात्वेऽयं मैत्र इति मैत्र विषयकं ज्ञानं चैत्रस्य भवति। तेन ज्ञानेन तद्विषयभूतमैत्रनिष्ठघटाज्ञानस्यापि निवृत्तिः स्यात्। नापि ज्ञानेन स्वविषयसम्बद्धारोपितस्य निवृत्तिः। तथात्वे इदं रजतमित्यत्रेदमंशज्ञानमात्रेण तद्विषयशुक्त्यारोपितरूप्यस्यापि निवृत्तिः स्यात्। न हीदमंशज्ञानं रूप्यनिवर्तकमिति। उभयत्रापि न द्वितीयावित्याह ॥ नापीति ॥ अयमर्थः। न तावत् ज्ञानेन स्वाश्रयेण सम्बद्धाज्ञाननिवृत्तिर्वक्तुं युक्ता। तथात्वे चैत्रस्यायं घट इति घटविषयकज्ञानेन स्वाश्रयचैत्रनिष्ठपटाज्ञानस्यापि निवृत्त्यापतेः। नापि ज्ञानेन स्वाश्रयसम्बद्धस्यारोपितस्य निवृत्तिः। तथात्वेऽयं घट इति चैत्रस्य घटज्ञानं यत् भवति तेनात्मन्यारोपिंत यद्देहतादात्म्यं तदपि निवर्तेत। तादात्म्यसम्बन्धस्य देहात्मोभयसम्बन्धित्वेन घटज्ञानाश्रयीभूतचैत्रात्मसम्बन्धित्वादिति॥ उभयत्रापि न तृतीयावित्याह नापीति॥ न तावत् ज्ञानेन स्वविषयाश्रयोभयसम्बद्धाज्ञानस्य निवृत्तिः। तथात्वेऽयं मैत्र इति मैत्रविषयकं यच्चैत्राश्रितं ज्ञानं तत् मैत्रविषयकत्वात् चैत्राधिकरणकत्वाच्च मैत्रचैत्रोभयसम्बन्धि भवति। तेन मैत्रस्य चैत्रविषयकं यदज्ञानमस्ति तस्यापि निवृत्तिः स्यात्। कुतः? मैत्रनिष्ठस्य चैत्राज्ञानस्य चैत्रप्रतियोगिकत्वेन मैत्राधिकरणकत्वेन च चैत्रमैत्रोभयसम्बन्धित्वात्। नापि ज्ञानेन स्वविषयाश्रयोभयसम्बद्धस्य कस्यचिदारोपितस्य निवृत्तिः। तथात्वेऽयं देह इति देहविषयकं यत् ज्ञानम् आत्मनो भवति तद्देहविषयकतया आतामाधिकरणकतया च देहात्मोभयसम्बन्धि भवति। तेनारोपितदेहात्मतादात्म्यस्यापि निवृत्तिः स्यात्। कुतः? अध्यस्तस्य तादात्म्यस्य देहात्मोभयसम्बन्धित्वादिति। उक्तदोषपरिहारं शङ्कते। नन्विति ॥ ज्ञानेनाज्ञानमात्रस्य निवृत्तिरिति नोच्यते। किं नाम ज्ञानेन समानाश्रयविषयकाज्ञानस्य निवृत्तिरित्युच्यते। एवं च न पूर्वोक्ता दोषाः। मैत्रनिष्ठघटविषयकाज्ञानस्य चैत्रनिष्ठमैत्रविषकज्ञानसामानाश्रयविषयकत्वाभावान्न तेन तस्य निवृत्तिः तथा चैत्रीयपटाज्ञानस्यापि न चैत्रीयघटज्ञानसमानविषयकत्वमिति न तेनापि तस्य निवृत्तिः। तथा मैत्रनिष्ठचैत्रविषयकाज्ञानस्यापि न चैत्रनिष्ठमैत्रविषयकज्ञानेन समानाश्रयविषयकत्वमिति न तेनापि तस्य निवृत्तिरिति ॥ तथाज्ञानेनारोपितस्य कीदृशस्य निवृत्तिरिति विकल्प्य दूषणावकाशोऽपि नास्ति। तत्र स्वतन्त्रनियमस्यानङ्गीकारात्। किं नाम? ज्ञानेनाज्ञाने निवृत्ते तत्कार्यं स्वयमेव विनश्यतीत्यङ्गीकारादित्याह। निवृत्ते चेति। शङ्खे श्वेतत्वानुमित्येति शङ्खः श्वेतः शङ्खत्वादित्यनुमित्येति भावः। तदीयस्येति। चैत्रीयस्यैति भावः। तथा च श्वेतत्वानुमिति रूपज्ञाने चैत्रस्य सत्यपि तत्समानाश्रयविषयकचैत्राज्ञानानिवृत्तेः तत्साक्षात्कारप्रमारूपविशेषदर्शनस्यैव तदज्ञानकार्यसाक्षात्कारभ्रमनिवर्तकत्वात्। तदनिवृत्त्यैव तत्कार्यशङ्खारोपितपैत्यस्याप्यनिवृत्त्योक्तनियमस्य व्यभिचार इत्याशयः ऐक्येति ॥ ग्रीवास्थमेवेदं दर्पणे प्रतीयमानं मुखमित्यैक्यसाक्षात्कारेणेत्यर्थः। तथा च तेनैक्याज्ञानानिवृत्तेस्तदनिवृत्यैव तत्कार्यभेदभ्रमस्याप्यनिवृत्त्योक्तनियमोऽसन्निति भावः। श्वेतत्वानुमित्यैक्यसाक्षात्कारेण च श्वैत्याज्ञानैक्याज्ञानयोरपि निवृत्तिरङ्गीक्रियत इति न व्यभिचार इति चेत्तत्राह। श्वेतत्वेति ॥ अज्ञानेति ॥ श्वैत्याज्ञानेत्यर्थः। उपलक्षणमेतत्। बिम्बप्रतिबिम्बयोरैक्यसाक्षात्कारेऽपि ऐक्याज्ञाननिवृत्तौ तत्कार्यभेदभ्रमानुवृत्तिर्न स्यादित्यपि द्रष्टव्यम्। ननु श्वेतत्वानुमित्यादिना श्वैत्याद्यज्ञाननिवृत्तावपि तत्कार्यपैत्यादिभ्रमानुवृत्तिर्युक्ता। सोपाधिकभ्रमत्वादित्यत आह। भ्रमस्येति ॥ उपादानेति ॥ न ह्युपादाननिवृत्त्यनन्तरं कार्यानुवृत्तिरावयोर्मते दृष्टेति भावः। ननु दोषाभावसहकृतज्ञानं स्वसमानाश्रयविषयकाज्ञाननिवर्तकमिति नियमाङ्गीकारान्नोक्तव्यभिचार इत्यत आह ॥ ज्ञानस्येति ॥ निवर्तन इति ॥ सहकार्यन्तरापेक्षा तत्र नास्तीति भावः। अनपेक्षणादिति ॥ दोषाभावरूपसहकार्यनपेक्षणादित्यर्थः। यदि दोषाभावापेक्षाऽङ्गीक्रियत इति परो ब्रूयात् तदा दूषणान्तरमाह ॥ किञ्चेति ॥ भविष्यदिति ॥ इदानीं साक्षात्‌कृतो यो घटः तद्विषयक एव यो भावी साक्षात्कारः तन्निवर्त्या याऽविद्या तन्निवृत्त्यापत्तेरित्यर्थः। तथा च दोषाभावसहकृतस्य समानाश्रयविषयकाज्ञाननिवर्तकत्वाङ्गीकारे दोषाभावसहकृतेदानीन्तरघटसाक्षात्काररूपज्ञानेन तत्समानाश्रयविषयकभविष्यद्धटसाक्षात्कारनिवर्त्याज्ञानस्यापि निवृत्तिः स्यात्।

अस्त्विति चेत्। तर्हि सकृद्धटसाक्षात्कारानन्तरं सर्वदा तदापरोक्ष्यं स्यात्। पुनःि कदाचित् कालान्तरे तदपरोक्षज्ञानाभावो न स्यादिति भावः। किं चेत्युक्तदोषपरिहारं शङ्कते ॥ नन्विति ॥ घटादिज्ञानमज्ञाननिवर्तकमेव न भवति यावन्ति ज्ञानानि तावन्त्यज्ञानानीत्यनङ्गीकारेणाज्ञास्यैकत्वात् तस्य च घटज्ञानेन निवृत्तौ सद्यो मोक्षः स्यात्। किञ्च ज्ञानं समानाश्रयविषयकाज्ञाननिवर्तकमित्युच्यते। न हि घटज्ञानसमानविषयकघटाज्ञानम्। ज्ञानस्य घटविषयकत्वेऽपि अज्ञानस्य घटविषयकतायाः मयाऽनङ्गीकारात्। घटस्याप्रकाशस्वरूपत्वेन तत्र प्रकाशप्रसक्तेरेवाभावेन प्राप्तप्रकाशप्रतिबन्धरूपाज्ञानकृत्याभावात्। अतश्चैत्रस्येदानीन्तनेनेत्याद्युक्तदूषणानवकाश इत्याशङ्कते। नन्विति ॥ जडानावरकत्वात् जडविषये आवरकत्वाभावात्। दृष्टानुसारादिति॥ घटादिज्ञानस्याज्ञानानिवर्तकत्वे ज्ञानस्याज्ञाननिवर्तकत्वे दृष्टान्ताभावात् ब्रह्मज्ञानस्याप्यज्ञानानिवर्तकत्वप्राप्त्या तन्निवर्त्यत्वेन बन्धस्याज्ञानमयत्वरूपं मिथ्यात्वं न सिध्येदित्यर्थः। ज्ञाननिवर्त्यस्य मिथ्यात्वं प्रकारान्तरेण शङ्कते ॥ नन्विति ॥ ज्ञानविरोधित्वाच्च मिथ्यात्वमिति भावः। न वा मिथ्यात्वमिति ॥ ज्ञानविरोधित्वेन मिथ्यात्वं कल्पनीयमिति भावः। ननु ज्ञाननिवर्त्यस्य भ्रमस्य मिथ्यात्वं दृष्टम्। अतो बन्धस्यापि तेन मिथ्यात्वमेव साक्षात् साध्यते। अतो नोक्तदोष इति चेत्। तत्र वक्तव्यम् - भ्रान्तिशब्देन भावव्युत्पत्त्या भ्रमरूपज्ञानमेव विवक्षितम्? उत कर्मव्युत्पत्त्या तद्विषय इति विकल्प्याद्ये दोषमाह ॥ न हीति ॥ अन्यथा भ्रम आसीदिति अनुभवविरोधादिति भावः। द्वितीये दोषमाह ॥ मिथ्याभूतस्येति ॥ असम्मतमिति ॥ मन्मते तस्यात्यन्तासत्त्वेन नित्यनिवृत्ततया ध्वंसप्रतियोगित्वरूपज्ञाननिवर्त्यत्वासम्मतेरित्यर्थः। ज्ञआनस्याज्ञाननिवृत्तिद्वारा तत्कार्यनिवर्तकत्वाङ्गीकारे चरमसाक्षात्कारानन्तरमज्ञानस्य निवर्तनेऽपि भिक्षाटनादिप्रवृत्त्यन्यथाऽनुपपत्त्याऽविद्यालेशावस्थानं कैश्चिदङ्गीकृतम्। कैश्चिदज्ञानसंस्कारसद्भावः। कैश्चित् प्रारब्धकर्मादिकम्। तस्य सर्वस्यापि निवृत्तिः स्यात्। ज्ञानेनाज्ञानस्य निवृत्तत्वेन तल्लेशादेरवस्थानायोगादित्याह ॥ अपि चेति ॥ तत्रैवं त्वयोत्तररितव्यं तन्ममापि सममित्याह ॥ तस्मादिति ॥ तर्ह्यज्ञानसंस्कारादेरपि ज्ञानविरोधित्वान्निवृत्तिरस्त्विति चेत् तत्राह ॥ कार्येति ॥ कार्योन्नेयधर्माणां यथाकार्यमुन्नयनात् प्रकृते भिक्षाटनादिकार्येणाविद्यालेशादेरपि ज्ञानविरोध एव नास्तीति वक्तव्यमिति भावः। सममिति॥ तथा च ज्ञानेन निवृत्तौ ज्ञानविरोधस्यैव प्रयोजकत्वात् प्रकाशेनान्धकारस्येव सत्यस्यापि बन्धस्य ब्रह्मज्ञानेन निवृत्तिरस्तु विरोधादित्येवाङ्गीकार्यम्। अतो न तदन्यथाऽनुपत्त्या मिथ्यात्वमिति सिद्धमिति भावः। प्रसादादेवेति॥ न ज्ञानादित्यर्थः। तर्हि ज्ञानं व्यर्थमापन्नमित्यत आह ॥ ज्ञानंत्विति ॥ ननु तर्हि \`दृष्ट्वैव' इति श्रुतिविरोधः। तत्र ज्ञानव्यतिरिक्तस्य मोक्षहेतुतानिरासादित्यत आह। दृष्ट्वैवेति ॥ प्रसाद इति ॥ \`यथा दृष्ट्या' इत्यत्र दर्शनेन प्रसादो लभ्यते इति भावः। तथा च प्रसादेनैव मुच्यते नापरेणेत्यन्ययोग व्यवच्छेदोऽभिप्रेत इत्याशयः। इति ज्ञाननिवर्त्यत्वान्यथाऽनुपपत्तिभङ्गविवरणम्।

\</1-2-17\>

\<1-2-18\>  
   न्यायामृतप्रकाशः

 श्रौतार्थापत्तिरिति ॥ अत्र सत्यभूतप्राणानां सकाशादपि पुनः ब्रह्मणः सत्यत्वोक्त्यन्यथाऽनुपत्त्या तदपेक्षयाऽधिकसत्वं प्रतीयते। प्राणानां च तदपेक्षया व्यावहारिकसत्वलक्षणं न्यूनसत्यत्वं प्रतीयत इतीयं श्रौतार्थापत्तिरेव प्राणादिजगन्मिथ्यात्वे मानमित्यर्थः। राजत्वेति ॥ अन्यथा तत्रापि प्रथमराजादिशब्दनिर्दिष्टेषु राजत्वादेः प्रातिभासिकत्वाद्यापातात्। न चैवम्। किं तु तत्रापकृष्टत्वमात्रमेवेति भावः। लक्षणोक्तीति ॥ जगतोऽपि सत्यत्वे ब्रह्मलक्षणस्यातदिव्याप्त्यापत्तेरतस्तदन्यथाऽनुपत्त्या मिथ्यात्वमङ्गीकार्यमिति भावः। बृहदारण्यक इति पाठः प्रामादिकःक छान्दोग्य इत्येव पाठः। अस्य वाक्यस्य बृहदारण्यकेऽभावात्। छान्दोग्य एव भावादिति ज्ञातव्यम्। \`सत्तासत्ते मुक्तामुक्तौ गौविन्दाधीनौ' इति छान्दोग्यभारतोक्त्योः समानार्थत्वमित्याहुः। तथा च मुक्तामुक्तनियामकत्वरूपसत्यत्वाख्यब्रह्मलक्षणस्य नेतरत्रातिव्याप्तिप्रसक्तिरिति भावः। ननु मुक्तामुक्तनियन्तृत्वस्य योगवृत्या सत्यशब्दार्थतया श्रुतत्वेऽपि रूढेर्बलवत्वात् पारमार्थिकत्वरूपसत्यत्वमेव श्रुतौ विवक्षितमस्तु। तथा च तस्य लक्षणत्वनिर्वाहाय जगतो मिथ्यात्वमङ्गीकार्यमित्याशङ्क्य निषेधति। न चेति ॥ यदाजिमिति ॥ आज्यैः स्तुवत इत्यत्र प्रसिद्धाज्यानां स्तोत्रकरणत्वासम्भवात् \`यदाजिमीयुः' इत्युत्तरवाक्यानुसारेण पञ्चदशस्तोत्रविशेषेषु आज्यशब्दो यौगिक एव न तु रूढ इत्यङ्गीकृत्य योगेन रूढिबाधोऽङ्गीकृत इत्यर्थः। यैः पञ्चदशमन्त्रविशेषैः तदुच्चारणेनेति यावत् आजिं युद्धमण्डलं यज्ञस्थलविशेषं वा शूराः ऋत्विजो वा ईयुः प्राप्नुयः। यदाजिमीयुः तदेवाज्यानामाज्यपदप्रवृत्तिनिमित्तमिति श्रुत्यर्थः। शास्त्रस्था वेति न्यायेनेति॥ सन्धिग्धार्थकशास्त्रार्थनिर्णयस्य शास्त्रान्तरस्थप्रसिद्ध्यधीनतायाः यववराहाधिकरणे निर्णीतत्वादिति भावः। किं च नात्र सत्यत्वलक्षणस्य अतिव्याप्तिप्रसक्तिः। यथा \`विज्ञानमानन्दम्' इत्यत्र आनन्दत्वस्य ब्रह्मलक्षणत्वमुक्तं तस्य जीवानन्दादावतिव्याप्तिवारणायापरिच्छिन्नानन्दत्वं लक्षणमुक्तम्। जीवानन्दस्तु परिच्छिन्नः। \`सैषाऽनन्दस्य' इत्यादितारतम्यावगमात्। अतस्तद्वदपराधीनसत्यत्वं लक्षणमस्तु। तस्य च नातिव्याप्तिः अतो न तदन्यथाऽनुपपत्तिर्मानमित्याह किं चेति ॥ विमुक्तश्चेति ॥ बन्धस्य सत्यत्वे मोक्षात् पूर्वं जीवस्य मुक्तत्वोक्त्ययोगात्। अतः तदन्यथाऽनुपपत्त्या बन्धस्य मिथ्यात्वसिद्धिरिति भावः। ताम्रेति॥ यथा ताम्रद्रवत्वं न स्वाभाविकम्। किं तु अग्निसम्बन्धोपाधिकं सत्यमेव। तद्वदेव दौर्जन्यस्याप्यौपाधिकस्य सत्यत्वेऽपि अस्वाभाविकत्वात् तदपेक्षया \`सज्जनः सज्जनो जातः' इति व्यपदेशवदुपपद्यते इत्यर्थः। भारत इति। उद्योगपर्वणि सनत्सुजातीय इत्यर्थः। हे क्षत्रिया अद्य मृत्युः तदभावश्चेत्युभे अपि सत्ये एव प्रकृते। तयोर्मध्ये मृत्युः सम्सारो मोहो मोहहेतुकः। मोहश्चेत्तर्हि मिथ्या स्यात्। नेत्याह। प्रमादं वै मृत्युमिति॥ मृत्युं सम्सारं प्रमादम् अस्वाभाविकं भगवदज्ञानाधीनमिति यावत्। तथा अमृतत्वं मोक्षम् अप्रमादात् भगवदज्ञानरूपप्रमादाभावात् तद्‌ज्ञानादिति यावत् ब्रवीमीत्यर्थः। क्वचित् \`मोहान्मृत्युः' इत्यपि पाठः। \`तथाऽप्रमादममृतत्वं ब्रवीमि' इत्यपि पाठः। यथोक्तम्- प्रमादात्मकत्वात् बन्धस्य विमुक्तत्वं ह्युच्यत इति। अन्यदपीति॥ श्रौतार्थापत्त्यन्तरे परेण शङ्किते सति तदपि पूर्वोक्तन्यायेन योज्यमित्यर्थः। इति सत्यस्य सत्य इत्यादि श्रुत्यर्थापत्तिभङ्गविवरणम्।

\<1-2-18\>

\<1-2-19\>  
   न्यायामृतप्रकाशः

 अत्र कैश्चित् शुक्तिरूप्यस्वप्नादिवत् दृष्टिसृष्टित्वान्यथाऽनुपपत्या जगतो मिथ्यात्वसिद्धिरङ्गीकृता। तद्दूषयितुमनुवदति ॥ यच्चेति ॥ दृष्टिसृष्ट्यङ्गीकारे क्षणिकत्वमर्थतोऽङ्गीकृतं स्यादित्याह ॥ बौद्धेति ॥ बौद्धाभिमतक्षणिकत्वसिद्ध्यर्थं विश्वस्येत्यारभ्य इतिवद् भ्रान्तिरिति यच्चोक्तमित्यन्वयः। तद्देहादिकं तद्देहेन्द्रियादिकं जगत्, तं प्रति चैत्रं प्रति भाति तद्देहादिकं जगत्। ननु दृष्टिसृष्टत्वे दृष्टेः क्षणिकत्वेन पदार्थानामपि क्षणिकत्वापत्त्या सोऽयं घटः इत्यादि प्रत्यभिज्ञाविरोध इत्यत आह ॥ प्रत्यभिज्ञा त्विति ॥ दीपे परिमाणभेदेन भेदात् तत्र पूर्वोत्तरदीपाभेदग्राहिप्रत्यभिज्ञा भ्रान्तिरूपा दृष्टा। तद्वदित्यर्थः। षडिति॥

  "जीवो ब्रह्म विशुद्धा चित् विभागस्त्वनयोर्द्वयोः।  
  अविद्या तच्चितोर्योगः षडस्माकमनादयः"

 इत्यङ्गीकारेण सर्वस्यापि जगतो दृष्टिसृष्ट्यङ्गीकारेऽपि तद्विरोधः स्यादिति भावः। न च जीवादिषड्‌व्यतिरिक्तमेव दृष्टिसृष्टमिति वाच्यम्। त्वन्मते दृष्टिसृष्टस्यैव मिथ्यात्वेन तेषां मिथ्यात्वासिद्धेः। बौद्धमिति॥ दृष्टिसृष्ट्यङ्गीकारे त्वयाप्यर्थात् क्षणिकत्वस्यैवाङ्गीकारादिति भावः। नियतेति ॥ दृष्टिमात्रसृष्टत्वे मृदादितत्तन्नियत कारणजन्यत्वं न प्राप्तमित्यर्थः। नियतकारणाजन्यत्वे सति किं स्यादित्यतः श्रुतिष्विति। तृप्त्यर्थमिति ॥ \`तृप्तिर्मेऽस्तु' इति दृष्ट्या कल्पनयैव तृप्त्युपपत्तेः तदर्थं भोजनं व्यर्थमिति भावः। परेति ॥ परप्रत्यायनं स्यादिति कल्पनयैव तदुपपत्तौ तदर्थं शब्दोच्चारणं व्यर्थमित्याशयः। स्वक्रियेति ॥ दृष्टिमात्रसृष्ट्यङ्गीकारे भोजनादिक्रियापेक्षा तृप्त्यदौ नास्तीत्यर्थतोऽङ्गीकृतं स्यात्। पुनश्च तदर्थं भोजनादिक्रियाकरणे स्वक्रियाविरोध इत्यर्थः। ननु यथा स्वप्ने ज्योतिष्टोमादिवाक्यात् साध्यसाधनभावं जानतः स्वर्गार्थं ज्योतिष्टोमादौ प्रवृत्तिः तेन च फलं यथा च तृप्त्यर्थं स्वप्नभोजनादि प्रवृत्तिः तथा च तृप्त्यादिकं फलं, परप्रत्यायनार्थं शब्दोच्चारणादिकं चास्ति तद्वत् जाग्रत्पदार्थानामपि प्रतीतिमात्रशरीरत्वेऽपि नोक्तव्यवस्थाऽनुपपत्तिरित्याशङ्कते ॥ यदि त्विति ॥ पर्यनुयोज्यं विचारार्हम्। तथा, स्वप्नश्रुत्यादितुल्यम्। तेन, स्वाप्नश्रुतितुल्येनाद्वैतश्रुतितन्मीमासादिना। प्रतिकर्मेति ॥ तदुपपादकेन्द्रियसन्निकर्षाभावादिति भावः। शुक्तीति ॥ इदमंशरूप्ययोरुभयोरपि दृष्टिसृष्टत्वादिति भावः। संप्रयोगादीति ॥ अधिष्ठानं, प्रधानम्, अधिष्ठानेन्द्रिय संप्रयोगश्चेति कारणत्रयेत्यर्थः। तदस्थेति ॥ सम्प्रयोगादिकादाचित्कनानापदार्थघटितस्य स्वरूपलक्षणत्वायोगादिति भावः। सम्भेदो नाम मिश्रितत्वम्। अभेद इति यावत्। अवभासत्वेति॥ तद्रूपस्वरूपलक्षणेत्यर्थः। तथा च रूप्यवदिदमंशस्यापि दृष्टिसृष्टतया ज्ञानात् प्रागभावेनाधिष्ठानसंप्रयोगादेरभावेन तटस्थलक्षणस्य, उभयोरपि दृष्टिसृष्टत्वाविशेषे शुक्तिरूप्ययोः सत्यत्वमिथ्यात्वविवेकाभावेन स्वरूपलक्षणस्याप्ययोगादिति भावः। शुक्तित्वादेरिति ॥ शुक्तित्वसर्जकदृष्टेरभावेन शुक्तित्वस्वरूपस्यैवाभावात्। तद्ज्ञाने तु तदज्ञानमेव न सम्भवतीत्यर्थः। इदं रूप्यमिति॥ प्रतिदृष्टि विषयभेदस्वीकारेणेदं रजतं नेदं रजतमिति ज्ञानविषयीभूतेदमंशयोर्भेदेन तयोर्ज्ञानयोर्भिन्नधर्मिकतया बाध्यबाधकभावायोगादित्यर्थः। रूप्यादिबाधस्येति ॥ अत्र बाध शब्दो विरोधिपरः। रूप्यादिविरोधिनः। तदभावस्येत्यर्थः। एवं च रूप्यतदभावयोरप्यस्मिन् पक्षे दृष्टिसृष्टतया तुल्यसत्ताकत्वेन तद्विषयकज्ञानयोर्हीनाधिकबलवत्वाभावाद् बाध्यबाधकभावायोगेन रूप्याभावविषयकेण नेदं रजतमिति ज्ञानेन रूप्यमिथ्यात्वासिद्धेरित्यर्थः। अप्रतीतत्वेनेति ॥ चिन्मात्रस्याप्रत्येतृत्वात् जीवानामपि तदा देहादेर्नाशेनाप्रत्येतृतया सर्जकदृष्टेरभावेन जीवब्रह्मविभागस्याविद्यमानत्वापत्त्याऽभेदस्यैव प्राप्तेः त्वन्मते ब्रह्माभेदस्यैव मुक्तिरूपत्वात् सुप्तेः पुनरुद्बोधाङ्गीकारे मुक्तस्यैव पुनरावृत्तिरङ्गीकृता स्यात्। तथा प्रलयानन्तरं सृष्ट्या पुनरावृत्तेः सत्वात् तत्रापि मुक्तस्यैव पुनरावृत्तिरङ्गीकृता स्यात्। तथा च \`न पुनरावर्तते',\`अनावृत्तिः शब्दात्' इत्यादि श्रुतिसूत्रविरोधः स्यादित्यर्थः। तस्यानादित्वाङ्गीकारे तु मिथ्यात्वासिद्धिरित्युक्तम्। सुप्तं प्रतीति ॥ न च कारणात्मना संस्कारोऽप्यस्तीति वाच्यम्। कारणस्यापि दृष्टिसृष्टत्वेन सुप्तौ तस्याप्यभावादिति भावः। मोक्षस्यापीति ॥ अविद्यानिवृत्तिरूपस्येत्यर्थः। दृगिति ॥ मोक्षस्य दृग्‌रूपत्वेऽसाध्यत्वं स्यादिति भावः। दृष्टिसृष्टत्वं जगतोऽङ्गीकुर्वता त्वया दृष्टिशब्देन चिन्मात्रं विवक्षितम्? विशिष्टं वा? नोभयमपीत्याह ॥ चिन्मात्रस्यैवेति ॥ अर्थज्ञानरूपचैतन्यस्य सदा सत्वेनार्थस्यापि सदातनत्वापत्त्या सदा प्रतीत्यत्पत्तिरित्यर्थः। तत्त्वे घटादिदृष्टित्वे। अनवस्थादीति ॥ विशिष्टस्यापि दृष्टिसृष्टत्वात् तत्र चिन्मात्रस्यैव विशिष्टस्य सदा प्रतीत्यापत्या विशिष्टस्यैव विशिष्टदृष्टित्वे वाच्ये तस्यापि विशिष्टस्य दृष्टिसृष्टित्वेनानवस्थाप्रसङ्गादित्यर्थः। उक्तन्यायेनेति ॥ प्रतिकूलतर्कपराहतिकथनसमये उक्तन्यायेनेत्यर्थः। तेषामपि देहेन्द्रियादीनामपि इत्यर्थः। भ्रान्त्यर्थमिति शेषः। अवस्थेति । जगत् भ्रान्तिजनकदेहेन्द्रियादि भ्रान्तिजनकदेहेन्द्रियादेरपि दृष्टिसृष्टत्वेऽनवस्थेत्यर्थः। इत्यस्यापि प्रमेयस्य दृष्टिसृष्टत्वेनेति ॥ मिथ्यात्वादिति भावः। दृष्टिसृष्ट्यङ्गीकारे क्षणिकत्वापत्त्या स्थायित्वग्राहिप्रत्यभिज्ञाविरोधश्च स्यादित्याह। प्रत्यभिज्ञेति ॥ ननु सोऽयं दीप इतिवत् प्रत्यभिज्ञा भ्रान्तिरित्युक्तमिति चेत् तत्राह ॥ दीपादाविति ॥ दीपैक्यबाधकस्येत्यर्थः। इहेति ॥ दृष्टिसृष्ट्या भेदाङ्गीकारे इत्यर्थः। तदभावेऽपीति ॥ बाधकाभावेऽपीत्यर्थः। एकस्मिन्निति ॥ यस्मिन् क्षणे सत्त्वं त्वया कथ्यते तस्मिन्नपि क्षणे इत्यर्थः। तादृशसूक्ष्मतरकालेऽपि योगिनामभेदग्राहिप्रत्यभिज्ञा वाच्या। तस्या अपि भ्रान्तित्वापातादित्यर्थः। आत्मनोऽपीति ॥ अनादिनित्यतयाऽङ्गीकृतस्य ब्रह्मणोऽपीत्यर्थः ॥ तत्र च पूर्वोत्तरक्षणयोरैक्यग्राहिशुकादिप्रत्यभिज्ञा वाच्या। तस्या अपि भ्रान्तित्वापत्तेरित्याशयः। सोऽयमिति॥ यथा सोऽयं देवदत्त इति प्रत्यभिज्ञा तावत् प्रमा। तत्र च तद्देशकालविशिष्टस्येतद्देशकालविशिष्टेनाभेदे एतद्देशकालयोरपि तदानीं सत्वापत्तेः। एतद्देशकालविशिष्टस्य तद्देशकालविशिष्टेनाभेदे तद्देशकालयोरपीदानीं सत्त्वापत्तेः। अतः तदेतद्देशकालभागत्यागेन देवदत्तस्वरूपमात्रस्यैवाभेदः सिध्यति। तद्दृष्टान्तेन तत्त्वमसीत्यादावपि विशेषणांशत्यागेन चिन्मात्रैक्यमङ्गीकृतम्। तन्न स्यात्। सोऽयं देवदत्त इति प्रत्यभिज्ञाया अपि भ्रान्तित्वोपपत्या दृष्टान्तत्वासम्भवादिति भावः। तस्मात् बाधकाभावेनैतासां प्रत्यभिज्ञानां प्रमात्वं वाच्यम्। तत् प्रपञ्चप्रत्यभिज्ञाया अपि तुल्यमिति भावः। ननु जगतो दृष्टिसृष्ट्या मिथ्यात्वानङ्गीकारेऽभेदज्ञानमेव बाधकमस्तीति चेत् तत्राह ॥ अभेदस्यापीति ॥ अभेदस्यापि दृष्टिसृष्टत्वेन प्रपञ्चतुल्यतया तद्‌ज्ञानस्य प्राबल्यायोगेन भेदबाधकत्वाभावादित्यर्थः। स्थायित्वग्राहिश्रुतिविरोधाच्च न दृष्टिसृष्टिर्युक्तेत्याह ॥ ध्रुवाद्यौरिति। भिन्नत्वेनेति ॥ \`घटपटौ भिन्नौ' इति प्रतीतेर्दृष्टिसृष्टिपक्षे भ्रमत्वेन घटपटयोर्क्लृप्तभेदत्यागः। परस्परविरोधे तु न प्रकारान्तरस्थितिरिति न्यायेनाक्लप्ताभेदकल्पनं कार्यम्। तथा सोऽयं घट इति प्रतीतेरपि दृष्टिसृष्टिपक्षे भ्रमत्वेनैकस्मिन्नेव घटे क्लृप्ताभेदत्यागः। परस्परविरोधेत्विति न्यायेनाक्लृप्तभेदकल्पनं चाप्रामाणिकमेवाङ्गीकार्यमिति भावः। सङ्गृह्णाति। तस्मादिति ॥ स्वक्रियादीति ॥ दृगन्यस्य सर्वस्य दृष्टिसृष्टत्वे इत्याद्युक्तप्रकारेणेत्यर्थः। नन्वास्मादात्मन इत्यादि श्रुतौ अस्मादात्मनः सुप्तात् जीवात् प्रबोधानन्तरं प्राणादयः सर्वे पुनर्जायन्त इत्युक्तत्वेन इयं श्रुतिरेव जगतो दृष्टिसृष्टत्वे मानमिति चेत् तत्राह। अस्मादात्मन इति ॥ अन्यथेति ॥ अस्य वाक्यस्य सुप्तजीवादेव प्राणादिसृष्टिकथनपरत्व इत्यर्थः। कुतोऽयुक्ता स्यादित्याह ॥ न हीति ॥ नाड्यादिकमिति ॥ सुषुप्तौ नाड्यादि दृष्टेरभावादिति भावः। ऊर्णनाभ्यादित इति ॥ आदिपदेनाग्निग्रहणम्। सर्वलोकादीति ॥ सर्वलोकसाक्षात्काराभावेन सर्वलोकजन्मोक्तिरयुक्ता स्यादित्यर्थः। ऊर्णनाभितन्त्वित्यादि। न हि तन्तूनां विष्फुलिङ्गानाम् ऊर्णनाभ्यग्निभ्यां दृष्टिसृष्टिरस्ति। किन्तु स्वशरीरात् निष्कासनरूपैवोर्णनाभेस्तन्तुसृष्टिः। विष्णुलिङ्गानां त्वग्नितो जडात् व्युच्चरणमेवेति भावः। इति दृष्टिसृष्टिभङ्गविवरणम्।

\</1-2-19\>

\<1-2-20\>  
   न्यायामृतप्रकाशः

 जीवस्यैकत्वादिति ॥ तस्यैकस्य बद्धत्वावस्थायां न मुक्तोऽस्ति। तस्य च मुक्तत्वावस्थायां न बद्धोऽस्ति। तथा च कश्चित् बद्धः कश्चित् मुक्त इत्येवं बद्धमुक्तव्यवस्थाऽनेकजीववादिमत इव नास्तीत्यर्थः। ननु सर्वस्यैकजीवाज्ञानपरिकल्पितत्वे गुरुशिष्यादिव्यवस्था न स्यादित्यत आह ॥ गुरुशिष्यादीति ॥ स्वप्नवदिति ॥ यथा स्वप्ने कश्चिद् गुरुः कश्चित् शिष्यः तस्य ततो व्याख्यानश्रवणं दृष्टं तद्वदिति भावः। निवृत्तायामविद्यायां सा व्यवभ्या ॥ अन्ध्यम् अप्रतीतिः। तस्येति कल्पकैकजीवस्येत्यर्थः। सुप्तौ सत्याम्। ममेति। प्रतिवादिनो ममेत्यर्थः। तवेति ॥ कल्पकस्य ममैव मोक्षार्थे प्रवृत्तिः स्यात्, न परिदृश्यमाना त्वदीया प्रवृत्तिर्युक्तेत्यर्थः। वादिनस्तवैव। बोधार्थम्, अस्मदादीनां मिथ्यात्वबोधनार्थम्। तवेति ॥ एते मदज्ञानपरिकल्पिता मिथ्याभूता इति जानतस्तव मां प्रति शब्दप्रयोगासम्भवेन तत्प्रयोगरूपक्रियया त्वत्कल्पितत्वरूपार्थस्य विरोधादित्यर्थः। परमार्थ इति व्यावहारिकीं दशामालम्ब्यैवोच्यते। अतः कल्पितत्वस्यापारमार्थिकत्वेऽपि शब्दप्रयोगादेर्व्यावहारिकत्वात् न तत्र स्वक्रियाविरोधः विरोधस्य व्यवहारदशायामदोषत्वादिति भावः। मूकोऽहमिति ॥ तत्रापि व्यवहारदशायामेव मूकोऽहमित्युक्ते स्वक्रियाविरोध उद्भाव्यते। तदानीं सोऽपि दोषो न स्यादित्यर्थः। न च स्वप्नेति ॥ इदं वाक्यमेवं संप्रदायशुद्ध्या योज्यम् - स्वप्नपुरुषवत् स्वप्नदृष्टपुरुषवत्। त्वदिति पञ्चम्यन्तं पर्यनुयोज्य इत्यनेन सम्बध्यते। कल्पितत्वात् मत्कल्पितत्वात्। तवेति शेषः। अथमर्थः। स्वप्नद्रष्टारं प्रति स्वप्नकल्पितः पुरुषो जाग्रदवस्थायां समागत्य तव स्वक्रियाविरोधादिदोषः समायातीति पर्यनुयोगं न करोति। एवं च स्वप्नपुरुषकर्तृकपर्यनुयोगविषयत्वं यथा स्वप्नद्रष्टुर्नास्ति एवमेव मत्कल्पितत्वात् त्वत्तोऽहं न पर्यनुयोज्यः, तव स्वक्रियाविरोधः इत्येवमादिरूपेण त्वत्कर्तृकविचारापरपर्यायपर्यनुयोग विषयत्वं मम नास्तीति, त्वया शङ्का न कार्येति। एवमयोजने मायावादिना स्वस्य भेदवादिकल्पितत्वानङ्गीकारात् \`त्वत्कल्पितत्वात्' इत्येतदयुक्तं स्यात्। निर्मर्यादतयेति ॥ वादिप्रतिवादिगुरुशिष्यादिमर्यादाभावप्राप्त्येत्यर्थः। कथेति ॥ केनचित् त्वयि कथायामाकारिते सति त्वयाऽहं कथार्थं नाकरणीयः। तव मदज्ञानकल्पितत्वात् इत्युक्त्वा कृती स्यादित्यर्थः। सजीवशरीरे कल्पकैकजीवशरीरे। अन्यत्रापि त्वत्कल्पिततयोच्यमाने शरीरसमुदाये। जीवात्मानुभवाच्चेति॥ जीवात्मसद्भावानुभवाच्चेत्यर्थः। अहं दुःखीत्याद्यनुभवो वस्तुतो य एको जीवस्तस्यैव युक्तो नान्यस्येति तदन्यथाऽनुपपत्त्याऽनेकेषु अनेन जीवा अङ्गीकार्या इति योज्यम्। तेषामिति ॥ निर्जीवशरीराणां यः कल्पको एको जीवः तस्य \`अयं निर्जीवो देहो दुःखी' इति भ्रान्तिर्भवतीति वक्तव्यम्। तथा च निर्जीवशरीराणां कल्पकजीवकर्तृका या उक्तदुःखीत्यादिरूपाभ्रान्तिः तद्विषयत्वेऽपि \`अहं दुःखी' इत्यादिभ्रान्त्याधारताऽयोगादित्यर्थः। तथा भ्राम्यन्तीति ॥ अहं दुःखीत्यादिरूपेण भ्रान्त्याधारत्वं नास्ति। किन्तु एतानि शरीराणि दुःखीनीत्येवं स्वप्नदृष्टपुरुषकर्तृकभ्रान्तिविषयत्वमेव दृष्टमित्यर्थः। ननु कल्पकशरीरव्यतिरिक्तशरीराणां निर्जीवत्वेऽपि चिन्मात्रस्यापरिच्छिन्नस्य सर्वत्र सत्त्वात् तत्रत्यस्य चिन्मात्रस्यैवाहं दुःखीत्यादि भ्रान्त्याधारत्वं युक्तमित्याशङ्क्य निषेधति॥ न चेति ॥ चिन्मात्रस्यैवेति ॥ यथा मुखप्रतिमुखानुस्यूतं मुखमात्रं किञ्चिदस्ति तद्वत् जीवब्रह्मानुस्यूतं चिन्मात्रमस्त्येवेत्यर्थः। कुतो न युक्तमित्यत आह ॥ प्रतिबिम्बादीति ॥ केषाञ्चित् मते जीवब्रह्मणोर्बिम्ब प्रतिबिम्बभावः केषाचित् भास्करादीनां मते अंशांशिभावोऽस्ति तदभिप्रायेणादिपदम्। जीव एवेति॥ न चिन्मात्र इत्येवार्थः। उपाधेः प्रतिबिम्बपक्षपातित्वादिति भावः। तथा च त्वन्मते तत्र जीवान्तराभावात् अहं दुःखी' इत्यादिभ्रान्त्याधारत्वं न युक्तमिति ॥ कौन्तेयस्येति ॥ यथा कुन्तीतनयस्यैव कर्णस्य राधेयत्वं, न त्वन्यस्येत्यर्थः। तच्चेति॥ जीवत्वापननं ब्रह्मेत्यर्थः। तथा च तस्य युक्तम् अहं दुःखीत्यादिभ्रान्त्याधारत्वमित्यर्थः॥ कथं कर्हीति ॥ जीवत्वापन्नब्रह्मण एव सर्वशरीरगतत्व इत्यर्थः। किं च ब्रह्मण एव जीवत्वे नित्यमुक्तत्वश्रुतिविरोधः स्यात्। न हि कौन्तेयस्यैव राधेयत्वेऽतिरिक्तः कौन्तेयोऽस्ति। अतो ब्रह्मण्येव दुःखादिसम्सारप्राप्तिः। ननु पारमार्थिकदुःखादिसम्सारास्पृष्टचैतन्याभावे खलु नित्यमुक्तत्वश्रुतिविरोधः। न चैवमुच्यते। किं तु पारमार्थिकसम्सारास्पृष्टमेव चैतन्यं कल्पितसम्सारोपस्पृष्टमिति। नहि आरोपितेन नीलिम्ना गगनस्य नीरूपत्वमपैति इति चेत्तत्राह ॥ वक्ष्यते चेति ॥ सत्यं सम्सारस्य कल्पितत्वेन वस्तुतस्तस्य सम्साराभावात् नित्यमुक्तत्वश्रुतिविरोधो नास्तीति। तथाऽपि त्वन्मतेऽकल्पितसम्साराप्रसिद्ध्या कल्पितेनैव सम्सारेण सम्सारित्वे वाच्ये नित्यमुक्तत्वश्रुतिविरोध एवेति वक्ष्यत इत्यर्थः। किं च प्रतिशरीरम् \`अहं दुःखी' इत्यादि भ्रान्त्याधारत्वं तावत् प्रतीयते।  
तत् कस्येति वाच्यम्। किं कल्पकजीवेन कल्पितं यत् जीवान्तरं तस्य वा? अन्यस्य कस्यचिद् वा? नाद्य इत्याह ॥ नापीति ॥ कुतो नेत्यत आह। कल्पितस्येति ॥ कल्पितस्यैव भ्रान्त्याधारत्वे बाधकमाह ॥ अन्यथेति ॥ भ्रान्त्याधाराणामेव सम्यग्‌ज्ञानमोक्षप्राप्तौ एकस्यैव जीवस्य सम्यग् ज्ञानादिकमित्यस्य भङ्गेन बहुजीवबादापत्तिरित्यर्थः। कल्पितस्येति ॥ कल्पिताः जीवाः कल्पकमेकजीवं प्रति पराक्‌त्वेनैव भासन्ते, न प्रत्यक्‌त्वेनेत्यविवादम्। तेषां च \`अहं दुःखी' इत्यनुसन्धातृत्वे \`अहमित्येव यो वेद्यः स जीव इति कीर्तितः' इत्युक्तत्वात् अहमित्यनुसन्धातृत्वरूपजीवत्वापरपर्याय प्रत्यक्‌त्वं प्राप्तम्। न च तत् सम्भवति। तदा सम्भवेत् यदि कल्पककल्पितयोरैक्यं स्यात्। न चैवमङ्गीकृतमिति भावः। ननु कल्पितजीवानां वास्तवप्रत्यक्‌त्वाभावेऽपि कल्पकेनारोपितं प्रत्यक्‌त्वमस्तीति चेत् तत्राह प्रत्यक्‌त्वेनेति ॥ पराक्‌त्वेनेत्यर्थः। तथा विशेषदर्शनसद्भावान्नारोपो युक्त इति भावः। नापि द्वितीय इत्याह ॥ अन्यस्येति ॥ कल्पकजीवतत्कल्पितजीवान्तरान्यस्येत्यर्थः। स्यादिदं विकल्प्य दूषणं यदि \`अहं दुःखी' इत्यादिभ्रान्तिरेव कल्पकजीवकल्पितव्यतिरिक्तानामनुभवसिद्धा स्यात्। न चैवमिति चेत् तत्राह॥ तथानुभवेति ॥ तस्यापीति ॥ कल्पकस्येत्यर्थः। कल्पकजीवो वा अद्वैतश्रुतिर्वा न स्यादित्यापादितेऽहमिति तदीयानुभवेनेव तत्सिद्धिर्वाच्य। तथाऽद्वैतश्रुतेस्तदनुभवसिद्धत्वात् तत्सिद्धिरिति वाच्यम्। अनुभवापलापे तदपि न स्यादित्यर्थः। कुतस्तत्र नोक्तदोष इत्यत आह ॥ तस्येति ॥ एकस्यैव जीवस्येत्यर्थः। \`अहं दुःखी' इत्यादिभ्रान्त्याधारत्वप्रत्यक्‌त्वादिकं सर्वमपि सम्भवतीति भावः। ननु सर्वशरीरगतजीवानां व्यावहारिकभेदसद्भावान्नानुसन्धानापत्तिरित्यत उक्तम्। अननुसन्धाने तन्त्रस्येति॥ न ह्यनेकशरीरेषु मणिषु सूत्रमिवानुस्यूतस्य योगिनो व्यावहारीक भेदोऽप्यस्तीति भावः। जीवस्यैकस्यैव सर्वशरीरस्थत्वे शुकादिदेहस्थस्य तत्त्वज्ञानमोक्षौ, देवदत्तदेहस्थस्य न तौ इत्येवं बन्धमोक्षयोर्व्यवस्था याऽस्ति सा न स्यात्। तस्यैकस्यैव जीवस्य बद्धत्वावस्थायामेव मुक्तत्वं मुक्तत्वावस्थायामेव बद्धत्वमित्येवं बन्धमोक्षयोः सांकर्यं च स्यात्। औपाधिकभेदाङ्गीकारादिना व्यवस्थां तूत्तरत्र विकरिष्याम इत्याशयेनाह। तस्येति ॥ तस्यैवेति ॥ जीवानां प्रत्यक्‌पराक्‌भावस्तावदनुभूयते। एकस्यैव सर्वशरीरस्थत्वे स्वं प्रत्येवं स्वस्य प्रत्यक्‌त्वपराक्‌त्वयोः प्राप्तौ मैत्रं प्रति त्वमिति धीविषयस्य चेत्रस्य मैत्रं प्रत्येवाहमिति धीविषयत्वापातात्। न चैवमस्तीत्यर्थः।

 ॥ अनेकेष्विति ॥ श्रुतिषु बहुवचनसद्भावा, त्वन्मते चेतनस्यैकत्वादिति भावः। ननु चेतनेषु व्यावहारिकबहुत्वसद्भावादुक्तदूषणानवकाश इत्यत आह ॥ न हीति ॥ अनेकमण्यनुस्यूतसूत्रवत् योगिवद् वा तस्येकत्वेन तद्व्यावहारिकभेदस्यापि बाधादिति भावः। ननु मुक्तादीनां बहुत्वस्य प्रमाणान्तरप्राप्तत्वात् तदनुवादकानां \`परिमुच्यन्ति सर्वे' इत्यादीनां न स्वार्थे प्रामाण्यमिति चेत् तत्राह॥ न चेति ॥ किं चेति ॥ ईश्वरादिसर्वकल्पकत्वे तस्यैव सर्वप्रपञ्चकारणत्वप्राप्तेरिति भावः। ननु चिन्मात्रस्यैव सर्वज्ञत्वात् श्रुतेर्न निर्विषयत्वमित्यत उक्तम्॥ चिन्मात्रेति ॥ नन्वीश्वरस्यैव सर्वज्ञत्वात् श्रुतेर्न निर्विषयत्वम्। न चेश्वरस् जीवेन कल्पितत्वात् तदयोग इति वाच्यम्। अयमीश्वरः सर्वज्ञः इत्येव जीवेन कल्पितत्वादिति चेन्न। तथात्वे \`अयं सर्वज्ञः' इति जीवेनेश्वरस्य कल्पिततया यथा कल्पितस्तथैव श्रुत्यादौ प्रयोगः स्यात्। तथा च \`अयं सर्वज्ञः' इत्येवं श्रुत्यादौ प्रयोगप्रसङ्गेन \`तान्यहं वेद' इत्यादिप्रायोगायोगः कल्पितस्य तस्य \`अहं सर्वज्ञः' इति ज्ञातृत्वाभावादित्याह ॥ ईश्वरस्य चेति ॥ ननु जीवस्यैव सर्वज्ञत्वादिश्रुतिविषयत्वमस्त्वित्यत आह ॥ जीवस्य चेति ॥ ननु चेश्वर एव सार्वज्ञादिश्रुतिविषयः \`अहं सर्वज्ञ इति ज्ञातृत्ववानास्तां' इत्येवेश्वरस्य जीवेन कल्पितत्वेनोक्तदोषाभावादित्यस्वरसादाह ॥ अपि चेति ॥ आचार्यवान् आचार्यापदेशवान्। न चान्य इति ॥ यस्तस्थोपदेष्टा स्यात्। अतस्तस्य तत्त्वज्ञानाभावेन मोक्षाभावः स्यादित्यर्थः। स्वप्न इति ॥ यथा स्वप्ने गुर्वादिः कश्चित् कल्पितो दृश्यते तद्वदिहापीत्यर्थः। त्वन्मते कल्पको जीवः शुकवैशंपनाद्या एव शास्त्रप्रणेतारो वाच्याः। तथा च तत्वविद् गुरुर्शकाय मह्यमद्वैतमुपदिशतीति भ्रान्तिर्वाच्या। तथा च कल्पितगुरूपदेशात् प्रागेव तादृशभ्रान्तेर्जातत्वेनोपदेशकर्मतयाऽद्वेतस्यापि ज्ञातत्वात् तदैव मोक्षः स्यादित्याह। तत्त्वविदिति॥ ननु तत्वविशेषविद् गुरुः शुकाय मह्यमद्वैतमुपदिशतीति कल्प्यते। तथा च तत्वविशेषस्याज्ञातत्वात् न तदैव मोक्ष इत्यत आह ॥ तत्त्वविशेषविदिति ॥ तत्त्वस्य तत्त्वविशेषस्य। अन्यथा तद्वित्त्वेन तत्कल्पनासम्भवादिति भावः। गुरोरिति ॥ कल्पको जीव एक एव सत्यः अन्यत् सर्वं गुर्वादिकं तदज्ञानकल्पितमित्यस्यैव तत्वत्वादिति भावः। ननु यथा स्वप्ने तत्त्वविशेषवित्त्वेन गुरुं प्रकल्प्य तत श्रवणादिकं क्रियामाणं दृष्टं तद्वदिहापि उपपद्यत इति चेत् तत्राह। स्वप्ने त्विति ॥ उपदेशेति ॥ शब्दविशेषेत्यर्थः। ननु तर्ह्यत्रापि शब्दविशेषवक्तृत्वेनैव गुरुकल्पना। न तु तत्साध्यज्ञानविषयार्थ विशेषवित्वेनेत्याशङ्क्य निषेधति। न चेति ॥ कुतो न चेत्यत आह ॥ यदेवेति ॥ यत् तत्वम्। ज्ञानं, ज्ञायत इति व्युत्पत्त्या तत्त्वम्। तथा चार्थविशेषवित्त्वेन कल्पितगुरोः सकाशादेव श्रवणाद्युक्तेरुपदेशवैयर्थ्यादिकं स्यादेवेति भावः। भावि तत्त्वज्ञानं यस्येति विग्रहः। चेतनं प्रत्येवेति ॥ अन्यस्य कल्पितत्वेन विधिविषयत्वाभावादिति भावः। ननु यथा स्वप्ने स्वाज्ञानकल्पितं कञ्चित् शिष्यं प्रति तन्मोक्षार्थं व्याख्याने प्रवृत्तिः तद्वदिहाप्यस्त्वित्यतः \`स्वप्ने तु कल्पितत्वाज्ञानादेव यतते' इति भगवत्पादवाक्यं मनसि निधायाह ॥ स्वप्ने त्विति ॥ ननु कल्पितत्वापरोक्षज्ञानस्यैव प्रवृत्तिप्रतिबन्धकत्वात् शिष्यादौ कल्पितत्वापरोक्षज्ञानाभावात् मोक्षार्थं प्रवचने प्रवृत्तिर्युक्तेति चेत् तत्राह ॥ न चेति ॥ अपरोक्षेति ॥ कल्पितत्वापरोक्षेत्यर्थः। दिङ्मोहादाविति ॥ यथा प्राचीं गन्तुकामं प्रति नेयं प्राचीत्युक्ते दिङ्मोहेन प्रवृत्तिः प्रतिबध्यते। एवं च परोक्षज्ञानस्यापि प्रवृत्तिप्रतिबन्धकताया दिङ्मोहादौ दर्शनात् प्रकृते शिष्यादौ कल्पितत्वपरोक्षज्ञानसद्भावात् तन्मोक्षार्थं प्रवचने प्रवृत्तिर्न युक्तेति भावः। ननु सत्यपि तत्त्वज्ञाने मिथ्याज्ञानाहितसंस्कारवशात् जीवन्मुक्ते भिक्षाटनादिप्रवृत्तिः, एवं शिष्ये कल्पितत्वगोचरतत्त्वज्ञानसद्भावेऽपि संस्कारवशादेव प्रवचने प्रवृत्तिः। वेगादिसंस्कारस्य बलात् शरादिप्रवर्तकत्वदर्शनादित्याशङ्क्य निराकरोति ॥ न चेति ॥ कुतो न चेत्यत आह ॥ न हीति ॥ तत्वेति ॥ मिथ्याज्ञानाहितसंस्कारः कल्पितत्वाद्वैतादिरूपतत्वनिश्चयप्रतिबन्धनद्वारैव प्रवर्तक इत्यर्थः। भिक्षेति ॥ संस्कारेण तत्वनिश्चयप्रतिबन्धादिति भावः। अद्वैतमिति॥ कल्पितत्वनिश्चयाप्रतिबन्धेन शिष्यादेः कल्पितत्वाद्यनुसन्धानसद्भावेऽद्वैतबोधनमेवानुपपन्नमिति भावः। ननु यथा स्वप्ने शिष्यं बोधयति तत्र शिष्यस्याज्ञानपरिकल्पितत्वं जानता \`तं प्रतिमोक्षार्थं प्रवचनादिकं न युज्यते' इति स्वान्येन गुरुर्न पर्यनुयुज्यते, तस्य कल्पितत्वात्। तथा जाग्रद्‌गुरोरपि कल्पितत्वात्, शिष्यमोक्षार्थं प्रवचनप्रवृत्तिर्न युक्तेति न पर्यनुयोज्य इत्याशङ्क्य निषेधति ॥ न चेति ॥ कुतो न चेत्यत आह ॥ कल्पकस्यैवेति ॥ न जाग्रद्गुरोः स्वाप्नगुरुतुल्यत्वं वाच्यम्। स्वप्नगुरोः कल्पितत्वात्। न चायमपि मुरुः कल्पको न, कल्पित इति वाच्यम्। स्वाध्यायप्रवचनविध्यादि तत्वज्ञानयोग्यं कल्पकं चेतनं प्रत्येव। अन्यस्य कल्पितत्वेन विधिविषयत्वाभावात् इत्येवं स्वाध्यायप्रवचनविधिविषयस्य कल्पकस्य वास्तवजीवस्यैव गुरुत्वेन तस्याकल्पितत्वात् स पर्यनुयोज्य एवेत्यर्थः। अस्तु वा स्वाप्नगुरुवत् कल्पितत्वं जाग्रद्‌गुरोः तथाऽपि पर्यनुयोज्यत्वं युक्तमेवेत्याह ॥ कल्पितत्वेऽपीति ॥ यदि कल्पितत्वमपर्यनुयोज्यत्वे तन्त्रं स्यात् तर्हि वेदस्यापि कल्पकेन कल्पितत्वात् स्वप्नवदवदुपक्रमादिमीमांस्यत्वं न स्यात्। न चेष्टापत्तिः। तत्वज्ञानहेतुत्वाङ्गीकारात्। एवं च वेदस्य कल्पितत्वेऽपि तत्वज्ञानहेतुत्वेन स्वाप्नगुरूवैलक्षण्यात् स पर्यनुयोज्य एवेत्यर्थः। अन्यथेति ॥ कल्पितत्वस्यापर्यनुयोज्यत्वप्रयोजकत्व इत्यर्थः। उत्तरं स्यात् उत्तरं दत्त्वा कृती स्यात्। व्यवस्थेति। गुरुशिष्यादिव्यवस्थेत्यर्थः। एतेनेत्युक्तं विशदयति ॥ इहेति ॥ एक एव जीवः सर्वशरीरस्थित इति पक्षे प्रवचनविधिविषयत्वेन तस्यैव गुरुत्वं तस्यैव सर्वशरीरेषु सत्वात् शिष्यत्वं चेति स्वप्नवैषम्यात्। न हि स्वप्ने तस्यैव गुरुत्वं शिष्यत्वं च दृष्टम्। अत न व्यवस्था युक्तेति भावः। संशयादीत्यादिपदेन विपर्ययग्रहणम्। शाश्त्रेति ॥ शास्त्रप्रणयनस्य तत्त्वनिश्चयद्वारा संशयादिपरिहारार्थत्वादिति भावः। प्रमामूलमिति ॥ अद्वैतशास्त्रप्रणेतरि कल्पके जीवे तन्मूलाद्वैतप्रमारूपनिश्चयस्याभावादित्यर्थः। एवं च तस्याप्रामाण्यं स्यादिति भावः। सः कल्पको जीवः प्रवृत्तीति॥ अस्माकं वास्तवजीवत्वाभावे अस्मत्‌प्रवृत्तेर्बह्वायाससाध्याया वैय्यर्थ्यमेव स्यादिति शङ्कया कस्यापि प्रवृत्त्ययोगादित्यर्थः। अभिसन्धीति॥ अस्माकं मोक्षो भूयादित्येवं मोक्षभिसन्धिपूर्वककल्पकजीवप्रवृत्तिः न चामुक इत्यनिश्चिते बह्वायाससाध्यमोक्षार्थं प्रवृत्ययोगादित्युक्तमिति वाच्यम्। अभिसन्धिपूर्विकाया अपि प्रवृत्तेः कल्पितत्वेन विचारानर्हत्वादित्यर्थः। कथास्विति ॥ कथासु प्राप्तस्य स्वक्रियाविरोधादेरपि कल्पितत्वेनापर्यनुयोज्यत्वादिति भावः। त्वयेति ॥ अमुकः कल्पकक इति निश्चयपक्षेऽद्वैतज्ञानित्वेन निश्चितेषु सम्भावितेषु गौडपादादिषु शास्त्रप्रेणेतृषु मध्ये कश्चिदिति वाच्यम्। तन्न सम्भवति। कल्पकत्वेन सम्भावितेषु तेषु मृतेष्वपि विश्वभ्रमानुवृत्तिदर्शनेन विश्वकल्पकोऽमुक इति निश्चयो न सम्भवतीत्यर्थः। विश्वकल्पको जीवोऽमुक इति निश्चयः सम्भवत्येवेत्याशङ्कते। नन्विति ॥ स कल्पकः किं गुरुः शिष्यो वेत्यादि विकल्पयितृभिः तत्ववादिभिरित्यर्थः। क्रोडीकृतं देहादिविशिष्टम्। अकल्पकत्वादिति ॥ मया कल्पकत्वानङ्गीकारादित्यर्थः। तस्येति ॥ निरस्तसमस्तभेदस्य चैतन्यस्येत्यर्थः। एकत्वेऽपीति॥ एवं निश्चयस्योपपन्नत्वे इत्यर्थः। मुखमात्रेति ॥ यथा मुखप्रतिमुखानुस्यूतं मुखमात्रं तद्वत् अल्पज्ञत्वादिसर्वज्ञत्वादिविशिष्टबिम्बप्रतिबिम्बजीवब्रह्मानुस्यूतं चिन्मात्रमिति त्वयाऽङ्गीकारादिति भावः। असम्सारित्वादिति ॥ सम्सारिणो जीवस्यैव कल्पकत्वाङ्गीकारादिति भावः। तस्येति ॥ चैतन्यस्य कल्पकत्वे कल्पकस्यैव मोक्षार्थं प्रवृत्तेर्वक्तव्यत्वात् चिन्मात्रस्य च नित्यमुक्तत्वेन तस्य मोक्षार्थं प्रवृत्त्ययोगादित्यर्थः। ननु मास्तु चैतन्यस्य कल्पकत्वम्। किं नमा सम्सारिणां मध्ये एव कश्चन सत्यः सम्सारी स एव कल्पको भविष्यतीत्याशङ्कायामाह ॥ कल्पकानां चेति ॥ कल्पकत्वेन सम्भावितानाम् अद्वैतज्ञानित्वेन त्वत्सम्मतानां गौडपादादीनामित्यर्थः। मुमुक्ष्विति ॥ बाह्वायाससाध्यमोक्षार्थं प्रवृत्तेः सर्वेषामप्ययोगादित्यर्थः। कुतो न स्यादित्यत आह ॥ जीवान्तरेति ॥ एकजीववादिनः तव मते एकस्य तत्वज्ञानेन मुक्तौ तत्वज्ञानेन जगतो निवृत्तत्वात् जीवान्तरस्याभावात् कस्येदानीं सम्सारोपालम्भः स्यादित्यर्थः। ननु तत्त्ववित्त्वेन कश्चित् गुरुः कल्पकजीवेन कल्पितः तत्सम्प्रदायेन तत्वज्ञानोपपत्तिरित्यत आह ॥ तत्त्ववित्त्वेनेति ॥ निरासादिति ॥ गुरोः स्वकल्पिततया निश्चयेन ततः श्रवणार्थं प्रवृत्तिर्न स्यादित्त्यादिदूषणेन निरासादित्यर्थः। अस्मद्रीत्याऽऽह ॥ श्रुत्यादीति ॥ परीक्षित् जनमेजयादीन् प्रति शुकवैशंपायानादेरुपदेष्ट्रत्वेन तत्त्ववित्त्वस्य श्रुत्यादिसिद्धित्वादित्यर्थः। पररीत्याऽऽह त्वदिति ॥ तत्त्ववित्त्वेनेति वर्तते। अभूता अजाताज्ञाततत्त्वतद्‌ज्ञानेन सम्सारस्यानिवृत्तत्वात् इदानीं सम्सारोपलम्भो न स्यादित्युक्तमिति भावः। मोक्षशास्त्रेति॥ तरति शोकमात्मविदिति मोक्षशास्त्रप्रामाण्यान्यथा।़नुपपत्त्या पूर्वेषामभूताऽपि मुक्तिरन्यस्य भविष्यतीति कल्पनीयमेव। अन्यता तदप्रामाण्यापत्तेरिति भावः। तथा च पूर्वेषां ज्ञानेन मुक्तावपि जगतोऽनिवृत्तेरत्रापि कस्यचित् तत्त्वज्ञानेन मुक्तावपि सम्सारानिवृत्त्या तस्य सत्यत्वमेव स्यादिति भावः। ननु कश्चित् मुक्तोऽभूत्। उत्तरत्रापि केषांचित् मुक्तिरित्यङ्गीकारे बहुजीववादो आपाद्यत इति चेन्न इष्टापत्तेः। जीवबहुत्त्वस्य प्रत्यक्षेण परस्य सुखदुःखाद्यननुसन्धानरूपलिङ्गेन \`चेतनः चेतनानाम् इत्यादिश्रुत्या च सिद्धत्वादिति वदन् स चैको जीवा बह्माभिन्न एव। तस्य चैकस्य जीवस्य ब्रह्माभेदाभिव्यक्तिरेव मुक्तिरिति यत्‌पराभिप्रेतं तदपि दूषयति॥ नहीति ॥ \`चेतनश्चेतनानाम्' इत्यादिविशिष्टोक्त्येशस्य जीवेभ्यो भेदसिद्धिः। \`साधर्म्यमागताः' इति मुक्तेभ्योऽपि भेदसिद्धिरिति द्रष्टव्यम्। जीवेशभेद इति जीवानां भेदो, जीवानाम् ईश्वरात् भेद इति योज्यम्। यद्वा यदि शास्त्रे श्रद्धा तर्हि श्रुत्यादिप्रामाण्यात् पूर्वमपि केषाञ्चित् मुक्तिः स्यादित्युक्तम्। तदुपलक्षणम्। श्रुत्यादिप्रामाण्यात् जीवबहुत्वं, जीवेश्वरभेदश्चाङ्गीकार्य इति योज्यम्। नन्विदमयुक्तम्। अप्रामाणिकत्वात्, बाधकसद्भावाच्चेत्याकारकशङ्कायामाह ॥ न हीति ॥ नन्वेकजीववाद एवाङ्गीकार्यः। अनादिमायया' इति श्रुतौ \`जीवः' इत्येकवचनप्रयोगादित्यत आह ॥ अनादीति ॥ इत्यादिवच्चेति ॥ न हि लोके एक एव राजा, स्वर्गकामो वा। तथा चैकवचनं तत्र यथा समुदायापेक्षम्, एवं जीव इत्येकवचनमपि समुदायापेक्षमिति भावः। अन्यथेति ॥ एकजीवाद एवैकवचनश्रुत्यभिप्रायश्चेदित्यर्थः। पूर्वेणेति ॥ \`अनादिमायया' इत्यपेक्षया पूर्ववाक्येनेत्यर्थः। भेदेनेति ॥ बहुवचनप्रयोगादिति भावः। नन्वेकजीववाद एकाङ्गीकार्यः। जीवत्वोपाधेरविविद्याया एकत्वात्। न च बहुमुक्तव्यवस्थाऽनुपपत्तिः, जीवबहुत्वप्रतिपादकप्रमाणविरोधश्चेति वाच्यम्।   
अविद्याया एकत्वेन तदुपहितजीवस्यैकत्वात्। तस्यैव पुनर्नानान्तः करणोपाधिसंबन्धप्रयुक्तभेदस्याप्यङ्गीकारेणांन्तकरणोपाधिसम्बन्धे बद्धः, स उपाधिः यस्य निवृत्तः स मुक्त इत्येवं बद्धमुक्तादिव्यवस्थोपपत्तेरित्याशङ्क्य निषेधति ॥ न चेति ॥ जीवभेदेऽन्तःकरणमपि तन्त्रम्? न वा? आद्येऽपि अविद्यासमुच्चितं तन्त्रम्? उत प्रत्येकम्? इति विकल्प्याद्यं दूषयति ॥ जीवभाव इति ॥ अविद्याया एकत्वेऽप्यंतःकरणभेदप्रयुक्तभेदस्यापि सत्त्वादिति भावः। द्वितीयं दूषयति ॥ अननुगमाच्चेति ॥ अविद्यान्तःकरणयोर्द्वयोरपि स्वातन्त्र्येण जीवत्वोपाधित्वेऽनुगमकधर्माभावेनाननुगमादिति भावः तदन्यतरत्वं चाभावरूपत्वात् गुरुभूतमित्युपेक्ष्यम्। जीवत्वेऽन्तःकरणरूपोपाधेरतन्त्रत्वरूप तृतीयपक्षे त्वाह ॥ अतन्त्रत्व इति अन्तःकरणस्य जीवत्वोपाधित्वे तन्निवृत्त्या जीवत्वनिवृत्तौ मुक्तत्वापत्त्या बद्धमुक्तव्यवस्थोपपद्यते॥ तस्यातन्त्रत्वे तु देहेन्द्रियादिभेदस्य जीवत्वोपाधित्वाभावात् तन्निवृतौ जीवत्वानिवृत्त्या मुक्तत्वाभावः। एवमन्तःकरणनिवृत्तावपि जीवत्वानिवृत्त्या मुक्तत्वाभावेनोक्तव्यवस्थाया अयोगादित्यर्थः। तत्प्रतिबिम्बभूताः हिरण्यगर्भप्रतिबिम्बभूताः। कस्यापि तदभासस्य जीवस्य ॥ न हि बिम्बस्य मुक्त्यभावे प्रतिबिम्बमुक्तिर्युक्तेति भावः ॥ श्रुत्यादीति ॥ "ब्रह्मा त्वो वदति जातविद्यां यज्ञस्य मात्रां" इति श्रुत्यादीत्यर्थः। सम्सारीति ॥ सम्सारिभूतहिरण्यगर्भेत्यर्थः। सादीति ॥ सादिर्यो हिरण्यगर्भः तत्प्रतिबिम्बभूताः ये रुद्रादिजीवाः तत्स्थसम्सारस्य सादित्वं स्यात्। स्वबिम्बस्य हिरण्यगर्भस्य सादित्वादिति भावः। हिरण्यगर्भसादित्वं च \`यदासीत् तत एवाद्यः स्वयम्भूः समभूदयः' इत्यादिप्रमाणसिद्धमिति मन्तव्यम्। बहुजीववादे वद्धमुक्तव्यवस्थाऽभावमाशङ्क्य निषेधति। न चेति ॥ एकैकस्य मुक्तावपीति ॥ किमु एकस्मिन् कल्पे हिरण्यगर्भादिबहुजीवमुक्त्यङ्गीकार इत्यर्थः। न स्यादिति ॥ तथा च बद्धमुक्तव्यवस्थायाः भवत्पक्षेऽप्यसिद्धिरिति भावः। न स्यादिति बाधकं कुतो नेति चेत् कल्पानन्त्यात् क्षणानन्त्य इव क्षणानन्त्यादपि जीवानन्त्येऽतिशयाङ्गीकारेणैकैकस्मिन् क्षणे एकैकमुक्तौ न सर्वसमाप्तिः। किमु प्रतिकल्प केषाञ्चिन्मुक्तौ। अतो न बद्धमुक्तव्यवस्थाया अयोगः इत्युत्तरमादौ वक्तव्यम्। एतदप्रामाणिकमिति चेत् तत्राह ॥ कल्पानन्त्या... उक्तं सङ्गृह्णाति ॥ तस्मादिति॥ शब्देत्यादि ॥ \`न हि सुखदुःखाद्यनुसन्धानाननुसन्धानादिलिङ्गेन' इत्याद्युक्तप्रकारेणेत्यर्थः। तदप्रमाणतायां शब्दादेरप्रमाणतायां \`अनादिमायया' इत्यादि श्रुत्यादिभिः कल्पकजीवसिद्धिर्वाच्या। शब्दादेरप्रामाण्ये एतद्‌वाक्यात् तज्जीवसिद्धिरपि न स्यादित्यर्थः। उत्तरप्रबन्धोपक्षेपं कुर्वन् एकजीवाज्ञानकल्पितत्वनिराकरणमुपसंहरति ॥ तस्मादिति ॥ इति एकजीवाज्ञानकल्पितत्वभङ्गविवरणम्।

\</1-2-20\>

   \*\*\*\*\*\*\*\*\* proof completed \*\*\*\*\*\*\*\*\*

Jaya Gurudatta  
न्यायामृतम्।  
न्यायामृतप्रकाशः (comm)

\<1-2-21\>  
   अविद्यालक्षणभङ्गः  
   न्यायामृतप्रकाशः

 अत्र प्रमाणज्ञानमित्येवोक्ते वेदान्तजन्यद्वितीयज्ञानमादाय बाधः स्यात्। तस्य प्रथमज्ञानरूपवस्तुपूर्वकत्वेपि तस्य स्वविषयप्रकाशकत्वेन स्वविषयावरणत्वाभावात् अतो विवादगोचरापन्नेति वक्तव्यम्। प्रमाणजन्यं चरमसाक्षात्काररूपं प्रथमज्ञानमित्यर्थः। साध्ये स्वशब्देन पक्षभूतं प्रमाणज्ञानं ग्राह्यम्। स्वप्रागभावमित्यादि॥ अत्र स्वविषयावरणेत्याद्येवोक्तौ प्रमाणज्ञानप्रागभावरूपवस्त्वंतरपूर्वकत्वमादायार्थान्तरता स्यात्। तस्यापि स्वविषयावरणत्वात्। स्वविषयावरणशब्देन स्वसत्तादशायां कार्यानुत्पादप्रयोजकत्वस्यैव विवक्षितत्वात्। अतः कथं प्रमामज्ञानप्रागभावस्य स्वपदोक्तप्रमाणज्ञानविषयभूतब्रह्मावरकत्वं अभावस्यावरकत्वानङ्गीकारादिति कुचोद्यानवकाशः। एवं चप्रमाणज्ञानप्रागभावस्यापि स्वसत्तादशायां कार्यानुत्पादप्रयोजकत्वेन स्वविषयावरणत्वात् आत्मनिष्ठत्वेन प्रमाणज्ञानसमानदेशत्वात् स्वेन निवर्त्यत्वाच्च। ननु प्रमाणज्ञानप्रागभावस्य कथं प्रमाणज्ञाननिवर्त्यत्वं स्वजन्यध्वम्सप्रतियोगित्वमेव हि स्वनिवर्त्यत्वं नहीदं प्रमाणज्ञानप्रागभावे युक्तम्। अभावाभावस्य भावत्वेन स्वजन्यध्वम्सप्रतियोगित्वमेव हि स्वनिवर्त्यत्वं नहीदं प्रमाणज्ञानप्रागभावे युक्तम्। अभावाभावस्य भावत्वेन प्रतियोगिन एव प्रागभावध्वम्सरूपत्वेन प्रमाणज्ञानस्यैव प्रमाणज्ञानप्रागभावध्वम्सरूपतया स्वस्य स्वजन्यत्वाभावादिति चेत्सत्यम्। अभावाभावो भावव्याप्य इति मते प्रागभावनिवृत्तेः प्रतियोग्यन्यत्वात् प्रमाणज्ञानजन्यध्वम्सप्रतियोगित्वरूपं स्वनिवर्त्यत्वं प्रमाणज्ञानप्रागभावेऽस्त्येवातः स्वप्रागभावव्यतिरिक्तेत्युक्तम्। स्वविषयावरणपदत्यागे प्रमाणज्ञानोत्पादकादृष्टरूपवत्वं तरपूर्वकत्वमादायार्थान्तरता तस्यात्। स्यापि स्वप्रागभावव्यतिरिक्तत्वात् अदृष्टस्य फलनाश्यत्वेन प्रमाणज्ञानोत्पादकादृष्टस्य प्रमाणज्ञाननाश्यत्वात् आत्मगतत्वेन प्रमाणज्ञानसमान देशत्वाच्च। तत उक्तम्॥ स्वविषयावरणेति ॥ तस्य चोत्पत्त्यनुकूलत्वेन स्वसत्तादशायां कार्यानुत्पादप्रयोजकत्वरूपस्वविषयावरणत्वाभावान्न तदादार्थान्तरता। स्वनिवर्त्यपदत्यागे प्रमाणज्ञानोत्पत्तिप्रतिबन्धकादृष्टरूपवस्त्वंतरपूर्वकत्वमादायार्थान्तरता स्यात्। तस्यापि स्वप्रागभावव्यतिरिक्तत्वात् स्वोत्पत्तिप्रतिबन्धकत्वादेव स्वसत्तादशायां प्रमाणज्ञानरूपकार्यानुत्पादप्रयोजकत्वेन स्वविषयावरणत्वात् आत्मनिष्ठत्वेन स्वदेशगतत्वाच्च। अत उक्तम् ॥ स्वनिवर्त्येति ॥ लोके च प्रतिबन्धकनिवृत्त्यनन्तरमेव कार्योत्पत्तिदर्शनेन कार्येण प्रतिबन्धकनिवृत्त्यभावेन प्रमाणज्ञानोत्पत्तिबन्धकादृष्टस्य प्रभाणज्ञाननिवर्त्यत्वाभावान्न तेनार्थान्तरता। स्वदेशगतपदत्यागे विषये ज्ञाततावदज्ञाततापि काचन तिष्ठति। एवं च विषयावरकत्वेन विषयभूतब्रह्मगताज्ञातत्वस्य विषयभूतब्रह्मावरणत्वात् प्रमाणज्ञाननिवर्त्यत्वाच्च तेनार्थान्तरतेत्यत उक्तम्॥ स्वदेशगतेति ॥ प्रमाणज्ञानस्य चात्मगतत्वात्तस्य च विषयगतत्वेन समानदेशत्वाभावान्नार्थान्तरता। वस्त्वंतरपदत्यागे स्वप्रागभावव्यतिरिक्तेत्यादि विशेषणोपेतमिथ्याज्ञानपूर्वकत्वमादायार्थान्तरतास्यादतो वस्त्वंतरपदम्। अर्थज्ञानोभयविधभूमांगीकारेण मिथ्याज्ञानस्यावस्तुत्वान्न तेनार्थान्तरतेति साध्ये पदानां कृत्यं द्रष्टव्यम्। हेतौ तु अर्थप्रकाशकत्वादित्येवोक्तौ धारावाहिकद्वितीयादिज्ञाने व्यभिचारः स्यात् तत्र प्रथमज्ञानेनैव ज्ञानस्य निवृत्तत्वेन द्वितीयादिज्ञानेन तदनिवृत्तेः स्वनिवर्त्यवस्त्वंतरपूर्ककत्वाभावात् अतो प्रकाशितेत्युक्तम्। अर्थपदं तु स्पष्टीकरणार्थम्। दृष्टान्ते सौराद्यालोकप्रदेशे प्रथमोत्पन्नप्रदीपप्रभायां साध्यसाधनवैकल्यपरिहाराय अन्धकार इत्युक्तम्। अन्ध कारोत्पन्नद्वितीयादिप्रभायां उभयवैकल्यपरिहाराय प्रथमेत्युक्तम्। अत्र पक्षेऽज्ञानमादाय साध्यपर्यवसानं दृष्टान्तें धकारमादायेति विवेकः ॥ चैत्रप्रमेति ॥ अत्र पक्षे चैत्रप्रमाप्रागभावातिरिक्तानाद्यज्ञानमादाय साध्यपर्यवसानं दृष्टान्ते चैत्रप्रमाप्रागभावातिरिक्तमैत्रीयप्रमाप्रागभावमादायेति द्रष्टव्यम्। साध्ये चैत्रप्रमेति विशेषणमप्रसिद्धिवारणाय। दृष्टान्ते मैत्रप्रमायां अभावव्यतिरिक्तानादिनिवर्तकत्वस्य प्रतिवादिनोऽसंमतेः। प्रमाप्रागभावातिरिक्तेति विशेषणं प्रागभावमादाय सिद्धसाधनतावारणाय। पूर्वज्ञानं मिथ्यात्वज्ञानमादाय सिद्धसाधनतावारणायानादीत्युक्तम् ॥ विगीतो विभ्रम इति ॥ प्रपञ्च भ्रम इत्यर्थः ॥ एतज्जनकेति ॥ पक्षीभूतभ्रमजनकं यदबाध्यं तदतिरिक्तोपादानक इत्यर्थः। एतज्जनकाबाध्यातिरिक्तत्वं एतज्जनकाबाध्यभिन्नत्वं इदं च विशिष्टस्य एतज्जनकाबाध्यत्वस्याभावरूपम्। एवं च दृष्टांतीभूतो यो रूप्यभ्रमस्तदुपादाने शुक्त्यज्ञानेऽबाध्यत्वरूपविशेष्यसत्त्वेपि एतज्जनकत्वरूपविशेषणाभावेन पक्षीभूतभ्रमजनकेऽज्ञाने एतज्जनकत्वरूपविशेषणसत्त्वेपि बाध्यत्वाभावरूपविशेष्याभावेन विशिष्टाभावोऽनुगत। दृष्टांत इव न विशेषणाभावमादाय विशिष्टाभावसिद्धिः। पक्षीभूतभ्रमस्य यदुपादानं तस्य पक्षीभूतभ्रमजनकतया तत्रैतज्जनकातिरिक्तत्वस्य बाधितत्वादिति ध्येयम्। पक्षीभूतभ्रमेऽबाध्यातिरिक्तं बाध्यं यदज्ञानं तदुपादानकत्वमादाय साध्यसिद्धिः। दृष्टांतीभूतभ्रमे तु पक्षीभूतभ्रमजनकातिरिक्तशुक्त्यज्ञानोपादानकत्वमादायेति विवेकः। बाध्योपादानक इत्येवोक्ते दृष्टान्तेऽप्रसिद्धिः प्रतिवादिनस्तदुपादाने बाध्यत्वासंमतेः अतो नञ्द्वयगर्भं साध्यं तच्च विशेषणाभावेनोक्तरीत्यास्तीति ज्ञातव्यम्। भावरूपाविद्यासद्भावे श्रुतिं चाह ॥ तथा तम इति ॥ तमोनीहारादिशब्दानां तन्मतेऽविद्यावाचकत्वादिति भावः। ननु तदुपादानं मिथ्याभूतं कुतोंगीकरणीयं सत्यमेव किं न स्यादित्यत उक्तं ॥ मिथ्याभूतस्येति ॥ भ्रमस्य तावन्मिथ्यात्वं सिद्धं तदुपादानस्याज्ञानस्य सत्यत्वे सत्योपादानकत्वाद्भ्रमस्यापि सत्यत्वापत्तेरतो मिथ्याभूतभ्रमरूपकार्यानुगुणं मिथ्याभूतमेवांगीकार्यमिति भावः। एतादृशाज्ञानस्यानादित्वं कुतोंगीकार्यमित्यत उक्तम् ॥ अनवस्थेति ॥ तस्य सादित्वे पुनरज्ञानान्तरपरंपरयाऽनवस्था स्यादित्यर्थः। अहमज्ञ इति प्रत्यक्षं ज्ञानाभावविषयकं किं न स्यादित्याशंक्य निषेधति ॥ न चेति ॥ न जानामीति प्रत्यक्षं अहमज्ञ इति प्रत्यक्षम्। ज्ञानाभावविषयकं कुतो न भवतीत्यत आह ॥ धर्मिणीति ॥

 इदं वाक्यमित्थं सम्प्रदायपरिशुद्ध्या कक्षाक्रमेण बुद्ध्या विविच्य योज्यम्। तथाहि। न जानामीत्यस्य मयि ब्रह्मज्ञानंनास्तीत्यर्थः। तथाचास्य न ज्ञानाभावविषयकत्वं युज्यते। अत्र धर्मिभूतात्मज्ञानस्यैव सत्त्वादित्यादौ वाच्मम्। एतदुपरि शंका किमनेन धर्मिज्ञानोपपादनेनाजागलस्तनायियेन। एतावताऽज्ञ इति प्रत्यक्षस्य धर्मिज्ञानाभावविषयकत्वमुच्यते येनेदं दूषणं स्यात् किं तु ब्रह्मविषयकज्ञानाभावविषयकत्वमिति। अस्तु तर्हि धर्मिणो ज्ञातत्वाज्ञातत्वाभ्यां ज्ञानाभावज्ञानायोगः। किंतु यदभावविषयकत्वं त्वयोच्यते तज्ज्ञानभावाभावाभ्यामेवास्य प्रत्यक्षस्य न तदभावविषयकत्वमित्याशयेनोक्तं ॥ प्रतियोगिनिचेति ॥ न जानामीति प्रत्यक्षस्य ब्रह्मज्ञानाभावविषयकत्वं न वक्तुं शक्यते। तथाहि। अत्र प्रतियोगिभूतस्य ब्रह्मज्ञानस्य ज्ञानमस्ति नवा। नेति पक्षे प्रतियोगिज्ञानाभावादेव ज्ञानाभावज्ञानायोगः। आद्ये ब्रह्मज्ञानस्य ज्ञातत्वेन तस्य विषयनिरूप्यत्वेन विषयभूतस्य ब्रह्मणो ज्ञातत्वाद्ब्रह्मविषयकज्ञानाभावायोगेन प्रत्यक्षस्य तद्विषयकत्वं न सम्भवतीति भावरूपाज्ञानविषयकत्वमेव वाच्यमिति भावः। तत्र च नोक्तदोषावकाशः। तस्य भावत्वादेव प्रतियोगिज्ञानापेक्षाया अभावादिति ज्ञातव्यम् ॥ हेत्वभावेनेति ॥ अभावज्ञानहेतुभूतधर्मिप्रतियोगिज्ञानाभावेनेत्यर्थः। ननु ज्ञानाभावज्ञाने प्रतियोगिनो ब्रह्मज्ञानस्य ज्ञानमस्त्येव। नच ब्रह्मज्ञानस्य विषयनिरूप्यत्वेन ब्रह्मणोपि ज्ञाततया तज्ज्ञानाभावज्ञानायोग इति वाच्यम्। विषयस्य ब्रह्मणोपि सामान्याकारेण ज्ञानाङ्गीकारादित्याशंक्य निषेधति ॥ न चेति ॥ अत्र सर्वत्र सामान्यविशेषशब्दौ सामान्यविशेषाकारापरौ। अयमर्थः। ब्रह्मणः सामान्यतो ज्ञातत्वेति किमायातं प्रकृते। नह्यहमज्ञ इति प्रत्यक्षस्य सामान्येन ब्रह्मज्ञानाभावविषयकत्वं युक्तम्। ब्रह्मज्ञानरूपप्रतियोगिनिरूपकस्य सामान्याकाररूपविषयस्यापि ज्ञातत्वात्। ननु सामान्यतो ज्ञाते तस्मिन्विशेषाकार ज्ञानं नास्तीति विशेषज्ञानाभाविषयकत्वमेव प्रत्यक्षस्योच्यते तत्राभावज्ञानविरोधिनो विशेषज्ञानविषयीभूतविशेषाकारस्याज्ञातत्वाद्विशेषज्ञानाभावो युक्त एव। यच्चाऽस्ति सामान्याकारज्ञानं तत् न विशेषाकारज्ञानाभावविरोधीति चेत्। सत्यम्। सामान्यतो विषयस्य ज्ञातत्वे तस्य तज्ज्ञानाभावविरोधित्वाद्विशेषज्ञानाभावः सम्भवत्येव तथापि तत्रैवायं विकल्पःप्रसरति। तथाहि। प्रतियोगि भूतं विशेषाकारज्ञानं ज्ञातं नवा। नेति पक्षे विशेषज्ञानाभावं प्रति प्रतियोगितया निरूपकस्य ज्ञानाभावेन तन्निरूपितविशेषज्ञानाभावज्ञानायोगात्। आद्ये प्रतियोगिभूतविशेषाकारज्ञाने ज्ञाते तस्य विषयनिरूप्यत्वेन विषयस्य विशेषाकारस्यापि ज्ञातत्वाद्विशेषाकारज्ञानाभावज्ञानं न युक्तमिति न प्रत्यक्षस्य तद्विषयकत्वमपि तु भावरूपाज्ञानविषयकत्वमेवेति भावः। एवं पूर्वपक्षे प्राप्ते सिद्धांताभिधानं प्रतिजानीते ॥ तत्र ब्रूमइति ॥ आद्यलक्षणमव्याप्त्यसम्भवातिव्याप्तिभिर्दूषयितुं आदावव्याप्तिं तावदाह ॥ आद्य इति सादीति ॥ शुक्तयादेः सादित्वात्तदवच्छिन्नचैतन्यावरकाज्ञानमपि साद्येवेत्यनादित्वाभावादव्याप्तिरित्यर्थः। नच शुक्त्यवच्छिन्नचैतन्यावरकाज्ञानानामप्यनादित्वमेवेति वाच्यम्। तथात्वे शुक्त्यादेः सादित्वेन तदुत्पत्त्यपेक्षया पूर्वं निर्विषयावरणापत्तेः। न च तदा शुद्धचैतन्यमात्रावरकत्वमेवेति वाच्यम्। तथात्वे शुद्धचैतन्यावरकाज्ञानस्य मूलाज्ञानत्वापत्त्या रूप्यस्य तदुपादेयत्वे शुक्तिज्ञानेन निवृत्त्यापत्त्या मूलाज्ञानस्य नष्टत्वात्सद्यो मोक्षापत्तिरिति भावः ॥ उक्तत्वादिति ॥ प्रतिकर्मव्यवस्थाभङ्ग इति शेषः। अनादित्वविशेषणस्याव्याप्तिमुक्त्वा भावत्वरूपविशेषणस्याप्यव्याप्तिमाह ॥ आरोपितेति ॥ अज्ञानमभावोपादानमेव न भवति अभावस्य तन्मते निरुपादानत्वादित्यत उक्तमारोपितेति व्यावहारिकस्य कथंचित्तथात्वेपि यदा घटवति भूतले घटाभावारोपो रोपिताभावोपादानाज्ञाने भावत्वाभावादव्याप्तिः स्यादित्यर्थः। नन्वारोपिताभावोपि भावरूपाज्ञानोपादनक एवेति नाव्याप्तिरिति चेत्तर्हि अतिप्रसगं इत्याह ॥ अभावस्येति ॥ ननु यद्यज्ञानोपादानकत्वमभावस्य स्यात् तदैव तदुंपादानभूतेऽज्ञानेऽव्याप्तिः स्यात्। नच तदंगीक्रियत इति चेत्तर्हि घटवति भूतले आरोपितस्य घटाभावस्य घटज्ञानेन निवृत्तिर्दृश्यते सा न स्यात् यतो ज्ञानमज्ञानस्य निवर्तकमित्याह ॥ ज्ञानान्निवृत्तिर्नस्यादिति ॥ न चेष्टापत्तिरिति वाच्यं तथात्वे ब्रह्मवत्सत्त्वापत्तेरिति द्रष्टव्यम्।

 अनादित्वभावत्वयोर्विशेषणयोरव्याप्तिमुक्त्वा ज्ञाननिवर्त्यत्वस्याप्यव्याप्ति माह ॥ शुद्धमिति ॥ अस्मन्मते पुंगतमेव तमः। परमते विषयावरकतया विषयगतम्। एवंच ब्रह्मावरकाज्ञानस्य ज्ञाननिवर्त्यत्वं नास्ति कुतः यतो ब्रह्मज्ञाननिवर्त्यत्वमेव तस्य वक्तव्यं अब्रह्मज्ञानात्तन्निवृत्त्यनुपपत्तेः। तथाच ब्रह्मज्ञानमेव तन्मते नास्ति शुद्धब्रह्मणो वृत्तिव्याप्यत्वाभावात्। अतो ब्रह्मावरकाज्ञाने ज्ञाननिवर्त्यत्वाभावादव्याप्तिरित्यर्थः॥ जीवन्मुक्तीति ॥ जीवन्मुक्त्यनुवृत्ताज्ञानस्य ज्ञाननिवर्त्यत्वांगीकारे स्वकार्यारब्धकर्मादिभिः सह पूर्वेण चरमसाक्षात्कारेण निवृत्त्यापत्त्या भिक्षाटनादौ प्रवृत्तिर्न स्यात्। अतो ज्ञाननिवर्त्यत्वाभावादव्याप्तिरित्यर्थः। जलस्येत्युक्त्या भ्रमोपाधिर्दर्शितः। शुद्धं ब्रह्म वृत्तिव्याप्यं नेति मते ब्रह्माज्ञानस्य ब्रह्मज्ञाननिवर्त्यत्वाभावेपि ब्रह्मभिन्नज्ञानेन निवृत्तिरस्त्वित्यत आह ॥ नहीति ॥ तथा च ब्रह्मज्ञानेनैव तन्निवृत्तिर्वक्तव्या तच्च त्वन्मते न सम्भवतीत्यर्थः। जीवन्मुक्त्यनुवृत्ताज्ञानेऽव्याप्तिमुपपादयति ॥ जीवन्मुक्तीति ॥ जीवन्मुक्तयनुवृत्ताज्ञानस्य ज्ञाननिवर्त्यत्वाङ्गीकारे स्वकार्यारब्धकर्मादिभिः सह पूर्वेण चरमसाक्षात्कारेण निवृत्त्यापत्त्या भिक्षाटनादौ प्रवृत्तिर्न स्यात्। अतोऽज्ञाननिवर्त्यत्वाभावादव्याप्तिरित्यर्थः। सोपाधिकेति । वृक्षाधोग्रत्वादि सोपाधिकभ्रमाज्ञानेष्वव्याप्तिः। तत्र ज्ञाननिवर्त्यत्वाभावात्। अधिष्ठान तत्त्वसाक्षात्कारेणैव हि तन्निवृत्तिः वक्तव्या। न चासौ सम्भवति। अधिष्ठानभूतो यो वृक्षः तस्य यदूर्ध्वाग्रादितत्त्वं तत्साक्षात्कारे सत्यपि अज्ञानस्यानिवृत्तत्वात्। तन्निवृत्तौ च सोपाधिकभ्रमानुवृत्तिरेव न स्यादतः तत्राव्याप्तिरित्यर्थः। जलस्येत्युक्त्या भ्रमोपाधिः दर्शितः। शुद्धं ब्रह्म वृत्तिव्याप्यं नेति मते ब्रह्माज्ञानस्य ब्रह्मज्ञाननिवर्त्यत्वाभावेपि ब्रह्मभिन्नज्ञाने निवृत्तिरस्त्वित्यत आह। नहीति। तथा च ब्रह्मज्ञानेनैव तन्निवृत्तिर्वक्तव्या। तच्च त्वन्मते न सम्भवतीत्यर्थः। जीवन्मुक्त्यनुवृत्ताज्ञाने व्याप्तिमुपपादयति। जीवन्मुक्तीति। ॥ पूर्वेणेति ॥ नोत्तरेणेत्यर्थः ॥ स्यादिति ॥ तथा च भिक्षाटनादौ प्रवृत्तिर्न स्यादिति भावः। ननु न सोपाधिकभ्रमोपादानाज्ञानेऽव्याप्तिः। तत्त्वज्ञाननिवर्त्यत्वं हि लक्षणं तच्च सोपाधिकभ्रमाज्ञानस्याप्यस्ति। वृक्षाधोग्रत्वादेर्जलाद्युपाधिनिवृत्तिसचिवोर्ध्वाग्रत्वाद्यधिष्ठानतत्वज्ञाननिवर्त्यत्वादित्याशंक्य निषेधति ॥ नचेति ॥ ॥ तस्येति ॥ यथा तत्त्वज्ञानस्य स्वप्रागभावनिवर्तनेऽन्यनिरपेक्षत्वं एवमज्ञाननिरसनेप्यन्यनिरपेक्षस्यैव कारणत्वं वाच्यमित्यर्थः। अन्यनिरपेक्षस्यैवाज्ञाननिवर्तकत्वमुपपादयति ॥ नहीति ॥ यदि ज्ञानस्याज्ञाननिरसनेन्यापेक्षा तर्हि कदाचिद्वस्तुनि सुखादौ ज्ञातैकसति सहकरिविेन न जानामीति धीः स्यात् नह्येवमस्त्यतो ज्ञानस्याज्ञाननिवर्तनेऽन्यापेक्ष नास्तीत्यर्थः। एवं सति प्रकृते ज्ञाननिवर्त्यत्वमित्यत्रान्यनिरपेक्षतत्वज्ञानमात्रनिवर्त्यत्वमेव लक्षणतयाभिप्रेतमित्यवश्यं वाच्यम्। सोपाधिकभ्रमोपादानाज्ञाने चोपाधिनिवृत्तिसचिवतत्वज्ञाननिवर्त्ये तदभावादव्याप्तिर्वज्रलेपायितेति भावः। अव्याप्तिमुक्त्वातिव्याप्तिमप्याह॥ चेतन्येति ॥ चैतन्यातिरिक्तस्य सर्वस्यापि ज्ञाननिवर्त्यत्वांगीकाराच्चैतन्याविद्यासंबन्धस्यापि जगदंतः पातित्वाल्लक्षणस्य तत्रातिव्याप्तिरित्यर्थः। ननु तत्र नातिव्याप्तिः साक्षाज्ज्ञाननिवर्त्यत्वस्य लक्षणतयाभिप्रेतत्वात् चैतन्याविद्यासंबन्धस्य चाविद्यारूपसंबन्धिनिवृत्तिद्वारैव ज्ञानेन निवर्तमानत्वादित्यत आह ॥ साक्षादिति ॥ ॥ अनादिपदेति ॥ शुक्तिरूप्येऽतिव्याप्तिवारणायह्यनादिपदं साक्षाज्ज्ञाननिवर्त्यत्वाभिप्राये च शुक्तिरूप्यादेरप्यज्ञाननिवृत्तिद्वारा निवर्तमानत्वेन साक्षाज्ज्ञाननिवर्त्यत्वाभावात्तेनैवातिव्याप्तिपरिहारे सति अनादीति विशेषणं व्यर्थमित्यर्थः ॥ असम्भवश्चेति ॥ क्रमेण विशेषणानामसम्भवमुपपादयितुमादावनादित्वविशेषणस्यासम्भवमाह ॥ कल्पितत्वेनेति ॥ कथमज्ञानस्य दोषजन्यधीमात्रशरीरत्वमित्यत उक्तं॥ कल्पितत्वेनेति ॥ प्रातिभासिकत्वेनेत्यर्थः॥ ज्ञानेति ॥ तथा च अज्ञानं नानादि ज्ञानविलक्षणत्वे सत्यभावविलक्षणत्वाद्रूप्यवदित्यनुमानमुक्तं भवति। ब्रह्मज्ञानप्रागभावयोर्व्यभिचारवारणाय विशेषणविशेष्यभागौ। ननु चैतन्याविद्यासंबन्धे ज्ञाननिवर्त्यत्वे सति अभावविलक्षणत्वमस्ति अनादित्वमेवास्तीति व्यभिचार इत्यत आह ॥  
अत्राप्यनेनैव हेतुनाऽनादित्वाभावोनुमीयतेऽतः पक्षतुल्यत्वान्नत्वभिचार इति। नहि पक्षे पक्षतुल्ये वा व्यभिचार इति पदार्थविदो मन्यंत इति भावः ॥ अज्ञानत्वेति ॥ अनादित्वाभाववति शुक्तिरूप्ये सत्त्वात्साध्यव्यापकः हेतुमति पक्षे चाविद्यमानत्वात्साधनाव्यापकश्चेति भावः ॥ पक्षेतरत्वादिति ॥ अज्ञानत्वाधिकरणत्वमेवाज्ञानत्वं तदनधिकरणत्वं नामाज्ञानेतरत्वमेवेत्यर्थ इत्याहुः। वस्तुतस्तु अनधिकरणत्वस्य केवलान्वयितया साधनव्यापकत्वादज्ञानेति पदस्य पक्षमात्रव्यावर्तकत्वादुपाधेः पक्षमात्रव्यावर्तकविशेषवत्त्वेन
पक्षेतरत्वमित्यर्थः। पक्षेतरत्वं चानुमानमात्रोच्छेदकत्वान्नोपाधिरित्याशयः ॥ अवच्छिन्नेति ॥ शुक्त्याद्यवच्छिन्नाज्ञान इत्यर्थः। अनादित्वाभावे सत्यपि अज्ञानत्वाधिकरणत्वस्यैव सत्वादिति भावः ॥ व्यतिरेकेति ॥ साध्याभावाविनाभाव्यभावप्रतियोगिन एवोपाधित्वेन यत्राज्ञानत्वाधिकरणत्वं तत्रानादित्वमित्युपाध्यभावपुरस्सराव्याप्तिः सादिशुक्त्याद्यवच्छिन्नचैतन्यावरकाज्ञाने व्यभिचारादयुक्तेत्यर्थः। भावत्वविशेषणस्याप्यसम्भवमाह ॥ त्वन्मत इति ॥ अनिर्वाच्यवादिनस्तव मत इत्यर्थः। ननु भावत्वस्य नासम्भवः। लक्षणे भावशब्देनाभाववैलक्षण्यस्यैव विवक्षितत्वादिति चेत्तत्राह ॥ भावेति ॥ अज्ञानं अभावविलक्षणं न भवति। अभाव एवेति यावत्। भावविलक्षणत्वात्प्रागभाववदित्यनुमाने व्याप्त्युपपादनायोक्तं ॥ भावविलक्षणइति ॥ परस्परविरुद्धयोरिति न्यायादिति भावः। तथा च भावशब्देनाभाववैलक्षण्यविवक्षायामप्यसम्भव एवेति भावः। ज्ञाननिवर्त्यत्वविशेषणस्याप्यसम्भवमाह ॥ अपिचेति ॥ तथा चाज्ञानं न निवर्तते अनादित्वे सत्यभावविलक्षणत्वादात्मवदित्यनुमानंमुक्तं भवति। घटतत्प्रागभावयोर्व्यभिचारवारणाय विशेषणविशेष्यभागौ ॥ भावत्वेति ॥ अनिवृत्ते आत्मनि तयोः सत्त्वाद्धेतुमतिपक्षे चाभावादिति भावः॥ अत्यंताभाव इति ॥ जगदत्यंताभाव इत्यर्थः। अत्यंताभावस्य नित्यत्वेनानिवर्त्यत्वादसतश्चज्ञानेनानिवर्त्यत्वात्तयोश्चभावत्वस्यात्मत्वस्य चाभावादित्यर्थः। त्वन्मते भावत्वोपाधेरात्मनि निर्धर्मके साध्याव्याप्तिश्चेत्याह ॥ त्वन्मत इति ॥ अज्ञानं न निवर्तते अनादित्वे सत्यभावविलक्षणत्वादित्यनुमाने विरोध्यसन्निपात उपाधिः साध्यव्यापकत्वात्पक्षे ज्ञानस्यैव विरोधिनः सत्त्वेन साधनाव्यापकत्वाच्च तथा च ज्ञाननिवर्त्यत्वस्य नासम्भव इति विवरणोक्तं दूषयितुमनुवदति ॥ यदत्रोक्तं विवरण इति ॥ अनादित्वमविनाशेऽनिवर्त्यत्वे निमित्तं प्रयोजकं न भवति। किंनाम विरोध्यसन्निपात एव विनाशकसामग्र्यसन्निधानमेव प्रयोजकमित्यर्थः। यथा विनाशे सादित्वं न प्रयोजकं किं नाम विरोधिसन्निपात एव विनाशकसामग्रीसान्निध्यमेवेति दृष्टांतार्थमिति केचित्। वस्तुतस्तु परेणोपाधिमुक्त्वा प्रतिपक्षोन्नयनं कार्यं अज्ञानं निवर्तते विरोधिसन्निपातवत्त्वादिति। तत्र सादित्वमुपाधिरिति प्रतिपक्षोन्नयनमयुक्तमिति शंकायां तत्रेदमुच्यते। विनाशे न सादित्वं प्रयोजकं किंतु विरोधिसन्निपात एवेति। तथा चोपाधिना प्रतिपक्षोन्नयनं युक्तमिति भावः। अनादिभावः अनादित्वे सति अभावविलक्षणः ॥ सामान्यव्याप्तेरिति ॥ समस्तानादिसङ्ग्राहकत्वादिति भावः। अज्ञानं अनाद्यज्ञानम् अज्ञानं ज्ञाननिवर्त्यं अनाद्यज्ञानत्वादिति प्रतिपक्ष उक्तो भवति ॥ विशेषव्याप्तिरिति ॥ अनादिभावविशेषाज्ञाननिष्ठत्वादिति भावः। अस्मदनुमानस्य प्रतिकूलतर्कपराहतिं प्रतिपक्षांतरं चाह॥ अपि चेति ॥ अज्ञानं निवर्तते भावविलक्षणत्वात्प्रागभाववदिति प्रतिपक्षानुमानं द्रष्टव्यम् ॥ अनुमानादिति ॥ तथा चाज्ञानं विरोधिसन्निपातशून्यं अनादित्वे सति भावत्वादित्यनुमाने नोपाधेरपि पक्षे साधनात्साधनव्यापकोयमुपाधिस्ततश्चनुमानस्य निर्दोषत्वेन ज्ञाननिवर्त्यत्वाभावस्य सिद्ध्याऽसम्भवः सुस्थ इति भावः। किं चेत्यादिनोक्तं दूषयति ॥ य इति ॥ यो धूमवान्सोग्निमानिति सामान्यव्याप्तेः धूमवद्विशेषपर्वतनिष्ठा यः पर्वतः सनिरग्निक इति विशेषव्याप्तिर्बलवती प्रसज्येत। तथा च पर्वतोग्निमानित्यस्यापि पर्वतो निरग्निकः पर्वतत्वादिति प्रतिपक्षसम्भवेनातिप्रसंग इति भावः ॥ दृष्टांताभावेनेति ॥ अनाद्यज्ञानस्यैव पक्षत्वेनान्वयदृष्टांताभावादित्यर्थः। व्यतिरेकव्याप्तिश्च वक्रत्वादुपेक्षितेति हृदयम्। ॥ अज्ञानशब्देनेति ॥ अयमर्थः। अत्र ज्ञाननिवर्त्यतावच्छेदकं नानाद्यज्ञानत्वम्। ज्ञाननिवर्त्येषु साद्यज्ञानेषु अभावेन न्यूनवृत्तित्वात् अतोऽनादित्वविशेषणं परित्यज्याज्ञानत्वमेव निवर्त्यतावच्छेदकमिति वक्तव्यम्। नेदमपि सम्भवति। ज्ञाननिवर्त्यत्वस्य भ्रांतावपि भावेन न्यूनवृत्तित्वात् अतोऽनाद्यज्ञानभ्रांतिसाधारणं ज्ञाननिवर्त्यतावच्छेदकं ज्ञानविरिधित्वमात्रं विवक्षणीयम्। एवं चाज्ञानं ज्ञाननिवर्त्यं ज्ञानविरोधित्वादित्यनुमानं वाच्यम्। तथा च यज्ज्ञानविरोधि तज्ज्ञाननिवर्त्यमित्येवं व्याप्तिर्वाच्या। तथा चानादिसाद्यज्ञानभ्रांतिसाधारणत्वान्नेयमपि विशेषव्याप्तिः। न च ज्ञानविरोधिविशेषभूतानाद्यज्ञाननिष्ठा व्याप्तिरिति वाच्यम्। अन्वये दृष्टांभावादिति भावः व्यतिरेकव्याप्तेरेव विशेषव्याप्तित्वोपपत्तेर्नेदं दूषणं समीचीनमिति। अपि चेत्यादिनोक्तं दूषयति॥ भावेति॥ निवृत्तौ आपादितायामिति शेषः। तथा चात्यंताभावे ध्वम्से च व्यभिचारः। तयोश्चनिवर्त्यत्वे प्रतियोग्युन्मज्जनापत्तिरिति ध्येयम्। तथा चाज्ञानं न ज्ञाननिवर्त्यं अनादित्वे सत्यभावविलक्षणत्वादात्मवदित्यनुमानं सुश्थमिति भावः। ननु नैवमनुमातुं शक्यं "विश्वमायानिवृत्तिः" तरत्यविद्यामित्यादिज्ञाननिवर्त्यत्वप्रतिपादकश्रुतिबाधापत्तेरिति चेन्न। स्यादिदं दूषणं यदि साधनानुमानमस्माकमभिप्रेतं स्यात् न चैवं किं नाम अनादित्वे सत्यभावविलक्षणत्वादात्मवदज्ञानस्यानिवर्त्यत्वं स्यात् ततश्चासम्भव इत्यापाद्यमानत्वात् तत्र प्रमाणबाधादेरदूषणत्वादित्याशयेनाह ॥ अविद्येति ॥ अत्रादौ मयैवापाद्यत इत्येतद्योजनीयम्। मया आपाद्यत एव न साध्यते येन प्रमाणबाधः स्यादिति तदर्थः। तदुपर्येवमाशंका। ननु भवत्तर्कस्य प्रतितर्कपराहतिः। तथाहि। अनादित्वे सत्यभावविलक्षणत्वादज्ञानं ज्ञाननिवर्त्यं न स्याद्यदि तर्ह्यविद्यानिवृत्तिरूपो मोक्षो न स्यात्। अस्ति चासौ प्रमाणप्रमितोऽतो ज्ञाननिवर्त्यत्वमंगीकार्यम्। ततश्चनासम्भव इत्याशंकायामविद्येत्यादिकं समग्रं वाक्यं योजनीयम्। तथाहि। नैतदेवं मयापाद्यते अपि तु ममायमाशयः। अज्ञानस्य भावविलक्षणत्वात्प्रागभाववन्निवृत्तिर्यदि स्यात् तर्ह्यनादित्वे सत्यभावविलक्षणत्वादनिवृत्तिरपि स्यादित्यापादिते अत्रेष्टापत्तिस्त्वया नाशंक्या। तथात्वेऽविद्यानिवृत्तिरूपो मोक्षो न स्यादिति मयैवापाद्यमानत्वादिति सम्प्रदायविदः। प्रकारांतरेण ज्ञाननिवर्त्यत्वस्यासम्भवमाह ॥ प्रतीतीति । अज्ञानस्य त्वन्मते प्रातिभासिकत्वेन प्रतीतिमात्रशरीरतया यावत्प्रतीति सत्त्वमनुवृत्तिनियमात् प्रतीतिनिवृत्तिमंतरेण निवर्तकाभावादज्ञानप्रतीतेश्च साक्षिचैतन्यरूपत्वेन तस्य च नित्यत्वेन निवृत्त्यभावान्नज्ञाननिवर्त्यत्वमज्ञानस्येति भावः। नन्वविद्यावृत्तिप्रतिबिम्बितसाक्षिचैतन्यस्यैवाज्ञानप्रतीति रूपत्वात्तस्य च विशिष्टजन्यत्वेन नाशादज्ञाननाशो युक्त एवेति न ज्ञाननिवर्त्यत्वस्यासम्भव इत्यस्वरसात्प्रकारांतरेण असम्भवमाह॥ अज्ञानस्येति ॥ ॥ अत्यंताभावेति ॥ तादृशमिथ्यात्ववतो रूप्यादेर्ज्ञाननिवर्त्यत्वाननुभवात्। न हिशुक्तिज्ञानेन रूप्यं नष्टमिति धीरस्तीति ज्ञाननिवर्त्यत्वभङ्गे उक्तत्वेनाज्ञानस्यापि तादृशमिथ्यात्ववतो ज्ञानेन निवृत्तिरयुक्तेति सुस्थोऽसम्भव इति भावः।

 एवमाद्यं लक्षणमव्याप्त्यादिना दूषयित्वा भ्रमोपादानत्वरूपं द्वितीयलक्षणमप्यव्याप्त्यादिना दूषयति ॥ द्वितीयलक्षणेपीति ॥ अज्ञानमेकमेवेति मते तस्य चरमसाक्षात्कारनिवर्त्यत्वेन शुक्त्यादिप्रमानिवर्त्यत्वं नास्ति तथात्वेऽज्ञानस्यैकत्वेन तन्निवृत्तौ सद्योमोक्ष एव स्यादत उक्तम् ॥ यावंतीति ॥ भ्रमनिवर्त्याज्ञानाभावात् प्रमानिवर्त्येत्युक्तम्। नन्विदं रजतमिति भ्रमानन्तरं जायमाननेदं रजतमिति प्रमानिवर्त्यं यदज्ञानं शुक्त्यज्ञानं तत्र भ्रमोपादानत्वमस्त्येवेति नाव्याप्तिरित्यत उक्तम्॥ अभ्रमपूर्वकेति ॥ भ्रमानन्तरं जायमाना प्रमा न भवतीत्यर्थः। तथा चादावेवेयं शुक्तिरिति जायमाना या प्रमा तया शुक्त्यज्ञानं निवर्तते तस्मिन्नज्ञाने भ्रमस्यैवाभावेन भ्रमोपादानत्वाभावादव्याप्तिः स्यादित्यर्थः। न च भ्रमोपादानत्वयोग्यत्वं विवक्षितं अभ्रमपूर्वकप्रमानिवर्त्याज्ञाने सहकारिवैकल्यप्रयुक्तकार्यानुत्पादकत्वरूपं योग्यत्वमस्त्येवेति वाच्यम्। योग्यताहि किञ्चिदवच्छेदेन ज्ञातव्या। प्रकृते च योग्यतावच्छेदकाभूतो धर्मो न निरूपयितुं शक्यः। न तावदज्ञानत्वं तस्येदानीं निरुच्यमानत्वात्। न चाद्यं लक्षणमेवयोग्यतावच्छेदकमिति वाच्यम्। तस्य दूषितत्वादिति द्रष्टव्यम्। अत एवास्वरसादाह ॥ अभावारोपेति ॥ घटवति भूतले आरोपितो घटाभावो घटप्रमया घटाज्ञाननिवृत्तिद्वारा निवर्तते तस्मिन्नज्ञाने भ्रमोपादानत्वाभावादव्याप्तिः स्यादित्यर्थः। प्रमापदाभार्वे आरोपधारायां द्वितीयारोपेण पूर्वारोपो निवर्तते। तत्र प्रथमारोपनिवर्तकद्वितीयारोपनिवर्त्याज्ञानाभावात्तत्राव्याप्तिकथनमयुक्तं स्यादत उक्तम् ॥ प्रमानिवर्त्येति ॥ ननु तदप्यज्ञानं आरोपिताभावोपादानं भवत्विति चेत्तत्राह ॥ अभावस्येति ॥ ॥ सोपादानकत्वेपीति ॥ सोपादानकत्वांगीकारेपीत्यर्थः ॥ भावरूपेति ॥ तथात्वे अभावस्यापि भावोपादानकत्वाद्भावत्वमेव स्यात्। असत्यस्यापि सत्योपादानकत्वप्रसंगादिति भावः। एवमव्याप्तिमुपपाद्यासम्भवातिव्याप्ती मतभेदेनोपपादयति ॥ किं चेति ॥ अत्र मतत्रयमस्ति। मायैव सर्वजगदुपादानं ब्रह्म तु तदधिष्ठानमात्रमित्येकं मतम्। मायावच्छिन्न ब्रह्मैव सर्वजगदुपादानं न केवलं माया नापि केवलं ब्रह्मेत्यपरं मतम्। रज्ज्वाः सूत्रद्वयमिति मायाब्रह्मणी द्वे अपि प्रत्येकं जगदुपादाने इत्यन्यन्मतम्। तत्राद्ये मते नासम्भवः। माया शब्दवाच्याज्ञानस्यैव सर्वजगदुपादानत्वांगीकारात् भ्रमस्य च जगदंतः पातित्वेन मायायां भ्रमोपादानत्वसम्भवात् अतो द्वितीयमतेऽसम्भवः स्यात्। मायावच्छिन्नब्रह्मण एव सर्वजगदुपादानत्वेन मायायां भ्रमोपादानत्वाभावात्। विशिष्टस्य यद्भवतीति न्यायस्य च निरासात् ब्रह्मण्यतिव्याप्तिश्च द्रष्टव्या। तृतीये मतेऽसम्भवाभावेपि ब्रह्मण्यतिव्याप्तिः स्पष्टैवेत्यर्थः ॥ भवेति ॥ तथा च भ्रमो निरुपादानकः भावविलक्षणत्वादभाववदित्यनुमानं द्रष्टव्यम्। तथा च भ्रमस्य निरुपादानत्वादज्ञाने भ्रमोपादनत्वाभावादसम्भव इत्यर्थः। ननु भ्रमस्य भावत्वेन भावविलक्षणत्वाभावात्स्वरूपासिद्धिरित्यत आह ॥ न चेति ॥ ॥ भावेति ॥ अज्ञानस्यानिर्वचनीयत्वेन भावाभावविलक्षणत्वादिति भावः। तथापि कुतो न युक्तमित्यत आह ॥ कार्येति ॥ तथा च भावविलक्षणाज्ञानकार्यस्य भाववैलक्षण्यमेव युक्तमिति न स्वरूपासिद्धिरिति भावः। ननु भवदनुमानस्य भ्रमः सोपादानः अभावविलक्षणत्वाद्धटवदिति सत्प्रतिपक्षत्वान्नासम्भव इत्यत आह ॥ सोपादानत्वेचेति ॥ तथा च भावत्वमत्रोपाधिः। घटादौ साध्यव्यापकत्वात्। हेतुमपि पक्षे भावविलक्षणाज्ञानोपादाने भावत्वाभावे न साधनाव्यापकत्वाच्चेत्युक्तं भवति ॥ गौरवादीति ॥ अभावरूपत्वेन गौरवादिति भावः। इदानीं भ्रमस्वरूपं विविच्य तस्याज्ञानोपादानत्वं दूषयति ॥ अपिचेति ॥ भ्रमशब्देनार्थो विवक्षितः तज्ज्ञानं वा नाद्य इत्याह ॥ अर्थस्येति ॥ तथा चार्थरूपो भ्रमो निरुपादानः असत्त्वाच्छशशृंगवदित्यनुमानेन निरुपादानत्वसिद्धेरज्ञानेऽर्थरूपभ्रमोपादानत्वाभावान्मद्रीत्याऽसम्भव इत्यर्थः। त्वद्रीत्या वाऽसम्भव इत्याह ॥ त्वन्मते चेति ॥ तथा चार्थरूपो भ्रमो निरुपादानः सद्विलक्षणत्वादज्ञानवदित्यनुमानेन निरुपादानत्वसिद्धेरज्ञाने तदुपादानत्वाभावात्त्वद्रीत्या चासम्भव इत्यर्थः। मायिनाऽर्थस्यासद्विलक्षणत्वांगीकारेणा सत्त्वानङ्गीकारान्मद्रीत्या तन्मतेऽसत्त्वेन निरुपादानत्वनुमानायोगात्सद्विलक्षणत्वेनेत्युक्तम्। न द्वितीय इत्याह ॥ ज्ञानस्यत्विति ॥ ॥ त्वन्मत इति ॥ तथा चार्थज्ञानं निरुपादानं सद्विलक्षणत्वादित्यनुमानेन निरुपादानत्वे सिद्धिऽज्ञाने तदुपादानत्वाभावात्त्वद्रीत्याऽसम्भव इत्यर्थः। मद्रीत्या चासम्भव इत्याह ॥ मन्मतेत्विति ॥ ॥ सत्त्वेनेति ॥ भ्रम आसीदित्यनुभवादित्यर्थः ॥ तत्प्रतीति ॥ भ्रमरूपज्ञानं प्रतीत्यर्थः। तार्किकरीत्या आत्मनः समवायिकारणत्वेनोपादानत्वान्नाज्ञानोपादानकत्वं स्वरीत्या तु "धीर्भीरेत्येतत्सर्वं मन एवे"ति श्रुतेरंतःकरणोपादानकत्वेनाज्ञानोपादानकत्वाभावादसम्भव इत्यर्थः। मनस्यतिव्याप्तिश्च। नन्वर्थज्ञानात्मको भ्रमः सोपादानो भवितुमर्हति। असद्विलक्षणत्वात् कदाचिदेव सत्त्वेन प्रतीयमानत्वात् घटवत्। कदाचिदेवेति विशेषणं ब्रह्मण्यतिव्याप्तिपरिहाराय। तथा चानेनानुमानेन सोपादानत्वसिद्धेर्न तदुपादानाज्ञानेऽसम्भव इत्यत आह ॥ सोपादानत्वेचेति ॥ तथा च कदाचित्सत्त्वमुपाधिरित्युक्तं भवति। अर्थे उभयरीत्या सत्वाभावात् ज्ञाने त्वद्रीत्या सत्त्वाभावात्साधनाव्यापक इति द्रष्टव्यम् ॥ गौरवादिति ॥ कदाचित्सत्त्वापेक्षयाऽसद्विलक्षणत्वस्याभावरूपत्वेन गुरुत्वात् द्वितीयस्य शब्दतोऽपि गुरुत्वादिति भावः। सोपादानत्वसाधकत्वदुक्तद्वितीयहेतोस्तुच्छे व्यभिचारश्चेत्याह ॥ तुच्छस्यापीति ॥ यदुक्तं भ्रमरूपज्ञानस्वरूपस्य सत्त्वेनान्तःकरणोपादानकतया नाज्ञानोपादानकत्वमिति तदयुक्तम्। तथात्वे ज्ञानस्य सत्त्वेऽर्थस्य रूप्यस्यापि सत्त्वापत्तेः विषयविषयिणोः समानसत्ताकत्वनियमादित्याशंक्य निषेधति ॥ न चेति ॥ कुतो न चेत्यतो विषयविषयिणोः समानसत्ताकत्वनियमो नास्ति विषयिणो मिथ्यात्वाद्व्यभिचार इत्याह ॥ मिथ्याभूतमिति ॥ एवमव्याख्याने ज्ञानसत्त्वेनार्थस्यापि सत्त्वे परेणोक्तेऽज्ञानादेर्मिथ्याभूतत्वेपि विषयस्य ब्रह्मणः सत्त्वोक्तेरसंगतत्वादिति ध्येयमिति सम्प्रदायविदः ॥ मिथ्याभूतमिति ॥ अज्ञानादित्रयस्य ब्रह्मव्यतिरेकेण स्वरूपतो मिथ्यात्वादिति भावः। विषयिणः सत्त्वेपि विषयस्य मिथ्यात्वाच्च नोक्तनियम इत्याह ॥ संतमिति ॥ पर्वं सामान्यनियमे व्यभिचारमुक्त्वा इदानीं ज्ञानस्य सत्त्वेऽर्थस्यापि सत्त्वमिति परोक्तनियम एव व्यभिचारमाह ॥ सत्येति॥ सत्यचैतन्यरूपत्वेन सत्यत्वादिति भावः भ्रमरूपज्ञानस्वरूपस्य सत्त्वानङ्गीकारे तत्सत्त्वग्राहिणानुभवेन विरोध इत्याह ॥ एतावंतमिति ॥ नन्वासीदित्यनेन न ज्ञानस्य सत्त्वं विषयीक्रियते किंनामासद्वैलक्षण्यमात्रमित्यांशंक्यातिप्रसंगमाह ॥ असद्वैलक्ष्ण्यमात्रेपेति ॥ न सत्त्वेनेत्यर्थः ॥ सद्वैलक्षण्येति ॥ भ्रमरूपज्ञानस्य सदसद्विलक्षणत्वांगीकारादिति भावः। असद्वैलक्षण्यमात्रस्य सत्त्वानुसंधानप्रयोजकत्वेऽतिप्रसंगांतरमाह ॥ अर्थेपीति ॥ रूप्येपीत्यर्थः। त्वन्मते तस्यासद्विलक्षणस्वूरूपत्वादिति भावः। तथा चैतावंतं कालं रूप्यमासीदित्यनुसंधानं स्यादिति भावः। नन्वारोपितार्थस्य क्वचित्सत्त्वमनुसंधीयत एव। एतावंतं कालं ग्रीवास्थं मुखं आदर्श आसीदित्यनुसंधीयमानत्वादित्यत आह ॥ एतावंतमिति ॥ मुखं ग्रीवास्थमेव मुखं ॥ प्रतिबिम्बस्येति ॥ तथा च मुखमासीदित्यस्य मुखप्रतिबिम्बं आसीदित्यर्थः। नन्वेवं चेत्तर्हिप्रतिबिम्बस्यापि मिथ्यात्वात्तत्रैवासीदित्यनुसंधानं प्राप्तमेवेति तत्राह ॥ छायादिवदिति ॥ अस्तु वा भ्रमस्वरूपं यत्किञ्चित्। तथाप्यज्ञानस्योपादानत्वं नास्तीत्यसम्भव इत्याह ॥ किं चेति ॥ तथा चाज्ञानं नोपादानं भावविलक्षणत्वादभाववत् अज्ञानं नोपादानं सद्विलक्षणत्वात् खपुष्पवदित्यनुमानद्वयमुक्तं भवति। आद्यानुमानेऽप्रयोजकत्वमतिप्रसंगेन परिहरति॥ अन्यथेति ॥ भावविलक्षणस्याप्युपादानत्व इत्यर्थः। ननु अज्ञानं उपादानं अभावविलक्षणत्वादसद्विलक्षणत्वाद्वा मृद्वदित्यनुमानाभ्यां भवदनुमाने सत्प्रतिपक्षतेत्याशंकायां भावत्वं सत्वं वा उपाधिः मृदादौ साध्यव्यापकत्वादनिर्वचनीयतया भावाभावविलक्षणे असद्विलक्षणे चाज्ञाने उक्तोपाध्योरभावेन साधनाव्यापकत्वाच्चेत्याशयेनाह ॥ उपादानत्वे चेति ॥ ॥ गौरवादिति ॥ अभावरूपत्वादिति भावः। एतावता प्रबन्धेनाज्ञाने भ्रमोपादानत्वं नास्तीत्युपपाद्येदानीं भ्रमेऽज्ञानोपादानकत्वं नास्तीत्याह ॥ किं चेति ॥ ॥ यदिति ॥ मृद्धट इति मृदनुविद्धतया प्रतीयमानो घटो मृदूपादानको दृष्ट इत्यर्थः। ॥ अज्ञानमितीति ॥ रूप्यमज्ञानं तज्ज्ञानं वा ज्ञानमित्यज्ञानानुविद्धतया न भाति येन तदुपादानकं स्यादित्यर्थः। यत्त्वित्यस्य तन्नेत्यनेनान्वयः। तदुक्तमनुवदति ॥ ज्ञानेति ॥ अनादित्वाद्यविशेषितमित्यर्थः। अस्य लक्षणस्य प्रपञ्चेऽतिव्याप्तत्वात्तत्परिहाराय विशेष्णं देयमेवेत्याशंक्य परिहरति ॥ न चेति ॥ प्रपञ्चस्याज्ञानपरिणामत्वेपि कुतोऽज्ञानलक्षणस्य तत्कार्ये नातिव्याप्तिरित्यत आह ॥ न हीति ॥ न हि पृथिव्या गन्धवत्त्वं लक्षणमित्युक्ते घटेऽतिव्याप्तौ केनचिदुक्तायां तत्परिहाराय केनचिद्विशेषणं दीयते किं नाम तस्यापि पृथिवी विकारत्वेन लक्ष्यांतर्गतत्वान्नातिव्याप्तिरित्येव समाधीयते तद्वदिहापि प्रपञ्चस्याज्ञानपरिणामत्वेन लक्ष्यांतर्गतत्वान्नातिव्याप्तिशंकेत्यर्थः ॥ जीवन्मुक्तीति ॥ भिक्षाटनाद्यन्यथानुपपत्त्येत्यर्थः। आदिशब्देनाज्ञानसंस्कारारब्धकर्मग्रहणम् ॥ विप्रतिपन्नमिति ॥ विषयावरकत्वानिर्वचनीयत्वादिना विप्रतिपन्नमित्यर्थः ॥ शुक्तीति ॥ शुक्तिरूप्यादिकमज्ञाननिवृत्तिद्वारा ज्ञाननिवर्त्यं तद्व्यावृत्तस्य साक्षाज्ज्ञाननिवर्त्यस्येत्यर्थः ॥ कारणेति ॥ प्रपञ्चादिकार्यं विहाय कारणावस्थं यदनाद्यज्ञानं तस्यैवेह लक्षणीयत्वादित्यर्थः। अयमर्थः। ज्ञाननिवर्त्यत्वं हि कारणावस्थापन्नं यन्मूलाज्ञानं भावरूपं विवादास्पदं तस्यैवलक्षणं न तु सादिशुक्त्याद्यावरकाज्ञानादेः तथा च कारणावस्थस्यैवानाद्यज्ञानस्य लक्ष्यत्वेन तल्लक्षणस्य तत्परिणामे प्रपञ्चेऽतिव्याप्तिः स्यादेव यथा "अग्नेराप" इति श्रुतेरबादिकारणावस्थापन्नस्य सूक्ष्मतेजस एव लिलक्षयिषितत्वे रूपित्वलक्षणस्य तत्परिणामभूतेऽबाधौ अतिव्याप्तिः स्यादेव तद्वदित्यर्थः। भेदाभेदसद्भावात्। नन्वेवं पृथिव्या गन्धो लक्षणमित्यत्रापि कारणावस्थापन्नसूक्ष्मपृथिव्या एव लिलक्षयिषितत्वे घटादावतिव्याप्तिः स्यादेवेति चेत् इष्टापत्तिरित्याह ॥ पृथिवीति ॥ ननु तर्हि प्रपञ्चेऽतिव्याप्तिवारणाय साक्षाज्ज्ञाननिवर्त्यत्वं विवक्षितमिति चेन्न। तथापि ज्ञानप्रागभावेतिव्याप्तिः स्यात्। तस्य साक्षाज्ज्ञाननिवर्त्यत्वात्। ननु ज्ञानप्रागभावे ज्ञानजन्यध्वम्सप्रतियोगित्वरूपं ज्ञाननिवर्त्यत्वं नास्ति। अभावाभावो भाव एवेति नियमात्। ज्ञानस्यैव ज्ञानप्रागभावध्वम्सरूपत्वेन ज्ञानस्य ज्ञानाजनकत्वादिति चेत् अभवाभावो भाव एवेति नियमात्। ज्ञानस्यैव ज्ञानप्रागभावध्वम्सरूपत्वेन ज्ञानस्य ज्ञानाजनकत्वादिति चेत् अभावाभावो भावव्याप्त इति मते प्रागभावध्वम्सस्य प्रतियोग्यतिरिक्तत्वात् अन्यथा तन्मतानाश्रयणे विवरणकारोक्तं यदाद्यानुमानं "प्रमाणज्ञानं स्वप्रागभावव्यतिरिक्ते"त्यादिकं तत्र स्वप्रागभावव्यतिरिक्तेत्याद्यविशेष्णं व्यर्थ स्यात् प्रागभावव्यावृत्त्यर्थं हि तद्विशेषणं तद्व्यावृत्तेश्च स्वनिवर्त्यपदेनैव जातत्वात्। अत उक्तमताश्रयणेनैव तद्विशेषणसार्थक्यं वाच्यम्। तथा च ज्ञाननिवर्त्यत्वस्य ज्ञानप्रागभावेऽतिव्याप्तिः स्यादेवेति नाविद्यालक्षणद्वयमपि युक्तमित्याह ॥ साक्षादित्यादिना ॥

   ॥ अविद्यालक्षणभङ्गविवरणम्।

   अविद्यालक्षमभङ्गविवरणम्

 वस्तुसिद्धेः लक्षणप्रमाणाधीनत्वेनाविद्यायां तदभावेन तस्या अप्रामाणिकत्वाच्च नाविद्यकं जगदिति वक्तुमनुवदति ॥ यच्चोक्तमित्यादिना ॥ वस्तुसिद्धेर्लक्षणाधीनत्वादादौ अविद्याया लक्षणद्वयमाह। अनादीति ॥ शुक्तिरूप्ये उत्तरज्ञाननिवर्त्यपूर्वज्ञाने च ॥ (अवशिष्टो भागः उपलब्धः आसीत्। द्वितीयसम्पुटे मुद्रितश्च।)  
   
\</1-2-21\>

\<1-2-22\>  
   न्यायामृतप्रकाशः

 यच्चोक्तमहमज्ञ इति प्रत्यक्षं भावरूपाज्ञानसद्भावे मानमिति तदयुक्तम्। तस्य ज्ञानाभावविषयकत्वस्य त्वयाप्यवश्यं वाच्यत्वादित्यभिप्रेत्याह ॥ यच्चेत्यादिना ॥ ॥ अहमर्थस्येति ॥ अहमज्ञ इति प्रतीतेः प्रामाण्याय ज्ञानाभावविषयकत्वं त्वयापि वाच्यम् अन्यथा तस्याः प्रामाण्यमेव न स्यादिति भावः। अज्ञानानाश्रयेऽहमर्थेऽज्ञानाश्रयत्वावगाहित्वादिति भावः। किं च न जानामीति प्रतीतेर्ज्ञानाभावविषयकत्वं कुत्रचित्त्वयापि वाच्यं तन्न्यायेन ज्ञानाभावविषयकत्वमेव सर्वत्रास्त्वित्याह ॥ साक्षीति ॥ साक्षिवेद्ये प्रातिभासिके अज्ञानसुखादौ शुक्तिरूप्यादौ च भावरूपाज्ञानं नाङ्गीकृतम् अज्ञानसुखाद्यावरकाज्ञानाङ्गीकारे साक्षिरूपशुद्धचैतन्यस्याज्ञानानिवर्तकत्वादंतःकरणवृत्तेरेव तन्निवर्तकत्वात्तस्याश्च सुखादिविषयेऽभावात्तन्निवृत्तिरेव न स्यात्। ततश्च तज्ज्ञानमेव न स्यात्। अतस्तदभावे सुखं न जानामीत्यादेर्भावरूपाज्ञानविषयकत्वेऽप्रामाण्यप्राप्त्या तत्प्रामाण्याय ज्ञानाभावविषयकत्वमेवांगीकार्यमिति भावः ॥ तथात्वाच्चेति ॥ ज्ञानाभावविषयकत्वस्यैव वक्तव्यत्वादित्यर्थः। किं च न जानामीति प्रत्यक्षस्य सर्वत्रापि भावरूपाज्ञानविषयकत्वे परोक्षतो ज्ञातेऽपि धर्मादौ न जानामीत्यनुभवः स्यात् भावरूपाज्ञानसद्भावात्। न च परोक्षज्ञानेनाज्ञानस्य निवृत्तत्वात्तथाऽनुभवाभाव इति वाच्यम्। त्वन्मते परोक्षवृत्तेरज्ञानानिवर्तकत्वात् तथात्वेऽज्ञानस्य निवृत्तत्वेनापरोक्षचित्संबन्धाद्विषयस्याप्यापरोक्ष्यं स्यात्। अतो ज्ञानाभावविषयकत्वमेव वाच्यं परोक्षज्ञानेन तु ज्ञानाभावस्य निवृत्तत्वान्न जानामीति व्यवहाराभावो युक्तः। तथा च तन्न्यायेन सर्वंत्रापि ज्ञानाभावविषयकत्वमस्त्वित्याशयेनाह ॥ त्वन्मत इति ॥ किं च त्वदुक्तमर्थं न जानामीतद्यादेः प्रत्यक्षस्य ज्ञानाभावविषयकत्वमेव वाच्यं न भावरूपाज्ञानविषयकत्वं तथात्वेऽप्रामाण्यापत्तेः। त्वन्मते अज्ञानस्य विषयावरकतया विषयगतत्वाङ्गीकारात् जडे च प्रकाशप्रसक्तेरेवाभावेन प्राप्तप्रकाशप्रतिबन्धरूपावरणकृत्यभावेन भावरूपाज्ञानायोगात्। अतो भावरूपाज्ञानाभाववत्यर्थे तदवगाहित्वे प्रत्यक्षस्याप्रामाण्यापत्त्या तत्प्रामाण्याय ज्ञानाभावविषयकत्वमेव वाच्यमित्याह ॥ त्वन्मत इति ॥ जडे विषये। अज्ञानस्येति शेषः। आवरणरूपो योऽतिशयः फलंकृत्यमिति यावत् ॥ विक्षेपेति ॥ तदाकारप्रतिभासरूपेत्यर्थः। ॥ न जानामीति ॥ तथा च भावरूपाज्ञानविषयकत्वेनैव प्रामाण्यमस्त्विति भावः ॥ विक्षेपेति ॥ घटाद्यतदाकारप्रतिभासरूपकार्यसद्भोन तत्कारणतया भावरूपाज्ञानसत्वमङ्गीकार्यं तथा च घटं न जानामीत्यनुभवः स्यादिति भावः। नन्विदमयुक्तम् अपरोक्षतो घटत्वेन घटस्य ज्ञातत्वेन योग्यतानिश्चयात्तत्र प्रयुज्यमानं वाक्यम् अयोग्यतानिश्चयेन स्वार्थाबोधकमिति विक्षेपकारी नेति चेत् सत्यम्। एवं हीदं योज्यम् अपरोक्षत एकेन घटो घटत्वेन ज्ञातः अयं घट इति वाक्याभासाच्च विक्षेपरूपं कार्यं येन घटोऽपरोक्षतो घटत्वेन ज्ञातस्तस्यायोग्यतानिश्चयाभावो न सम्भवत्येव ततश्च घटे विक्षेपरूपकृत्यसद्भावेनाज्ञानस्थितिप्राप्त्या येन घटत्वेनापरोक्षतो घटो ज्ञातस्तस्यापि घटं न जानामीत्यनुभवः स्याद्विषयेऽज्ञानस्य सत्वादित्यर्थ इत्याहुः। यस्य विक्षेपस्तस्य भवत्येवायमनुभवः यस्यापरोक्षतो निश्चयस्तस्य तु भवत्येवेति कथमेतदिति विचार्यमस्ति ॥ जडे विषये न जानामीति ॥ जडे आवरणरूपकृत्याभावेन तत्राज्ञानाभावेपि जडावच्छिन्नचैतन्ये एव मयाऽज्ञानाङ्गीकारात् तस्य स्वप्रकाशत्वेन प्रकाशप्रसक्तौ तत्प्रतिबन्धकतया आवरणकृत्यसद्भावात्। तथा च त्वदुक्तमर्थं न जानामीत्यादेर्भावरूपाज्ञानविषयकत्वमेव सम्भवतीति भावः ॥ निरसिष्यमाणत्वादिति ॥ अज्ञानसिद्धौ जडसिद्ध्या तदवच्छिन्नचैतन्यसिद्धिः तत्सिद्धौ च तद्विषयाज्ञानसिद्धिरित्यन्योन्याश्रयत्वेनेत्यर्थः ॥ वृत्तिरिति ॥ अज्ञानावृत्तचैतन्यमेवाधिष्ठानं तस्य चासङ्गत्वेन विषयसम्बन्धाभावाद्वृत्तिश्चितोविषयोपरागमात्रमेव करोति नाज्ञानं नाशयतीति मते जडावच्छिन्नेऽनावृतचैतन्ये तदावरकाज्ञानाभावेन त्वदुक्तमर्थं न जानामीत्यादि प्रत्यक्षस्य ज्ञानाभावविषयकत्वमेवेति वाच्यम् अन्यथाऽप्रामाण्यापत्तेरित्यर्थः ॥ भावरूपेत्यादि ॥ अहमज्ञ इति भावरूपाज्ञानविषयकतया त्वदभिमतस्य प्रत्यक्षस्य मयि ज्ञानं नास्तीति ज्ञानं नास्तीति ज्ञानाभावविषयकप्रत्यक्षस्य च न विषयभेदः प्रतीयते किं तु अघटं भूतलं भूतले घटो नास्तीति प्रत्यक्षयोर्थथा एकत्र घटाभावो विशेषणं भूतलं विशेष्यम् अपरत्र तु भूतलं विशेषणं घटाभावो विशेष्यमिति विशेषणविशेष्यभावव्यत्यास एव प्रतीयते न विषयभेदः एवमिहापि एकत्राज्ञानं विशेषणम् आत्मा विशेष्यः अपरत्र तु आत्मा विशेषणं ज्ञानाभावो विशेष्य इति विशेषणविशेष्यभावव्यत्यास एव प्रतीयते न विषयभेदः तत्र व्यतिरेकेण दृष्टांतः ॥ इच्छेति ॥ यथा इच्छाद्वेषाभावज्ञानयोरिच्छाद्वेषाभावरूपो विषयभेदः प्रतीयते तथा नेत्यर्थः। एवं चाहमज्ञ इति प्रतीतेर्मयि ज्ञानं नास्तीत्यत्र प्रतीयमानज्ञानाभावातिरिक्ताज्ञानविषयकत्वाङ्गीकारेऽघटं भूतलमिति प्रतीतेरपि भूतले घटो नास्तीत्यत्र प्रतीयमानात् घटाभावादतिरिक्त एवाघटो विषय इत्यङ्गीक्रियतामित्यतिप्रसंगः सूचितो भवतीति ध्येयम् ॥ प्रतियोगीति ॥ अहमज्ञ इति प्रतीतेर्ब्रह्मज्ञानाभावविषयकत्वे प्रतियोगिभूतज्ञानाज्ञाने ज्ञानाभावज्ञानानुपपत्त्या तज्ज्ञाने वाच्ये तस्य विषयनिरूप्यत्वेन विषयस्य ब्रह्मणोपि ज्ञातत्वात्तज्ज्ञानाभावज्ञानायोग इति दूषणमित्यर्थः। स्वव्याहतिमेवोपपादयति ॥ भावरूपेति ॥ इदानीमित्यादिविशेषणं ब्रह्मज्ञानप्रागभावसत्वावश्यकत्वोपपादनायेति ज्ञातव्यम्। ब्रह्मज्ञानप्रागभावाभावे ब्रह्मज्ञानसद्भावप्राप्त्या इदानीं वेदान्तश्रवणादेर्वैयर्थ्यापात इत्याशयः। तथा चेदानीं ब्रह्मज्ञानप्रागभावोऽस्तीति ज्ञात्वैव किल वेदान्तश्रवणाद्यनुष्ठीयते तथा च प्रागभावस्य प्रतियोगिज्ञानाधीनज्ञानत्वेन प्रतियोगिभूतब्रह्मज्ञानज्ञानाभावे प्रागभावस्य ज्ञातुमशक्यत्वात्तज्ज्ञाने वाच्ये तस्य विषयनिरूप्यत्वेन ब्रह्मणोपि ज्ञातत्वात्तज्ज्ञानाभावज्ञानं न प्रत्यक्षेण येन प्रतियोगिज्ञानापेक्षा स्यादिति स्वव्याहतमित्यर्थः। स्वव्याहतिमाशङ्क्य निराकरोति ॥ न चेति … अयमर्थः। ब्रह्मज्ञानाभावाज्ञानं न प्रत्यक्षेणि येन प्रतियोगिज्ञानापेक्षा स्यात् किंत्वनुमानेन। न च तत्र लिङ्गाभावः भावरूपाज्ञानस्यैव लिङ्गत्वात् अभावप्रत्यक्षत्वावच्छेदेनैव प्रतियोगितावच्छेदकप्रकारकप्रतियोगिज्ञानस्य हेतुत्वं नाभावानुमित्यवच्छेदेनापि। अनुमितेर्व्यापकतावच्छेदकप्रकारकव्यापकज्ञानाधीनत्वेनाभाववानित्यनुमितिः प्रतियोगिज्ञानाभावेपि भवत्येव तथा शब्दस्यापि शक्यतावच्छेदकप्रकारकज्ञानजनकत्वेनाभाव इति पदाज्जायमाने प्रतियोगिज्ञानानपेक्षणात् अतोहं ब्रह्मज्ञानाभाववान् अज्ञानवत्त्वादित्यनुमानेन ज्ञानाभावानुमानाङ्गीकारात् तत्र च प्रतियोगिज्ञानानपेक्षणात् न व्याहतिरिति भावः। कुतो न वाच्यमिति चेदनुभवबाधादित्याह ॥ वृत्तीति ॥ प्रतियोगितदभावयोरेकेन्द्रियग्राह्यत्वादिति भावः ॥ अनुपलब्ध्येति ॥ करणेनेत्यर्थः। षष्ठप्रमाणवादिभाट्टरीत्योक्तमिति ध्येयम् ॥ झडितीति ॥ "झडित्येव परिज्ञानान्न लिङ्गोद्भवता मते"ति वचनात्। अनुमापकत्वांगीकारेऽनुभवविरोध इति भावः ॥ त्वन्मत इति ॥ ज्ञानाभावः सर्वत्रानुमानवेद्य इति वदता जडे तावज्ज्ञानाभावज्ञानम् अनुमानेनेति वक्तव्यं तच्चऽयुक्तं जडे आवरणकृत्याभावेन भावरूपाज्ञानाख्यलिङ्गाभावादिति भावः। ननु तत्रापि विक्षेपाख्याकार्यसद्भावेन भावरूपाज्ञानसद्भावाज्ज्ञानाभावानुमानं सम्भवत्येवेत्यस्वरसादाह ॥ अपरोक्षत इति ॥ ॥ भावरूपेति ॥ अपरोक्षभावरूपाज्ञानस्य तन्निवर्त्यत्वेन लिङ्गाभावादिति भावः। अपरोक्षतो ज्ञाते ज्ञानाभाव एव नास्तीत्यतः परोक्षेत्युक्तम्। प्रातिभासिके रूप्यादौ प्रातिभासिकदुःखादिपदार्थस्य साक्षिवेद्यत्वात्तद्विषयकाज्ञानाङ्गीकारे तन्निवर्तकांतःकरणवृत्तेस्तत्राभावेन शुद्धचैतन्यस्यानिवर्तकतयाऽज्ञानानिवृत्त्ययोगेन प्रातिभासिकज्ञानाभावापत्तेः अतस्तत्र दुःखादिविषयकभावरूपाज्ञानवत्वादित्यनुमानेन दुःखादिज्ञानाभावप्रतिपत्त्ययोग इत्यर्थः। अतः साक्षिप्रत्यक्षेम दुःखाभावप्रतिपत्तिर्वाच्या तत्र स्वव्याहतिरेवेति भावः। अस्तु वानुमित्यैव ज्ञानाभावज्ञानं तथापि स्वव्याहतिः स्यादेव। अहं ज्ञानाभाववानित्यत्राधिकरणीभूतात्मज्ञानाभावे पक्षज्ञानाभावेनानुमित्यभावापत्तेस्तज्ज्ञाने वाच्ये ज्ञानसामान्याभावानुमित्ययोगात्। ननु मास्तु धर्मिज्ञानं किं तेन ब्रह्मविषयकज्ञानाभावानुमितिस्तावद्यक्तैवेति चेत्तर्हि प्रतियोगिभूतब्रह्मज्ञानज्ञानाभावे तदभावानुमित्ययोगात् तज्ज्ञाने वाच्ये तस्य विषयनिरूपणत्वेन विषयस्य ब्रह्मणोपि ज्ञातत्वात्तद्विषयकज्ञानाभावानुमित्ययोग एव। न च प्रतियोगिज्ञानमभावप्रत्यक्षे हेतुर्नानुमित्यादावित्युक्तमिति वाच्यम्। तत्रापि प्रतियोगिविशेषघटिताभावज्ञानमात्रे प्रतियोगिज्ञानस्य हेतुत्वमावश्यकमेवेति कृते चानुमितेर्ब्रह्मज्ञानाभावविषयकत्वेन प्रतियोगिविशेषघटिताभावविषयकत्वात्प्रतियोगिज्ञानस्यावरूपत्वेन प्रतियोगिज्ञानापेक्षाया अभावात्कथं दौर्घट्यमिति वाच्यम् अज्ञानं तावज्ज्ञानविरोधित्वेनैव प्रतीयत इति तवापि संमतम् एवं च प्रतियोगिज्ञानाज्ञानाभ्यां दौर्घट्याभावेपि विरोधनिरूपकीभूतज्ञानस्य ज्ञानाज्ञानाभ्यामेव दौर्घट्यं विरोधनिरूपकीभूतस्य ज्ञानस्याज्ञाने तन्निरूपितविरोधस्यैव ज्ञातुमशक्यत्वेन तद्विरोध्यज्ञानज्ञानायोगः तज्ज्ञाने तु विरोधनिरूपकीभूतज्ञानविषयतया ब्रह्मणोपि ज्ञातत्वाद्ब्रह्मज्ञानविरोध्यज्ञानस्यैवाभावेनाज्ञानस्य ज्ञानायोग इति स्वव्याहतिः स्यादेव। ननु स्यादिदं यद्यज्ञानं ज्ञानविरोधित्वेन प्रतीयेत न चैवम् अतो न दोष इत्याशंकायामज्ञानस्य ज्ञानविरोधित्वेनैव प्रतीतिं तावदुपपादयति ॥ अपिचेत्यादिना ॥ ॥ ज्ञानविरोधित्वेनैवेति ॥ नञो विरुद्धार्थत्वाज्ज्ञाधात्वर्थभूतज्ञानविरोधित्वं प्रतीयत इत्यर्थः। ननु यदाऽज्ञानं न जानामीति प्रतीयते तदानञुल्लेखाज्ज्ञानविरोधित्वेन भानम्। यदा तु मुग्धोस्मीति प्रतीयते तदा कथं ज्ञानविरोधित्वेन भानं नञुल्लेखाभावादित्यत आह ॥ मुग्धोस्मीत्यादावपीति ॥ मोहोऽज्ञानं तद्वानस्मीत्यर्थः। यथा प्रलयादिशब्देषु नञोनुल्लेखेपि तदर्थस्य प्रतीयमानत्वादेवेत्यर्थः ॥ उक्तं चेति ॥ अज्ञानस्य ज्ञानविरोधित्वेन प्रतीयमानत्वमित्यर्थः ॥ द्वयेति ॥ आश्रयविषयेत्यर्थः। ज्ञानपर्युदासेन ज्ञानविरोधेन। तथा चाश्रयविषयरूपद्वयसापेक्षं यज्ज्ञानं तद्विरोधेनैवाज्ञानमुच्यत इत्यर्थः ॥ अन्यथेति ॥ अज्ञानस्य ज्ञानविरोधित्वेन प्रतीत्यनङ्गीकार इत्यर्थः। अज्ञानस्य ज्ञानविरोधः कुत इति शङ्क्यां तथा प्रतीतिरेव तत्र प्रमाणत्वेन वक्तव्या तदनङ्गीकारे विरोधोऽप्रामाणिक एव स्यादित्यर्थः ॥ तथा चेति ॥ एवमज्ञानस्य ज्ञानविरोधित्वेन प्रतीयमानत्वे सिद्धे सतीत्यर्थः। ननु नाज्ञान विरोधनिरूपकज्ञानज्ञाननियतज्ञानम् अज्ञानमित्यादिशब्दैस्तत्प्रतीतौ तन्नियमेपि तमोनीहारादिशब्दैः सामान्यतस्तत्प्रतीतौ विरोधस्यैवाप्रतीयमानत्वेन तन्निरूपकज्ञानापेक्षणादित्यतोत्रापि मुग्धोस्मीत्यादाविव नञोऽनुल्लेखमात्रमिति समाधाने सत्येव समाधानान्तरमाह ॥ ज्ञानाभावोपीति ॥ यदा ज्ञानाभावोपि ज्ञानाभावत्येनैव प्रतीयते तदैव प्रतियोग्यादिज्ञानापेक्षानियमेपि प्रमेयत्वादिना रूपेण सामान्यतः प्रतीतौ तदपेक्षाभावान्न त्वद्दूषणावकाश इत्यपि वक्तु सुशक्त्वादिति भावः। ननु यथा निपुणे कुशलशब्दो रूढ एव न तु कुशं लातीति व्युत्पत्त्या यौगिकः एवं न ज्ञानमज्ञानमिति अज्ञानशब्दो न यौगिकः

येनावयवार्थभूतज्ञानविरोधस्य भानमावश्यकं स्यात्। न चैवं किं तु रूढ एवेत्याशंकापि निरस्तेत्याह ॥ एतेनेति ॥ एतेनेत्युक्तं विशदयति ॥ वृत्तीति ॥ तद्विरुद्धत्वोपपादनायोक्तम्॥ वृत्तिज्ञाननिवर्त्यस्येति ॥ ॥ क्लृप्तेति ॥ कुशलादिशब्देतु "निपुणः कुशलः कृति" इत्यभिधानेन समुदायशक्तिः क्लृप्ता योगस्तु कल्प्य इति तत्र रूढ्या योगबाधः इत हु योग एव क्लृप्तो रूढिस्तु कल्प्या। अतः प्रोक्षण्यधिकरणन्यानेन रूढ्यपेक्षया योग एव प्रबल इति विरोधभानमावश्यकमिति भावः। अस्त्वज्ञानशब्दो यौगिको रूढो वा। अयं च विचारः शब्द एव यदा तु प्रत्यक्षेण अज्ञानं प्रतीयते तदा कथमिति चेत्तदापि ज्ञानविरोधित्वेनैवाऽज्ञानं प्रतीयत इत्याह ॥ शब्देति ॥ अन्यथाऽज्ञानस्य ज्ञानविरोधो न सिध्येदिति भावः। सङ्गृह्णाति ॥ एवं चेति ॥ भावे भावरूपाज्ञाने तयोः ज्ञानभावाभावयोरित्यर्थः। प्रतियो गिज्ञानज्ञानभावाभावाभ्यां चोद्यपरिहारौ। किं च भावरूपाज्ञानस्य ब्रह्मविषयकमज्ञानमिति सविषयतानुभूयमानत्वाच्च तत्रापि विकल्प्यि दूषणीयमित्याह ॥ अपि चेति ॥ ॥ अज्ञानज्ञानेति ॥ विषयावच्छिन्नाज्ञानज्ञानायोगादित्यर्थः ॥ ज्ञाने चेति ॥ अवच्छेदकीभूतब्रह्मरूपविषयज्ञान इत्यर्थः ॥ अज्ञानस्येति ॥ ब्रह्मविषयकाज्ञानस्येत्यर्थः। उभयत्रापि परिहारमाशंकते ॥ नन्विति ॥ यदुक्तं यौगिकत्वेन नञर्थविरोधनिरूपकीभूतज्ञानस्य ज्ञानाज्ञानाभ्याम् अज्ञानस्य ज्ञानं दुर्घटमिति तत्र वदामः। विरोधनिरूपकीभूतज्ञानज्ञानमस्तीति तत्र विरोधनिरूपकीभूतज्ञानविषयतया ब्रह्मणोपि ज्ञातत्वाद्ब्रह्मज्ञानविरोध्यज्ञानस्यैवा भावेनाज्ञानज्ञानायोग इति। तत्र वदामः विरोधनिरूपकीभूतज्ञानावच्छेदकस्य ब्रह्मणो ज्ञानं साक्षिरूपमस्त्येव। ननु तद्विरोध्यज्ञानायोग इति चेन्न साक्षिचैतन्यस्याज्ञानस्फोरकत्वेनाज्ञानाविरोधित्वात् प्रमाणजन्यांतःकरणवृत्तेरेव तद्विरोधित्वात् तस्याश्चाभावात् एवं च ब्रह्मज्ञानस्य साक्षिरूपस्य सत्वेपि तदविरोध्यज्ञानसम्भवादज्ञानज्ञानं युक्तमेव तथा च न जानामीत्यस्य साक्षिणा ज्ञाते ब्रह्मणि तदविरोध्यज्ञानसम्भवादज्ञानज्ञानं युक्तमेव तथा च न जानामीत्यस्य साक्षिणा ज्ञाते ब्रह्मणि भावरूपाज्ञानमस्तीत्यर्थः। तथाऽज्ञानशब्दरूढिपक्षे भावरूपाज्ञानावच्छेदकविषयज्ञानाज्ञानाभ्यां भावरूपाज्ञानज्ञानायोग इति यदुक्तं तत्रापि वदामः अज्ञानावच्छेदकस्य ब्रह्मरूपविषयस्य ज्ञानं साक्षिरूपमस्त्येवि तच्चाज्ञानविरोध्येव अतस्तदविरोध्यज्ञानज्ञानं युक्तमेव साक्षिविषयब्रह्मविषयकभावरूपमज्ञानमस्तीत्यर्थोपपत्तेरिति भावः ॥ सममिति ॥ प्रतियोगिभूतब्रह्मज्ञानज्ञानभावाभावाभ्यां न जानामीति ब्रह्मज्ञानाभावज्ञानं न सम्भवतीति यदुक्तं तत्र वयमपि वदामः। प्रतियोगिभूतब्रह्मज्ञानज्ञानं साक्षिरूपमिति। ननु तर्हि ब्रह्मज्ञानावच्छेदकीभूतस्य ब्रह्मरूपविषयस्यापि ज्ञातत्वात्तदज्ञानासम्भव इति चेन्न न जानामीत्यस्य वृत्तिज्ञानाभावविषयकत्वात् एवं न जानामीत्यस्यास्मन्मतेपि साक्षिणा ज्ञाते ब्रह्मणि प्रमाणजन्यवृत्तिज्ञानं नास्तीत्यर्थोपपत्तेरित्यर्थः। एवं प्रतिबंद्योत्तरमभिधाय परमुखेनैव समाधानं कथयति ॥ तस्मादिति ॥ ॥ अवच्छेदकस्येति ॥ विरोधनिरूपकीभूतज्ञानावच्छेदकस्य ब्रह्मरूपविषयस्येत्यर्थः। सामान्यतः सामान्याकारे विशेषतः विशेषाकारे एवं च न जानामीत्यस्य सामान्यतो ज्ञाते ब्रह्मणि विशेषाकारविषयकं भावरूपाज्ञानमस्तीत्यर्थो वक्तव्यः ॥ तत्सममिति ॥ एवमेव न जानामीत्यस्य सामान्यतो ज्ञाते ब्रह्मणि विशेषज्ञानं मम नास्तीत्यर्थोपपत्तेरित्यर्थः। ननु तर्ह्यत्रापि दूषणमुक्तं विशेषज्ञानाभावविषयकत्वे प्रतियोगिभूतस्य ज्ञानस्य ज्ञानमस्ति न वेति। नेति पक्षेऽभावज्ञानायोगः। आद्ये ज्ञानावच्छेदकतया विशेषस्यापि ज्ञातत्वेन तज्ज्ञानाभावस्यैवायोगेन तज्ज्ञानायोग इतीति चेन्न। यदुक्तं त्वया विशेषज्ञानज्ञानमस्ति न वेति तत्र नास्तीति ब्रूमः। तर्ह्यभावज्ञाने प्रतियोगिज्ञानस्य हेतुत्वेन विशेषज्ञानाभावज्ञाने विशेषज्ञानरूपप्रतियोगिज्ञानस्य कारणत्वात्। तदभावे प्रतियोगिज्ञानाभावे न तद्विशेषज्ञानाभावज्ञानायोग इति चेत्तत्राह ॥ तद्विशेषज्ञानाभावाज्ञानं प्रतीति ॥ ब्रह्मगतविशेषाकारेत्यर्थः ॥ तत्सामान्येति ॥ निरूपणीयाभावप्रतियोगिज्ञानविशयीभूतविशेषसमानाधिकरणसामान्यधर्मविषयकं ज्ञानमित्यर्थः। ननु विशेषज्ञानाभावं प्रति सामान्यज्ञानं न प्रतियोगिभूतमिति कथं तस्य विशेषज्ञानाभावज्ञानं प्रति हेतुत्वं स्यादित्यत आह ॥ अन्वयेति ॥ ज्ञायमानविशेषज्ञानाभावप्रतियोगिभूतविशेषज्ञानस्य ज्ञानाभावेपि सामान्येन तज्ज्ञाने सत्येव विशेषज्ञानाभावज्ञानस्यानुभूयमानत्वादित्यर्थः ॥ नन्विति ॥ यस्य विशेषज्ञानस्याभावो निरूप्यते तद्विशेषज्ञानमेव तदभावज्ञाने न हेतु र्येन तज्ज्ञानापेक्षा स्यादित्यर्थः॥ वक्ष्यत इति ॥ गुहायां किञ्चिदस्तीति सामान्यतो निश्चये सत्येव तत्किमिति विशेषे संदेहो भवति तत्र तद्विशेषसन्शये तत्सामान्यनिश्चयस्यैव हेतुत्वं न तु विशेषनिश्ययस्यापि तथात्वे सन्शयानुपपत्तेः एवं तद्विशेषज्ञानाभावज्ञानं प्रति तत्सामान्यज्ञानमेव हेतुः न तु तद्विशेषज्ञानं तथात्वे तद्विशेषज्ञानस्यैव सत्वेन विशेषज्ञानाभावस्य विरुद्धत्वेनायोगादित्यादिकं वक्ष्यत इत्यर्थः। पूर्वं न जानामीत्यस्य तद्विशेषज्ञानाभावार्थत्वेऽस्माभिरभिहिते विशेषज्ञानस्य ज्ञानमस्ति न वेति पृष्टे नेति पक्षमङ्गीकृत्य स्वेन समाहितम्। अपरे तु विशेषज्ञानज्ञानमस्त्येव तर्हि तदवच्छेदकतया विशेषस्यापि ज्ञातत्वात्तदभावज्ञानायोग इति चेन्न। विशेषज्ञानं नास्तीत्यस्य विशेषप्रकारकज्ञानं नास्तीत्यर्थः विशेषज्ञानं तु संसर्गमर्यादयास्तीत्यङ्गीक्रियते। एवं च तार्किकमते दंडीत्यत्र संसर्गमर्यादया संसर्गस्य प्रतीतत्वेपि दंडीति ज्ञानं दंडसम्बन्धप्रकारकं न भवति ततश्च सम्बन्धस्य स्वरूपेण ज्ञाने सत्यपि सम्बन्धप्रकारकज्ञाननिषेधे न दोषः। एवं विशेषस्य स्वरूपेण ज्ञानेपि विशेषप्रकारकज्ञाननिषेध एव क्रियते कुत इति चेत्। विशेषप्रकारकज्ञानस्यैव सन्शयादि विरोधित्वात्। तदपि कुत इति चेत् विशेषप्रकारकसन्शयादिविरोधित्वानङ्गीकारे सर्वत्र सन्शयादिस्थले प्रमेयत्वादिना सामान्याकारेण विशेषज्ञानसद्भावात्सन्शयादिकं न स्यात् अतः स्वरूपेण विशेषज्ञाने सत्यपि सन्शयादिविरोधिभूतं यद्विशेषप्रकारकं ज्ञानं तन्मम नास्तीति न जानामीत्यस्यार्थ इत्यङ्गीकारे न कोपि दोष इत्याहुरित्याह ॥ अपरेत्विति ॥ ॥ स्वरूपेणैवेति ॥ विशेषणतया विशेष्यतया च यन्न भासते तत्स्वरूपेण भासते संसर्गमर्यादया भासत इति यावदित्यर्थः। तस्यैव विशेषप्रकारकज्ञानस्यैव। तदनङ्गीकारे बाधकमाह ॥ सम्भवतीति ॥ ॥ केचित्त्विति ॥ न जानामीत्यस्य ब्रह्मज्ञानं नास्तीति विशेषविषयकज्ञाननिषेधो नार्थः येन पूर्वोक्तविकल्पदूषणावकाशः किं तु ब्रह्मज्ञाने विशेषविषयकत्वं नास्तीत्येवार्थः। अत्र चासाधारणधर्मो विशेष पदेन विवक्षितः तथा च ज्ञानेऽसाधारणधर्मविषयकत्वं नास्तीति निषध्यत इत्यर्थः। असाधारणधर्मत्वं नाम किमिति शंकायां शिष्यपबुद्धिवैशद्याय तन्निर्वक्ति ॥ स्वेति ॥ ननु कुत्राप्यप्रसिद्धस्य शशशृङ्गादे र्निषेधायोगादेतादृशासाधारणधर्मविषयकत्वं कुत्र प्रसिद्धं यदिह ज्ञाने निषिध्यत इत्यत उक्तम्॥ करतलामलकादिज्ञान इति ॥ स्वेत्यादेरयमर्थः स्वशब्दः समभिव्याहृतपरः तथा च स्वशब्देन करतलामलकादिज्ञानं तद्विषयः करतलामलकादिः तदितरत् जगत् तत्प्रतियोगिकव्यावृत्त्यधिकरणं करतलामलकादिकं तत्राधिकरणतास्ति तदवच्छेदकीभूतो धर्मः करतलामलकत्वादिरसादारणो धर्म इति यावत् तद्विषयकत्वं करतलामलकादिज्ञानेस्ति। एवमिहापि स्वशब्दे ब्रह्मज्ञानं ग्राह्यं तद्विषयभूतं यत् ब्रह्म तदितरत् जगत् तत्प्रतियोगिकव्यावृत्त्यधिकरणं ब्रह्म तन्निष्ठाधिकरणतावच्छेदकीभूतो यो धर्मोऽसाधारणो ब्रह्मत्वादिः तद्विषयकत्वं निषिध्यत इत्यर्थः। अत्र स्वेत्यनुक्त्वा करतलामलकादिज्ञानविषयेत्येवोक्तौ करतलामलकत्वविषयकत्वं ब्रह्मज्ञाने निषिध्यत इति स्यात्।

तच्चासङ्गतम्। ब्रह्मज्ञानेत्येवोक्तौ ब्रह्मत्वादिविषयकत्वं ब्रह्मज्ञाने निषिध्यत इति स्यात् इदं चान्यत्राप्रसिद्धम् अतः स्वेत्युक्तमिति मन्तव्यम्। साक्षादित्युक्तस्य कृत्यं वक्तुमाह ॥ न चेति ॥ ॥ विशिष्टेति ॥ अर्थविशिष्टप्रमाणज्ञानविषकस्याभावज्ञानस्येत्यर्थः ॥ तद्विशेषणतयेति ॥ तत्र विशिष्टार्थविषयेऽभावज्ञाने प्रमाणज्ञानविषयतयेत्यर्थः ॥ स्ववचनेति ॥ अर्थविषये प्रमाणज्ञानं नास्तीति यदा ब्रूते तदा पुनरेतज्ज्ञानरूपप्रमाणविषयत्वप्राप्त्या स्ववचनव्याघात इत्यर्थः ॥ साक्षादिति ॥ अस्मिन्नभावज्ञाने प्रमाणज्ञानस्यैव निषेध्यतया साक्षादविषयत्वादवच्छेदकतयार्थस्याविषयीकृतत्वान्न साक्षात्प्रमाणज्ञानविषयत्वमित्यर्थः। ननु यथा कथंचिदेतत्प्रमाणज्ञानविषयतयार्थस्य सत्वप्राप्तेः पुनः प्रमाणज्ञाननिषेधे स्ववचनव्याहतिरेवेत्यत आह ॥ साक्षादिति ॥ अन्यथेदं रजतमिति ज्ञानवानहमिति ज्ञानद्वारानुव्यवसायरूपप्रमाणज्ञानविषयरूप्यस्यापि सत्वं सिद्ध्येदित्यर्थः। ज्ञानावच्छेदकस्य विषयस्याग्रहेपि ज्ञानसम्भवादभावग्रहो भविष्यतीति वक्तुमाह ॥ किं चेति ॥ अज्ञानम् अनुमित्यादिवृत्तिविषयो न वा न तावद्द्वितीय इत्याह ॥ अज्ञानमिति ॥ तत्र अज्ञानसद्भावे आदिपदेन "तम आसीदि"ति श्रुत्युक्तिर्ग्राह्या। स्वनिष्ठा परकीया ज्ञानधीः सेत्यर्थः। न स्यात् सर्वथा ज्ञानाविषयत्वे शब्दवृत्तिविषयत्वम् अनुभूयमानं न स्यादित्यर्थः। आद्येत्वाह ॥ वृत्तीति ॥ तया स्वग्राहकवृत्त्या ॥ त्वन्मत इति ॥ विषयस्य वृत्तिज्ञानविषयत्वात् वृत्तेरेव चाज्ञानविरोधित्वात्तद्विषयकाज्ञानं न सम्भवतीत्यर्थः। नन्वर्थस्य वृत्तिग्राह्यत्वेपि तत्राज्ञानं युक्तम् अज्ञानस्य प्रमाणजन्यपरोक्षवृत्तिविषयत्वेन तदवच्छेदकविषयस्यापि परोक्षवृत्तिविषयत्वात् परोक्षवृत्तेश्चाऽज्ञानाविरोधित्वादित्याशङ्क्य निषेधति ॥ न चेति ॥ ॥ अननुभवादिति ॥ यथा च परोक्षवृत्तिरप्यज्ञानविरोधिन्येवेति भावः। अपरोक्षवृत्तेरज्ञानविरोधित्वानङ्गीकारे दूषणांतरमाह ॥ अज्ञआनानिवृत्ताविति ॥ परोक्षवृत्तेरज्ञानाविरोधित्वेन परोक्षवृत्तेः सकाशात् अज्ञानानिवृत्तावित्यर्थः ॥ व्यवहारादीति ॥ आदिपदेन संस्कारग्रहणं व्यवहारादेरज्ञाननिवृत्तिकार्यत्वादिति भावः। तत्रापरोक्षवृत्त्यैव केवलवृत्तिमात्रेण। ताम् अज्ञाननिवृत्तिम्। ननु अपरोक्षस्थलेऽज्ञानानिवृत्त्यङ्गीकारेऽभिव्यक्तापरोक्षचित्सम्बन्धाभावेन विषयस्यापरोक्ष्यं न सिद्ध्येदित्यत आह ॥ विषयस्येति ॥ चैतन्यविषयस्यापरोक्ष्यं चैतन्याभिव्यञ्जकत्वार्थम् आवश्यकेनेन्द्रियजन्यत्वप्रयुक्तेन वृत्तिगतेन साक्षात्कारत्वविशेषेणैवोपपन्नमित्युक्तं दृश्यत्वभङ्ग इत्यर्थः। परोक्षवृत्त्याज्ञानानिवृत्तौ बाधकांतरमाह ॥ परोक्षवृत्त्येति ॥ ॥ भ्रमेति ॥ अज्ञानस्यैवानिवृत्तत्वेन भ्रमोपादानाज्ञानस्य सत्वादिति भावः। परोक्षवृत्त्याप्यज्ञाननिवृत्तेरनुभूयमानत्वात्तद्विरोदश्चेत्याह ॥ अनुमित्येति ॥ ॥ तस्येति ॥ अनुभवस्येत्यर्थः ॥ ज्ञानाभावेति ॥ वह्निधर्मादिज्ञानाभावो निवृत्त इति वह्निधर्मादिज्ञानाभावविषयकत्व इत्यर्थः ॥ भावरूपेति ॥ भावरूपाज्ञानसाधको योऽनुभवः कथ्यते तस्यापि ज्ञानाभावविषयकत्वस्यैव वक्तुं शक्यत्वादिति भावः। ननु परोक्षवृत्तेरज्ञाननिवर्त्तकत्वाङ्गीकारे शङ्खः श्वेतः शङ्खत्वादित्यनुमिति रूपपरोक्षवृत्त्या भ्रमोपादानस्याज्ञानस्य नाशापत्त्याऽपरोक्षभ्रमानुवृत्तिर्नस्यादित्यत आह ॥ परोक्षत इति ॥ ॥ उपाधीति ॥ अस्मन्मते भ्रमस्यांतः करणरूपोपाध्युपादानकत्वेनाज्ञानानुपादानकत्वादित्यर्थः। प्रत्युतायं दोषस्त्वन्मत एवेत्याह ॥ त्वन्मते त्विति॥ ॥ सन स्यादिति ॥ परोक्षवृत्तेरज्ञाननिवर्तकत्वस्योपपादितत्वाच्छङ्खत्वानुमित्या श्वैत्याज्ञानस्य नष्टत्वात्स भ्रमो न स्यादिति मयैव त्वांप्रत्यापाद्यते न तवापादनावकाश इत्याशयः। अज्ञानविषयकानुमिति शाब्दवृत्त्या तदवच्छेदको विषयो न गृह्यत इति पक्षे आह ॥ अन्त्य इति ॥ ॥ तद्वदेवेति ॥ अवच्छेदकीभूतविषयाग्रहणेपि यथा भावरूपाज्ञानं गृहीतं तद्वदेवेत्यर्थः ॥ अवच्छेदकेति ॥ प्रतियोगितयाऽवच्छेदकेत्यर्थः। एतावन्तं कालं न किञ्चिदहमवेदिषमिति परामर्शसिद्धसौषुप्तिकानुभवोप्यत्रमानमित्युक्तं तद्दूषयति ॥ प्रतियोगितयाऽवच्छेदकेत्यर्थः।  
एतावन्तं कालं न किञ्चिदहमवेदिषमिति परामर्शसिद्धसौषुप्तिकानुभवोप्यत्रमानमित्युक्तं तद्दूषयति ॥ न किञ्चिदिति ॥ परामर्शः स्मरणं तत्र भावरूपाज्ञानाङ्गीकारे दुःखादेरान्तरपदार्थत्वेन तन्निवर्तकान्तःकरणवृत्त्ययोगेन तदनिवृत्त्यापत्तेरुक्तत्वेन ज्ञानाभावविषयकत्वमेव तत्रेति भावः। तदा सुषुप्त्यवस्थायाम् ॥ धर्म्यादीति ॥ तदानीं सर्वज्ञानोपरमादिति भावः ॥ अयोग इति ॥ तथा च तदाज्ञानाभावानुभवान्नपरामर्शस्तद्विषयः किंत्वनुभूतभावरूपाज्ञानविषय एवेत्यर्थः। अज्ञानत्वेन प्रतीतौ ज्ञानविरोधित्वेन प्रतीतावित्यर्थः। तदपेक्षणात् धर्म्यादिज्ञानापेक्षणात् तस्याप्याश्रयविषयद्वयसापेक्षज्ञानपर्युदासत्वादिति भावः। तथा च तदा सर्वज्ञानोपरमाद्विरोधनिरूपकज्ञानविषयादेरप्रतीतेर्ज्ञानविरोधित्वेन भावरूपाज्ञानविषयकत्वमपि सौषुप्तिकानुभवस्य नयुक्तमित्यवधेयम्। अज्ञानविरोधनिरूपकं ज्ञानविरोधित्वेनाज्ञानस्य प्रतीयमानत्वादज्ञाननिष्ठविरोधनिरूपकमित्यर्थः। तथा च विरोधनिरूपकं ज्ञानम् अज्ञानविषयं सामान्येनोल्लिखतीति न विशषरूपेऽज्ञानविरोध इत्यर्थः॥ तर्हीति ॥ अभावप्रतियोगिभूत ज्ञानमपि स्वविषयं सामान्येनोल्लिखदभावनिरूपकमित्यर्थः तदा सुषुप्त्यवस्थायां स्वरूपेण ज्ञानविरोधित्वप्रकारौदासीन्येनेत्यर्थः। इदानीं जाग्रदवस्थायाम् ॥ प्रतियोगीति ॥ न किञ्चिद्रूपेणेत्यर्थः ॥ अनुभूयत इति ॥ तथा चैतावन्तं कालमित्यादिकं न स्मरणरूपं येन सुषुप्ताविषयादिघटिताज्ञानविरोधित्वेन भावरूपाज्ञानानुभवानुपपत्तिः किं नाम तदा स्वरूपेणैवाज्ञानमनुभूतम् इदानीं प्रतियोगिविषयावच्छेदयुक्ततयानुभूयते अतो नोक्तदोष इत्यर्थः ॥ सममिति ॥ सुषुप्तौ ज्ञानाभावोपि स्वरूपेणैवानुभूतः इदानीं प्रतियोगिविशेषावच्छेदयुक्ततयानुभूयत इति सममित्यर्थः। नन्वभावस्य ससम्बन्धिकत्वात्स्वरूपेण ज्ञानमेव नास्तीत्यत आह ॥ अभावस्यापीति ॥ तदनपेक्षणात् प्रतियोग्याद्यनपेक्षणात् तथा च तद्वत्सुषुप्तावपि प्रतीतिर्युक्तेति भावः। परामर्शः ज्ञानाभावस्मरणमित्यर्तः। ननु लिङ्गाभावान्नानुमानिकानुभव इत्यत आह ॥ अवस्थेति। अवस्थाविशेषवत्त्वस्येत्यर्थः। जाग्रस्त्वप्नान्तरकालिकाहं ज्ञानाभाववात् अवस्थाविशेषवत्त्वात् यता जाग्रदहमित्यवस्थाविशेषवत्त्वस्य लिङ्गत्वादित्यर्थः। लिङ्गतरमाह ॥ सामाग्रीति ॥ तत्कालीनोहं ज्ञानाभाववान् इन्द्रियसम्प्रसादेनेति ॥ सुषुप्तौ स्थितस्येन्द्रियाणि सम्यग्विकासविशेषरूपप्रमादवंति भवन्ति। तेन सुषुप्ताविन्द्रियोपरमरूपं कार्यं तथा च सामग्र्याभावः सिद्ध इत्यर्थः। लिङ्गान्तरमाह ॥ प्रातरित्यादिना ॥ तथा च सुप्तौ ज्ञानं नानुभूतं स्मरणार्हतया ज्ञानतुल्ययोगक्षेमे आत्मादौ स्मर्थमाणेपि नियमेनास्मर्यमाणात्मान्तर्गतत्वाभावादित्यनुमानेन ज्ञानाभावनुमानमित्यर्थः। हस्तिहस्तिपयोरुभयोऽनुभवेति तत्रैकस्मिन्दृष्टेपि संस्कारानुद्बोधेनापरास्मरणदशायां तस्मिन्व्यभिचारवारणाय नियमेनेत्युक्तम्। प्रातः काले राजद्वारि गजभावमनुभूयाऽन्यत्र गतः पुनः सायं दृष्ट्वा प्रातरत्र गजोनाभूदिति प्रत्येति तत्र गजाभावज्ञानं न प्रत्यक्षेण प्रतियोगिनः पुरतस्सत्वात्। अत उक्तलिङ्गेनैव तदभावानुमानं सिद्धमिति ज्ञेयम्॥ त्वन्मतेपीति ॥ न किञ्चिदहमवेदिषमित्यस्य न त्वन्मतेप्यहमर्थांशे स्मरणरूपत्वं युक्तं सुषुप्तौ तद्विलयाङ्गीकारेणाननुभूतत्वादित्यर्थः। किं च न किञ्चिदहमवेदिषमिति अज्ञानांशेऽहमर्थस्य परामर्शत्वं प्रतीयते तन्न उक्तं सुषुप्तावहमर्थस्याभावेनाज्ञानस्याहमर्थेनाननुभूतत्वात्। शुद्धचैतन्यमात्रेणैव तस्यानुभूतत्वादित्याह ॥ सुषुप्ताविति ॥ ॥ अन्यते ॥ अन्येन शुद्धचैतन्येनेत्यर्थः। परामृष्टत्वं स्मृतत्वम्। किं च त्वन्मतेऽज्ञानस्मरणमेवायुक्तं तथाहि अज्ञानं किं वृत्तिप्रतिबिम्बितसाक्षिवेद्यं शुद्धसाक्षिवेद्यं वा नाद्य इत्याह ॥ शुषुप्ताविति ॥ तद्वेद्यत्वापातेनेति ॥ वृत्तिप्रतिबिम्बितसाक्षिवेद्यत्वापातेनेत्यर्थः। अस्त्विति चेत्तत्राह ॥ वृत्त्यभावेति ॥ वृत्तेः कादाचित्कत्वादिति भावः ॥ असंदेहेति ॥ ज्ञातैकसत्वेन सन्देहादेस्तत्रायोगादिति भावः। न चाविद्यावृत्तेरनित्यत्वात्तदुपहितसाक्षिरूपस्याज्ञानज्ञानस्याप्यनित्यत्वात्तस्य संस्कारजनकत्वं भविष्यतीति शङ्का परिहाराय वृत्त्यभावदशायामित्याद्युक्तमिति ज्ञातव्यम्। सुषुप्तौ ज्ञानं नास्तीति जाग्रदवस्थायामनुमीयत इत्येवम् अनुमानिको ज्ञानाभावानुभव इत्यनङ्गीकारे बाधकमाह ॥ अन्यथेति ॥ ॥ तवापीति ॥ सुप्तौ भावरूपाज्ञानवत् ज्ञानाभावोप्यस्ति स न सिद्ध्येत्। प्रतियोग्यादिज्ञानाभावेन सुषुप्तौ प्रत्यक्षेण तदनुभवायोगादिति भावः। शङ्कते ॥ भावरूपेति ॥ त्वन्मते विषयसंबन्ध्यावरणत्वेन विषयनिष्ठत्वेन तत्रैव जडेऽहमर्थे भावरूपाज्ञानलिङ्गेन ज्ञानाभावानुमानं कार्यं तन्न सम्भवतीत्याह ॥ त्वन्मत इति । जडे विषये तदावरकतयेति यावत् आवरणकृत्याभावादिति भावः। तथा चाहं घटादिज्ञानाभाववान् तद्विषयकभावरूपाज्ञानवत्त्वादित्यत्रासिद्धिः। विक्षेपसद्भावद्युक्तमेवाज्ञानमित्यस्वरसादाह ॥ साक्षीति ॥ इच्छादौ विषये। तदा सुषुप्तौ। इच्छादौ भावरूपाज्ञानं नास्ति तथात्वे चैतन्यस्याज्ञानानिवर्तकत्वात् अन्तःकरणवृत्तेश्चेच्छादावभावेनाज्ञानानिवृत्त्या कदापीच्छादिप्रकाशो न स्यात्। अत इच्छादौ भावरूपाज्ञानरूपलिङ्गाभावात्। अहम् इच्छाज्ञानाभाववान् तद्विषयकभावरूपाज्ञानवत्त्वादित्येवं तत्र ज्ञानाभवो न सिद्धेदित्यर्थः। भावरूपाज्ञानेन तद्विरोधिनो ज्ञानस्याभावोनुमीयत इत्युक्तं तथा चैकस्य विरोधिनः पदार्थस्यानुभवेन तद्विरोधिनोऽपरस्य पदार्थस्याभावेऽनुमानं वदता विरोधिपदार्थाभावे तद्विरोध्यपरपदार्थानुभवः प्रयोजक इत्युक्तं स्यात् ॐमिति चेत्तत्राह ॥ किं चेति ॥ तस्मिन्सत्यभावतस्तदप्रयोजकत्वादिति भावेन तदुपपादयति ॥ न हीति ॥ ॥ रागादीति ॥ तथा चाहं रागाद्यभाववान् रागादिज्ञानशून्यत्वादित्यनुमानेन रागाद्यभावसिद्धि र्न तु तद्विरोधिद्वेषसद्भावेनेत्यर्थः। इच्छापरपर्यायरागादेर्ज्ञानसाध्यत्वाद्वस्तुसिद्धेर्ज्ञानाधीनत्वाच्चेति भावः। सुखादिवत् इच्छादावपि ज्ञातैकसत्वेन प्रकाशमानत्वादुत्पत्त्यनन्तरं ज्ञानाभावस्यैवाभावेन हेतोः स्वरूपासिद्धिरित्याह ॥ प्रकाशमानेति ॥ आत्मादावित्यत्रादिपदेनेच्छादेर्ग्रहणम्। तथाचोत्तरकालीनपरामर्शसिद्धसौषुप्तिकानुभवोनुभावरूपाज्ञाने मानमित्याशयः। भङ्गार्थमुपसंहरति ॥ तस्मादिति ॥ उक्तप्रत्यक्षस्य भावरूपाज्ञानविषयत्वासमर्थनादित्यर्थः।

  ॥ भावरूपाज्ञानप्रत्यक्षभङ्गाविवरणम् ॥

\</1-2-22\>

\<1-2-23\>  
   न्यायामृतप्रकाशः

 आद्यानुमाने साध्यहेतुपक्षदृष्टांतान्विविच्य दूषयितुमादौ तावत्त्वन्मते पक्षालाभ इत्याशयेन पक्षं विविच्य दूषयति ॥ यच्चेति ॥ ॥ सुखादीति ॥ साक्षिरूपसुखादिप्रमाया अपि प्रमाणभूतज्ञानत्वेन पक्षकोटिनिविष्टत्वादिति भावः। तस्य स्वनिवृत्त्यवस्त्वंतरपूर्वकत्वं नास्तीत्याह ॥ तस्या इति ॥ साक्षिणोऽज्ञानसाधकत्वेन तदनिवर्तकत्वादित्यर्थः। उक्तदूषणपरिहाराय पक्षं सङ्कोचयति ॥ वृत्तेरिति ॥ साक्षिरूपप्रमाणज्ञानभिन्नाया इत्यर्थः ॥ बाध इति ॥ तस्याः स्वविषयेऽज्ञानानिवर्तकत्वात्परोक्षवृत्तौ स्वविषयावरणस्य स्वनिर्त्यत्वाभावाद्बाध इति भावः। परोक्षवृत्तेरपि स्वविषयेऽज्ञाननिवर्त्तकत्वमङ्गीकृत्य बाधपरिहारे बाधकमाह ॥ तस्या इति ॥ तद्विषयस्य परोक्षवृत्तिविषयस्य ॥ सम्भेदेनेति ॥ संबन्धेनेत्यर्थः। परोक्षवृत्तेः स्वविषयेऽज्ञानानिवर्त्तकत्वे संमतिमाह ॥ उक्तं चेति ॥ विषयत्वं नानुमेयादौ सुषुप्तिः व्यावृत्तिः साचाभावो न भवतीति विवरणवाक्यं। तस्यायमर्थः। सुषुप्तिरविद्या तथा च सुषुप्तिव्यावृत्तिरेवाज्ञाननिवृत्तिरेव लोके घटादेर्विषयत्वम् अभावोऽभावरूपा च सा सुषुप्तिव्यावृत्तिरनुमेयादौ परोक्षस्थले परोक्षवृत्त्या न भवतीति उक्तदूषणपरिहाराय पुनः पक्षं सङ्कोचयति ॥ अपरोक्षवृत्तेरिति ॥ ॥ व्यभिचार इति ॥ अप्रकाशितार्थप्रकाशकत्वसत्वेपि उक्तरीत्या साध्याभावादित्यर्थः। ननु परोक्षवृत्तिभिन्नत्वे सतीति हेतुविशेषणान्न व्यभिचार इत्यत आह ॥ तद्व्यावृत्त्यर्थमिति ॥ ॥ अप्रयोजकत्वमिति ॥ यथा हेतुः परोक्षवृत्तौ विद्यमानोपि साध्यं प्रत्यप्रयोजकः एवं पक्षेप्यप्रयोजकोस्त्वित्यर्थः ॥ सदर्थेति ॥ सदर्थो विद्यमानार्थः धर्म्यंशः इदमंशरूप इति यावत्। ननु इदमंशवृत्तिनिवर्त्त्याज्ञानस्यापि सत्वान्न बाध इत्यत आह ॥ तन्निवर्त्येति ॥ नन्विदमंशाज्ञानस्यापि भ्रमोपादानत्वमेवेति नाव्याप्तिरित्यत आह ॥ न हीति ॥ सदर्थरूपाधिष्ठानाज्ञाने प्रत्यत तज्ज्ञानस्यैव भ्रमहेतुत्वादित्यर्थः। एतद्दूषणपरिहाराय पुनः पक्षं सङ्कोचयति ॥ तदन्यस्येति ॥ इदमंशापरोक्षवृत्तिभिन्नपरोक्षवृत्तिरूपप्रमाणज्ञानस्येत्यर्थः। बाधमुपपादयति ॥ स्वेति ॥ तत्रादावज्ञानम् अनन्तरं तन्निवर्तिका प्रथमा प्रमा तन्निवर्तिका च द्वितीयादिप्रमा एवं च सति द्वितीयादिप्रमाया अपि पक्षनिविष्टत्वात् द्वितीयप्रमानिवर्त्या या प्रथमप्रमा तया द्वितीयादिप्रमाया व्यहितत्वेन प्रथमप्रमानिवर्त्तन एव चरितार्थतया प्रथमप्रमानिवर्त्याज्ञानानिवर्त्तकत्वाद्बाध इत्यर्थः। तत्र दृष्टांतः द्वितीयादीति । तमोनिवर्त्तिका प्रथमप्रभैव न द्वितीयादिप्रमा तद्वदित्यर्थः। ननु नासिद्धिः द्वितीयादिप्रमाणेपि अन्यान्यक्षणलवविशिष्टार्थप्रकाशकत्वेनाप्रकाशितार्थप्रकाशकत्व सद्भावादित्यत आह ॥ सूक्ष्मेति ॥ यथाऽऽहुः प्रत्यक्षेण सूक्ष्मकालभेदानामनाकलनादिति। एतद्दूषणपरिहाराय पुनरपि पक्षं सङ्कोचयति ॥ तदन्यस्येति ॥ द्वितीयादिप्रमाभिन्नापरोक्षप्रमारूपज्ञानस्येत्यर्थः ॥ अनात्मेति ॥ जडेत्यर्थः। बाधमुपपादयति ॥ त्वन्मत इति ॥ तथा च जडविषयापरोक्षवृत्तिरपि पक्षत्वेन तस्याः स्वनिवर्त्याज्ञानपूर्वकत्वाभावाद्बाध इत्यर्थः। बाधपरिहारं शङ्कते ॥ नन्विति ॥ तथा च घटाद्यवच्छिन्नचैतन्यावरकमित्यर्थः ॥ न बाध इति ॥ घटाद्यवच्छिन्नचैतन्ये त्वज्ञानमस्तीति स्वनिवर्त्याज्ञानपूर्वकत्वसद्भावान्न बाध इति भावः ॥ तदभावादिति ॥ घटोयमित्याद्यपरोक्षप्रमानिवर्त्यत्वमज्ञानस्य नास्ति तथात्वेऽज्ञानस्यैकत्वेन तन्निवृत्तौ सद्योमोक्षापात इति भावः। अपसरणादिपक्षस्य दूषितत्वादिति भावः ॥ अस्वप्रकाशत्वेनेति ॥ शुद्धचैतन्यस्यैव प्रकाशत्वादिति भावः ॥ अयोगाच्चेति ॥ तत्प्रतिबन्धरूपावरणायोगाच्चेत्यर्थः। तथा च घटावच्छिन्नचैतन्येप्यज्ञानाभावादनात्मवृत्तौ बाधस्तदवस्थ इत्याशयः। घटोयमित्याद्यपरोक्षवृत्तेस्तदवच्छिन्नचैतन्यविषयत्वम् अङ्गीकृत्याज्ञाननिवर्त्तकत्वं न सम्भवतीत्युक्तम् अधुना घटोयमित्यादिवृत्तैश्चैतन्यविषयकत्वमेव नास्तीत्याह ॥ रूपादीति ॥ स्वतो रूपादिहीनस्य घटाद्यवच्छिन्नस्य चैतन्यस्य चाक्षुषत्वमस्तु। चन्द्रावच्छेदेन राहोरिवेत्यत उक्तमाकाशादिवदिति। स्वतो रूपादिहीनस्याप्याकाशस्य घटाद्यवच्छेदेनापि चाक्षुषताया अदर्शनादित्यर्थः। राहोस्तु नीलरूपवत्त्वेन न स्वतो नीरूपत्वमिति भावः। यथा घटाद्यनात्मविषयशाब्दज्ञानेन चैतन्यं विषयः तथा तत्समानविषयेऽपरोक्षज्ञानेपीति आत्मविषयापरोक्षवृत्तौ बाधस्तदवस्थ एवेत्याह ॥ अयं घट इति ॥ तथा चोभयवृत्त्योः साम्ये परोक्षवृत्तिवदपरोक्षवृत्तेरप्यज्ञानानिवर्त्तकत्वाद्बाध इति भावः। एतद्दूषणपरिहाराय पुनरपि पक्षं सङ्कोचयति ॥ आत्मेति ॥ सा चांततश्चरमवृत्तिरेवेति भावः ॥ व्यभिचार इति ॥ त्वन्मते जडावरकाज्ञानाभावेन साध्याभावादित्यर्थः॥ दृष्टांतस्येति ॥ अप्रकाशितार्थप्रकाशिकायां प्रदीपप्रभायाम् आत्मविषयकत्वाभावादित्यर्थः।

 एवं पक्षं दूषयतित्वा साध्यं दूषयति ॥ साध्येपीति ॥ प्रागभावव्यावृत्त्यर्थं स्वप्रागभावव्यतिरिक्तेति विशेषणमिति चेत्तत्राह ॥ यत इति ॥ प्रागभावस्याभिन्नत्वान्न ज्ञाननिवर्त्यत्वमिति भावः ॥ अभावेति ॥ प्रमाणज्ञानं स्वप्राघभावनिवृत्तिरेव न तु तन्निवर्त्तकमिति न प्रमाणज्ञानप्रागभावस्तन्निवर्त्य इत्यर्थः। नचाभावाभावो भावव्याप्य इति मतानुसारेण प्रतियोग्यतिरिक्तां प्रागभावनिवृत्तिमङ्गीकृत्यैतदुक्तमिति वाच्मम्। तन्मतस्याप्रामाणिकत्वादित्याशयात् ॥ शेषेति ॥ प्रागित्यस्य वैयर्थ्यादित्यर्थः। न च प्रागभावस्यापि ध्वम्साद्यभावव्यतिरिक्तत्वेन पुनस्तमादायार्थान्तरतेति वाच्यम्। सामान्येन प्रयुक्तपदस्य विशेषार्थपर्यवसानेन दूषणेऽतिप्रसङ्ग इति भावः। न चाखण्डाभावे न वैयर्थ्यमिति वाच्यम्। तत्वनिर्णयकथायां लघुना निर्देशेन साध्यसिद्धौ सम्भवंत्यामखण्डाभावान्तर्भावेन साध्यस्यानिर्देष्टव्यत्वादित्याशयात् ॥ द्वितीयं चेति ॥ स्वविषयावरणपदमित्यर्थः। अज्ञानस्य नावरणत्वं तथा हि आवरणं ह्याव्रियमाणेन व्याप्तं तच्चाव्रियमाणं जडं चैतन्यगतविशेषो वा शुद्धचैतन्यं वा नाद्य इत्याह ॥ जड इति ॥ विषय इत्यर्थः। आवरणरूपतत्कृत्याभावादिति भावः। न द्वितीय इत्याह ॥ निर्विशेषेति ॥ न तृतीय इत्याह ॥ चितश्चेति ॥ ॥ आवरणत्वेति ॥ तथा च तद्विशेषणविशिष्टं साध्यं पक्षे बाधितमिति भावः। ननु स्वोत्पादकादृष्टव्यावृत्त्यर्थं तद्विशेषणमिति चेत्तत्राह ॥ स्वेति ॥ ॥ शेषेति ॥ स्वविषयेति पदेत्यर्थः। स्वोत्पादकादृष्टव्यावृत्तेः स्वनिवर्त्यपदेनैव सिद्धेः स्वविषयावरणपदं व्यर्थमेवेत्याह ॥ स्वोत्पादकेति ॥ स्वोत्पादकादृष्टस्याज्ञानभिन्नत्वान्न ज्ञानेन साक्षात्तन्निवर्त्यत्वमित्यर्थः। वृत्तिश्चिदुपरागार्थेतिमते चितोऽज्ञाननिवर्त्तकत्वेन पक्षीभूताया वृत्तेरावरणनिवर्तकत्वाभावाद्बाध इत्यर्थः। मतान्तरेपि बाधमुपपादयति ॥ घटाकारेति ॥ घटाकारतया तत्प्रतिबिम्बितचैतन्येन वा घटप्रकाशकस्य घटाधिष्ठानचैतन्यस्यावरणाभिभवरूपाभिव्यक्तेर्जातत्वेन पक्षीभूतस्य घटज्ञानरूपस्य घटाधिष्ठानचैतन्यस्यावरणनिवर्त्तकत्वं नास्तीत्यर्थः। ननु वृत्तिप्रतिबिम्बितचैतन्यं वा घटप्रकाशकं ज्ञानं पक्षत्वेनाभिसंहितं तच्च घटादिष्ठानचैतन्यस्यावरणं निवर्त्तयतीति न बाध इत्यत आह ॥ घटाकारेति ॥ मतस्यायोगादित्यन्वयः। तत्र हेतुराध्यासिकेति। त्वन्मते ज्ञाने ज्ञेयस्याध्यस्तत्वेन वृत्तेस्तत्प्रतिबिम्बितचैतन्यस्य वा ज्ञानत्वे तत्र घटाध्यासो वाच्यः स न युक्तः त्वन्मते ज्ञानत्वेनाभिमतयोर्मिथ्यात्वेन घटाद्यधिकसत्ताकत्वाभावात्। अतस्तयोर्ज्ञानत्वाभावेन वृत्त्याद्यभिव्यक्तस्य घटादिष्ठानचैतन्यस्यैव ज्ञानत्वे वाच्ये तस्य चावरणभूताज्ञानानि वर्त्तकत्वेन बाध एवेत्यर्थः। स्वप्रतिबन्धकादृष्टं व्यावर्त्तयितुं तद्विशेषणमिति चेत्तत्राह ॥ चरमेति ॥ ॥ तदनिवर्त्यत्व इति ॥ पक्षीभूतचरमसाक्षात्काररूपप्रमाणज्ञानानिवर्त्यत्वे ज्ञाननिवर्त्यत्वाभावेन मिथ्यात्वासिद्ध्या तन्निवर्त्यत्वे वाच्ये स्वनिवर्त्यपदेन तद्व्यावृत्त्यसिद्धेश्चेत्यर्थः। न च चरमसाक्षात्कारप्रतिबन्धकादृष्टे सति तदनिवृत्तिरिति प्रथमतन्निवृत्तिः कारणात्मनाऽवस्थितस्य प्रतिबन्धकादृष्टस्य ज्ञाननिवर्त्यत्वाच्च मिथ्यात्वमपीति वाच्यम्। तावता ज्ञाननिवर्त्यत्वापरिहारात्॥ चतुर्थं चेति ॥ स्वदेशगतविशेषणमित्यर्थः। प्रमाणज्ञानाज्ञानयोः समानदेशत्वमेव नास्तीत्याह ॥ अज्ञानस्येति ॥ ॥ चिन्मात्रेति ॥ मुखमात्रस्तानीयं यज्जीवब्रह्मानुस्यूतं चिन्मात्रं तदाश्रितत्वात् "आश्रयत्वविषयत्वभागिनी निर्विशेषचितिरेव केवले"ति वचनादित्यर्थः ॥ वृत्तेरित्यादि ॥ वृत्त्यादिरूपस्य ज्ञआनस्याज्ञानाश्रयचिन्मात्रानाश्रितत्वादित्यर्थः। यत्राज्ञानं वर्तते न तत्र प्रमाणज्ञानमिति भावः। किञ्च यद्विषयनिवृत्यादतो न तयोःसमानदेशत्वमित्याह ॥ त्वन्मत इति ॥ ननु विषयगताज्ञातत्वं व्युदसितुमेतद्विशेषणं सार्थकमिति चेत्तत्राह ॥ अज्ञातत्वस्येति ॥ विषयेऽज्ञातत्वं किं ज्ञानप्रागभावरूपत्वं ज्ञानात्यंताभावरूपत्वं वा। नाद्यः। आद्यविशेषणेनैव तद्व्यावृत्तिसिद्धेः प्रागभावस्य प्रतियोगिसमानदेशत्वेन स्वदेशगतपदेनापि व्यावृत्त्यसिद्धेश्च नापि द्वितीयः। स्वप्रागभावव्यतिरिक्तेत्यत्र प्राक्‌पदवैयर्थ्यस्योक्तत्वादभावव्यतिरिक्तपदेनैव तद्व्यावृत्तिसिद्धेरित्यर्थः। आद्येत्येतदुपलक्षणपरं स्वनिवर्त्यपदेनात्यंताभावव्यावृत्तिर्द्रष्टव्येत्याहुः। अन्त्ये त्वाह ॥ अविद्येति ॥ अविद्यास्वरूपस्यैवासिद्धौ तद्विषयत्वमादायार्थान्तरताप्रदानायोगेनैतदनुमानात्प्रागेवाविद्यायाः सिद्धत्वेनानुमानस्याधिगतार्थबोधकत्वेनाप्रामाण्यापत्त्या तत्र किमर्थान्तरतापरिहाराय विशेषणदानक्लेशेनेत्यर्थः ॥ अन्यदिति ॥ स्वप्रागभावव्यतिरिक्तेत्यादिविशेषणमित्यर्थः। ननु प्रागभावादिव्यावृत्त्यर्थं तद्विशेषणमिति चेन्न। स्वविषयावरणपूर्वकमित्यनेन तद्व्यावृत्तिसिद्धेः। तत्कथमित्यत आह ॥ न हीति ॥ प्रमाप्रागभाव इति स्वप्रागभावव्यतिरिक्तपदव्यावर्त्य इत्यर्थः। प्रमेत्यादिस्वनिवर्त्यपदव्यावर्त्य इत्यर्थः ॥ अन्यत्किञ्चिदिति ॥ स्वदेशगतपदव्यावर्त्यमित्यर्थः। अज्ञानस्यैवावरणत्वेनाज्ञातत्वस्यावरणत्वाभावादिति भावः। ननु प्रमाप्रागबावादीनामावरणत्वेन तदादायार्थान्तरतायाः स्वविषयावरणपूर्वकमित्यनेनावारणात्तदर्थं तद्विशेषणजातं सार्थकमेवेत्यत आह ॥ तथात्व इति ॥ तेनैवेति ॥ आवरणत्वेन त्वदभिमतप्रमाप्रागभावादिनेत्यर्थः ॥ अप्रयोजकत्वेति ॥ अप्रकाशितार्थप्रकाशकत्वस्य हेतोः प्रागभावादिव्यतिरिक्ताज्ञानाख्यावरणपूर्वकत्वरूपसाध्यं विनापि सत्वमस्त्वित्यप्रयोजकता। न चैतादृशाज्ञानाख्यावरणपूर्वकत्वरूपसाध्याभावेपि हेतूच्छित्तिरेव बाधिकेति वाच्यम्। अज्ञानव्यतिरिक्तं त्वदभिमतं यत्प्रागभावादिरूपमावरणं तेनैव हेतोरुपपत्तेस्तदुच्छित्त्यभावादित्यर्थः। स्वनिवर्त्यविशेषणस्य सार्थक्यमाशङ्क्य निराकरोति ॥ न चेति ॥ अन्धकारस्य प्रमाणविषयघटाद्यावरणत्वेपि प्रमाणज्ञाननिवर्त्यत्वाभावात्तदादायार्थान्तरतेति भावः ॥ तस्येति ॥ अन्धकारस्येत्यर्थः ॥ प्रमामात्रेति ॥ अन्धकारे सति तत्रत्यशुक्तिप्रमा वा तत्र रजतभ्रमो वा न भवत्येवेति तस्य प्रमामात्रविषयावरणत्वाभावात्। अत्र च स्वविषयावरणेत्यनेन प्रमामात्रविषयावरणत्वाभिधानान्न तदादायार्थान्तरतेत्यर्थः। इदं हि विवरणोक्तमनुमानम्। एतद्व्याख्यानावसरे त्वदीयेन प्रागभावादिव्यतिरिक्तवेदान्तजन्यचरमसाक्षात्काररूपप्रमामात्रविषयावरणानाद्यज्ञान सिद्धिरित्युक्तत्वादिति भावः। अविशेषितं विमतं गुणादिकम्। गुण्यादिनेति शेषः। विमतमभिन्नमित्यभेदमात्रे साध्ये तस्मिन्सत्यभवतस्तदप्रयोज्यत्वादिति न्यायेनाभेदे सत्यपि घटः कलश इति सामानाधिकरण्यादर्शनादप्रयोजकत्वनिरासाय भिन्नाभिन्नमिति विशिष्टधीस्तत्रोद्देश्या दृष्टा। न चैवं प्रकृते प्रागभावव्यतिरिक्तेत्यादिविशेषमं विहाय स्वविषयावरणपूर्वकमित्यविशेषसाध्यकरणेऽप्रयोजकताऽस्ति येनात्रापि विशिष्टधीरुद्देश्येति विशेषणसार्थक्यं स्यादित्यर्थः। अविशेषितसाध्यं प्रति हेतोरप्रयोजकत्वाभावेपि विमतम् उपादानगोचरापरोक्षज्ञानचिकीर्षाकृतिमज्जन्यमित्यादाविव विशिष्टधिय उद्देश्यत्वान्न व्यापकगतविशेषणानां वैयर्थ्यमित्यङ्गीकारे कुत्रापि व्यापकगतविशेषणवैयर्थ्यं नोद्भाव्येत तथा च पर्वत उष्णस्पर्शापाकजशुक्लभास्वररूपवद्वह्निमान् धूमवत्त्वादित्याद्यपि स्यादित्यतिप्रसङ्ग इत्यर्थः। यथा उद्देश्यप्रतीत्यर्थत्वेन व्यापकगतविशेषणानामवैयर्थ्यम् एवं हेतुविशेषणेपि वक्तुं शक्यत्वाद्व्यर्थविशेषणत्वस्यादूषणत्वमेव स्यादित्याह ॥ नीलधूमेति ॥ एवं साध्यं दूषयित्वा हेतुं दूषयति ॥ हेताविति ॥ मात्रमित्यस्यैव विवरणं साक्षादिति। तन्मते द्वितीयादिज्ञाने साक्षात् आद्येऽज्ञाननिवृत्तिद्वारा परंपरयेत्यर्थः ॥ दृष्टांत इति ॥ प्रभायां ज्ञानत्वाभावेन साधनवैकल्यादिति भावः ॥ असिद्धेरिति ॥ प्रमाणजन्ये प्रमाणरूपे ज्ञाने ज्ञानहेतुत्वाभावरपा स्वरूपासिद्धिरित्यर्थः ॥ इन्द्रियादाविति ॥ ज्ञानहेतुत्वे सत्यपि स्वनिविर्त्यवस्त्वंतरपूर्वकत्वाभावात् न हि साक्षादिन्द्रियनिवर्त्यं प्रागभावादिव्यतिरिक्तं वस्त्वंतरमस्ति। अज्ञानस्येन्द्रियनिवर्त्यत्वेपि ज्ञानद्वारैव निवर्त्यत्वं न साक्षात्। साक्षात् स्वनिवर्त्यत्वस्यैवात्र विवक्षितत्वादिति भावः॥ अत एवेति ॥ इन्द्रियादेः साक्षाद्वस्तुत्ववहाराहेतुत्वे ज्ञानद्वारा घटादिव्यवहारहेतुत्वे च सत्यपि उक्तसाध्याभावेन इन्द्रियादौ व्यभिचारादेवेत्यर्थः ॥ अज्ञानेति ॥ तमश्शब्देनाज्ञानविवक्षायां तन्निवर्त्तकत्वस्य दृष्टान्ते प्रभायामभावात्साधनवैकल्यं स्यात् अन्धकारविवक्षायां तन्निवर्त्तकत्वस्य पक्षेऽसिद्धिः स्यात् उभयानुगतस्यैकस्य तमस्त्वस्याभावादित्यर्थः। अज्ञाननिवर्त्तकत्वविवक्षायां दोषांतरमाह ॥ साध्येति ॥ अज्ञानस्येदानीमप्यसिद्धत्वेन तद्धटितहेतोरपि संदिग्धत्वादिति भावः। आवरणशब्देनान्धकारविवक्षायां स्वरूपासिद्धिः अज्ञानविवक्षायां साधनवैकल्यं साध्यावैशिष्ट्यं च। उभयानुगतं चैकमावरणत्वं नास्त्येवेत्यर्थः ॥ कुद्दालादाविति ॥ कुद्दालायाः शलाकादेरपि कुड्याद्यावरणनिवर्त्तकत्वेन अज्ञानपूर्वकत्वाभावाद्व्यभिचार इत्यर्थः ॥ साध्येति ॥ साध्ववत्तद्धटितहेतोरपि संमुग्धत्वादित्यर्थः ॥ न सप्तम इति ॥ ज्ञानप्रभयोर्नानुगतमेकप्रकारत्वमस्तीत्यर्थः। प्रकाशशब्दप्रयोगस्तावदस्तीति चेत्तत्राह ॥ शब्देति ॥ आलोकसंवेदनयोः प्रकाशत्वे वैलक्षण्यमस्तीत्यत्र विवरणसंमतिमाह ॥ उक्तं चेति ॥ अज्ञानविरोधिनः अज्ञानविरोधित्वात्। ज्ञानप्रकाशकत्वात् ज्ञाननिष्ठप्रकाशकत्वात् अन्यदेव तमोविरोधित्वरूपम् आलोकनिष्ठं प्रकाशकत्वं नामेत्यर्थः। अन्त्यपक्षदूष्णं कारिकया सङ्गृह्णाति ॥ एवं चेति ॥ असिद्धिमप्याह ॥ किं चेति ॥ ॥ अध्यासेति ॥ प्रकाशमानस्यैवाधिष्ठानत्वादिति भावः। ननु चिन्मात्रस्य सदा प्रकाशमानत्वेपि तद्गतविशेषस्य सदाप्रकाशमानत्वाभावान्न सिद्धिरित्यत उक्तं प्रमाणस्येति। वेदान्तजन्यचरमवृत्तिरूपस्येत्यर्थः ॥ चिदन्येति ॥ निष्प्रकारकत्वादिति भावः। प्रमाणज्ञानं स्वप्रागभावव्यतिरिक्तेत्यादिरूपायामस्यामेवानुमितौ व्यभिचारं बाधं च वक्तुमाह ॥ किञ्चेति ॥ अस्यामेवानुमितौ अप्रकाशितार्थप्रकाशकत्वं नास्त्युतास्तीति विकल्प्याद्ये दोषमाह ॥ अप्रकाशितेति ॥ विशेषणविशिष्टस्य हेतोरभावे प्रकाशितार्थप्रकाशकत्वमेव स्यात् तथा चानुमितिर्व्यर्था सिद्धसाधनतापत्तेः। विशेष्याभावाद्विशिष्टहेतोरभावे सर्वथा प्रकाशकत्वमेव न स्यात् तथा चाज्ञानसिद्धिरेव न स्यात्। अनुमितेः साध्याप्रकाशकत्वात्। अतोऽनुमितिर्व्यर्था स्यात् अनुमितेः साध्यज्ञप्त्यर्थत्वादिति भावः। द्वितीये दोषमाह ॥ तत्प्रकाशकत्वे चेति ॥ अनुमितेरप्रकाशितप्रकाशकत्वेचेत्यर्थः। अत्रापि प्रष्टव्यम् इयमनुमितिः पक्षीभूतप्रमाणशब्देन विवक्षिता न वेति। नेति पक्षे पक्षबहिर्भूतत्वादस्यामेवानुमितौ व्यभिचारः स्यात् आद्येऽस्यानुमितेः पक्षान्तर्भावाद्बाधः स्यादित्यर्थः। व्यभिचारं बाधं च साध्याभावोपपादनेनोपपादयति ॥ अस्या इति ॥ अस्या अनुमितेः स्वविषयभूतं यदज्ञानं तदावरणनिवर्तकत्वं नास्तीत्यर्थः। कुत इत्यत आह ॥ न हीति ॥ हेतुं दूषयित्वेदानीं दृष्टान्तं दूषयति ॥ दृष्टान्तेपीति ॥ न च द्वितीयादिप्रभायाम् उभयवैकल्यवारणाय तद्विशेषणमिति वाच्यम्। अन्धकार इत्युक्त्यैव तन्निरासात्। न हि द्वितीयादिप्रभा अन्धकारोत्पन्ना किंत्वाद्यैवेत्यर्थः ॥ दृष्टिसृष्टीति ॥ आवरणभूतान्धकारस् दृष्टिसृष्टत्वेन दृष्टिनिवृत्तावेव निवृत्त्यङ्गीकारात्प्रभायां तन्निवर्त्तकत्वानङ्गीकारेण स्वनिवर्त्यवस्त्वन्तरपूर्वकत्वाभावात्साध्यवैकल्यम्। प्रभाया अपि दृष्टिसृष्टत्वेन दृष्टेरेवार्थप्रकाशकतया प्रभायां तदभावात्साधनवैकल्यं चेत्यर्थः। प्रतिपक्षं चाह ॥ अनादित्वे सतीति ॥ प्रमाणज्ञानमित्याद्यनुमानेन ज्ञाननिवर्त्यज्ञानं साधितं तद्विरोधप्रमाणमेतैरनुमानैः साध्यते अनादिभावत्वे सति ज्ञाननिवर्त्यत्वं लक्षणं तत्रानादिभावस्याज्ञानस्य ज्ञाननिवर्त्यत्वं नास्तीति यदा साध्यते तदेदं स्वनिवर्त्यत्वघटितसाध्यविरोधिभूतं सत् प्रतिपक्षरूपमिति द्रष्टव्यम्। अज्ञानलक्षणान्तर्गतं भावत्वम् अभावनिवृत्तिरेव अज्ञानस्य भावाभावविलक्षणत्वादित्याशयेनाभावविलक्षणत्वं वेति पक्षनिर्देशः कृत इति ध्येयम्। तथा चानादित्वे सति भावत्वम् अभावनिवृत्तिरेव अज्ञानस्य भावाभावविलक्षणत्वादित्याशयेनाभावविलक्षणत्वं वेति पक्षनिर्देशः कृत इति ध्येयम्। तथा चानादित्वे सति भावत्वं न निवर्त्यनिष्ठम् अनादिभावमात्रवृत्तित्वात् आत्मत्ववत् अनादित्वे सत्यभावविलक्षणमात्रवृत्तित्वादात्मत्ववदित्यनुमानद्वयं द्रष्टव्यम्। अनुमानद्वयेपि भावत्वस्य वाऽभावविलक्षणत्वस्य वा ज्ञाननिवर्त्यघटादिनिष्ठत्वेन बाधवारणायानादित्वे सतीत्युक्तम्। अनादित्वमात्रस्य निवर्त्यप्रागभावनिष्ठतया बाधवारणाय भावत्वपदम्। आद्ये हेतौ प्रागभावत्वे व्यभिचारवारणाय भावपदम्। घटत्वे व्यभिचारवारणायानादिपदम्। प्रमेयत्वे व्यभिचारवारणाय मात्रपदम्। द्वितीयहेतावपि वृत्तित्वमात्रं प्राघभावत्वे व्यभिचारीति अतो भावपदम्। प्रमेयत्वे व्यभिचारवारणाय मात्रपदम्। निवर्त्यत्वस्य घटादिनिष्ठतया बाधवारणायानादिपदम्। निवर्त्यत्वस्य प्राघभावनिष्ठतया बाधवारणाय भावपदमिति मन्तव्यम्। घटत्वे व्यभिचारवारणायानादिपदं ॥ निवर्त्येति ॥ वृत्तित्वमात्रम् व्यभिचारीति निवर्त्यपदम्। प्रमेयत्ववारणाय मात्रपदम्। स्वविषयावरणत्वघटितसाध्यविरोधिप्रतिपक्षमाह ॥ अनादित्वमिति ॥ अनाद्यावरणं नास्तीत्यनेनानुमानेन सिद्धमिति द्रष्टव्यम्। वृत्तित्वमात्रस्यान्धकारे व्यभिचारित्वादनादिपदम्। प्रमेयत्ववारणाय मात्रपदम्। प्रतिपक्षत्वे विरोधिप्रमेयसाधकत्वमेव तन्त्रं न समानधर्मिकत्वं न वा साध्याभावसाधकत्वं तथात्वे केवलान्वयिन्यसत्प्रतिपक्षत्वाख्यरूपोपपादनं न स्यात् तत्र सत्प्रतिपक्षप्रसक्तेरेवाभावात् शब्दोऽभिधेयो नेति साधयितुमशक्यत्वात् अतः समानधर्मिकत्वादेरतन्त्रत्वमुक्त्वाऽभिधेयत्वं किञ्चिन्निष्ठात्यन्ताभावप्रतियोगीत्यादिरूपेण सत्प्रतिपक्षप्रसक्तिर्मणिकृतोपपादिता तद्वदिहापीति द्रष्टव्यम्। समानधर्मिकत्वादेरावश्यकत्वे तादृशमपि सत्प्रतिपक्षमाह ॥ प्रमाणज्ञानं वेति ॥ प्रागभावरूपानादिनिवर्त्तकत्वेन बाधवारणायाभावान्येत्युक्तम्। प्राघभावव्यतिरिक्तानादिनिवर्त्तकत्वस्य परेण साधितत्वात्तस्यायं प्रतिपक्ष इति ज्ञातव्यम्। भ्रमस्य स्वप्रागभावव्यतिरिक्तानाद्यनिविर्त्तकत्वात् दृष्टांतत्वमिति ध्येयम्। अप्रयोजकतां चाह ॥ पूर्वमिति ॥ अप्रकाशितार्थस्य प्रकाशः पूर्वं प्रकाशाभावस्य सत्वादेवास्तु न तद्विषयकाप्रकाशशब्दावाच्यभावरूपाज्ञानसद्भावात्। तथाहि यथा अकृतस्य घटादेः कृतिः पूर्वं तद्विषयककृत्यभावादेव नतु घटादिविषयकभावरूपाकृतिसद्भावात्। यथा चास्मृतस्य घटादेः स्मृतिः पूर्वं तद्विषयकस्मृत्यभावादेव नतु घटादिविश्यकभावरूपास्मतिसद्भावात्तथेहापि। अन्यथाऽज्ञानवद्भावरूपाकृत्यस्मृती अप्यङ्गीकार्ये इत्यर्थः। किञ्च स्वविरोधिनिवर्त्तकत्वं चोपाधिरित्याह ॥ किञ्चेति ॥ ॥ आलोकप्रकाश इति ॥ दृष्टांतीबूतालोकरूपप्रकाश इत्यर्थः। तन्निवर्त्तकः स्वविरोधितमोनिवर्त्तकः। ज्ञानप्रकाशः ज्ञानरूपप्रकाशः ॥ नाज्ञानेति ॥ तथाचोक्तसाध्यवत्यालोके स्वविरोधितमोनिवर्त्तकत्वसद्भावेन साध्यव्यापकत्वात् पक्षीभूते प्रमाणज्ञाने उक्तहेतुमति स्वविरोधिनिविर्त्तकत्वरूपोपाध्यभावेन साधनाव्यापकत्वाच्चायमुपाधिरिति भावः। ननु साधनव्यापकोयमुपाधिः ज्ञानस्याज्ञानविरोधित्वेन स्वविरोध्यज्ञाननिवर्त्तकत्वादिति चेत् अत्र प्रष्टव्यम् अज्ञानविरोधिज्ञानं किं घटाधिष्ठानचैतन्यं वृत्तिर्वा तत्प्रबिम्बितचैतन्यं वा नाद्य इत्याह ॥ घटादीति ॥ अविरोधित्वेन तत्राज्ञानस्य निवृत्तत्वात्सर्वदा सर्वेषां घटप्रकाशापात इत्यर्थः। न द्वितीयतृतीयावित्याह ॥ वृत्तिरिति ॥ उभयोरपि मिथ्यात्वेन अध्यस्ताधिकतत्वावेदकत्वाभावेनाज्ञानत्वादिति भावः ॥ तज्ज्ञानत्वेति ॥ घटादिज्ञानत्वाभावादित्यर्थः। अनधिष्ठानत्वेपि तज्ज्ञानत्वमस्त्वित्यत आह ॥ त्वन्मत इति ॥ ज्ञेयस्याधिष्ठानभूते ज्ञाने एवाध्यासाङ्गीकारादिति भावः। एवमाद्यानुमानं सविस्तरं निरस्य चैत्रप्रमापक्षकानुमानमपि निरस्यति ॥ द्वितीयेति ॥ ॥ बाध इति ॥ सुखादिप्रमाणामपि चैत्रप्रमात्वेन पक्षत्वात्तासु चैत्रप्रमाप्रागभावव्यतिरिक्तानादिनिवर्त्तकत्वाभावाद्बाध इत्यर्थः। सुखादिविषये भावरूपाज्ञानाभावादिति भावः ॥ तदिति ॥ चैत्रेत्यर्थः ॥ तदतिरिक्तेति ॥ चैत्रप्रमातत्प्रागभावाततिरिक्तस्यानादेर्वा विशेषणमित्यर्थः ॥ वृत्तेरित्यादि ॥ मतभेदेनेति ज्ञेयम्। प्रमायाः वृत्त्यादिरूपायाः प्रमायाः ॥ आत्मेति ॥ वृत्तेस्तत्प्रतिबिम्बितचैतन्यस्य चान्तःकरणनिष्ठत्वेनाधिष्ठानचैतन्यस्य च सर्वथाऽवृत्तित्वेनात्मगतत्वाभावादित्यर्थः। तथाच बाध इति भावः। प्रागभावविशेषणत्वे दोषमाह ॥ प्रागभावस्येति ॥ प्रागभावस्य प्रतियोगिसमानदेशत्वेन वृत्त्यादिरूपप्रमाया आत्मगतत्वाभावेन प्रागभावस्यापि तद्गतत्वाभावाद्बाध एवेत्यर्थः। तदेवोपपादयति ॥ मैत्रेति ॥ मैत्रप्रमायाश्चैत्रगतः प्रमाप्रागभावातिरिक्तो योनादिश्चैत्रीयाज्ञानाख्यस्तन्निवर्त्तकत्वाभावात्साध्यवैकल्यमित्यर्थः ॥ प्रमापदेति ॥ चैत्रप्रमाप्रागभावातिरिक्तेति साध्यकारणे समभिव्याहारादेव प्रमाप्रागभावातिरिक्तेति प्राप्तेः प्रमापदमधिकमित्यर्थः। प्रतिरोधो द्विविधः तेनैव हेतुना हेत्वंतरेण चेति। तत्राद्यः प्रकरणसम इत्युच्यते द्वितीयः सत्प्रतिपक्ष इत्युच्यत इति टीकाकारैर्मिथ्यात्वानुमानखंडनटीकायाम् उक्तत्वात्तेनैव हेतुना प्रतिरोधरूपप्रकरणसममाह ॥ चैत्रप्रमेति ॥ दृष्टान्ते चैत्रीयाज्ञानाख्यानादिनिवर्त्तकत्वाभावेन साध्यं द्रष्टव्यम्। ननु प्रकरणसमानुमानेपि चैत्रासमवेतत्वमुपाधिः। तथा चैत्रप्रमाचैत्रीयप्रमाप्रागभावनिवर्त्तिका न प्रमात्वान्मैत्रप्रमावदित्यनुमानेन चैत्रप्रमाप्रागभावस्यापि निवर्त्यत्वं न स्यादित्याभाससाम्यमित्याशङ्क्य निराकरोति ॥ नचेति ॥ ॥ उक्तेति ॥ हेतुभूतं प्रमात्वमङ्गीकृत्य प्रागभावातिरिक्तानाद्यनिवर्त्तकत्वं न स्यादित्यभावानाद्यज्ञानोभय निवर्त्तकत्वरूपं साध्याभावमङ्गीकृत्याप्रयोजकताशङ्कायां गौरवापत्तेर्लाघवात्प्रागभावनिवर्त्तकत्वमङ्गीकृत्यानादिनिवर्त्तकत्वाभाव एव साध्य इति लाघवतर्कानुग्रहसद्भावादुपाध्याभाससाम्ययोराभासत्वमेव

  "अनुकूलेन तर्केण सनाथे सति साधने।  
   साध्यव्यापकताभङ्गात्पक्षे नोपाधिसम्भवः"।

उपाधेरात्मत्वे साध्याव्यापकत्वं च द्रष्टव्यम्। लाघवतर्केणाभावनिवर्त्तकत्वस्य सिद्धत्वात्तद्विरोधेन आभाससाम्यानुमानमाभास एवेति भीवः। एवं प्रकरणसमानुमानं समर्थ्योपाधिमप्याह ॥ चैत्रगतेति ॥ दृष्टांतीकृतायां मैत्रप्रमयां चैत्रगतप्रमाप्रागभावातिरिक्तानादिनिवर्त्तकत्वमस्ति तथा चैत्रगतप्रमाप्रागभावातिरिक्तो योऽभावः स्वप्रमाप्रागभावः तन्निवर्त्तकत्वं चास्तीति साध्यव्यापकः। साध्योपाध्योरनाद्यज्ञानाभावघटितत्वेन भेदः। साध्यसमव्याप्तश्च हेतुमत्यां चैत्रप्रमायां चैत्रगतप्रमाप्रागभावातिरिक्ताभावनिवर्त्तकत्वं नास्ति प्रागभावव्यतिरिक्ताभावस्य प्रध्वम्सादेरनिवर्त्यत्वात् साधनाव्यापकश्चेति
भावः। ननु जन्यपदार्थमात्रे चैत्रगतप्रमाप्रागभावातिरिक्तस्वप्रागभावनिवर्त्तकत्वस् सत्वेनोपाधिसाध्ययोः सत्वाद्व्यतिरेकसहचारग्रहसस्थलाभावेन साध्याभावाविनाभाव्यभावत्वाभावान्नायमुपाधिरित्यत आह ॥ व्यतिरेकेति ॥ प्रागभावस्यानादित्वेन तत्प्रतियोगिकप्रागभावाभावेन चैत्रप्रमाभावातिरिक्तप्रागभावनिवर्त्तकत्वाभावोस्ति। तत एव चैत्रगतप्रमाप्रागभावातिरिक्तानादिनिवर्त्तकत्वाभावोप्यस्तीत्यर्थः। आभाससाम्यं चाह ॥ चैत्रप्रमेति ॥ स्वशब्देन चैत्र प्रमा गाह्या दृष्टन्ते मैत्रप्रमायां चैत्रप्रमाप्रागभावातिरिक्तस्वप्रागभावनिवर्त्तकत्वेन साध्यं द्रष्टव्यम्। तथाचानेनानुमानेन चैत्रप्रमानिवर्त्याभावद्वयसिद्ध्यापत्तिरिति भावः ॥ घटइत्यादि ॥ अत्रापि स्वशब्देन पक्षीभूतो घटो ग्राह्यः घटः स्वप्रागभावातिरिक्तानादेर्निवर्त्तकः घटत्वाद्धटान्तरवदित्यनुमानेन स्वप्रागभावातिरिक्तं घटनिवर्त्यं किञ्चिदनादि सिद्ध्येत् पक्षीभूतो यो घटस्तत्प्रागभावातिरिक्तस्वप्रागभावरूपानादिनिवर्त्तकत्वेन दृष्टन्ते न साध्यवैकल्यमिति द्रष्टव्यम्। तथा चैत्रेच्छास्वप्रागभावातिरिक्तानादिनिवर्त्तिका इच्छात्वान्मैत्रैच्छावदित्यनुमानेन स्वप्रागभावातिरिक्तानादिभूतं किञ्चिदिच्छानिवर्त्यमपि सिध्येत्। द्वेषस्तु नानादिः। दृष्टान्ते पक्षीभूतेन प्रागभावातिरिक्तस्वप्रागभावस्यानादिभूतस्य भावादिति भावः। उपादाननिवर्त्तकत्वेन साध्यं द्रष्टव्यम्। तथा चैत्राप्रमास्वप्रागभावातिरिक्तानादेर्निवर्त्तिका अप्रमात्वान्मैत्राप्रमावदित्यनेन स्वप्रागभावातिरिक्तं किञ्चिदनादिभूतम् अप्रमानिवर्त्यमपि सिध्येत्। दृष्टान्ते पक्षिभूताप्रमाप्रागभावातिरिक्तस्वप्रागभावरूपानादिनिवर्त्तकत्वात्साध्यं द्रष्टव्यमिति विवेकः। स्वव्याघातं चाह ॥ किञ्चैवमिति ॥ एवं विशिष्टव्यतिरेकिणः चैत्रगतप्रमाप्रागभावातिरिक्तानादिनिवर्त्तकत्वरूपसाध्यस्याभावसाधनेपि सुवचत्वादित्यन्वयः ॥ चैत्रप्रमेत्यादि ॥ अयमर्थः चैत्रनिष्ठत्वे सति चैत्रप्रमाभावव्यतिरिक्तानादिनिवर्त्तकत्वादिकरणत्वं विशिष्टम्। एतदभावो दृष्टन्ते मैत्रप्रमायां चैत्रप्रागभावातिरिक्तो योऽनादिः स्वप्रागभावस्तन्निवर्त्तकत्वाधिकरणत्वरूपे विशेष्ये सत्यपि चैत्रनिष्ठत्वरूपविशेषणाभावोस्ति। पक्षीभूतायां चैत्रप्रमायां चैत्रनिष्ठत्वरूपे विशेषणे सत्यपि चैत्रप्रमाप्रागभावातिरिक्तौ योऽनादिर्मैत्रप्रमाप्रागभावस्तन्निवर्त्तकत्वाधिकरणत्वरूपविशेष्याभावोस्तीति विशिष्टाभावोनुगत इति ध्येयम्। नन्वत्र चैत्रावृत्तित्वमुपाधिरित्यत आह ॥ नचात्रेति ॥ अथमुपाधिः शङ्क्यमानचैत्रावृत्तित्वरूपउपाधिः। धर्मत्वादित्यनन्तरं निषिद्धत्वोपाधिवदिति दृष्टान्तो द्रष्टव्यः। एतदुपाधित्वे सति साध्यव्यापकत्वाधिकरणत्वस्य विशिष्टस्याभावो दृष्टान्ते विशेषणाभावेन पक्षे विशेष्याभावेन द्रष्टव्यः ॥ अत एवेति ॥ विशिष्टव्यतिरेकिणोऽतिप्रसंजकत्वादेवेत्यर्थः। विगीतो विभ्रमः एतज्जनकबाध्यातिरिक्तोपादानकः इत्याद्याभाससाम्यादेवेत्यर्थ इत्यन्तेः ॥ तृतीयेति ॥ विगीतो विभ्रम एतज्जनकाबाध्यातिरिक्तोपादानकः विभ्रमत्वात्संमतवदित्यनुमानमित्यर्थः। पक्षत्वे पक्षबोधकविभ्रमशब्देनाभिप्रेतत्वे ॥ द्वितीयलक्षणभङ्गेति ॥ अर्थस्य मन्मतेऽसत्वेन त्वन्मते च सद्विलक्षणत्वेन निरुपादानत्वात् भ्रान्तिरूपज्ञानस्य तु त्वन्मते सद्विलक्षणत्वेन निरुपादानत्वात् मन्मते तु सत्वेनान्तःकरमोपादानकत्वान्नाज्ञानमुपादानमित्युक्तरीत्येत्यर्थः। तेनैव हेतुना प्रतिरोधमाह ॥ विगीत इति ॥ एतज्जनकाबाध्यातिरिक्तोपादानक इत्यस्य एतज्जनकबाध्योपादानक इति पर्यवसितार्थः। तत्र प्रतिरोध उच्यते ॥ एतज्जनकबाध्यातिरिक्तोपादानक इति पाठः। दृष्टान्तीकृतभ्रमोपादानशुक्त्यज्ञाने ज्ञाननिवर्त्यत्वाख्यबाध्यत्वरूपविशेष्यसत्वेपि एतज्जनकत्वरूपविशेषणाभावेन पक्षीभूतजगद्भ्रमजनके चाज्ञाने एतज्जनकत्वरूपविशेषण सत्वेपि बाध्यत्वरूपविशेष्यस्यास्मद्रीऽभावाद्विशिष्टाभावोनुगत इति द्रष्टव्यम्। एतज्जनकबाध्योपादानको नेत्यपि क्वाचित्कः पाठः। अत्रापि विशिष्टाभावो द्रष्टव्यः। अप्रयोजकत्वादिदूषणजातेनभावरूपाज्ञानसाधकानि नवीनानुमानान्यपि निरस्तानि भवन्तीत्याह ॥ एतेनेति ॥ प्रमामात्रपक्षीकारे ईश्वरप्रमाया अपि पक्षकोटिनिवेशे तत्र कार्यत्वहेतोः स्वरूपासिद्ध्यापत्तेरनित्यप्रमेत्युक्तम्। वेदान्तजन्या चरमप्रमेत्यर्थः। दृष्टान्ते स्वप्रागभावरूपानादित्वमादाय साध्यं द्रष्टव्यम् ॥ भ्रमोत्तरेति ॥ अयं घट इत्यादिप्रमेत्यर्थः। पक्षीभूतप्रमाप्रागभावातिरिक्तः यः स्वविरोधिभ्रमस्तन्निवर्त्तकत्वं दृष्टान्तेऽस्ति पक्षे तु स्वाभावातिरिक्तस्वविरोध्यज्ञाननिवर्त्तकत्वेन साध्यपर्यवसानं द्रष्टव्यम्। प्रमामात्रपक्षीकारे भ्रमोत्तरचरमप्रमाया अपि प्राप्त्या तस्याश्च स्वविरोधिभ्रमनिवर्त्तकत्वेनार्थान्तरतावारणाय भ्रमानुत्तरप्रमेत्युक्तम्। प्रमामात्रस्य दृष्टान्तत्वे तत्र प्रागभावातिरिक्तस्वविरोधिनिवर्त्तकत्वस्य प्रतिवादिनो संमतेः साध्यवैकल्यं स्यादित्यतो भ्रमोत्तरेत्युक्तं तथाच स्वविरोधिभ्रममादाय दृष्टान्तत्वे तत्र प्रागभावातिरिक्तस्वविरोधिनिवर्त्तकत्वस्य प्रतिवादिनो संमतेः साध्यवैकल्यं स्यादित्यतो भ्रमोत्तरेत्युक्तं तथाच स्वविरोधिभ्रममादाय दृष्टान्ते उक्तसाध्यमस्तीति ध्येय् ॥ स्वेति ॥ स्वशब्देन पक्षीभूतज्ञानाधिकरणं ज्ञानं तस्य यो विषयो ब्रह्म तदावरणं यत्तन्निवर्त्तकं यज्ज्ञानं तन्निष्ठमित्यर्थः। अनेन ज्ञाननिवर्त्यावरणसिद्धिः। तच्चाज्ञानमेवेति भावः ॥ आलोकत्ववदिति ॥ आलोकत्वस्यालोकविषयावरणान्धकारनिवर्त्तकालोकनिष्ठत्वादिति ध्येयम् ॥ अनित्यज्ञानमिति ॥ अनेन भावरूपज्ञानविरोधिस्वदेशगताज्ञानसिद्धिरिति ज्ञेयम्। ज्ञानमात्रस्य पक्षत्वे नित्येश्वरज्ञाने स्वविरोध्यज्ञानसामानाधिकरण्याभावेन बाधः स्यादतोऽनित्यज्ञानमित्युक्तम्। इच्छामात्रस्य दृष्टन्तत्वे ईश्वरेच्छाया अपि प्राप्त्या तत्र स्वविरोधिद्वेषसामानाधिकरण्याभावेन साध्यवैकल्यापत्तेरनित्येच्छावदित्युक्तम्। स्वविरोधिप्रागभावसमानाधिकरणत्वेनार्थान्तरतावारणायाभावत्वानधिकरणेत्युक्तम्। स्वविषयकत्वादित्येवोक्तौ ईश्वरीयज्ञनेच्छयोर्व्यभिचारः स्यादतोऽनित्यत्वे सतीत्युक्तम्। तावत्युक्तेक ज्ञानेच्छाप्रयत्नानां सविषयकत्वात्तन्मध्ये ज्ञानस्य पक्षत्वादिच्छाया दृष्टान्तत्वादुर्वरिते प्रयत्ने व्यभिचारः स्यात्। ज्ञानविरोध्यज्ञानवदिच्छाविरोधिद्वेषवत्प्रयत्नविरोधिनोन्यस्याभावेन साध्याभावात्। अतः प्रयत्नान्यत्वे सतीत्युक्तम्। सविषयकत्वपदत्यागे घटादौ व्यभिचारः स्यादित्यादि ध्येयम्। दृष्टान्तेसाध्यमुपपादयति ॥ इच्छाहीति ॥ पक्षे साध्यपर्यवसानं दर्शयति ॥ ज्ञानेति ॥ एतेनेत्युक्तमेव विशदयति ॥ अप्रयोजकत्वादीति ॥ अनुकूलतर्काभावेन कार्यत्वहेतोरुक्तसाध्यं विनाप्युपपत्तेरप्रयोजकत्वस्य आदिपदेन चैत्रप्रमास्वप्रागभावातिरिक्ताभावानिवर्तिका प्रमात्वान्मैत्रप्रमावदित्याभाससाम्यस्य चानिस्तारादित्यर्थः।

  ॥ अविद्यानुमानभङ्गविवरणम्॥  
\</1-2-23\>

\<1-2-24\>  
   न्यायामृतप्रकाशः

 नन्वनृतेन हि प्रत्यूढेत्यत्रानृतशब्दवाच्यमिथ्याभूतज्ञानबद्धत्वं चेतनानां प्रतीयत इति श्रुतिरेवाविद्यायां मानमित्यत आह ॥ अनृतेनहीति ॥ ऋतशब्दस्य "ऋतं पिबंतौ सुकृतस्य लोक" इत्यादौ सत्कर्मपरत्वादनृतशब्दो दुष्कर्मापर इत्याह ॥ अनृतेति ॥ अनृतशब्दस्य परिणामिपरत्वे प्रमाणमाह ॥ अनृतमिति ॥

  "ऋगताविति धातोस्तु पूर्वावगतवत्सदा।  
  स्थितेर्ब्रह्मर्त्तमित्युक्तमनृतं परिणामत"

इति स्मृतेरित्यर्थः। तथाचानृतेन प्रकृत्या लिङ्गदेहरूपप्रकृत्या वा प्रत्यूढा बद्धा असन्त एवं ब्रह्मलोकं न विन्दन्तीति पूर्वण सम्बन्धः। नन्वज्ञानेनावृतं ज्ञानम्, अविद्यायामन्तरेवर्त्तमानाः, नीहारेण प्रावृताः, तम आसीदित्यादौ मिथ्याभूताज्ञानमविद्यादिशब्दावाच्यं श्रूयत इत्यत आह॥ ॥ अज्ञानेत्यादि ॥ नन्वस्तु तर्हि मिथ्याभूता प्रकृतिरविद्येत्यत आह ॥ नचेति ॥ उदाहृतवाक्येषु प्रकृतिमिथ्यात्वप्रतिपादकशब्दाभावादित्यर्थः। प्रत्यत वाक्यान्तरे प्रकृतेः सत्यत्वमेवोच्यत इत्याह ॥ तमआसीदिति ॥ गौः प्रकृतिः अनाद्यन्तवती आद्यन्तवती न भवतीत्यर्थः। अन्तशून्यत्वोक्त्या ज्ञाननिवर्त्यत्वाभावख्यमिथ्यात्वाभावस्याभिधानादित्यर्थः। नित्यत्वात् ज्ञाननिवर्त्यत्वशून्यत्वात्सत्यत्वाच्च न सा मिथ्येत्यन्वयः। ननु तम आसीदित्यादिश्रुतीनां व्यावहारिकसत्वपरत्वस्य सद्वैलक्षण्यपरत्वस्य वोपपत्तेर्न पारमार्थिकसत्यत्वपरत्वमित्यत आह ॥ नचेति ॥ ॥ क्वचिदिति ॥ मम मायादुरत्ययेत्यादौ शक्त्यादीत्यादिपदेनाश्त्रमन्त्रौषधाधिग्रहणम्। प्रकृत्यादिपरत्वे ज्ञापकमाह ॥ त्रिगुणेति ॥ ननु "भूयश्चान्ते विश्वमायानिवृत्ति"रिति ज्ञाननिवर्त्यत्वेन श्रुताया मायाया मिथ्यात्वसिद्धिरित्यत आह ॥ विश्वेति ॥ यद्यज्ञानं मायाशब्दार्थस्तर्हि "मायिन तु महेश्वर"मित्यादौ मायित्वेनोद्दिष्टस्य ब्रह्मणोऽज्ञानित्वप्राप्तेः। अस्त्विति चेत्तत्राह ॥ मायिन इति ॥ मय ज्ञान इत्यस्मादण्प्रत्यये सति निष्पन्नमायाशब्दस्य ज्ञानवाचित्वान्नाज्ञानं मायाशब्दार्थ इत्याह ॥ मायाशब्दस्येति ॥ मय ज्ञान इत्यस्मादण्प्रत्यये णित्त्वादुपधावृद्धौ स्त्रियां टापि सवर्णदीर्घे सति मायेति रूपं द्रष्टव्यम्। यदि प्रयोगवशान्मायाशब्दस्य विचित्रशक्त्यादिपरत्वं तर्हि तत एवाज्ञानादिपरत्वमस्त्वित्यत आह ॥ मायाविशब्दस्येति ॥ विचित्रशक्त्यादिशब्दोक्तार्थं ॥ योगमायामिति ॥ चेतने दुर्गायाम् ॥ वारिविक्षरे इति ॥ क्षर विनाशसंततदानयोरिति धातोः वारीणि विशेषतः क्षरतः दत्त इति वारिविक्षरे इत्यर्थः। तत्रैव हरिवंश एव ॥ व्याख्यातत्वादिति ॥ आत्मशक्त्या मायाख्ययेत्यनेनेत्यर्थः। अत एवेत्युक्तं विशदयति ॥ शुक्तीति ॥ मिथ्याभूतेरूप्यादौ रूप्यं मिथ्येति रूप्यं मायेति मायाशब्दाप्रयोगादित्यर्थः। ननु मिथ्याभूतमायोपेते मायाविशब्दप्रयोगे दृश्यत इति वत् चेत्तत्राह ॥ सत्येति ॥ ननु "मायामृगं दयितयेप्सित"मित्यादौ मारीचस्य मायामृगत्वमुच्यते तच्च मिथ्याभूतमेवेत्यत आह ॥ मायामृगस्यापीति ॥ ॥ कामेति ॥ तथाच मायामृगत्वं न मिथ्याभूतम्। मनोजवः कामरूपमित्युक्तरूपविशिष्टासुरसिद्धिरेवेत्यर्थः ॥ रामशरेति ॥ "तेनाहतः शरवरेणे"ति रामशरवेध्यत्वोक्तेस्तस्य च मिथ्याभूतेऽसम्भवादित्यर्थः। ननु देवासुरसङ्ग्रामादौ मायाशस्त्रादिकं कथ्यते तच्च मिथ्याभूतमेवेत्यत आह ॥ देवासुरेति ॥ मायाशस्त्रादेर्मायाशब्दवाच्यमन्त्रादिनिर्मितशस्त्रादेरित्यर्थः। ननु ऐन्द्रजालिकपुरुषेण मन्त्रौषधादिना निर्मिते मिथ्याभूते सर्पादौ मायाशब्दप्रयोगान्नतस्य सत्यत्वमित्यत आह ॥ मिथ्याभूत इति ॥ ऐन्द्रजालिकादौ मायाशब्दस्यामुख्यत्वाद्गैणत्वादित्यर्थः। गौणत्वे हेतुभूतमुख्यसम्बन्धस्योपपादनं मायाधीनेति। सङ्ग्रामादौ निर्मितस्य सत्यशश्त्रादिप्रतीतेर्मिथ्याभूतैन्द्रजालिकसर्पादिप्रतीतेश्च मायाशब्दोक्तमन्त्रौषधाद्यधीनत्वादित्यर्थः ॥ ज्ञाननिवर्त्यत्वोक्तीति ॥ "तस्याभिध्यानाद्योजनात्तत्वभावाद्भूयश्चांते विश्वमायानिवृत्ति"रिति श्रुतावित्यर्थः। यद्यप्यत्र निवृत्तिः स्मरणमेव "मायामेतान्तरन्ती"तिस्मृतेरित्युक्तत्वादेषाशङ्कैव नोदेति तथापि तत्र मायामेतामिति स्मृतौ ईश्वरीयबन्धकशक्तितरणमेवाभिप्रेतम् अत्र पुनः प्रकृतेर्विनाश एव स च प्रकृतेः सत्यत्वे न सम्भवति सत्यस्यि चानिवृत्तेरित्यर्थः। तथाच तदन्यथानुपपत्त्या मिथ्यात्वं कल्पनीयमित्यर्थः। अर्थापत्तेरन्यथोपपत्तिमाह ॥ सत्यस्यैवेति ॥ सत्यस्यैव ज्ञाननिवर्त्यत्वं न मिथ्याभूतस्य रूप्यादौ तददर्शनादिति प्राङ्निपुणतरमुपपादितमिति भावः। श्रुत्यादौ मायाया अविद्यात्वोक्त्यन्यथानुपपत्त्यामिथ्यात्वसिद्धिरित्यत आह ॥ अत एवेति । अतएवेत्युक्तमेव विशदयति ॥ विद्येति ॥ तच्च सत्यस्यैवास्तीत्यर्थः। ननु "दैवी ह्येषा गुणमयी मम माये" त्यादौ एकस्या एव मायायाः परस्परविरुद्धसत्वादिगुणत्रयात्मकत्वोक्त्यार्थादनिर्वचनीयत्वमेवावगम्यते अतो मिथ्यात्वसिद्धिरित्यत आह ॥ दैवीहीति ॥ सत्तानुगुणा सत्यत्वानुगुणा सत्यत्वानुकूलैव नतु तत्प्रतिकूलेत्यर्थः। सत्वादीनां परस्परं मिश्रत्वेनाविरोधः सिद्ध एव। "अजामेकां लोहितशुक्लकृष्णां बह्वीः प्रजा जनयन्तीं सरूपा"मिति तत्सामानाधिकरण्यश्रुतेरिति भावः। प्रत्यत गुणमयीत्युक्तं त्रिगुणात्मकत्वरूपं त्रैगुण्यं मायायाः सत्वएव उक्तं न मिथ्यात्वे कुत इत्यत आह ॥ शुक्त्यादीति ॥ मिथ्याभूत इति शेषः। ननु भवद्भिरपि मायायाः श्रुतिप्रतिपाद्यत्वाङ्गीकारात्कथं तन्निराकरणमित्यत आह ॥ तस्मादिति ॥ शक्त्यादीत्यादिपदेन दुर्गामन्त्रौषधादिग्रहणम्। तथाचाने नास्मन्मते श्रुतिः सत्यभूतप्रकृत्यादिपरेत्युक्तं भवति।

  ॥ श्रुतेरनिर्वाच्याविद्यापरत्वभङ्गविवरणम् ॥  
\</1-2-24\>

\<1-2-25\>  
   न्यायामृतप्रकाशः

 यदुक्तं मिथ्याभूतस्य भ्रमस्य कादाचित्कत्वेन सोपादानत्वात्तदनुगुणं मिथ्याभूतमुपादानमंगीकार्यं सैवाविद्येति भ्रमोपादानत्वान्यथानुपपत्त्याऽविद्यासिद्धिरिति भावरूपाज्ञानसद्भावेऽर्थापत्तिः प्रमाणमिति तद्दूषयति ॥ भ्रमेति ॥ अत्र भ्रमपदेन ज्ञानमर्थो वा नाद्यि इत्याह ॥ द्वितीयेति ॥ अन्तःकरणस्यैव तदुपादानत्वसम्भवेनार्थापत्तेरन्यथोपपत्तिरिति भावः। द्वितीयं निराकरोति ॥ किञ्चेति ॥ भवेदिति ॥ घटादौ दृष्टत्वादित्यर्थः। सोपादानत्वस्य सकर्तृकत्वव्याप्यत्वात्तदंगीकारे सकर्तृकत्वमप्यंगीकार्यं स्यात् ॐमिति चेत्तत्र प्रष्टव्यं स कर्ता ईश्वरो वा जीवो वा। नाद्यः शुक्तिरूप्यं कालत्रयेपि नास्तीति जानत ईश्वरस्य तत्स्रष्टृत्वायोगात्। न द्वितीयः अनुभवविरुद्धत्वादित्याशयेनाह ॥ नचेश इति ॥ भावरूपाज्ञानसाधकार्थापत्त्यंतरमाशंक्य निराकरोति ॥ नापीति ॥ ॥ श्रौतेति ॥ \`यतो वा इमानी'त्यत्र पञ्चम्या अपादानत्वमर्थः \`अपादाने पञ्चमी'ति श्रवणात् उपादानत्वमेवास्यापादानत्वमिष्यते एवं श्रुतमुपादानत्वं निरवयवतया निर्विकारस्य न युक्तमिति तन्निर्वाहायाविद्या कल्प्यते तत्संबन्धाच्च युक्तमुपादानत्वमित्यर्थः। जगदुपादानत्वान्यथानुपपत्तेरन्यथोपपत्तिमाह ॥ सत्यस्येति ॥ ॥ तदिति ॥ जगदित्यर्थः। तथाच ब्रह्मण उपादानत्वमेवाप्रामाणिकमित्याशयः। यत इति श्रुतपञ्चम्यर्थस्तु

  \`अपादानत्वमेवास्य यद्युपादानतेष्यते।  
   अंगीकृतं तत्पितृवन्नतु विश्वात्मना भव'

इत्यादिनोत्तरप्रस्थानोक्तरीत्या द्रष्टव्यः। ननु प्रधानस्य सावयवत्वेऽनादित्वभङ्गः निरवयवत्वे परिणामायोग इत्यत आह ॥ अविद्याया इति ॥ यद्वि सावयवं तद्विकृतं भवति नत्वखंडं अविद्या च ब्रह्मवदेव निरंशाऽतस्तस्यां कल्पितायामपि न ब्रह्मणो जगत्कारणत्वनिर्वाहः उभयोरप्यखंडत्वादिति भावः। ब्रह्मण एव विवर्त्तेत्याद्यन्वयः। अयमर्थः। ब्रह्मण उपादानत्वेपि नाविद्या कल्प्या। न च निर्विकारस्य तदयोगः अतात्विकवलिकारांगीकारात् तस्यक च तात्विकाऽविकाराविरोधित्वात्। अतात्विको विकारः कीदृश इति चेत् शुक्त्यादीनां रजतं प्रतीव विवर्ताधिष्ठानत्वमेवेति नाविद्या तदर्थं कल्प्यते ॥ अन्यथेति ॥ अतात्विकस्यापि तात्विकेन विरोधमंगीकृत्य ब्रह्मणः तात्विकाविकारवत एव उपादानत्वायोगेन तदर्थमुपादानान्तरभूताविद्याकल्पन इत्यर्थः॥ अविद्यादेरिति ॥ आश्रयविषयसापेक्षत्वेन सद्वितीयत्वमविद्या स्वभावः ब्रह्मणश्च द्वितीयासहिष्णुत्वरूपमद्वितीयत्वं स्वभावः। एवं च सद्वितीयत्वस्वभावाविद्याधिकरणत्वं नाद्वितीयस्य ब्रह्मणो युक्तं तथात्वे सद्वितीयत्वस्वभावाविद्यास्वाधिकरणब्रह्माद्वितीयत्वस्वभाव व्याहन्यात्। स्वेनैव सद्वितीयत्वात् अतोऽविद्याया ब्रह्मातिरिक्तमेवाधिकरणं कल्प्यं स्यात् तथाच तत्र त्वया वक्तव्यं ब्रह्मणोऽद्वितयत्वं तात्विकं अविद्यायाः सद्वितीयत्वमतात्विकं एवं च तात्विकस्यातात्विकेन विरोधाभावान्नाधिकरणांतरं कल्प्यत इति। एवं प्रकृतेपि विरोधाभावान्नकारणांतरं कल्प्यमित्यर्थः। अन्ये तु अन्यथेत्यस्य उपादानापेक्षस्य तात्विकब्रह्मातिरिक्तौपादानकल्पनायामित्यर्थः। अन्यत् सद्वितीयं अतात्विकमित्यर्थ इत्याहुः। ननु वियदादिर्ब्रह्मणो विवर्तोपि परिणामभूतः परिणामस्य परिणामि विनाऽयोगात् ब्रह्मणश्चापरिणामितयाऽविद्याकल्पनमित्यत आह ॥ नचेति ॥ ॥ सत्येति ॥ सत्यरूपांतरापत्तिरूपश्चासौ परिणामश्च सोस्यास्तीति परिणामी तदनपेक्षत्वादित्यर्थः। अविद्यायाः परिणामित्वं तदा स्यात् यदि सत्यजगदाख्यरूपांतरापत्तिरूपः परिणामः स्यात्। नचैवं जगतः सत्यत्वाभावादित्यभिप्रेत्यासत्यस्येत्युक्तं सत्यरूपां तरापत्तिरूपपरिणाम्यनपेक्षत्वादसत्यस्येत्यन्वयः। सत्यभूतपरिणामस्यैव स्वोचितपरिणाम्यपेक्षा नन्वसत्यस्य अतो न परिणामित्वेनाविद्याकल्पनमिति भावः ॥ कार्येति ॥ कार्यस्य घटादेर्वावहारिकस्य स्वसमानसक्ताकोपादानत्वदर्शनात् रूप्यादेरपि मिथ्यात्वेन समानसत्ताकोपादानापेक्षत्वात्तदनुगुणं मिथ्याभूतमुपादानं अविद्याख्यं कल्पनीयमित्यर्थः। रूप्यादेः किमुपादानमिति शंकायां विवर्त्ताधिष्ठानतया ब्रह्मैवोपादानमित्युक्त्या आकांक्षाया निवृत्तत्वात्। नच घटादेः स्वसमानसत्ताकोपादानकत्वदर्शनात् रूप्यादावपि स्वसमानसत्ताकमुपादानं कल्पनीयं तच्चाविद्येति वाच्यम्। तर्हि घटादेः स्वसमानसत्ताकोपादानापेक्षत्वदर्शनात् वियदादिकार्यासमसत्ताकस्य ब्रह्मणो वियदादावुपादानत्वं त्वयोच्यमानं न स्यादित्यतिप्रसंग इत्यर्थः। यदि घटादिदृष्टान्तेन रूप्यादेः स्वसमानसत्ताकोपादानकत्वं कल्प्यते तर्हि घटादेः स्वसमानसत्ताकनिमित्तकारणकत्वदर्शनेन रूप्यादेरपि स्वसमानसत्ताकनिमित्तकारणत्वापत्त्या प्रातिभासिकं किञ्चिन्निमित्तकारणमपि कल्प्यं स्यादित्याह ॥ रूप्य इति ॥ अर्थापत्त्यंतरमाशंक्य निराकरोति ॥ नचेति ॥ जीवस्यापरिच्छिन्नानंदात्मकब्रह्माभिन्नत्वेन सर्वदानंदप्रकाशः स्यात् नचासावस्ति अतस्तदप्रकाशाय तत्प्रतिबन्धकतयाऽविद्या कल्प्यत इत्यर्थः। कुतो न चेत्यत आह ॥ भेदेनैवेति ॥ स्यादियं कल्पनापि यद्यभेद एव जीवब्रह्मणोः स्यात् नचैवं किंतु भेदस्यैव सत्वेनापरिच्छिन्नानंदब्रह्मात्मकत्वस्यैवाभावेन तत्प्रकाशप्रसक्तेरेवाभावात्। तथाच तदप्रकाशाय तत्कल्पना न युक्तेति भावः। अस्तु वाऽनवच्छिन्नब्रह्मानंदात्मकत्वं तथापि तदप्रकाश एव न युक्तः अपरिच्छिन्नानंदस्यापि सर्वदाप्रकाशमानप्रत्यक्चैतन्यमात्रत्वेनाप्रकाशानुपपत्तेस्तदर्थमविद्याकल्पनमप्रामाणिकमित्याह ॥ अनवच्छिन्नेति ॥

  ॥ अविद्यार्थापत्तिभङ्गविवर्णम् ॥  
\</1-2-25\>

\<1-2-26\>  
   न्यायामृतप्रकाशः

 अप्रामाणिकत्वादिति । सत्वाभावेन प्रमाणावेद्यत्वादित्यर्थः। संमतिमाह ॥ अविद्याया इति ॥ किं तदविद्यात्वमित्यत आह ॥ मानेति ॥ मानानामापपतः प्राप्तिः तदसहिष्णुत्वं प्रमाणाविषयत्वमिति यावत् इदमेवासाधारणं लक्षणमित्यर्थः ॥ तदुक्तीति ॥ तस्य व्यावहारिकत्वाभावात्तत्र प्रमाणोक्तिरयुक्तेत्यर्थः। ननु तदपि व्यावहारिकमेवास्त्विति चेत्तत्राह ॥ नहीति ॥ उपादानोपादेययोरेकसत्ताकत्वनियमादिति भावः। ननु व्यावहारिकप्रमाणसिद्धत्वे विषयस्यापि व्यावहारिकसत्तया भाव्यं प्रातिभासिकाज्ञानं प्रातिभासिकप्रमाणगम्यं अतस्तदुक्तिर्युक्तेति चेत्तत्राह ॥ नचेति ॥ नन्वविद्यायाः प्रामाणिकत्वसत्वाभावे प्रमाणोक्तिर्युक्तेत्यत आह ॥ नचेति ॥ असद्व्यावृत्तीति ॥ तथाच तद्बोधना प्रमाणोक्तिर्युक्तेत्यर्थः ॥ सुतरामिति ॥ दोषशंकाकलंकितप्रमाण्वेद्यत्वरूपप्रमाणिकत्वापेक्षया सुतरामित्यर्थः ॥ आपातादिति ॥ तथाच मानापातसहिष्मुत्वाख्यासाधारणलक्षणहानिरिति भावः। किञ्चासद्व्यावृत्तिमात्रं बोध्य इत्यत्राज्ञानस्य सत्वं न बोध्यते किंतु असद्व्यावृत्तिरेवेत्यभिप्रायः। किंवाऽज्ञानस्वरूपमेव न बोध्यते। किंनाम केवलाऽसद्व्यावृत्तिरेवेति नाद्यक इत्याह ॥ सत्वस्यैवेति ॥ नत्वसद्व्यावृत्तेरित्यर्थः। उक्तानुमानेषु अज्ञानस्वरूपसाधकेषु ॥ तदप्रतीतेरिति ॥ असद्व्यावृत्त्याप्रतीतेरित्यर्थः। ननूक्तानुमानैरज्ञानस्वरूपेऽसद्व्यावृत्तिर्बोध्यतया विवक्षितेति चेत्तत्राह ॥ नहीति ॥ अनुमितेर्व्यापकतावच्छेदकमात्रप्रकारकत्वादिति भावः न द्वितीय इत्याह ॥ प्रमाणैरिति ॥ असद्व्यावृत्तेः केवलायाः अभावबोधस्याधिकरणसापेक्षत्वादिति भावः। ननूक्तानुमानप्रमाणैरज्ञानस्वरूपमपि बोध्यत एव न च प्रमाणिकत्वापत्त्या लक्षणविरोधः साक्षिवेद्यमेतदज्ञानमिति अन्यविषयत्वेनैवानुमानैर्बोधनेन साक्षाद्बोधकत्वाभावात् साक्षात्प्रमाणबोध्यत्वस्यैव प्रामाणिकत्वप्रयोजकत्वात् अन्यथा व्यवसायद्वाराऽनुव्यवसायविषयस्यापि रूप्यस्य तदापत्तेरित्याशंक्य निषेधति ॥ नचेति ॥ ॥ साक्षीति । इदमज्ञानं साक्षिविषय इति अनुमानैरविषयीकरणादित्यर्थः ॥ भ्रमेति ॥ इदं रजतमिति ज्ञानवानहमित्येवं भ्रमविषयतयाऽनुव्यवसायबोध्यस्येत्यर्थः ॥ न स्यादिति ॥ तथाचाज्ञानस्वरूपस्य साक्षादेव प्रमाणविषयत्वेंगीकार्ये प्रामाणिकत्वापत्त्या लक्षणविरोधस्तदवस्थोतस्तत्र प्रमाणोक्तिरयुक्तेत्याशयः। नन्वविद्याया अप्रामाणिकत्वेन सत्वाभावेपि प्रमाणविषयत्वं सम्भवति अप्रामाणिकत्वे विधिरूपतया प्रमाणविषयत्वं न सम्भवतीत्येव निषेध्यतया तद्विषयत्वं तु स्यादेव अप्रामाणिकस्यापि रूप्यस्य नेदं रूप्यमिति बाधविषयत्वदर्शनादित्याशंक्याह ॥ नचेति ॥ तथा निषेधप्रतियोगित्वेन ॥ न स्यादिति ॥ अतः प्रामाणिकत्वमंगीकार्यं ततश्च लक्षणविरोधापत्त्या प्रमाणोक्तिरयुर्तेत्याशयः। ननु प्रमाणैरुक्तरूपेणाज्ञानस्याबोधनेपि ज्ञाननिवर्त्यत्वेन बोधनादप्रामाणिकत्वेन मिथ्यात्वं दुर्वारं तथाच लक्षणविरोध इत्यत आह ॥ ज्ञाननिवर्त्यत्वेनेति ॥ ज्ञाननिवर्त्यत्वेनानित्यत्वस्यैव बोधनादित्यन्वयः। नाप्रामाणिकत्वरूपमिथ्यात्वस्येत्येवकारार्थः। तत्र दृष्टांतः प्रकाशेति। नहि प्रकाशनिवर्त्यत्वेनांधकारस्यापि मिथ्यात्वं वाच्यं किंत्वनित्यत्वमेवेत्यर्थः। धीनाश्यत्वे त्वनित्यत्वमेव स्यान्न मृषात्मतेत्युक्तत्वादिति भावः। तथाचाज्ञानस्य प्रामाणिकत्वेंऽगीकार्ये लक्षणविरोधापत्त्याप्रमाणोक्तिरयुक्तेति सिद्धमिति भावः॥

  ॥ सामान्येनाविद्यायां प्रमाणभङ्गविवरणम्।  
\</1-2-26\>

\<1-2-27\>  
   न्यायामृतप्रकाशः

 शुद्धेति। मोक्षककालीनेत्यर्थः। तेन चैतन्येन ॥ मोक्षेपीति ॥ अज्ञानप्रकाशिकायाश्चितः सत्वादित्यर्थः। तदा मोक्षावस्थायाम्। सा अविद्या ॥ प्रतीतिमात्रेति ॥ अज्ञानस्य प्रातिभासिकत्वादित्यर्थः ॥ प्रतीत्यनुवृत्ताविति ॥ शुद्धचैतन्यरूपप्रतीतेर्मोक्षेप्यनुवृत्तत्वादित्यर्थः ॥ एतेनेति ॥ अज्ञानस्य शुद्धचैतन्य प्रकाश्यत्वे मोक्षेपि तत्प्रतीतावापादितायां केनचिदुक्तं अज्ञानं स्वावृतेन चैतन्यरूपप्रकाशेनैव स्फुरति न चैतददृष्टचरं राहोः स्वावृतचंद्रप्रकाशेनैव स्फुरणात् अतो मोक्षे स्वस्य निवृत्तत्वेन स्वावृतप्रकाशाभावान्नस्फुरणमिति तदप्यनेनैव निरस्तम्। अज्ञानस्य प्रतीतिमात्रशरीरत्वेन प्रतीत्यनुवृत्तौ तन्निवृत्तेरेवायोगात्। अतो मोक्षेपि तत्प्रतीत्यापत्तिर्दुवरित्यर्थः॥ कदाचिदिति ॥ वृत्तिविलम्बे सतीत्यर्थः। तथाच वृत्तेः कादाचित्कत्वेन तत्प्रतिबिम्बितचैतन्यस्यापि कादाचित्कत्वात् कदाचिद्वृत्तिविलंबे सति अनादितया पूर्वं विद्यमानस्याप्यज्ञानस्याप्रतीत्यापत्त्या ज्ञातैकसत्वहानेरित्यर्थः। किञ्च वृत्तिप्रतिबिम्बितचैतन्ये नाज्ञानभानमंगीकुर्वाणं प्रति प्रष्टव्यं वृत्तिशब्देनान्तःकरणवृत्तिर्विवक्षिता अविद्यावृत्तिर्वा। नाद्यः अन्तःकरणवृत्तेः प्रमाणजन्यत्वेनेहाप्यविद्यायाः प्रातिभासिकत्वेनेंद्रियसंनिकर्षाभावेन प्रमाणाभावात्। न द्वितीयः अविद्यावृत्तेर्दोषजन्यत्वेनेह स्वस्मिन्स्वस्यादोषत्वेनाविद्यायामविद्यांतराभावात्। अतो वृत्तेरेवायोगेन न वृत्तिप्रतिबिम्बितचैतन्येनाविद्याभानमित्याह ॥ अन्तःकरणेति ॥ किञ्च न वृत्तिप्रतिबिम्बितचैतन्यमज्ञानभासकं वृत्तिस्वरूपे मानाभावात्। ननु तत्प्रतीतिरेव तत्र मानमिति चेत् तत्र वक्तव्यं किं वृत्तिरपि वृत्तिप्रतिबिम्बितसाक्षिवेद्या उत तदप्रतिबिम्बितसाक्षिवेद्येति। नाद्यः अज्ञानाभासकवृत्तिभासकचैतन्यप्रतिबिम्बनोपाधिभूताया अपि वृत्तेर्वृत्तिप्रतिबिम्बितसाक्षिवेद्यत्वेऽनवस्था स्यात्। न द्वितीयः। वृत्तिभासकस्य वृत्तिप्रतिबिम्बितशुद्धचैतन्यस्य मोक्षेपि सत्वेन तत्रापि वृत्तिप्रतीत्यापातादित्याह ॥ वृत्तेरपीति ॥ अज्ञानस्य वृत्तिप्रतिबिम्बितसाक्षिचैतन्यवेद्यत्वे दूषणांतरंचराह ॥ प्रतिबिम्बितेति ॥ अविद्यावृत्तिप्रतिबिम्बतसाक्षिवेद्यत्वमेवाज्ञानस्येति त्वन्मतम्। न च तत्र दोषाभावः। स्वस्मिन्स्वस्यैव दोषत्वात् तथाचाविद्यावृत्तेरपि प्रातीतिकत्वेन प्रातीतिक्यां प्रातिभासिक्यां अविद्यायां विषये वर्त्तमाना या वृत्तिस्तस्यामविद्यायामिति यावत् चैतन्यप्रतिबिम्बनं वदतातत्प्रतिबिम्बनोपाधित्वप्रयोजकं सत्वं वाच्यं असतः शशशृंगादेः प्रतिबिम्बनोपाधित्वाभावात् तच्च सत्वमपारमार्थिकमेव प्रातिभासिकमिति यावत् प्रातिभासिकवृत्तौ सत्वस्यापि प्रातिभासिकत्वात् एवं चाविद्यायां चैतन्यप्रतिबिम्बनोपाधित्वप्रयोजकसत्वस्याविद्याप्रतीत्यधीनत्वेनान्योन्याश्रयः। साक्षिरूपाविद्याप्रतीतौ सत्यां अविद्यासत्वसिद्धिः तस्याः प्रातिभासिकत्वेन प्रतीतेरेव तत्सत्वरूपत्वात् तत्सिद्धौ च प्रतिबिम्बनोपाधिभूतसत्वप्राप्त्या तत्र चैतन्यप्रतिबिम्बनसम्भवेनाविद्यावृत्तिप्रतिबिम्बितचैतन्यरूपसाक्षिलक्षणाविद्याप्रतीतिसिद्धिरिति तथाचाविद्याप्रतीतेरेवायुक्तत्वादविद्याऽप्रामाणिकीत्याशयः॥ अविद्याप्रतीतिभङ्गविवरणम् ॥

\</1-2-27\>

  \*\*\*\*\*\*\* proof completed \*\*\*\*\*\*\*\*

Jaya Gurudatta  
न्यायामृतम्  
न्यायामृतप्रकाशः(comm)

\<1-2-28\>  
   न्यायामृतप्रकाशः

 अविद्याश्रयश्चेति। परमत इति शेषः। ॥ अत्रेति ॥ अज्ञानाश्रयः सुवच इत्याशयेनेत्यर्थः। चिन्मात्रं बिम्बप्रतिबिम्बभूतजीवब्रह्मानुस्यूतमुखमात्रस्थानीयं चिन्मात्रम्। ननु जीव एवाज्ञानाश्रयः किं न स्यादित्यत आह ॥ तदन्यस्येति ॥ चिन्मात्रान्यस्य जीवस्याज्ञानकल्पितत्वेनाज्ञानाश्रयत्वायोगात्। तथात्वेऽज्ञानसिद्धौ तत्कल्पितजीवसिद्धिः तत्सिद्धौ चतदाश्रिताज्ञानसिद्धिरित्यन्योन्याश्रय इत्यर्थः। जीवोऽज्ञानाश्रयो नेत्याह ॥ पूर्वेति ॥ तमसोऽज्ञानस्य। पश्चिमः कल्पितो जीवः गोचरः विषयः। ननूभयानुस्यूतचिन्मात्राश्रिताज्ञानस्य कथं प्रतिबिम्बे जीव एव संसारापादकत्वं बिम्बे तदनुस्यूतचिन्मात्रे वा तत्किं न स्यादित्यत आह ॥ दर्पणस्येति ॥ वक्ष्यमाणदूषणजातमेव कारिकाय सङ्गृह्णाति ॥ विरोधादिति ॥ बाधादित्यत्रैव धर्मिमानेनेत्यस्य सम्बन्धः। तत्रादौ विरोधादित्युक्तं हेतुमुपपादयति ॥ एकेति ॥ विरोधस्फोरणायेदं विशेषणम्। चिन्मात्रस्यैवाज्ञानाश्रयत्वं वदता ज्ञानस्यैव तदाश्रयत्वमुक्तं स्यात् चिन्मात्रस्यैव ज्ञानाश्रयत्वात् तथाचैकविषययोर्ज्ञानाज्ञानयोर्विरुद्धत्वान्नाश्रयाश्रयिभावः सम्भवति। तथा चाज्ञानं ज्ञानाश्रितं न भवति तद्विरुद्धत्वात् यत् यद्विरुद्धं तत्तदाश्रितं न भवति यथा तमः प्रकाशाश्रितमिति सामान्यव्याप्तिमूलकानुमानमुक्तं भवति। नन्विदमयुक्तं घटतदत्यन्ताभावयोः परस्परविरुद्धत्वेन घटात्यन्ताभावे घटविरुद्धत्वे सत्यपि घटाश्रितत्वस्यैव सत्वात् घटात्यन्ताभावो हि भूतलादाविव घटेप्यस्ति अन्यथा घटे सत्वप्रसङ्गादित्यत उक्तं॥ तमःप्रकाशयोरिवेति ॥ नात्रविरोधः परस्परविरहरूपो विवक्षितः किन्नाम तमः प्रकाशयोरिव वध्यघातकभावरूप एव। अतो घटतदत्यन्ताभावयोर्वध्यघातकभावाविरोधाभावात् न व्यभिचार इति भावः। ननु वध्यघातकभावरूपविरधः स्वरूपासिद्धिः चैतन्यरूपस्य ज्ञानस्याज्ञाननिवर्तकत्वानङ्गीकारादित्यत आह ॥ नहीति ॥ अज्ञानस्य चैतन्यरूपज्ञानानिवर्त्यत्वे तस्याज्ञानत्वमेव न स्यात् ज्ञाननिवर्त्यत्वस्यैवाज्ञानलक्षणत्वादिति भावः। नन्वज्ञानस्य चैतन्यरूपज्ञाननिवर्त्यत्वाभावेपि न तस्याज्ञानत्वाभावः। वृत्तिरूपज्ञाननिवर्त्यत्वेनापि अज्ञानलक्षणवत्तयाऽज्ञानत्वोपपत्तेरित्याशङ्क्य परिहरति ॥ नचेति ॥ ॥ वृत्तिज्ञानेति ॥ अन्तःकरणवृत्तिरूपज्ञानेत्यर्थः ॥ उपचारादिति ॥ ज्ञा अवबोधन इति धातोर्भावव्युत्पत्त्या ज्ञाप्तिरूपचैतन्य एव ज्ञानत्वं मुख्यं अन्तःकरणवृत्तौ तु ज्ञायते चैतन्यमनयेति करणव्युत्पत्त्या ज्ञानत्वमुपचरितमित्युक्तत्वादौपचारिकवृत्तिज्ञानविरोधिनो मुख्याज्ञानत्वमयुक्तं किंत्वौपचारिकाज्ञानत्वमेव स्यादित्यर्थः। किञ्च चैतन्यज्ञानत्वसिद्धर्थमपि तस्याज्ञाननिवर्तकत्वं वाच्यं अन्यथा विमतं चैतन्यं न ज्ञानं अज्ञानाविरोधित्वाद्धटवदित्यनुमानेन तस्य ज्ञानत्वमेव नस्यादित्यत आह ॥ अज्ञानेति ॥ तथाचाज्ञानत्वसिद्ध्यर्थं चैतन्यनिवर्त्यत्वेंगीकार्ये नासिद्धिरित्याशयः। किञ्च ज्ञानस्याज्ञाननिवर्तकतया अनुभवसिद्धत्वाच्च तयोर्विरोधोंगीकार्य इत्याह ॥ ज्ञानेति ॥ ज्ञातुरर्थप्रकाशात्मकज्ञानस्यार्थाप्रकाशात्मकज्ञाननिवर्तकत्वमनुभवसिद्धमित्यर्थः। ननु चैतन्यं न ज्ञानं अज्ञानाविरोधित्वादित्यत्राप्रयोजकता नचाज्ञानाविरोधित्वे ज्ञानत्वमेव न स्यादिति वाच्यं। हानोपादानादिव्यवहारं हेतुत्वेन तदुपपत्तेरित्याशङ्क्य निराकरोति ॥ नचेति ॥ ॥ अज्ञानेति ॥ साक्षादिति शेषः ॥ तद्धेतुत्वेति ॥ व्यवहारहेतुत्वेत्यर्थः। तथाच ज्ञानेनाज्ञाननिवृत्त्यनन्तरमेव विषये व्यवहारस्यानुभवसिद्धत्वात्। अन्यथा तद्विरोधान्नाप्रयोजकतेति भावः। दूषणान्तरदानायासिद्धिमेव पुनराशङ्क्य निराकरोति ॥ नचेति ॥ बुद्धिरंतःकरणवृत्तिः कथं तर्ह्यज्ञाने ज्ञाननिवर्त्यत्वलक्षणयोग इत्यत आह ॥ ज्ञानकरणविरोध्येवेति ॥ नतुज्ञप्तीति ॥ चैतन्यं तु ज्ञप्तिरूपं अतो नाज्ञानस्य तद्विरोधिज्ञाननिवर्त्यत्वसिद्धिरिति भावः। करणविरोधित्वेनाननुभूयमानस्य ज्ञप्तिविरोधित्वेनैवानुभूयमानस्याज्ञानस्य दुरपह्नवत्वान्नासिद्धिरित्याशयेनाह ॥ नजानामीति ॥ ज्ञाधात्वर्थभूतज्ञप्तिविरोध एव नञा प्रतीयत इत्यर्थः। तथाच ज्ञानकरणविरोधिन एवाज्ञानत्वे ज्ञप्तिविरोधित्वेनानुभूयमानस्याज्ञानान्तरत्वं स्यादित्यर्थः।  
अज्ञानस्य ज्ञप्तिरूपज्ञानविरोधमनङ्गीकृत्य चैतन्यस्याज्ञाननिवर्तकत्वानङ्गीकारे सुखादावज्ञाननिवर्त्तकस्यान्यस्यांतः करणवृत्तिरूपकरणस्याभावात्तत्राज्ञानानुभवः स्यादित्याह ॥ साक्षिवेद्य इति ॥ तस्माच्चैतन्यस्यैवाज्ञानविरोधित्वेंगीकार्ये नासिद्धिरित्याशयः। यदुक्तं विरुद्धत्वेनाश्रयाश्रयिभावायोग इति तदयुक्तं विरोधस्तदा स्याद्यदि ज्ञानाज्ञानयोस्समसत्ताकत्वं स्यात् नचैवं चैतन्यरूपज्ञानस्य सत्यत्वात् तदाश्रिताज्ञानस्य मिथ्यात्वात् मिथ्याभूतं प्रति सत्यस्याश्रयतायाः सौरप्रकाशदिवाभीतांधकारयोर्दर्शनेन विरोधाभावाद्युक्त एवाश्रयाश्रयिभाव इत्याशङ्क्य निराकरोति ॥ नचेति ॥ दिवाभीतः पेचकः। दिवाभीतः सौरालेकेंधकारमारोपयति सचांधकारो मिथ्याभूतः सत्यभूतसौरप्रकाशाश्रित इत्यर्थः। यदि दृष्टांते श्रद्धा तर्हि सौरप्रकाशस्य मिथ्याभूतदिवाभीतांधकारेण विरोधाभावेपि लोकसिद्धविरोधघटनाय सौरप्रकाशसमसत्ताकं तद्विरुद्धांधकाररूपं तमोंतरमेवास्तीति मिथ्याभूतेनांधकारेणाविरोधः कल्प्यते एवमिहापि यदि चैतन्यप्रकाशविरुद्धं तत्समसक्ताकं अज्ञानान्तरं स्यात्तदाऽतात्विकाज्ञानेनाविरोधः कल्प्यः स्यान्नचैवमस्ति चैतन्यप्रकाशविरुद्धतत्समसत्ताकाज्ञानान्तराभावात्। अतो लोकानुभवसिद्धविरोधघटनायातात्विकाज्ञाननेनैव विरोधे वाच्ये विरुद्धत्वान्नाश्रयाश्रयिभावो युक्त इत्युक्तं युक्तमेवेत्याह ॥ सौरेत्यादिना ॥ ॥ अज्ञानान्तरस्येति ॥ तत्सत्यत्वे तदेव सत्यभूतमज्ञानं जगत्कारणमस्तु किं मिथ्याभूतत्कल्पनयेति भावः ॥ अन्यथेति ॥ भिन्नसत्ताकयोरविरोधमङ्गीकृत्याश्रयाश्रयिभावागीकार इत्यर्थः। आत्मनश्चैतन्यस्याधर्मिमानेन बाधादिति द्वितीयहेतुमुपपादयति ॥ किञ्चेति ॥ ॥ साक्षिबाधइति ॥ अहमर्थाश्रयत्वेन ग्राहकसाक्षिणाबाधान्नाज्ञानं शुद्धचिद्गतमित्यर्थः। धर्मिग्राहकमानस्याप्रमाणस्य भ्रान्तित्वान्नतद्‌बाधः शुद्धचिदज्ञानवादस्य। तथाहि आत्मनि स्थौल्याभावेपि वस्तुतः स्थौल्याश्रयेण देहेनैक्यस्यात्मन्यध्यासाख्यनिमित्तसद्भावमङ्गीकृत्याहं स्थूल इतिि प्रतीतेर्भ्रमत्वमङ्गीकार्यं एवं वस्तुतोहङ्कारस्याज्ञानाश्रयत्वाभावेपि वास्तवतदाश्रयचिदैक्यस्याहङ्कारेऽध्यासादहमज्ञ इति प्रतीतिर्भ्रमरूपैव। यथा वा वस्तुतः केवलायसो दाहकत्वाभावेपि दग्धृत्वस्यायसश्चैकाग्निसम्बन्धेन निमित्तेन अयो दहतीति प्रतीमेर्भ्रान्तित्वं तद्वत् अहमर्थस्यापि वस्तुतोऽज्ञानाश्रयत्वाभावेपि अज्ञानाहङ्कारयोरेकचिदध्यस्तत्वान्निमित्ताद्वा अहमज्ञ इति प्रतीतेर्भ्रातित्वमेवातो न तद्बाध इत्याशङ्क्य निराकरोति ॥ नचेति ॥ ॥ असिद्ध्येति ॥ अहमज्ञ इति धर्मिग्राहकमानाभावे अज्ञानस्य चैतन्याश्रितत्वसिद्धिः तत्सिद्धौ चाहमज्ञ इत्यस्यायो दहतीतिवत् गौणत्वेनाप्युपपन्नस्य चैतन्याश्रिताज्ञानकल्पनायामसाधकत्वसिद्धिरित्यर्थः। किञ्चाहमज्ञ इत्यज्ञानग्राहकमानस्य साक्षिरूपत्वान्न भ्रान्तित्वं युक्तं भ्रान्तेर्दोषजन्यत्वनियमात् नित्यज्ञानस्य साक्षिणस्तदभावेन भ्रान्तित्वायोगादित्याह ॥ दोषेति ॥ तथाचाहमज्ञ इति साक्षिरूपं ज्ञानं न भ्रान्तिः दोषाजन्यत्वाद्व्यतिरेकेण संमतभ्रमवदित्यनुमानमुक्तं भवति। ननु अहमर्थाश्रितत्वेनाज्ञानग्राहकसाक्षिरूपज्ञानं दोषजन्यं बाधयुक्तत्वादित्येवं बाधकेन दोषजन्यत्वस्याप्यनुमानात्स्वरूपासिद्धो हेतुरित्यत आह ॥ बाधकेति ॥ वस्तुतः साक्षिज्ञाने बाधकाभावाद्बाधकाभिमतस्येत्युक्तम्। बाधकज्ञानं हि अज्ञानरूपे धर्मिणि अहमर्थानाश्रितत्वग्राहीति वक्तव्यं तत्र धर्मिज्ञानाभावे तदनुत्पत्तेर्धर्मिज्ञानेन भाव्यं धर्मिग्राहकं च प्रमाणमहमज्ञ इति साक्षिरूपमेव। तेन चाहमाश्रितत्वेनैवाज्ञानं सिद्धमित्येवं बाधकत्वेन त्वदभिमतस्यैव धर्मिग्राहकैतत्प्रमाणबाधितत्वेन धर्मिग्राहकस्यैतस्याहमज्ञ इति प्रमाणस्य बाधकाभावेन दोषजन्यत्वानुमानायोगादभ्रान्तित्वबाधकस्य दोषाजन्यत्वस्य स्वरूपासिद्ध्यभावादित्यर्थः। नन्वहमज्ञ इति धीर्नाज्ञाने साक्षात्सम्बन्धेनाहङ्काराश्रितत्वं विषयीकरोति कुत एतदिति चेत् अहङ्कारभिन्नचैतन्य एवाज्ञानस्य साक्षात्सम्बन्धग्राहकमानबाधितत्वादतो न विरोध इत्यत आह ॥ मिथ्यारूप्येति ॥ यत्र यतस्सम्बन्धो गृह्यते स एव तत्र साक्षात्सम्बन्ध इति नाहङ्कारभिन्ने चैतन्येऽज्ञानस्य साक्षात्सम्बन्धसिद्धिरिति न तद्ग्राहकमानबाध इत्याहुः। अत्र मिथ्यारूप्येति अध्यस्ताज्ञानेति च पदास्वारस्यम्। वस्तुतस्तु दग्धृत्वायसोरेकाग्निसम्बन्धादयो दहतीतिवदत्रापि अज्ञानाहङ्कारयोरेकचिदध्यासादहमज्ञ इति प्रतीतिभ्रान्तिरित्युक्तमित्याह॥ मिथ्येति ॥ दृष्टांते सम्भवति अयो दहतीति प्रतित्यपेक्षया पूर्वं दग्धृत्वायसोरेकाग्निसम्बन्धरूपनिमित्तस्य सिद्धत्वात्। नचैवं प्रकृते सम्भवति यथा इदं रजतमिति ज्ञाने इदमंशः प्रतीयते तथा रूप्येदमंशसम्बन्धोपि प्रतीयते इदमंशः पूर्वसिद्ध एवात्र प्रतीयते नतु रूप्येदमंशसम्बन्धः पूर्वसिद्धः रूप्यस्य मिथ्यात्वेन एतज्ज्ञानात्पूर्वं सम्बन्धस्याऽसत्वात् अतो मिथ्याभूत रूप्यग्राहकेणेदंरजतमिति ज्ञानेनैव सम्बन्धः प्रतीयते एवमहमज्ञ इति भ्रान्तिनिमित्तभूतो योऽहङ्काराज्ञानये रेकचित्सम्बन्धः सः अहमज्ञ इति प्रतीत्यपेक्षया पूर्वं न सिद्धिः। रूप्येदमंशसम्बन्धवत्कल्पितत्वात् अतोहमज्ञ इति प्रतीत्यैव सिद्ध इति वाच्यं अहमर्थस्याहङ्कारचिदुभयसंवलनरूपत्वात् तत्र चाज्ञानसम्बन्धस्य चानयैव भ्रान्त्या प्रतीतेः अतोऽज्ञानाहङ्कारयोरेकचित्सम्बन्धस्यानयैव प्रतीत्या कल्पितत्वान्न तन्निमित्तत्वमित्यर्थः। नन्वहमज्ञ इति प्रत्यक्षेणाहङ्कारस्याज्ञानाश्रयत्वप्रतीतेस्तद्विरोध इत्युक्तम्। अहङ्कारस्याज्ञानकल्पितस्याज्ञानाश्रयत्वेऽन्योन्याश्रयादित्यत आह ॥ अज्ञानेति ॥ अकल्पितोऽज्ञानाकल्पितः तथाच नान्योन्याश्रय इति भावः। अस्तु वाऽज्ञानकल्पितः तथापि नान्योन्याश्रयः अविद्यायां दौर्घट्यस्य भूष्मत्वादित्याह ॥ अविद्यायामिति ॥ श्रुतिविरोधत इत्युक्तहेतुमुपपादयति ॥ किञ्चेति ॥ मौर्ख्यं मूर्खत्वम्। ननु "निरवद्य" इत्यादौ निर्दोषत्वमेवोच्यते नत्वज्ञानराहित्यं अतः कथं श्रुतिविरोध इत्यत आह ॥ नहीति ॥ मोहं भ्रान्तिं श्रुतिविरोधः चिद्रूपस्य ब्रह्मणोऽज्ञानाश्रयत्वाभावप्रतिपादकश्रुतिविरोध इत्यर्थः। येन तद्राहित्यमत्र नोच्यत इति शङ्का स्यात्। अतो निरवद्य इत्यनेनैव मौढ्यापरपर्यायाज्ञत्वरूपदोषाभावोप्युक्त एवेति भावः। किञ्च नित्यमुक्त इत्यनेनापि अज्ञानराहित्यमुच्यते तत्कथमिति चेत् बन्धकीभूताज्ञानाश्रयस्य नित्यमुक्तत्वायो गादेवेत्याह ॥ नापीति ॥ ॥ निषेध इति ॥ मया त्वज्ञानरूपमवद्यमतात्विकमेव ब्रह्म चैतन्यस्याङ्गीक्रियते अतो न श्रुतिविरोध इत्यर्थः॥ तस्येति ॥ तात्विकावद्यस्येत्यर्थः। ततश्चाप्रसक्तप्रतिपत्तिदोष इति भावः ॥ जीवेपीति ॥ ब्रह्मवज्जीवेपि तात्विकाविद्यादेरभावात् कुत इति चेत् मिथ्यात्वांगीकारात्। अतो जीवब्रह्मणोस्तात्विकावद्याभावेन साम्यादिति भावः। मोहशब्दोनाज्ञानपर इत्यंगीकृत्य निरवद्यपदेनैवाज्ञानं निषिद्धमित्युक्तम्। वस्तुतस्तु मोहशब्देनैवाज्ञानस्य निषिद्धत्वान्न चिन्मात्रे तत्सम्भवः। न च पारमार्थिकमोहनिषेधपरा श्रुतिः व्यावहारिको मोहस्त्वस्त्येवेति चेत्तत्राह ॥ मुक्तीति ॥ मोक्षकालीनेत्यर्थः। मोहवच्छोकादिकमकपि जीव इव व्यावहारिकं चिन्मात्रेप्यंगीकार्यं श्रुतौ शोकनिषेधस्य पारमार्थिकशोकादिनिषेधपरत्वसम्भवादिति भावः ॥ तत्कार्येति ॥ अज्ञानकार्यशोकादिपर एव न त्वज्ञानपरः। तथा च न श्रुतौ तन्निषेधलाभ सति न श्रुतिविरोध इत्याशयः ॥ मुख्यार्थेति ॥ अज्ञानरूपमोहशब्दमुख्यार्थेत्यर्थः॥ पृथगिति ॥ तथाच पुनरुक्तिरिति भावः। इयं श्रुतिः अज्ञानाभावप्रतिपादिका श्रुतिः। नतु चिन्मात्रपरेत्यर्थः। तथा चानुस्यूतचिन्मात्रेज्ञानाङ्गीकारे न श्रुतिविरोध इत्याशयः ॥ जीवेपीति ॥ बिम्बितब्रह्मणीत्यर्थः। ननु चिन्मात्रे ज्ञानप्रतिपादकश्रुतेः जीवेऽज्ञानप्रतिपादिकाया ज्ञाज्ञावित्यादिश्रुतेर्गौणार्थत्वं कल्प्यत इत्यत आह ॥ नचेति ॥  
येन जीवाज्ञत्वश्रुतिर्गौणी स्यादिति भावः। जीवस्येति व्यतिरेकदृष्टांतः। भ्रान्त्यैकाधिकरण्याच्चेत्युक्तहेतुमुपपादयति ॥ किञ्च शुक्तीत्यादिना॥ यथा शुक्त्यज्ञानं स्वकार्यभ्रान्तिस्वनिवर्तकज्ञानज्ञानप्रागभावसमानाधिकरणं एवमेवेदमप्यज्ञानं ज्ञात्रात्मनिष्ठं जीवनिष्ठमेव वक्तव्यं नतु ज्ञानमात्राश्रितम् ॥ उक्तंहीति ॥ अज्ञानभ्रान्तिसम्यग्ज्ञानानामेकाश्रयत्वमित्यर्थः। ननु भ्रान्त्यज्ञानयोर्ज्ञात्रात्मनिष्ठत्वेन सामानाधिकरण्यमेव। नच ज्ञानरूपस्य चैतन्यस्य ज्ञातृत्वायोग इति वाच्यम्। बुद्धिगतज्ञातृत्वाध्यासस्य चिन्मात्रे सत्वादित्याशङ्कते ॥ चिन्मात्रेपीति ॥ ॥ तस्येति ॥ ज्ञातृत्वाध्यासस्याविद्याकार्यत्वादित्यर्थः ॥ अन्योन्येति । चिन्मात्रेऽज्ञानसिद्धौ तत्कार्यज्ञातृत्वाध्याससिद्धिः तत्सिद्धौ च ज्ञानाज्ञानयोर्वैयधिकरण्यरूपबाधकपरिहारसिद्ध्या चिन्मात्रेऽज्ञानसिद्धिरित्यन्योन्याश्रय इत्यर्थः ॥ चैतन्य इति ॥ कर्तृत्वभोक्तृत्वयोरैकाधिकरण्यनियमाच्चैतन्ये बुद्धिगतभोक्तृत्वाध्याससिध्यर्थं तत्र बुद्धिगतकर्त्तृत्वस्याप्यध्यासो यथांगीक्रियते तथा ज्ञातृत्वाज्ञानाश्रयत्वयोरपि ऐकाधिकरण्यनियमाच्चैतन्ये बुद्धिगतज्ञातृत्वस्याध्याससिद्ध्यर्थं बुद्धिगतमेवाज्ञानमध्यस्यतामिति बुद्धिहेवाज्ञानाश्रयः स्यादित्यर्थः। यथोक्तं विवरणे अकर्त्तुर्भोगाभावात् भोक्तृत्वाध्यासः कर्त्तृत्वाध्यासमपेक्षत इति ॥ देहादाविति ॥ तथा च तत्राप्यज्ञानाध्यासः स्यादिति भावः। किञ्च चिन्मात्रे ज्ञातृत्वाध्यासोस्तीत्येतदयुक्तमित्याह ॥ बुद्ध्यवच्छिन्नएवेति ॥ जीव एवेत्यर्थः। बुद्ध्यवच्छिन्नचैतन्यस्य ज्ञातृत्वादिति भावः। धर्माणां बुद्धिधर्माणाम्। तयोस्सम्बन्धसद्भावादित्यर्थः। तदभावाज्ज्ञातृत्वाध्यासाभावात्। ननु बुद्धिधर्माणां ज्ञातृत्वादीनां न तदवच्छिन्नचैतन्येऽध्यासः किंतु चैतन्यमात्र एव अतो युक्तं तस्य ज्ञातृत्वमित्यत आह ॥ तेषामिति ॥ जीवेति ॥ आरोपितज्ञातृत्वादिमतः चैतन्यस्यैव त्वन्मते जीव्तवेन तत्राज्ञानाङ्गीकारे जीवाज्ञानमतापत्त्या उभयानुस्यूतचिन्मात्राश्रितत्वमतं त्यक्तं स्यात्तथाचापसिद्धांत इति भावः। नन्वज्ञानं न ज्ञातृनिष्ठं शुक्त्यज्ञानस्य शुक्त्यवच्छिन्नचैतन्यगतत्वेन ज्ञातृनिषअठत्वाभावादित्याशङ्क्य निराकरोति ॥ नचेति ॥ कुतो न चेत्यत उक्तं ॥ अहमिति ॥ यथा ज्ञानेच्छयोर्ज्ञातृस्थत्वमनुभूयते एवं न शुक्तिं जानामीति ज्ञातृस्थत्वस्यैवानुभवादित्यर्थः। संसारतत्वज्ञानाभ्यामज्ञानस्य सामानाधिकरण्यदर्शनाच्चैतन्येऽज्ञानाङ्गीकारे संसारतत्वज्ञाने अपि चैतन्ये स्यातामित्येतदयुक्तं विशेष्यभूतचिन्मात्रस्थमप्यज्ञानं विशिष्टे जीव एव संसारहेतुः तथा विशिष्टो जीवो यस्तस्य या तत्वधीस्तद्विरुद्धं च भवति। न चान्यगताज्ञानस्यान्यत्र संसारहेतुत्वे घटादावपि तद्धेतुत्वापत्तिरित्यतिप्रलंग इति वाच्यम्। विशेष्यविशिष्टभावस्य नियामकत्वादित्याशङ्क्य निराकरोति ॥ नचेति ॥ विशिष्टे ब्रह्मण्यपीति। बिम्बभूत इत्यर्थः। विशिष्टविशेष्यभावरूपस्य संसारनियामकस्य बिम्बे ब्रह्मण्यपीति। बिम्बभूत इत्यर्थः। विशिष्टविशेष्यभावरूपस्य संसारनियामकस्य बिम्बे ब्रह्मण्यपि सत्वादिति भावः। विशेष्यनिष्ठेन कारणेन विशिष्टे कार्यजननेऽतिप्रसङ्गमाह ॥ देहंप्रतीति ॥ अहङ्कारादिसंनिधानयुतो हि देहः तथा च देहं प्रति विशेष्यो योऽहङ्कारस्तस्मिन्कर्त्तृत्वस्य त्वयांगीकारात् अहङ्कारविशिष्टे देहेपि तत्कार्यं भोक्तृत्वं स्यात् अकर्त्तुर्भोगाभावेन भोक्तृत्वे कर्त्तृत्वस्य प्रयोजकत्वात्। अहङ्कारदेहयोर्विशेषणविशेष्यभावस्य नियामकस्य सत्वादित्यर्थः। देहविशिष्टे देहरूपे विशिष्ट इत्यर्थः। विशेष्यस्थाज्ञानस्य विशिष्टे संसारापादकत्वे चिन्मात्रे नित्यमुक्तत्वसद्भावाक्तस्य विशिष्टे संसारविरोधित्वमपि स्यात् त्वदुक्तनियामकस्य सत्वादित्यति प्रसङ्ग इत्याह ॥ विशेष्यस्थेति ॥ एतेनेति ॥ विशेष्यस्थमप्यज्ञानं विशिष्ठजीवएव संसारहेतुः। न चातिप्रसङ्गः। विशेष्यविशिष्टयोरध्यस्तैक्यस्य तन्त्रस्य सत्वादिति यत्तदप्येतेनैव निरस्तम्। विशेषणविशिष्टयोरध्यस्तैक्यरूपस्य संसारप्राप्तिनियामकस्य विशिष्टे बिम्बभूते ब्रह्मण्यसंसारापातादित्यर्थः।

चैतन्यमात्रसम्बन्धिनोप्यज्ञानंस्य विशिष्टे ब्रह्मणि बिम्बे न संसारापादकत्वं किंतु जीव एव उपाधेः प्रतिबिम्बपक्षपातित्वस्वाभाव्यादित्याशङ्क्य निराकरोति ॥ नचेति ॥ किमुपाधेः प्रतिबिम्बपक्षपातित्वस्वाभाव्यकल्पनया चिन्मात्र एव संसारोंगीक्रियतां। ननु तर्हि चैतन्यस्य नित्यमुक्तत्व श्रुतिविरोध इति चेन्न चिन्मात्रेऽज्ञानाङ्गीकारेपि यः सर्वज्ञ इत्यादिश्रुतिविरोधसाम्यात् ततश्चार्थजरतीयप्रक्रियानुपपत्तिरित्याह ॥ श्रुत्यादीति ॥ तथा चोपाधेः प्रतिबिम्बपक्षपातित्वं न सम्भवतीति भावः। इतोपि न सम्भवतीत्याह ॥ प्रतिबंबस्येति ॥ स्यादेवं यदि चिन्मात्रजीवयोर्विशेष्यविशिष्टभावः स्यात् तर्ह्येवास्मान्नियामकादुपाधेः प्रतिबिम्बे जीव एव संसारापादकत्वं स्यात्। न चैवं। जीवेशयोरत्यन्तभेदेन प्रतिबिम्बस्य जीवस्य च्छायादिवद्वस्त्वंरत्वात् पृथक्पदार्थत्वात् विशिष्टविशेष्यभाव एवायुक्तः तथा चोपाधेः प्रतिबिबपक्षपातित्वमयुक्तम्। किञ्च चैतन्यस्य प्रतिबिम्बनं तदैव युक्तं स्यात् यदि तच्चाक्षुषं स्यात् न चैवं अचाक्षुषत्वात् अचाक्षुषस्य गंधरसादेः प्रतिबिम्बनादर्शनात् चाक्षुषस्यैव मुखादेर्लोहितरूपस्य चादर्शे स्फटिके प्रतिबिम्बनदर्शनादित्याह ॥ अचाक्षुषस्येति ॥ नन्वचाक्षुषस्याप्याकाशस्य जले प्रतिबिम्बनं दृष्टमिति चेन्न। तत्र प्रभामंडलस्यैव प्रतिबिम्बनादित्युक्तत्वात् ॥ प्रतिबिबत्व इति ॥ प्रतिबिम्बस्योपाधिपरिणामत्वादिति भावः। अस्मद्रीत्येदं दूषणम्। अज्ञानस्य प्रतिबिम्बनोपाधित्वं च न सम्भवतीत्याह ॥ सूर्यस्येति ॥ लोके यत्प्रतिफलति तत्समानसत्ताकस्यैवोपाधित्वं दृष्टं सूर्यप्रतिफलनोपाधेर्जलस्य सूर्यसमसत्ताकत्वदर्शनात्। ननु न दर्शनमात्रं प्रयोजकमिति चेन्न मरुमरीचिकाजलेषु प्रातिभासिकेषु सूर्यसमसत्ताकत्वाभावेन तत्र प्रतिफलनाभावात् एवं प्रकृतेऽज्ञानस्य चिदसमसत्ताकत्वेन चितं प्रत्युपाधित्वायोगादित्यर्थः। प्रतिबिम्बनोपाधित्वप्रयोजकस्य स्वच्छद्रव्यत्वस्याज्ञानेऽभावेनाज्ञानं न प्रतिबिम्बनोपाधिरित्याह ॥ अस्वच्छेति ॥ अन्यथा पाषाणादावपि प्रतिफलनप्रसङ्गादितिभावः ॥ चिन्मात्रेति ॥ दर्पणाद्युपाधेर्बिम्बाभिमुख्यदर्शनादिह चैतन्याविद्ययोरुभयोरपि सर्वगतत्वेनापरिच्छिन्नतयाऽविद्यायाश्चिन्मात्रं प्रति प्राच्यत्वरूपस्य चितश्चाविद्यां प्रति प्रतीचीनत्वरूपस्य चाभिमुख्यस्याभावाच्च न प्रातीतिकबिम्बनोपाधित्वमविद्याया इत्यर्थः ॥ उपाधेरिति ॥ जलाद्युपाधेर्नाशेन कदमात्मना परिणामे तत्रत्यप्रतिबिम्बापायो दृष्टः एवं जीवरूपप्रतिबिम्बात्मना परिणतस्याज्ञानस्यापरिच्छिन्नाकाशादिपरिणामार्थं सर्वेषामप्यविद्यांशानां विकृतत्वादाकाशाद्यात्मनाऽविद्यापरिणामे जीवख्यप्रतिबिम्बापायापत्त्या न प्रतिबिम्बपक्षपातितावचनं युक्तमित्यर्थः। किं चादावुपाधिर्मुखमात्रं सम्बद्ध्य प्रतिबिम्बं सम्पाद्य तत्पक्षपाती भवतीति वक्तव्यम्। मुखप्रतिमुखानुगतं मुखत्वसामान्यं तार्किकरीत्यास्ति तदतिरिक्तं मुखमात्रं व्यक्त्यन्तरमुपाधियोग्यं अप्रामाणिकमेवं प्रकृतेपीत्याह ॥ मुखेति ॥ दर्पणादिसम्बन्धात्पूर्वकालीनं मुखमात्रं ॥ स्वाश्रय एवेति ॥ अज्ञानं उपाधिविशेषभूतं चिन्मात्र एवेत्यर्थः ॥ बन्धस्येति ॥ सुखदुःखादिरूपबन्धस्येत्यर्थः। बन्धमोक्षयोः सामानाधिकरण्यनियमान् मोक्षस्य चिन्मात्रगतत्वेनाज्ञानकार्यसुखदुःखादिरूपबन्धस्यापि चिन्मात्राश्रितत्वापत्त्या न प्रतिबिम्बपक्षपातित्वमुपाधेरित्यर्थः ॥ व्यक्त्यन्तरेति ॥ जीवब्रह्मानुस्यूतचिन्मात्ररूपव्यक्त्यन्तरेत्यर्थः। ननु चिदाश्रितत्वोक्तिविरोध इत्यत आह ॥ चिदिति ॥ ॥ चित्त्वस्येति ॥ जीवेऽज्ञानाधिकरणत्वसद्भावेपि तत्राज्ञानाधिकरणतावच्छेदकं न जीवत्वं किंतु चित्त्वमेव एवं च चित्त्वाच्छेदेनैव जीवेऽज्ञानाधिकरणत्वसद्भावेपि तत्राज्ञानाधिकरणतावच्छेदकं न जीवत्वं किंतु चित्त्वमेव एवं च चित्त्वावच्छेदेनैव जीवेऽज्ञानमस्तीत्यभिप्रेत्याज्ञानस्य चिदाश्रितत्वोक्तिरित्यर्थः। यथाकथंचिच्चित्त्वावच्छेदेनापि जीव एवाज्ञानमङ्गीकृतं तथा चाज्ञानकल्पितत्वेनाज्ञानसिद्ध्युत्तरकालीनत्वादज्ञानाश्रयत्वायोगः तथात्वेऽन्योन्याश्रयादिकं स्यादिति वक्ष्यत इत्याह ॥ अन्योन्येति ॥ ॥ ब्रह्मणीति ॥ बिम्ब इत्यर्थः। अज्ञानाधिकरणता यत्र नास्ति तत्रापि चित्त्वस्य सत्वेनाधिकवृत्तित्वान्न चित्त्वमज्ञानाधिकरणतावच्छेदकं एवं च चित्त्वावच्छेदेन जीव इव ब्रह्मण्यपि संसारापात इतिभावः। ननु न ब्रह्मण्यपि संसारापातः विशेष्यभूतचिन्मात्राश्रिताज्ञानेन विशिष्टे जीव एव संसारांगीकारात् विशेष्यविशिष्टभावस्य नियामकस्यि सत्त्वादित्यत आह ॥ चिन्मात्रेति ॥ देहं प्रति विशेष्याहङ्कारस्थकर्तृत्वेन देहविशिष्टे भोक्तृत्वापाताच्चेत्यतिप्रसङ्गेन निरस्तमित्याहुः। जीवाश्रितमज्ञानमिति पक्षदूषणावसरे चिन्मात्रस्थाज्ञानेन विशिष्टे संसार इति शङ्काया एवानुदयादिति यत्किञ्चिदेतत्। वस्तुतस्तु यदुक्तं बन्धस्य चिन्मात्राश्रितमोक्षसामानाधिकरण्यनियमादिति तदयुक्तं मोक्षस्य चिन्मात्राश्रितत्वेपि तदाश्रिताज्ञानेन दुःखादिरूपो बन्धो जीवेंगीक्रियते विशेष्यविशिष्टभावस्य नियामकत्वादित्येतदप्येतेनैव निरस्तं ब्रह्मणि बिम्बेपि संसारापातात् त्वदीयनियामकस्य सत्वात् तस्मादुपाधेः प्रतिबंबपक्षपातितानियमोऽयुक्त एवेत्याशयेनाह ॥ चिन्मात्रेपि ॥ ॥ प्रतिबिम्बं प्रतीति ॥ जीवं प्रति प्रतिबिम्बे प्रतीयमानानां सुषुप्त्याद्यनुगतानां तदनुवृत्तानां च धर्माणां प्रतिमुखगतमालिन्यादेर्दर्पणादिनिष्ठत्ववदज्ञाननिष्ठत्वाभावादित्याह ॥ मालिन्यादेरित्यादिना ॥ अविद्यादित्रयं जीवनिष्ठम्। अविद्यायां त्वात्माश्रयान्नयुक्तमिति भावः। किं चोपाधावज्ञाने प्रतीयमानानां च धर्माणां न जीवनिष्ठत्वमित्याह ॥ ज्ञानेति ॥ ज्ञानं च क्रिया च ज्ञानक्रिये तदुभयजन्यसंस्काराणामित्यर्थः। सर्ववस्तूनामपि वासनाः संत्येवेत्यावयोर्मतं अत एवाविद्यासंस्कारात्प्रवृत्तिरित्यादित्वदीयो व्यवहारः। अस्मन्मतेपि "वासनाः सर्ववस्तूना"मिति भगवत्पादोक्तेः। क्रियाजन्यः संस्कारोप्यस्त्येव न ज्ञानजन्य एवेति नियमः इयांस्तु विशेषः। ते संस्कारास्तव मतेऽविद्यानिष्ठा अस्मन्मते तु अनादिमनोनिष्ठा इति। यथोक्तं "अनादिमनोगता" इति। अन्ये त्विमं सिद्धांतमजानानाः ज्ञानरूपा या क्रिया धात्वर्थरूपा तज्जन्यसंस्काराणां भावनारूपसंस्काराणामिति व्याचक्षते। अप्रतीतौ निमित्तं नित्यातींद्रियाणामिति। आत्मनि प्रतिबिम्बे जीवे। नन्वज्ञानस्य जीवे यावत्स्वनिष्ठधर्मप्रतिभासकत्वाभावेपि स्वनिष्ठो यो भावरूपोधर्मस्तत्प्रतिभासकत्वं जीवेस्तीति तत्राह ॥ अविद्येति ॥ बन्धिका बन्धकारणीभूता। भावव्युत्पत्त्या बन्धो नतु कर्मव्युत्पत्त्या बद्ध्येत्यर्थः। तथा चाविद्याया बन्धकारणीभूताया अस्तमयो मोक्षः साऽविद्या संसारः बन्ध इत्युच्यत इत्यर्थो द्रष्टव्यः ॥ विच्छेदादेरिति ॥ जीवब्रह्मणोरज्ञानोपाधिना बिम्बप्रतिबिम्बभाव इति केषांचित्पक्षः। घटाद्युपाधिना महाकाशस्य घटावच्छिन्नाकाशस्य च विच्छेदो भवति न बिम्बप्रतिबिम्बभावः एवं जीवेश्वरयोरज्ञानोपाधिना विच्छेदमात्रं जायत इत्यन्येषां पक्षः। तत्र घटाद्युपाधिकार्यभूतो यो विच्छेदो विभागः स महाकाशैकदेशे घटावच्छिन्ने प्रतिबिम्बस्थानीय एव नास्ति किं नाम बिम्बस्थानीये महाकाशेप्यस्ति विच्छेदस्य द्विष्ठत्वात् अत आदिपदेन बिम्बप्रतिबिम्बभावग्रहणं ततश्चोपाधिकार्यप्रतिभासो न प्रतिबिम्ब एव किं नाम बिम्बे च बिम्बत्वादेः सर्वज्ञत्वादेश्चोपाधिभूताज्ञानकार्यत्वात्। अत उपाधिकार्यस्योभयत्रापि दर्शनात् नोपाधेः प्रतिबिम्बपक्षपातित्वमिति भावः। उपाधिना स्वकार्यं प्रतिबिम्ब एवावभास्यत इत्यंगीकारे बाधकमाह ॥ मुखेति ॥ उभयानुस्यूतमुखमात्रस्याबिम्बनात् आदिपदेन प्रतिबिंनस्येत्यर्थः ॥ ब्रह्मेति ॥ बिम्बभूतेत्यर्थः ॥ अनौपाधिकत्वेति ॥ उपाधिकार्यत्वानङ्गीकारेण स्वाभाविकत्वोपपादनादित्यर्थः। ननु दर्पणाद्युपाधेः प्रतिबिम्बस्थौल्यादिरूपकार्यप्रतिभासकत्वं दृष्टमिति चेन्न। प्रकृते तत्साम्याभावादित्याह ॥ प्रतिमुखेति ॥ तथाच यदुपाधिकार्यं विच्छेदादि न तत्प्रतिबिम्बमात्रे यश्च प्रतिबिम्बमात्रगतः संसारस्तस्यानादित्वेन नोपाधिकार्यत्वं तथात्वे संसारस्य सादित्वापातादिति भावः।  
॥ दर्पणघटादाविति ॥ प्रतिबिम्बत्वोपाधौ विच्छेदोपाधौ वा दर्पणे विच्छेदमात्रोपाधिभूते घटादौ च स्वकार्यं यन्मालिन्यविच्छेदादिरूपं तन्निष्ठो यो धर्मस्तत्प्रतिभासकं नास्ति। बिम्बभूते घटाकाशे च दर्पणाद्युपाधिना स्वकार्यनिष्ठधर्माप्रतिभासनेपीत्यर्थः। अज्ञानवद्बुद्धिरप्युपाधिः सोपाधिभूताबुद्धिश्चिन्मात्रसम्बन्धिनी सती बिम्बप्रतिबंबभावं सम्पाद्य प्रतिबिम्बपक्षपातिनी भवतीति केषांचिन्मतं तद्दूषयति ॥ एवमिति ॥ तन्मते उपाधिर्द्विविधः प्रतिबिम्बपक्षपाती तदपक्षपातीचेति। तत्राद्यो दर्पणाद्युपाधिः द्वितीयस्तु जपाकुसुमादिः स्फटिके लौहित्यं प्रदर्शयति तत्र स्फटिको न जपाकुसुमप्रतिबिम्बः एवं बुद्धिरूपोपाधिर्न प्रतिबिम्बपक्षपातीति त्वदाचार्यैः स्वीकृतत्वेन तव तद्विरोधादित्याशयेनाह ॥ तस्येति ॥ यथोक्तं प्रतिमुखपक्ष्यादर्शं प्रतिबिम्बपक्षयातिनी बुद्धिरिति । तदन्यस्य जीवस्य मोक्षेति हेतुगर्भं। मोक्षसमानाधिकरण एव हि बन्धः मोक्षश्चचिन्मात्रान्वयी मिथ्याभूते तदभावात् अतो बन्धोपि चिन्मात्रान्ययीत्यर्थः। ननु चिन्मात्रस्य संसारांगीकारे नित्यमुक्तत्वश्रुतिविरोध इत्यत आह ॥ नित्येति ॥ बिम्बं मुखं ॥ घटेति ॥ अवच्छेदपक्षे घटोपाधिकं यत्परिच्छिन्नत्वं तत् अवच्छिन्नाकाश एव दृष्टं नाकाशमात्रे महाकाश इति यावत्। तथा बिम्बप्रतिबंबभावपक्षे दर्पणोपाधिकं मालिन्यं प्रतिबिम्ब एव नानुस्यूमुखमात्रे एवमज्ञानरूपोपाधिकृतः संसारः प्रतिबिम्ब एव युक्तो नानुस्यूतचिन्मात्र इत्यर्थः ॥ अभावेनेति ॥ चिन्मात्र एव संसारांगीकारादिति भावः । तार्किकमत इति ॥ यथा तार्किकमते व्याप्तोप्यात्मा न घटाद्यवच्छिन्नो दुःखाद्याधारः किंतु देहावच्छिन्न एव तत्र दुःखाद्याधारतावच्छेदकं देहादिरिति यावत् एवं चिन्मात्रेऽज्ञानमिति मतेपि अपरिच्छिन्ने चिन्मात्रे संसाराश्रयता जीवे नावच्छिद्यते संसाराश्रयतावच्छेदकं जीवत्वमेव न ब्रह्मत्वमित्याशयेन जीवे संसारश्रुतिर्ब्रह्मणि चासंसार श्रुतिरुपपद्यत इत्यर्थः ॥ त्वन्मत इति ॥ यथा तार्किकमते दुःखाद्यधिकरणतावच्छेदकं देहादिरिति दुःखादिकं न देहादौ किंतु तदवच्छिन्न एव एवं जीवत्वावच्छेदेन चिन्मात्रे दुःखान्वयोक्तौ संसाराद्यनर्थो न जीवे किंतु तदवच्छिन्नचैतन्य एवेति चित एवान्वयेन स्वरूपस्यैव दूषितत्वात्तद्भावरूपाया मुक्तेरपुरुषार्थत्वं स्यादित्यर्थः। ननु न नित्यमुक्तत्वश्रुतेर्निर्विषयत्वम्। बिम्बस्थानीयब्रह्मपरत्वस्योक्तत्वादिति चेत्तत्राह ॥ नहीति ॥ बिम्बभूतब्रह्माख्यो यः कल्पितो विशिष्टः शबलः तद्विषया न भवति। यथात्वे तस्य कल्पितत्वेन ज्ञाननिवर्त्यत्वनियमात्तन्नाशे निर्विषयत्वापत्तिर्दुवरित्यर्थः ॥ नापीति ॥ बिम्बप्रतिबिम्बानुस्यूतं चिन्मात्रमित्यादिप्रक्रिया नाङ्गीकृतेत्यर्थः। पक्षद्वयानङ्गीकारे कः पक्षोंगीकृत इति पृच्छति ॥ किंत्विति ॥ उत्तरमाह ॥ अविद्ययेति ॥ ॥ राजसूनोरिति ॥ व्याधगेहे संवर्धितस्य कस्यचिद्राजसूनोः त्वं राजसूनुरसि न व्याध इति केनचिदाप्तेनोक्ते पश्चात्तद्वाक्येनाहं राजसूनुस्समीति
स्वरूपस्य स्मृतिप्राप्तौ अनुभवे सतीति यावत् व्याधभावो निवर्त्तते एवमज्ञस्य जीवभावेनाज्ञत्वं प्राप्तस्य ब्रह्मणस्तत्वमस्यादिवाक्यतः स्वस्वरूपज्ञाने जाते जीवभावो निवर्तत इति सुरेश्वरीयबृहदारण्यकवार्त्तिकार्थः। भाष्यं शांकरीयम्। ननु ब्रह्मण एवं जीवत्वे संसारास्पृष्टचैतन्याभावप्राप्त्या नित्यमुक्तत्वश्रुतिविरोध इत्यत आह ॥ नहीति ॥ ॥ तत्रैवेति ॥ जीवभावं प्राप्त एव ब्रह्मणि संसारः कदापि नास्ति किंत्वाविद्यक एवेत्यभिप्रायेत्यर्थः। कल्पितोपि यादृशोऽनर्थ रूप इत्यन्वयः ॥ सदेति ॥ सर्वदा तादृशबन्धाभावस्यैव नित्यमुक्तत्वश्रुत्यर्थत्वादिति भावः॥ अन्यथेति ॥ संसारवत्यपि नित्यमुक्तत्वश्रुतेरुपपत्तौ तन्न्यायेन शोकाभावश्रुतेरपि शोकवत्येव तात्विकशोकाभावप्रतिपादनपरत्वेनोपपत्तेर्नततश्रुतिबलान्मुक्तौ शोकाभावश्रुतिरित्यर्थः। ननु जीवादन्यस्य चेतनस्याभावेपि न सार्वज्ञश्रुतेर्निर्विषयत्वं जीवविषयकत्वस्यैवोपपत्तेरित्यत उक्तमसर्वज्ञत्वेनानुभवसिद्धत्वादिति। तथाच ब्रह्मैव स्वाविद्यया संसरतीति पक्षे जीवातिरिक्तस्य बिम्बस्थानीयस्य ब्रह्मणोभावाज्जीवस्य चासर्वज्ञत्वेनानुभूयमानत्वात् सर्वज्ञत्वस्येवासर्वत्वस्यापि कल्पितत्वाकल्पितत्वाभ्यामपि व्यवस्थाया असम्भवादित्यर्थः ॥ ब्रह्मभावेति ॥ कल्पितेनापि संसारेणास्पृष्टचैतन्यस्याभावेपि संसारिप्राप्तिरेव मुक्तिरित्यापातेनेत्यर्थः। ननु बहुजीववादेपि बद्धमुक्तव्यवस्थायाः सत्वेन तत्रैतद्दूषणप्रप्राप्त्वापि नैकजीववादेऽयं दोष इत्यत आह ॥ एकजीवेति ॥ ब्रह्मैव स्वाविद्यया एकजीवभावं प्राप्तं यदा तदा तस्मिन्पक्षे जीवातिरिक्तचैतन्यस्यैवाभावादित्यर्थः ॥ तयोरिति ॥ जीवब्रह्मणोरित्यर्थः । एकजीववाद इति वर्तते। अद्वैतवादेपि व्यावहारिकभेदेन जीवान्यचैतन्यस्य सत्वे द्वासुपर्णेत्यादिभेदप्रतिपादक श्रुत्यादीनां तद्विषयत्वेनाविरोधः स्यादित्यर्थः। त्वन्मतेपि व्यावहारिकोपि भेदो नास्तीति भेदश्रुत्यादिविरोधः स्यादित्यर्थः ॥ नेतरेतत्रेति ॥ बिम्बप्रतिबिम्बयोरभेदेपि बिम्बेऽवदातत्वं प्रतिमुखे श्यामत्वं तु मुख इत्येवं अन्योन्यस्मिन्नावतिष्ठेते किं नामावदातत्वं मुखे श्यामत्वं प्रतिमुख इत्येवं नियते एव व्यावहारिकभेदात् एवं तत्वज्ञानसंसारावपि नियतावेवेत्यर्थः।

  "उपाधिभेदाद्धटत इति चेत्स स्वभावतः।  
   अज्ञानतो वा द्वैतस्य सत्यता स्वत एव चेत्।  
  अनवस्थितिरज्ञानहेतौ वान्योन्यसिद्धिता।  
  चक्रकापत्तिरथवे" इति।

उपाधिखंडन वाक्यं हृदि निधायाह ॥ किञ्चेति ॥ ननिवर्त्तेतेति ॥ स्वाभाविकत्वेन सत्यत्वप्राप्त्या सत्यस्य चानिवृत्तिरिति तेनाङ्गीकृतत्वादित्यर्थः ॥ औपाधिकत्वे॥ अज्ञानस्येति शेषः। अज्ञानस्योपाधिकल्पितत्व इत्यर्थः।

  ॥ अज्ञानस्यविवरणोक्तचिन्मात्राश्रितत्वभंगविवरणम् ॥  
\</1-2-28\>

\<1-2-29\>  
   न्यायामृतप्रकाशः

 सर्वज्ञत्वात् "यस्सर्वज्ञ" इत्यादौ सर्वज्ञत्वेन प्रतिपादितत्वादित्यर्थः। ननु मया ज्ञानरूपत्वाङ्गीकारान्नसर्वज्ञातृत्वरूपं सार्वज्ञमङ्गीकृतमित्यत उक्तं चिन्मात्रत्वेपीति। त्वया तथांगीकारेपि श्रुत्याद्यनुसारेण सार्वज्ञमङ्गीकार्यमिति भावः। "अज्ञताऽखिलसंवेत्तुर्घटते न कुतश्चने"ति भगवत्पादीयोक्तिं, तता "ननु सर्वज्ञस्याज्ञानं न घटत इत्यत्र नान्वयदृष्टांतः परमात्मानं विनाऽन्यस्य सर्वज्ञस्याभावात् नापि व्यतिरेकदृष्टांतः अज्ञानाश्रयस्यान्यस्य परेणानभ्युपगमात्तत्कथमेतदिति। मैवम्। यो यत्र ज्ञानवान्नासौ तत्राज्ञानवानिति सामान्यव्याप्तेरविरोधादि"ति टीकाकारीयोपपादनं च हृदि निधाय सङ्गृह्णाति ॥ सर्वंहीति ॥ ननु बिम्बभूतं ब्रह्मसर्वज्ञं तच्च नाज्ञानाश्रय इत्याशङ्कते ॥ सविशेषमेवेति ॥ विशिष्टं शबलमित्यर्थः ॥ तुरीयमिति ॥ जाग्रदाद्यवस्थातीतं शुद्धं तुरीयमिति तदर्थः ॥ तत् श्रुतेरिति ॥ सार्वज्ञश्रुतेरित्यर्थः ॥ भ्रान्त्येति ॥ सर्वविषयकं भ्रमरूपमेवेति तदर्थः। सर्वविषयकज्ञानस्य भ्रान्तिरूपत्वे प्रमणतः सर्वज्ञत्वे वाऽविद्यासिद्धिमुपपादयति ॥ असङ्गेति ॥ प्रमाणतः स्वरूपप्रज्ञया वा सर्वज्ञत्वमविद्यासम्बन्धसाक्षेपमित्यत्र संमतिमाह ॥ उक्तंहीति ॥ एवं च ब्रह्म नाज्ञानाश्रयः सर्वज्ञत्वादित्यनुमाने विरुद्धता स्यात् सर्वज्ञत्वस्याज्ञानसापेक्षत्वादित्युक्तं भवति ॥ तुरीयेपीति ॥ तथाच तत्र श्रुतं सार्वज्ञं नाविद्यासापेक्षमित्यर्थः। सर्वज्ञत्वमङ्गीकृत्याविद्यांगीकारे विरोधश्चेत्याह ॥ एकाश्रयेति ॥ किञ्च विकल्पितपक्षत्रयमध्ये स्वभावसिद्धप्रज्ञयैव सार्वज्ञमित्यंगीकुर्मः। नचासङ्गाया ज्ञप्तेर्नविषयेण स्वतः सम्बन्ध इत्यविद्यासिद्धिरिति वाच्यम्। असङ्गाया अपि स्वरूपज्ञप्तेः स्वतस्तावत्कालसम्बन्धोस्तीत्यंगीकार्यं अन्यथाऽसत्वापत्तेः तथा स्वतः सर्वदेशसम्बन्धोप्यंगीकार्यः अन्यथा सर्वगतत्वाभावापत्तेः तद्वद्विषयैरपि स्वत एव सम्बन्धोपपत्तेः। यथा वा असङ्गाया अपि स्वरूपज्ञप्तेरविद्ययैव सम्बन्धोंगीकृतः नह्यविद्यासम्बन्धघटकाविद्यांतरमस्ति। स्वनिर्वाहकत्वकल्पनं तु स्वरूपसिध्युत्तरकालीनं तस्यैवेदानीं संदिह्यमानत्वात् अतस्तद्वदन्येनापि सम्बन्धोपपत्तेर्न सर्वज्ञत्वस्याज्ञानापेक्षेति न विरुद्धत्वमित्याशयेनाह ॥ स्वरूपज्ञप्तेरिति ॥ ननु तर्ह्यसङ्गत्वश्रुतिविरोध इत्यत आह ॥ असङ्गत्वेति ॥ उक्तेति ॥ तत्कृतलेपाभावपरतयेत्यर्थः। ज्ञातृत्वं सर्वज्ञत्वं ॥ निरस्ता इति ॥ सर्वं हि यो विजानाति इत्यनुमानविरोधादित्यर्थः। इदं सर्वं भगवत्पादोक्तस्योपपादनं नोत्प्रेक्षितमिति ज्ञापयति ॥ तदुक्तमिति ॥ ॥ सर्वज्ञस्याज्ञानाश्रयत्वभंगविवरणम्॥

\</1-2-29\>

\<1-2-30\>  
   न्यायामृतप्रकाशः

 ननु सर्वज्ञस्य मायापि न सम्भवतीति चेत्तत्राह ॥ तस्या इति ॥ ॥ लीलोपकरणत्वेन ॥ लीलासाधनत्वेन । आवरकत्वाभावादित्यर्थः। अदोषत्वात् सार्वज्ञाद्यविघातित्वादित्यर्थः ॥ अविद्यमानप्रदर्शनशक्तिरिति ॥ अविद्यमानप्रदर्शनेन परव्यामोहनशक्तिरित्यर्थः ॥ सामान्येति ॥ अज्ञानस्वरूपस्यैवाभाव इत्यर्थः। तस्मिन् लीलोपकरणे वस्तुनीत्यर्थः। माया नाज्ञानविशेष एव। ऐंद्रजालिकः पुमान मायया सर्पादिकं प्रदर्शयतीति तावद्व्यवहारोस्ति स न स्यात् कुत इत्यत आह ॥ नहीति ॥ कस्यचिद्वस्तुनः। व्यामोहक ईश्वरो व्यामोहनीयं पश्यति न वा आद्येपि व्यामोहनीयजीवस्याकल्पितत्वाभावेन कल्पितत्वे वाच्ये तान्कल्पितान् जीवान् किं स्वरूपेणि पश्यति कल्पितत्वेन वा। व्यामोहनीयं न पश्यतीति पक्षेत्वाह ॥ व्यामोहनीयेति ॥ व्यामोहनक्रियायाः कर्मकारकापेक्षत्वात् परस्मिन्नस्यथाबुद्धिजननरूपव्यामोहनस्य व्यामोहनीयदर्शनापेक्षत्वादित्यर्थः। आद्येपि प्रथमपक्षे आह ॥ कल्पितेति ॥ कल्पितानां दर्शनस्य भ्रान्तिं विनाऽयोगात् भ्रान्तिरङ्गीकार्या तस्याश्चाविद्याकार्यत्वादविद्याप्यंगीकार्या स्यात् तथाच मा भूद्ब्रह्मण्यविद्येत्युक्तत्वेन स्ववचनविरोधापातादिति भावः। आद्ये द्वितीयपक्षे त्वाह ॥ कल्पितत्वेनेति ॥ ॥ तद्व्यामोहनेति ॥ एते मत्कल्पिता इति जानन्नेव पुनस्तद्व्यामोहने प्रवर्तत इत्येतददृष्टचरम्। नहि स्वाप्नः पुरुषः कल्पित इति जाग्रदवस्थायां जानन् पुनस्तद्व्यामोहनाय प्रवर्तते नवा रज्जौ सर्वः कल्पित इति जानन् तद्बाधनायोद्यतदण्डो दृश्यत इति भावः। व्यामोहनाय कल्पितत्वेन दर्शनाङ्गीकारेपि पुनरविद्यांगीकारप्राप्त्या माभूद्ब्रह्मणीति स्ववचनविरोध एवेत्याशयेनाह ॥ तस्यापीति ॥ अंगुल्यवष्टंभादिना कल्पित एव द्वितीयश्चंद्रो भासत इत्येवं कल्पितत्वेन द्वितीयचंद्रदर्शनमपि अविद्यामूलकमेव सोपाधिकभ्रमत्वेन भ्रमस्याज्ञानकार्यताया अंगीकार्यत्वात् तथेहापीत्यर्थः ॥ तस्याःशक्तेरिति ॥ अविद्यमानप्रदर्शनेन परव्यामोहनशक्तेरित्यर्थः। सा शक्तिः किं सती कल्पिता वा आद्ये आह ॥ सत्वहति ॥ द्वितीयेपि किं जीवकल्पिता उत ब्रह्मकल्पिता नाद्य इत्याह ॥ जीवेति ॥ ॥ तदिति ॥ कल्पितत्वे जीवव्यामोहकत्वेत्यर्थः। ऐंद्रजालिकपुरुषकल्पितमायायाः स्वाश्रयमायाविव्यामोहकत्वादर्शनादत्रापि तस्याः शक्तेर्जीवव्यामोहकत्वस्यैवायोगादिति भावः। न द्वितीय इत्याह ॥ ब्रह्मेति ॥ ॥ तस्येति ॥ कल्पनाया अज्ञानकार्यत्वात् ब्रह्मकल्पितत्वांगीकारे तस्याज्ञानप्राप्त्या पुनः स्ववचनविरोध एवेति भावः ॥ परोक्तब्रह्ममायित्वभंगविवरणम् ॥

\</1-2-30\>

\<1-2-31\>  
   न्यायामृतप्रकाशः

 जीवशब्देन चिन्मात्रं विवक्षितं भेदविशिष्टे वा नाद्य इत्याह ॥ जीवशब्देनेति ॥ ॥ उक्तदोषादिति ॥ श्रुत्यादौ तस्य सर्वज्ञत्वेन प्रतीतत्वादिति भावः। न द्वितीय इत्याह ॥ अविद्ययेत्यादिना ॥ कल्पितभेदस्य कल्पितभेदविशिष्टस्य ॥ अन्योन्येति ॥ अविद्यासिद्धौ तववच्छिन्नतया तत्प्रतिबिम्बततया वा कल्पितभेदस्य जीवस्य सिद्धिस्तत्सिद्धौ च तदाश्रिततयाऽविद्यासिद्धिरित्यन्योन्याश्रयादित्यर्थः॥ तद्वदिहेति ॥ तत्र व्यक्तिभेदान्नान्योन्याश्रयः। अत्र त्वज्ञानव्यक्तेर्जीवव्यक्तेश्चैकत्वादन्योन्याश्रयः स्यादेवेत्यर्थः। ननु बीजांकुरादिस्थलेपि न व्यक्तिभेदः तत्तद्बीजव्यक्तयस्तत्तदंकुरव्यक्तयश्च संताननिरूपकाः बीजपरंपरा अंकुरपरंपरा च संतानः तथा च संतानिव्यक्तिभेदादन्योन्याश्रयाभावेपि संतानद्वयविवक्षयान्योन्याश्रयोस्त्येवेत्यत आह ॥ संतानीति ॥ नह्वेवं प्रकृत इति भावः। आकाशे महाकाशे। महाकाशमुपलक्ष्यकाकवद्व्यावर्तयित्वा ॥ तेनेति ॥ पाश्चात्यः घटावच्छिन्नाकाश इत्युच्यत इत्यर्थः। तत्र संमतिमाह ॥ स्वेनेति ॥ महाव्योम्नि स्वेन कल्पिते देशे एकदेशे घटादिकं सम्बद्धं। ननु जीवसिद्धावविद्यासिद्धिरिति नाङ्गीकृतमित्यत उक्तं निराश्रयेति। घटाकाशसिद्धिं विनापि घटासिद्धिवत् जीवसिद्धिं विनाऽविद्यासिद्धेरभावादित्यर्थः। दृष्टांतोप्यसम्प्रतिपन्न इत्याह ॥ त्वन्मत इति ॥ अनित्यद्रव्यं च भावत्वे सत्यात्मसम्भूतत्वेन सिद्धमिति ध्येयम्। तथा च निरंशेप्याकाश इत्युक्तमसदिति भावः। स्वतः घटादिसम्बन्धं विना। जीवस्त्वज्ञानसम्बन्धं विना न सिद्ध इति भावः। अयं अन्योन्याश्रयः। कारिकां व्याचष्टे ॥ अज्ञानेति ॥ । न हीति ॥ किञ्चुदुपकाराभावे तदधीनताया एव मृषात्वादिति भावः ॥ द्रव्यत्वेति ॥ द्रव्यत्वस्य जातित्वेनानादित्वेपि गुणवत्वरूपव्यंजकप्रयुक्तमित्युच्यते तार्किकमते एवं जीवत्वमज्ञानप्रयुक्तमित्यर्थः। तस्यैव प्रयुक्त्यादेरेव। किं च विषमोयं दृष्टांत इत्याह ॥ द्रव्यत्वादाविति ॥ ॥ न त्विति ॥ यद्यपि गुणवत्त्वमपि द्रव्यत्वाधीनमेव तथापि द्रव्यत्वस्य जातिरूपत्वेनाखंडत्वात्तत्र व्यंजकं गुणवत्त्वं गुणवत्त्वस्योपाधित्वेन तत्राखंडजातेरभावात्तदव्यंजकं द्रव्यत्वमिति तार्किकसिद्धांत इत्यवधेयम्। तथा च तत्र नान्योन्यप्रयुक्तत्वमिति भावः। नन्वेवं प्रकृतेपि जीवत्वमेवाज्ञानप्रयुक्तं नाज्ञानं जीवत्वप्रयुक्तमिति नान्योन्याश्रय इत्यत आह ॥ इह त्विति ॥ विभागस्येति ॥ विच्छेदपक्षाभिप्रायेणेदं। अविद्या आदौ निरंशचैतन्यं सम्बन्ध विभागं सम्पाद्य जीवत्वं सम्पादयतीत्यंगीकारात् ॥ अन्योन्यारोहणादिकमिति ॥ एकदैवेति शेषः। अन्यथा कालभेदेनेष्टापत्तिः स्यादिति ध्येयम्। ननु प्रमेयत्वाभिधेयत्वयोरन्योन्यवृत्तित्वेपि नान्योन्याश्रय एवमिहापीत्यत आह ॥ न चेति ॥ न हीत्यर्थः। येनादोषः स्यादिति भावः ॥ अन्यथेति ॥ अन्योन्यापेक्षाया अप्रमितत्वेप्यदोषत्वांगीकार इत्यर्थः। अन्योन्याश्रयपरिहाराय जीवत्वप्रयोजकमज्ञानं जीवाश्रिताज्ञानकल्पितं चेच्चक्रकम्। अज्ञानसिद्धौ जीवसिद्धिस्तत्सिद्धौ तदाश्रिताज्ञानसिद्धिः तत्सिद्धौ चाज्ञानसिद्धिरिति। अज्ञानान्तरकल्पने त्वनवस्थेत्यर्थः। अनवस्थापरिहारमाशङ्क्य निराकरोति ॥ न चेति ॥ सिद्धविषयेति ॥ अनन्यथासिद्धवस्तुविषयेत्यर्थः। ननु ब्रह्माभिन्ने जीवेऽहमज्ञ इत्यनन्यथासिद्धाज्ञानप्रतीत्यन्यथानुपपत्तेरियं परंपरांगीकार्योति तत्राह ॥ अहमज्ञ इतीति ॥ किं चाज्ञानस्य न जीवाश्रितत्वं युक्तमित्याशयेनाह ॥ किं चेति ॥ ॥ जीवेश्वराभ्यामिति ॥ जीवस्य जीवेन ईश्वरस्य चेश्वरेण कल्पितत्व इत्यर्थः ॥ ब्रह्मजीवेति ॥ जीवेश्वरयोरिति वर्तते। जीवस्य ब्रह्मकल्पितत्वे ब्रह्मणो जीवकल्पितत्व इत्यर्थः ॥ तत्कल्पकस्येति ॥ कल्पनाया अज्ञानकार्यत्वादिति भावः। दौर्घट्यं अन्योन्याश्रयादिदूषणजातेन दुर्घटत्वम्। तत्रेत्यतः पूर्वं तथात्व इति शेषः। तत्र दुर्घटाविद्यायाम् ॥ अयोगादिति ॥ तथात्वे सुघटत्वापत्त्या दुर्घटत्वाभावादिति भावः ॥ निराश्रयत्वेति ॥ दौर्घट्यस्य भूषणत्वादिति भावः ॥ प्रतीतीति ॥ अस्यास्मिन्नज्ञानमिति प्रतीत्यनुसारेणाश्रयविषयाद्यंगीकारे इत्यर्थः ॥ अहमर्थेति ॥ तथा च जीवाश्रितत्वं त्याज्यं अहमर्थाश्रितत्वानुभवादिति भावः ॥ जडेति ॥ आवरणकृत्याभावेन जडविषयकाज्ञानानङ्गीकारवादोपि त्याज्यः। घटं न जानामीत्यनुभवादित्यर्थः। अविद्याया दुर्घटत्वस्य भूषणत्वांगीकारे दूषणान्तरमाह ॥ अनादित्वेति ॥ अविद्यापा अविद्यातिरिक्तकल्पतत्वांगीकारेऽन्योन्याश्रयानवस्थादिदोषेणानुपपन्नत्वेऽभिहितेऽनादित्वान्न दोष इत्येवं तत्रानुपपत्तिपरिहारः क्रियमाणोनुपपन्नः स्यात् अनुपपत्त्यादौ दौर्घट्यस्य भूषणत्वात् अनुपपत्तिपरिहारे च सुघटत्वापातादति भावः ॥ प्रकृतीत्यादि ॥ अयमर्थः- सांख्येन सदेव सोम्येत्यादिवाक्ये प्रकृतिरेव जगदुदयादिकारणत्वेन प्रतिपाद्येत्यभिहिते "ईक्षतेर्नाशब्द"मिति त्वया दूषिते सति सांख्यस्योत्तरापरिस्फूर्तौ अस्मान्प्रति त्वद्वत् त्वां प्रति तेनापि प्रकृतेर्दौर्घट्य भूषणमिति सुवचत्वेन तव तन्मतनिरासायोगात्। तथा बौद्धेनापि संवृतेरेव जगत्कारणत्वेऽभिहिते त्वद्दूषणेन संवृतावनुपपन्नायां सत्यां तस्योत्तरास्फूर्तौ दौर्घट्यं भूषणमित्युक्त्वा सोपि कृती स्यात्। अतस्तव तन्निरासायोगादिति। विश्रान्ति रुपशमः। तमसि अज्ञानविषये। तदेव विशदयति ॥ नेति ॥ तथा चाज्ञानविषयकप्रश्नाभावे अज्ञानदौर्घट्यमेव हेतुरिति भावः। एतेनेत्युक्तमेव विशदयति ॥ न हीति । अज्ञमज्ञानवंतं प्रति अप्रश्नः अज्ञानस्य दुर्घटत्वान्न भवति किंतु ज्ञातुरेव तद्वक्तृत्वात् वक्तुरेव प्रष्टव्यत्वात्। अज्ञस्य च ज्ञातृत्वाभावेन वक्तृत्वायोगादेव न तं प्रतिपश्न इत्यर्थः। ननु अज्ञानस्य दुर्घटत्वेन प्रश्नाभावे किं बाधकमित्यत आह ॥ ज्ञानमिति ॥ ज्ञानाज्ञानयोरभेदे केनचिदुक्ते ज्ञानाज्ञानयोः कथमभेदो, विरोधादिति तं प्रति विरोधोद्भावनं न स्यात्। दुर्घटत्वेनाज्ञानस्य प्रश्नाविषयत्वादिति भावः। ननु तर्ह्यज्ञं प्रत्यप्रश्नोऽज्ञानस्य दौर्घट्यान्न भवतीति चेत्तर्हि किं निमित्त इति पृच्छति ॥ किंत्विति ॥ उत्तरमाह ॥ ज्ञातुरेवेति ॥ वक्तुरेव च प्रष्टव्यत्वादज्ञस्य च ज्ञातृत्वाभावेनावक्तृत्वान्न तं प्रत्यप्रश्न इति भावः। अज्ञानस्य वाचस्पत्युक्तजीवाश्रितत्वभंगविवरणम्।

\</1-2-31\>

\<1-2-32\>  
   न्यायामृतप्रकाशः

 चिन्मात्रमेवेति ॥ "आश्रयत्वविषयत्वभागीनी निर्विशेषचितिरेव केवले"त्युक्तेरिति भावः। ननु तस्याज्ञानकल्पितत्वेनान्योन्याश्रयान्नाज्ञानाश्रयत्वमिति शङ्काभासं निराकरोति ॥ तस्येति ॥ नन्वज्ञानस्यावरणत्वेनावरणभूताज्ञानकृत्यस्य चिन्मात्रेऽभावेन किमर्थमज्ञानस्य तद्विषयत्वमङ्गीकार्यमित्यत आह ॥ स्वप्रकाशेति ॥ ॥ आवरणकृत्येति ॥ आव्रियतेऽनेनेति करणव्युत्पत्त्याऽज्ञानमावरणशब्देन ग्राह्यम्। तत्कृत्यं आवृत्तिः। तथा चाज्ञानरूपावरणस्य यत्कृत्यं प्राप्तप्रकाशप्रतिबन्धरूपावृतिस्तत्सद्भावादित्यर्थः। ननु जीवो जडं वाऽज्ञानविषयः किं न स्यादित्यत आह ॥ न त्वन्यदिति ॥ तथा चाज्ञानसिद्धौ तत्कल्पितजीवसिद्धिः तत्सिद्धौ च तद्विषयकाज्ञानसिद्धिरित्यन्योन्याश्रयः स्यादिति भावः। जडविषयकाज्ञानानङ्गीकार एव हेत्वंतरमाह ॥ जडत्वेनेति ॥ अप्रकाशस्वरूपत्वेनेत्यर्थः ॥ आवरणकृत्येति ॥ अज्ञानरूपावरणस्य यत्कृत्यं प्राप्तप्रकाशप्रतिबन्धरूपावृतिस्तदभावाच्चेत्यर्थः। सिद्धांतं प्रतिजानीते ॥ अत्र ब्रूम इति ॥ आवरणकृत्यं आवरणस्य कृत्यं आवृतिरिति यावत्। आवरणकृत्यरूपावृतिः किं सिद्धप्रकाशलोपरूपा वा असिद्धप्रकाशानुत्पत्तिर्वा नोभयमपीत्याह ॥ न तावदिति ॥ अन्धकारेण क्रियमाणा आवृतिः आलोकरूपो यस्सिद्धो घटप्रकाशस्तल्लोपरूपा, असिद्ध उत्तरत्र जायमानो यः प्रकाशस्तदनुत्पत्तिरूपा च दृष्टास्तीति ज्ञातव्यम्। कुतो नोभयमपीत्यत आह ॥ स्वरूपेति ॥ नित्यसिद्धत्वान्न सिद्धप्रकाशलोपो युक्तः नित्यसिद्धत्वादेवासिद्धप्रकाश एव नास्तीत्युक्तरूपावृतिद्वयं चिन्मात्रे न सम्भवातीत्यर्थः। एतदन्यदेव किञ्चिदावृविशब्दार्थ इति तत्राह ॥ एतदन्यस्येति ॥ सिद्धप्रकाशलोपासिद्धप्रकाशानुत्पत्तिव्यतिरिक्तस्येत्यर्थः। नन्वज्ञानेन क्रियमाणावृतिर्नाम सतोपि ब्रह्मरूपप्रकाशस्य विषयासम्बन्ध एवेत्याशङ्क्य निराकरोति ॥ नापीति ॥ विषयासम्बन्ध इत्यत्र विषयशब्देन घटादिकं वा चैतन्यरूपं वा? आद्ये आह ॥ ज्ञानस्येति ॥ तथा च ज्ञानस्य विषयसम्बन्धाभावे विषयसम्बन्धस्वभावत्वरूपज्ञानस्वरूपस्यैव हानिः स्यादित्यर्थः। यथोक्तं "विषयवर्जितः प्रकाश एव न भवति। घटवदिति"। द्वितीये त्वाह ॥ स्वयमिति ॥ ज्ञानातिरिक्तविषयसद्भावे हि तस्य विषयसम्बन्धापेक्षा। न चैवं चैतन्यस्य। स्वयमेव ज्ञानरूपत्वेन स्वसम्बन्धानपेक्षत्वादित्यर्थः। अतस्सतोपि प्रकाशस्य घटादिचैतन्यरूपविषयासम्बन्धरूपा आवृतिरप्ययुक्तेति भावः ॥ नापीति ॥ अज्ञाने सति प्राकट्यापरपर्यायज्ञाततारूपज्ञानकार्यं न जायते। अतो ज्ञाततारूपज्ञानकार्यप्रतिबन्ध एव अज्ञानसाध्या आवृतिरित्यर्थः ॥ चैतन्येति ॥ अभिव्यक्ताचित्सम्बन्ध एव त्वन्मते ज्ञातता। एवं च चैतन्यातिरिक्तस्य प्राकट्यस्याभावाच्चैतन्यस्य सदा स्वप्रकाशत्वेन ज्ञातताया एव सत्वान्न तदाख्यकार्यप्रतिबन्धरूपा आवृतिर्युक्तेत्यर्थः ॥ नास्तीति ॥ यथा नास्तीत्यादिव्यवहार एवाज्ञानसाध्या आवृतिर्घटादौ दृष्टा एवं चैतन्यं नास्तीत्यादिव्यवहार एव चैतन्येप्यज्ञानसाध्या आवृत्तिरित्यर्थः। अभिज्ञा ज्ञानम् ॥ आवरणसाध्यत्वेनेति ॥ आवरणशब्दो भावसाधनः तथा चावृतिसाध्यत्वेनेत्यर्थः। अयमभिप्रायः प्रकाशमाने ब्रह्मणि नास्तीत्यादिज्ञानं भ्रान्तिरेव। तथा च लोकेऽधिष्ठानावृत्यनन्तरं भ्रान्तिर्दृष्टा। प्रकृते च ब्रह्मण्यज्ञानावृते सति पश्चात्तत्र नास्तीत्यादिभ्रान्तिर्वाच्या। ततश्च भ्रान्तेरावृतिसाध्यत्वेन आवृतित्वायोगादिति। अत एवेत्युक्तं विशदयति ॥ तस्येति ॥ ॥ आवरणत्वेति ॥ आवृतित्वेत्यर्थः। तथा च प्रकाशमाने ब्रह्मणि नास्तीत्यादिव्यवहारस्याज्ञानकार्यावृतिसाध्यभ्रान्तिसाध्यत्वेन भ्रान्तिहेतुभूतावृतित्वायोगादिति भावः ॥ सुषुप्ताविति ॥ त्वन्मते सुषुप्तावपि चैतन्यमावृतमित्यंगीकृतम्। तथा चात्र सुषुप्तौ नास्तीत्यादिव्यवहाराभावेनावृत्यभावापाताच्चेत्यर्थः ॥ नापीति ॥ चैतन्यमस्तीत्यादिव्यवहारा भावरूपावृत्तिश्च सुषुप्तावप्यस्तीत्यर्थः। अत्रापि व्यवहारशब्देनाऽभिज्ञा वाभिलपनं वा। आद्येपि स्वरूपाभिज्ञा वा वृत्तिरूपा वा। नाद्य इत्याह ॥ व्यवहारस्येति ॥ अभिज्ञात्वे स्वरूपाभिज्ञात्वे ॥ इदानीमपीति ॥ चैतन्यमस्ति प्रकाशत इत्यादिस्वरूपज्ञानस्येदानीमपि सत्वेन तदभावरूपा आवृतिरिदानीमपि न स्यादित्यर्थः। नेतर इत्याह ॥ वृत्तेश्चेति ॥ तथा चास्तीत्याद्यंतःकरणवृत्त्यभावस्याविद्यानिवृत्तिरूपमोक्षे सत्वादज्ञानावृत्त्यापातादित्यर्थः। आवरणकृत्यभूतामावृतिं प्रकारान्तरेणाशङ्क्य निराकरोति ॥ नापीति ॥ ॥ नयोरपीति ॥ योग्यत्वायोग्यत्वधर्मयोर्वास्तवयोर्ब्रह्मण्यभावेनारोपितत्वमेव वाच्यम्। आरोपश्चावृत्तिसाध्यः। तथाचैतादृशधर्मद्वयस्यारोपितत्वेनारोपस्यावरणमावृतिं विनाऽयोगेन तयोरावृतित्वायोगादित्यर्थः। यत्राद्वितीयत्वादिविशिष्टे संशयादिकमावरणकल्पकमस्ति तत्र त्वया नावरणं कल्पयते। यत्र तु चिन्मात्रे आवरणं कल्प्यते तत्र च संशयादिकमावरणकल्पकं नास्तीत्याह ॥ अद्वितीयत्वादीति ॥ अस्त्यत्र सम्प्रदायः। सर्वेषां मते योग्यत्वं फलोपधानेनैव मन्तव्यम्। एवं च प्रकृते नास्तीत्याद्यपरोक्षव्यवहारेण फलोपधानेन नास्तीत्याद्यपरोक्षव्यवहारयोग्यत्वं कल्पनीयम्। अत्राद्वितीयत्वादिविशिष्टेयोग्यत्वरूपावृतिकल्पकोक्तफलोपधानव्यवहारेपि तत्कल्प्ययोग्यत्वायोग्यत्वादिरूपावृतिर्न कल्प्यत इत्यर्थः ॥ अवस्थेति ॥ जाग्रदादीत्यर्थः ॥ तदभावेनेति ॥ योग्यत्वायोग्यत्वरूपावृतिकल्पकोक्तफलोपधानरूपव्यवहाराभावेनेत्यर्थः। तथात्वे अधिष्ठानत्वादिकमेव न स्यादित्यर्थः। तत्कल्प्ययोः = उक्तफलोपधानरूपव्यवहारकल्प्ययोः उक्तायोग्यत्वादिरूपावृतेर्मोक्षकाले यथाऽभावस्तथेदानीमपि तदभावोंगीकार्य एव। अन्यथेदानीमपि नास्तीत्यादिव्यवहारयोग्यत्वास्तीत्यादिव्यवहारायोग्यत्वरूपावृत्यंगीकारे इदानीमपि त्वया ब्रह्मणः अस्ति प्रकाशत इत्यपरोक्षव्यवहारयोग्यत्वरूपस्वप्रकाशत्वस्याङ्गीकृतत्वेन तद्विरोधः स्यादित्याह ॥ तयोरपीति ॥ योग्यत्वायोग्यत्वरूपावृत्योरित्यर्थः ॥ विरुद्धत्वेनेति ॥ अयोग्यत्वरूपावृतेरभावरूपतया स्वप्रकाशत्वेन विरोधः योग्यत्वरूपावृतेस्तु तदभावव्याप्यतया स्वप्रकाशत्वेन विरोध इति द्रष्टव्यम्। ननु स्वप्रकाशत्वलक्षणेन अस्तीत्यादिव्यवहारायोग्यत्वरूपावृत्यंगीकारे न विरोधः। अज्ञानावच्छेदकत्वं यदास्ति ब्रह्मणस्तदाऽज्ञानावच्छेदेनास्तीत्याद्यपरोक्षव्यवहारयोग्यत्वरूपं स्वप्रकाशत्वमस्ति। स्वरूपापेक्षया तु अस्तीत्यादिव्यवहारायोग्यत्वरूपावृतिरस्तीत्यंगीकारादित्याशङ्क्य निराकरोति ॥ न चेति ॥ ॥ अज्ञानावच्छिन्नत्वेनेति ॥ अज्ञानमवच्छिन्नं यस्यावच्छेदकस्य तदज्ञानावच्छिन्नम्। तत्वेन अज्ञानावच्छेदकत्वेनेत्यर्थः। यद्वाऽज्ञानवच्छिन्नत्वेनाऽज्ञानावच्छेदेनेत्यर्थः। अत एवोत्तरत्र अज्ञानावच्छेदेनेत्येव व्यवहारः ॥ स्वरूपस्येति ॥ यत्स्वरूपे योग्यत्वरूपावृतिरङ्गीकृता तस्यास्वप्रकाशत्वापातात् प्रत्यताज्ञानावच्छेदकत्वविशिष्ट एव तदापातादित्यर्थः। किं च ब्रह्मणोऽज्ञानावच्छेदकत्वमङ्गीकृत्यि तदवच्छेदेनापरोक्षव्यवहारयोग्यत्वेन स्वप्रकाशत्वांगीकारे नित्यातींद्रियस्यापि स्वप्रकाशत्वापातात् तस्य नित्यातींद्रियत्वेनैव स्वरूपेणास्तीत्याद्यपरोक्षव्यवहारायोग्यत्वेपि धर्मादिकं न जानामीति तद्विषयकाज्ञानस्य साक्षिरूपत्वेनापरोक्षतया तदवच्छेदकतया तस्याप्यपरोक्षव्यवहारयोग्यत्वादित्याह ॥ नित्यातींद्रियस्यापीति ॥

 एवमज्ञानकृत्यभूतावृत्यभावमुक्त्वाऽज्ञानस्यावरणत्वकथनमप्ययुक्तमित्याह ॥ इच्छादीति ॥ अयं भावः ॥ लोके तदेवावरकं यत्स्वावच्छिन्नप्रकाशविरोधि यथा नेत्रपटलादि। यथा इष्टमितीच्छावच्छिन्नवस्तुप्रकाशविरोधित्वं इच्छायां नास्ति। विशेष्यस्य प्रकाशमानत्वात्। अत इच्छाया नावरकत्वमित्यंगीकृतम्। एवमज्ञानावच्छिन्नस्य प्रकाशे विशेष्यस्यापि ब्रह्मणः प्रकाशान्न तदज्ञानं स्वावच्छिन्नप्रकाशविरोधीति न तदावरकम्। अन्यथा इच्छाया अप्यावरकत्वापातादिति। किञ्च सुखादीनां चिन्मात्रप्रकाश्यत्वं तावदंगीकृतम्। अन्यथा तत्राज्ञानप्रसङ्गात्। सुखादिप्रकाशकं च चिन्मात्र अज्ञानावच्छिन्नमेव जातम्। तथा च सुखादिप्रकाशरूपस्य ब्रह्मणोऽज्ञानावच्छिन्नत्वादिदानीं सुखादिप्रकाशो नास्तीत्युक्तं स्यात्। तथाच सुखादिकं न प्रकाशत इत्यनुभवः स्यात्। न चैवमस्ति। अतः सुखादिकं प्रकाशत इत्यनुभवार्थं सुखादिप्रकाशरूपस्य ब्रह्मणोऽज्ञानावच्छेदेन प्रकाशोंगीकार्यः। तथा चाज्ञानावच्छेदेन ब्रह्मणोपरोक्षव्यवहारयोग्यत्वमिति विरोधपरिहारायोगेन व्यवहारयोग्यत्वरूपस्वप्रकाशत्वमपि व्यवहारायोग्यत्वरूपावृतिविरुद्धमेवेत्याह ॥ सुखादेरिति ॥ ॥ एतेनेति ॥ अपरोक्षव्यवहारयोग्यत्वरूपस्वप्रकाशत्वेन सह व्यवहारायोग्यत्वस्य विरुद्धत्वेनेत्यर्थः। अपरोक्षव्यवहारायोग्यत्वमात्रस्यैवावृतित्वे ब्रह्मणोप्यज्ञानावच्छेदेनापरोक्षव्यवहारयोग्यत्वेनेदानीमावृत्यभावापातात्। अतोऽज्ञानाविशेषितेति व्यवहारो विशेषितः। तथा च स्वरूपमात्रेणापरोक्षव्यवहारायोग्यत्वमेवावरणस्यावरकस्याज्ञानस्य कृत्यं आवृतिरित्यर्थः।

 नन्वावृतेर्न स्वप्रकाशत्वेन विरोधः। अस्तीत्याद्यपरोक्षव्यवहारयोग्यत्वरूपस्वप्रकाशत्वस्य सत्यत्वात्। अपरोक्षव्यवहारायोग्यत्वरूपाप्रकाशस्यावृत्यास्यारोपितत्वेन मिथ्यात्वात्। नह्यारोपितरूपेण वास्तवनीरूपत्वस्य विरोधेस्तीत्याशङ्क्य निराकरोति ॥ न चोक्तेति ॥ अस्तीत्यपरोक्षव्यवहारः उक्तशब्दार्थः। अप्रकाशः आवृतिः ॥ सुखादीति ॥ सुखादिप्रकाशरूपे साक्षिचैतन्येऽप्रकाशारोपोपि न सम्भवति येन सत्यत्वारोपितत्वाभ्यां विरोधपरिहारः स्यात्। कुत इति चेदुच्यते। ज्ञानमेव हि प्रमेयसाधकम्। तथा च यथा शुक्तावशुक्त्यारोपो भवति। कुतः? इयं न शुक्तिरित्यनुभवादित्युच्यते। एवं सुखादिस्फुरणरूपे चैतन्येऽप्रकाशारोपांगीकारे तत्साधकस्य सुखादिस्फुरणं न प्रकाशत इत्यनुभवस्यापातात्। न चैवमारोपसाधकोनुभवोस्तीत्यर्थः। किं चारोपितेन व्यवहारायोग्यत्वरूपाप्रकाशाक्यावरणेन तत्कार्यव्यवहाराद्यभावो न सम्भवति। वह्नौ गुंजापुंजारोपेपि तस्य स्पर्शे सति वह्निकार्यमेव दाहादिकं दृश्यते। न गुंजापुंजकार्यम्। तथा प्रकृते प्रकाशरूपे ब्रह्मणि अयोग्यत्वरूपाप्रकाशारोपेपि प्रकाशकार्यं यत् आवरणनिवृत्तिद्वारा नास्तीत्यादिभ्रान्त्याद्यभावरूपं तदेव स्यादित्याह ॥ वह्नाविति ॥ किं च सामान्यत अरोपितानारोपितयोर्विरोधो नास्ति। वास्तवशुक्तित्वमिथ्याशुक्तित्वयोर्विरोधाभावदर्शनात् वास्तवत्वेन सतोऽधिष्ठानप्रकाशस्य तु तदधिष्ठानकभ्रममात्रेण विरोधोस्ति। शुक्तित्वेन रूपेण सम्यक् शुक्तिप्रकाशे सति तदधिष्ठानकभ्रममात्राभावदर्शनात्। अतोऽधिष्ठानत्वेन प्रकाशमानेऽप्रकाशारोप एव न सम्भवतीति सत्यत्वमिथ्यात्वाभ्यामविरोधकल्पनमयुक्तमित्याह ॥ सत इति ॥ ॥ अन्यथेति ॥ अधिष्ठानप्रकाशेपि यद्यारोपोंगीक्रियते तर्ह्यारोपनिवर्तकांतराभावात् तन्निवृत्तिरेव न स्यादित्यर्थः। ननु स्वप्रकाशत्वावरणयोरेकत्र सामानाधिकरण्याभावेन सहानवस्थानरूपो विरोधो वाच्यः। न चासौ सम्भवति। तथाहि- "अपरोक्षव्यवहारयोग्यत्वम् अपरोक्षव्यवहारायोग्यता भावः। अयोग्यताभावश्च योग्यतात्यन्ताभावानधिकरणत्वम्। आवरणं च उक्तयोग्यताभावः। अभावश्चात्र प्रागभावो विवक्षितः।" (इति अत्र पाठेन भाव्यमिति भाति) तथा हि अपरोक्षव्यवहारयोग्यत्वं अयोग्यत्वं योग्यताभावः अभावश्च प्रागभावानधिकरणत्वं अपरोक्षव्यवहारायोग्यत्वं चावरणम् अयोग्यत्वं योग्यताभावः अभावश्च प्रागभावो विवक्षितः तदत्यन्ताभावानधिकरणत्वतत्प्रागभावयोश्च न विरोधः। एकस्मिन्नेव मृत्पिंडे घटात्यन्ताभावानधिकरणत्वतत्प्रागभावयोश्च सहावस्थानदर्शनात्। एवं च तदत्यन्ताभावानधिकरणस्यैव तत्प्रागभावाधिकरणत्वनियमात् अपरोक्षव्यवहारयोग्यतात्यन्ताभावानधिकरणत्वरूपस्वप्रकाशत्वस्य अपरोक्षव्यवहारयोग्यतारूपप्रकाशप्रागभावरूपावरणस्य च ब्रह्मणि समावेशसम्भवात्को विरोध इत्याशङ्क्य निराकरोति ॥ न चेति ॥ अपरोक्षव्यवहारयोग्यत्वस्य स्वरूपप्रयुक्तस्यानादित्वेन तत्प्रागभावायोगादावरणस्यापरोक्षव्यवहारयोग्यताप्रागभावरूपतामङ्गीकृत्याविरोधकथनमयुक्तमित्याह ॥ स्वरूपेति ॥ बलात्कारेचाह ॥ ॥ इदानीमिति ॥ योग्यतात्यन्ताभावानधिकरणत्वेन स्वप्रकाशे ब्रह्ममि योग्यताप्रागभावमादायाप्रकाशरूपावरणोक्तौ वयमपि वदामः सामान्यतोपरोक्षव्यवहारयोग्यताभाव एवावरणम् अभावश्च ध्वंसोपि विवक्षितः एवं चापरोक्षव्यवहारायोग्यताध्वंसस्याप्यावरणत्वात्तस्य च निरुक्तस्वप्रकाशत्वेनाविरोधात्। घटात्यन्ताभावानधिकरणस्यैव मृत्पिंडस्य घटप्रागभावाधिकरणत्ववत् तद्धंसाधिकरणत्वदर्शनात्। तथा चेदानीं योग्यतारूपप्रकाशप्रागभावेनाप्रकाशरूपावरणसद्भावः। मोक्षे तु योग्यताध्वंसमादाय तदाप्यप्रकाशः स्यात्। आवरणं स्यादिति यावदित्यर्थः। ननु प्राघभावदशायामेवाप्रकाशव्यवहारो न तु तद्धंसदशायामित्यत आह ॥ भवति हीती ॥ पूर्वं दीपप्रागभावदशायाम्। पश्चात् दीपध्वंसदशायाम्। सङ्गृह्णाति ॥ एवं चेति ॥ स्वप्रभत्वेन स्वप्रकाशत्वेन। व्यवहारार्हे व्यवहारयोग्ये। अविद्यावरणं अविद्याकृत्यरूपा आवृतिः। चैतन्यं आवृताभिमतकालेपि प्रकाशते स्वप्रकाशत्वाद्दीपवत्। तथा च प्रकाशरूपचैतन्यस्यावृतत्वकथनं व्यर्थमित्याशयेनाह ॥ किञ्चेति ॥ ॥ दीपेति ॥ यथा दीपावरकं घटादि दीपस्य घटादिविषयांतरसम्बन्धप्रतिबन्धकं अन्यं प्रति दीपकर्मकज्ञानजननप्रतिबन्धकमेव दृष्टं न तु दीपं प्रत्येवं दीपगतप्रकाशस्यापि प्रतिबन्धकम्। घटावृतस्यापि दीपस्य घटांतःप्रकाशमानत्वात्। अन्यथा घटस्य दीपस्वरूपप्रकाशं प्रत्यपि प्रतिबन्धकत्वमङ्गीकृत्य घटावृतोपि दीपो न प्रकाशत इत्यंगीकारे दीपस्वरूपेपि तसस्सम्बन्धापत्तेः। एवं प्रकृतेपीति न प्रकाशरूपचैतन्यस्वरूपे आवरणमिति भावः। ननु घटादेर्दीपं प्रत्येव दीपप्रकाशविरोधित्वाभावेपि अन्यं प्रति तत्प्रकाशविरोधित्वं तावदस्त्येव। एवमज्ञानस्य चैतन्यं प्रत्येव चैतन्यप्रकाशविरोधित्वाभावेपि जीवचैतन्यं प्रति सुद्धचैतन्याच्छादकत्वं युक्तम्। न च तयोश्चैतन्ययोरभेदात्स्वं प्रत्येव च स्वाच्छादकत्वं प्राप्तं तच्चायुक्तमिति वाच्यं तयोः कल्पितभेदसद्भावेनोपपत्तेरित्याशयेन शङ्कते ॥ नन्विति ॥ ॥ आवरणं विनेति ॥ आवृतिं विनेत्यर्थः। चैतन्यस्याव्रियमाणत्वे सिद्धे आवरणसिद्धिः तत्सिद्धौ च तत्कल्पितभेदं जीवचैतन्यं प्रति चिन्मात्रस्याव्रियमाणत्वसिद्धिरित्यन्योन्याश्रय इत्यर्थः। किञ्च श्रवणादिसाध्यतत्वसाक्षात्कारेण यो मोक्षे भावी चिन्मात्रस्यैव चिन्मात्रं प्रति प्रकाशः परमपुरुषार्थरूपस्तदभाव एव संसारदशायां आवरकाज्ञानेन साधनीयो न तु कल्पितभेदं जीवं प्रति तदप्रकाशः। न हि मुक्तौ जीवचैतन्यं प्रति शुद्धचैतन्यप्रकाशोस्ति तस्योपहितस्य तत्वज्ञाननिवर्त्यत्वेनोक्तपुरुषार्थभाक्त्वाभावादित्याह ॥ यो मोक्ष इति ॥ चैतन्यमावृताभिमतकालेपि प्रकाशते स्वप्रकाशत्वाद्दीपवदित्यनुमाने स्वविषयकत्वमुपाधिरित्याशङ्क्य निराकराति ॥ न चेति ॥ ॥ न तथेति ॥ कर्तृकर्मविरोधादिति भावः। चैतन्ये स्वविषयकत्वानङ्गीकारे मोक्षे चैतन्यप्रकाश एव न स्यात्। चिन्मात्रेण स्वेनैव हि प्रकाशो वाच्यः। स चायुक्तः कर्तृकर्मविरोधात्। किञ्च स्वप्रकाशत्वेन स्वविषयकप्रकाशप्रसक्तौ सत्यां तत्प्रतिबन्धकत्वेनाज्ञानरूपमावरणं कल्प्यते। चैतन्यस्य स्वविषयकत्वानङ्गीकारे स्वप्रकाशत्वप्रयुक्तप्रकाशप्रसक्तेरेव वक्तुमशक्यत्वेनावरकाज्ञानकल्पनावैयर्थ्यात्। अतः स्वविषयकत्वे चैतन्यस्याङ्गीकार्ये साधनव्यापकत्वान्नायमुपाधिरित्याह ॥ मोक्षेपीत्यादिना ॥ ननूक्तरूत्याऽवरणकृत्यसम्भवेनाज्ञानसम्भवो न युक्तः। तस्या न जानामीति साक्षिसिद्धत्वात्। न च प्रकाशमाने चैतन्येऽज्ञानायोग इति वाच्यं। तस्य तत्स्फोरकत्वेन तदविरोधित्वात्। न च प्रकाशमानेऽज्ञानमदृष्टचरमिति वाच्यं। त्वदुक्तमर्थं न जानमीति प्रकाशमान एवार्थेऽज्ञानदर्शनात्। कथमिति चेदत्र हि अज्ञानावच्छेदकस्यार्थस्यज्ञानाभावे तदवच्छिन्नाज्ञानज्ञानायोगात् अर्थावच्छिन्नाज्ञानज्ञाने वाच्येऽर्थस्यापि तदवच्छेदकतयज्ञानेपि तत्रार्थेऽज्ञानमनुभूयत एव। न चाज्ञानावच्छेदकस्याज्ञानेपि तदवच्छिन्नाज्ञानज्ञानं सम्भवत्येव। कथमिति चेत् सामान्येनार्थत्वादिना ज्ञातेर्थे विशेषेणाज्ञानमङ्गीक्रियते। तथा च येन रूपेणार्थः प्रकाशते तेनैव रूपेण तद्विषयकाज्ञानानाङ्गीकारात्। तथा च प्रकाशमाने कथमज्ञानमिति वाच्यम्। सामान्यतोर्थस्य ज्ञानानङ्गीकारे तदवच्छिन्नाज्ञानज्ञानायोगात् सामान्यतोर्थस्य ज्ञानेंगीकार्ये सामान्यस्य ज्ञातत्वादेव ज्ञानानवच्छेदकत्वेनाज्ञानावच्छेदकस्याप्यर्थे सामान्यस्य विशेषत एव ज्ञानमङ्गीकार्यम्। न च विशेषस्यापि ज्ञातत्वादेव नाज्ञानावच्छेदकत्वं विरोधादिति वाच्यं। विशेषज्ञानस्य साक्षिरूपतांगीकारात्। तस्य चाज्ञानाविरोधित्वात् अतः प्रकाशमान एवार्थगते विशेषेऽज्ञानस्य दर्शनेन प्रकृतेपि प्रकाशमान एव चैतन्येऽज्ञानमङ्गीकार्यं चैतन्यस्याज्ञानाविरोधित्वात्। न च चैतन्यस्य अज्ञानाविरोधित्वेऽज्ञाननिवृत्तिरेव न स्यात् निवर्तकांतराभावादिति वाच्यं। अविद्यानिवृत्तेरात्ममात्रविषयकनिष्प्रकारकचरमवृत्त्याख्यवृत्तिविशेषादेवोपपत्तेः। ननु वृत्तिचितोरुभयोरपि आत्ममात्रविषयकत्वाविशेषात् वृत्तेरेवाज्ञानविरोधित्वं न चैतन्यस्येति विशेषः कथं एकविषयकत्वाविशेषेपि एकस्य विरोधित्वं अपरस्याविरोधित्वमित्यस्य विशेषस्य लोकेऽदर्शनादिति चेन्न। सौरालोकस्यायं घट इति ज्ञानस्य च घटविषयकत्वाविशेषेपि सौरालोकस्यैवांधकारनिवर्तकत्वं न घटज्ञानस्य घटज्ञाने सत्यप्यंधकारानिवृत्तेः। यथा वा सौरप्रकाशस्य बहिर्निःसृतचक्षु- किरणरूपचाक्षुषप्रकाशस्य च घटविषयकत्वाविशेषेपि सौरप्रकाशस्यैवांधकारनिवर्तकत्वं न चाक्षुषप्रकाशस्य चाक्षुषुप्रकाशे सत्यपि रात्रा वंधकारानिवृत्तेर्दृष्टत्वात्। नन्वेकविषयकज्ञानयोर्विरोधित्वाविरोधित्वे न दृष्टे इत्युच्यते सौरालोकस्तु न ज्ञानं अतश्च दृष्टांतो न युक्त इति चेन्न। शंखगतश्चैत्यविषयकप्रत्यक्षस्य पैत्यभ्रमविरोधित्वेपि श्वैत्यानुमितेस्तददर्शनादेकविषयकत्वेपि वृत्तिचितोरज्ञानविरोधाविरोधोपपत्तेः। तथा च प्रकाशमाने चैतन्ये आवरणकृत्याभावेपि अनुभवसिद्धत्वात्तत्राज्ञानमविरुद्धमित्यस्मत्सिद्धांतरहस्यमित्याशङ्कते ॥ अथ मतमित्यादिना रहस्यमित्यन्तेन ॥ सिद्धांताभिधानं प्रतिजानीते ॥ अत्रोच्यत इति ॥ जीवस्य ब्रह्माभिन्नत्वेनापरिच्छिन्नानंदस्येदानीमपि प्रकाशप्रसक्तौ सत्यां तदप्रकाशार्थमेव त्वयाऽज्ञानस्य कल्पितत्वात् प्काशमानेधित्वेन कल्प्यमानमज्ञानं कथं प्रकाशमाने युक्तं स्यात्। तथाच प्रकाशमानेऽज्ञानमिति त्वद्वचनमेवायुक्तमित्याह ॥ त्वयापीति ॥ ननु त्वदुक्तमर्थं न जानामीत्यत्र भासमान एव विशेषेऽज्ञानं दृष्टमिति चेत्तत्राह ॥ अपि चेति ॥ सुखादिस्फुरणं चैतन्यमित्यर्थः। भासमाने चैतन्ये तद्विषये। तत् अज्ञानं। त्वदुक्तमर्थं न जानामित्यत्र भासमान एवाज्ञानमस्त्वित्यंगाकृत्योक्तं वस्तुतस्तु न तत्रापि भासमान एवार्थेऽज्ञानमित्याह ॥ किं चेति ॥ तत्रापि त्वदुक्तमर्थं न जानामीत्यत्रापि ॥ गुहास्थमिति ॥ यथा हि गुहास्थं वस्तु तमसाच्छन्नमित्युक्ते गुहास्थं घटादिकं गुहास्थत्वेनैव रूपेण सामान्यतः प्रतीयते एवं च गुहास्थत्वेन रूपेण सामान्यतः प्रतीत एव घटादौ विशेषे तमश्छन्नत्वमनुभूयते एवं त्वदुक्तमर्थं न जानामीत्यत्रापि अनावृतं अज्ञानानावृततया सदा प्रतीयमानं यदर्थत्वादिकं सामान्यं तदवच्छेदेनैव विशेषाज्ञानमनुभूयते। एवं च तद्विशेषाज्ञानज्ञाने तत्सामान्यज्ञानस्यैव हेतुत्वेन तस्य च सामान्याकारस्य प्रतीयमानत्वान्न तत्राज्ञानं किं तु विशेष एव। तथा च यद्भासते न तत्राज्ञानं। यत्राज्ञानं सोर्थो न प्रकाशत इति न भासमानेऽज्ञानमिति भावः। अज्ञानानुभवात् विशेषाज्ञआनानुभवादित्यर्थः। विशेषाकारेण प्रकाशमान एवाज्ञानमिति वदतो बाधकमाह ॥ न हीति ॥ अज्ञानं अज्ञानावच्छेदकीभूतं वस्तु ॥ बुभुक्षेत्यादि ॥  
बुभुक्षापिपासाद्यवच्छिन्नतत्तत्प्रातिस्विकरूपेणेत्यर्थः। त्वदुक्तमर्थं न जानामीत्यत्र विशेषरूपेण प्रकाशमान एवाज्ञानमिति वदतैवमनुवदितव्यं परबुभूक्षापिपासाविषयोऽर्थो य इममर्थमहं न जानामीति। अज्ञानावच्छेदकतया बुभुक्षापिपासाविषयद्विशेषरूपार्थानुवादः स्यात् न चैवं परचित्तस्थबुभुक्षाविषयार्थविशेषादेर्ज्ञातुमशक्यत्वादिति भावः ननु तवच्छेदकविशेषस्याज्ञाने कथं तदवच्छिन्नज्ञानज्ञानमुपपद्येतेत्यत आह ॥ एवं चेति ॥ ॥ तद्विशेषेति ॥ यथा ऊर्ध्वपदार्थविशेषभूतस्थाण्वादिसंशये ऊर्ध्वपदार्थसामान्यनिश्चयस्यैव हेतुत्वं न विशेषनिश्चयस्यापि तथात्वे तत्संशयस्यैवानुपपत्तेरित्यर्थः ॥ दर्शनादिति ॥ विशेषे तमश्छन्नत्वज्ञानं प्रति गुहास्थत्वादिसामान्याकारेण ज्ञानस्य हेतुत्वदर्शनादित्यर्थः। ननु विशेषावच्छिन्नाज्ञानज्ञानं प्रति विशषज्ञानमेव हेतुः किं न स्यादित्यत आह ॥ न हीति ॥ ननु विशेषाज्ञानं प्रति विशेषस्यैवावच्छेदकत्वे सामान्यस्यानवच्छेदकतया कथं विशेषावच्छिन्नाज्ञानज्ञानं प्रति सामान्यज्ञानं हेतुः स्यादित्यत आह ॥ अवच्छेदकेति ॥ अवच्छेदकज्ञानस्यावच्छिन्नज्ञानहेतुत्वं दण्डी देवदत्त इत्यादौ दृष्टत्वादेव कल्पनीयं प्रकृते त्वज्ञानज्ञानं प्रति अज्ञानानवच्छेदकस्यापि सामान्यस्य हेतुत्वं कल्पनीयं संशयस्थले दर्शनबलोदेवेत्यर्थः। नन्वज्ञानानवच्छेदकत्वाविशेषात्सामान्यस्येवान्यस्यापि पदार्थस्य ज्ञानं विशेषाज्ञानज्ञाने हेतुः स्यादित्यतिप्रसङ्ग इति चेत्तत्राह ॥ सामान्येति ॥ यस्य पदार्थस्य विशेषरूपेणाज्ञानं तस्यैव सामान्यरूपेण ज्ञानं विशेषाज्ञानज्ञाने हेतुरिति नियामकसद्भावान्नातिप्रसङ्ग इत्यर्थः। अज्ञानविषयीभूतस्य विशेषाकारस्य ज्ञानाभावेति तद्विषयकाज्ञानस्य ज्ञानं सम्भवतीति दर्शनादित्युक्तं। न केवलमेतावत् किंतु युक्तं चेत्याह ॥ युक्तं चेति ॥ अज्ञानज्ञानमिति सम्बन्धः॥ द्वेषस्येति ॥ चैत्रविषको द्वेषो मैत्रस्य इष्टः इच्छाविषयो भवति तथापि यो द्विष्टो द्वेष्यश्च तस्य मैत्रकर्तृकेच्छाविषयत्वाभावात् इष्टत्वद्विष्टत्वयोः परस्परं विरोधादित्यर्थः ॥ अस्मादादीनामिति ॥ अस्मदादिभ्रान्तिविषयभूतरजतज्ञानवत्त्वे ईश्वरस्यापि भ्रान्त्यापत्तेरिति भावः ॥ सर्वेति ॥ ईश्वरज्ञानविषयीभूतसर्वस्य विशेषाकारेण ज्ञानाभावेपीत्यर्थः। तेन सर्वपदादीना सर्वज्ञानमस्माकमप्यस्तीति निरस्तं ॥ ईश्वरेति ॥ ईश्वरः सर्वज्ञ इति ज्ञानस्यास्माकमपि सत्वादित्यर्थः ॥ अज्ञातेति ॥ अज्ञानविषयीभूतविशेषस्येत्यर्थः ॥ अज्ञानस्येति ॥ विशेषविषयकेत्यर्थः। तथा च यथेच्छविषयो यो द्वेषस्तद्विषयभूतस्य चैत्रस्य इच्छाविषयत्वरूपेष्टत्वाभावेपि तद्विषयकद्वेषस्येच्छाविषयत्वरूपमिष्टत्वमस्ति, यथा चेश्वरस्यास्मदादिभ्रमरूपज्ञानविषयस्य रजतादेर्ज्ञानाभावेपि भ्रमरूपज्ञानविषयकज्ञानं, यथा वास्मदादेः सर्वविषयकज्ञानस्य विशेषाकारेणाभावेपि ईश्वरः सर्वज्ञ इति ईश्वरीयसार्वज्ञज्ञानं एवमज्ञानविषयस्यापि विशेषाकारस्य ज्ञानाभावेप्यज्ञानज्ञानं युक्तमिति समुदायार्थः।

 ॥ अन्यथेति ॥ अज्ञानज्ञानार्थं ज्ञानावच्छेदकीभूतविशेषस्यापि ज्ञातव्यत्व इत्यर्थः। मोहभानार्थं अज्ञानप्रतीत्यर्थं अज्ञातभानं अज्ञानावच्छेदकीभूतविशेषज्ञानं। अज्ञाते अज्ञानावच्छेदकीभूतविशेषे। मोहहानिः अज्ञानहानिः। तदर्थं मोहभानार्थं। विशेषज्ञानानिवृत्तौ विशेषज्ञानाभावेन तदवच्छिन्नाज्ञानज्ञानायोगादिति भावः। कारिकां व्याचष्टे॥ तथा हीत्यादिना ॥ अयमर्थः। अज्ञानज्ञानार्थं यदि तदवच्छेदकीभूतविशेषाकारज्ञानं कल्प्यते तच्च ज्ञानं साक्षिरूपमिति अज्ञानाविरोधिज्ञानं कल्प्यते तर्ह्यज्ञानाविरोधिनी काचिदज्ञाननिवृत्तिरपि कल्प्या स्यात्। तथा हि। घटपटयोः सम्योग इत्यत्र घटावच्छिन्नसम्योगज्ञाने सम्बन्धितावच्छेदकसम्बन्धिज्ञानस्य कारणत्वात्। ननु घटादिकं न जानामीति अज्ञानावच्छेदकतया यथा कथंचिद्धटज्ञानमस्तीति चेत् तादृशेन घटज्ञानेन घटाज्ञाननिवृत्तेः। घटाद्यज्ञानानिवृत्तौ च घटादिज्ञानाभावप्राप्त्या तदवच्छिन्नसम्योगज्ञानयोगात्। एवमज्ञानज्ञानार्थं विशेषज्ञानाङ्गीकारे विशेषाज्ञाननिवृत्तिरप्यङ्गीकार्या। तदज्ञानानिवृत्तौ विशेषज्ञानाभाव प्राप्त्या तदवच्छिन्नाज्ञानज्ञानायोगात्। अतोऽज्ञानभानार्थं अज्ञानावच्छेदकीभूतविशेषाज्ञाननिवृत्तिरप्यंगीकार्या। ननु तर्हि विशेषाज्ञाननिवृत्त्यंगीकारे विशेषाज्ञानायोगो विरोधादिति चेन्न। अज्ञानाविरोधिज्ञानवत् अज्ञानाविरोधिनी अज्ञाननिवृत्तिरप्यंगीकार्या स्यादित्यतिप्रसङ्ग इति। ननु विषयावच्छिन्नाज्ञानज्ञानस्य न विषयाज्ञाननिवृत्तिसापेक्षत्वं विरोधात्। ननु घटाद्यवच्छिन्नसम्योगादिज्ञाने दर्शनादिति चेन्न। नह्येकत्र दृष्टं सर्वत्राप्यंगीकर्तुं शक्यते। तथा हि लोके दण्डावच्छिन्नदेवदत्तसत्त्वस्यावच्छेदकदण्डसत्त्वसापेक्षत्वदर्शनेप्यारोपितघटावच्छिन्नाभावसत्त्वं नावच्छेदकी भूतारोपितघटसापेक्षं विरोधात् आरोपितघटसत्त्वाभावात्। एवं प्रकृतेपीत्याशङ्कते ॥ अथेति ॥ ॥ तर्हीति ॥ एवं तर्हि त्वदुक्तमर्थं न जानामीत्यत्रापि विशेषविषयकाज्ञानेपि न तदवच्छेदकविषयज्ञानसापेक्षत्वं विरोधादेव। न हि विशेषतो ज्ञाने तदज्ञानधीर्दृष्टेति भावः ॥ ज्ञानान्तरेति ॥ वृत्तिरूपज्ञानेत्यर्थः। अन्यत्र सम्योगादिस्थले ॥ अवच्छिन्नज्ञानविरोधित्वेपीति ॥ अवच्छेदकज्ञानाभावेऽवच्छिन्नज्ञानाभावादिति भावः ॥ अज्ञानावच्छेदकज्ञानाभावस्येति ॥ अज्ञानावच्छेदककीभूतविशेषज्ञानाभावस्येत्यर्थः ॥ अवच्छिन्नज्ञानेति ॥ विशेषावच्छिन्नज्ञानज्ञानेत्यर्थः। तथाचावच्छेदकीभूतविशेषज्ञानाभावेपि सामान्यतो ज्ञानमात्रेण विशेषावच्छिन्नाज्ञानसंवात्। न हयेकत्र दृष्टमेवान्यत्रांगीकार्यमिति नियमस्तथात्वे वृत्तिवत्साक्षिणोपि अज्ञानविरोधित्वं स्यादिति भावः। ननु सामान्यत एव ज्ञाने सति विशेषज्ञानाभावेपि तदवच्छिन्नाज्ञानज्ञानाङ्गीकारेऽज्ञानविषयतयाऽवच्छेदकीभूतो विशेष एतादृश इति विशेषसिद्धिरेव न स्यात्। ज्ञायमानाज्ञानावच्छेदकतया एतज्ज्ञानेनैव तत्सिद्धेर्वाच्यत्वात्। तस्याश्च त्वायानङ्गीकारादित्याशङ्कमानं मंदं प्रत्याह ॥ अज्ञानस्येति ॥ अज्ञानविषयीभूतो यो विशेषस्तद्रूपावच्छेदकसिद्धिस्तु अनुभवांतरादित्यर्थः ॥ तमस इवेति ॥ यथा तमसा आव्रियमाणो विशेषस्तत्काले तमोविषयत्वेनाज्ञायमानोपि तमोनिवृत्त्यनन्तरं पदार्थविशेषज्ञानानन्तरं पदार्थः पूर्वं तमसाऽऽवृतोऽभूदिति ज्ञानान्तरेण तमोविषयविशेषसिद्धिर्भवति एवमिहापि वृत्त्याऽज्ञाननिवृत्त्यनन्तरं अज्ञआनविषयविशेषज्ञानानन्तरं अमुमर्थमेवं नाज्ञासिषमिति ज्ञानान्तरादज्ञानविषयविशेषसिद्धिर्भवतीत्यर्थः। चैतन्यस्य अज्ञानानावृतचैतन्यस्य ॥ तस्या इति ॥ एतन्मते आवरणभूताज्ञानस्यैवाभावेन वृत्तेरज्ञानविरोधित्वोक्त्ययोगादिति भावः ॥ अज्ञानस्येति ॥ तथा च स्वविरोधिवृत्तिज्ञानाभावो यदा तदाऽज्ञानमिति स्वविरोधिज्ञानाभावं प्रति अज्ञानस्य व्यापकत्वान्मोक्षे च व्यापकीभूताज्ञानाभावाद्व्याप्यस्य ज्ञानाभावस्याभावापत्त्या वृत्तिज्ञानापातादित्यर्थः ॥ विरोधित्वेति ॥ ज्ञाधात्वर्थभूतचैतन्यवृत्तिरूपज्ञानसामान्यविरोध एवानुभवेन प्रतीयते न तु वृत्तिज्ञानविरोध एव। तथा च चैतन्यस्यापि वृत्तिवदज्ञानविरोधित्वं स्यादित्यर्थः ॥ ज्ञप्तीति ॥ ज्ञाधातोर्जादेशविधानात् ज्ञाधात्वर्थभूतज्ञप्तिरेव भावव्युत्पत्त्या प्रतीयते तद्विरोधित्वं च नञर्थ इत्यर्थः। ननु ज्ञप्तिविरोधित्वानुभवेपि तच्चैतन्यविरोधित्वालाभ इत्यत आह ॥ त्वदिति ॥ चैतन्येति ॥ चैतन्याख्यज्ञप्तिरूपमुख्यज्ञानाविरोधित्वादज्ञानं मुख्याज्ञानमेव न स्यात्  
चैतन्यं वा मुख्यज्ञानं न स्यात् अमुख्यज्ञानरूपवृत्तिविरोधित्वादमुख्याज्ञानमेवस्यादित्युक्तत्वादित्यर्थः। इतोपि चैतन्यस्याज्ञाननिवर्तकत्वं वाच्यं निवर्तकतावच्छेदकसद्भावादित्याह ॥ वृत्तेरिति ॥ अर्थप्रकाशकत्वं ज्ञानत्वम्। जातिविशेषो वृत्तित्वम् ॥ तत्कार्येति ॥ भ्रान्तीत्यर्थः ॥ सत्यत्वेति ॥ ज्ञानत्वेन ज्ञाननिवर्त्यत्वाप्राप्त्या अज्ञानतत्कार्ययोर्मिथ्यात्वालाभादित्यर्थः। अर्थप्रकाशकत्वेन ज्ञानत्वेन। तत्वेन निवर्तकतावच्छेदकीभूतज्ञानत्वयुक्तत्वेन ॥ तन्निवर्त्तकत्वेति ॥ अज्ञाननिवर्त्तकत्वेत्यर्थः। किञ्चान्वयव्यतिरेकाभ्यां चैतन्यस्फुरणस्यैवाज्ञानविरोधित्वं। तथा हि चैतन्यस्फुरणाभावे नाज्ञाननिवृऽत्तिः नित्यातींद्रियेदर्शनात्। तथापि चैतन्यस्फुरणेनाज्ञाननिवृत्तौ अभिव्यक्तचित्सम्बन्धप्राप्त्या धर्मादेरापरोक्ष्यापत्तेः। ननु तत्राज्ञाननिवृत्त्यभावः स्फुरणाभावप्रयुक्त एव। कुतः वृत्त्यभावप्रयुक्तः किं च स्यादित्यतो वृत्तेरप्रयोजकत्वं वक्तुमुक्तं परोक्षवृत्तौ सत्यामपीति। तथा चैतन्यस्फुरणे सति अज्ञानाभाव इत्यस्ति सुखादौ दर्शनात्। ननु तत्राज्ञानाभावोऽपरोक्षवृत्तिप्रयुक्त एव किं न स्यादित्यत उक्तमपरोक्षवृत्त्यभावेपीति। किं च चैतन्यस्फुरणस्याज्ञानविरोधित्वानङ्गीकारे आत्मा स्वप्रकाशो भवितुमअर्हति स्वसत्तादशायामप्रकाशवैधुर्यात् दीपवदिति स्वप्रकाशत्वसाधनमयुक्तं स्यात्। तस्याज्ञानाविरोधित्वांगीकारेण स्वसत्तायामप्रकाशसम्भवेन हेतोः स्वरूपसिद्ध्यापत्तेरित्याशयेनाह ॥ स्वसत्तायामिति ॥ वैषम्योक्तिश्चेति ॥ सौरालोकज्ञानादिदृष्टांतेनेत्यर्थः ॥ अनुभवादिति ॥ सुखादिविषय इत्यर्थः। ननु साक्षिणोऽज्ञानसाधकत्वान्न तद्विरोधित्वमिति चेत्तत्राह ॥ अनुभूयते हीति ॥ अज्ञानसाधकत्वेनाज्ञानविषयकयाऽनुमिति रूपवृत्त्याऽज्ञानज्ञाने सति नाज्ञानविषयकाज्ञानमनुभूयते एवं चाज्ञानविषयकानुमितिवृत्तेर्यथाऽज्ञानविषयकाज्ञानविरोधित्वं एवं साक्षिणोप्यज्ञानसाधकत्वेनाज्ञानविषकाज्ञानविरोधित्वमेवास्ति साक्षिसिद्धाज्ञानेऽज्ञानं नास्तीति यावत्। सति चैवं वृत्तिसाक्षिणोरज्ञानविरोधित्वसाम्यान्न तयोर्वैषम्यमित्यर्थः। किञ्च साक्षिवृद्वृत्तेरप्यज्ञानाविरोधित्वाच्च साम्यमित्याह ॥ साक्षिवच्चेति ॥ यथा त्वया साक्षिविषयाज्ञानविषयभूतो यो विशेषस्तद्विषयकं यदज्ञानं साक्षिसिद्धमेव तदविरोधित्वमेव साक्षिणः स्वीकृतं तस्याज्ञानसाधकत्वांगीकारात् एवमज्ञानसाधकत्वांगीकारात् एवमज्ञानसाधकानुमिति रूपवृत्तेरपि अनुमितिविषयाज्ञानविषयो यः पदार्थः तद्विषयकं यदज्ञानं अनुमितिविषयभूतमेवाज्ञानं तदविरोधित्वमेवास्ति अनुमितेरज्ञानसाधकत्वांगीकारात्। अतोपि साम्यमित्यर्थः। अन्यथा साक्षिणोऽज्ञानाविरोधित्वे। दुःखादौ अज्ञानापत्त्येति शेषः ॥ मैत्रस्येवेति ॥ मैत्रस्य यथाऽज्ञानमस्ति तथेत्यर्थः। सुखादिविषये साक्ष्यन्यस्याज्ञानविरोधिनोऽभावात् साक्षिणश्च तदविरोधित्वात्। चैत्रस्येव मैत्रस्याप्यज्ञत्वं स्यात् नो चेन्मैत्रस्याप्यज्ञानं न स्यादित्यर्थः। सङ्गृह्णाति ॥ एवंचेति ॥ साक्षिणः स्वविषयविषयकाज्ञानविरोधित्वाभावे सुखादावज्ञानं केन वार्यते तत्र वृत्तेरभावादिति भावः। ननु साक्षिविषये सुखादौ अज्ञानप्रसक्तिरेव नास्तीति न तद्वारकापेक्षा। वृत्तिस्तु स्वविषये प्रसक्ताज्ञाननिवर्तिकेति तयोर्वैषम्यमित्याशङ्कते ॥ इच्छादाविति ॥ विषये ॥ सेदेति । ज्ञातैकसत्वादिति भावः। आत्मनि विषये। तत एव स्वप्रकाशत्वादेव तदप्रसक्तिः स्यात् अज्ञानाप्रसक्तिः स्यात्। तथा च वेदान्तजन्यचरमवृत्तेरात्माज्ञाननिवर्तकत्वं त्वयोच्यमानं न स्यादिति भावः। तथाचात्मा नाज्ञानप्रसक्तिमान् सदा प्रकाशमानत्वादिच्छादिवदित्यनुमानं द्रष्टव्यम्। अत्र साक्षिवेद्यत्वमुपाधिरित्याशङ्क्य निराकरोति ॥ न चेति ॥ न सदा प्रकाशस्तन्त्रमित्यर्थः। इच्छादौ साध्यव्यापकत्वात्। साधनाव्यापकत्वमाह ॥ आत्मा त्विति ॥ तस्य साक्षिरूपत्वेन तद्वेद्यत्वं नास्ति कर्तृकर्मविरोधादिति भावः। तर्हि तस्याप्रामाणिकत्वं न मन्तव्यमित्याह ॥ किं त्वति ॥ स्वप्रकाशत्वेन तत्सिद्धिरिति भावः। तथा च आत्माऽज्ञानप्रसक्तिमान् साक्षिवेद्यत्वात् घटवदिति प्रतिपक्ष उक्तो भवति।  
प्रतिपक्षानुमानेऽप्रकाशरूपत्वमुपाधिरित्याशयेनाह ॥ प्रकाशरूप इति ॥ तथा चैतदुपाधिविपर्ययेम साध्याभावसाधने स्थापनानुमानमेव पर्यवसितमिति ध्येयं ॥ अन्यथेति ॥ वृत्तिचितोर्वैषम्यायात्मनोऽज्ञानविरोधित्वानङ्गीकार इत्यर्थः ॥ घटादिरिति ॥ यथा घटादेः स्वयमज्ञानाविरोधित्वात् स्वव्यवहारे स्वातिरिक्तालोकापेक्षास्त्येवं चितोप्यज्ञानाविरोधित्वात्तत्राज्ञानप्राप्त्या स्वस्वरूपव्यवहारो न स्यात् तदर्थं स्वातिरिक्तसंविदन्तरापेक्षा स्यात् इदं तु सिद्धांतरहस्यविरुद्धम्। स्वरूपप्रकाशेनैव तद्व्यवहारांगीकारात् अन्यथा दृश्यत्वलक्षणस्यातिव्याप्तिप्रसङ्गादिति भावः। ननु वृत्तिचितोर्वैषम्यमेव। न च साक्षिणोपि सुखादिविषयाज्ञानविरोधित्वात्साम्यमिति वाच्यं। सुखादेः केवलचिद्वेद्यत्वाभावात् वृत्तिप्रतिबिम्बतसाक्षिवेद्यत्वांगीकारात् तथा च सुखादिविषये वृत्तिसहितस्यैव साक्षिणोऽज्ञानविरोधित्वात्। अस्माभिः केवलशुद्धचैतन्यस्यैवाज्ञानाविरोदित्वस्योच्यमानत्वेन केवलात्मविषयकाज्ञानाङ्गीकारे न दोष इत्याशङ्क्य निराकरोति ॥ न चेति । तर्हि शुद्धचैतन्यव्यवहारे संविदन्तरापेक्षा स्यादिति दूषणे सत्येव दूषणान्तरमाह ॥ असत इति ॥ सुखादेर्वृत्तिप्रतिबिम्बतसाक्षिवेद्यत्वे सुखाद्युत्पत्यनन्तरं तद्ग्रहणाय वृत्तिविलंबेन विलंबापत्त्या कदाचित्संशयादिः स्यात् तथा च ज्ञातैकसत्वहानिप्रसङ्गात् अतः केवलचिद्वेद्यत्वं वाच्यमित्युपपादनस्य कृतत्वादित्ववधेयम्। ततश्च शुद्धचित एव दुःखादिविषये अज्ञानविरोधित्वप्राप्त्या न वृत्तिचितोर्वैषम्यमिति भावः। किञ्च सुखादेर्नान्तःकरणवृत्तिप्रतितिंबितसाक्षिवेद्यत्वं। तस्या इंद्रियव्यापाररूपप्रमाणजन्यत्वादान्तरसुखादौ च तदप्रवृत्तेः। नापि सुखादेरविद्यावृत्तिप्रतिबिम्बतसाक्षिवेद्यत्वं अविद्यावृत्तेर्दोषजन्यत्वनियमात्साक्षिणश्च निर्दोषत्वात्। अतः परिशेषात्केवलचिद्वेद्यत्वमेव वाच्यमित्याह ॥ अन्तःकरणेति ॥ ॥ अन्यथेति ॥ स्वसत्तायामप्रकाशविधुरेपि सुखादौ वृत्त्यपेक्षायामित्यर्थः ॥ स्यादिति ॥ तथा च स्वव्यवहारे स्वातिरिक्तज्ञानान्तरापेक्षा स्यादिति भावः ॥ प्रतिबन्धी निरस्तेति ॥ सौरालोकज्ञानयोस्तमोविरुद्धत्वाविरुद्धत्ववत् वृत्तिचितोरज्ञानविरोधित्वाविरोधित्वे युक्ते इत्युक्ता प्रतिबंदी। सौरालेकज्ञानयोरिव वृत्तिचितोरज्ञाननिवर्तनवैलक्षण्याभावेन सौरालेकज्ञानादिसाम्याभावात्। साम्ये हि प्रतिबंदी ग्रहणमिति भावः। यदुक्तं दृश्यते हि त्वदुक्तमर्थं न जानामीति प्रकाशमान एवाज्ञानं अज्ञानावच्छेदकविषयस्याज्ञाने तदवच्छिन्नाज्ञानज्ञानायोगात् अतोऽज्ञानावच्छेदकीभूतो विषयः साक्षिणा भासत इत्यंगीकार्यं ततश्च प्रकाशमान एवाज्ञानसिद्धिरिति तद्दूषयति ॥ एतेनेति ॥ ज्ञाततया ज्ञानावच्छेदकत्वेन विशेषित एव साक्षिविषयः अज्ञाततयाऽज्ञानावच्छेदकतया विशेषित एव साक्षिविषयः। तदेव विवृणोति ॥ अन्धकारेति ॥ यथा गुहास्थं तमश्छन्नमित्यत्र विशेषतो गुहास्थपदार्थाप्रकाशेपि गुहास्थत्वेन सामान्यतस्तदुपस्थितौ तत्र यथा तमश्छन्नत्वज्ञानमित्यर्थः। ज्ञानावच्छेदकीभूतोविषयेपि साक्षिणा विशेषतो न भासत इत्येवं दृष्टांतेनाह ॥ ज्ञानेति ॥ ज्ञानावच्छिन्नाभावज्ञानं तावत् त्वयांगीकृतं पदार्थज्ञानाभावोप्यस्तीत्यादौ। एवं च तत्र यथाज्ञानावच्छेदकीभूतविषयस्य विशेषतोऽप्रकाशेपि सामान्यतस्तुदुपस्थितौ सत्यामेव पदार्थज्ञानाभावज्ञानं भवति एवं सामान्यतोऽवच्छेदकज्ञाने सत्येव तदवच्छिन्नाज्ञानज्ञानमनुभूयते अतोऽज्ञानावच्छेदकतया विशेषकारस्य साक्षिवेद्यत्वाभावात्प्रकाशमान एवाज्ञानमित्युक्तमसदिति भावः ॥ सेदानीमिति ॥ सत्यज्ञानादिरूपवेदान्तवाक्यरूपजन्यायाः श्रवणादिरूपवृत्तेरिदानीं साक्षात्कारात्पूर्वमपि सत्त्वेनाज्ञाननिवृत्त्यापत्त्या मोक्षापातेन संसारोपलंभो न स्यादित्यर्थः ॥ तत्रेति ॥ आत्मशब्दवाच्ये चैतन्य इत्यर्थः। वृत्तिव्यावृत्तेः सत्त्वादिति भावः। आत्मविषया वृत्तिरिदानीमप्यस्तीत्यत्र विवरणसंमतिमाह ॥ विवरण इति ॥ ॥ जीवाकारेत्यादि ॥ जीवविषयकाहंत्वप्रकाशका वृत्तिस्तदात्मना परिणतं यदन्तःकरणं तेन जीवो व्यज्यते अहमाकारान्तःकरणपरिणामरूपज्ञानरूपया वृत्त्या जीवविषयिण्या जीवोऽभिव्यज्यते जीव इति व्यवहारविषयो भवतीत्यर्थः॥ अन्यथेति ॥ अहमाकारवृत्त्यभावदशायां सुषुप्तेरित्यर्थः। तथा च जीवस्यैवात्मत्वात्तद्विषयिमी वृत्तिः प्रत्यहमस्तीत्यर्थः। ननु जीवस्य विशिष्टत्वान्न चैतन्यविषयापरोक्षवृत्तिरस्तीति चेत्तत्राह ॥ अयं घट इतीति ॥ तथात्वे चैतन्यविषयिण्यपि वृत्तिरिदानीमप्यस्तीति तथाऽज्ञाननिवृत्तौ मोक्षापात इति भावः ॥ अन्यथेति ॥ अयं घट इति वृत्तेर्घटावच्छिन्नचिद्विषयत्वाभावमङ्गीकृत्येदानीं चैतन्यविषयकवृत्त्यभावांगीकार इत्यर्थः ॥ घटावरकेति ॥ यदि घटावरकमज्ञानं स्यात्तदा घटविषयिण्या वृत्त्या घटाज्ञाननिवृत्तिः स्यात् न चैवं घटादेरप्रकाशस्वरूपत्वेन आवरणकृत्याभावेन जडावरकाज्ञानाङ्गीकारात्। अतो घटावच्छिन्न एव घटाज्ञानमङ्गीकार्यं तथा चायं घट इति वृत्तेर्घटावच्छिन्नचिद्विषयकत्वाभावे समानविषयकाज्ञानाभिभावकस्यान्यस्याभावेन घटादिव्यवहाराभावापत्त्या घटावच्छिन्नचिद्विषयत्वमवश्यमङ्गीकार्यमित्यर्थः। आत्मविषयिणी वृत्तिरिदानीमप्यस्तीत्युपपादनाय अहमिति। जीवविषया वृत्तिर्घटावच्छिन्नचैतन्यविषया च वृत्तिरिदानीमस्तीत्युक्तं किं ततः अज्ञानविरोधिन्याश्चैतन्यवृत्तेः सत्त्वादज्ञाननिवृत्तिः स्यात् ततश्च सद्यो मोक्षः स्यादिति चेन्न। विशिष्टचैतन्यरूपविशेषविषयकत्वाभावात् चिन्मात्रविषयकाज्ञानविरोधित्वाभावाद्वा न तयाऽज्ञाननिवृत्तिरित्याशङ्क्य निराकरोति ॥ न चेति ॥ विशिष्टवृत्तेर्विशेष्याविषयकत्वे विशेष्यविषयकाज्ञानानिवर्तकत्वांगीकारेऽतिप्रसङ्गमाह ॥ दण्डी चैत्र इति ॥ तथा च दण्डी चैत्र इति ज्ञानानन्तरं अयं चैत्रो न वा अन्य एवेति संशयविपर्ययौ स्यातामिति भावः। विशिष्टदर्शने विशेष्यं दृष्टमित्यत्रोदाहरणमाह ॥ आकाशस्यैव चेति ॥ महाकाशस्यैवेत्यर्थः। घटावच्छिन्नाकाशस्यैव घटाकाशत्वे त्वित्यन्वयः। घटावच्छिन्नो महाकाश एव घटाकाश इत्युच्यत इति मते घटावच्छिन्ने आकाशे विशिष्टे दृष्टे विशेष्यभूतं यदाकाशमात्रं महाकाशरूपं तद्दृष्टमेव। ननु आकाशमात्रदर्शनेपि तद्गतमहात्त्वादि न दृश्यत इति चेत् मा दर्शि आकाशमात्रदर्शनं तावदस्त्येवेत्यर्थः। ननु यदा महाकाश एव घटावच्छिन्नो भवति तदा तस्मिन् दृष्टे तद्दृष्टं भवति यदा तु महाकाशांश एव घटावच्छिन्नाकाश इत्युच्यते तदाशांशिनोर्भेदात् घटावच्छिन्नाकाशदर्शनेपि महाकाशादर्शनं युक्तमिति चेत्सत्यं एवं त्वया नाङ्गीकृतमस्तीत्याह ॥ आकाशांशस्येति ॥ त्वया तु नैवमङ्गीकृतमिति वाक्यशेषः ॥ श्रुवणादीति ॥ इदानींतनात्मवृत्तिस्तु न श्रवणादिजन्येति नाज्ञानविरोदिनी। श्रवणादिजन्या च वृत्तिश्चरमवृत्तिरेवेति भावः ॥ भ्रमकालीनेति ॥ जगद्भ्रमकालीनं यदपरोक्षज्ञानं सन्घट इत्यादिसाक्षात्काररूपं तदपेक्षया नधिकविषयकं भ्रमप्रतीतसदर्थमात्रविषयकं तेन समानविषयकं यच्चरमवृत्तिरूपं तेनेत्यर्थः ॥ कारणान्तरेति ॥ भ्रमकालीनचैतन्यापरोक्षज्ञानमिंद्रियजन्यं, चरमज्ञानं च वेदान्तजन्यमिति कारणकृतमेव वैषम्यं न विषयकृतमस्तीत्यर्थ ॥ अतिप्रसङ्गादिति ॥ विषयकृतवैषम्यरहितस्यापि कारणातरजन्यत्वमात्रेणाविद्यानिवर्तकत्वेऽपीतसाक्षात्कारस्यापि न पीतभ्रमनिवर्तकत्वं किं तु श्रवणादिजन्यपीतसाक्षात्कारस्यैव तथात्वमस्त्विति अतिप्रसङ्ग इत्यर्थः। तत्र वक्तव्यं तयोर्विषयकृतविशेषाभावेन कारणान्तरजन्यत्वमात्रमप्रयोजकमिति। तत्प्रकृतेपि समानमिति भावः। चरमवृत्तेर्भ्रमकालीनापरोक्षज्ञानानधिकविषयत्वे दूषणान्तरमाह ॥ अनधिकेति ॥ श्रवणादिजन्यवृत्तेश्चरमवृत्त्यनधिकविषयाया अविद्यानिवर्तकत्वे देवताश्रवणजन्यसाक्षात्कारनिवर्त्यदुरितवदिच्छानिवर्त्य द्वेषवच्छाज्ञानस्य सत्यत्वं स्यादित्याह ॥ सत्यत्वेति ॥ आत्ममात्रं चैतन्यमात्रम्। एतावत्पर्यंतं "निर्विशेषे स्वयंभाते किमज्ञानावृतं भवे"दित्यनुव्याख्यानांशमुपपाद्य "मिथ्याविशेषोप्यज्ञानसिद्धिमेव ह्यपेक्षत" इत्यंशमुपपादयितुं मिथ्याविशेषानाशङ्क्य निराकरोति ॥ नापीति ॥ देहेंद्रियादिभिरात्मनो भेदादिकमज्ञानावृतं सदिदानीं न भासते प्रत्युतेदानीं आत्मनि देहाद्यभेदो भोक्तुत्वकर्तृत्वादिकं ब्रह्मभेदः द्वितीयं च भासत इत्यर्थः ॥ तद्विशिष्टेति ॥ देहादिभेदभोक्तृत्वाद्यभावविशिष्ट आत्मैवाज्ञानविषयः। तथा चाज्ञानावृतः सन् तथा न भासते। प्रत्युत देहाद्यैक्यभोक्तृत्वादिविशिष्टतयैव भासत इत्यर्थः। देहादिभेदादीनां आत्ममात्रत्वं वा विवक्षितं तद्भिन्नत्वं वा नाद्य इत्याह ॥ तेषामिति ॥ देहभेदादीनामित्यर्थः ॥ उक्तदोषादिति ॥ चैतन्यमात्रत्वे आवरणकृत्याभावादिरूपदोषस्योक्तत्वादित्यर्थः। द्वितीये किं तेषां सत्वं विवक्षितं उताविद्याकल्पितत्वं? नाद्य इत्याह ॥ भिन्नत्वे सत्व इति ॥ द्वितीयं निराह ॥ आविद्यकत्व इति ॥ आविद्यकत्व इति ॥ तेषामाविद्यकत्वे सिद्धे तदावरकाज्ञानसिद्धिः तत्सिद्धौ च तेषामविद्याकल्पितत्वसिद्धिरित्यन्योन्याश्रयः। अज्ञानव्यक्त्यन्तरांगीकारे चक्रकादिरित्यर्थः। तेषां ब्रह्मभेदादीनां प्रकाशमानात्ममात्रत्वमङ्गीकृत्य कल्पितभेदमादायाज्ञानविषयत्वमुपपाद्यत इत्याशङ्क्य निराकरोति ॥ न चेति ॥ प्रकाशमाने आत्मनि भेदकल्पनैवायुक्ता। कल्पनाया अधिष्ठनावृत्तिं विनाऽयोगेनाधिष्ठानचैतन्यस्य सदा प्रकाशमानत्वेनाधिष्ठानावरणायोगेन भेदभ्रान्तिरूपकल्पनाऽयोगादित्याह ॥ अधिष्ठानेति ॥ ननु देहभेदादिविशिष्टस्यात्मनो नाज्ञानविषयत्वं किंतु तदुपलक्षित एवात्माऽज्ञानविषयः। तथा च चैतन्यमात्रविषयकत्वपक्षोक्तदोषाभाव इत्याशङ्क्य निराकरोति ॥ न चेति ॥ कुतो नेत्यत आह ॥ तस्येति ॥ ननु वेदान्तानां भेदाभावोपलक्षणरूपप्रकारयुक्तात्मपरत्वं कुतः येनाखंडार्थत्वहानिरित्यत आह ॥ तस्येत्यादिना॥ अज्ञानस्य भेदाभावोपलक्षितात्मविषयकत्वेन तद्विषयकज्ञाननिवर्त्यताया एव वक्तव्यत्वात्। तथाचोपलक्षणरूपप्रकारपरत्वेनाखंडार्थताहानिः स्यादेवेत्यर्थः ॥ अकाक इति ॥ उपलक्षणीभूतस्य प्रत्याय्यव्यावृत्तिसमये सत्त्वाभावादकाकेक गृहे काकवदिति वाक्यं यथाऽप्रमाणमेवं उपलक्षणीभूतभेदाभावादेर्मिथ्यात्वेन ब्रह्मण्यभावात्तद्बोधकवेदान्तानामप्रामाण्यं स्यात्। काकोपस्थाप्योत्तृमत्ववदीश्वरे तदभावादिति भावः ॥ प्रकाशमानस्येति ॥ लोके ज्ञानविषयस्य प्रकाशमानत्वं दृष्टं त्वया तु अप्रकाशमानस्यैव द्वितीयाभावस्योपलक्षणत्वेन तटस्थतया ज्ञानविषयत्वस्वीकाराददृष्टकल्पनेत्यर्थः। भंगार्थमुपसंहरति ॥ तस्मादिति ॥ आत्मनश्चिन्मात्रस्य ॥ अन्यस्येति ॥ देहेभेदादिरूपस्यात्मभिन्नस्य मिथ्याविशेषस्येत्यर्थः। तत्रानुव्याख्यानं संवादयति ॥ तदुक्तमिति ॥ किञ्च विषयान्यूनपरिमाणस्यैव विषयाच्छादकत्वं दृष्टमतो विषयसम्बन्ध्यावरणत्वेन त्वयोच्यमानायाः परिच्छिन्नाया अविद्यायाः कथमपरिच्छिन्नब्रह्मावरणत्वमित्याह ॥ किं चेति ॥ ननु न्यूनाया अंगुलेः स्वाधिकसूर्याच्छादकत्वदर्शनात्प्रकृते न्यूनाप्यविद्या स्वाधिकब्रह्मावरणं भविष्यतीत्यत आह ॥ न्यूनापीति ॥ अंगुलेः पुरुषसम्बन्धिचक्षुराद्यावरणत्वेन विषयसम्बन्ध्यावरणत्वाभावादित्यर्थः। एवमविद्यानिराकरणप्रसङ्गमुपसंहरन्नेवोत्तरग्रंथमुपक्षिपति ॥ तस्मादिति ॥ न तत्कार्यमिति ॥ अविद्याकार्यं न भवतीत्यर्थः।

  ॥ अविद्याविषयभंगविवरणम् ॥  
\</1-2-32\>

\<1-2-33\>  
   न्यायामृतप्रकाशः

 अहमर्थो नात्मा तस्मिन्प्रकाशमानेप्यप्रकाशमानत्वादित्यनुमाने विशेषणासिद्धिं परिहरति ॥ पश्चादिति ॥ परामर्शः स्मरणम्। हेतौ विशेष्यभागं दर्शयति ॥ अनेवंविधस्येति ॥ अप्रकाशमानस्येत्यर्थः। अनुमानानुग्राहिकां श्रुतिं चाह ॥ अथात इति ॥ छांदोग्ये भूमप्रकरणे "यत्र नान्यत्पश्यती"त्याद्युक्त्वा "स एवाधस्यादि"त्यादिना भूमानं सर्वात्मकत्वेनोक्त्वा "अथातोहङ्कारादेशः अहमेवाधस्यादि" त्यादिना अहङ्कारं च निरूप्य "अथात आत्मादेशः आत्मैवाधस्तादि"त्यादिनाऽहङ्कारादात्मनः पार्तक्येनोपदेशाच्चाहमर्थो नात्मा अन्यथा तदनुपपत्तेरित्यर्थः। क्षेत्रज्ञात् जीवात् "क्षेत्रज्ञ आत्मा पुरुष" इत्यभिधानात्। अहङ्कारस्य चिदचित्संवलनात्मकत्वमुपपादयति ॥ तस्मादिति ॥ तत्र चित्संवलनोपपादनायाह ॥ अहमिति ॥ ॥ आत्मानुबन्धीति ॥ तथाचात्मानुबन्ध्यनुभवाश्रयत्वस्याहङ्कारे प्रतीयमानत्वादहमर्थे चिद्भागोऽस्तीत्यर्थः अचित्संवलनोपपादनायाह ॥ अनात्मानुबन्धीति ॥ अनात्मत्वनियतं यत् कर्तृत्वं तस्याप्यत्र प्रतीयमानत्वात् अचित्संवलनमस्तीत्यर्थः ॥ अध्यस्त इति ॥ अनुभवितृत्वाद्याश्रयस्य शुद्धचिद्रूपत्वकेवलाचिद्रूपत्वयोरभावात् उभयसंवलनात्मकस्य तु सत्यत्वायोगादध्यस्य इत्यर्थः। उक्तहेतौ विशेष्यासिद्धिं परिहरति ॥ यदि चेति ॥ ॥ ह्यस्तन इवेति ॥ पूर्वदिनानुभूताहमर्थ इवेत्यर्थः। यथा पूर्वदिनेऽहमित्यनुभूतोऽहमर्थोऽद्य स्मर्यते तथा सुषुप्तौ अहमर्थोऽनुभूतश्चेत्सुप्तोस्थितेन स्मर्येतेत्याशयः। नन्वहमस्वाप्समिति स्मर्यत इति चेत् तदंशेऽनुभवरूपताया वक्ष्यमाणत्वात्। अनुभूते स्मरणनियमाभावात्सुषुप्तावहमर्थानुभवेपि इदानीं स्मरणाभावो युक्त इत्यत आह ॥ अनुभूत इति ॥ ॥ स्मर्यमाणेति ॥ स्मर्यमाणात्ममात्रत्वांगीकारात्। स्मर्यमाणात्मानतिभिन्नत्वांगीकारात् तथा च स्मरणमावश्यकमेव। न स्मर्यते च। अतोऽप्रकाशरूपविशेष्यस्य नासिद्धिरित्यर्थः। इति यदप्युच्यत इत्यन्वयः। आत्माहमर्थयोरभेदवादिनं प्रति आत्मनः प्रकाशे सति अहमर्थस्याप्रकाश इत्येतदसिद्धमित्यभिसंधायाह ॥ तत्रेति ॥ आत्मनः स्वप्रकाशत्वात्प्रकाशः अहमर्थस्यान्यप्रकाशत्वादप्रकाश इत्यर्थः ॥ अद्यापीति ॥ अहमर्थस्य प्रकाशमानात्मान्यत्वसिद्धौ सुषुप्तावप्रकाशसिद्धिः तत्सिद्धौ च तथाविधात्मभिन्नत्वसिद्धिरित्यन्योन्याश्रय इत्यर्थः ॥ नापीति ॥ आत्मनः परामर्शात्सुषुप्तौ प्रकाशः अहमर्थस्यापरामर्शात्सुषुप्तावप्रकाश इत्यर्थः। आत्मपरामर्श एवासिद्ध इत्याह ॥ अहमिति ॥ अवेदिषमित्यत्राहमर्थस्यैवोत्तमपुरुषविषयत्वादित्यर्थः ॥ परामर्शादिति ॥ तथा च न तस्य परामृश्यमानात्मान्यत्वमित्यर्थः। नन्वयात्मन एव परामर्शो न त्वहमर्थस्येत्याशङ्क्य तत्र दूषणं कारिकयैव सङ्गृह्णाति ॥ अहमर्थ इति ॥ आत्मविषये सक परामर्शः कथमित्यर्थः। नन्वहंज्ञानादन्यत्वमेवात्मपरामर्शस्य अस्वाप्समित्यत्राहमर्थाप्रतीतेः। येन तद्विषयत्वं स्यादित्यत आह ॥ अस्वाप्समित्यत्रापीति ॥ अभिज्ञाभिलपनयोः समानार्थत्वाज्ञानप्रसङ्गे प्रयोगोदाहरणं नासङ्गतमिति ज्ञेयम्। अहमर्थस्यैव परामर्शविषयत्वमित्येतद्विवरणकारस्यापि संमतमित्याह ॥ उक्तं चेति ॥ प्रत्यभिज्ञानं स्मरणरूपपरामर्शः ॥ शास्त्रेति ॥तथा च तस्यास्मिन्परामर्शे भानमयुक्तमित्यर्थः। एवमहमर्थस्यैव परामर्शविषयत्वमुपपाद्य विपक्षे बाधकमप्याह ॥ यदि चेति ॥ इदमर्थः परागर्थः। तद्व्यावृत्तः प्रत्यग्रूपः। प्रत्यक्त्वमेवाहमर्थत्वं न ततो भिन्नं तथा च यदि परागर्थव्यावृत्तः प्रत्यगर्थरूपोहमर्थो न परामृश्यते तर्ह्येतावंतं कालं सुप्तोऽहं वा = प्रत्यगर्थो वेत्यर्थः। अन्यः = परागर्थो वेति संदेहः स्यात् नत्वहमेवेति निश्चयः अन्यत्वाख्येदमर्थरूपपरागर्थव्यावृत्तेः सुप्तावभानात्। पुरुषत्वव्यावृत्त्यप्रतीतिदशायां पुरोवृत्तिनि तत्कोटिदसंशयदर्शनात्। नह्येवं भवति संशयः कस्यचित्। अतः सुप्ताविदमर्थव्यावृत्तं प्रत्यक्त्वरूपमहमर्थत्वमेव प्रतीयत इत्यंगीकार्यं। ततश्च तस्यैव परामर्शविषयत्वसिद्धिरिति भावः। ननु अहमर्थो न परामृश्यते किंत्वात्मैकः स एव च प्रत्यगर्थः तथा च परामृश्यमानात्मनि प्रत्यक्त्वनिश्चयान्न तद्विरुद्धापराक्त्वरूपान्यत्वकोटिकसंशय इति शङ्कते ॥ नन्विति ॥ अहमर्थत्वमेव प्रत्यक्त्वं तथा च प्रत्यक्त्वनिश्चय एवाहंत्वनिश्चय इति वक्तुं प्रत्यक्त्वं विकल्प्य दूषयति ॥ प्रत्यकत्वमिति ॥ चिन्नर्भास्येति ॥ चिज्ज्ञानं तेन निर्भास्यं दृश्यपरागभूतं जडं तत्प्रतिद्वंद्वि तत्प्रतिकूलं यत् चित्त्वं तदेव प्रत्यक्त्वमित्यर्थः। अन्यत्वं पराक्त्वं तद्विरुद्धं यत्स्वत्वं तदेव प्रत्यक्त्वमित्यर्थः। आद्य आह ॥ चिदिति ॥ अहमर्थभिन्नपरागर्थविरिधिचित्त्वरूपप्रत्यगर्थपरामर्शाङ्गीकारे चिदस्वपीदिति परामर्शः स्यादित्यर्थः। द्वितीय आह ॥ स्वयमिति ॥ अहमर्थभिन्नपरागर्थभूतान्यत्वविरोधिस्वत्वरूपप्रत्यगर्थपरामर्शाङ्गीकारे स्वयमस्वपीदिति पामर्शः स्यादित्यर्थः। किञ्च स्वत्वरूपप्रत्यक्त्वस्य घटादावतिव्याप्तिश्च स्यात् न च तत्र स्वत्वाभाव इति वाच्यम्। घटादिः स्वस्माद्भिन्नो नेत्यादिप्रतीत्या स्वत्वस्य प्रतीयमानत्वात् अनयथा स्वस्मादित्यप्रयोगात् अतो घटादिरपि प्रत्यगर्थः स्यादित्याह ॥ घटादिरिति ॥ युष्मदर्थेति ॥ परागव्यावृत्तत्वमेव प्रत्यक्त्वं। पराक्त्वनिर्वचनाय युष्मदर्थेत्युक्तम्। नेदमहमर्थव्यावृत्तमित्याह ॥ अहमर्थस्यैवेति ॥ तदिति ॥ युष्मदर्थरूपापराग्विरुद्धत्वादित्यर्थः। किञ्च युष्मदर्थभूतपरागव्यावृत्तत्वरूपप्रत्यक्त्वस्यात्मन्यसम्भवः अनावृतात्मचैतन्यस्य व्याप्तत्वेन युष्मदर्थत्वरूपपराक्त्वस्यैव सत्त्वेन तद्व्यावृत्तेरभावादित्याशयेनाह ॥ न हीति ॥ आत्मनो युष्मदर्थत्वं विवरणेप्युक्तमस्तीत्याह ॥ विवरण इति ॥ सर्वात्मकत्वात् अपरिच्छिन्नत्वात्। तर्हि युष्मदर्थव्यावृत्त्यवभासः कथमित्यत उक्तम् ॥ अहमुपरागादिति ॥ देहांतरवस्थितत्वेनायुष्मदर्थाहङ्काराभेदारोपादेवेत्यर्थः ॥ घट्टकुटीति ॥ केचिद्विणिजः शुक्लमदित्संतः शुल्कग्रहणस्थलं वंचयित्वाऽन्येन पथा जिगमिषंतो विस्मृतमार्गाः यत्र घट्टे शुल्कग्राहिणी कुटी स्थिता तत्रैव प्रभाते समागताः सोयं घट्टकुटीप्रभातवृत्तांतः। तथा च प्रकृतेऽहमर्थस्य परामर्शविषयत्वं सिद्धमित्यवधेयम्। तथा च सुषुप्तावप्रकाशमानत्वमसिद्धमिति भावः। ननु नाहमर्थस्य परामर्शविषयत्वं किंत्वाऽऽत्मन एवेत्याशङ्कते ॥ नन्विति ॥ ॥ नाहमंश इति ॥ आत्मांशे परामर्शः अहमर्थे त्वनुभव इत्यर्थः। नन्वहमस्वाप्समित्यहंत्वाश्रय एव परामृश्यते नात्मा तस्याहंत्वानाश्रयत्वादित्यत आह ॥ इदानीमिति ॥ जाग्रद्दशायामित्यर्थः। सुप्तवहङ्काराभावेनेदानीं तस्योत्पन्नत्वादित्यवधेयम्। अवच्छेदात् सम्बन्धात्। तथा अहत्वेन अनुभूयते ज्ञायते। तथा च नृसिंहाकारमिदं ज्ञानमिति भावः ॥ न किञ्चिदिति ॥ अविद्यायाः सुप्तौ सद्भावात्तदंशे परामर्शरूपत्वं तवापि संमतं। तन्न स्यादिति भावः। कुत इत्यत आह ॥ न हीति ॥ ॥ अन्येति ॥ अहमर्थान्येत्यर्थः ॥ परामृश्यत इति ॥ येन सुप्तावपि तथानुभवः सिध्येदिति भावः ॥ अहमर्थेति ॥ तथा च न किञ्चिदवेदिषमित्यहमर्थाश्रितत्वेनैवाज्ञानस्य परामृश्यमानत्वात्सुप्तावपि तथैवानुभवो वाच्य। स तु न सम्भवति तदा त्वयाऽहमर्थानङ्गीकारात्। तथा चाहमर्थांश इवाज्ञानांशेप्यनुभवापत्त्या सुप्तावविद्या न सिध्येदिति सुप्तावपि परामर्शानुसारेणाहमर्थाश्रितत्वेनैवानुभवे वाच्ये तदाप्यहमर्थसिद्ध्याऽस्मदिष्टसिद्धिरिति भावः। नाहमंशे परामर्थ इत्येतदसदित्याह ॥ एतावंतमिति ॥ यथा स्वप्नावस्थायामहमर्थसद्भावात्स्वप्नादुत्थितस्य स्वप्नं पश्यन्नहमासमित्यहमर्थविषयः परामर्शो भवति तस्मिंश्च परामर्शे स्वप्नं पश्यन्नासमिति परामर्शवानस्मीत्यनुव्यवसायेनाहमर्थविषयकपरामर्शत्वमनुभूयते, यथा वा जाग्रदवस्थायां अहमर्थसद्भावाज्जाग्रदहमासमिति जाग्रदनुभूताहमर्थविषयकः परामर्शः जाग्रदन्तरकाले भवति तस्मिंश्च परामर्शे जाग्रदहमासमिति परामर्शवानस्मीत्यनुव्यवसायेनाहमर्थविषयकज्ञाने परामर्शत्वमनुभूयते तथाऽहमस्वाप्समिति परामर्शवानस्मीत्यनुव्यवसायेनाहमर्थविषयकज्ञाने परामर्शत्वमनुभूयतेऽतो नाहमंशे परामर्श इत्युक्तमसदिति भावः ॥ अन्यथेति ॥ अहमंशे परामर्शत्वमनङ्गीकृत्यानुभवत्वांगीकार इत्यर्थः ॥ मदन्य इति ॥ मदित्यहमर्थ उच्यते अहमर्थान्य इत्यर्थः। अहमर्थे परामर्शत्वानुभवादित्युक्तमसदित्याशङ्कते ॥ नन्विति॥ परामृश्यमानो य आत्मा तदैक्यारोपात् तज्ज्ञानेऽनुभवरूपे परामर्शत्वस्य स्मृतित्वस्य अभिमान आरोप इत्यर्थः॥ अपरामर्श इति ॥ अनुभव इत्यर्थः । परमर्शत्वेति ॥ स्मृतित्वेत्यर्थः। पुरोवृत्तिन्यारोपो युक्तः अनुभवे स्मृतित्वारोप्य कुत्राप्यदर्शनात् तथात्वेऽनुव्यवसायस्य प्रमात्वनियमभंगापातादित्याशयः ॥ सिद्धि इति ॥ अहमर्थस्य परामृश्यमानात्मत्वे तु वास्तवैक्यस्यैव प्राप्त्या न तयोरैक्यारोपः सम्भवतीति भावः ॥ सिद्धे चेति ॥ परामृश्यमानात्मैक्यारोपे सिद्धे तन्निबन्धनाहमर्थानुभवेपि परामर्शत्वाभिमान इति तस्यापरामृश्यमानत्वसिद्धौ च सुषुप्तावप्रकाशमानत्वेन प्रकाशमानात्मान्यत्वसिद्धिरित्यर्थः। अहंज्ञानस्यैवात्मपरामर्शरूपत्वानङ्गीकारे दृष्टहानादिकमित्याह ॥ अहमितीति ॥ दृष्टशब्दोऽनुभवसिद्धत्वपरः। अहमर्थस्यैवात्मत्वेनाऽहमर्थज्ञानस्यैवात्मपरामर्शत्वस्यानुभवसिद्धस्य हानं अहमित्यतोऽन्य आत्मपरामर्श इत्यनुभवासिद्धस्य कल्पनमित्यर्थः। अहङ्कारः स्मर्येतेत्यत्र अहं शब्दोल्लेखिपरामर्शः स्यादित्यापाद्यते उताहमर्थविशेष्यकाहंत्वप्रकारकपरामर्शः स्यादिति। नाद्य इत्याह ॥ अहंशब्देति ॥ ॥ तदुल्लेखीति ॥ अहंशब्दोल्लेखि नाम सविकल्पकं नास्तीत्यर्थः ॥ तदभावेति ॥ स्मृतेः समानविषयकानुभवजन्यत्वादिति भावः। नन्वेतावता सुप्तावहमर्थप्रकाशोंगीकृतः। तर्हि ह्यस्तनेपि जाग्रदवस्थायामहमर्थानुभवसद्भावात् ह्यस्तनसुषुप्तिवैषम्यं न स्यादित्यत आह ॥ तावन्मात्रेणेति ॥ ह्यस्तनेऽहंशब्दोल्लेखिनामसविकल्पकमस्ति। सुषुप्तौ तन्नास्तीत्येताव्नमात्रेणेव वैषम्यमित्यर्थः। द्वितीये त्विष्टापत्तिरित्याह ॥ अहमर्थेति ॥ इष्टापत्तिमेवोपपादयति ॥ स्मर्यते हीति ॥ अहमर्थः अहंत्वप्रकारक इति शेषः। ह्यस्तनवैषम्यमात्रेणाहमर्थे परामर्शत्वाभावे आत्मांशेपि परामर्शत्वं न स्यात्। यदि सुषुप्तावात्मा प्रकाशेत तर्हि स्मर्येत ह्यस्तन इवात्मेति चोद्यमस्मदुक्तोत्तरान्योत्तरशून्यं स्यादित्याह ॥ अन्यथेति ॥ ह्यस्तन आत्मेवेति सम्बन्धः। तत्रात्मशब्दोल्लेखिपरामर्शापादने सुषुप्तौ तदुल्लेख्यनुभवाभावादेव तदाभावोपपत्तेः। आत्मविशेष्यकपरामर्शापादने अस्वाप्समिति तत्परामर्शसद्भावेनेष्टापत्तिरित्येवोत्तरं वाच्यं तदस्माकमपि समानमित्यर्थः॥ ननु तथापीति ॥ यदि सुषुप्तौ अहमर्थः प्रकाशेत तर्हि एतावंतं कालमहमित्यभिमन्यमान आसमिति परामर्शः स्यादित्यापाद्यत इत्याशङ्कते॥ नन्विति ॥ ॥ अहमर्थेति ॥ अहमर्थप्रकाशेंगीक्रियमाणे तदभिमानपरामर्शापादनस्य व्यधिकरणत्वात्। नह्यस्माभिः सुषुप्तावहमर्थाभिमानप्रकाश उक्त इति भावः ॥ अन्यथेति ॥ अहमर्थप्रकाशेन तदभिमानपरामर्शापादने आत्मप्रकाशमात्रेणात्मेत्यभिमन्यमान आसमित्यभिमानपरामर्शः स्यादित्यापादयितुं शक्यत्वात्। तत्र व्यधिकरणत्वान्नैवमापादन युक्तमित्युत्तरमिति वाच्यं तन्ममापि तुल्यमति भावः। ननु सुषुप्तावहमर्थप्रकाशे न किञ्चिदहमवेदिषमिति अर्थावच्छिन्नाज्ञानपरामर्शस्तावदनुभूयते स न स्यात् प्रकाशमानेऽहमर्थेऽज्ञानविरोधादिति चेत् तर्ह्यात्मनोपि सुषुप्तौ प्रकाशेन किञ्चिदहमवेदिषमिति परामर्शो न स्यात्। तस्याप्यज्ञानावच्छेदकत्वप्राप्त्या प्रकाशमाने आत्मनि अज्ञानायोगात्। आत्मान्यविषयकमेवाज्ञानमिति चेत् तर्ह्यत्राप्यहमर्थान्यविषयकमेवाज्ञानमस्तु तथा चाहमर्थविषयकाज्ञानादन्यदेव घटादिप्रपंचविषयकमेवाज्ञानं सुषुप्तावनुभूतं सत्स्मर्यते इत्याह ॥ न किञ्चिदिति ॥ ननु आत्माज्ञानादन्यदिवेति दृष्टांत अयुक्तः प्रकाशमान एवात्मन्यज्ञानाङ्गीकारात् साक्षिणोऽज्ञानाविरोधित्वादित्यत आह ॥ अन्यथेति ॥ प्रकाशमानेऽज्ञानस्य विरुद्धत्वादित्यर्थः। साक्षिणोप्यज्ञानविरोधित्वमुपपादितमिति भावः ॥ अयमिति ॥ अयं पुमान् सुप्तोऽहमस्मीति स्वात्मानं न विजानातीति श्रुत्या सुप्तावहमर्थाज्ञानाभिधानादित्यर्थः। नात्मानमिति श्रुतेः सुषुप्तावात्मज्ञानमपि न स्यादित्युक्ते तत्र त्वया वाच्यं ऐषा श्रुतिरात्मनिष्ठविशेषाज्ञानपरेति तदेतदत्रापि समम्। अहमर्थनिष्ठविशेषाज्ञानपरा न विजानातीति श्रुतिरित्यपि सुवचत्वादित्यर्थः। अन्तःकरणवच्छिन्नस्य स्मर्तृत्वानुरोधेन तस्यैव तदनुभवितृत्वात्स्मर्तृत्वानुभवितृत्वयोरैकाधिकरण्यनियमादित्यर्थापत्त्याऽहमर्थसिद्धिरित्याह ॥ किं चेति ॥ अनहमर्थस्य अहमर्थभिन्नस्य ॥ अविद्येति ॥ साक्षिचैतन्यस्येत्यर्थः ॥ कुतो नाद्य इति चेत् अहमर्थस्यैव स्मर्तृतायाः प्रत्यक्षसिद्धत्वादित्याह ॥ योहमिति ॥ नन्वंतः करणावच्छिन्नस्याहमर्थस्य स्मर्तृत्वेऽनुभवितृत्वमपि तस्यैव कुत इति चेत्तत्राह ॥ स्मृतीति ॥ स्मर्तृत्वानुभवितृत्वयोरहमर्थनिष्ठत्वं प्रत्यभिज्ञाप्रत्यक्षसिद्धं चेत्याह ॥ योहमन्वभूवमिति ॥ ननु न प्रत्यभिज्ञाविरोधः अनुभवितृचैतन्यस्य सर्वदा सर्वगतत्वात्। तथा च योहमित्यनुभवितुश्चैतन्यस्यैव स्मर्तृत्वमङ्गीकृतं तस्य पूर्वदिनानुभवितृतया द्वितीयदिने स्मर्तृतया चैत्रादिदेहस्थितत्वात्। तथाविद्यारूपोपाधेः चैतन्यसम्बन्ध्यजीवत्वसम्पादकस्यैकत्वेन तदवच्छिन्नो जीवश्चैक एव। तथा च तस्यैवानुभवितृत्वं स्मर्तृत्वं चैति तयोरैकाधिकरण्यप्राप्त्या न प्रत्यभिज्ञाविरोध इत्याशङ्क्य निराकरोति ॥ यद्यपीति ॥ तयो श्चैतन्यजीवयोः। अविद्यावच्छिन्नादनुभवितृजीवादननुभवितृचैतन्यमात्राच्चेत्यर्थः। तथा च प्रत्यभिज्ञाविरोधस्तदवस्थ एवेति भावः। ननु पुनरनुभवितृस्मत्रोरैक्यमेव। तथा हि अविद्या शुद्धचैतन्यं अवच्छिद्य जीवत्वं सम्पादयति स एवानुभविता अन्तःकरणं चाविद्यावच्छिन्नं जीवं सम्बन्ध्य स्मर्तृत्वं सम्पादयति। यथा हि महाकाशसम्बन्धी मठोपाधिर्मठावच्छिन्नाकाशं करोति। मठांतर्गतो घटोपाधिर्मठाकाशसम्बन्धी सन् घटाकाशं करोति। तथा चानुभवितुरविद्यावच्छिन्नजीवस्यैवांतःकरणावच्छिन्नाहमर्थत्वेन स्मर्तृत्वात्तयोरैकाधिकरण्येन न प्रत्यभिज्ञाविरोध इत्यशङ्क्य निराकरोति ॥ यद्यपीति ॥ अविद्यावच्छिन्नचैतन्यं जीवमित्यर्थः। तर्हि सुतरां अनुभवितृस्मर्त्रोर्भेदसिद्धिः अविद्यांतःकरणोपाधिभेदात् ताभ्यामुपधेययोः । तर्हि सुतरां अनुभवितृस्मर्त्रोर्भेदसिद्धिः अविद्यांतःकरणोपाधिभेदात् ताभ्यामुपधेययोः शुद्धचैतन्याविद्यावच्छिन्नयोश्च भेदात्। यथा हि मठावच्छिन्नाकाशतदन्तस्थघटावच्छिन्नाकाशयोर्भेदः उपाध्योर्मठघटयोर्भेदात् तदुपाधेययोः शुद्धमहाकाशमठाकाशयोर्भेदात् एवमिहाप्यनुभवितुरविद्यावच्छिन्नचैतन्यात्स्मर्तुरंतःकरणावच्छिन्नस्य भिन्नत्वेन प्रत्यभिज्ञाविरोधस्तरितुमशक्य इत्याह ॥ तथापीति ॥ ॥ प्रवृत्त्ययोग इति ॥ प्रत्युताहमर्थस्य सुषुप्तौ नाशादिति भावः ॥ योहमिति ॥ त्वन्मतेऽहमर्थस्यासुप्तत्वादिति भावः ॥ प्रत्यभिज्ञेति ॥ सुप्तिजागरयोरहमर्थैक्यावगाहि प्रत्यभिज्ञेत्यर्थः

॥ प्रत्यभिज्ञानेति ॥ त्वन्मतेऽहमर्थस्यैव कर्तृत्वात्कर्तृत्वाधिकरणयोः पूर्वतनाद्यतनयोरहमर्थयोरैक्यावगाहिप्रत्यभिज्ञेत्यर्थः। कथं तदनुपपत्तिरित्यत आह ॥ अहङ्कारेति ॥ पूर्वतनाहमर्थनाशेन पुनरद्यतनाहमर्थोत्पत्त्यंगीकारेण पूर्वतनाद्यतनाहङ्कारव्यक्त्योर्भेदादित्यर्थः ॥ कर्तुरिति ॥ कर्तृत्वभोक्तृत्वयोरुभयोरपि त्वन्मतेऽहमर्थनिष्ठत्वेन पूर्वतनकर्तुरिदानीं तत्फलभोक्तुश्चाहमर्थस्य भिन्नत्वात्पूर्वतनाहमर्थस्य कृतहानिः अद्यतनाहमर्थस्य कर्माभावेति भोगप्रसङ्ग इत्यर्थः। ननु कर्तृभोक्त्रोश्चैतन्यानुगमेनाभेदोपपत्तेर्न कृतहानादीत्यत आह ॥ अभिन्न इति ॥ ननु चैतन्ये वास्तवकर्तृत्वाद्यभावेपि आरोपितं कर्तृत्वमस्तीति तादृशकर्तृत्वोपेतचैतन्यानुगमेनाभेदसद्भावान्न कृतहानादीत्यत आह ॥ कर्तृत्वादिति ॥ स्थूलः करोतीति प्रतीतेरित्यर्थः। तथा चारोपितकर्तृत्वस्यातिप्रसङ्गेनाप्रयोजकत्वेन न तेन व्यावहारिककर्तृभोक्तृभेदप्रमानिर्वाहः। गुंजापुंजे वह्नित्वारोपेणांरोपि तदाहकर्तृत्वसद्भावात्तेनापि वास्तवस्फोटादिरूपकार्यापत्तिरिति भावः ॥ अहमिति ॥ अहमर्थान्यस्मिन् चैतन्ये कर्तृत्वारोपो न युक्तः। तथा हि- चैतन्यं कर्त्रिति कदाप्यारोपादर्शनात् अहं करोमीत्येव तदारोपो वाच्यः। आरोपश्च प्रधानपूर्वक इति मुख्यकर्तृत्वप्रत्ययोन्यत्र वक्तव्यः। स चैतदन्यो नास्तीति अयमेव मुख्यप्रत्यय इति न तदारोप इति भावः। अहङ्कारविलये क्रियाशक्तेरपि नाशेन प्राणस्यापि प्रविलयापत्त्येति शेषः ॥ नन्विति ॥ प्राणस्याहङ्काराद्भेद इत्येकं मतं अभेद इत्यपरं मतमिति मतद्वयसत्वादेवमुक्तिः ॥ तल्लयोयुक्त इति ॥ तथा च तल्लयेपि प्राणकार्यश्वासाध्युपपत्तिरिति भावः। प्राणस्याहङ्कारभेदपक्षे आह ॥ प्राणस्येति ॥ ॥ प्राणेति ॥ चेष्टनेत्यर्थः। अहमर्थे चेष्टाभावेन क्रियाकर्तृत्वाभावादिति भावः। अभेदपक्षे त्वाह ॥ अहमर्थत्वेति ॥ प्राणस्येति वर्तते। स्वान्यथानुपपत्त्या सुषुप्तौ प्रामस्य सत्वात्तदभिन्नाहमर्थस्यापि सत्वापत्त्या तदुल्लेखः स्यादित्यर्थः। स्वरूपतः सत्वेपि तदुल्लेखः किमर्थः? न हि यावदस्ति तावतोल्लेखितव्यमित्यस्ति नियम इत्यस्वरसादाह ॥ किं चेति ॥ ॥ न सुषुप्ताविति ॥ न स्वरूपेण नाशः किं तूपरम एवेत्यर्थः। गृहीतं स्वव्यापारादुपरतम् ॥ उपरमस्यैवेति ॥ तथा च मनो गृहीतमिति सतोंतःकरणस्योपरम एवोक्तो न तु लय इत्यर्थः "अथातोऽहकारादेशः अथातआत्मादेश" इति श्रुतौ पृथगुक्तत्वाच्चाहङ्कारात्मनोर्भेद इत्युक्तमयुक्तं तथात्वे आत्मनोपि भूमो भेदेनोपदेशान्यथानुपपत्त्या आत्मापि भ्रमो भिन्नः स्यात्। तस्माद्वेदोपदेशेपि यथा भूमात्मनोरैक्यमेवांगीकृतं द्वयोः श्रुत्युक्तसार्वात्म्यनुपपत्तेः एवमात्माहङ्कारयोर्भेदोपदेशे सत्यपि ऐक्यमेवास्तु। तथा च भेदोपदेशोऽप्रयोजक इत्याह ॥ अथाच इति ॥ ननु नोपदेशानुपपत्तिः ऐक्यार्थत्वेनान्यथासिद्धत्वादिति शङ्कते ॥ नन्विति ॥ भूमात्मनोः परमात्मजीवात्मनोः ॥ प्रत्यक्षसिद्धयोरिति ॥ अन्योन्याभावप्रत्यक्षेऽधिकरणप्रत्यक्षस्य तन्त्रत्वादत्र च जीवस्य प्रत्यक्षसिद्धत्वात्तद्भेदोपि प्रत्यक्षसिद्ध एवेति भावः ॥ पृथगीति ॥ "अप्राप्ते शास्रमर्थवदि"ति न्यायेन प्रत्यक्षसिद्धभेदोपदेशस्य व्यर्थत्वात् व्यर्थं सत् किञ्चिदिष्टं ज्ञापयतीति न्यायेन ऐकस्यार्थ इत्यर्थः। ननु भेदोपदेशस्य व्यर्थस्यापि कथं भूमात्मनोरभेदज्ञापकमित्यत आह ॥ द्वयोरिति ॥ द्वयोः "स एवेदं सर्व"मित्याद्युक्तसार्वात्म्यस्य च श्रुतावुच्यमानत्वादिति भावः ॥ पृथगिति ॥ पूर्वन्यायेनेति भावः। अहङ्कारे सार्वात्म्योपदेशस्तु तदारोपाधिष्ठानात्मसम्बन्धेनोपचरित इति ज्ञातव्यम्। आत्मनो जीवस्याहमित्यनुभवव्यतिरेकेणात्मनि प्रत्यक्षाप्रवृत्तेरित्यर्थः। उपदेशः पृथगुपदेशः ॥ भेदार्थ इति ॥ तथा च भूमात्मनोर्भेदप्रतिपादकत्वोपपत्त्या त्वदिष्टव्याघात इति भावः ॥ ब्रह्मेति ॥ भूमशब्दोक्तेत्यर्थः ॥ तयोरिति ॥ अहङ्कारभूम्नोः पृथगुपदेश इत्यर्थः।  
॥ ऐक्यार्थ इति ॥ उक्तन्यायादित्यर्थः। तथा च भूमाहङ्कारयोरप्यैकप्रतिपादकत्वोपपत्त्या तवात्यन्तानिष्टप्राप्तिरिति भावः ॥ भूमेत्यादि ॥ अविद्याशब्देन मायापि ग्राह्या। तथा च भूम्नो बिम्बस्थानीयमायोपाधिकब्रह्मत्वात् अहङ्कारस्य प्रतिबिम्बस्थानीयाविद्योपाधिकजीवत्वात् आत्मनश्च मुखमात्रस्थानीयब्रह्मजीवानुस्यूतचिन्मात्रत्वेन तत्प्रतिपादकत्वांगीकारेण त्वदभिप्रेतचिदचित्संवलनात्मकाहङ्कारप्रतिपादनप्रसक्तेरेवाभावेन तत् श्रुतिबलादहमर्थस्य जीवात्मैक्यासिद्धिरित्यर्थः। द्वयोः सर्वात्म्यानुपपत्तेः पृथगुपदेश ऐक्यार्थ इत्युक्तं दूषयति ॥ स एवेति ॥ उपसंहाराणां भूमाहङ्कारात्मप्रकरणेषु श्रुतानामित्यर्थः ॥ उपक्रमैरिति ॥ भूमप्रभृतीनामाधाराधेयभावेन सर्वगतत्वप्रतिपादकोपक्रमैः सर्वगतत्वपरत्वेन व्याख्येयत्वादित्यर्थः। उपक्रमस्यासंजातविरोधित्वेन प्रबलत्वात्तदनुरोधेनोपसंहाराणां नेयत्वादिति भावः। ननु भवत्पक्षेपि कथमनेकेषां सर्वगतत्वमित्यत आह ॥ सर्वगतत्वस्य चेति ॥ तार्किकादिमते गगनादीनामनेकेषामपि सर्वगतत्वांगीकारादिति भावः। ॥ भूमेति ॥ जीवब्रह्मणोरभेदप्रतिपादनायास्य प्रकरणस्य त्वन्मते आरब्धत्वादिति भावः ॥ स्थूलारुन्धतीन्यायेनेति ॥ यथाऽरुन्धतीं दर्शयितुं तत्समीपस्था प्रत्यक्षसिद्धा स्थूलतारका इयमरुन्धतीत्यभेदेनादावुपदिश्यते अनन्तरं तस्यां बुद्धौ प्रसृतायां पश्चान्नेयमरुन्धती किं तु तत्समीपस्थेति प्रदर्श्यते एवं प्रत्यक्षसिद्धाहङ्कारैक्यमपि द्वारत्वेनोपदिश्यत इत्यर्थः। ऐक्योक्तिः सार्वात्म्योपदेशेनेति शेषः। आत्मन एव जीवस्यैव ॥ तदैक्येति ॥ भूमशब्दोक्तब्रह्मण इति शेषः ॥ सिद्ध्येति ॥ ततश्च न द्वारापेक्षेति भावः। अरुन्धत्यास्तु शैघ्र्येण प्रत्यक्षसिद्धत्वाभावात्तत्र द्वारापेक्षेति वैषम्यं ज्ञातव्यम्। नन्वात्मन आपरोक्ष्याभावादपरोक्षाहङ्कारो द्वारत्वेनोपदिश्यत इति चेत्तत्राह ॥ उक्तीति ॥ आत्मन इति ॥ भूमात्मनोर्भिन्नत्वेन प्रत्यक्षसिद्धयोः पृथगुपदेश ऐक्यार्थ इत्यनेनेत्यर्थः। अन्योन्याभावप्रत्यक्षत्वे तन्त्रस्याधिकरणप्रत्यक्षत्वस्यालाभादिति भावः। आत्मनो जीवस्यापरोक्ष्याभावे दूषणान्तरमाह ॥ अपरोक्षेति ॥ द्वारभूतेत्यर्थः ॥ आपरोक्ष्यस्येति ॥ भूमाख्यब्रह्मण इति शेषः ॥ उपदेशेनेति ॥ लब्धेन परोक्षत्वेनेत्यर्थः ॥ हानीति ॥ बाधः सत्प्रतिपक्षो वा स्यात् उभयथापि त्वदिष्टासिद्धिरिति भावः। ननु भवन्मतेपि कथं ब्रह्मभिन्नाहङ्कारस्य सर्वव्यापित्वं संजाघटीतीत्यत आह ॥ श्रुत्यर्थस्त्विति ॥ तथा चाहंशब्दोऽनिरुद्धपर इति भावः ॥ सैव हीति ॥ सत्याद्या अहमात्मांताः सा परदेवतैव तत्स्वरूपभूता एवेत्यर्थः। प्रत्युत प्रसिद्धाहङ्कारपक्ष एवेयं श्रुतिरनुपपन्नेत्याह ॥ अन्यथेति ॥ ननु षट्‌प्रश्नोपनिषदि अहङ्कारश्चेत्यादिनाहमर्थस्य पृथिव्यादिवत्परमात्माश्रितत्वं प्रतीयते तत् अहमर्थापरपर्यायाहङ्कारस्यानिरुद्धत्वे विरुद्धमित्यत आह ॥ अहङ्कारश्चेति ॥ न त्वहमर्थः अस्मदभिप्रेतो जीवस्थोऽनिरुद्धः। अहङ्कारस्य महत्तत्वकार्यादित्वे प्रमाणमाह ॥ महत्तत्वादिति ॥ अतो भवः = एतस्मात् त्रिविधाहङ्कारात् मनः प्रभृतीनां भव उत्पत्तिरित्यर्थः। अस्मदुक्तार्थमनङ्गीकृत्य महाभूतान्यहङ्कारे बुद्धिरव्यक्तमेव चेति स्मृतौ अहङ्कारस्य क्षेत्रज्ञाज्जीवात्पार्थक्येन क्षेत्रेत्वोक्त्या नाहमर्थो जीव इत्यंगीकारे संविद्रूपचैतन्यवाचिनो बुद्धिशब्दस्य बुद्धिरव्यक्तमेव चेति क्षेत्रमध्ये पाठात् संविदोपि क्षेत्रत्वापत्तिः। अतः तत्र बुद्धिशब्दो नानार्थक इत्यंगीकार्यम्। तदहङ्कारशब्देपि सममित्याह ॥ अन्यथेति ॥ अहङ्कारशब्दस्य नानार्थत्वमेव दर्शयति ॥ अहङ्कारशब्दस्येति ॥ देहेऽहंबुद्धाविति ॥ देहविषये याहंबुद्धिस्तत्रेत्यर्थः ॥ अहमर्थेति ॥ त्वदभिमतांतःकरणरूपाहमर्थेत्यर्थः ॥ अहंशब्देति ॥ कारशब्दरहितकेवलाहंशब्देत्यर्थः ॥ दकारान्तेति ॥ अस्मदः त्वाहौ सावित्यहादेशे सति निष्पन्नत्वादित्यर्थः। तस्मादहमनुभवामीत्यादिनाहमर्थेनुभवितृत्वकर्तृत्वरूपात्मानात्मधर्मदर्शनाच्चिदचित्संवलनसिद्धिरित्युक्तं दूषयति ॥ अहमर्थ इति ॥ वक्ष्यमाणत्वात् ॥ उत्तरभंगस्यादावेवेति शेषः।  
अस्तु वांतःकरणधर्मत्वं कर्तृत्वादेः तथाप्यहङ्कर्तेत्यत्रान्तःकरणस्य अहमर्थभूतजीवस्वरूपानन्तर्भावेन ततो भिन्नत्वेपि अन्तःकरणगतकर्तृत्वाख्यधर्ममात्रारोपेणैवाहं कर्तेति प्रतीतिरस्तु। न धर्म्यैक्यं। यथा विदेहनिष्ठगौरत्वादेरात्मन्यारोपेपि न देहस्यात्मस्वरूपांतर्भावस्तद्वदित्याह ॥ अन्तःकरणधर्मत्वेपीति ॥ ननु सर्वत्राहमर्थस्य जीवाख्यप्रत्यङ्मात्रत्वे परकीये घटे घटशब्दवत् परकीयेऽहमर्थेऽहंशब्दस्य प्रत्ययप्रयोगौ स्यातां नन्वयमिति धीः प्रयोगो वा। अस्ति चायमिति धीः प्रयोगश्च। तेन ज्ञायतेऽहमर्थेनात्मांशोस्तीति तत्राह ॥ या त्विति ॥ सत्यं सोपि वस्तुतोऽहमर्थ एव। तथापिस्वदेहापेक्षया तदीयदेहाख्यप्रतिबसम्बन्धिभेदेन इदमर्थत्वात् परागर्थत्वात् अयमिति धीरित्यर्थः ॥ अयमिति ॥ अनात्मांशाभावादित्यर्थः। अहमर्थस्यात्मभिन्नत्वे प्रत्यक्षमांशक्य निराकरोति ॥ न चेति ॥ जानामि ज्ञानवानित्यर्थः। अहमर्थस्य ज्ञानसुखरूपात्माभिन्नत्वे तद्वत्त्वमहमर्थे प्रतीयमानमयुक्तं स्यात्। तेन ज्ञायते नाहमर्थः सुखादिरूपात्मेतीति भावः ॥ अनयोरिति ॥ प्रकृतज्ञानानंदरूप आत्मा अहमर्थाद्भेदेन भातीत्येतदित्युक्तं भवति। ननु ज्ञानसुखयोरहमर्थाश्रितत्वेन प्रतीतिर्भ्रान्तिरिति चेत्तत्राह ॥ अस्या इति ॥ विरोधादिति ॥ अहं जानाम्यहं सुखीति प्रतित्यैवाहमर्थभेदेनात्मा भातीत्युच्यते। इदानीं तस्या भ्रान्तित्वांगीकारे त्वदभिमतप्रमेयासिद्ध्या विरोधादित्यर्थः ॥ सर्वात्मक इति ॥ अविद्यानावृतजीवचैतन्यस्यापरिच्छिन्नत्वेन सर्वगतत्वेन प्रत्यक्त पराक् च भवति अहमर्थस्त्विदमर्थव्यावृत्तः परागर्थव्यावृत्तः प्रत्यगर्थ एवेति यावत्। तथा च नात्माहमर्थयोरैक्यमिति भावः ॥ सर्वात्मक इति ॥ यथा आत्मनः सर्वात्मकत्वेन इदमर्थव्यावृत्तिधियः प्रत्यक्त्वमात्रधियो भ्रान्तित्वमुच्यते तथाहङ्कारस्यापि अहमेवेदं सर्वमिति सर्वात्मकत्वेन प्रतीतेऽहमर्थेपि इदमर्थव्यावृत्तिधियः प्रत्यक्त्वमात्रधियो भ्रान्तित्वोपपत्तेरित्यर्थः। चिदचित्संवलनात्मकाहमर्थांतर्गतेऽचिद्भागारोपाधिष्ठानभूते आत्मचैतन्यभागेऽहंप्रत्ययविषये व्यभिचार इत्याह ॥ त्वन्मत इति ॥ ॥ किं चेति ॥ आत्मानात्मनोरन्योन्यात्मकतामन्योन्यधर्मांश्चाध्यस्य सर्वे प्रमातृत्वभोक्तृत्वादिव्यवहाराः प्रवर्तन्त इति भाष्ये इतरेतराध्यासं प्रतिपाद्य तत्रात्मन्यनात्मारोपोपपादनाय गौरोहमित्याद्युदाहृतं। तत् अहमर्थस्यात्मभिन्नत्वेऽयुक्तं स्यात्। अत्र गौरदेहैक्याध्यासोहमर्थ एव प्राप्तो नात्मनीत्यर्थः ॥ मा न भूवमिति ॥ माहं न भूवं अपि तु भूयासमित्यर्थः। परमप्रेमास्पदत्वमात्मन उपपादयितुं इयं प्रतीतिरुदाहृता। अनया चाहमर्थस्यैव प्रेमास्पदत्वमनुमीयते। अतोहमर्थस्यानात्मत्वे इदमयुक्तं स्यादित्यर्थः ॥ अहमर्थेति ॥ आत्मा स्वप्रकाशः स्वसत्तायां प्रकाशव्यतिरेकवैधुर्यात् - अप्रकाशरहितत्वादिति यावत् - इत्यनेनात्मनः स्वप्रकाशत्वं साधितं। तत्र च हेतोः स्वरूपासिद्धिपरिहाराय आत्मनः प्रकाशव्यतिरेकवैधुर्योपपादनाय अहमिति सदा प्रकाशोपपादनं कृतं इदमप्यहमर्थस्यानात्मत्वेऽयुक्तं स्यात्। अहमर्थसम्बन्धिप्रकाशव्यतिरेकवैधुर्येणात्मनः स्वप्रकाशत्वसाधनस्याप्ययुक्तत्वादित्यर्थः। आत्मनः प्रेमास्पदत्वोपपादनाय मा न भूविमित्यहमर्थस्य प्रेमास्पदत्वोक्तिरयुक्तेति यदुक्तं तदयुक्तं परमप्रेमास्पदीभूतात्मैक्यारोपादहमर्थे परमप्रेमास्पदत्वधिय उपपत्तेरित्याशङ्क्य निराकरोति ॥ न चेति ॥ ॥ अन्योन्याश्रयादिति ॥ आत्मनः प्रेमास्पदत्वे सिद्धे तदैक्यारोपादहमर्थस्य प्रेमास्पदत्वारोपसिद्धिः तत्सिद्धौ चात्मनः प्रेमास्पदत्वसिद्धिरित्यनयोन्याश्रयादित्यर्थः। नन्वात्मनः प्रेमास्पदत्वसिद्धिर्नाहमर्थस्य प्रेमास्पदत्वारोपसिद्ध्यधीना। अतो नान्योन्याश्रय इत्यत आह ॥ अहमर्थेति ॥ तथा चाहमर्थप्रेम्णो योऽनुभवस्तद्व्यतिरिक्तात्मप्रेमानुभवाभावादात्मप्रेमास्पदत्वमहमर्थप्रेमास्पदत्वाधीनमित्यन्योन्याश्रय इत्यर्थ इत्याहुः।

सम्प्रदायस्तु अहमर्थे प्रेमस्पदत्वारोपसिद्धौ प्रकारान्तरेणात्मप्रेमास्पदत्वोपपादनासम्भवात्तन्निबन्धनात्मप्रेमास्पदत्वसिद्धिरित्यन्योन्याश्रयत्वोपपादनं पूर्वमेव कर्तव्यम्। इतोप्यहमर्थे प्रेमास्पदत्वधीर्न भ्रान्तिरित्याह ॥ अहमर्थेति ॥ अहमर्थप्रेम्णोनुभवस्य वक्तुमशक्यत्वादतो मा न भूवमित्ययमेवात्मप्रेमानुभव इति वाच्यं। तथा च प्रधानाभावादस्यैवानुभवस्यानारोपत्वसिद्धिरित्यर्थः। किं च वस्तुतोऽप्रेमास्पदेऽहमर्थे प्रेमास्पदत्वारोपो न युक्तः। इच्छारोपः साक्षिरूपो वाच्यः। स न युक्तः। तथात्वे साक्षिणो भ्रमत्वापत्तेः। नन्वनिष्टसाधने सर्पादौ मालात्वभ्रमेण इदमिष्टसाधनं मालात्वादितीष्टसाधनताभ्रमानन्तरं इष्टसाधनताया अभावेपि इदं मे स्यादितीच्छानुभूयत इति चेत्तत्राह ॥ अहित इति ॥ अनिष्ठसाधने इष्टसाधनताबुध्द्य प्रेमोत्पत्तौ सत्यामेव वस्तुतः प्रेम्णः सत्वात्प्रेमानुभवो भवति। अहिते प्रेमोत्पत्तिश्च भवति। परं तु प्रेमाभावे प्रेमज्ञानं तु न भवत्येवेत्याशयः। आत्मरूपाधिष्ठानगतप्रेमास्पदत्वस्य आरोप्येंगीकारे वाचस्पतिग्रंधविरोधोत आरोप्यांतःकरणगताप्रेमास्पदत्वस्यैवात्मनि प्रतीत्यापत्तिरित्याह ॥ वाचस्पतिनेति ॥ अयं श्लोकः कल्पतरौ व्याख्यातः। समारोप्यस्य सर्पादेर्भीषणत्वादिरूपेण धर्मेण विषयोधिष्ठानभूतो रज्जवादिर्भीषणत्वादियुक्तो भवति विषयस्य रज्जवदेरुपेण पुरतो गम्यमानत्वादिना समारोप्यं सर्पादिरूपवत् अभिगम्यमानं न भवतीत्यर्थः। अहमर्थे प्रेमास्पदत्वारोपहेतुं आत्मैक्यारोपं दूषयति ॥ त्वद्रीत्येति ॥ सुखविषयकानुभवरूपस्य सुखमनुभवामि सुखानुभववानस्मि। अहमर्थाद्भेदेनेत्येव पाठः सुखानुभवादिति पाठस्तु चिंत्यः। तथा चात्मनोहमर्थाद्भेदेन प्रतीतेर्न तत्र तस्यारोप इत्यर्थः। बाह्यमतापत्तिः वेदबाह्यो यो बौद्धः तन्मतापत्तिः। ननु प्रेमास्पदरूपात्मभूतवस्तुनाशाङ्गीकारात्तन्मतस्य निद्यत्वं न मन्मतस्येत्यतः प्रेमास्पदवस्तुनाशस्त्वन्मतेऽप्यविशिष्ट इत्याह ॥ प्रेमास्पदस्येति ॥ वास्तवं नाहङ्कारस्य प्रेमास्पदत्वं। किं तु आत्मैक्यारोपादहमर्थे तद्धीरित्येतद्दूषितमिति भावः। ननु मोक्षे प्रेमास्पदाहङ्कारनाशेपि तदन्यस्य ब्रह्मणोऽविनाशात्तद्भावस्य पुरुषार्थत्वमिति चेत्तर्हि समं शून्यवादेपीत्याह ॥ तदन्यस्येति ॥ आत्मान्यस्येत्यर्थः। तद्भाव एव तन्मते पुरुषार्थ इति साम्यमिति भावः। एवं = अहमर्थस्य आत्मान्यत्वे ॥ न स्यादिति ॥ अहमर्थस्य मुक्त्यनन्वयादित्यर्थः ॥ तदभेदेति ॥ मुक्तावप्यात्माभेदेत्यर्थः। तर्ह्यहं मुक्तः स्यामितीच्छा कथमित्यत आह ॥ अहङ्कारे त्विति ॥ ॥ तदैक्येति ॥ पुष्टत्वाश्रयशरीरैक्यारोपादित्यर्थः ॥ तदैक्येति ॥ सुख्यात्मैक्येत्यर्थः ॥ अन्योन्येति ॥ आत्माहमर्थयोर्भेदादीनामारोपसिद्धौ उक्तेच्छाया अबाधकत्वसिद्धिः तदबाधकत्वसिद्धौ भेदसिद्धिरित्यन्योन्याश्रय इत्यर्थः ॥ तत्र मामिति ॥ तथा च मां अहमिति अहमर्थस्यैवामृतत्वप्रार्थनश्रवणादात्मन एव मुक्तिरिष्यत इत्युक्तमसदिति भावः ॥ तत्रेति ॥ ऐक्यारोपादहं पुष्टः स्यामितीच्छायामपि कदाचिच्छरीरं पुष्टं स्यादिति मुख्येच्छा भवति।ि तता ऐक्यारोपादेव शरीरं सुखि स्यादितीच्छायामपि कदाचिदहं सुखी स्यामीतीच्छा भवति। तद्वत् मुक्त्यन्वय्यात्माभेदारोपेणाहं मुक्तः स्यामितीच्छायामपि कदाचिद्वा चिन्मात्रं मुक्तं स्यादितीच्छा प्रसज्येत। नह्येवं कदाचित्कस्यचिदिच्छा दृष्टा। अतो मुक्तेरनिष्ठत्वापातात् आत्मसम्बन्धितयेच्छाविषयत्वाभावापातादित्यर्थः। ननु कश्चिदात्मा मुक्तः स्यादित्यात्मसम्बन्धितया मुक्तेरिच्छाविषयत्वं सम्भवतीति चेत्तत्राह ॥ कश्चिदात्मेति ॥ कस्यचिदात्मनो मुक्तीच्छया मुमुक्षोः स्वस्य न प्रवृत्तिर्युक्तेत्यर्थः। न ह्यन्यस्य स्वर्गेच्छया स्वस्य यागे प्रवृत्तिर्दृष्टेति भावः। ननु ममात्मा मुक्तः स्यादित्यात्मनो मुक्तीच्छा सम्भवतीति चेत्तत्राह ॥ ममेति ॥ अहमर्थस्यैवेति ॥ तदतिरिक्तस्य चिन्मात्रस्य ममात्मेत्यहमर्थ वाचिशब्दाविषयत्वादिति भावः।  
नन्वहं मुक्तः स्यामितीच्छा नास्त्येव किं तु चिन्मुच्यतामित्यादिरूपैव। एवमिच्छयैव मुमुक्षुप्रवृत्तिरिति मया हि नियम्यते इति चेत्तत्राह ॥ न चेति ॥ कुतो न नियंतुं शक्येत्यत आह ॥ बौद्धेति ॥ तथात्वे आत्मनाशो भूयादिति बौद्धकल्पितमुक्तीच्छया आत्मनाशस्य पुरुषार्थत्वापातात्। तथा एकविंशतिसुखध्वंसो भूयादिति तार्किककल्पितमुक्तीच्छया सुखनाशस्यापि पुरुषार्थत्वापात इत्यर्थः। अहमर्थस्य चिदचित्संवलनात्मकत्वे बाधकांतरं चाह ॥ किं चेति ॥ वस्तुगत्याऽहमर्थोस्मन्मते आत्मैव। तत्र त्वयांतःकरणरूपाचिद्भागांगीकार इत्यर्थः ॥ मम मन इति ॥ ममेति प्रतीयमानेऽहमर्थे मनसः प्रविष्टत्वात् मम मन इति प्रतीतिर्न स्यात्। न हि दण्डिनो दण्ड इति प्रतीतिः सम्भवतीत्यर्थः। एतदेवाह ॥ तदवच्छिन्नस्येति ॥ तद्विशिष्टस्येत्यर्थः। तथात्वे अवच्छेदककोटौ स्वस्यैव प्रवेशापत्त्या आत्माश्रयः स्यादिति भावः। कुत इत्यत आह ॥ चिदचिदिति ॥ मनः स्फुरतीत्यत्र मनसोऽचित्त्वात् स्फुरणस्य चित्त्वाच्चिदचित्संवलनसद्भावादहमर्थेपि तत्संवलनस्य त्वयैवांगीकारात्तयोर्ज्ञानयोश्चिदचित्संवलनविषयकत्वाविशेषाद्वैषम्यमनुभूयमानं न स्यादित्यर्थः॥ द्व्यंशेति ॥ अधिष्ठानारोप्यरूपांशद्वयेत्यर्थः। ननु आरोप्यविषयकत्वमेवावश्यकं किमधिष्ठानविषयकत्वेनेत्यत आह ॥ अन्यथेति ॥ ततः किं प्रकृत इत्यत आह ॥ न चेति ॥ अधिष्ठानभूतचिदंशो नानुभूयत इत्याशयः। नन्वहमिति बुद्धेर्भ्रमत्वान्यथानुपपत्त्यैवाननुभूतमपि द्व्यंशत्वं कल्प्यत इत्यत आह ॥ यदीति ॥ तथा चात्मस्वरूपेपि चिदचित्संवलनापातेन तद्बुद्धेरपि भ्रमत्वापात इत्याशयः। नन्वत्रापि द्व्यंशत्वमनुभूयत एव। अहं स्फुरामि अहमस्मीत्यत्र स्फुरणसदर्थयोश्चैतन्यस्वरूपत्वोनाधिष्ठानांशत्वात्। यथा हि रूप्यं स्फुरति रूप्यमस्तीत्यत्र स्फुरणसदर्थयोरधिष्ठानत्वं दृष्टं तद्वत्। ननु तर्हि तत्र यथा इदं रूप्यमिति धीर्भवति तथाहमिदमिति धीः स्यात् न तु स्फुरामीति धीरिति चेन्न। तत्र रूप्यं प्रति शुद्धं स्फुरणं सदर्थश्च नाधिष्ठानं किंत्विदमंशावच्छिन्नमेव तत्रत्येदं रूप्यमिति धीर्भवति अत्र तु शुद्धचिदाख्यस्फुरणस्यैवाधिष्ठानत्वादहं स्फुरामीत्येव धीर्भवतीति शङ्कते ॥ नन्विति ॥ ॥ त्वन्मत इति ॥ अविद्यावृत्तिरूपभ्रमरूपज्ञानस्वरूपस्याप्यध्यस्तत्वेनारोप्याधिकसत्ताकत्वाभावान्नाधिष्ठनत्वमिति भावः। नन्वविद्यावृत्तिरूपभ्रमरूपज्ञानस्याध्यस्तत्वेपि चैतन्यरूपस्फुरणस्य अहंज्ञानरूपस्य न तथात्वं अतो युक्तमधिष्ठानत्वमिति चेन्न। चैतन्यमात्रस्याहंज्ञानत्वे सुषुप्त्यादावप्यहमनुवृत्त्यापातेनाविद्यावृत्त्यवच्छिन्न चित एवाहंज्ञानत्वेन त्वया वाच्यत्वात्तस्य चाध्यस्तत्वेनानधिष्ठानत्वादिति भावः। लोकेऽधिष्ठानमारोप्यसम्भिन्नत्वेन प्रतीयमानं दृष्टं न तु तद्भिन्नत्वेन। प्रकृतेऽहं स्फुरामीत्यस्य स्फुरणवानहमित्यर्थकत्वेनाश्रयाश्रयिभावप्रतीत्याऽहमर्थाद्भेदेनैव स्पुरणं भासते अहमिच्छामीत्यत्र यथा इच्छावत्त्वं प्रतीयते तद्वत्। अतः स्फुरणं नाहमर्थारोपाधिष्ठानं अन्यथेच्छाया अप्यहमर्थारोपाधिष्ठानत्वं स्यादित्याशयेनाह ॥ अहमिच्छामीतिवदिति ॥ रूप्यमस्तीत्यत्रेवाहमस्मीत्यत्रापि सदर्थोधिष्ठानत्वेन प्रतीयत इत्युक्तं तत्र दृष्टांत एवासम्प्रतिपन्न इत्याह ॥ बाधकेनेति ॥ नेदं रूप्यं सदिति बाधकप्रत्ययेनेत्यर्थः। किं चाहमिति प्रतीतावेव चिद्रूपाधिष्ठानारोप्यांशद्वयमस्तीति त्वदभिप्रेतं तन्न प्राप्तं किंत्वहं स्फुरामीति ज्ञान एव द्व्यंशत्वं अतोऽहमिति ज्ञानस्य द्व्यंशत्वोपपादनायाहं स्फुरामीत्यादौ द्व्यंशत्वोपपादनमसङ्गतमित्याह ॥ त्वदभिप्रेतस्येति ॥ किं तर्ह्यहमर्थस्यात्मत्वे प्रमाणमित्यत आह ॥ आत्मत्वे त्विति ॥ प्रत्यक्षं अहमज्ञ इत्यादिकं ॥ तत्साधनेति ॥ यो यत्फलसाधनकृत्याश्रयः स तत्फलसम्बन्धवान् यथा स्वर्गसाधनकृत्याश्रयो यजमानः स्वर्गफलान्वयीत्यर्थः। ननु पुत्रः पूतः स्यादिति पुत्रगतपूतत्वरूपफलोद्देशेन पिता जातेष्टिकरणे प्रवर्तते तत्र पुत्रसम्बन्धिपूतत्वरूपफलसाधनीभूतकृत्याश्रये पितरि पूतत्वरूपफलसम्बन्धाभावेन व्यभिचारः स्यादिति चेन्न। उत्तरभंगे वक्ष्यमाणरीत्या पुत्रगतं पूतत्वं न जातेष्टिफलं किं तु पूतपुत्रकत्वं। तच्च पितृगतमेवेति व्यभिचारशङ्काया एवाभावात्। इममर्थमजानानाः केचित् स्वसम्बन्धिफलसाधनकृत्याश्रयत्वं हेत्वर्थो विवक्षितोऽतो न पितरि व्यभिचार इत्याहुः। स्वर्गसाधनहोमादि कृत्याश्रये ऋत्विजि स्वर्गान्वयशून्ये व्यभिचारः स्यादिति चेन्न। अपरिक्रीतसम्बन्धिकृत्याश्रयत्वादित्यर्थः। अपरिक्रीतः प्रधानो यजमानः ऋत्विजस्तु द्रव्यदानेन यजमानपरिक्रीतत्वान्न व्यभिचार इत्यवधेयम्। अनर्थेत्यादिना मोक्ष एव नामांतरेण निर्दिष्टः ॥ संमतवदिति ॥ अत्र यो यदाश्रयः स तन्निवृत्त्याश्रयः यथा घटाश्रयः कपालः तन्निवृत्त्याश्रय इति द्रष्टव्यम्। अनर्थाश्रयत्वहेतोरसिद्धिमाशङ्क्य निराकरोति ॥ न चेति ॥ ॥ अहमज्ञ इत्यादि ॥ अज्ञानवैषयिकसुखादेरेवानर्थत्वादिति भावः। प्रमेयत्वादौ व्यभिचारवारणाय मात्रपदम्। सति सच्छब्दावाच्ये ब्रह्मणि ॥ प्रागिति ॥ अहमर्थनाशवत्त्वेन त्वत्संमते प्रलयकालेपीत्यर्थः। त्वन्मते तु चिदचिद्रूपमनस्संवलनात्मकाहमर्थस्य मनआदिसृष्ट्युत्तरकालीनत्वादिति भावः ॥ शुद्धेति ॥ तथाच नाहमर्थस्यात्मभिन्नत्वमिति भावः ॥ अनवद्यस्येति ॥ त्वन्मतेऽहमर्थसम्बन्धस्यैव मुख्यावद्यत्वेन निरवद्यस्य ब्रह्मणोऽहमित्यवेदिति श्रुत्युक्ताहमुल्लेखायोगादिति भावः। ॥ मोक्षान्वयेति ॥ बन्धान्वयोपि द्रष्टव्यः। अहमर्थस्य मायाकल्पितस्य मिथ्यात्वेनात्मभिन्नत्वे बाधकमाह ॥ मामेवेत्यादि ॥ स्वप्रपन्नमायानिरसनसमर्थस्य मायिकाहमर्थसम्बन्धो न युक्त इति भावः। अस्मदुक्तरीत्याऽहमर्थस्यात्मत्वांगीकारे तद्योहं सोसावित्यादौ विशिष्टयोरैक्यायोगात् पदद्वयस्य भागत्यागेन चैतन्यमात्रस्य लक्षणाजघन्यवृत्तिराश्रीयते। इतः परं सा नाश्रयणीया। अहमर्थस्यास्मदुक्तरीत्यात्मत्वेन एकस्यायंशब्दस्य मुख्यार्थत्वे सम्भवति पदद्वयस्य लक्षणाश्रयणं न त्वया कार्यमित्याह ॥ एवंचेति ॥ नन्वथापि कर्तृत्वादिविशिष्टस्यैवात्मशब्दार्थत्वात्तदभेदायोगेनाहमर्थस्यैवात्मत्वेपि तत्पदे लक्षणा मया कार्यैवेति चेन्न। "तदात्मानमेवावेदहं ब्रह्मास्मीति शुद्धचैतन्यस्यैवाहंत्वोक्तेर्न लक्षणा कार्येति भावः। उत्तरत्र कारिकायामेतत्सूचनार्थमेव तदात्मानमिति श्रुतेरिति शुद्धचैतन्यस्यैवाहंत्वप्रतिपादिका श्रुतिः सङ्गृहीतेति द्रष्टव्यम्। सङ्गृह्णाति ॥ तस्मादिति ॥ ॥ अहमात्मेतीति ॥ "अहमात्मा गुडाकेशे"त्यादिस्मृतेरित्यर्थः ॥ अहमर्थस्यानात्मत्वभंगविवरणम् ॥

\</1-2-33\>

\<1-2-34\>  
   न्यायामृतप्रकाशः

 ॥ निर्विकारत्वादिति ॥ कर्तृत्वांगीकारे उच्चत्वादिविकारप्राप्तेरिति भावः। अन्तःकरणे सति आत्मनः कर्तृत्वमित्यन्वयः स्पष्ट एव। व्यतिरेकं चाह ॥ सुषुप्ताविति ॥ आत्मनः कर्तृत्वे तस्य सुप्तावपि सत्वात् तत्रापि कर्तृत्वापात इत्यर्थः। बुद्ध्यते अनयेति व्युत्पत्त्या बुद्धिरंतःकरणम् ॥ श्रुत्यादीति ॥ "विज्ञानं यज्ञं तनुते कर्माणि तनुतेपि चे"ति श्रुतौ करमव्युत्पत्त्या विज्ञानशब्दोदितदमनस एव कर्तृत्वप्रतीतेः। तथा "स समानः सन्नुभौ लोकावनुसंचरति ध्यायतीव लेलायतीवे"ति श्रुतौ जीवस्यावास्तवकर्तृत्वप्रतीतेः। "अहङ्कारविमूढात्मा कर्ताहमिति मन्यत" इति स्पष्टस्मृतेश्चेत्यर्थः। आत्मनि कर्तृत्वाध्यासाङ्गीकारे भ्रमस्थले रक्तः स्फटिक इति प्रतीतिर्भवति। कदाचित्कुसुमं रक्तमिति साक्षात्काररूपा प्रमा च भवति। यथा वा इदं रजतमिति भ्रमो भवति आपणे कदाचिद्रजतप्रमा भवति एवमिहाप्यंतः करणनिष्ठकर्तृत्वस्यात्मन्यध्यासाङ्गीकारे रक्तः स्फटिक इतिवत्कदाचिच्चैतन्यं कर्त्रिति भ्रमः स्यात्। रक्तं कुसुममितिवत् कदाचित् मनः कर्त्रिति प्रत्यक्षप्रमा स्यात्। नचैवमस्ति। अतो नायं भ्रम इत्याशयेनाह ॥ अत्र ब्रूम इत्यादिना ॥ प्रत्येकमिति ॥ प्रत्येकं स्फटिके पुष्पे च रक्तत्वबुद्धिवत् चिति बुद्धौ च कर्तृत्वसाक्षात्कारः कदाचन यदि भवेत्तर्ह्येवायं भ्रमः न चैवमस्तीति कारिकाशेषः। कारिकां व्याचष्टे॥ भवितव्यं हीति ॥ ननु जपाकुसुमस्थलौहित्यस्य प्रत्यक्षत्ववत् बुद्धिनिष्ठकर्तृत्वस्याप्रत्यक्षत्वान्नैवमित्यत आह ॥ नहीति ॥ बुद्धिनिष्ठकर्तृत्वस्यापि साक्षिवेद्यत्वादिति भावः। ननु रक्तः स्फटिकः रक्तं कुसुममितिवत्प्रतीतिद्वयापादनमयुक्तं वैषम्यात्। तत्र ह्यध्यस्यमानरक्तत्वातिरिक्तरक्तत्वाश्रयस्य कुसुमस्य भिन्नस्य सत्वेन धर्म्यैक्यारोपाभावेन धर्ममात्रारोपाद्रक्तद्वयप्रतीतिः इह तु कर्तृत्वादिविशिष्टांतःकरणस्यैव चिदात्मनाऽध्यासाङ्गीकारेण धर्मिविशिष्टधर्म्यारोपस्यैवांगीकारादध्यस्यमानकर्तृत्वातिरिक्तकतृत्वाश्रयस्यांतःकरणान्तरस्याभावेन न कर्तृत्वद्वयप्रतीतिरिति शङ्कते ॥ निन्विति ॥ मनः कर्तृत्वादिविशिष्टं मनः। सोपाधिके हि भ्रमे जपाकुसुमादिरूपोपाधिर्न स्फटिकात्मनाऽध्यस्यते। किंतु तत्र तद्गतधर्मसदृशधर्मांतरम्।  
निरुपाधिके तु भ्रमे भीषणत्वादियुक्तं सर्पादिकमेव रज्ज्वात्मनाऽऽरोप्यते। न तु सर्पगतभीषणत्वातिरिक्तभीषणत्वान्तरम्। अत्र तु कर्तृत्वादिमदन्तःकरणमेव चिदात्मतयाऽध्यस्यते। न तु तद्गतकर्तृत्वसदृशकर्तृत्वांतरम्। अतःसर्पाध्याससदृशोऽयं निरुपाधिक एव भ्रमः स्यान्न सोपाधिकः। त्वया त्वयं भ्रमः सोपाधिकतयांगीकृत इत्यपसिद्धांतः स्यादित्याह ॥ अधिष्ठानेति ॥ नन्वयमपि सोपाधिकभ्रम एव। न चोक्तरीत्या कर्तृत्वद्वयप्रतीतिप्रसङ्ग इति वाच्यम्। चिन्मनसोर्भेदाग्रहात्कर्तृत्वद्वयप्रतीत्यभावोपपत्तेरित्यत आह ॥ मनइति ॥ स्फुरणं चैतन्यम् स्फुरति चैतन्यविषयः। तयोः चिन्मनसोर्भेदग्रहदशायामपीत्यर्थः। यदुक्तं चिन्मनसोर्भेदाग्रहान्न कर्तृत्वद्वयप्रतीतिरिति तदयुक्तं भेदग्रहदशायामपि कर्तृत्वद्वयाप्रतीतेरिति व्यतिरेकव्यभिचारमुक्त्वा भेदाग्रहदशायामपि प्रतीतिद्वयसद्भावादन्वयव्यभिचारोपीत्याह ॥ इदंसर्पयोरिति ॥ ॥ अभेदग्रहणेति ॥ भेदाग्रहणदशायामपीत्यर्थः। एवमुत्तरत्रापि। अयमितीदमंशापेक्षया अंगुल्या निर्दिश्यायं भीषण इति वदति सर्पो भीषम इति च वदति इत्यनुभवसिद्धमिति ज्ञातव्यम्। ननु मनश्चिदात्मनोरध्यासेपि सोपाधिकारोप एवायं तत्प्रयोजकस्यात्र सत्वादित्याशङ्क्य निराकरोति ॥ नचेति ॥ उपाधेरंतःकरणस्य। तथाच सोपधिकत्वासम्भवोपीत्यर्थः ॥ अधिष्ठानेत्यादि ॥ पुष्पस्य तद्रक्तत्वस्य च व्यावहारीकत्वेनाधिष्ठनभूतस्फटिकसमसत्ताकत्वात् तथाऽध्यस्यमानप्रातिभासिकस्फटिकगतरक्तत्वापेक्षयाऽधिक सत्ताकत्वाच्च सोपाधिकभ्रमत्वमित्यर्थः। नन्विदं प्रकृते कथमस्तीति चेत् उच्यते। अविद्यावच्छिन्नचैतन्यस्यान्तःकरणनिष्ठकर्तृत्वाध्यासाधिष्ठानत्वेन तस्य व्यावहारिकतयोपाधिभूतबुद्धेस्तत्कर्तृत्वस्य चाधिष्ठानसमसत्ताकत्वादिकं ज्ञातव्यम्। अविद्यावच्छिन्नस्य चैतन्यस्य स्वयं कल्पितत्वेनाधिष्ठानत्वायोगाच्चित एवाधिष्ठानत्वं वाच्यं तथाच नैतत्प्रयोजकलाभ इत्याह ॥ आद्य इति ॥ द्वितीय इति ॥ बुद्धिरूपोपाधिधर्मभूतं कर्तृत्वमात्मन्यध्यस्यत इत्युच्यते। तत्राध्यस्यमानं यदात्मकर्तृत्वं तच्चेद्व्यावहारिकं स्यात्तर्हि बुद्धिरूपोपाधेस्तद्धर्मभूतकर्तृत्वस्य चाध्यस्यमानादधिकसत्ताकत्वं वाच्यं। ततश्च तयोः पारमार्थिकत्वप्रसङ्गः। बुद्धेस्तत्कर्तृत्वस्य च व्यावहारिकत्वांगीकारेऽध्यस्यमानाधिकसत्ताकत्वायात्मगतकर्तृत्वस्य वा प्रातिभासिकत्वमङ्गीकार्यं स्यात्। न चेष्टापत्तिरिति वाच्यं वाधकप्रत्ययाभावादित्याशयः ॥ उभयत्रापीति ॥ प्रयोजकद्वयपक्षेपीत्यर्थः। क्षीररूपोपाधेस्तद्धर्मभूतक्षीरत्वस्य च व्यावहारिकत्वेनाधिष्ठाननीरसमसत्ताकत्वादध्यस्यमानप्रातिभासिकनीरगतक्षीरत्वापेक्षयाऽधिकसत्ताकत्वेन सोपाधिकभ्रमत्वप्रयोजकसद्भावान्निरूपाधिकभ्रमतयांगीकृतस्यापि नीरे क्षीरत्वाध्यासस्य सोपाधिकत्वापातादिति भावः। बुद्धिश्चिद्भागरहितांतःकरणवृत्तिविशेषः। तथाच केवलं बुद्धिगतं कर्तृत्वं चिदचित्संवलनरूपेऽहमर्थे आरोप्यते। अहमर्थनिष्ठं वा शुद्धात्मन्यारोप्यत इत्यर्थः ॥ ततश्चेति ॥ बुद्धिगतमहमर्थे आरोप्यत इति पक्षे आरोपितकर्तृत्वस्य मनसि सत्वेन मनः कर्त्रिति प्रतीतिसम्भवेपि चैतन्ये आरोपितकर्तृत्वस्याप्यभावेन न चैतन्यं कर्त्रिति प्रतितिः सम्भवति। तथाच प्रतीत्यभावो न युक्त इत्यत्र प्रतितिद्वयाभावोऽयुक्त इत्यर्थः। तथाचैकसत्वेपि द्वयं नास्तीति द्वित्वावच्छिन्नाभाव इति ज्ञातव्यम्। तेन पक्षद्वयेपि मनः कर्त्रिति प्रतीतिसम्भवात्कथं मनः कर्त्रिति प्रतीत्यभावोक्तिरिति निरस्तम्। एतेनेत्युक्तं विशदयति  
॥ आद्य इत्यादिना ॥ बुद्धिगतं कर्तृत्वमहमर्थे आरोप्यत इत्याद्यपक्षे बुद्धि कर्त्री मनः कर्त्रित प्रतीतिद्वयं स्यादेवेति दूषणे सत्येव दूषणान्तरमिदमिति ज्ञातव्यम्। अहमर्थगतं कर्तृत्वमात्मन्यध्यस्यत इति द्वितीयपक्षे चैतन्यं कर्तृ मनः कर्त्रिति प्रतीतिद्वयं स्यादेवेति दूषणे सत्येव दूषणान्तरमाह ॥ द्वितीय इति ॥ नन्वहं कर्तेति प्रतीत्यन्यथानुपपत्त्याऽऽत्मनि कर्तृत्वाध्यासोंऽगीकार्यं इत्यत उक्तमहमर्थस्येनेति ॥ अनध्यस्तेति ॥ तत्रैव वास्तवकर्तृत्वांगीकारादिति भावः। कर्तृत्वेपि कर्णत्वमौपचारिकमिति न वक्तव्यमित्याशयेनोक्तं प्रसिद्धीति। करणत्वेन सर्वैरिज्ञायमानत्वादित्यर्थः। उपलब्धिं प्रति करणत्वेपि अन्यत्र कर्तृत्वं युक्तमिति चेन्न। चक्षुरादिवत्करणे मनसि द्वैविध्यकल्पनानुपपत्तेरिति भावः। अन्तःकरणगतमेव कर्तृत्वमित्यंगीकारे दुषणान्तरमाह ॥ अपिचेति ॥ ननु कर्तृत्वाश्रयबुध्द्यविवेकमात्रेण जीवस्य कर्तृत्वं मया सिद्धांतितमिति चेत्तत्राह ॥ बुद्ध्यात्मनोरिति ॥ तथाच त्वन्मते तदधिकरणसिद्धांतानुत्थानप्रसङ्गइति भावः। फलभाक्ता फलभोक्तृत्वं तयेत्यर्थः। बन्धस्य तदपायेनसामानाधिकरण्यादित्येतद्व्याचष्टे ॥ कर्तृत्वेति ॥ ॥ स्यादिति ॥ तथाच नात्मनो मोक्षः स्यात्। तथाच "स पात्रं बन्धमोक्षयो"रिति वचनविरोध इति भावः। ननु कर्तृत्वादिरूपबन्धस्य बुद्धिगतत्वेप्यज्ञानरूपबन्धस्यात्मगतत्वान्मोक्षसामानाधिकरण्यमस्तीति चेत्तत्राह ॥ अज्ञानमपि हीति ॥ अज्ञानं न स्वरूपेण बन्धः। किंतु दुःखादिभोक्तृत्वादिरूपानर्थापादकतया। तथाच दुःखादिभोक्तृत्वाद्यनर्थरूपमुख्यबन्धस्य बुद्धिगतत्वाद्बुद्धेरेव मोक्षापात इति भावः ॥ मिथ्येति ॥ तथाच बुद्धिगतभोक्तृत्वादेर्जीवे आरोपितत्वेन मिथ्याभूतभोक्तृत्वरूपाऽनर्थस्य जीव एव सद्भावाद्बन्धमोक्षयोः सामानाधिकरण्यं युक्तमिति भावः ॥ एतदिति ॥ कल्पितोऽनर्थोऽस्तीति कल्पनाया इत्यर्थः ॥ अन्योन्येति ॥ कर्तृत्वाध्याससिद्धौ मिथ्याभूतकर्तृत्वाद्बन्धत्वसिद्धिः तत्सिद्धौ च मिथ्याभूतबन्धमोक्षयोर्जीवेसामानाधिकरण्यस्य सम्भवेन तद्विरोधाभावाद्बुद्धेरेव सत्यभूतकर्तृत्वाद्युपपत्तेरात्मनि तदध्याससिद्धिरित्यन्योन्याश्रयादित्यर्थः ॥ सत्यस्यैवेति ॥ अन्यथा स्वाप्नब्रह्महत्यादेरप्यनर्थत्वापात इति भावः। सत्यभूतानर्थस्य च बुद्धिनिष्ठत्वेन मोक्षस्य चात्मनिष्ठत्वेन बन्धमोक्षयोः सामानाधिकरण्यायोग एवेति ध्येयम्। ननुप कर्तृत्वादिबन्धवन्मोक्षस्यापि कल्पितस्यैव पुरुषार्थत्वादात्मनि बन्धमोक्षयोः सामानाधिकरण्योपपत्तिरिति शङ्कां भट्टवार्तिकसंमत्या परिहरति ॥ तदुक्तमिति ॥ स्वप्नसुखवन्मोक्षसुखस्यापि कल्पितत्वमङ्गीकुर्वाणं बौद्धं प्रत्युच्यते ॥ नहीति ॥ नहि स्वप्नसुखार्थं कश्चिद्यत्नं करोति यदृच्छया निद्रायां स्वप्नस्य स्वत एव लभ्यमानत्वेन तत्सुखस्यापि तथात्वात्। अतो मौक्तसुखस्यापि कल्पितत्वेन तस्यापि स्वत एव यदृच्छया लभ्यमानत्वसम्भवात्साधनानुष्ठानं विहाय तूष्णीमासीतेत्यर्थः। मिथ्याभूतभोक्तृत्वकर्तृत्वादेरनर्थस्य जीवे सद्भावमङ्गीकृत्य बन्धमोक्षसामानाधिकरण्यांगीकारे स्थूलः करोमीत्यादिप्रतीतेर्देहस्यापि मिथ्याभूतकर्तृत्वभोक्तृत्वादिरूपानर्थान्वयप्राप्तौ मोक्षस्यापात इत्याह ॥ स्थूल इति ॥ अनर्थः आत्मन इति शेषः। तथाच तद्गत एव बन्धो मोक्षश्च न देहगत इति भावः ॥ अनर्थकोटित्वेति ॥ बुद्ध्युपाधिकात्मस्थभोक्तृत्वस्यात्मनोनर्थत्वे आत्मनोप्यनर्थकोटिनिवेशापत्तेरात्माश्रयः। तथाऽनर्थहानेः पुरुषार्थत्वादात्मनोपि तत्कोटिनिविष्टत्वेन तद्धनिरपि पुरुषार्थः कस्यादिति भावः। किञ्च बुद्धिगतभोक्तत्वादेः शुद्धात्मन्यध्यासाङ्गीकारे आत्मनि भोक्तृत्वादिप्रतीत्या भवितव्यम्। अस्तीति चेत् भ्रमकाले प्रमाकाले वा? भ्रमकाले चेदहं भोक्तेत्यहमर्थनिष्ठत्वेनैव भोक्तृत्वं प्रतीयते। न शुद्धात्मनि। प्रमाकाले चेत् बुद्धिर्भोक्त्रीति प्रतीयेत। ततः शुद्धात्मनि तद्भ्रमो न युक्त इत्याह  
॥ भ्रमकाल इति ॥ कृतेस्तत्फलभाक्तया सामानाधिकरण्याच्चेत्युक्तं हेतुं विवृणोति ॥ अपिचेति ॥ कुत इत्यत आह ॥ शास्त्रफलमिति ॥ पूर्वतन्त्रे तृतीयाध्यायस्थं सूत्रं "शास्त्रफलं प्रयोक्तरि तस्मात्स्वयं प्रयोग स्यादि"ति। अस्यार्थः विधिनिषेधात्मकशास्त्रफलं स्वर्गनरकादि प्रयोक्तरि कर्मप्रयोक्तरि तत्साधनकर्मकृतिमति यजमान एव। तस्मात्स्वयमेव यजमानोंगप्रधानेषु कर्ता स्यादिति। साधनकृतिः साधनविषयकप्रयत्नः ॥ अन्यथेति ॥ साधनकृते पलभाक्त्वेन सामानाधिकरण्याभावमङ्गीकृत्य बुद्धेरेव कर्तृत्वादिकं आत्मन एव मोक्ष इत्यंगीकारे बुद्धिकृतश्रवणादेर्हानिः वैयर्थ्यम्। फलाभावात्। श्रवणादिकर्तृत्वाभावेपि आत्मनो मोक्षागम इत्यदृष्टकल्पना स्यादित्यर्थः। ननु शास्त्रफलं प्रयोक्तरीति न नियमः "पुत्रे जाते इष्टिं कुर्या"दित्येवं पुत्रपूतत्वोद्देशेन नतेष्टिः पितुर्विधीयते। तथा पितुः स्वर्गप्राप्त्यर्थं पुत्रं प्रति श्राद्धं विधीयते। एवं जातेष्टिकृतेः पूतत्वरूपफलेन सामानाधिकरण्यं नास्ति। पूतत्वरूपफलस्य पुत्रगतत्वात्। तथा स्वर्गरूपफलस्यापि पितृगतस्य न पुत्रगतश्राद्धकृतिसामानाधिकरण्यमिति व्यभिचार इत्याशङ्क्याह ॥ जातेष्टाविति ॥ पित्रर्थो यः पुत्रः तद्गतं पूतत्वादिकं तदनुष्ठातुर्जातेष्ट्यनुष्ठातुः पितुरेव फलम्। कुत इत्यत आह ॥ तेनेति ॥ जातेष्टिकर्त्रा पित्रा मम पुत्रस्य पूतत्वार्थमिष्टिं करिष्ये इति संकल्पकरणादित्यर्थः। तथाच पूतपुत्रकत्वं पितुरेव फलम्। मम पूतपुत्रकत्वार्थं इष्टिं करिष्य इत्यपि संकल्पः कार्यः। तेन च पुत्रेपि पूतत्वं सम्पाद्यते। एवं स्वर्गगामिपितृकत्वं श्राद्धकर्तरेव फलमिति युक्तं शास्त्रफलं प्रयोक्तरीति न्यायेन कृतेः फलभाक्त्वेन सामानाधिकरण्यमिति भावः। ननु पुत्रस्य पित्रर्थत्वेन पूतपुत्रकत्वं पितुरेव फलं तेन तदुद्देशादित्युक्तम्। एवमिहापि आत्मनोंतःकरणार्थत्वेन मुक्तात्मकत्वमपि अन्तःकरणस्यैव। तेनान्तःकरणेनात्ममोक्षोद्देशादित्यहमपि वदिष्यामीति चेत् मैवमप्रामाणिकं भाषिष्ठान इत्याह ॥ नचेति ॥ अन्तःकरणार्थः तारआत्मको नचेत्यर्थः। प्रत्युतांतःकरणमेवात्मार्थमिति द्रष्टव्यम्। ननु यागविषयककृतिमतां ऋत्विजां स्वर्गफलाभावेन व्चभिरारान्नकृतेः फलभाकत्वेन सामानाधिकरण्यमित्यत आह ॥ आर्त्विज्यादेरिति ॥ आर्त्विज्यस्य स्वर्गः फलमेव न भवति। द्रव्यदानेन यजमानपरिक्रीततया यागकर्तॄणां तेषां दक्षिणाया एव फलत्वात्। अतो न व्यभिचार इत्यर्थः। कर्तृत्वस्य पलभाक्त्वेन सामानाधिकरण्यं शङ्कते ॥ नन्विति ॥ ॥ आरोपितमेवेति ॥ आत्मेति विशेषणरहितमित्यर्थः। तथाच जीवे कर्तृत्वसद्भावेन मोक्षोऽपि तस्यैवेति भावः। बन्धमोक्षयोः सामानाधिकरण्याय पूर्वं शडिकतम्। कृतिफलयोः सामानाधिकरण्यायायेह पुनराशङ्केति भेदः ॥ निरस्तत्वादिति ॥ आरोपितकर्तृत्वस्य फलभाक्त्वान्वये तन्त्रत्वे तस्य स्थूलः करोमीति प्रतीत्या देहादावपि सत्वात्फलभाक्त्वान्वयप्रसङ्गः। आत्मारोपितकर्तृत्वस्य फलान्वयतन्त्रत्वे कर्तृत्वाध्यासे सिद्धे आरोपितस्यापि कर्तृत्वस्य फलान्वयप्रयोजकत्वसिद्धिः तत्सिद्धौ च कृतिफलयोः सामानाधिकरण्याव्यभिचारात्कर्तृत्वाध्याससिद्धिरित्यन्योन्याश्रय इत्येवं निरस्तत्वादिति भावः। आरोपितकर्तृत्वस्य वाऽऽत्मारोपितकर्तृत्वस्य वाऽभावे न फलान्वय इति व्यतिरेकव्याप्तेः सम्भवति व्यभिचार इत्याह ॥ सत्येति ॥ फलभोक्तृत्वाच्चेत्येव पाठः। नन्वात्मनि फलान्वये आरोपितकर्तृत्वं तन्त्रम्। बुद्धौ च फलभोक्तृत्वान्वये सत्यभूतं कर्तृत्वं तन्त्रमित्याशङ्क्याननुगमेन निराकरोति ॥ न चेति ॥ अन्यान्यत्वेन क्रोडीकार इति चेन्न। गौरवात्। अन्योन्याभावस्य धर्मिस्वरूपत्वेन पुनरननुगम एवेति । अत एवास्वरसादाह ॥ अपि चेति ॥ बुध्द्यभावेपि संसारदशायां कर्तृत्वश्रुतेरित्यर्थमभिप्रेत्याह ॥ तथेति ॥ बुध्द्यभावेपि परमुक्तिदशायां पर्यटनादिकर्तृत्वश्रुतेरित्यप्यर्थमभिप्रेत्याह ॥ तथेति ॥ तद्यप्यत्र स तत्रेत्यादिकमेवोदाहर्तव्यं तथापि परममुक्तित्वज्ञापनार्थं परंज्योतिरित्यादिपूर्ववाक्योदाहणमिति ज्ञातव्यम्। "प्रत्यक्षैषा कर्तृता जीवसंस्था तथागमादनुमानाच्च सर्वम्। पूर्वं प्रमाणं तन्त्रयं चाविरोधेनैकत्रस्थ"मिति महाभारततात्पर्यनिर्णयहठवादीयवचनं हृदि निधाय तदर्थमेव कारिकया सङ्गृह्वाति ॥ अपि चेति ॥ अनेन प्रत्यक्षैषेति वाक्योक्तं प्रत्यक्षादिकं विवृतं भवति। श्लोकं व्याकुर्वन्नेव प्रत्यक्षादीनामप्रामाण्यं किं न स्यादित्याशङ्कां च निराकरोति ॥ न चेति ॥ प्रत्यक्षेणानुमानैः श्रुतिभिश्च सिद्धे आत्मनः कर्तृत्वादावित्यन्वयः। विमतः अहमर्थभिन्नत्वादिना विमपि विषयीभूतः। संमतवत् यजमानवत्। आदिशब्दोक्तलिंगं दर्शयति ॥ अज्ञानमित्यादिना ॥ आत्ममात्राश्रिताज्ञानसामानाधिकरण्यसिद्धौ आत्मन एव ज्ञातृत्वप्राप्त्या तत्प्रयुक्तं कर्तृत्वमपि तस्यैव सेत्स्यतीति भावः। संमतो निगडः। आदिशब्दोदितेश्वरकर्तृत्वप्रतिपादकं श्रुतिवाक्यं दर्शयति ॥ आनंदेति ॥ कर्ताविज्ञानात्मा यो वेदेति जीवकर्तृत्वश्रुतेरानंदभुगित्यादीश्वरकर्तृत्वं श्रुतेश्च प्रत्यक्षप्राप्तजीवेश्वरकर्तृत्वानुवादपरत्वान्न स्वार्थे तात्पर्यमिति बाधकमाशङ्क्य निराकरोति ॥ न चेति ॥ अहमर्थान्यात्मा जीवः। न हि अहं कर्तेति प्रत्यक्षप्रतीतिं विहाय तदन्यात्मकर्तृत्वं प्रत्यक्षप्राप्तं येन श्रुतिरनुवादः स्यात्। अहं कर्तेति प्रत्यक्षं च नात्मकर्तृतावगाहि त्वन्मतेऽस्याहमर्थभिन्नत्वादिति भावः। नन्वात्मचैतनयस्य निर्धर्मकत्वान्न तस्य कर्तृत्वमित्याशङ्क्य निराकरोति ॥ न चेति ॥ ॥ निर्धर्मकत्वेति ॥ ब्रह्मणि निर्धर्मकत्वरूपधर्मसद्भावे निर्धर्मकत्वोक्तिव्याघातः तदभावे सधर्मकत्वस्यैव प्राप्त्या निर्धर्मकत्वोक्ते व्याघात इत्यर्थः।  
ज्ञानत्वादिधर्मवत् ज्ञानकर्तृत्वादिधर्मांगीकारे बाधकाभावान्न निर्धर्मकत्वं ब्रह्मण इत्याह ॥ ज्ञानत्ववदिति ॥ ॥ बुध्द्यविशिष्टस्येति ॥ बुद्धिविशिष्टस्यैव बुद्धिज्ञातृत्वे आत्माश्रयापातादिति भावः॥ निष्क्रियत्वमिति ॥ कर्तृत्वांगीकारे क्रियावेश प्राप्तेरिति भावः। निष्क्रियत्वं बाधकमित्यत्रात्मनो धात्वर्थक्रियाशून्यत्वमभिप्रेतं परिस्पदशून्यत्वं वा? नाद्य इत्याह ॥ क्रियाया इति ॥ ॥ अस्त्यादीति ॥ अस्ति ब्रह्मेति चेद्वैदेत्यादिवाक्यादिति भावः ॥ अप्रयोजकत्वादिति ॥ ब्रह्मणः परिस्पंदरूपक्रियाभावेपि ज्ञानादिरूपक्रियानिमित्तं ज्ञातृत्वादिकं किं न स्यात्? ज्ञानादीनामपरिस्पंदरूपत्वेन विरोधाभावादिति भावः ॥ निर्विकारत्वमिति … कर्तृत्वांगीकारे विकारप्राप्तेरिति भावः। आत्मनो ज्ञानरूपगुणाश्रयत्वेन ज्ञातृत्वांगीकारे द्रव्यान्तरत्वापत्तिरूपविकाराप्राप्तेः यथा ह्याकाशस्य सम्योगाद्याश्रयत्वेपि न द्रव्यान्तरत्वापत्तिरूपो विकारः यथा वाऽऽत्मनस्त्वन्मतेऽज्ञानरूपबन्धतद्धंसरूप मुक्त्याश्रयत्वेपि न द्रव्यान्तरत्वापत्तिरूपं विकारित्वं तद्विदित्याह ॥ आकाशस्येति ॥ ॥ सुषुप्ताविति ॥ मनसोऽभावे मनसोऽभावदशायां सुषुप्तावित्यन्वयः। तथा चात्मनः कर्तृत्वांगीकारे तस्य सुषुप्तावपि सत्वेन तत्रापि कर्तृत्वापात इत्यत्रेष्टापत्तिरित्यर्थः। किञ्च मनसोऽभावे कर्तृत्वाद्यदर्शनं न मनसः कर्तृत्वं गमयति किंतु निमित्तत्वमेव निमित्तकारणव्यतिरेकेणापि कार्यादर्शनसम्भवात्। न हि दण्डाभावे घटादर्शनं दण्डस्य कर्तृत्वं गमयतीति भावेनाह ॥ देहादिवदिति ॥ देहाभावे कर्तृत्वादर्शनाद्देहस्यापि कर्तृत्वापात इति भावः ॥ श्रुतिरिति ॥ "विज्ञानं यज्ञं तनुते कर्माणी"ति श्रुतौ विज्ञानशब्दोक्तमनसः कर्तृत्वप्रतीतेरित्यर्थः। ननु "कामः संकल्प"इत्यादि श्रुतौ कामादीनां मनआद्यात्मकत्वं कथ्यते। मनआद्यात्मकत्वं च तत्कर्तृत्वमेवेति मनसः कर्तृत्वसिद्धिरिति चेत्तत्राह ॥ काम इति ॥ श्रुतेर्मनः कारणत्वपरत्वादित्यर्थः। श्रुत्या श्रुत्यन्तरसंवादेन। तथा च कामादीनां मन आद्यभेदोक्तिः श्रुत्यन्तरानुसारेण मनसः कारणत्वपरैव,न कर्तृत्वपरेत्यर्थः ॥ युक्तमिति ॥ जीवमित्यर्थः। अनया केवलस्यात्मनो भोक्तृत्वाभावावगमान्मनोयुक्तस्यैव च

तदवगमेनावश्यकत्वान्मनस एव भोक्तृत्वमवगम्यत इति भावः ॥ सहकारितेति ॥ आत्मशब्दोदितदेहादिसाधारणमनस्सहकारेणात्मनो भोक्तृत्वमुच्यत एव। न तु मनसो भोक्तृत्वम्। तथात्वे देहेंद्रिययोरपि भोक्तृत्वापत्तेरिति भावः। ननु ध्यायतीवेति श्रुतौ इव शब्दश्रवणात् अहङ्कारविमूढः सन् स्वातन्त्र्येणाहं कर्तेति मन्यत इत्येवं जीवे स्वातन्त्र्येण कर्तृत्वनिवारकत्वादित्यर्थः। ननु वस्तुतोऽकर्ता जीव आत्मानं कर्तारं विमूढः सन्मन्यत इति कर्तृत्वमात्रनिवारकत्वं किं न स्यादित्यत आह ॥ तत्रैवं सतीति ॥ आत्मानं केवलं ईश्वरानियतं कर्तारं यः पश्यति न स पश्यतीति ईश्वरानियतकर्तृत्वं मन्यमानस्यैव निंदनात्। सर्वथा कर्तृत्वनिषेधे तु केपलपदवैयर्थ्यादिति भावः। उदाहृतश्रुतिस्मृतीनामस्मदुक्तार्थमनङ्गीकृत्य जीवकर्तृत्वनिषेधकत्वांगीकारे बाधकमाह ॥ अन्यथेति ॥ ॥ उक्तेति ॥ कर्ता विज्ञानात्मा यो वेदेदं जिघ्राणीत्याद्युदाहृतनिरकाशश्रुतिविरोधादित्यर्थः ॥ क्लेशसम्बन्धादिति ॥ क्लेशनियतत्वादित्यर्थः। श्रुतिः ईश्वरादिकर्तृत्वप्रतिपादिका ॥ दर्शेति ॥ "दर्शपूर्णमासाभ्या"मिति श्रुतेरपि स्वार्थतात्पर्यं न स्यात्। तत्रापि यागदिकरणे वह्वायासेन क्लेशसद्भावादित्यर्थः। किञ्च न कर्तत्वं क्लेशव्याप्तं किं तु लीलाया अकरणे श्वासादेश्चाकरण एव क्लेशदर्शनात् कर्तृत्वाभाव एव क्लेशव्याप्त इत्याह ॥ लीलादेरिति ॥ किञ्च कर्तृत्वस्य न क्लेशेन सम्बन्धः प्रत्यत फलसम्बन्ध एव श्रूयते। अतः श्रुतेः स्वार्थे तात्पर्यमवश्यमङ्गीकार्यमिति उक्तश्रुत्यादिबलादात्मन एव कर्तृत्वसिद्धिर्नान्यस्येति भावेनाह ॥ यदा वा इति ॥ ॥ फलेति ॥ स्वस्थतयाऽवस्थानरूपेत्यर्थः ॥ कतृत्वाध्यासभंगविवरणम् ॥

\</1-2-34\>

\<1-2-35\>  
   न्यायामृतप्रकाशः

 आत्मानात्मनोरन्योन्यात्मकतामन्योन्यधर्मांश्चाध्यस्य सर्वे प्रमातृत्वादिव्यवहाराः प्रवर्तंते इति परभाषितमितरेतराध्यासं दूषयितुमनुवदति ॥ यच्चेच्यत इति ॥ तद्धर्माः देहधर्माः ब्राह्मण्यकाणत्वाद्याः। आत्मनि देहैक्यतद्धर्मयोरध्यासे प्रत्यक्षं प्रमाणयति॥ अहं ब्राह्मण इति ॥ ब्राह्मण्यस्य देहधर्मत्वेनात्मनि तदध्यासो देहैक्याध्यासं विना न सम्भवतीति तदैक्याध्याससिद्धिरित्यर्थः। आत्मनींद्रियैक्यतद्धर्मयोरध्यासे प्रत्यक्षं प्रमाणयति ॥ अहं काण इति ॥ अस्त्यत्र सम्प्रदायः। अक्षिसम्बन्धी यः कृष्णताराद्यसम्बद्धत्वादिरूपो विकारविशेषः स काणशब्दार्थः। अयं च चक्षुर्धर्मः। अत एव ब्राह्मणस्याक्षि काणमिति प्रयोगः। तथा "येनाङ्गविकार" इति सूत्रे अक्ष्णा काण इत्युदाहृत्य विकृताक्षिमानित्यर्थ इति काशिकायामुक्तत्वात्। एवं चात्राहं काण
इत्यात्मनि इंद्रयधर्मरूपकाणत्वाध्यासः इंद्रियैक्याध्यासं विना न सम्भवतीति तदैक्याध्याससिद्धिरित्यर्थः ॥ ब्राह्मणो यजेतेति ॥ ब्राह्मण्याद्याश्रयस्य शरीरस्य जडेत्वेनानियोज्यत्वात्तदैक्याध्यासवानात्मैव नियुज्यत इति। देहैक्याध्यासेऽर्थापत्तिं चाह ॥ देहेति ॥ ॥ अनात्मत्वेनेति ॥ आत्मभिन्नत्वेनेत्यर्थः ॥ देहात्मैक्यस्येति । किंतु देहाहमर्थैक्यविषयत्वमेवेति आत्मनि देहैक्याध्यासे नेदं प्रत्यक्षं प्रमाणमित्यर्थः। चिदचित्संवलनस्य दूषितत्वादहमर्थे ब्राह्मण्यादिविशिष्टदेहैक्याध्यासे आत्मन्यपि स प्राप्त एवेति शङ्कानवकाश इति हृदयम्। अस्तु देहात्मैक्याध्यासः तथापि न तत्र प्रत्यक्षं प्रमाणमिति त्वया वक्तुं शक्यमित्याह ॥ देहेति ॥ ॥ तद्विरोधीति ॥ देहात्मैक्यावगाहिप्रत्यक्षविरोधीत्यर्थः। अयमभिसंधिः। पूर्वं तावत्प्रत्यक्षस्य जात्या उपक्रमादिन्यायैश्व प्राबल्यं समर्थ्य तद्विरोध्यनुमानादेरेवाप्रामाण्यमित्युक्तम्। एवं चेह देहात्मैक्यस्य प्रत्यक्षसिद्धत्वे कदापि तद्भेदसिद्धिर्न स्यात्। तत्सिद्धिर्हि देहादीनां व्यावृत्तत्वात्सूत्रानुस्यूतमणिवदात्मनोनुवृत्तत्वात् व्यावृत्तत्वानुवृत्तत्वरूपविरुद्धधर्माधिकरणत्वरूपानुमानेन "अस्तीत्येवोपलब्धव्य" इत्यागमेन च वक्तव्या। देहात्मैक्यस्य प्रत्यक्षप्रमाणस्य पूर्वप्राबल्यस्य समर्थितत्वेन प्रबलतया तद्विरुद्धानुमानागमयोरेवाप्रामाण्यापत्त्या ब्रह्मज्ञानात्पूर्वं व्यवहारदशायामिदानीं तद्भेदसिद्धिरेव न स्यात्। ननु चंद्रपरिमाणप्रत्यक्षस्येव देहात्मैक्यप्रत्यक्षस्यापि अपरीक्षितत्वेन परीक्षितानुमानादिनैव बाधः किन्न स्यादिति चेन्न। चंद्रपरिमाणप्रत्यक्षस्य दूरादिदोषेण स्वार्थनिश्चयपराङ्मुखस्य युक्तोन्येन बाधः। न चेह तथाऽस्ति। ब्रह्मज्ञानात्प्राक् व्यवहारदशायां त्वन्मते बाधाभावात्। तदंगीकारे ब्रह्मज्ञानेतरज्ञानबाध्यत्वेन प्रातिभासिकत्वापत्त्या स्वार्थसाधनाय प्रमाणत्वेन प्रत्यक्षोक्त्ययोगात्। न हि प्रातिभासिकरूप्यावगाहि प्रत्यक्षं केनचिद्रूप्यसिद्धये प्रमाणत्वेनोदाह्रियते। अतोऽनुमानागमाभ्यां इदानीं तद्भेदसिद्धिः सर्वसंमता न स्यात्। अतो न तत्र प्रत्यक्षं प्रमाणमिति ॥ परस्परमिति ॥ त्वया युगपदेवात्मनि देहाद्यैक्याध्यासाङ्गीकारेण देहादिंद्रियमन्यत् इंद्रियाद्देहोऽन्य इति भेदस्यैव दर्शनात् देहोहमिंद्रियमित्येकदैव देहाद्यैक्याध्यासायोगात्। न हि भिन्नत्वेन निश्चितयोर्वंगरजतयोरेकदैव शुक्तिकायामेवारोपो दृष्ट इत्यर्थः। ननु देहादिंद्रियमन्यत् इंद्रियाद्देहोन्य इति भेदबुध्द्या देहोहमिंद्रियमित्यैक्याध्यासासम्भवेपि ब्राह्मणात्कणोन्यः काणाद्ब्राह्मणोन्य इति भेदबुद्ध्यभावेन ब्राह्मणोऽहं काण इत्येकदा ऐक्याध्यासः सम्भवतीति चेन्न। ब्राह्मणस्याक्षि काणमिति काणब्राह्मणयोर्भेदस्यापि प्रत्यक्षत्वेन एवमप्यारोपस्यासम्भवात्। अत एव "येनाङ्गीकार" इत्यत्रायमक्ष्णा काण इति काशिकायामुदाहृतत्वेन ब्राह्मणकाणयोरपि भेदस्यैवावगमादित्यालोचनीयम् ॥ त्वन्मत इति । भेदमात्रस्याध्यस्तत्ववादिनस्तव मत इत्यर्थः ॥ जीवब्रह्माणोरिव देहात्मनोर्भेदस्याप्यध्यस्तत्वेनेति पूर्वेणैव सम्बन्धः ॥ अभेदाध्यासायोगादिति ॥ अभेदस्य सत्यत्वं स्यादित्यर्थः। परस्परविरुद्धयोरिति न्यायादिति भावः। ननु भेदस्याध्यस्तत्वेप्यभेदोस्तु। उभयोरपि दृश्यत्वेन मिथ्यात्वात्। भेदाभेदयोर्मिथ्यात्वेप्येतावानेव विशेषोंगीक्रियते तदत्र देहात्मनोरभेदो व्यवहारकालीनेन परीक्षितप्रमाणभावेन व्यावृत्तत्वानुवृत्तत्वरूपानुमानादिना ब्रह्मज्ञानेतरेण बाध्यते। भेदस्तु ब्रह्मज्ञानरूपचरमवृत्येतीत्यत आह ॥ मिथ्यात्वं हीत्याहुः ॥ यद्वा तदेवोपपादयति ॥ मिथ्यात्वं हीत्यादिना ॥ शुक्तिज्ञानेन रूप्यमेव बाध्यते, न तु तदत्यन्ताभावः। एवं चाधिष्ठानभूतशुक्तिज्ञानाबाध्यात्यन्ताभावप्रतियोगित्वं रूप्येऽस्तीत्यर्थः। नन्वत्यन्ताभावेऽधिष्ठानज्ञानाबाध्यत्वं कुतो विशेषणं दीयत इत्यत आह ॥ तद्बाध्येति ॥ अधिष्ठानज्ञानबाध्येत्यर्थः ॥ सत्वेपीति ॥ अत्यन्ताभावप्रतियोगिन इति शेषः। रूपवति घटे अधिष्ठानज्ञानबाध्यस्य रूपात्यन्ताभावस्य सत्वेपि प्रतियोगिनो रूपस्य सत्यत्वदर्शनेन जगतो ब्रह्मज्ञानाबाध्यात्यन्ताभावप्रतियोगित्वमेव मिथ्यात्वं वाच्यमित्यर्थः। ननु भेदमिथ्यात्वसिद्ध्यर्थं भेदात्यन्ताभावस्याधिष्ठानज्ञानाबाध्यत्वेपि अभेदस्याध्यस्तत्वमस्तु। न ह्यभेदो भेदात्यन्ताभावः येनाधिष्ठानज्ञानाबाध्यतया सत्यः स्यादित्यतोऽभेदो भेदात्यन्ताभावो भवत्येवेत्याह ॥ अभेदश्चेति ॥ ॥ सत्यो न स्यादिति ॥ परस्परविरुद्धयोरिति न्यायादिति भावः। तथा च देहात्मभेदस्य मिथ्यात्वं वदताऽधिष्ठानभूतात्मज्ञानाबाध्यात्यन्ताभावप्रतियोगित्वे वाच्येऽभेदस्य भेदात्यन्ताभावरूपत्वेनाधिष्ठानज्ञानाबाध्यत्वं प्राप्त्या देहात्माभेदस्य सत्यत्वमेव वाच्यमिति तस्याध्यस्तत्वोक्त्ययोग इति भावः। एतदुपलक्षणम्। देहात्मनोरभेदस्याध्यस्तत्वं वदता अधिष्ठानज्ञानाबाध्यात्यन्ताभावप्रतियोगित्वे वाच्ये भेदस्याभेदत्यन्ताभावरूपत्वेनाधिष्ठानज्ञानाबाध्यत्वप्राप्त्याऽभेदस्याध्यस्तत्वे कथं देहात्मनोर्भेदः सत्यो न स्यादिति भेदमात्रस्य मिथ्यात्वांगीकारो न युक्त इत्यपि द्रष्टव्यम्। ननु भेदस्य मिथ्यात्वेपि अभेदस्य सत्यत्वं कुतः? परस्परविरुद्धयोरिति न्यायादिति चेन्न। अयं न्यायो यत्र धर्मी सन् तत्रैव। न हि वंध्यासुतस्य श्यामत्वाभावे गौरत्वं सत्यम् एवं प्रकृते देहस्य रूप्यवत्स्वरूपेणैव बाध्यत्वात्तत्र भेदाभेदयोरुभयोरपि मिथ्यात्वमेवेत्याशङ्क्य निराकरोति ॥ न चेति ॥ स्वज्ञानेति ॥ शुक्तिज्ञानबाध्यस्येत्यर्थः। तत्र हेतुर्बाधगोचरस्येति । तथा च यथा रूप्यस्य स्वरूपेणैव शुक्तावध्यस्तत्वेपि तत्प्रतियोगिको भेदः शुक्तौ मिथ्याभूतो दृष्टः अत्यन्ताभाववद्भेदेपि प्रतियोगिसत्वनियमाभावात्। एवं देहस्यापि स्वरूपेणाध्यसेपि आत्मनि तद्भेदोस्तु। तथा च देहस्य स्वरूपेणाध्यस्तत्वात्तत्र भेदाभेदयोरुभयोरपि मिथ्यात्वमित्युक्तमसत्। एवं च तस्य मिथ्यात्वांगीकारेऽभेदस्य सत्यत्वापादनं युक्तमेवेति भावः। कथं प्रमेत्यत आह ॥ देहभेदयुत इति ॥ तथाचाऽहं ब्राह्मण इत्यस्य ब्राह्मण्योपेतदेहवानित्यर्थो द्रष्टव्यः। आद्य श्लोकं व्याचष्टे ॥ प्रतीयते हीति ॥ श्लोके देहीत्येव प्रतीयत इत्युपलक्षणम्। इंद्रियभेदोपि प्रतीयते। अतो नेंद्रियैक्याध्यास इत्यपि द्रष्टव्यमित्याह ॥ मम मन इत्यादि ॥ द्वितीयकारिकां व्याचष्टे ॥ आत्मनीति ॥ देहभेदयुत इत्यस्यार्थमाह ॥ देहविशेषेति ॥ वेदाधिकारसम्पादकेत्यर्थः। भेदशब्दार्थो विशेषेति। युत इत्यस्यार्थो विशिष्ट इति। चेतन इत्यर्थः। नन्वंध इति चक्षूराहित्यरूपांधत्वस्य देहधर्मत्वेन तस्यात्मन्यध्यासे देहैक्याध्यासोपि सिद्ध एवेत्यतः कारिकोक्तमुपलक्षणपरमित्याशयेनाह ॥ अन्धोऽहमिति ॥ कथं प्रमेत्यत आह ॥ चक्षुःश्रोत्रादिहीनस्यैवेति ॥ चक्षुःश्रोत्रादिरहितचेतन्यस्यैवेत्यर्थः। न तु देहस्येत्येवार्थः। शवदेहेंऽधबधिरादिशब्दाप्रयोगादिति भावः। तृतीयकारिकां व्याचष्टे ॥ कृष्णोहमिति ॥ ॥ सेहेति ॥ धर्मविशिष्टधर्मैक्यारोप इत्यर्थः ॥ तेन विनैवेति ॥ धर्मैक्याध्यासं विना धर्ममात्रारोप इत्यर्थः ॥ उक्तत्वादिति ॥ अहं गेहीतिवच्चाहं देहीत्येव प्रतीयत इति धर्मिभेदस्य प्रत्यक्षसिद्धत्वमुक्तमस्तीत्यर्थः ॥ तद्वदेवेति ॥ तत्र यथा रक्तः स्फटिकः कुसुमं रक्तमिति प्रतीतिद्वयमस्ति तथा देहः कृशः अहं कृश इति प्रतीतिद्वयाभावादित्यर्थः। ननु कृशोहं कृष्णोहमिति प्रतीतेः का गतिरित्यतो नात्र तथा प्रतीतिरस्ति किंतु गौणव्यवहारमात्रमित्याशयेनाह ॥ कृशोहमिति॥ इत्यादिस्तु व्यवहार इति शेषः। कर्दमलिप्ते स्वस्मिन्। ननु पुत्रे कृशेऽहं कृश इति तथा कर्दमलिप्ते स्वस्मिन्नहं कृष्ण इत्येतन्न व्यवहारमात्रम्। किंतु स्वस्मिन्कार्श्याद्यारोपरूपं ज्ञानमित्याशङ्क्य निराकरोति ॥ न चायमिति ॥ ॥ अन्यथेति ॥ कृशोऽहमित्यादेर्गौणत्वमनङ्गीकृत्याध्यासत्वांगीकारे मञ्चाः क्रोशन्ति मार्गाश्चलंति चित्रभित्तलिखिते सिंहेऽयं सिंह स्यादिरपि लक्षणानामकवृत्त्यभावपक्षे व्यवहारमात्रमेव न  
ज्ञानमित्यंगीकृतं, तदपि न स्यात्। तत्रापि मञ्चादौ क्रोशनाद्यध्यासस्य वक्तुं शक्यत्वादित्यर्थः। तत्र पुरुषभेदस्य मञ्चेषु स्पष्टत्वान्न तत्र क्रोशनाध्यास इति यदि तर्हि तत्प्रकृतेपि सममिति भावः। ननु पुत्रकार्श्यस्य स्वस्मिन्नध्यासाभावे कथं तेन दुःखं स्वस्य भवतीति चेत्तत्राह ॥ पुत्रकार्श्येनेति वैपरीत्यमाशङ्क्य निराकरोति ॥ न चेति ॥ शिलापुत्रिका पाषाणमयी प्रतिमा। तथा च पुत्रादिस्थितकार्श्यादिवत् अहं कृश इत्यादेर्व्यवहारमात्रत्वांगीकारे अयं शिलापुत्रिकाया देह इतिवत् मम देह इत्ययमपि गौणो व्यवहार एव स्यान्न प्रतीतिरित्यर्थः। एकत्र मुख्यत्वेन क्लृप्तस्यैवान्यत्राप्यसति बाधके मुख्यत्वमेव कल्प्यं, गौणत्वेनैकत्र क्लृप्तस्य चान्यत्राप्यसति बाधके गौणत्वमेवेत्याह ॥ ममेति ॥ इत्यस्य प्रयोगस्य प्रयोगस्य मुख्यतायाः क्लुप्तत्वात् इतरजन्यव्यवहारेपि मुख्यत्वमित्यर्थः। पुत्रकार्श्ये पुत्रे कृशे सति क्रियमाणोहं कृश इत्यादिव्यवहार इत्यर्थः। ननु शिलापुत्रिकाया देह इत्यत्र गौणत्वदर्शनादत्रापि तथाऽस्त्विति चेत् भ्रान्तोसि। यदि तत्र शिलापुत्रिकाया मम देह इति प्रतीतिः स्यात् तदैव मम देह इति प्रतीतेरपि गौणत्वं कल्पयामः। न चैवम्। तस्य जडत्वेन मम देह इति तस्याः प्रतीत्यभावात्। अयं शिलापुत्रिकाया देह इत्येव हि व्यवहार इति भावः ॥ तत्रेति ॥ विवेकिनां व्यवहारे पुत्रकार्श्येन क्रियमाणव्यवहारे चेत्यर्थः। अतस्तत्र मुख्यवामुख्ये इति शेषः ॥ तथेति ॥ भेदधीः स्पष्टेत्यर्थः। तदेवोपपादयति ॥ पश्वादीनामिति ॥ जातमात्रा एव, न व्यापारान्तरं कृतवंतः अस्मिन्जन्मनि व्याप्त्यनुसंधानरहिता इत्यर्थः॥ यथेदमिति ॥ प्राग्भवे मत्कृतस्तनपानमित्यर्थः ॥ यथेदमिति ॥ प्राग्भवे मत्कृतनेत्रान्तःकडूयनमित्यर्थः ॥ न देहांतरास्मृतौ युक्तेति ॥ स्वीयदेहांतरेत्यर्थः। तथा च यथेदमिति दृष्टांतस्मरणस्य सामानाधिकरण्यरूपव्याप्तिस्मरणस्य च प्राचीनस्वीयशरीरान्तरस्मरणं विनाऽयोगेन स्वात्मनस्ततो भेदसिद्धिरिति भावः। ततो भेदधीरेव प्रत्यक्षेण भवतीति शेषः। नप्तॄन् पौत्रपुत्रान्। अनुसंदधानः प्रत्यभिजानान्। ततो देहात् ॥ विरुद्धधर्मेति ॥ व्यावृत्तत्वानुवृत्तत्वरूपविरुद्धधर्मेत्यर्थः। अयं भावः। यदुक्तमनेकमणिष्वनुस्यूतसूत्रमिवानेकदेहेष्वनुस्यूतमात्मानं पश्यतः योऽहं बाल्य इति प्रत्यभिज्ञावतश्च ततो भेदधीरेवेति तदयुक्तम्। मम देह इत्यस्या प्रतीतेर्व्यावृत्तत्वानुवृत्तत्वरूपविरुद्धधर्माधिकरणत्वरूपलिंगजत्वेन परोक्षतया कृशोऽहमित्यादिदेहात्मैक्यापरोक्षभ्रमनिवर्तकत्वं नास्ति। श्वेतत्वानुमितेः पैत्यापरोक्षभ्रमनिवर्तकत्वादर्शनादीति ॥ प्रत्यक्षे धर्मिणीति ॥ भेदकधर्मसाक्षात्कारोपपादनायेदम्। अयमत्र सम्प्रदायैकगम्यो विशेषः। प्रत्यक्षे धर्मिणि भेकविरुद्धधर्मसाक्षात्कारो भेदसाक्षात्कारनियत एव कुत इति चेत् समाने विषयेऽनुमितिसामग्रीतः प्रत्यक्षसामग्र्याः प्रबलत्वात्। यथा हि प्रत्यक्षे धर्मिणि ऊर्ध्वपदार्थे पुरुषत्वव्याप्यकरादिमानयमिति परामर्शः पुरुषत्वानुमिति सामग्री तत्प्रत्यक्षसामग्री च भवति। तत्र किं पुरुषत्वानुमित्योत्पत्तव्यं उत पुरुषत्वप्रत्यक्षेणेति विचारे पुरुषत्वरूपैकविषय एव प्रवृत्तयोरनुमितिप्रत्यक्षसामग्र्योर्मध्येऽनुमितिसमग्रीतः प्रत्यक्षसामग्र्या बलवत्त्वात् प्रत्यक्षमेवोत्पद्यते नन्वनुमितिः। वह्निव्याप्यधूमवानिति परामर्शः स्वानुव्यवसायरूपप्रत्यक्षसामग्री भवति वन्ह्यनुमितिसामग्री च। तत्र परामर्शवह्निरूपभिन्नविषये प्रवर्तमानयोः सामग्र्योर्मध्येऽनुमिति सामग्र्या बलवत्त्वादनुमितिरेवोत्पद्यते न परामर्शप्रत्यक्षम्। नन्वेवं पुरुषत्वव्याप्यकरादिमानयमिति परामर्शः स्वप्रत्यक्षसामग्री अनुमितिसामग्री च भवतीति भिन्नविषयत्वसद्भावात्पुरुषत्वानुमितिरेव स्यादिति चेन्न। प्रत्यक्षसामग्र्या प्रतिबन्धकत्वेनानुमित्यजननादित्याद्यालोचनीयम्। एवं च प्रत्यक्षे देहात्मरूपे धर्मिणि व्यावृत्तत्वानुवृत्तत्वरूपभेदकधर्मसाक्षात्कारस्य भेदप्रत्यक्षसामग्रीत्वाद्भेदसाक्षात्कार एव जायत इति अपरोक्षैक्य भ्रमविरोधित्वमेवेति भावः। "अज्ञता चाल्पशक्तिश्च दुःखित्वं स्वल्पकर्तृता। सर्वज्ञतादीशगुणाविरुद्धा ह्यनुभूतिगा" इत्यत्र सार्वज्ञ्यादिगुणविरुद्धमज्ञत्वादिगुणजातं स्वात्मन्यनुभवंस्ततो भेदं प्रत्येत्येव। यत्रापि प्रत्यक्षे धर्मिणि भेदकधर्मसाक्षात्कारस्य भेदसाक्षात्कारव्याप्यत्वादितीदममेवोपपादनं द्रष्टव्यम् ॥ इह चेति ॥ व्यावृत्तत्वेन धीस्थो यः स्वदेहादिः तद्भेदकस्येत्यर्थः। तथा च तद्व्याप्य आत्मनि देहभेदोपि प्रत्यक्षसिद्ध इति भावः। अस्तु वा भेदसाक्षात्काराभावः। तथापि केवलं व्यावर्तकधर्मसाक्षात्कार एव देहात्मैक्यापरोक्षभ्रमविरोधी भेदव्यवहारस्यौपचारिकत्वविरोधी च भविष्यतीत्याह ॥ व्यावर्तकधर्मसाक्षात्कार एव देहात्मैक्यापरोक्षभ्रमविरोधी भेदव्यवहारस्यौपचारिकत्वविरोधी च भविष्यतीत्याह ॥ व्यावर्तकेति ॥ यद्धीर्यत्र प्रतिबन्धिका तत्सामग्र्यापि तत्र प्रतिबन्धिकेति न्यायादिति भावः। ननु न विरोधिधर्मसाक्षात्कारस्य भ्रमविरोधित्वम्। भ्रमविरोधिभूतोर्ध्वाग्रत्वादिरूपवृक्षत्वसाक्षात्कारेपि अधोग्रत्वादिभ्रमानुवृत्तिरेवास्ति। अतस्तद्वदस्यापि सोपाधिकभ्रमत्वाद्व्यावर्तकधर्मसाक्षात्कारमात्रस्य नैक्यभ्रमविरोधित्वमित्याशङ्क्य निराकरोति ॥ न चेति ॥ अयं - कृशोऽहं ब्राह्मणोऽहमित्यादिः प्रकृतः। प्रतीतिद्वयाभावादिति केचित्। सम्प्रदायस्तु "ब्राह्मणोहं मनुष्योहमित्यादिस्तु प्रमैवनः। देहभेदयुतो यस्माद्ब्राह्मणादि पदोदित" इत्युक्तरीत्याऽयं भ्रम एव न भवति। दूरे सोपाधिकत्वमिति भावः। ननु सोपाधिकत्वभ्रमस्थले विरोधिसाक्षात्कारेपि भ्रमानुवृत्तेस्तन्निवृत्तिः कदेति चेत् उपाधिनिवृत्तिसचिवाधिष्ठानसाक्षात्कार एवेति वदामः जलाद्युपाधिनाशे सति वृक्षाधोऽऽग्रत्वादिभ्रमनिवृत्तेरनुभवसिद्धत्वादित्यवधेयम् ॥ श्रुतिरुक्तेति ॥ देहैक्याध्याससद्भावे "ब्राह्मणो यजेते"ति या श्रुतिरुक्तेत्यर्थः। लक्षणया ब्राह्मणशब्दार्थ इति सम्बन्धः। तदर्थः ब्राह्मणशब्दार्थः ॥ लक्षणेति ॥ लक्षणाया अयोगादित्यर्थः। "न विधौ परः शब्दार्थ" इति वचनात् "ब्राह्मणो यजेते"त्यस्यापि विधिवाक्यत्वेन तत्र लक्षणया व्याख्यानायोगादिति भावः। ब्राह्मणदेहैक्याध्यासवतो यागाधिकारित्वस्यैतत् श्रुत्यर्थत्वे दूषणमाह ॥ त्वयेति ॥ विकलेषु व्यंगेषु सकलेषु दृढांगेषु सत्सु ॥ भाषितत्वेनेति ॥ भाष्ये उक्तत्वेनेत्यर्थः ॥ भृत्यमित्रादाविति ॥ अत्याप्ते सकले विकले वाऽहमेव सकल इत्याद्यध्याससद्भावादित्यर्थः। मित्रग्रहणस्य उत्तरातिप्रसङ्गकथने उपयोगः ॥ शूद्रस्वामिन इति ॥ शूद्रं प्रति स्वामिनः, शूद्रभृत्यकस्येत्यर्थः। तथा च ब्राह्मणदेहैक्याध्यासवतो यागाधिकारित्वे शूद्रदेहैक्याध्यासवतो ब्राह्मणस्यानधिकारापाताच्चेत्यर्थः ॥ ब्राह्मणादीति ॥ ब्राह्मणादिवर्णत्रयं मित्रं यस्येत्यर्थः। तत्रापि ब्राह्मणादिदेहे व्यंगे साङ्गे वाऽहमेव व्यंग इत्याद्यध्यासेन ब्राह्मणदेहैक्याध्याससद्भावाद्ब्राह्मणमित्रस्य शूद्रस्याप्यधिकारापातादिति भावः। तदर्थः ब्राह्मण शब्दार्थः। भृत्यमित्रादिदेहानां स्वकर्मार्जितत्वाभावान्नोक्तातिप्रसङ्ग इति भावः ॥ आवश्यकत्वेनेति ॥ देहैक्याध्यासस्यैवाधिकारप्रयोजकत्वं वदतोपि कर्मण आवश्यकत्वादित्यर्थः ॥ आर्जनस्यैवेति ॥ तथा च स्वकर्मणा देहविशेषार्जनवानेव ब्राह्मणशब्दार्थो न त्वैक्याध्यासोपीत्यर्थः। ततश्च नेयं श्रुतिरध्यासे मानमिति भावः ॥ देहैक्येति ॥ सुप्तस्य ज्ञानमात्रविलोपेन ब्राह्मणादिदेहैक्याध्यासस्याभावात् तथा जीवन्मुक्तस्य देहात्मविवेकसद्भावेनारोपितब्राह्मण्यस्याभावेन सुप्तजीवन्मुक्तयोः शिरश्छेदे ब्रह्महत्यादिमहापातकाभावप्रसङ्ग इति भावः ॥ कदाचिदिति ॥ तथा च कदाचिदैक्याध्यासवत एव ब्राह्मणशब्दार्थत्वेन सुप्तजीवन्मुक्तयोरपि कदाचिदैक्याध्याससद्भावेन ब्राह्मण्यसद्भावेन निषेधविषयत्वसम्भवान्नोक्तातिप्रसङ्ग इति भावः ॥ नष्टेति ॥ "मासेन शूद्रो भवति ब्राह्मणः क्षीरविक्रयात्। तत्काल एव चंडालो ब्राह्मणो ब्रह्महत्यये"ति मनुस्मरणादित्यर्थः

॥ आपातादिति ॥ महापातकाभावदशायां अध्यससद्भावादित्यर्थः ॥ जन्मारभ्येति ॥ तस्य जन्मारभ्य देहात्मभेदज्ञानित्वेन अधइकारप्रयोजकस्य कदाचिदध्यासस्याप्यभावेन तद्धनने प्रत्यवायाभावापातादिति भावः। अत एवेत्युक्तमेव विशदयति ॥ सम्योगस्येति ॥ ब्राह्मणादिदेहविशेषसम्बन्धस्यान्यस्यासम्भवादध्यासरूप एव स इत्यधिकारप्रयोजकीभूतः सम्बन्धोऽध्यासरूप एव नान्य इत्युक्तम्। तत्राध्यासातिरिक्तोऽन्य एव सम्बन्धः सम्भवतीत्याशयेन परिशेषं करोति ॥ सम्योगस्येति ॥ सर्वेषु देहेषु शूद्रादिदेहेषु। ततश्च शूद्रादेरप्यधिकारापात इति भावः ॥ स्वेति ॥ तस्य द्विष्ठत्वेन भृत्यदेहेपि सत्वेन तस्याप्यधिकारापात इति भावः ॥ इच्छेति ॥ स्वेच्छानुसारित्वरूपसम्बन्धस्येत्यर्थः ॥ आतुरादिति ॥ ब्राह्मणानामातुरतादशायां देहस्येच्छानुसारिताभावेनानधिकारापातादिति भावः। न चातुराणां विधिनिषेधविषयत्वमेव नास्तीतीष्टापत्तिरिति वाच्यम्। तथात्वे तद्धनने प्रत्यवायाभावापातात्। तथा "स्मर्तव्यः सततं विष्णुर्विस्मर्तव्यो न जातुजित्। आधिव्याधिनिमित्तेन विक्षिप्तमनसोपि तु। गुणानां स्मरणाशक्तौ विष्णोर्ब्रह्मत्वमेव तु। स्मर्तव्यं सततं तत्तु न कदाचित्परित्यजेदि"त्यादि वचनेन तस्यापि विष्णुस्मरणादिविधिविषयत्वेन तत्राधिकारसद्भावात्तद्देहस्य चेच्छाननुसारित्वेनाधिकारप्रयोजकसम्बन्धाभावादनधिकारापात इति विशेषो द्रष्टव्यः। साक्षादित्यादेः सम्भवादित्यनेनान्वयः। स्वस्वामिभावसम्बन्धस्य भृत्यदेहेपि सत्वेन साक्षादित्युक्तम्। देहांतस्थ आत्मा स्वदेहं प्रत्येव साक्षात्स्वामी। भृत्यादिदेहं प्रति तु तस्य स्वदेहानुकूलतया स्वदेहद्वारैव सम्बन्धो न साक्षादिति भावः ॥ तदिंद्रियेति ॥ तज्ज्ञानजनकेंद्रियाश्रयत्वं देहस्यास्तीत्यर्थः। शरीद्वारा प्रयत्नजन्यचेष्टादिक्रियाश्रयत्वस्य घटादावपि सत्वात्साक्षादित्युक्तम्। स्वशरीरस्यैव साक्षात्प्रयत्नजन्यक्रियाश्रयत्वं नान्यस्येति भावः। ॥ सम्बन्धांतरस्येति ॥ इदं च साक्षात्स्वस्वामिभावादिसम्बन्धपंचकं न भृत्यदेहातिप्रसक्तम्। आतुरादिहेहसाधारणसम्बन्धांतरमेवाधिकारप्रयोजकमस्तीति नाध्यस्तत्वं देहात्मनोः सम्बन्ध इति भावः। सम्बन्धांतरं वदद्भिरपि नाध्यासरूपः सम्बन्धः त्यक्तुं शक्यते। तथाहि साक्षात्प्रयत्नजन्यक्रियाश्रयत्वं सम्बन्ध इत्युक्तम्। तत्र प्रयत्नस्य साक्षादेतदीयत्वमेव कुत इति शङ्कायां प्रयत्नात्मनोरैक्यभ्रम एव सम्बन्ध इति वक्तव्यमिति चेन्न। प्रयत्नात्मनोरैक्याध्यासाङ्गीकारेऽहं कृतिरिति प्रतीत्यापत्तेरित्याह ॥ नचेति ॥ किञ्च प्रयत्नादावपि नात्मैक्य भ्रम एव सम्बन्धः किंत्वित्यत आह ॥ आत्मेति ॥ तार्किकादिरीत्येति शेषः। समवायानङ्गीकारिवादिमतेनाह ॥ अयुतसिद्धेर्वेति ॥ अंगुलीद्वय- वद्भेदेनानुपलभ्यमानत्वस्येत्यर्थः। तादात्म्यस्येति यावत्। अस्मदभिप्रेत एव तादृशसम्बन्धे तार्किकाणां समवायसंज्ञेति द्रष्टव्यम्। ननु साक्षात्स्वामिभावादिपंचकेपि साक्षात्स्वस्वामिभावः तदिंद्रियाश्रयत्वादिकं वाऽस्यैव देहस्य कुतः। भृत्यदेहादावपि किं न स्यादित्यतिप्रसङ्गशङ्कायां तत्र मूलसम्बन्धतया ऐक्याध्यास एव वाच्य इति चेन्न। देहैक्याध्यासेपि किं मूलमिति शङ्कायां स्वस्वामिभावादिसम्बन्धस्यैव मूलत्वोपपत्तेरिति वैपरीत्यस्यापि वक्तुं शक्यत्वात् इत्याह ॥ नचेति ॥ किञ्च स्वस्वामिभावादिसम्बन्धचतुष्टये तत्कर्मार्जितत्वमेव मूलसम्बन्धोस्त्वित्याह ॥ तत्कर्मेति ॥ तदीयकर्मेत्यर्थः। ननु देहस्य तदीयत्वे यदि तत्कर्मार्जितत्वं मूलसम्बन्धस्तदा कर्मणामेतदीयत्वं कुत इति पृष्टे तदीयशरीरजन्यत्वादिति वाच्यम्। एवं च शरीरस्यैतदीयत्वे सिद्धे कर्ममामेतदीयत्वसिद्ध्या तत्कर्मार्जितत्वरूपमूलसम्बन्धसिद्धित्सिद्धौ च शरीरस्य तदीयत्वसिद्धिरित्यन्योन्याश्रयः स्यादित्यत आह ॥ कर्मणामिति ॥ इदानींतनकर्मणां तदीयत्वस्य तदीयपूर्वकर्माधीनत्वात् तदीयपूर्वप्रयत्नजन्यत्वादुपपत्तेः पूर्वकर्मपूर्वप्रयत्नयोरपि तदीयत्वं तत्पूर्वकर्मतत्पूर्वप्रयत्नाधीन मित्यंगीकारात्। नचैवमनवस्था प्रामाणिकत्वादित्याशयेनोक्तमनादीति। यथोक्तं भगवता सूत्रकारेण "न कर्माविभागादिति चेन्नानादित्वादि"ति। ननु तत्कर्मार्जितत्वं शरीरस्य तदीयत्वे मूलसम्बन्ध इत्युक्तमयुक्तम्। "पुत्रकामः पुत्रकामेष्ट्या यजेते"ति वचनात् पुत्रकामेष्टिरूपं यत्पितृकर्म तत् पुत्रशरीरार्जकं भवति। तत्र पुत्रशरीरे पितृकर्मार्जितत्वसद्भावेपि पुत्रशरीरस्य पुत्रीयत्वेन पित्रीयत्वाभावाद्व्यभिचार इत्यत आह ॥ पुत्रकामेष्टीति ॥ अयमर्थः। पुत्रकामेष्टिरूपं यत्पितृकर्म तदार्जितं पुत्रशरीरं न भवति। किंतु स्वकीयकर्मार्जितमेव। अतो हेतोरेवाभावान्न व्यभिचारः। तर्हि पुत्रकामेष्टिकर्मणो वैयर्थ्यमापन्नमिति चेन्न। पुत्रकर्मणा उत्पन्ने पुत्रे पित्रीयत्वरूपो यः पितृसम्बन्धस्तन्मात्रार्जकत्वांगीकारात्। तत्र दृष्टांतो ग्रामकामेष्टिवदिति। यथा "ग्रामकाम इष्टिं कुर्यादि"ति श्रूयते तत्र ग्रामकामेष्टिफलं न ग्रामोत्पत्तिः। तस्य एतदीयेष्टितः पूर्वमेव सिद्धत्वात् किंतु सिद्धे ग्रामे एतदीयत्वमात्रं इष्टिफलमिति मीमांसकैः सिद्धांतितत्वेनेहापि स्वकर्मणैव सिद्धे पुत्रशरीरे एतदीयत्वमात्रस्यैव पुत्रकामेष्टिफलत्वोपपत्तेः। अन्यथा ग्रामोत्पत्तेरेव ग्रामकामेष्टिफलत्वापत्तेरिति। अत्र यद्यपि ग्रामादेः स्वतः सिद्धत्वेन तत्स्वामित्वमेव तत्रेष्ट्या इह तु पुत्रशरीरस्य पुत्रकामेष्टिं तदीयं कर्म च विनाऽनुपपत्त्या पुत्रशरीरस्य तदीयत्वस्य चेत्युभयस्यापि पुत्रकामेष्टिफलत्वादिति सुपरिहरमेव दूषणम्। तथापि प्रौढिवादेनेदं दूषणमुक्तमिति ज्ञातव्यम् ॥ तस्येति ॥ देहविशेषस्यैव श्रौतब्राह्मणशब्दार्थत्वेन तस्यैव नियोज्यत्वप्राप्तेः। नचेष्टापत्तिः तस्य जडत्वेनानियोज्यत्वादिति भावः। किञ्च देहविशेषस्यैव ब्राह्मणशब्दार्थत्वे लौकिकप्रयोगविरोधश्चेत्याह ॥ विशेषेति ॥ युक्ते चेतन इति शेषः ॥ प्रयोगेणेति ॥ अयं देही ब्राह्मण इति प्रयोगादित्यर्थः ॥ अतदर्थत्वादिति ॥ ब्राह्मणशब्दार्थत्वाभावादिति भावः ॥ एतेनेति ॥ ब्राह्मणो यजेतेति विधिनिषेधात्मकशास्त्रस्याध्यासमूलकत्वस्य दूषितत्वेनेत्यर्थः। देहात्मैक्याध्यासाभावे प्रमातृत्वाद्यदर्शनात् तदन्यथानुपपत्तिश्च देहात्मैक्याध्यासे मानामित्युक्तमाशङ्क्य निराकरोति ॥ नापीति ॥ कुतो नेत्यत आह ॥ तदभावेपीति ॥ प्रमातृत्वस्याध्यासमूलकत्वे सुषुप्तावध्यासाभावेन न किञ्चिदवेदिषमिति परामर्शसिद्धाज्ञानप्रमातृत्वमात्मनोऽनुपपन्नं स्यादित्यर्थः। किञ्च प्रमातृत्वादावपि पूर्वमस्मदुक्तं यत् तत्कर्मार्जितत्वं तदेव प्रयोजकम् जाग्रदादौ घटादिप्रमातृत्वदशायां तस्य सत्वात्। न देहात्मैक्याध्यासः प्रमातृत्वापेक्षया नियतपूर्वक्षणे ब्राह्मणोहमित्याद्यैक्याध्यासनियमाननुभवादित्याह ॥ जागरणादावपीति ॥ अवस्थात्रयेपीत्यर्थः। त्वदुक्तं तु नावस्थात्रयगतं प्रमातृत्वं प्रति साधारण्येन प्रयोजकमिति भावः ॥ एतेनेति ॥ सुषुप्तौ देहैक्याध्यासाभावेपि अज्ञानप्रमातृत्वसद्भावेनाध्यासस्य प्रमातृत्वप्रयोजकत्वाभावादिति भावः। नन्वेवं महता प्रबन्धेन देहात्मभेदस्य प्रत्यक्षत्वोपपादनमयुक्तम्। तथात्वे चार्वाकादेदेहैक्यसाक्षात्कारो न स्यात्। तथाच तन्मूलकः संसारस्तेषां न स्यादित्यत आह ॥ चार्वाकादेस्त्विति ॥ भ्रमेऽनुमितिरूप इत्यर्थः। तथाच तेषामपि देहात्मभेदसाक्षात्कार एवास्ति। देहात्मैक्यज्ञानं तु न प्रत्यक्षजन्यं कंतु परिदृश्यमानो देह एवात्मा तद्व्यतिरेकेणादर्शनात् यन्नोपलभ्यते तन्नास्तीत्याद्यनुमानाभासजन्यमेव। तत्र च प्रत्यक्षत्वाभिमानस्येषाम्। यथाहि आनुमानिकार्थप्रतियोगिकतयाऽनुमानवेद्ये धर्माद्यभावे प्रत्यक्षत्वाभिमानस्तेषामस्ति तद्वदित्यर्थः। ननु भवद्रीत्या तेषामपि देहात्मभेदसाक्षात्कारसत्वे लैंगिकमपि तदभेदज्ञानं चार्वाकस्य कथमुत्पद्यत इति चेत् सन् घट इत्यादिसत्यताग्राहिप्रत्यक्षसद्भावेपि यथा दृश्यत्वादिना तव मिथ्यात्वधीस्तथेति गृहाण। ननु चार्वाकस्यानुमानममानमिति कथमनुमानादिना तस्य देहात्मैक्यज्ञानं जायत इति चेन्न। तन्मतेऽनादिसम्भावनाया एवानुमानस्थानीयत्वात्। यथाह "धूमादिज्ञानानन्तरं वन्ह्यादौ प्रवृत्तिश्च सम्भावनामात्रादि"ति। ननु प्रत्यक्षैकप्रामाण्यवादिना तेन सम्भवाना वा कथं प्रमाणतयांगीकृतमिति चेन्न। सम्भावनापि न तन्मते प्रमाणम्। किन्नामोत्कटकोटिकः संशय एव। संशयस्तु न प्रमाणमिति तदंगीकारादित्यालोचनीयम्। ननु देहात्मैक्याध्यासाभावे देहानुकूले रागस्तत्प्रतिकूले च द्वेषोऽनुभवसिद्धो न स्यात्। न चेष्टापत्तिरिति वाच्यं तथात्वे संसाराभावप्रसङ्गात् तस्यैव च संसारहेतुत्वादिति चेन्न। पुत्रानुकूलप्रतिकूलयोः पितूरागद्वेषवत्परमप्रेमास्पदत्वेनोपपत्तेः। नहि पितुः पुत्रशरीरस्वदेहैक्याध्यासोस्तीत्याशयेनाह ॥ संसारहेतुरिति ॥ ननु प्रेमास्पदात्मैक्यारोपादेव देहस्य प्रेमास्पदत्वमपीति चेन्न स्वस्वभोगायतनत्वादिनाऽन्यथैवोपपत्तेरिति ध्येयम्। ननु देहात्मैक्याध्यासाभावेंऽगुल्या स्वहृदयदेशं निर्दिश्यायमहमित्युक्तिर्न स्यात्। अस्ति चासौ। अतस्तदन्यथानुपपत्त्या देहात्मैक्याध्याससिद्धिरित्यतस्तदुक्तेरन्यथासिद्धिं दर्शयति ॥ अंगुल्येति ॥ ॥ अंगारमिति ॥ यद्यप्यंगारो वह्निः "यथांऽगारानपोह्य भस्मनि जुहुयादि"ति प्रयोगात्। तथापि प्रकृते तदसम्भवात् अत्रांऽगारशब्देनाङ्गारव्याप्तं काष्ठं ग्राह्यम् ॥ पृथगिति ॥ यथा काष्ठव्याप्तो वह्निः काष्ठाद्भेदेन विविच्य प्रदर्शयितुं न शक्यते एव देहाद्विविच्यात्मनः पृथग्दर्शयितुमशक्यत्वादेव तदुक्तिर्नतु देहात्मैक्याध्यासादित्यर्थः। ननु लोकानां देहात्मैक्याध्यासाभावे "तं स्वाच्छरीरात्प्रवृहेन्मुंजादिविषीकां धैर्येणे"ति काठके तं जीवं स्वात् स्वकीयात् शरीरात् प्रवृहेत् विविच्य जानीयादिति देहात्मभेदो विधीयते; भेदस्य चैक्यनिषेधरूपत्वात् देहात्मैक्याध्यासाभावे श्रुतेरप्रसक्तप्रतिषेधकत्वापत्तिः। तथा "ते वै विदन्त्यतितरंति च देवमायां नैषां ममाहमिति धीः श्वशृगाल भक्ष्य" इत्यादिस्मृतीनामप्यप्रसक्तप्रतिषेधकत्वापत्तिः। ममाहमिति धीप्रसक्तेरेवाभावात्। अतो देहात्मैक्याध्यास एवास्ति न तद्भेदप्रत्यक्षमित्याशङ्क्याह ॥ श्रुतिष्विति ॥ बुहुवचनमाद्यर्थे। श्रुतिस्मृत्यादिष्वित्यर्थः। देहात्मैक्यनिषेधोपि चार्वाकादिवादिप्राप्तत्वादुपपद्यते। तेषां तत्प्राप्तिश्चानुमानाभासादित्युक्तमेव। ननु वादिप्राप्तनिषेधकत्वं श्रुतेः कुत्र दृष्टमित्यत उक्तं ॥ असत्कारणत्वेति ॥ "कुतस्तु खलु सोम्यैवं स्यात्कथमसतः सज्जायेते"ति श्रुत्या शून्यवादिप्राप्तमसत्कारणत्वं निषिध्यते। तद्वदित्यर्थः। समयानामपि प्रवाहतोऽनादित्वान्नात्र कश्चित्क्षुद्रोपद्ववः। किञ्च "स्वाच्छरीरात्प्रवृहेदि"त्यस्य स्फुटतरं विविच्य जानीयादित्यर्थः। तथा स्मृतेरपि \`एषां ममाहमिति धीर्नास्ति स्फुटतरविवेकाभावज्ञानं नास्ति किंतु स्फुटतरविवेकज्ञानमेवास्तीति यावत् ते वै विदन्ती'त्येवार्थः। तथाच श्रुतिषु देहात्मैक्यनिषेधः स्फुटतरभेदाभावज्ञानस्य प्रसक्तत्वाद्युज्यत इत्याशयेनाह ॥ व्यवहारपर्यंतमिति ॥ श्रुतिषु देहात्मैक्यनिषेध इत्यन्वयः। ननु प्रत्यक्षतो भेदज्ञानसद्भावे तत एव व्यवहारोपि किं न स्यादित्यत आह ॥ दृश्यंते हीति ॥ अंगारवह्निवत् काष्ठव्याप्तवह्निवत्। ननु ज्ञानमेव व्यवहारकारणं तच्चेदस्ति कथं तर्हि व्यवहारेष्वपाटवमित्यत आह ॥ नहीति ॥ यथाऽनुभवानुसारेण यमलयोर्भेदं पश्यंतो मात्रादयः कथमेतौ भिन्नाववगंतव्याविति पृष्टाः संत एवमिति स्वप्रत्यक्षानुसारेण न परान्प्रति प्रतिपादयितुं क्षमन्त इत्यनुभवसिद्धमित्यर्थः। उत्तरप्रबन्धमुपक्षिपन् देहात्मैक्याध्यासनिराकरणमुपसंहरति ॥ तस्मादिति ॥ देहादेः सर्वस्य जगतः ॥ देहात्मैक्याध्यासभंगविवरणम्॥

\</1-2-35\>

\<1-2-36\>  
   न्यायामृतप्रकाशः

 प्रपंचेऽनिर्वाच्यत्वं नास्तीति वक्तुं पराभिमतदृष्टांते शुक्तिरूप्यादौ लक्षणप्रमाणयोरभावान्नानिर्वाच्यत्वम् इत्यभिसंधाय परपक्षं प्रस्तौति ॥ यच्चोक्तमित्यादिना ॥ ॥ निरुक्तिविरह इति ॥ वचपरिभाषण इति धातोः नितरां उक्तिः परिभाषणाख्यव्यवहाररूपा तद्विरह इत्यर्थः। तथाचानिर्वाच्यत्वं नामाव्यवह्रियमाणत्वमित्यभिप्रेतमिति ज्ञातव्यम्। निरुक्तेः व्यवहारादित्यर्थः। तथाच रूप्यादावव्यवह्रियमाणत्वं नास्तीत्यसम्भव इति भावः। साक्षान्निरुक्तिरूपव्यवहारनिमित्ताभिप्रायेम ज्ञानस्येत्युक्तम्। परंपरया तदभिप्रायेण अर्थस्येत्युक्तं तस्य ज्ञानद्वारा निमित्तत्वादिति भावः। अत एवेत्युक्तं विशदयति ॥ निमित्तं विनेति ॥ इदं रूप्यमिति निरुक्तिरूपकार्यस्य प्रत्यक्षसिद्धत्वान्निमित्तमपि ज्ञानादिकं कल्पनीयमिति तद्विरहस्यासम्भव इति भावः। तयो रूप्यज्ञानतदर्थभूतरूप्ययोः। अर्थज्ञानात्मकोभयविधभ्रमांगीकारेणोभयोरप्यनिर्वाच्यत्वादिति भावः ॥ सदसदिति ॥ सच्चि तदसच्च सदसत् तद्रूपं यद्विशिष्टं तद्विलक्षणत्वमित्यर्थः ॥ सदेकेति ॥ सदेकस्वभावे प्रपंचे सदसद्रूपविशिष्टवैलक्षण्यस्य प्रतिवाद्यंगीकृतत्वेनास्मदभिमतानिर्वाच्यत्वासिद्धिरिति भावः ॥ सदसद्रूपत्वेपीति ॥ सद्वैलक्षण्यस्योक्त्याऽसत्वस्याऽसद्वैलक्षण्यस्योक्त्या च सत्वस्यैव प्राप्त्या प्रपंचे सदसद्रूपत्वेऽप्युक्तलक्षणोपपत्त्यास्मदभिमतानिर्वाच्यत्वासिद्धिरिति भावः ॥ सतोपीति ॥ तथाच सद्विलक्षणत्वांशः परस्येष्ट एवेत्यर्थः। असद्वैलक्षण्यं त्वंगीकृतमेवास्ति। सदसद्रूपवस्तुनोऽप्रसिद्धत्वे तद्वैलक्षण्यस्यापि परेणांगीकृतत्वेन नैतादृशानिर्वाच्यत्वं प्रतिवाद्यनिष्ठमित्यर्थः। अन्योन्याभावगर्भलक्षणं दूषयित्वा तद्रीत्यैवात्यन्ताभावगर्भमपि लक्षणं दूषयति ॥ नापीति ॥ सत्वे सत्यसत् सद्रूपं यदसत् तत्वरूपं यद्विशिष्टं तद्विरह इत्यर्थः ॥ केवलेति ॥ प्रपंचे केवलसत्वस्यैवांगीकारेण सत्वे सत्यसत्वरूपविशिष्टविरहस्य प्रतिवादिनः सिद्धत्वादिति भावः ॥ सदसत्त्वेपीति ॥ सत्वराहित्योक्त्याऽसत्वस्य असत्वविरहोक्त्या च सत्वस्यैव प्राप्त्या सदसद्रूपत्वेऽप्युक्तलक्षणोपपत्त्याऽस्मदभिमतानिर्वाच्यत्वासिद्धिरिति भावः ॥ विचारासहत्वमिति ॥ "प्रत्येकं सदसत्त्वाभ्यां विचारपदवीं न यत्। गाहते तदनिर्वाच्यमाहुर्वेदान्तवादिन" इति वचनादिति भावः। लक्षणप्रमाणाभ्यामेव वस्तुसिद्धेरनिर्वाच्यत्वलक्षणं निर्धार्य तत्र प्रमाणं चाह॥ प्रमाणं त्वत्रेति ॥ विमतं शुक्तिरूप्यं प्रपंचश्च ॥ रहितमिति ॥ सत्वादिना विचारासहमित्यर्थः। निरुक्तानिर्वाच्यत्वस्यैवानुमानसाध्यत्वादिति भावः। अन्वयदृष्टांतालाभादाह ॥ व्यतिरेकीति ॥ तथाचानिर्वाच्यत्वरहिते ब्रह्मणि व्यतिरेकव्याप्तिग्रह इति भावः। निरुक्तानिर्वाच्यत्वरूपसाध्यस्य कुत्राप्यप्रसिद्धत्वेनानुमानस्याप्यप्रसिद्धविशेषणत्वं आशङ्क्य सामान्य प्रसिद्धिमाह ॥ नचेति ॥ समानाधिकरणेति ॥ एकधर्मिनिष्ठेत्यर्थः ॥ असत्वमिति ॥ अत्रासत्वाधिकरणमनिष्ठमिति न पर्यवसानं कार्यम्। किंतु सत्वं असत्वानधिकरणेऽनिष्ठं नास्तीत्यर्थः। एवं च सत्वस्यासत्वानधिकरणेऽभावसिद्धौ असत्वाभावसामानाधिकरण्यप्राप्त्या सत्वासत्वरहितस्य वस्तुनः सामान्यतः सिद्धिरिति द्रष्टव्यम्। एवमसत्वपक्षकानुमानमपि द्रष्टव्यम्॥ रूपवदिति ॥ रूपादेः असत्वानधिकरणवाय्वाद्यनिष्ठत्वात् सत्वानधिकरणशशविषामाद्यनिष्ठत्वाच्च साध्यमस्तीति द्रष्टव्यम् ॥ प्रवृत्तीति ॥ पूर्वं असच्चेन्न प्रतीयेतेति ख्यात्यन्यथानुपपत्त्याऽसद्वैलक्षण्यसिद्धिरुक्ता। इदानीं रूप्यमसच्चेन्न तत्र प्रवर्तेत प्रवर्तते च तस्मान्नासदित्येवं प्रवृत्त्यन्यथानुपपत्त्याऽसद्वैलक्षण्यं साधितमिति भेदः। एवं प्राप्तो सिद्धांताभिधानं प्रतिजानीते ॥ अत्र ब्रूम इति ॥ सदसद्वैलक्षण्यरूपानिर्वाच्यत्वशरीरे प्रविष्टे सत्वासत्वे प्रकारनवकेन विकल्प्य दूषयति ॥ अत्र सत्त्वासत्त्वे इत्यादिना ॥ ॥ परेणेति ॥ त्वदपेक्षया परेण प्रतिवादिना मयेत्यर्थः ॥ शुद्धात्मनीति ॥ शुद्धात्मनि सत्ताजातिरूपसत्वस्य अर्थक्रियाकारित्वरूपसत्वस्य चाभावे शुद्धात्मनोपि सद्वैलक्षण्यस्यापातात् प्रपंचे सत्ताजातेरर्थक्रियाकारित्वरूपसत्वस्यैव सद्भावेन सद्वैलक्षण्याभावापातादित्यर्थः। तथाच सद्विलक्षणतया त्वदभीष्टस्य प्रपंचस्य सत्वापत्तिः सत्वेन त्वदभीष्टस्य च ब्रह्मणः सद्वैलक्षण्यापत्तिरिति भावः ॥ तुच्छस्यापति शशविषाणादेरत्यन्तासतस्त्वसासद्वैलक्षण्यं अबाध्यत्वं चांगीकृतमस्ति। तस्य प्रतिपन्नोपाधेरेवाभावेन प्रतिपन्नोपाधौ त्रैकालिकनिषेधप्रतियोगित्वरूपबाध्यत्वानङ्गीकारात्। एवं च तुच्छेऽप्यबाध्यत्वरूपसत्वस्यैव प्राप्त्या तस्य सद्वैलक्षण्यायोगात्। एवं बाध्यत्वमसत्वमित्यंगीकारेऽनिर्वाच्यस्यापि रूप्यस्य बाध्यत्वांगीकारेण तत्रासत्वस्यैव प्राप्त्या त्वदभिमतासद्वैलक्षण्यस्यायोगादित्यर्थः। अत एवेत्युक्तं विशदयति ॥ अनिर्वाच्यस्येति ॥ रूप्यस्येत्यर्थः।  
त्वन्मते रूप्ये प्रातिभासिकतयाऽप्रामाणभूताविद्यावृत्तिप्रतिबिम्बितसाक्षिचैतन्यवेद्यत्वेन प्रमाणभूतांतःकरणवृत्तेस्तत्र त्वयाऽनङ्गीकारेणाप्रामाणिकत्वांगीकारादित्यर्थः। एवं चाप्रामाणिकत्वमसत्वं चेदनिर्वाच्यरूप्यस्याप्यप्रामाणिकत्वेनासत्वस्यैव प्राप्तत्वात् त्वदभिमतासद्वैलक्षण्यायोगादिति भावः ॥ अशून्यत्वेनेति ॥ प्रातिभासिकत्वांगीकारादित्यर्थः। एवं चाशून्यत्वं सत्वं चेदनिर्वाच्ये रूप्येऽशून्यत्वस्य त्वयांऽगीकृतत्वेन सत्वापत्त्या त्वदभिमतसद्वैलक्षण्यायोगादित्यर्थः ॥ इष्टत्वादिति ॥ ब्रह्मत्वमेव सत्वं चेद्ब्रह्मरूपसद्वैलक्षण्यस्य शून्यरूपासद्वैलक्षण्यस्य प्रपंचेऽस्माभिरङ्गीकारान्नोदमनिष्ठमिति भावः ॥ तयोरिति ॥ अबाध्यत्वशून्यत्वयोरित्यर्थः ॥ अविरोधेनेति ॥ शून्यस्य प्रतिपन्नोपाध्यभावेन तद्धटितबाध्यत्वानङ्गीकारात् शून्येऽबाध्यत्वशून्यत्वयोः सहावस्थानप्राप्त्या सत्वासत्वयोश्चाविपालांगनं विरोधस्य प्रसिद्धत्वेनाविरुद्धयोरनयोर्विरुद्धसत्वासत्वरूपत्वायोगादित्यर्थः। किञ्चाबाध्यत्वरहितत्वे सति शून्यत्वरहितत्वं अनिर्वाच्यत्वमित्यत्राबाध्यत्वाभाव एवानिर्वाच्यत्वमस्तु ब्रह्मशून्ययोश्चाबाध्यत्वेनातिव्याप्त्यभावात्। अतो विशेष्यभागवैयर्थ्यमित्याशयेनाह ॥ अबाध्यत्वाभावस्यैवेति ॥ अत्रेति ॥ अस्मिन्सप्तमपक्ष इत्यर्थः। निरुपाख्यं सर्वथाऽज्ञायमानमित्यर्थः ॥ असदिति ॥ त्वया हि शून्यवाद्यभिमतं यदसत्वं तद्वैलक्षण्यमेव तं प्रति रूप्यादौ वक्तव्यम्। तत्र निरूपाख्यरूपासद्वैलक्षण्यं रूप्यादेः शून्यवादिनाऽप्यंगीकृतमस्ति। कथमित्यत उक्तं ॥ असत्ख्यातिवाद इति ॥ असदेव रूप्यं ज्ञायत इति वाद इत्यर्थ। एवं शुक्तिरूप्यादावज्ञायमानवैलक्षण्यरूपासद्वैलक्षण्यस्य शून्यवादिनोपीष्टत्वादिति भावः ॥ उक्तरीत्येति ॥ रूप्यादेः पारमार्थिकत्वाकारेण निषेधेंऽगीक्रियमाणे ब्रह्मिवत्सद्रूपत्वेनाप्युपपत्तेः। अतः स्वरूपेण निषेधेंऽगीक्रियमाणे निस्स्वरूपत्वमेवांगीकृतमिति निस्स्व रूपवैलक्षणरूपासद्वैलक्षण्यं न सिध्यतीत्यर्थः ॥ उक्तरीत्येति ॥ रूप्यादेरपि निस्स्वरूपत्वरूपशून्यत्वसद्भावेन शून्यवैलक्षणरूपासद्वैलक्षण्यायोगादित्यर्थः ॥ स्वीकारादिति ॥ "त्रिकालसर्वदेशीयनिषेधाप्रतियोगिता। सत्तोच्यतेऽध्यस्ततुच्छे तं प्रति प्रतियोगिनी" इत्युक्तत्वादिति भावः। किमेतावता ममानिष्टमित्यत आह ॥ त्वन्मत इति ॥ तथाचानिर्वाच्यस्य रूप्यस्य सार्वदैशिकसार्वकालिकनिषेधप्रतियोगित्वांगीकारेणासत्वस्यैव प्राप्त्या तद्वैलक्षण्यायोगादिति भावः। अस्तु वा सत्वं यत्किञ्चित्। तथापि तद्वैलक्षण्यं न रूप्यप्रपंचयोर्वक्तुं शक्यम्। प्रातिभासिकव्यावहारिकसत्वयोरङ्गीकारादित्याह ॥ किञ्चेति ॥ ॥ लाघवादिति ॥ पारमार्थिकसद्वैलक्षण्यं नामाबाध्यवैलक्षण्यमेव। तदपेक्षया बाध्यत्वस्यैव लघुत्वेन तदेवानिर्वाच्यत्वं स्यात्। ब्रह्मशून्ययोश्चाबाध्यत्वेन लक्षणस्यातिव्याप्त्यभावात्। अतोऽसद्वैलक्षण्यविशेषणवैयर्थ्यमिति भावः। सत्वराहित्योक्तौ मे माता वंध्येति वत्स्ववचनव्याघात इत्याशयेनाह ॥ किञ्चेति ॥ सत्वासत्वराहित्यं वदन् प्रष्टव्यो जायते सत्वासत्वे कीदृशे विवक्षिते इति। मया परस्परप्रतिक्षेपसत्वासत्वांगीकारात् मदनभिमते अन्ये परस्परप्रतिषेधानात्मके पारिभाषिके ब्रह्मत्वशशशृंगत्वादिरूपे तयो राहत्यं विवक्षितमुत मदभिमतयोः सत्वासत्वयो राहित्यम्? नाद्यः। पारिभाषिकं यत् ब्रह्मत्वाख्यं सत्वं यच्च शशशृंगत्वाख्यमसत्वं तद्राहित्यस्य मया प्रपंचेऽप्यंगीकारेणेष्टापत्तेरित्याह ॥ मदनभिमतयोरिति ॥ न द्वितीय इत्याह ॥ मदभिमतयोरिति ॥ परस्परप्रतिषेधात्मकयोरित्यर्थः ॥ लाघवादिति ॥ परस्परप्रतिषेधात्मकं सत्वमसत्वं च नास्तीति वदता परस्परविरहानात्मके सत्वासत्वे भावरूपे लोकविलक्षणे वर्तेते इत्यंगीकृतं स्यात्। एवमङ्गीकुर्वताऽपि त्वया लोके सत्वासत्वयोर्विरहरूपत्वस्य प्रसिद्धेर्लोकप्रसिद्ध्युल्लंघनस्य च परीक्षकेण कर्तुमशक्यत्वाल्लोकसिद्धे परस्परविरहरूपे सत्वासत्वे अपि पृथगङ्गीकार्ये। अतस्तव गौरवम्। मम तु सत्वमसत्वाभाव एव नतु त्वन्मत इव तदविरोध्यपि किञ्चिदस्तीत्यतो लाघवमित्यर्थः ॥ आवश्यकत्वादिति ॥ असत्वप्रतिषेधानात्मकं भावरूपं सत्वमङ्गीकृत्यापि लोकप्रसिद्धिसंरक्षणायासत्वाभावरूपसत्वांगीकारस्तवाप्यावश्यक एव। एवं चावश्यकत्वादसत्वाभावरूपमेव सत्वमस्त्वित्यर्थः। ननु अनेन मम को दोष उक्तः स्यादिति चेत् व्याघात इत्याह ॥ द्वैनञाविति ॥ असत्वनिषेधापेक्षयैव द्वै
नञाविति न्यायो न तु सत्वनिषेधापेक्षया। तत्र तु परस्परविरहरूपयोरिति न्यायो द्रष्टव्यः। तथाच द्वौ नञाविति न्यायेनासत्वस्य निषेधे सत्वस्यैव प्राप्त्या पुनः सत्वनिषेधे मे माता वंध्येतिवत्स्ववचनव्याघात इत्यर्थः ॥ असदिति ॥ द्वौ नञाविति न्यायेनाऽसद्वैलक्षण्योक्तौ सत्वमेव प्राप्नोतीत्यस्मदुक्तेरभिप्रायमज्ञात्वा इदं सत् असद्विलक्षणत्वादित्यनुमानमुक्त्वा तत्रात्मत्वमुपाधिरित्याह। तदप्येतेनैव निरस्तमित्यर्थः। एतेनेत्युक्तं विशदयति ॥ असदिति ॥ किञ्च प्रागसद्वैलक्षण्येन सत्वं साध्यत एव। को दोषः? न चात्मत्वमुपाधिरित्युक्तमिति वाच्यम्। लोके साध्ये प्रयोजकतया क्लृप्त एवोपाधिर्वाच्यो नान्यः। लोके हि भावत्वे तद्विरुद्धाभाववैलक्षण्यं घटत्वे तद्विरुद्धाघटवैलक्षण्यमेव तन्त्रत्वेन क्लृप्तम्। एवं च तत्वे तद्विरुद्ववैलक्षण्यस्यैव प्रयोजकत्वेन दृष्टत्वादिहापि सद्विरुद्धासद्वैलक्षण्यस्यैव प्रयोजकत्वेनावश्यमङ्गीकार्यत्वात्। तद्वदात्मत्वस्य प्रयोजकत्वेनाक्लृप्तत्वान्नात्मत्वं सत्वे प्रयोजकापरपर्याय उपाधिरित्याह ॥ सत्व इति ॥ ॥ अनिर्वाच्यवाद इति ॥ सत्वासत्वयोर्न परस्परविरहात्मकतया विरोधोस्ति। अनिर्वाच्यरूपतृतीयकोट्यंगीकारेणैव परस्परविरहात्मकत्वरूपविरोधस्यैवासिद्धेरित्यर्थः। एतेनेत्युक्तं विवृणोति ॥ अन्योन्येति ॥ अनिर्वाच्यरूपतृतीयकोटिसिद्धौ विरोधाभावसिद्धिः तत्सिद्धौ चानिर्वाच्यसिद्धिरित्यन्योन्याश्रयादित्यर्थः ॥ असिद्ध इति ॥ ॥ स्यादिति ॥ मातृत्वोक्तौ पुत्रवत्वप्राप्त्या पुनर्वंध्येत्युक्तौ व्याघातः। वंध्यात्वोक्तौ पुत्राभाववत्वप्राप्त्या पुनर्मातृत्वोक्तौ व्याघात इति मातृत्ववंध्यात्वयोरपि विरोधो न सिध्यत्। तत्र वंध्यामातृविलक्षणरूपतृतीयकोट्यंगीकारेण विरोधस्त परिहर्तुं शक्यत्वात्। अप्रामाणिकत्वस्य चोभयत्र साम्यादिति भावः ॥ अतात्विकत्वादिति ॥ असत्वनिषेधे सत्वप्राप्त्या पुनः सद्वैलक्षण्योक्तावपि न व्याघातः सद्वैलक्षण्यस्यातात्विकत्वात्। एवं सत्वनिषेधे परस्परविरुद्धयोरिति न्यायेनासत्वप्राप्त्या पुनरसद्वैलक्षण्योक्तावपि न व्याघातः असद्वैलक्षण्यस्यातात्विकत्वादित्यर्थः। ननु रूप्ये सद्वैलक्षण्यस्यासद्वैलक्षण्यरूपनिषेधसमुच्चयस्यातात्विकत्वे रूप्ये ख्यातिबाधान्यथानुपपत्त्या तयोः साधनमयुक्तं स्यात्। नह्यतात्विकसाधनाय प्रमाणोपन्यासो युक्त इत्यत आह ॥ सदादिवैलक्षण्योक्तिस्त्विति ॥ सदादिवैलक्षण्यसाधकख्याति बाधान्यथानुपपत्तिरूपप्रमाणोक्तिस्त्वित्यर्थः। तत्तत्प्रतियोगिनः रूप्यसत्वादि निषेधप्रतियोगिनः सत्वादेरित्यर्थः। तथाच सच्चेन्न बाध्येत असच्चेन्न प्रतीयेत। प्रतीयते बाध्यते च। तस्मात्सत्वेनासत्वेन च तत्स्वरूपं दुर्निरूपम्। अतः सदसद्वैलक्षण्यरूपानिर्वाच्यत्वव्यवहार इत्यत्रैवार्थापत्तेस्तात्पर्यम्। नतु रूप्ये सद्वैलक्षण्यासद्वैलक्षण्ययोः सत्व इत्याशयः। ननु रूप्यस्य सत्वासत्वाभ्यां दुर्निरूपत्वमात्रेण सदातिवैलक्षण्योक्तिर्वा कुतः? ख्यात्यन्यथानुपपत्त्या सत्वस्य बाधन्यथानुपपत्त्याऽसत्वस्य सम्भवेन सदसदात्मकत्वसम्भवादित्यत आह ॥ नहीति ॥ स्वतः स्वरूपतः। रूपं धर्मः। तथाच रूप्यस्य स्वरूपत एव दुर्निरूपत्वात्तत्र सत्वमसत्वं सदसदात्मकत्वं वा तद्वैलक्षण्यं वा किमपि रूपं वास्तवं नास्ति येन सदसदात्मकत्वेनाप्युपपत्तिः शङ्क्येतेति भावः। एवं च रूप्यं सत्वासत्वादिवास्तवकिञ्चिद्रूपरहितं स्वरूपेण दुर्निरूपत्वादित्यनुमानमुक्तं भवतीति ज्ञातव्यम्। सत्वादिराहित्यस्य सदादिवैलक्षण्यस्य। अनिर्वाच्यत्वे रूप्यादेः सदादिवैलक्षणरूपानिर्वाच्यत्वोक्तावित्यर्थः ॥ निषेधायोगादिति ॥ रूप्यादाविवाविद्यानिवृत्तावपि सत्वादेर्दुर्निरूपत्वमात्रेण सदसद्वैलक्षण्यरूपानिर्वाच्यत्वस्यैव वक्तुं शक्यत्वा "न्नानिर्वाच्यश्च तत्क्षय" इत्यनिर्वाच्यत्वनिषेधायोगादित्यर्थः ॥ सत्वादिवदिति ॥ रूप्यादेः सत्वादौ प्रमाणं नास्ति प्रत्युत तद्वैलक्षण्य एव ख्यातिबाधान्यथानुपपत्तिरूपप्रमाणमस्तीत्युक्त्ययोगात्। उभयोरप्यतात्विकत्वाविशेषे एकत्र प्रमाणं नास्त्यपरत्र तदस्तीत्युक्त्ययोगादिति भावः ॥ विधीति ॥ अर्थापत्त्या सदसद्वैलक्षण्योक्तौ विरोधे अभिहिते निषेधसमुच्चयस्यातात्विकत्वान्न विरोध इति यथोच्यते तथा वयमपि वदामः। त्वदीयार्थापत्त्या सदसदात्मकत्वमेवास्तु। न च विरोध इति वाच्यम्। तात्विकत्वे हि विरोधः। विधिसमुच्चयस्यास्माभिरतात्विकत्वांगीकारेण विरोधाभावादिति वक्तं सुशकत्वादिति भावः ॥ उभयातात्विकत्वेनेति ॥ सत्वनिषेधासत्वनिषेधयोरुभयोरप्यतात्विकत्वेन निषेधसमुच्चयोऽप्यतात्विक इत्यर्थः। एकस्य सत्वनिषेधस्य वा असत्वनिषेधस्य वाऽतात्विकत्वेन निषेधसमुच्चयोऽप्यतात्विक इत्यर्थः। एकस्य सत्वनिषेधस्य वा असत्वनिषेधस्य वाऽतात्विकत्वेन निषेधसमुच्चयोऽप्यतात्विक एव। एकसत्वेपि द्वयमिह नास्तीति प्रतीतिसिद्धव्यासज्ज्यवृत्तिप्रतियोगिकाभावाभिप्रायेणेदं ॥ उभयेति ॥ सत्वासत्वयोरुभयोरपि तात्विकत्वं यथा विरुद्धं एवमुभयोरतात्विकत्वमपि विरुद्धमेवेत्यर्थः ॥ विधीति ॥ निषेधसमुच्चयस्यातात्विकत्वे तत्प्रतियोगिनः सदसदात्मकत्वरूपविधिसमुच्चयस्य तात्विकत्वं स्यात् परस्परविरुद्धयोरितिन्यायादिति भावः ॥ प्रतियोगीति ॥ विधिसमुच्चयस्य तात्विकत्वे निषेधप्रतियोगिनस्तस्य सदसत्त्वस्य सुनिरूपत्वात्तत्प्रतियोगिदुर्निरूपत्वमात्रप्रकटनाय सदादिवैलक्षण्योक्विरित्यस्यायोगादित्यर्थः। अत एवेत्युक्तमेव विशदयति ॥ तत्प्रतियोगिन इति ॥ एकातात्विकत्वेन निषेधसमुच्चयस्यातात्विकत्वे यन्निषेधस्तात्विकः तत्प्रतियोगिनोऽतात्विकत्वेपि यन्निषेधोऽतात्विकस्तत्प्रतियोगिनो विधिरूपधर्मस्य तात्विकत्वं स्यादित्यर्थः। कुत इत्यत आह ॥ अतात्विकं हीति ॥ तात्विकपदं किमर्थमिति चेदुच्यते अतात्विकात्यन्ताभावप्रतियोगित्वमेवातात्विकत्वं चेत्तर्हि तात्विके ब्रह्मण्यप्यतात्विकात्यन्ताभावप्रतियोगित्वसत्वेनातात्विकत्वापत्तेः। अतस्तात्विकात्यन्ताभावप्रतियोगित्वं वाच्यम्। एवं च प्रकृते यदासत्वनिषेधस्यातात्विकत्वं तदातात्विकात्यन्ताभावप्रतियोगित्वं वाच्यं सत्वनिषेधात्यन्ताभावश्च सत्वमेव। अभावाभावस्य भावत्वात्। तथाच सत्वनिषेधस्यातात्विकत्वे तस्य सत्वनिषेधस्य तात्विकात्यन्ताभावप्रतियोगित्वे वाच्ये तदत्यन्ताभावरूपस्य सत्वस्य तात्विकत्वसिद्धिरित्यर्थः। रूप्यं वास्तवसत्वादिकिञ्चिद्रूपरहितं स्वरूपतोदुर्निरूपत्वादित्यनुमाने दोषमाह ॥ किञ्चेति ॥ अनैकांत्यस्य सिद्धसाधनस्यचेति ॥ अयमत्र विवेकः। हेतूकृतं स्वरूपतो दुर्निरूपत्वं अतात्विकं तात्विकं वा? नाद्यः ब्रह्मणि व्यभिचारात्? वस्तुतो ब्रह्मस्वरूपस्य सुनिरूपत्वेनाऽतात्विकस्य स्वरूपतो दुर्निरूपत्वस्य हेतोः सद्भावेन वास्तवरूपाभावरूपसाध्यस्याभावात्। एवमेव वास्तवरूपाभावरूपं यत्साध्यं तदप्यतात्विकं तात्विकं वा? नाद्यः अतात्विकवास्तवरूपाभावसाधने सिद्धसाधनात्। वास्तवरूपस्यैव तात्विकत्वसिद्धेः। अतो हेतुसाध्ययोरुभयोरपि तात्विकत्वेऽवश्यं वाच्ये तात्विकहेतुसाध्यत्वेनैव स्वरूपतः सुनिरूपत्वप्राप्त्या हेतुसाध्यवत्त्वरूपवास्तवरूपस्यैव प्राप्त्या च हेतुवाक्यप्रतिज्ञावाक्ययोः हेतुवाक्यप्रतिज्ञावाक्याभ्यां विरोध इत्यर्थः। ॥ इत्यत्रेति ॥ स्वरूपतो दुर्निरूपस्य वास्तवं रूपं किमपि नास्तीत्यत्रोक्तमिदं दुर्निरूपत्वं किं सत्वादिना केनापि प्रकारेणेति विवक्षतमित्यर्थः॥ प्रकारान्येति ॥ केनापि प्रकारेण दुर्निरूपत्वमित्यनेन प्रकारेण सुनिरूपत्वेपि केनापि प्रकारेण दुर्निरूपत्वमित्येतत्प्रकारान्यप्रकारेण दुर्निरूपत्वं विवक्षितं वेत्यर्थः ॥ दुर्निरूपत्वमिति ॥ केनापि प्रकारेण दुर्निरूपत्वमित्यनेन प्रकारेण दुर्निरूपत्वं विवक्षितं सुनिरूपत्वं वा? आद्ये सत्वादिना सुनिरूपत्वात्केनापि प्रकारेण दुर्निरूपत्वव्याघातः। द्वितीये केनापि प्रकारेण दुर्निरूपत्वप्राप्त्या केनापि प्रकारेण दुर्निरूपत्वव्याघात एवेत्यर्थः। अत एवेत्युक्तं विशदयति ॥ दुर्निरूपत्वमित्यस्मादेव प्रकारोऽन्यः सुनिरूपः। तथात्वेऽन्येन प्रकारेण सुनिरूपत्वप्राप्त्या केनापि प्रकारेण दुर्निरूपं न भवतीति यावदित्यर्थः। तथाच केनापि प्रकारेण दुर्निरूपत्वमित्येतस्मात्प्रकारादन्यो यः केनापि प्रकारेण दुर्निरूपत्वमित्येतदन्यप्रकारेण दुर्निरूपत्वरूपः प्रकारस्तेनैव प्रकारेण सुनिरूपत्वात्केनापि प्रकारेण दुर्निरूपत्वमित्येतत्प्रकारान्यप्रकारेण दुर्निरूपत्वमयुक्तम्। उक्तप्रकारादप्यन्यो यः प्रकारः असतोऽसत्वरूपस्तेनैव सुनिरूपत्वात्। तथा कल्पितस्यापि रूप्यस्य उक्तप्रकारान्यो यः प्रकारो मिथ्यात्वादिस्तेनैव सुनिरूपत्वादित्यर्थः। कल्पिते मिथ्यात्वरूपः प्रकारोऽप्रामाणिक इति न मन्तव्यं बाधबाध्यत्वादित्याशयेनोक्तं ॥ बाधवेद्येनेति ॥ तस्येति ॥ सत्वासत्वाभ्यां दुर्निरूपत्वे सदादिवैलक्षण्यस्य वास्तवत्वमेव स्यात्। तथाच सत्वादिना दुर्निरूपत्वस्य सदादिवैलक्षण्यवास्तवत्वं प्रत्येव हेतुत्वेन तद्वैलक्षण्यावास्तवत्वाहेतुत्वादित्यर्थः। सत्वादिराहित्यनिर्वाच्यत्वसाधकानुमाने नाप्रसिद्धिः सत्वासत्वाभावयोरप्येकत्र सम्भवात्। न च विरुद्धयोरेकत्र सत्वमयुक्तमिति वाच्यम्। यथा हि ध्वंसानुपलक्षिता ध्वंसास्पृष्टा या सत्ता तद्योगित्वं नित्यत्वम्। ध्वंसोपलक्षितसत्तायोगित्वमेव चानित्यत्वम्। एतादृशयोश्च नित्यत्वानित्यत्वयोर्न सामान्ये समावेशोस्ति। तत्र सत्ताजातेरेवाभावे तद्धटितनित्यत्वाद्यभावात्। यथा वा उत्तरावधिराहित्यं नित्यत्वम्। भावान्या या निवृत्तिस्तद्वत्त्वमनित्यत्वम्। घटादिप्रतियोगिकध्वंसस्य भावत्वाभावात्। एवं चैतादृशयोर्वैवक्षिकयोर्नित्यत्वानित्यत्वयोर्न प्रागभावे समावेशोस्ति। उत्तरावधेरेव सत्वेन तद्राहित्यरूपनित्यत्वाभावात्। तथा प्रतियोग्याख्यभावस्यैव प्रागभावनिवृत्तिरूपत्वेनक भावान्यनिवृत्तिमत्त्वरूपानित्यत्वस्याप्यभावात्। एवं च यथा नित्यत्वानित्यत्वयोः परस्परपरीहारेणैव लोके सत्वेपि सामान्यादौ तदुभयाभावो दृष्टः एवं सत्वासत्वयोः परस्परपरिहारेणैव लोके सत्वेपि क्वचित्पदार्थविशेषे तयोरभावोपि किं न स्यात्? एवं च सामान्यतः सत्वासत्वरहितवस्तुसिद्धिरिति केनचिदुक्तमाशङ्क्य निषेधति ॥ नचेति ॥ उक्तयोस्त्वयानिरुक्तयोः। तथाच तयोर्विरोध एव नास्तीति भावः। तर्हि प्रकृतेपि तथाऽस्त्विति न वाच्यमित्याह ॥ सत्वासत्वयोस्त्विति ॥ तदात्मकत्वात् भावाभावात्मकत्वेन विरुद्धत्वादित्यर्थः। तथाच न तदभावयोः एकत्र समावेशो युक्त इति भावः। सामान्यादौ नित्यत्वानित्यत्वाभाववद्युक्तमिति चेन्न। त्वया नित्यत्वादिकं वैवक्षिकं निरुच्य तदभावः सामान्यादौ उक्तः। वस्तुतस्तु ध्वंसाप्रतियोगित्वतत्प्रतियोगित्वरूपनित्यत्वानित्यत्वयोरपि परस्परविरहरूपतया विरोधस्यैव सत्वेन तदभावयोरपि नैकत्र समावेश इत्याशयेनाह ॥ सामान्येति ॥ ध्वंसाप्रतियोगित्वरूपनित्यत्वं सामान्ये ध्वंसप्रतियोगित्वरूपमनित्यत्वं प्रागभाव इति विवेकः। ननु प्रागभावे ध्वंसप्रतियोगित्वरूपमनित्यत्वं नास्ति अभावप्रतियोगिकाभावांतरानब्युपगमादित्यत आह ॥ प्रागभावस्यापीति ॥ स्वप्रतियोगिकाभावांतरशून्यस्यापीत्यर्थः। तदेव विशदयति ॥ भावस्येति ॥ भावस्य घटादेर्निवृत्तिरभाव एव ध्वंस एव। अभावस्य प्रागभावस्य निवृत्तिस्तु भाव एव प्रतियोगिरूपैव न ततोऽन्येति ध्वंसप्रतियोगित्वरूपानित्यत्वं प्रागभावेऽस्तीत्यर्थः।  
अस्मदुक्तरीत्या नित्यत्वानित्यत्वयोः परस्परविरहात्मकत्वमनभिधाय नित्यानित्यत्वे वैवक्षिके निरुच्य सामान्यादौ तदुभयाभाववत्सत्वासत्वयोरपि क्वचिदभावांगीकारेऽतिप्रसङ्ग इत्याह ॥ अन्यथेति ॥ तर्ह्येकत्रैव रूप्ये सत्वासत्वे अप्यंगीकार्ये स्याताम्। तथाच सदसदात्मकत्वेनाप्युपपत्तिरस्तु। न च विरोधः। यथा ध्वंसोपलक्षितसत्ताराहित्यं नित्यत्वं ध्वंसानुपलक्षितसत्ताराहित्यं चानित्यत्वं तयोश्च सामान्ये समावेशोस्ति तत्र सत्ताया एवाभावेन उक्तनित्यत्वानित्यत्वयोस्तत्र सत्वेन विरोधाभावात् तद्वद्रूप्येपि सत्वासत्वयोरुपपत्तेरिति भावः। सत्वासत्वोभयाभावसाधेन व्याघात इत्यत्र परिहारान्तरमाशङ्क्य निराकरोति ॥ नचेति ॥ ॥ नित्यत्वेति ॥ यथा कल्पिते रूप्ये नित्यत्वानित्यत्वयोरभावो न विरुद्धः धर्मिण एवाभावेन विरुद्धयोर्धर्मयोरप्यभावादित्यर्थः। विरुद्धयोः सत्वासत्वयोः विरुद्धयोरपि धर्मयोरभावादित्यस्य कस्यापि धर्मस्याभावादित्यर्थः। तथाच रूप्यं विरुद्धेन अविरुद्धेन वा केनापि धर्मेण शून्यं स्वरूपेण कल्पितत्वादित्यनुमानमुक्तं भवति। नित्यत्वानित्यत्वयोरिवेति दृष्टांत एव त्वन्मतेऽसिद्ध इत्याह ॥ त्वन्मत इति ॥ ॥ विरुद्धधर्माभावरूपसाध्यस्येति ॥ कस्यापि धर्मस्याभावरूपधर्मस्येत्यर्थः ॥ व्याघाताच्चेति ॥ कल्पिते तस्मिन्सधर्मकत्वस्य प्राप्त्या कस्यापि धर्मस्याभावो विरुद्ध इत्यर्थः। ननु कल्पिते रूप्ये उक्तहेतुसाध्ययोर्भावे तयोरेव धर्मयोः सद्भावस्तत्राभावे कल्पितत्वरूपहेतोः साध्यस्य चाभावेन तन्न्यायेनान्येषामपि धर्माणां सत्वप्राप्त्या व्याघात इत्ययुक्तं कल्पितत्वहेतोर्विरुद्धधर्माभावरूपसाध्यस्य च सत्वं नित्यत्वं यथा धर्मिसत्तासापेक्षं तता धर्मिसत्तासापेक्षं न भवतीति तयोः सत्वं युक्तम्। इतरेषां तु धर्मिसत्वापेक्षत्वान्न तन्न्यायेन सत्वोक्तिर्युक्तेति चेत् तर्हि सत्वरूपधर्मस्य धर्मिसत्वसापेक्षत्वेनाभावेपि असत्वस्य तथात्वाभावाद्रूप्येऽसत्वमस्तु तद्वैलक्षण्यं कुतोंऽगीकार्यमित्याह ॥ अथेति ॥ असत्वस्यापि धर्मिसत्तासापेक्षत्वे दोषमाह ॥ अन्यथेति ॥ असद्बहिर्भावः स्यादित्यन्वयः। तत्रासत्वं न स्यादित्यर्थः। तुच्छस्य धर्मिम एवाभावादिति भावः। विरुद्धयोरपि धर्मयोरभावांगीकारे दोषमाह ॥ कल्पितस्यापीति ॥ तथाच त्वदभिप्रेतं दृश्यत्वं बाध्यत्वं सत्वादिना दुर्निरूपत्वं च न स्यादित्यर्थः। प्रकारान्तरेण सत्वासत्वाभावयोरविरोधमाशङ्क्य निराकरोति ॥ नचेति । सत्वासत्वाभावयोः सद्वैलक्षण्यासद्वैलक्षण्ययोः ॥ तद्वदेवेति ॥ तथाच सदसदात्मकत्वमेव युक्तमिति भावः ॥ तथात्वे इति ॥ अविरोधोपपादकस्य कालरूपावच्छेदकभेदस्य सत्वे सत्वासत्वयोरप्यविरोध इष्ट एवेति अविरोधापातादित्यापादनमयुक्तमित्यर्थः। तमेव दर्शयति ॥ स्वेति ॥ स्वयं यस्मिन्कालेस्ति तदवच्छेदेनेत्यर्थः ॥ सम इति ॥ सत्वासत्वयोरपि कालरूपावच्छेदकभेदेनाविरोधः सम एवेति सत्वासत्वयोरप्यविरोधोस्त्वित्युक्तेऽस्माकमपीष्टापत्तिरित्यर्थः। तदेव दर्शयति ॥ स्वेति ॥ स्वाधिकरणकाले स्वस्य सत्वेन तत्रासद्वैलक्षण्यस्यासत्वाभावस्य सद्भावादित्यर्थः। सद्वैलक्षण्यस्य सत्वाभावस्य सत्वासत्वाभावयोर्विरोधोपपादनमुपसंहरति ॥ तस्मादिति ॥ तथाच निषेधसमुच्चयस्यातात्विकत्वान्न विरोध इत्येदयुक्तमिति भावः ॥ सत्वादिनेति ॥ सत्वादिप्रकारकप्रमाणागोचरत्वमित्यर्थः। असत्वानधिकरणत्वस्यासत्यतिव्याप्तिः तस्य स्वरूपत एवाभावेनासत्वाभावानधिकरणत्वादित्याह ॥ असत इति ॥ किञ्च सत्वानधिकरणत्वमित्यत्र तात्विकसत्वानधिकरणत्वं विवक्षितं उतातात्विकसत्वानधिकरणत्वं धर्मिसमसत्वानधिकरणत्वं वा? नाद्य इत्याह ॥ सत्पदेति ॥ तात्विकसत्वरूपधर्मांगीकारे प्रवृत्तिनिमित्तसद्भावेन सत्पदवाच्यत्वमेव स्यान्न लक्ष्यत्वमित्याशयेनोक्तं ॥ सत्पदलक्ष्यस्येति ॥ न द्वितीयोऽसम्भवापत्तेरित्याह ॥ अतात्विकमिति ॥ व्यावहारिकं प्रातिभासिकमित्यर्थः।  
अनिर्वाच्यस्य गगनादेः रूप्यादेश्च। न तृतीयः ब्रह्मण्यतिव्याप्तेः। धर्मिसमसत्वस्य तात्विकस्य ब्रह्मण्यभावेन तदनधिकरणत्वसद्भावादित्याह ॥ धर्मीति ॥ अनिर्वाच्येऽसम्भवश्च धर्मिसमस्यानिर्वाच्यसत्वस्य प्रातिभासिकत्वाद्यपरपर्यायस्य तत्रापि सत्वेन धर्मिसमसत्ताकसत्वं प्रत्यधिकरणत्वेन तदनधिकरणत्वाभावादित्याह ॥ अनिर्वाच्यस्येति ॥ ॥ धर्मवत्त्वादेरेवेति ॥ न च तुच्छब्रह्मणोरतिव्याप्तिरिति वाच्यं तयोर्निर्धर्मकत्वांगीकारात् धर्मवत्त्वस्य चानिर्वाच्यमात्रनिष्ठत्वादिति भावः। आदिपदेन बाध्यत्वसङ्ग्रहः। तुच्छब्रह्मणोश्चाबाध्यत्वादिति द्रष्टव्यम्। तथाचोक्तनिर्वचनप्रयासो व्यर्थ इति भावः। ननु सत्वात्यन्ताभावाधिकरणत्वस्य सत्वाधिधर्मशून्ये ब्रह्मण्यतिव्याप्तिः असत्वात्यन्ताभावानधिकरणत्वस्य नीरूपतयाऽसत्वरूपधर्मानधिकरणे तुच्छेऽतिव्याप्तिश्च कस्मान्न दीयत इत्यत उक्तं ॥ निर्धर्मक इत्यादि ॥ ॥ तुच्छेपीति ॥ असति च सचेतसां मूकतया एव शरणत्वादिति भावः। अनुपदमेवातिव्याप्तेरपि वक्ष्यमाणत्वात्कथंचिदित्युक्तम्। ब्रह्मण्यतिव्याप्तिमेवाह ॥ निर्विशेषत्वेति ॥ निर्धर्मकत्वाद्ब्रह्मणि सत्वं नास्तीत्येव सत्वावगाहित्वेंऽगीकृते सति तदत्यन्ताभावाधिकरणत्वं दुर्वारमेव। न च निर्विशेषत्वप्रतिपादकश्रुत्या ब्रह्मणि धर्ममात्रनिषेधान्न सत्वासत्वात्यन्ताभावाधिकरणमपीति वाच्यम्। निर्विशेषत्वश्रुतेर्धर्ममात्रनिषेधपरत्वांगीकारे निर्विशेषत्वरूपधर्मस्यैव प्रतिपादनेन श्रुतेः स्वव्याघातप्रसङ्गात् अतस्तत्परिहाराय भावरूपविशेषाभावेऽपि अभावरूपो विशेषोस्तीति श्रुत्यर्थस्त्वया वर्णनीयः। तथाचातिव्याप्तिरिति भावः। सत्वराहित्ये इत्येव पाठः। अंगीकृते सतीति शेषः। न तृतीयः ब्रह्मण्यतिव्याप्तेः। ब्रह्मणि निर्धर्मके सत्वस्याभावेन तद्रूपत्वस्याप्यभावात्। सद्रूपत्वे सत्वस्यैव प्रयोजकत्वादित्याह ॥ ब्रह्मणीति ॥ ननु सत्ताजातिरहितस्यापि सामान्यादेः सद्रूपत्ववत् सत्वरहितस्यापि ब्रह्मणः सद्रूपत्वं किं न स्यात्? तथाच नातिव्याप्तिरित्यत उक्तं ॥ सामान्यादेरपीति ॥ ॥ अबाध्यत्ववत्त्वेनैवेति ॥ अबाध्यत्वरूपसत्ववत्त्वेनैवेत्यर्थः। तथा च सामान्यादेः सत्ताजात्यभावेपि अबाध्यत्वरूपसत्वसद्भावादेव सद्रूपत्वं नान्यथेत्यर्थः। ब्रह्मणः सद्रूपत्वांगीकारे बाधकमाह ॥ ब्रह्मणइति ॥ ॥ लाक्षणिकत्वेति ॥ नहि सत्पदलक्ष्यस्य सद्रूपत्वं सम्भवति। गङ्गापदलक्ष्यस्य तीरस्य गङ्गात्वाभावात्। तथात्वे गङ्गापदलक्ष्यत्वमेव न स्यात्। एवं च सत्पदलक्ष्यतयांगीकृतस्य ब्रह्मणः सद्रूपत्वाभावादतिव्याप्तिः स्यादेवेत्यर्थः ॥ त्वन्मत इति ॥ तथाच ब्रह्मण्यतिव्याप्तिरिति भावः ॥ अखंडार्थेति ॥ ब्रह्मणः सत्वप्रकारकप्रमाणगोचरत्वे वेदान्तानां सप्रकारकब्रह्मज्ञानजनकत्वापत्त्या निर्विशेषार्थनिष्ठत्वरूपाखंडार्थत्वहानिरित्यर्थः। सत्वासत्वराहित्यरूपमनिर्वचनीयत्वं चेत्तर्हि सत्वराहित्यं कीदृशं विवक्षितमिति प्रष्टव्यम्। किं प्रातिभासिकं किंवा धर्मिसमसत्ताकम् अथवा व्यावहारिकं यद्वा पारमार्थिकम्? नाद्य इत्याह ॥ अपिचेति ॥ ॥ रूप्येति ॥ प्रतियोगितदभावयोर्भिन्नसत्ताकत्वनियमादनिर्वाच्यतयाभिमतयो रूप्यप्रपंचयोः सत्वराहित्यस्य प्रातिभासिकत्वे ब्रह्मणीव सत्वं पारमार्थिकं स्यादिति भावः। व्यावहारिकं सत्वं तु पारमार्थिकसत्वकोटिनिविष्टमिति पारमार्थिकत्वापातादित्येवोक्तमिति हृदयम्। तथाच रूप्यप्रपंचौ पारमार्थिकसत्वोपत्तौ प्रातिभासिकसत्वराहित्योपेतत्वात्। यत्प्रातिभासिकयदभावयुक्तं तत् पारमार्थिकतत्प्रतियोगियुक्तम्। यथा घटयुक्तं भूतलमित्यनुमानमुक्तं भवति। न द्वितीय इत्याह ॥ नापीति ॥ सत्वराहित्यस्य न रूप्यरूपधर्मिसमसत्ताकत्वम्। रूप्यगतस्य सत्वराहित्यस्य नास्ति नासीन्नभविष्यतीति बाधबोध्यस्य त्वन्मते व्यावहारिकत्वेन भ्रान्तिसिद्धेन प्रातिभासिकेन रूप्येण साम्यायोगात्। एवं प्रपंचगतं सत्वादिराहित्यमपि न प्रपंचरूपधर्मिसमसत्ताकम्। तस्य नास्तिनासीन्नभविष्यतीति वेदान्तजन्यचरमसाक्षात्काररूपबाधबाध्यस्य पारमार्थिकत्वेन भ्रान्तिसिद्धेन व्यावहारिकेण जगता साम्यायोगादित्यर्थः। नापि तृतीय इत्याह ॥ नापीति ॥ प्रपंचरूप्ययोरनिर्वाच्यत्वेपि प्रपंचापेक्षया रूप्यस्य निकृष्टतयावान्तरवैलक्षण्यांगीकारेण सत्वराहित्यस्य जगति व्यावहारिकत्वे रूप्ये तस्य प्रातिभासिकत्वापत्तेः। अस्त्विति चेन्न। रूप्यगतसत्वराहित्यस्य बाधबाध्यस्य प्रातिभासिकेन रूप्येण साम्यायोगात् तथात्वे बाधबाध्यत्वं न स्यादिति भावः रूप्यगतसत्वराहित्यस्य बाधबाध्यत्वान्यथानुपपत्त्या व्यावहारिकत्वमङ्गीक्रियत इति चेन्न तथात्वे रूप्यापेक्षया प्रपंचस्याधिकत्वात्तत्र सत्वराहित्यस्य पारमार्थिकत्वापातात्। नचेष्टापत्तिरद्वैतहानेरित्याह ॥ रूप्य इति ॥ चतुर्थपक्षमतिदेशेन दूषयति ॥ अत एवेति ॥ रूप्यप्रपंचयोः सत्वराहित्यं न पारमार्थिकं अद्वैतहानेरेवेत्यर्थः। रूप्यगतस्यैव सत्वराहित्यस्य पारमार्थिकत्वांगीकारे दोषांतरमाह ॥ नहीति ॥ सत्वराहित्याख्यस्यैव वास्तवरूपस्याङ्गीकारात्स्ववचनविरोध इत्यर्थः। " नच कयापि युक्त्या मानेन वा भेदनिराकरणं भवति अंगीक्रियमाणत्वादि"ति भगवत्पादवाक्यं मनसि निधायाह ॥ किञ्चेति ॥ अभावाभावो भाव एव तद्व्याप्तो वेति मतद्वयसद्भावादाह ॥ सदसद्भिन्नत्वरूपमिति ॥ तद्व्याप्तमिति ॥ सदसद्भिन्नत्वव्याप्तमित्यर्थः। ननु न सदसद्वैलक्षण्यमनिर्वाच्यत्वम्। किं नाम बाध्यत्वमेवेति चेत्तत्राह ॥ बाध्यत्वमिति ॥ ॥ मिथ्यात्वभंग एवेति ॥ बाध्यत्वं हि त्रैकालिकनिषेधप्रतियोगित्वं तत्र त्रैकालिकनिषेधस्य तात्विकत्वेऽद्वैतहानेः प्रातिभासिकत्वे सिद्धसाधनात् व्यावहारिकत्वेपि तस्य बाध्यत्वेन तात्विकसत्वाविरोधित्वेनार्थांतरात् अद्वैतश्रुतेरतत्वावेदकत्वापाताच्चेति मिथ्यात्वभंग एव निरस्तमित्यर्थः ॥ अनिर्वाच्यत्वलक्षणभंगविवरणम् ॥

\</1-2-36\>

  \*\*\*\*\*\*\*\*\*\*\* proof completed \*\*\*\*\*\*\*\*\*\*\*

Jaya Gurudatta  
न्यायामृतम्  
न्यायामृतप्रकाशः (comm)

\<1-2-37\>  
   अथ अनिर्वाच्यसाधकानुमानभङ्गः

 अनुमानं चेति ॥ \`विमतं सत्त्वरहितत्वे सति असत्वरहितत्वे सति सदसत्वरहितं बाध्यत्वात्' इत्याद्यनुमानमित्यर्थः। उक्तरीत्येति ॥ प्रत्येकमभावानां साध्यत्वेऽसद्वैलक्षण्यांशे सिद्धसाधनमित्यर्थः। ऐकाधिकरण्यावच्छिन्नानां साध्यत्वे त्वप्रसिद्धविशेषणतेत्याह ॥ अप्रसिद्धेति ॥ परस्परविरहरूपाणां साध्यमानानां सामानाधिकरण्यायोगाद् व्याघात इत्याह ॥ उक्तरीत्येति ॥ प्रत्येकमभावानां साध्यत्वपक्षे सत्वराहित्यसाधने निर्धर्मकब्रह्मवत् सत्वराहित्येऽप्यनिर्वाच्यत्वाभावोपपत्तेरर्थान्तरमित्याह ॥ ब्रह्मवदिति ॥ उक्तत्वादिति ॥ पूर्वं मिथ्यात्वभङ्गे उक्तत्वादित्यर्थः। वैलक्षण्यस्य भेदरूपत्वादिति भावः। ननु सदसदात्मकत्वसाधने सदसद्वैलक्ष्यसाधकख्यातिबाधान्यथानुपपत्तिबाध इति चेत् तत्रोक्तम् ॥ वक्ष्यमाणेति ॥ अन्यथैवेति ॥ सदसदात्मकत्वेनैवोपपत्त्येत्यर्थः। आभाससाम्यादिति ॥ तथा चानिर्वाच्यत्वसाधकानुमानस्यानुकूलतर्काभाव इत्याशयः। रूप्यस्यासद्वैलक्षण्यसाधनेऽसत्वागाह्यनुभवविरोध इत्याह ॥ असदेवेति ॥ मिथ्यैवेति ॥ मिथ्याशब्दस्यानिर्वाच्यपरत्वादिति भावः। एवं चानिर्वाच्यत्वानुमानस्य प्रत्यक्षानुकूल्यसद्भावान्नाभाससाम्यमिति ध्येयम्। विमतं रूप्यम्। नन्वसदेव रजतं प्रत्यभादित्यनुभवस्य सत्वाभावावगाहित्वेनासत्वाभावसाधने सत्त्वस्यैव प्राप्त्या पुनः सत्वस्य तदनिष्ठत्वस्य साधने व्याघातः। एवम् \`असत्वं सत्वानधिकरणनिष्ठम्' इत्यत्रापि सत्वानधिकरणेत्युक्त्या तत्रासत्वस्यैव प्राप्त्या पुनरसत्वस्य तदनिष्ठत्वस्य साधने व्याघात इत्यर्थः। अर्थान्तरेति॥ ब्रह्मत्वरूपसत्वाभिप्राये तद्राहित्येऽबाध्यत्वरूपसत्त्वेनाप्युपपत्त्याऽर्थान्तरमित्यर्थः। आदिपदेनोक्तरीत्यांशे बाधो ग्राह्यः। किञ्चेति ॥ पूर्वं सर्वपक्षेषु असत्वराहित्यांशे एव बाधो उक्तः। न सत्वराहित्यांशे। तत्राद्यद्वितीययोरेव सत्वराहित्यांशे बाधः उक्तः। न तृतीयादिषु पक्षेषु। अत उक्तम्। सत्त्वासत्वपक्षेष्विति ॥ तथा च सत्त्वराहित्यांशेऽसत्त्वराहित्यांशे च बाधो द्रष्टव्य इत्यर्थः। तत्र सर्वत्राप्यसत्वराहित्यांशे बाध उक्तः एव। सत्वराहित्यांशे बाधोऽप्याद्यद्वितीयपक्षयोरुक्त एव। तृतीयादिपक्षेषु सत्त्वराहित्यांशे बाधस्त्वित्थम् - तृतीयसप्तमपक्षायोरबाध्यरूपसत्वस्य, चतुर्थाष्टमयोः प्रामाणिकत्वरूपसत्त्वस्य पञ्चमेऽशून्यत्वरूपसत्वस्य नवमे त्रिकालसर्वदेशीयनिषेधाप्रतियोगित्वरूपसत्वस्य प्रपञ्चे मयाङ्गीकृतत्वेन मां प्रति तद्राहित्यसाधनेंऽशे बाधः। अत्रांशे बाध षष्ठे पक्षे न सम्भवति। ब्रह्मत्वरूपसत्वस्य प्रपञ्चे मयाऽनङ्गीकृतत्वेन मां प्रति तद्राहित्यसाधनेंऽशेबाधायोगात्। अतः षष्ठान्येष्वंशेषु बाध इत्युक्तम्। षष्ठे पक्षे तूक्तरीत्या ब्रह्मत्वरूपसत्वाभावेऽप्यबाध्यत्वरूपसत्त्वेनाप्युपपत्त्याऽर्थान्तरमित्यर्थः। सामान्येनानिर्वचनीय साधकानुमानत्रयस्य क्रमेण सत्प्रतिपक्षमाह ॥ सत्त्वासत्त्वे इत्यादिना। उत्तरत्र परस्परप्रतिषेधानात्मकत्वरूपाविरुद्धत्वमुपाधितयोच्यते। तद्‌भावे नेदं सत्प्रतिपक्षत्वमिति मन्तव्यम्। घटत्वाघटत्वयोः
समानाधिकरणात्यन्ताभावप्रतियोगित्वं नास्ति। तथात्वे घटाघटविलक्षणवस्त्वापत्तेरित्यर्थः। एवमिति \`सत्त्वमसत्त्वानधिकरणनिष्ठं न, तत्प्रतिषेधरूपत्वात्। यत् यन्निषेधरूपं तत् तदनधिकरणनिष्ठं न, तथा नित्यत्वम् अनित्यत्वानधिकरणनिष्ठं न' इति प्रयोक्तव्यमित्यर्थः। अनयैव रीत्या घटाघटविलक्षणकल्पिताकल्पितविलक्षणसिद्धिरपि स्यादित्याभाससाम्यमित्याह ॥ घटत्वेति ॥ सत्त्वासत्त्वोभयपक्षकानुमाने उपाधिं चाह ॥ परस्परप्रतिषेधानात्मकेति ॥ परस्परात्यन्ताभावानात्मकत्वमित्यर्थः। यद्यपि टीकाकारैरविरुद्धत्वं चोपाधिरित्युक्तम्। तत्र रूपतद्‌ध्वम्सयोरेकधर्मिनिष्ठात्यन्ताभावप्रतियोगित्वमस्ति। वायुनिष्ठात्यन्ताभावप्रतियोगित्वात्। अविरुद्धत्वं नास्ति। सहानवस्थानलक्षणविरोधस्यैव सत्वात्। अतः साध्याव्यापकत्वमायातीत्यतः परस्परप्रतिषेधानात्मकत्वमिति तद्‌व्याख्यानं कृतमिति मन्तव्यम्। तथाच रूपतद्‌ध्वम्सयोः परस्परप्रतिषेधानात्मकत्वसद्भावान्न साध्याव्याप्तिरिति मन्तव्यम्। उपाधेः साध्यव्यापकत्वादिकं कारिकायां सङ्गृह्य दर्शयति ॥ एवं चेति । आद्यपादे साध्यव्यापकत्वं द्वितीयपादे साधनाव्यापकत्वमिति द्रष्टव्यम्। ननु साधनव्यापकोऽयमुपाधिरिति चेत् तत्राह ॥ अन्यथेति रसश्च रूपं च रसरूपे। अत्र स्त इति रसरूपी। तद्वदित्यर्थः। यदि सत्त्वासत्वयोः रूपरसवत् परस्परप्रतिषेधानात्मकत्वरूपमविरुद्धत्वं स्यात् तर्हि रूपरसयोरविरुद्धत्वात् तदुभयोपेतं पृथिवीजलरूपं वस्त्वस्ति। एवं सत्वासत्त्वयोरविरुद्धत्वे रूपरसवदेव तदुभयोपेतं सदसद्रूपं किञ्चिद् वस्त्वपि स्यात्। न च तदस्ति। अतो न साधनव्यापकत्वामिति भावः। आद्य इति ॥ सत्वासत्वपक्षकानुमान इत्यर्थः। सद्विलक्षणत्वासद्विलक्षणत्वादीनामप्युक्तसाध्योपेतत्वे सदसद्रूपस्य कल्पिताकल्पितविलक्षणस्य दृश्यादृश्यविलक्षणस्य दुर्निरूपादुर्निरूपविलक्षणस्य च वस्तुनः प्राप्तेरिति ध्येयम्। यथाक्रमेति ॥ दितीयानुमानेऽसद्वैलक्षण्ये व्यभिचारः। तस्य सत्वाधिकरणनिष्ठत्वेन तत्र साध्याभावादित्यर्थः। एवं निरवकाशव्यभिचारं स्वयमभिधायाभिधेयत्वज्ञेयत्वादिकेवलान्वयि धर्मे व्यभिचारः टीकाकारैरुक्तोऽस्ति सोऽयमुपपादनसापेक्ष इत्याशयेन तद्‌व्यभिचारमुक्त्वा तत्र प्रत्यनुपपत्तिपरिहारेण तं समर्थयते ॥ त्रिष्वपीति ॥ व्यवहार्यत्वम् अभिधेयत्वम्। व्यभिचार इति ॥ साध्यत्रयसाधकस्य धर्मत्वस्य हेतोरित्यर्थः। उपाध्यनतिरेकादिति ॥ परम्परासम्बन्धाया जातेरेवोपाधित्वादित्यर्थः। ज्ञेयत्वाद्यौपाधिकधर्माणां ज्ञानत्वादिरूपजात्यतिरिक्तत्वे गुणादिवृत्तित्वेन द्रव्याद्यन्तर्भावायोगात् ज्ञानाद्युपाधिनिवृत्तौ निवर्तमानस्य नित्यत्वाभावेन सामान्येऽप्यन्तर्भावायोगात्। न चोपाधिरूपसामान्यऽन्तर्भाव इति वाच्यम्। दण्डित्वरूपित्वाद्युपाधीनां नित्यानेकसमवेतत्वाभावेन सामान्यत्वाभावात्। तथाहि ॥ \`कृतद्धितसमासेभ्यः सम्बन्धाभिधानं भावप्रत्ययेन' इति वचनात् दण्डसम्बन्धः सम्योगः दण्डित्वम्। न चासौ नित्यः। एवं रूपित्वं तत्समवायः। न चासावनेकसमवेतः। सम्योगसमवायपृथग्‌भूतमपि तद् यदि नित्यं तदा दण्डादिसम्बन्ध्यभावेऽपि प्रतीयेत। अथानित्यं न सामान्यम्। तल्लक्षणाभावात्। ननु नित्येऽपि तस्मिन् दण्डित्वाद्यौपाधिकसाम्ये तयोः को विशेष इति वाच्यम्। संकरादिबाधकसद्भावाभावाभ्यामेव विशेषोपपत्तेः। अत एवाबाधकं सामान्यं जातिः। सबाधकमुपाधिरिति प्रवाद इति चेत् न। कादाचित्कदण्डादिसम्बन्धव्यङ्गेषु नित्यं विद्यमानेषु दण्डित्वपाठकत्वपाचकत्वादिषु परस्परपरिहारेणावर्तमानेषु संकरादिबाधकमेव दुर्निरूपमिति कथमुपाधिः सामान्यम्। अत उपाधिरूपसामान्याभावेन ज्ञेयत्वादीनामौपाधिकसामान्यत्वायोगात् षड्पदार्थतिरेकः स्यादेव। अत औपाधिकधर्माणामुपाध्यनतिरिक्तत्वमेव वाच्यम्। तथा च ज्ञानत्वमेव ज्ञेयत्वम्।  
ज्ञानत्वस्य चाखण्डत्वेन जातित्वाद्युक्तः सामान्येऽन्तर्भावः। ततश्च ज्ञेयत्वं नाम ज्ञानसम्बद्धः। तत्र ज्ञानस्याननुगतत्वेन ज्ञानत्वस्य व्यतिरेकिधर्मत्वेन केवलान्वयित्वाभावादुक्तसाध्यवत्त्वेन व्यभिचार इति भावः। न चेश्वरज्ञानस्य नित्यतया तदुपाधिकज्ञेयत्वं नित्यमेव सामान्यं भविष्यति। तच्च केवलान्वय्येवेति वाच्यम्। अस्मादादिज्ञानोपाधिकज्ञेयत्वादिविषयत्वादस्य ग्रन्थस्येति ज्ञेयम्। यद्यौपाधिकधर्माणामुपाध्यनतिरिक्तत्वमङ्गीकृत्य ज्ञानत्वमेव ज्ञेयत्वमित्यङ्गीकारे न्यायसाम्यात् दृश्यत्वस्यापि दृक्त्वरूपतया तस्य ब्रह्मण्येव सत्त्वेन जडेऽभावात् जडस्यैव दृश्यत्वं, न तु ब्रह्मण इति त्वदभिमतं न सिध्येत्। तथाऽभिधेयत्वं नामाभिधानत्वमेव। तच्च ब्रह्मणि नास्तीति न ब्रह्मणोऽभिधेयत्वमित्यङ्गीकृतम्। तद्वत् घटादेरप्यभिधानत्वाभावेनाभिधेयत्वाभावापत्त्याऽवाच्यत्वं स्यादित्यत अतिप्रसङ्ग इत्याह ॥ तथात्वे इत्यादिना ॥ तथात्वे औपाधिकधर्माणामुपाध्यनतिरिक्तत्वे। ननु परम्परासम्बद्धजातेरेवोपाधित्वेन ज्ञानद्वारा ज्ञानत्वस्य घट इव दृग्‌द्वारा अभिधाद्वारा च दृक्त्वाभिधानत्वयोरपि जडे घटे सम्भवात् दृश्यत्वं वाच्यत्वरूपाभिधेयत्वं च सम्भवत्येवेति नातिप्रसङ्ग इत्यस्वरसादाह ॥ आवाभ्यामिति ॥ मायावादितत्ववादिभ्यामित्यर्थः। वक्तुं शक्यमेवं षड्पदार्थनियमवादिभिर्वैशेषिकैः, न त्वावाभ्यम्। आवयोर्वैशेषिकषड्‌पदार्थनियमाभावात्। अतो ज्ञेयत्वादेरैपाधिकधर्मजातस्य षड्‌पदार्थातिरिक्तत्वेऽपि दोषाभावादौपाधिकधर्माणामुपाध्यनतिरेककल्पनमयुक्तमिति भावः। वैशेषिकादिमतेऽप्यौपाधिकधर्माणामुपाध्यतिरिक्तत्वमेव। न चान्तर्भावासम्भवेन षड्‌पदार्थातिरेकप्रसङ्ग इति वाच्यम्। इष्टापत्तेः। अभावएषामन्तर्भावादित्याह ॥ वैशेषिकैरपीति ॥ वैशेषिकैकदेशिभिरित्यर्थः। ननु ज्ञेयत्वादेर्नञर्थोल्लेखिधीविषयत्वाभावात् कथमभावेऽर्न्तभाव इति चेन्न। अस्त्यत्र सम्प्रदायविशेषः नैतेषां मते नञर्थोल्लेखिधीविषयत्वमभावत्वं, किं नाम षड्‌भावभिन्नत्वमेव। ततश्च ज्ञेयत्वादीनां तत्रान्तर्भावो युक्त इत्यङ्गीकारात्। तथा च वैशेषिकसूत्रं \`षड्‌भावभिन्नोऽभावः' इति। अस्तु वा नञर्थोल्लेखिधीविषयत्वमभावत्वम्। ज्ञेयत्वादीनां च तत्रार्न्तबावायागेऽपि उपाधिरूपे सामान्येऽतर्भावः सम्भवतीत्याह ॥ सामान्ये वेति ॥ वैशेषिकैकदेशिभिः शिवादित्यादिभिः। \`सामान्यं द्विविधं, जातिरूपमुपाधिरूपं' चेत्यङ्गीकारात्, उपाधिरूपे सामान्येऽन्तर्भान इत्यर्थः। ननु जात्युपाधिसाधारणस्य \`नित्यमेकमनेकसमवेतं सामान्यं' इति सामान्यलक्षणस्य दण्डित्वरूपित्वाद्युपाधयोऽपि लक्ष्याः। ते च \`कृतद्धितसमासेभ्यः सम्बन्धाभिधानं भावप्रत्ययेन इति न्यायेन दण्डसम्योगादिपर्यवसिताः कथं नित्यानेकसमवेताः इति चेन्न। परम्परासम्बन्धाया जातेरेवोपाधित्वात्। तस्याश्च नित्यत्वात्। कुतस्तर्हि जात्युपाधिवैचित्र्यम्?\`साक्षात् परम्परासम्बन्धभेदादेवेति ग्रहण' इति पदार्थचन्द्रिकोक्तप्रकारेणोपाधिसामान्यस्यापि सामान्यलक्षणाक्रान्तत्वेन तत्रान्तर्भावसम्भवात् षड्‌पदार्थातिरेककल्पनमयुक्तमिति भावः। अस्तु वौपाधिकधर्माणां ज्ञेयत्वादीनां ज्ञानत्वाद्युपाध्यनतिरिक्तत्वम्। तथाऽपि व्यभिचार इत्याह ॥ उपाधीति ॥ औपाधिकधर्माणामिति शेषः। स्वीकृतत्वेनेति ॥ ज्ञानत्वाद्युपाधिसम्बन्धः सर्वत्रास्तीति नात्यन्ताभावप्रतियोगित्वमिति वाक्यशेषः। अयं भावः। त्व्मते कार्यत्वरूपः औपाधिको धर्मोऽस्ति। स च घटादावेवास्ति नाकाशादावित्यङ्गीकृतम्। तत्र निमित्तशंकायां चाभिहितमस्ति \`कार्यत्वं नाम कृतिरेव। तथा च यत्र कृतिरूपोपाधिना विषयत्वरूपः
सम्बन्धोऽस्ति तत्रैव घटादौ कार्यत्वमस्ति। नाकाशादौ। तत्र कृतिसम्बन्धाभावात्। एवं च यत्रोपाधिना सम्बन्धो न तत्रैवौपाधिकधर्मात्यन्ताभाव इति स्वीकृतत्वात् प्रकृते च ज्ञेयत्वोपाधिभूतज्ञानेन सर्वस्यापि सम्बन्धोऽस्ति। ईश्वरज्ञानस्य सर्वत्रापि सत्त्वात्। अस्माकमपि सामान्यलक्षणप्रत्यसत्तिजन्यज्ञानस्य सर्वपदार्थसम्बन्धित्वेनानुगततया ज्ञानत्वस्यापि सर्वसम्बन्धेनोपाधिसम्बन्धशून्यस्यैवाभावेन तत्र ज्ञेयत्वरूपौपाधिकधर्मात्यन्ताभावस्यैवाभावेन साध्याभावाद् व्यभिचारः स्यादेवेति। नन्वस्तु वा तस्य केवलान्वयित्वम्। तथाऽपि ज्ञेयत्वेन व्यभिचारः। तस्य सर्वत्र सत्त्वेऽपि स्वस्मिन्नभावात्। अन्यथाऽत्माश्रयापातात्। अतः स्वनिष्ठात्यंताभावप्रतियोगित्वमेवेति साध्यसद्भावान्न व्यभिचार इत्यत आह ॥ न चेति ॥ आत्माश्रयभीत्या स्वस्मिन् स्वस्य वृत्त्यनङ्गीकारे उक्तानुमानत्रयेण सामान्यतः सत्वासत्त्वानधिकरणं किञ्चिदस्तीति साध्यत इत्युक्त्ययोगात्। असत्वानधिकरणत्वरूपे सत्वपदार्थविशेष सत्वात्यन्ताभावाधिकरणत्वमप्यस्ति। आत्माश्रयेण स्वस्मिन् स्वस्याभावात्। एवमेव सत्वानधिकरणत्वरूपे असत्व एवासत्वात्यन्ताभावोऽप्यस्तीति सत्त्वासत्त्वात्यन्ताभावयोः सत्त्वासत्वयोरेव विशेषतः सिद्धेरेव प्राप्त्या सामान्यतः सिद्ध्ययोगादित्याह ॥ सत्वादेरपीति ॥ किं च ज्ञेयत्वादेरपि स्वस्मिन् वृत्तिः प्रामाणिकत्वादङ्गीकार्येति व्यभिचारः सुस्थ एवेत्याह असदिति ॥ असद्वैलक्षण्येऽसद्वैलक्षण्यानङ्गीकारेऽसद्वैलक्षण्येऽसत्वप्राप्त्या रूप्यादावसत्वमेव स्यादिति भावः। मिथ्यात्वे मिथ्यात्वाभावे सत्यत्वप्राप्त्याऽद्वैतहानिः। दृश्यत्वे दृश्यत्वाभावेऽज्ञानासिद्धिरिति द्रष्टव्यम्। अभिधेयत्वस्य वाच्यत्वरूपत्वे सर्वशब्दलक्ष्ये ब्रह्मणि तस्याभावेन केवलान्वयित्वाभावादाह ॥ शब्दप्रतिपाद्यत्वादेरपीति ॥ अनन्यथेति ॥ \`स्वं रूपं शब्दस्य' इति न्यायेनाभिधेयत्वमित्यस्यापि तेनैव शब्देनाभिधेयत्वात् स्ववृत्तित्वमनुभवसिद्धमित्यर्थः। निरवकाशव्यभिचारमाह ॥ अत्यन्ताभावेति ॥ अत्यन्ताभावप्रतियोगित्वे किञ्चिन्निष्ठात्यन्ताभावप्रतियोगित्वं नास्तीति व्यभिचारः। ननु अत्यन्ताभावप्रतियोगित्वस्यापि अत्यन्ताभावः कुत्रचिदस्त्येवेति न व्यभिचार इति चेन्न। अत्यन्ताभावप्रतियोगित्वस्यापि अत्यन्ताभावप्रतियोगित्वे, अत्यन्ताभावप्रतियोगित्वं यत्र नास्तीत्युच्यते तत्रैव पदार्थे धर्मत्वमस्ति, अत्यन्ताभावप्रतियोगित्वं नास्तीति व्यभिचारः स्यादित्यर्थः। अत एवोक्तं दुर्वारत्वादिति ॥ शब्दप्रतिपाद्यत्वस्यात्मन्यभावोपपादनाय निर्धर्मकेत्युक्तम्। अतो न व्यभिचार इति भावः। आत्मनिष्ठेत्युक्त्याऽऽत्मशब्दप्रतिपाद्यत्वस्यैव प्राप्त्या व्याघातेन तत्रापि शब्दप्रतिपाद्यत्वस्य सद्भावेनात्मनिष्ठात्यन्ताभाव प्रतियोगित्वाभावाद् व्यभिचार एवेत्याह ॥ आत्मेति ॥ आत्मनिष्ठात्यन्ताभावप्रतियोगित्वेन व्यभिचारे सत्त्वासत्त्वयोरपि तन्निष्ठात्यन्ताभावप्रतियोगित्वेन, आत्मनः पारमार्थिकत्वेन तयोरभावसत्त्वेऽपि अनिर्वचनीयत्वाप्राप्त्या शुक्तिरूप्यादेरपि तदसिद्धेरर्थान्तरं स्यादित्याह ॥ सत्त्वेति ॥ नेतीति ॥ तथा च ब्रह्मनिष्ठात्यन्ताभावप्रतियोगित्वमादाय नार्थान्तरमित्यर्थः। शब्दबोध्यत्वं शब्दप्रतिपाद्यत्वं, तथा च शब्दप्रतिपाद्यत्वाद्यपि निर्धर्मकात्मनिष्ठात्यन्तप्रतियोगीति यो व्यभिचारपरिहारः पूर्वं कृतः सोऽनुपपन्नः स्यात्। सर्वधर्मराहित्ये शब्दप्रतिपाद्यत्वात्यन्ताभावस्यापि ब्रह्मण्यभावेन तन्निष्ठात्यन्ताभावप्रतियोगित्वस्याभावेन व्यभिचारः तदवस्थ इति भावः। सत्त्वासत्वे पक्षीकृत्य किञ्चिन्निष्ठात्यन्ताभावप्रतियोगीति साध्यते चेदुक्तरीत्याऽर्थान्तरं प्राप्नोति। अतः प्रकारान्तरेणानिर्वाच्यत्वसाधकानुमानरचनामाशङ्क्य निराकरोति ॥ न चेति ॥ असत्वानधिकरणत्वमनात्मविशेषणम्। तथा चानेनानुमानेन सत्त्वासत्वानधिकरणानात्मसिद्ध्याऽनिर्वाच्यसिद्धिरिति भावः। सुधायामनात्ममात्रवृत्तित्वादिति हेतुः परेण प्रयुक्तोऽस्ति। तस्य चानात्मत्वे व्यभिचारः टीकाकारैरुक्तोऽस्ति। अतोऽत्रानात्मत्वे यता न व्यभिचारः तथा हेतुं निर्दिशति … अनात्मेति ॥ दृष्टान्तीभूतेऽसत्त्वेऽसत्त्वानधिकरणशुक्तिरूप्याख्यानात्मनिष्ठात्यन्ताभावप्रतियोगित्वेन साध्यमस्तीति ध्येयम्। व्याघातादिति ॥ असत्वानधिकरणेत्युक्त्या सत्त्वाधिकरणत्वस्यैव प्राप्त्या पुनस्सत्वस्य तन्निष्ठात्यन्ताभावप्रतियोगित्वसाधने व्याघात इत्यर्थः। किं चात्रासत्त्वानधिकरणानात्मनिष्ठप्रामाणिकात्यन्ताभावप्रतियोगित्वं साध्यम्? उत अप्रामाणिकात्यन्ताभावप्रतियोगित्वम्? नाद्यः अपसिद्धान्तात्। द्वितीये त्विष्टपत्तिरित्याह ॥ अत्यन्तेति ॥ सत्वमात्रपक्षक अस्मिन्ननुमाने उक्तो योऽत्यन्ताभावस्य प्रामाणिकत्वादिविकल्पेन दोषः स पूर्वत्रापि सामान्यप्रसिद्धिसम्पादके \`सत्त्वासत्त्वे किञ्चिन्निष्ठात्यन्ताभावप्रतियोगिनी' इत्यनुमानेऽपि योज्य इत्याह ॥ अयं चेति ॥ कल्पितत्वेति ॥ तथा च कल्पितत्वाकल्पितत्वोभयानधिकरणानात्मसिद्धिरपि स्यादित्यर्थः। दृष्टान्तीभूतेऽकल्पितत्वेऽकल्पितत्वानधिकरणानात्मशुक्तिरूप्यनिष्ठात्यन्ताभावप्रतियोगित्वेन साध्यमस्तीति ध्येयम्। किं चानेनानुमानेनानात्मनः सत्वासत्वानधिकरणत्वं सिद्धम्। न च तावताऽनिर्वाच्यत्वसिद्धिः। निर्धर्मके ब्रह्ममि सत्वासत्वयोरुभयोरप्यभावेऽपि अनिर्वाच्यत्वाभावेन तद्वदनात्मनोऽप्यनिर्वाच्यत्वाभावोपपत्त्याऽर्थान्तरतेत्याह ॥ आत्मन इवेति ॥ त्वद्रीत्येति ॥ ज्ञेयत्वाद्यपि स्वनिष्टात्यन्ताभावप्रतियोगि। अन्यथाऽत्माश्रयादिति न व्यभिचार इति पूर्वं त्वया शंकितत्वेन त्वदुक्तरीत्यैवेत्यर्थः। तथा च मिथ्यात्वे अनात्मभूतं यत् स्वयं तन्निष्ठात्यन्ताभावप्रतियोगित्वमस्ति, अन्यथाऽत्माश्रयात्। असत्वानधिकरणप्रपञ्चरूपानात्मनिष्ठत्वेन तन्निष्ठात्यन्ताभावप्रतियोगित्वाभावेनोक्तसाध्याभावाद् व्यभिचार इति भावः। अप्रसिद्धविशेषणत्वोपपादनमुपसंहरति ॥ तस्मादिति ॥ अनिर्वाच्यप्रसिद्धिसाधकानुमानानां दूषितत्वादित्यर्थः। अनिर्वाच्यसाधकमनुमानद्वयं नवीनोक्तमाशंक्य निराकरोति ॥ एतेनेति ॥ भ्रमे प्रतीयमानरूप्यादि असदेवेति वादिनं प्रति पक्षविशेषणमसिद्धमित्यत उक्तम् ॥ सत्ख्यातिवादिनं प्रतीति ॥ अन्यत्र विद्यमानमेवान्यत्र दोषवशात् प्रतीयत इति वादिनं तार्किकं प्रति साध्यत इत्यर्थः। विमतं रूप्यादि संसर्गः समवायः। \`अत्र रजतत्वम्' इति संसर्गारोपे तस्यैव बाध्यत्वादिति भावः। असत्वमादायार्थान्तरतापरिहाराय पक्षविशेषणम्। सत्ख्यातिवादिनं प्रति पक्षविशेषणमसिद्धमित्यत उक्तम् \`असत्ख्यातिवादिनं च प्रति'इति। शून्यवादिनं प्रतीत्यर्थः। ख्यातिबाधान्यथाऽनुपपत्तिविपर्ययपर्यवसानलब्धमिदमनुमानद्वयमिति मन्तव्यम्। नाप्रसिद्धेति ॥ सद्वैलक्षण्यमात्रस्य संसर्गादौ प्रसिद्धत्वादिति भावः। कथमनेनानुमानद्वयेनानिर्वाच्यसिद्धिरित्यत आह ॥ पक्षधर्मेति ॥ पक्षविशेषणबलादित्यर्थः। पक्षधर्मताबलादिति पाठे तु स्वार्थे प्रत्ययो व्याख्येयः असद्विलक्षणे विमते सद्वैलक्षण्यं सद्विलक्षणे चासद्वैलक्षण्यं सिध्यत् अनिर्वाच्यत्वं विना न युक्तमिति तत्सिद्धिरिति भावः। एतेनेत्युक्तं विशदयति ॥ व्याघातेति ॥ \`असद्विलक्षणं विमतं' अत्युक्त्या सत्वस्यैव प्राप्तेः पुनस्तत्र सद्वैलक्षण्यस्य साधने व्याघातः। एवं \`सद्विलक्षणं विमतम्' इत्युक्त्याऽसत्त्वस्यैव प्राप्तेः पुनस्तत्रासद्वैलक्षण्यसाधने व्याघात इत्यर्थः। बाधेति ॥ आद्यानुमाने शुक्तिरूप्यप्रपञ्चयोरुभयोरप्यनिर्वाच्यत्वेन यदा प्रपञ्चस्य पक्षत्वं तदा तत्रार्थक्रियाकारित्वरूपसत्वस्यैव सत्वात् तत्र सद्वैलक्षण्यसाधने बाधः। तथा रूप्यज्ञानस्यापि तन्मतेऽनिर्वाच्यत्वेन तस्यापि पक्षत्वे तत्र \`एतावन्तं कालं भ्रम आसीत्' इत्यनुभवेन सत्वस्यैव गृहीतत्वात् सद्वैलक्षण्यसाधने बाधः। तथा द्वितीयानुमाने रूप्यस्य पक्षत्वे \`असदेव रजतं प्रत्यभात्' इत्यनुभवेनासत्वस्यैव गृहीतत्वात् तत्रासद्वैलक्षण्यसाधने बाध इत्यर्थः। सत्वासत्त्वरहिततयाऽसद्विलक्षणब्रह्मवदनिर्वाच्यत्वाभावोपपत्त्याऽर्थान्तरमादिशब्दार्थः। इति अनिर्वाच्यसधकानुमानभङ्गविवरणम्।

\</1-2-37\>

\<1-2-38\>  
   अथ अनिर्वाच्यसाधकख्यातिबाधान्यथाऽनुपत्तिभङ्ग

 साध्यावैशिष्ट्यपरिहारायाह ॥ अबाध्यतावच्छेदकेति ॥ प्रामाणिकत्वादित्यर्थः। व्यभिचारादिति ॥ सत्ताजातिमतोऽर्थाक्रियाकारणस्य च प्रपञ्चस्य ब्रह्मज्ञानबाध्यत्वाङ्गीकारादिति भावः। व्यवहारादिति भावः। व्यवहारेति ॥ तथा च न व्यभिचार इति भावः नेह नानेति ॥ नेह नानेति श्रुतिबाधेन जगतो यदनिर्वाच्यत्वं तदसिद्धेरित्यर्थः। तथा च \`यत् सत् तद् व्यवहारदशायां न बाध्येत, बाध्यते चेदं व्यवहारदशायां तस्मात् सत् न' इति विपर्ययपर्यवसानं विधाय व्यवहारदशायां बाध्यत्वेनानिर्वचनीयत्वं साधितं स्यादिति यत्' तदयुक्तम्। नेह नानेति वेदान्तजन्यचरमसाक्षात्‌कारबाधेनैव जगतोऽनिर्वाच्यत्वमिति त्वन्मतभङ्गादिति भावः। यद्वा व्यवहारदशायां न बाध्येत' इत्यत्र \`नेह नानेति श्रुत्या न बाध्यते इत्यर्थो विवक्षितो वा \`युक्त्या न बाध्येत' इति वा \`प्रत्यक्षेण न बाध्येत' इति वा। नाद्य इत्याह। नेह नानेति ॥ व्यवहारदशायां नेह नानेति श्रुत्या बाध्येत तस्मात् सत् न इति विपर्यपर्यवसानं विधेयम्। तन्न सम्भवति। नेहं नानेति श्रुतिबाधस्य चरमत्वेन व्यवहारदशायमिदानीमभावात् व्यावहारदशायां नेह नानेति श्रुतिबाध्यत्वाद्धेतोरुच्यमानं यदनिर्वाच्यत्वं तस्यासिद्धेरित्यर्थः। न द्वितीयः, व्यभिचारादित्याह ॥ व्यवहारेति ॥ दृश्यत्वादियुक्तिभिः त्रैकालिकनिषेधप्रतियोगित्वरूपबाध्यत्वसाधनाङ्गीकारेण व्यवहारदशायामिदानीमपि युक्त्या बाध्यत्वस्य प्रपञ्चे त्वन्मते दर्शनेन व्यभिचार इत्यर्थः। न तृतीय इत्याह ॥ प्रत्यक्षेति ॥ व्यावहारिकप्रातिभासिकयोरुभयोरप्यनिर्वाच्यत्वसाधनमपेक्षितम्। तत्र व्यवहारदशायां प्रत्यक्षतो न बाध्येतेति तर्केण व्यावहारिकप्रपञ्चे सत्वराहित्यं न सिध्यति। चरमसाक्षात्कारबाध्यत्वेन विपर्ययपर्यवसानासम्भवात्। प्रातिभासिके तु न तत् सम्भवति। तत्र विपर्ययपर्यवसानायोगात्। परोक्षतोध्यस्ते प्रत्यक्षेण बाधाभावात् अपरोक्षतोऽध्यस्ते नभोनैल्यादौ विभुत्वाद्यनुमानबाधस्यैव सत्तेन प्रत्यक्षेण बाधायोगादित्यर्थः। अस्तु वा तर्केण सत्वराहित्यसिद्धिः, तथाऽपि नानिर्वाच्यत्वम्। सत्ताजातिराहित्येऽपि ब्रह्मवदनिर्वाच्यत्वाभावस्योपपत्तेरित्याह ॥ सत्तादीति ॥ किं च व्यवहारदशायां बाध्यत्वेनानिर्वाच्यत्वसाधनमयुक्तम्। यथेदानीं व्यवहारदशायामद्वैतस्य \`द्वा सुपर्णा' इत्यादिभेदश्रुतिबाधेऽपि पारमार्थिकत्वमङ्गीकृतं तद्वत् जगतोऽपि व्यवहारदशायां बाध्यत्वेऽपि पारमार्थिकसत्त्वमेवास्त्वित्याह ॥ व्यवहारेति ॥ विपर्ययपर्यवसानेऽप्रयोजकतेति भावः। ननु न साध्यावैशिष्ट्यं, \`अबाध्यं चेत् अबाध्यमिति व्यवह्रियेत' इति व्यवहारस्यैवात्रापादानादित्यत आह ॥ व्यवहारस्येति ॥ शेषेति ॥ ख्यात्यन्यथाऽनुपपत्त्याऽसद्‌व्यावृत्तिसाधनवैय्यर्थ्यमिति भावः। त्वन्मतेऽसतः प्रतिपन्नोपाधेरभावेन तस्मिन् त्रैकालिकनिषेधप्रतियोगित्वरूपबाध्यत्वानङ्गीकारे \`सच्चेत् न बाध्येत' इति बाध्यत्वेन सद्वैलक्षण्यसिद्धिवत् \`असच्चेत् न बाध्येत' इति बाध्यत्वेनैवासद्वैलक्षण्यसिद्धेरुपपत्तेः तत्साधकद्वितीयतर्कवैय्यर्थ्यमिति भावः। साध्यावैशिष्ट्यपरिहाराय सच्चेत्, अबाध्यत्वावच्छेदकावच्छिन्नं चेत् न बाध्येत इति विवक्षित चतुर्थपक्षोऽपि न युक्त इत्याह ॥ अत एवेति ॥ ख्यात्यनुपपत्त्याऽसद्‌व्यावृत्तिसाधनरूपशेषवैय्यर्थ्यादेवेत्यर्थः। तदवच्छेदकस्येति ॥ अबाध्यतावच्छेदकस्येत्यर्थः। तथा चाबाध्यतावच्छेदकं प्रामाणिकत्वम्। तदवच्छिन्नं प्रामाणिकमित्यर्थः स्यात्। तथा च पञ्चमपक्षान्तर्भावः स्यात्। स च दूषयिष्यते इति भावः। बाध्यस्यापीति ॥ रूप्यादेरित्यर्थः। बाध्यत्वाकारेणेति ॥ निषेध्यत्वेन रूपेण बाधरूपप्रमाणविषयत्वरूपप्रामाणिकत्वादित्यर्थः। एवं च रूप्ये व्यभिचार इत्यर्थः। सत्त्वेन प्रामाणिकत्वं विवक्षितमिति न रूप्ये व्यभिचार इति चेत् तत्राह सत्त्वेनेति॥ आत्माश्रयादिति ॥ \`सत् चेन्न बाध्येत' इत्यत्रापादकीभूतं सत्वं नाम सत्त्वेन प्रमाणविषयत्वरूपं चेत् सत्त्वलक्षणमध्ये सत्वप्रवेशादात्माश्रय इत्यर्थः। किं च \`प्रामाणिकं चेत् न बाध्येत' इत्यत्र ब्रह्मगतनिर्विशेषत्वादिधर्मे व्याभिचार इत्याह ॥ मानान्तरेति ॥ प्रामाणिकत्वोपपादनायोक्तं तत्वावेदकेत्यादि ॥ \`केवलो निर्गुणश्च' इति श्रुतिवेद्यत्वेनेत्यर्थः। ननु मानान्तरप्राप्तनिर्विशेषत्वानुवादित्वान्न स्वार्थे तात्पर्यमित्यत उक्तम्। मानान्तरेति ॥ आपाद्याभावमुपपादयति ॥ ब्रह्मान्यत्वेनेति ॥ भावाभावयोरैक्यायोगादित्यर्थः। विरुद्धत्वं चाह ॥ अबाध्य इति ॥ ननु प्रामाणिकत्वस्य कथं बाध्यत्वेनैव व्याप्तिरित्यत आह वैय्यर्थ्येनेति ॥ व्यवहारादेरन्यथासिद्धत्वादिति भावः। प्रमाणेति ॥ तथा चानधिगतार्थं गन्तृप्रमाणविषयत्वरूपप्रामाणिकत्वादिति भावः। तथा च प्रामाणिकत्वं प्रपञ्चमात्रवृत्तीति तर्कस्य विरुद्धत्वमिति द्रष्टव्यम्। रूप्यादीति ॥ तत्वावेदकस्यैव बाधकप्रमाणस्य रूप्याद्यप्रामाणिकत्वे तन्त्रतया रूप्यादिबाधकस्य च ब्रह्मभिन्नविषयतयाऽतत्त्वावेदकस्य रजताभावादिविषयकत्वेऽपि रूप्याद्यप्रमाणिकत्वानापादकत्वात्। अन्यथाऽतत्वावेदकप्रमाणबाधितस्याप्य प्रमाणिकत्वे \`द्वा सुपर्णा सयुजा' इत्याद्यतत्वावेदकप्रमाणबाधितस्याद्वैतस्याप्रामाणिकत्वापत्तेः। तथा चातत्वावेदकप्रमाणबाधितत्वेनाप्रामाणिकत्वसाधनेऽद्वैते व्यभिचारेण विपर्ययपर्यवसानं न सम्भवतीति भावः। विपर्ययपर्यववसानेऽप्रयोजकत्वं चाह ॥ अतत्वेति ॥ रूप्यादेः पक्षीभूतस्येत्यर्थः। पारमार्थिकत्वं, प्रामाणिकत्वम्। तदुपपादकं स्वत इति ॥ ज्ञानमुत्पद्यमानं प्रमाणं सदेवोत्यद्यत इत्यङ्गीकारेण प्रामाण्यस्य स्वतस्त्वाङ्गीकारात् \`इदं रजतम्' इति ज्ञानस्यापि प्रामाण्यापत्या रूप्यादेरपि पारमार्थिकत्वोपपत्तेः। न  
च बाधेन रूप्यादिज्ञानस्य प्रामाण्यायोगात् रूप्यादेरपारमार्थिकत्वोपपत्तिरिति वाच्यम्। अतत्वावेदकव्यावहारिकप्रमाणबाधितत्वस्याद्वैत व्यभिचारेणापारमार्थिकत्वानापादकत्वादिति भावः। रूप्यादेरपामार्थिकत्वेऽतत्वावेदकव्यावहारिकप्रमाणबाधः प्रयोजकत्वेन नोच्यते, किं नाम नेह नानेति तत्वावेदकाद्वैत श्रुतिबाध एव। तस्याः ब्रह्मेतरसर्वनिषेधकत्वेन रूप्यादेरपि निषेधकत्वात्। अद्वैतस्य तु न तत्वावेदकप्रमाणबाधः। अतस्तस्य पारमार्थिकत्वमित्येवं रूप्यादेरद्वैताद्‌वैषम्यं स्यात्। एवं च \`रूप्यादिकं प्रामाणिकं चेत् तत्वावेदकप्रमाणेन न बाध्येत' इत्यापदनात् तत्र विपर्ययपर्यवसानसम्भवात् न दोष इत्याशंक्य निषेधति ॥ न चास्येति ॥ रूप्यादेरित्यर्थः। कुतो न चेत्यत आह ॥ तस्या इति । तथा हि भेदश्रुतेः प्रत्यक्षप्राप्तव्यावहारिकभेदानुवादित्वान्न स्वार्थे तात्पर्यम्। एवं नेह नानेति श्रुतेः \`नेदं रजतं' इति प्रत्यक्षप्राप्तव्यावहारिकरूप्यनिषेधानुवादित्वेन स्वार्थे तात्पर्याभावान्न प्रामाण्यमिति बाधकत्वं न स्यादिति भावः। असत एवेति ॥ इह \`सत् चेत् न बाध्येत' इति तर्के सत्‌शब्दार्थं विकल्प्य दूषणभीरुणा केनचित् सत्वं नाम \`असत एव विलक्षणम्' इत्युक्तम्। अत्रावधारणाभावेऽसद्विलक्षणत्वरूपस्य सत्वलक्षणस्यानिर्वचनीयेऽतिव्याप्तिः स्यात्। अतोऽवधारणम्। तस्य च सद्विलक्षणं न भवतीत्यर्थः। अतोऽसत एव विलक्षणत्वस्य न कुत्राप्यतिव्याप्तिरिति भावः। एतेनेत्युक्तं विशदयति ॥ अवधारणस्येति ॥ अत्र सत्वं नामसत एव विलक्षणत्वं, न तु सद्विलक्षणत्वम्। एवं च \`सत् चेत्' इत्यस्यासतो विलक्षणं न तु सतो विलक्षणं चेदित्यर्थः। तत्र न नञः चेदित्यनेन सम्बन्धे तस्य च प्रत्येकं सम्बन्धे सति \`असतो विलक्षणं सतश्च विलक्षणं न चेत्' इत्यर्थः। तथा च \`सदसद्विलक्षणं न चेत् इति यावत्' इति पर्यवस्यति। तथा च निषेधप्रतियोगिनः सदसद्वैलक्षण्यस्य कुत्राप्यसिद्धत्वादापादाकासिद्धिरिति सम्प्रदायः। बाधेनैवेति ॥ \`सत् चेन्न बाध्येत' इत्यस्य सदसद्विलक्षणं न चेत् न बाध्येतेत्यर्थे पर्यवसानात् बाध्यते चेदं तस्मात् सदसद्विलक्षणं नेति न, किन्तु सदसद्विलक्षणमेवेति बाधान्यथाऽनुपपत्त्यैव सदसद्वैलक्षणरूपानिर्वाच्यत्वसिद्धेः ख्यात्यथाऽनुपपत्ति रूपद्वितीयतर्कोक्तिर्व्यर्थेत्यर्थः। घट्टकुटीति ॥ सत् चेत् न बाध्येतेत्यत्र सत्वनिरुक्तिरूपविकल्पभीरुणाऽसतएव विलक्षणं सद् विवक्षितमित्युक्तम्। तत्रावधारणार्थविचारे सत् चेदित्यस्य सदसद्विलक्षणं न चेदित्यर्थपर्यवसाने प्राप्ते तत्राप्यापादकप्रविष्टसत्त्वं नाम किम्? सत्ताजात्यादिमत्वं चेत् प्रपञ्चे सत्ताजात्यादिमद्वैलक्षण्याभावत्वेऽपि बाध्यत्वस्यैव सत्वाद् व्यभिचार इत्येवमादिपूर्वविकल्प दूषणप्रसरेण घट्टकुटीप्रभातवृत्तान्त इत्यर्थः। अयं च न्यायः पूर्वमेव वर्णितः। उक्तरीत्येति ॥ \`रूप्यं नष्टं' इत्यप्रतीत्या ज्ञानजन्यध्वम्सप्रतियोगित्वाभावेनेष्टापत्तेरित्यर्थः। असद्विलक्षणत्वपक्ष इति बाध्यत्वेन सद्वैलक्षण्यं यस्य रूप्यादेः सिषाधयिषितं तस्यैवासद्वैलक्षण्यमङ्गीकर्तुस्तव मत इत्यर्थः। तथा च सत् चेत् न बाध्येतेत्यस्य प्रतिपन्नोपाधौ त्रैकालिकनिषेधप्रतियोगि न स्यात्। अत्र चेदं बाध्यते, अतः प्रतिपन्नोपाधौ त्रैकालिकनिषेधप्रतियोगि इति विपर्ययपर्यवसानम्। तन्न सम्भवति। मिथ्यात्वभङ्गे उक्तरीत्या प्रतिपन्नोपाधौ त्रैकालिकनिषेधप्रतियोगित्वेऽसत्वस्यैव प्राप्तेः। रूप्यादेश्चासद्वैलक्षण्याङ्गीकारात्। अतो न विपर्ययपर्यवसानं युक्तमित्यर्थः।

एवं \`सत् चेत् न बाध्येत' इति तर्कं निराकृत्य \`असत् चेत् न प्रतीयेत' इति द्वितीयतर्कं दूषयितुमसत्‌शब्दार्थं विकल्पयति ॥ एवमिति ॥ साध्यावैशिष्ट्यपरिहारायाह ॥ निरुपाख्यत्वेति ॥ अवच्छेदकं निःस्वरूपत्वम्। सत्ताहीनस्यापीति ॥ सत्ताजातिहीनस्यापीत्यर्थः। विपर्ययेति ॥ सत्ताजातिहीनस्यैवासत्त्वेन \`असन्न भवति' इत्युक्तेः सक्ताजातिहीनं न भवतीत्यर्थप्राप्त्या रूप्यादौ सत्ताजातिमत्वस्यैव प्राप्तेः तस्य च बाधात् न विपर्ययपर्यवसानमित्यर्थः। अत एवेति ॥ रूप्यादौ बाध्यत्वरूपासत्वस्यैव सत्वेन \`असन्न भवति' इति विपर्ययपर्यवसानाभावादेवेत्यर्थः। तस्येति ॥ निरुपाख्यतावच्छेदकस्येत्यर्थः। तथा च निरूपाख्यातावच्छेदकं निस्वरूपत्वं, तदवच्छिन्नं निःखरूपमित्यर्थः स्यात्। एवं च पञ्चमपक्षान्तर्भावः स्यात्। स च दूषयिष्यत इति भावः। नन्वस्तु निरूपाख्यातावच्छेदकं निःस्वरूपत्वातिरिक्तं यत्‌किञ्चित्। तथापि निरूपाख्यतावच्छेदकावच्छिन्नं निरूपाख्यमेव पर्यवस्यति, नान्यम्। यथा कारणतावच्छेदकावच्छिन्नस्य कारणत्वम्। तथा च नास्यापादकत्वं युक्तम्। \`रूप्यम् असत् चेत्' इत्यस्य निरूपाख्यं चेदित्यर्थः पर्यवस्यति। निरूपाख्यत्वं नामाज्ञायमानत्वम्। तथा च रूप्यं निरूपाख्यं चेदित्यस्याज्ञायमानं चेदित्यर्थः। स्यात्। एवं च रूप्येऽज्ञायमानत्वरूपापादकस्यासिद्धिः। न चासतो रूप्यस्य कथं प्रतीतिरिति वाच्यम्। असत एव ख्यातेर्मयाऽङ्गीकारादित्याशयेनाह ॥ असत एवेति॥ इदमुपलक्षणम्। रूप्यं निरूपाख्यमज्ञायमानं चेत् न प्रतीयेतेति
साध्यावैशिष्ट्यं च द्रष्टव्यम्। पारमार्थिकत्वाकारेणेति ॥ रूप्यस्य बाध्यत्वं त्वयाऽङ्गीकृतम्। तद् बाध्यत्वं तावन्निरुच्यताम्। तद्धि न तावत् त्रैकालिकनिषेधप्रतियोगित्वम्। निधर्मकस्य ब्रह्मणोऽपि पारमार्थिकत्वाकारेण त्रैकालिकनिषेधप्रतियोगित्वात्। अतोऽनिर्वाच्यस्य रूप्यस्य स्वरूपेण त्रैकालिकनिषेधप्रतियोगित्वमेव बाध्यत्वं वाच्यम्। तथा च रूप्यमसत् चेत् न प्रतीयेतेत्यत्रासत्वं नाम निःखरूपत्वं चेत् तर्हि तत् निर्वक्तव्यम्। पारमार्थिकत्वाकारेण त्रैकालिकनिषेधप्रतियोगित्वं चेत् ब्रह्मणोऽपि निःस्वरूपत्वापत्तिः। स्वरूपेण त्रैकालिकनिषेधप्रतियोगित्वं चेत् तर्हि शशशृङ्गादीनामपि स्वरूपेण त्रैकालिकनिषेधप्रतियोगित्वात् अन्यस्य निःस्वरूपत्वस्याभावात्, एवं च त्वया रूप्यस्य यदा स्वरूपेण त्रैकालिकनिषेधप्रतियोगित्वं बाध्यत्वमङ्गीकृतं तदेदमेव निःस्वरूपत्वापरपर्यायमसत्वमिति तदप्यङ्गीकृतं स्यात्। तथा चासन्न भवतीति विपर्ययपर्यवसानायोग इत्यर्थः। अभावाभावो भावो वा, तद्‌व्याप्यो वा इति मतदूयसद्भावादाह ॥ सत्वाभावतद्‌व्याप्यान्यतरदिति ॥ सत्वाभावप्रकारकप्रमाविशेष्यकत्वादिरूपः सत्वाभावव्यात्यो धर्मौ द्रष्टव्यः। न विपर्यय इति ॥ रूप्यमसत् चेत् सत्वाभाववत् चेत् न प्रतीयेत, प्रतीयते च तस्मात् सत्वाभाववत् नेति विपर्ययपर्यवसानमयुक्तम्। सदसद्‌विलक्षणरूपमनिर्वचनीयमेव रूप्यं ख्यायत इति मते रूप्ये सत्वाभावस्यैव सत्वादिति भावः। अन्यच्चेदिति ॥ सत्वाभावातिरिक्तं स्वरूपेण त्रैकालिकनिषेधप्रतियोगित्वरूपं चेत् तर्हि उक्तरीत्या यदैतादृशबाध्यत्वं रूप्यस्याङ्गीकृतं तदेवेदमसत्वमिति तदप्यङ्गीकृतं स्यात्। तथा च विपर्ययपर्यवसानायोगेनाङ्गविकलतया तर्कस्याभासत्वप्राप्त्येष्टापत्तिरित्यर्थः। एवमसत् चेदित्यापादकं दूषयित्वा \`न प्रतीयेत' इत्यापाद्यं दूषयति। एवमिति ॥ ज्ञानायोगादिति ॥ प्रतियोगिज्ञानाभावादिति भावः।  
असदिति। असतोऽप्रतीतौ असन्न प्रतीयते इत्यसद्विषयकप्रतीतिनिरासो न भवति। विशेषणज्ञानाभावादिति भावः। असत्प्रतीत्यनङ्गीकारे दूषणान्तरं चाह ॥ असदिति ॥ अनर्थकत्वे असद्‌रूपार्थप्रतीतिजनकत्वाभावे असत्प्रतीतिजनकत्वाभावे असन्न प्रतीयते' इति वाक्यस्याबोधकत्वं स्यात्। ननु न प्रतीयते इति पदयोः तावत् स्वार्थप्रतीतिजनकत्वात् \`असन्न प्रतीयते' इति वाक्यस्य संसर्गबोधकत्वं युक्तमित्यत उक्तम्'। प्रयुक्तेति ॥ वाक्यप्रयुक्तपदानां सर्वेषां सम्भूय संसर्ग बोधनरूपैकार्थकारित्वनियमात् असत्‌पदस्यासत्प्रतीत्यजनकत्वे सर्वेषां पदानां सम्भूय संसर्गबोधकत्वाभावेनासत्कर्मकप्रतीत्यभावरूपसंसर्गबोधकत्वम् \`असन्न प्रतीयते' इति वाक्यस्य न स्यादित्यर्थः। असद्‌व्यवहारेति ॥ असद्विशिष्टव्यवहारेत्यर्थः। व्यवहारस्य व्यवहर्तव्यज्ञानसाध्यत्वादित्यर्थः। सा किमिति ॥ तथा च \`असत् चेत् असत्त्वेन न प्रतीयेत इत्यर्थो वा सत्त्वेन भ्रमो न स्यात् इत्यर्थो वा विवक्षित इत्यर्थः। उक्तन्यायेनेति ॥ असद्‌व्यवहारानुपपत्यादिनेत्यर्थः। सतः शुक्त्यादेः अन्यथा सतः सत्त्वेन प्रतीतौ भ्रान्तित्वं न स्यादिति भावः। अरूप्यस्येति ॥ यथाऽरूप्यस्यैव शुक्तिकाशकलस्य रूप्यत्वेन प्रतीतिर्भ्रान्तित्वादेवापपद्यते, एवं भ्रान्तित्वादेवासतोऽपि सत्त्वेन प्रतीतिसम्भवात् तर्केऽप्रयोजकतेत्यर्थः। असत एव सत्वभ्रमाधिष्ठानत्वोक्त्याऽधिष्ठानं सदेवेति नास्मन्मते नियतमित्यवधेयमित्याह। तदुक्तमिति । इतोऽप्यसतः प्रतीत्यङ्गीकार्येत्याह ॥ येनेति ॥ नन्वयोग्यतानिश्चयस्य प्रतिबन्धकत्वात् कथं सत्वप्रकारकज्ञानोत्पत्तिरित्यत उक्तम्॥ येनेति ॥ अयोग्यतानिश्चयाभावदशायामित्यर्थः। ज्ञानोत्पत्तेः सत्वप्रकारकज्ञानोत्पत्तेः। ननु शशशृंगमस्तीति वाक्यात् निरर्थकवाक्येष्विव पदार्थज्ञानमेव न भवति। सत्यापि पदार्थज्ञानेऽपार्थकेष्विवान्वयधीरेव वा न भवतीति चेत् तत्राह ॥ न हीति ॥ अपार्थकेषु अनन्वितक्तिषु इत्यर्थः। अनन्वितापातार्थकमिति भावः। कुतो न हीत्यतः शशशृंगमस्तीत्यादिविपरीतबोधकवाक्येष्वपि शाब्दबोधसामग्रीं व्युत्पादयति ॥ विपरीतेति ॥ अयाग्यतेति ॥ अवास्तवयोग्यतेत्यर्थः ॥ योग्यतेति ॥ अत एव पूर्वं येन पुंसा शशशृंगाभावो न निश्चितः इत्युक्तमिति ध्येयम्। अन्यथा, ज्ञानस्यैवानुत्पादे ॥ प्रवृत्यादेरिति ॥ शृंगार्थिन इति शेषः। आदिपदेन व्यवहारग्रहणम्। प्रवृत्यादेः ज्ञानसाध्यत्वेन तदभावेऽयोगादिति भावः। वास्तवाकांक्षासन्निध्योरिव सत्या एव योग्यताया वाक्यात् वाक्यार्थज्ञानोत्पत्तौ हेतुत्वात् शशशृङ्गमस्तीति वाक्यात् न ज्ञानोत्पत्तिरित्यत आह ॥ योग्यतेति ॥ तद्धीनात् योग्यताहीनात्। बधिरेति ॥ बधिराणां कलहेन तुल्या कथा स्यादित्यर्थः। वाक्यार्थज्ञानहेतुभूतवास्तवयोग्यताया प्रतिवादिवाक्येऽभावेन प्रतिवादिवाक्यात् ज्ञानस्यैवानुत्पत्तेरिति भावः। विकल्पमात्रमेवेति ॥ न ज्ञानमित्यर्थः। शाब्दज्ञानानुपातीति ॥ शब्दजन्यज्ञानसदृश इत्यर्थः। अत्र विकल्पस्येच्छादिवत् ज्ञानान्यवृत्त्यन्तरत्वमभिप्रेतम्? ज्ञानविशेषत्वमेव वा? नाद्य इत्याह ॥ विकल्पस्येति । वृत्त्यन्तरत्वे अन्तःकरणवृत्यन्तरत्व इत्यर्थः। अनुभवेति ॥ शशविषाणशब्दात् शशविषाणं ज्ञानामीत्यनुभवविरोधादित्यर्थः। प्रवृत्तीति ॥ ज्ञानस्यैव प्रवर्तकत्वादिति भावः। प्रवृत्त्ययोगमेवोपपादयति। हीति ॥ अनुभूयत इति ॥ येन प्रवृत्तिर्न स्यादिति भावः। किं चासति इच्छोदिरूपान्तःकरणवृत्त्यन्तरवदिच्छादिवद्वा ज्ञानमेवाङ्गीक्रियताम्। न तु तदतिरिक्तो विकल्प इत्याह ॥ असतीति ॥ अन्यथेति ॥ विकल्पमात्रमित्यङ्गीकृत्य ज्ञानानङ्गीकार इत्यर्थः। स्यादिति ॥ प्रतीत्यन्यथाऽनुपपत्त्या रूप्यादेरसद्वैलक्षण्यं न सिध्येदिति भावः। द्वितीये त्वाह ॥ विकल्पस्येति ॥ अनुभवेति ॥ ज्ञाने शशशृङ्गोल्लेखित्वावगाहिना शशशृङंग जानामीत्यनुभवेन विरोधादित्यर्थः। व्यवहारेति ॥ शशशृङ्गोल्लेखिव्यवहारेत्यर्थः। अनुभवविरोधमेवोपपादयति॥ न हीति ॥ कस्याप्यनुल्लेखितयाऽनुव्यवसायरूपानुभवविषयो व्यवसायो नानुभूयते। किन्तूल्लिखदेवानुभूयत इति भावः। सिद्धमिति ॥ ज्ञाने उल्लिख्यमानस्यासत एव विषयत्वादिति भावः। ननु शशशृङ्गवाक्यात् जायमानशशशृङ्गप्रतीतिः नासत्‌शृङ्गविषयिणी येनासतः प्रतीतिः स्यात्। किं नाम सदसद्विलक्षणविषयिणी सेत्यत आह ॥ न चेयमिति ॥ अनिर्वाच्यत्व इति ॥ सदसद्विलक्षणत्वेन रूप्यादितुल्यत्व इत्यर्थः। रूप्यादेरिति ॥ रूप्यादेरनिर्वाच्यत्वं नाम असद्वैलक्षण्यं वक्तव्यम्। तत्र किमसत्, यद्वैलक्षण्यं रूप्यादेः स्यात्। शशशृङ्गस्यासद्वैलक्षण्याङ्गीकारादिति भावः। तस्येति ॥ निःखरूपशशशृङ्गादिभिन्नस्य निरूपाख्यस्याभावेन बुद्धावनारोहात् तत्प्रतियोगिकवैलक्षण्यं न रूप्यादेर्ज्ञातुं शक्यमिति भावः। तादृशेति ॥ शशशृङ्गादिभिन्नं निरूपाख्यं किञ्चिदस्ति तद्वैलक्षण्यमेवानिर्वाच्यत्वं शशशृङ्गादिवैलक्षण्यं तावन्न मन्तव्यम् तदेवचास्मन्मनोगतमिति भावः। किञ्च शशशृङ्गमस्तीति वाक्यात् जायमानं ज्ञानं नानिर्वाच्यविषयकम्। न च शृङ्गस्यानिर्वाच्यत्वात् तद्विषयकं भवत्येवेति वाच्यम्। शशशृङ्गमसदिति वाक्यात् यथाऽसदेव शृङ्गं प्रतीयते एवं शृगमस्तीति वाक्यात् अनिर्वाच्यतयाध्यस्तास्तित्वाधिकरणीभूतं शशशृङ्गमसदेव प्रतीयते इत्यङ्गीकार्यम्। न चासतः कथं प्रतीतिरिति वाच्यम्। अर्थे अत्यन्तमसत्यपि तद्विषये शब्दो ज्ञानं करोति इति त्वदङ्गीकारात्। अतोऽसत् चेत् न प्रतीयेतेति तर्के व्यभिचार इत्याह ॥ अत्यन्तेति ॥ इतोऽपि व्यभिचार इत्याह ॥ तद्धैक इति ॥ एतेनेति ॥ अत्यन्तासत्यपि ज्ञानजनकत्वेनेत्यर्थः। निश्चितेति ॥ शशाधिकरणकशृङ्गाधेयकसंसर्गरूपान्वयाभावस्य निश्चितत्वात् शशशृङ्गशब्दोऽपार्थक इत्यर्थः। यद्यपि मणौ व्योमकमलशब्दोऽनिश्चितान्वयत्वादपार्थक इत्युक्तम्। तथाऽपि व्योमकमलशब्दोऽत्र ग्रन्थेऽप्रस्तुतः। परोक्षतः प्रतीयमानत्वं, यन्निषेधप्रतियोगित्वरूपमसत्वं न सिद्ध्येदिति भावः। नन्वत्र निषेध्यतयाऽसतोऽपरोक्षप्रतीतिविषयत्वेऽपि असत् चेदनिषेध्यतयाऽपरोक्षतो न प्रतीयेतेति विशेषणान्न दोष इति चेन्न। अस्यापि चतुर्थपक्षदूषणेनैव दूषयिष्यमाणत्वादिति ध्येयम्। \`सत्त्वेनापरोक्षप्रतीतिर्वेति चतुर्थपक्षोऽपि नेत्याह ॥ न चतुर्थ इति ॥ भ्रान्तित्वादेवेति ॥ रूप्यमसत् चेत् सत्वेनापरोक्षतो न प्रतीयेतेत्यापादानं न युक्तम्। भ्रान्तित्वादेवासतोऽपि सत्वेन प्रतीत्युपपत्त्याऽप्रयोजकत्वात्। अन्यथा भ्रान्तित्वमेव न स्यात्। असतः सत्त्वेनापरोक्षतः पतीतेरेव भ्रान्तित्वादित्यर्थः। सदविषयकस्य पक्षत्वे ज्ञानसामान्यस्य भ्रमस्यैव पक्षत्वे भ्रमस्याधिष्टानरूपसद्विषयकत्वेनाश्रयविशेषमासिद्धिर्माभूदिति मात्रपदम्। भ्रमः भ्रमरूपज्ञानम्। असदिति ॥ असद्विषयकपरोक्षभ्रमवदित्यर्थः। न चात्र शाब्दत्वमुपाधिरिति वाच्यम्। असद्विषयकभ्रमरूपानमुमितौ साध्यावापकत्वादिति द्रष्टव्यम्। नन्वसद्विशेषस्य रूप्यादेरेवा परोक्षप्रतीतिरङ्गीक्रियते।  
नासतः शशशृंगादेरित्याशङ्क्य निराकरोति ॥ न चेति ॥ कुतो न चेत्यत आह ॥ सद्विषत्वेति ॥ असतोऽप्यवान्तरविशेषत्वे पृथिव्यादिवत् सत्त्वापत्तेः। अतः कस्याप्यसतोऽपरोक्षप्रतीति विषयत्वं नास्तीत्यर्थः। साचि व्याभावादिति ॥ प्रधानप्रमाजन्यसंस्कारो भ्रमहेतुः। रूप्यादिभ्रमहेतु दुष्टेन्द्रियसचिवश्च संस्कारः प्रधानभूतापणस्थ, रूप्यप्रमाजन्यः न ह्यत्र प्रधानभूतं शशशृंगमस्ति येन तत्प्रमाजन्यसंस्कारसचिवदुष्टन्द्रियेण शशशृंगापरोक्षभ्रमः स्यादिय्यर्थः। किञ्चासतोऽप्यपरोक्षप्रतीतिविषयत्वे शशशृंगादेरपि सा स्यादित्यापादनं न युक्तम्। असद्विशेषस्य रूप्यादेरेवापरोक्षप्रतीतिविषयत्वांगीकारात्। नन्वसतोऽपि सद्विशेषत्वेऽसत्वायोग इति चेन्न। असत्यपि विशेषाणामनुभूयमानत्वात्। तेषां च वैज्ञानिकानां सत्वेऽपि धर्मिसत्त्वानपेक्षणात्। तद्वदपरोक्षप्रतीतिविषयत्वरूप विशेषस्या सद्विशेषे वैज्ञानिकसम्बन्धेनोपपत्तेर्धमिसत्वानपक्षेण, तेन विशेषेणासत्वाव्याघातादित्याह ॥ असत इत्यादिना ॥ असत्वरूपेणेत्यादि तृतीयान्तानां \`विशेषेणेव' इत्यनेनान्वयः। नृशृङ्गादिशब्दैरेवेति ॥ शब्दशक्तिभ्रमविरहकाले इति शेषः। तेन शशशब्दस्य नरि भ्रमदशायां नृशृङ्गशब्देनेव शशशृङ्गशब्देनापि नृशृङ्गस्य प्रतीयमानत्वेन नृशृङ्गशब्देनैव प्रतीयमानत्वेन तस्याविशेष इति निरस्तम्। तथा च नृशृङ्गशब्देनैव शृङ्गपरोक्षप्रतीतिव्यवहारविषयत्वं नृशृङ्गस्य। आदिपदेन शशशृङ्गशब्देनैव परोक्षप्रतीतिव्यवहारविषयत्वं शशशृङ्गस्य शशशृङ्गशब्दस्यैव रूपेणेत्यर्थः। कदाचिदेव न सर्वदा। विशेषेणेवेति ॥ विशेषेण बौद्धेन धर्मिसत्वानपेक्षेण असत्वाव्याघात इवेत्यर्थः। अनेनापीति ॥ अपरोक्ष धीविषयत्वरूपेणापीत्यर्थः। बौद्धेनेति ॥ बुद्ध्यैव केवलमस्तीति बौद्धम्। ज्ञायमानेन वैज्ञानिकसम्बन्धेन विद्यमानेनेति यावत्। सर्वसामर्थ्यत्यादि विषयत्वानाश्रयत्वे हेतुः। सता ज्ञानेनासम्बन्धादिति ॥ असतोऽपरोक्षधीविषयत्वे सता ज्ञानेन सम्बन्धमङ्गीकृत्य, तत्प्रयुक्तविषयत्वाश्रयत्वम्, असत् भाति, ज्ञायते इति भानकतृत्वकर्मत्वादिकं तस्मिन्नेव वक्तव्यम्। इदं चायुक्तं, सर्वसामर्थ्यहीनत्वादित्यर्थः। ततश्च \`असत् नापरोक्षधीविषयः, सर्वसामर्थ्यविधुरत्वात् व्यतिरेकेण घटवत्' इत्यनुमानमुक्तं भवति। एतेनेत्युक्तं विशदयति। अतीतादेरित्यादिना "विषयत्वादिवत् विषयत्वादिरूपधर्माश्रयत्वादिवत्। परोक्षज्ञानम् अनुमित्यादिरूपम्। इहापीति । अपरोक्षज्ञान एवासद्विषयकत्वं, न त्वसति अपरोक्षज्ञानविषयत्वमित्यस्त्वित्यर्थः। तत्सत्वेति ॥ स्मृत्यादिविषयत्वप्रतियोगित्वादिधर्मजातं धर्मिसत्तासापेक्षं न भवतीत्यतोऽतीतादौ तदङ्गीक्रियते चेदित्यर्थः। इदमपि सत्वानपेक्षणात् विषयत्वमपि। तदेवोपपादयति ॥ न हीति ॥  
   
 सत्वप्रकारकभ्रमरूपापरोक्षज्ञानं न रूप्यादिधर्मिसत्वसापेक्षमित्यर्थः। अन्यथेति ॥ सत्त्वप्रकारकभ्रान्तेः रूप्यादिधर्मिसत्वसापेक्षत्वे। सद्विलक्षणत्वेऽपि सद्विलक्षणत्वमङ्गीकर्तुस्तव मतेऽपि सा भान्तिर्न स्यात्। रूप्यादौ सत्वाभावसत्वादित्यर्थः। यदुक्तं रूप्यादेरसतः सता ज्ञानेनासम्बन्धात् भातीत्यादि भानकर्तृत्वाद्ययोग इति, तत् तव मतेऽपि समानम्। ननु मया रूप्यादेरसद्वैलक्षण्यङ्गीकारात् तस्य सता ज्ञानेन सम्बन्धे तन्त्रत्वात् युक्तं मन्मते रूप्यादेः भानकर्तृत्वादि इति चेत्, न सता ज्ञानेन सम्बन्धे असद्वैलक्षण्यादपि सत्त्वस्य तन्त्रत्वे लाघवात् रूप्यादेस्तदभावादुक्तदोष तदवस्थ एवेत्याह सम्बंन्धादाविति ॥ दुष्टदिति ॥ स्वरूपयोग्यस्य सहकारिविशेषसमवधाने सति कार्यविशेषजनकत्वदर्शनादिति भावः। रूप्यादेरत्यन्तासत्त्वे रूप्यार्थिनस्तत्र प्रवृत्ययोगात् तदन्यथाऽनुपपत्त्याऽसद्वैलक्षण्यमङ्गीकार्यमिति असद्वेलक्षण्यसाधकार्थापत्त्यन्तरमप्यनेनैव निरस्तमित्याह ॥ एतेनेति ॥ एतेनेत्युक्तमेव विवृणोति। इदमंशस्येति ॥ तदर्थीति ॥ रूप्यार्थीत्यर्थः। प्रवृत्तीति ॥ इष्टतावच्छेदकप्रकारकपुरोवृत्तिविशेष्यकज्ञानस्यैव प्रवर्तकत्वादिति भावः। उपपत्तेरिति ततश्चार्थापत्तेरन्यथाऽप्युपपत्तिरिति भावः। अपरोक्षज्ञाने विषयस्य कारणत्वात् \`अर्थादिजन्यत्वादित्युक्तं वर्तमानार्थप्रमायामिति द्रष्टव्यम्। हेतुत्वेति ॥ अपरोक्षज्ञानजनकत्वेत्यर्थः। अर्थादीत्यादिपदेनेन्द्रियार्थसन्निकर्षग्रहणम्। अपरोक्षभ्रमस्तु नार्थन्द्रियसन्निकर्षाभ्यां जन्य इति भावः। तथोक्तं गङ्गेशेन \`असन्निकृष्टमपि दोषाद्भासत इत्युपेयम्' इति। किञ्चेन्द्रियसन्निकर्षोऽप्यस्ति प्रकृत इत्याह ॥ रूप्येति॥ अन्यथेति ॥ अपरोक्षप्रमाया एवेन्द्रिसन्निकर्षादिजन्यत्वमनङ्गीकृत्यापरोक्षज्ञानमात्र सन्निकर्षस्य हेतुत्वाङ्गीकारे रूप्यस्य प्रातिभासिकत्वपक्षे प्रातिभासिकस्य रूप्यस्यापरोक्षधीर्न स्यादेव। कुत इति चेत् प्रतिभासमात्रशरीरस्य रूप्यस्य स्वापरोक्षप्रतिभासात् पूर्वमभावेन सन्निकर्षासम्भवादित्यर्थः। असतः सत्त्वेनापरोक्षप्रतीत्युपपादनाय प्रवृत्तम् \`अन्यथात्वमसत्' इत्यद्यनुव्याख्यानं हृदि निधाय स्वयं तदर्थमाह ॥ किञ्चेति ॥ अन्यथात्वमित्यस्यार्थो अनिदंरूपे इत्यादि। अनिदंरूपे रूप्ये यदिदन्त्वं प्रतिभाति प्रातिभासिके च रूप्ये यद् व्यावहारिकत्वं भातीति सम्बन्धः न तावदिति॥ तथात्वे धर्मिणो रूप्यस्यापि सत्वप्रसङ्गादिति भावः। अनिर्वाच्यं सदसद्विलक्षणरूपं प्रातिभासिकम्। तथात्वे, अनिर्वाच्यत्वे। तस्येति ॥ रूप्ये प्रतीतस्येतदन्त्वस्य व्यावहारिकत्वस्य च। सत्वप्रतीत्या भाव्यं कुतः? इत्यत उक्तम्। सदसद्वैलक्षण्यार्थमिति ॥ रूप्यगतेदन्त्वादेरनिर्वाच्यत्वे असद्वैलक्षण्यात्, असद्वैलक्षण्यस्य चासत्वेन च न प्रतीतिरिति सत्वेन प्रतीतिरन्यथाऽनुपपत्यैव वक्तव्येति तयोः सत्त्वप्रतीत्या भाव्यमित्यर्थः। कुतस्तयोः सत्वप्रतीत्या भाव्यमित्यत्र युक्तिमाह ॥ प्रातिभासिकसत्वाय चेति ॥ इदन्त्वव्यावहारिकत्वयोरनिर्वाच्यत्वेन प्रातिभासिकत्वाङ्गीकारात् सत्वेन प्रतीतिं विना च प्रातिभासिकत्वासम्भवादित्यर्थः। \`सत्वस्यासतः' इत्यादेरर्थमाह ॥ एवं तदपीति ॥ रूप्ये प्रतीतेदन्त्वादौ यत् सत्वं प्रतीतं तस्य सत्वे रूप्यस्यापि सत्वापत्त्याऽनिर्वाच्यत्वं वाच्यम्। तस्याप्यनिर्वाच्यस्य प्रातिभासिकत्वाय सत्त्वान्तरवत्तया प्रतीतिर्वाच्येत्यनवस्था स्यादित्यर्थः। \`अन्यथात्वमसत् तस्मात्' इत्यस्याभिप्रायमाह ॥ तस्मादिति ॥ ते च सत्वे नापरेक्षे इति कथमसतः सत्वेनापरोक्षज्ञानाभाव इत्याशयः। अनिदंरूपे इदन्त्वप्रकारकत्वेऽव्यावहारिके व्यावाहारिकत्वप्रकारकत्वे त्वन्यथात्वमित्युपपाद्यान्याकारत्वमन्यथात्वमित्यर्थमभिप्रेत्योपपादयति ॥ एवमिति ॥ तयोरपीत्यादि ॥ निषिध्यमान इदन्त्वपारमार्थिकत्वे पारमार्थिकसती वा असद्विलक्षणे वा असती वा। आद्ये स्वरूपेण निषेधायोगः। द्वितीयेऽसद्विलक्षणयोः स्वरूपेण निषेधायोगात् तयोरपि पारमार्थिकत्वाकारेणैव निषेधो वाच्यः। तद्गतपारमार्थिकत्वस्यापि असद्विलक्षणत्वे पुनः पारमार्थिकत्वाकारेणैव निषेधो वाच्यः इत्यनवस्थेत्यर्थः। तस्मात् तृतीयपक्ष एवाङ्गीकार्य इत्याह ॥ तयोरसत्वं वाच्यमिति ॥ ते चेति ॥ रूप्ये निषिध्यमानेदन्त्वपारमार्थिकत्वे इत्यर्थः। अन्यथात्वमिति। अन्यप्रकारकत्वम् अन्याकारत्वं चान्यथात्वमित्यर्थः। तस्य प्रकारस्य आकारस्य च अत्रानिर्वचनीये रूप्ये प्रतीयमानयोरिदन्त्वव्यावहारिकत्वयोरसतोस्तत्र निषिध्यमानयोः पारमार्थिकत्वेदन्त्वाकारयोरसतोरेवापरोक्ष्यमानवस्थाभायात् परं प्रति स्वयमापादितम्। सुधायां तु प्रातिभासिके रूप्ये अन्यथात्वम् इदन्त्वं तावत् प्रतीयते। तत्रेदन्त्वेन प्रतीयमानस्य रूप्यस्य प्रातिभासिकस्य तथैव प्रतीतौ प्रवृत्त्ययोगात् व्यावहारिकतया प्रतीतिर्वाच्या। तद्व्यावहारिकतायाः सत्त्वे रूप्यस्य प्रातिभासिकत्वायोगात् असत्या एव तस्या आपरोक्ष्यमायातम्। तस्या अप्यनिर्वाच्यत्वे तथाव तस्याः प्रतीतौ प्रवृत्त्ययोगात् अनिर्वाच्यायाः तस्या व्यावहारिकत्वेनापरोक्ष्यं वाच्यम्। अनिर्वचनीयव्यावहारिकतागतव्यावहारिकत्वस्य सत्त्वे तदाश्रयव्यावहारिकताया अनिर्वाच्यत्वायोगात् असदेव व्यावहारिकत्वमपरोक्षतया प्रतीयत इति वाच्यम्। तद्व्यावहारिकत्वस्याप्यनिर्वाच्यत्वे उक्तरीत्याऽनवस्थेत्येवं प्रातिभासिके रूप्ये यद्व्यावहारिकत्वं तस्यासत एव प्रतीत्यनङ्गीकारे सत्वपरम्परयाऽनवस्थेत्याह ॥ टीकांयांत्विति ॥ सत्वं व्यावहारिकत्वम्। सत्वायोगादिति ॥ तथात्वे रूप्यस्यानिर्वाच्यत्वविरोधात्। न हि यस्य सत्त्वं सत् तदनिर्वाच्यमिति सम्भवतीत्यर्थः। अनिर्वाच्यत्व इति। प्रातिभासिकत्व इत्यर्थः प्रवृत्तीति॥ न हि प्रातिभासिकं क्वचिदर्थक्रियासूपयुज्यमानं दृष्टं येन तद्भावप्रतीत्यापि प्रवर्तेतेति भावः। सत्त्वेनेति ॥ व्यावहारिकत्वेनेत्यर्थः। तस्मिन्नपि सत्त्वे व्यावहारिकत्वे पक्षद्वयेऽपीदन्त्वव्यावहारिकत्वयोरेवासत्त्वमभिप्रेतम्। तथाऽप्यनवस्थोपपादनभेदेन पक्षभेद इत्यवधेयम्। टीकाकाराणां व्याख्यानेऽनुपपत्तिमाशङ्क्य परिहरति ॥ न चेति ॥ त्वत्पक्षेऽप्यनवस्थेति सम्बन्धः। मां प्रत्यापाद्य मानाऽनवस्था भवतामप्यायातीत्यर्थः। अनिर्वाच्यस्य रूप्यगतस्य प्रातिभासिकसत्वस्य प्रातिभासिकत्वासिद्धिवदिति ॥ सत्वस्य प्रतिभासमात्रशरीरत्वेन सत्वेन प्रतिभासं विना प्रातिभासिकत्वासम्भव इत्यर्थः। मम मत इति ॥ तथा चासतः सत्वस्य मया प्रतीत्यनङ्गीकारात् न तत्प्रयुक्तानवस्था। त्वन्मते तु रूप्यसत्वस्य सत्वेनाभाने प्रातिभासिकत्वासिद्धेः, सत्त्वेन भानेऽङ्गीकार्ये तस्मिन्नपि सत्वे उक्तविकल्पप्रसरेणानवस्था स्दादेवेति भावः। न च सत्वाप्रतीतौ भवन्मते प्रवृत्त्ययोग इति वाच्यम्। इष्टतावच्छेदकप्रकारकपुरोवृत्तिविशेष्यकज्ञानस्यैव प्रवर्तकत्वेनेदमंशस्यैव सद्रूप्यात्मना प्रतीतत्वमात्रेण तदर्थिप्रवृत्तिविषयत्वोपपत्तेरुक्तत्वादिति ध्येयम्। एवं ख्यातिबाधान्यथाऽनुपपत्तिर्दूषिता। अस्तु वा सा। तथाऽपि तदन्यथाऽनुपपत्त्या सदसद्वैलक्षण्यमेव कुतः? किं तु ख्यात्यन्यथाऽनुपत्या सत्वमस्तु, बाधान्यथाऽनुपत्त्या चासत्वमस्तु। एवं सदसदात्मकत्वेनाप्युपपत्तेरित्याह ॥ किं चेति ॥ अनुपपत्ताविति ॥ ख्यातिबाधाभ्यामिति शेषः। ननु सदसदात्मको विधिसमुच्चयो विरुद्ध इति चेत् सदसद्वैलक्षण्यरूपे निषेधसमुच्चयेऽपि विरोधसाम्यात्। निषेधसमुच्चयस्यातात्विकत्वात् न विरोध इति चेत् तर्हि विधिसमुच्चयस्याप्यतात्विकत्वेनाविरोधसाम्यात् इत्याह॥ निषेधेति ॥ सति चैवं मम मते लाघवमित्याह ॥ एवं चेति ॥ सदसद्वैलक्षण्यरूपचतुर्थप्रकारेत्यर्थः। ननु रूप्यस्य सदसदात्मकत्वे सद्रूप्यमिति ज्ञानस्य भ्रमत्वं न स्यात्। रूप्यस्य वस्तुतः सद्रूपत्वादित्यत आह ॥ त्वत्पक्ष इति ॥ तव मते रूप्यस्यासद्विलक्षणत्वेऽपि \`असदेव रूप्यमभात्' इति बाधकज्ञानस्य यथा भ्रमत्वं नायाति, तस्य तत्र विद्यमानसद्वैलक्षण्यविषयकत्वात्, एवं \`सद्रूप्यम्' इति भ्रमस्यापि अविद्यमानासद्वैलक्षण्यविषयकत्वेन भ्रमत्वमक्षतमेवेत्यर्थः। अनिर्वाच्यं सदसद्विलक्षणम्। ननु सदसदात्मकरूप्ये सदसदात्मकसत्वप्रतीतौ भ्रमत्वं कुतः? इति चेत्। त्वत्पक्षेऽपि सदसद्विलक्षणे रूप्ये सदसद्विलक्षणसत्वप्रतीतौ कथं भ्रान्तित्वम्। ननु सदसद्विलक्षणे रूप्ये सदसद्विलक्षणसत्वावगाहित्वमेव भ्रान्तित्वे मन्मते प्रयोजकमिति चेत्। तर्हि ममापि सदसदात्मके रूप्ये सदसदात्मकसत्त्वावगाहित्वमेव भ्रमत्वे प्रयोजकमस्त्वित्याह ॥ भ्रान्तित्वे चेति ॥ यदि ख्यातिबाधाभ्यां प्रत्येकं सत्वासत्त्वयोरनुपपत्त्या सदसदात्मकत्वमनङ्गीकृत्य सदसद्वैलक्षण्याङ्गीकारेऽतिप्रसङ्गमाह ॥ अन्यथेति ॥ मीमांसकैः यावज्जीवमग्निहोत्रं जुहुयात् स्वर्गकामः इति वाक्योक्तमग्निहोत्राख्यं कर्म यावज्जीवं संध्यावन्दनादिवत् विहितत्वात् नित्यम्, कामाधिकरणे विहितत्वात् काम्यं चागीकृतम्। एवं च केवलकाम्यत्वे नित्यत्वं विरुद्धम्। कामनाया असार्वकालिकत्वात् तदभावदशायामननुष्ठानापत्त्या यावज्जीवमित्युक्तनित्यत्वायोगात्। केवलनित्यत्वे च काम्यत्वं विरुद्धम्। प्रत्यवायमात्रपरिहारार्थत्वरूपनित्यत्वाङ्गीकारे स्वर्गकाम इत्युक्तकामनया क्रियमाणत्वरूपकाम्यत्वायोगात्। अतो नित्यकाम्यमित्यङ्गीकृतम्। तदपि न स्यात्। विरोधात्। नित्यकाम्यविलक्षणमेव तैरङ्गीकार्यं स्यात्। तथा तैरेव मीमांसकैः गुणगुण्यादौ भेदाभेदोऽङ्गीकृतः। तत्र केवलभेदाङ्गीकारेऽङ्गलिद्वयवत् भेदेनानुपलम्भविरोधः। केवलाभेदाङ्गीकारे चापर्यायशब्दव्यवहारानुपपत्तिः। त्वगिन्द्रियेण घटोपलम्भेऽपि तद्गतरूपाद्यनुपलम्भरूपभेदकार्यविरोधश्च। अतः केवलभेदाभेदार्देरनुपपत्त्या भेदाभेदावङ्गीकृतौ। तदपि न स्यात्, विरोधात्। अतो भेदाभेदवालक्षण्यमेव गुणगुण्यादीनामङ्गीकार्यं स्यात्। न त्वेवमङ्गीकृतम्। अतः परीक्षकेण त्वयाऽपि सदसदात्मकत्वमेवाङ्गीकार्यम्। न तु सदसद्वैलक्षण्यमित्यर्थः। अनिर्वाच्यत्वाभाव एवेति ॥ यथा विपर्ययपर्यसानोपेतख्यातिबाधान्यथाऽनुपपत्त्या सदसद्वैलक्षण्यमङ्गीक्रियते, एवं ख्यातिबाधान्यथाऽनुपपत्त्यैव सदसद्वैलक्षण्याभाव एवाङ्गीकार्यः स्यात् \`असद्विलक्षणं चेत् न बाध्येत, सद्विलक्षणं चेत् न प्रतीयेत' इति तर्काभ्यां विपर्ययपर्यवसानसहिताभ्यां सदसद्वैलक्षण्याभावरूपानिर्वाच्यत्वाभावलाभादिति भावः। एवं च त्वदीयार्थापत्योः प्रत्यर्थापत्तिबाध इति हृदयम्। गौरवादिति ॥ तथा च सत् चेत् न बाध्येतासत् चेत् न प्रतीयेतेत्येव तर्को वाच्य। अतो भवदीयतर्केऽप्रयोजकतेति भावः। \`अबाधाप्रतीत्योः प्रतियोगिभूतयोर्बाधप्रतीत्योर्थत् प्रयोजकं क्रियते तदभावस्यैव, अबाधाप्रतीती प्रत्यपि प्रयोजकत्वं वाच्यमित्याशयेनाह ॥ अबाधेति ॥ अबाधाप्रतीति प्रति प्रतियोगिभूतयोर्बाधप्रतीत्योः प्रयोजकं कस्मात् प्रथमं चिन्त्यमित्यत्र हेतुत्रयमाह ॥ प्रथमेति ॥ अभावापेक्षया भावस्य प्रतियोगित्वेन प्रथमं बुद्धिस्थत्वादित्यर्थः। कल्पकत्वाच्चेति ॥ भावप्रयोजककल्पनानन्तरम् अभावे तज्जिज्ञासा भवतीति भावप्रयोजककल्पनाऽभावप्रयोजकस्य कल्पिका भवतीत्यर्थः। एतत् सत्यम् प्रकृते किमायातमित्यत आह ॥ बाधेति ॥ न त्विति ॥ तथा च \`सच्चेत् न बाध्येतासच्चेत् न प्रतीयेत' इति तर्को न युक्त इति भावः। तथा चेति ॥ एवं च प्रयोजकाभावात् \`असद्विलक्षणं चेत् न बाध्येत सद्विलक्षणं चेत् न प्रतीयेत' इति तर्को युक्त एवेति भावः। तर्कफलमाह ॥ एवं चेति ॥ बाध्यते, तस्मात् असद्विलक्षणं न भवतीत्येवमसत्वेन बाधोपपत्तिरस्तु। प्रतीयते तस्मात् सद्विलक्षणं न भवतीत्येवं सत्त्वेन प्रतीत्युपपत्तिरस्तु। तस्मात् सदसदात्मकत्वरूपो विधिरूपो विधिसमुच्चय एव स्यादित्यर्थः। एवं विरोधात्
विधिसमुच्चयो युक्त इत्यत उक्तम् ॥ उक्तरीत्येति ॥ निषेधसमुच्चयवत् विधिसमुच्चस्याप्यतात्विकत्वेन विरोधासम्भवादित्युक्तरीत्येत्यर्थः। नन्वसत्त्वं न बाधे प्रयोजकं नृशृङ्गादावसत्त्वासद्भावेऽपि बाधादर्शनादित्यत आह ॥ नृशृङ्गादाविति ॥ यथा तव मते बाधप्रयोजकत्वेन त्वदभिमतस्य सद्वैलक्षण्यस्य सत्वेऽपि नृशृङ्गादौ न बाध्यत्वम्। तस्य प्रतिपन्नोपाध्यभावेन प्रतियोग्यधिकरणसंसर्गज्ञानरूपप्रसक्त्यभावेन त्रैकालिकनिषेधरूपबाधाभावात्। एवं मन्मतेऽपि बाधप्रयोजकीभूतस्यासत्वस्य नृशृङ्गादौ सत्वेऽपि प्रसक्त्यभावेन बाधाभावेऽपि न तस्य बाधप्रयोजकत्वक्षतिरिति भावः। किं चासद्‌विलक्षण चेत् न बाध्येत इत्यादिनोक्तं दूषणं सङ्गृह्णाति ॥ एवं चेति ॥ सद्विलक्षणं चेत् न भायात् न प्रतीयेतेत्यर्थः। इतीति ॥ इत्येवं सदसद्विलक्षणरूपानिर्वाच्यात् विलक्षणं सदसदात्मकमेव रूप्यं भवत्वित्यर्थः। नन्वेवं रूप्यस्य सदसदात्मकत्वे \`सच्चासच्च रूप्यम्' इत्याकारा प्रतीतिः स्यादिति चेन्न। वस्तुतो रजतस्य तथात्वेऽपि प्रतितेस्तदाकारत्वाभावात्। अन्यथा त्वन्मतेऽपि \`रूप्यं सदसद्विलक्षणम्' इत्याकारा प्रतीतिः स्यादित्यर्थः। इति अनिर्वाच्यसाधकख्यातिबाधान्यथाऽनुपपत्तिभङ्गविवरणम्।

\</1-2-38\>

\<1-2-39\>  
  अनिर्वाच्यत्वसाधकनिषेधप्रतियोगित्वान्यथानुपपत्तिभङ्गः

 कथमिति ॥ अत्यन्तासतो रजतस्य निःस्वरूपत्वेन तत्र प्रतियोगित्वरूपधर्मासम्भवादिति भावः। तथाचेति ॥ अत्यन्तासतो निषेधप्रतियोगित्वान्यथाऽनुपपत्त्येत्यर्थः। किमिहेति ॥ इह किं कथम्? अनुपपद्यमानं प्रमेयं किमस्तीत्यर्थः। असत्वस्येति ॥ यद्यसत्वं नामात्यन्तिकनिषेधप्रतियोगित्वादन्यत् स्यात् तर्ह्योवासत्वमान्त्यन्तिकनिषेधप्रतियोगित्वप्रतिक्षेपकं स्यात्। अन्यथाऽनुपपत्त्या चानिर्वाच्यत्वं कल्प्यं स्यात्। न चैवम्। किं नाम तदेवासत्वमित्यर्थः। अस्तु वा ततो भिन्नं, तथाऽप्यसतो निषेधप्रतियोगित्वं सम्भवत्येव। कथमित्यत आह ॥ प्रागभावादीति ॥ वस्तुतत्वप्रदीपनकारः प्रागभावादिदशायामपि घटादेः प्रतियोगित्वव्यवहार एव नास्ति' इत्याक्रोशति ॥ स तु \`शास्ता यदूनां भविता तदात्मजः' \`कंसवधाख्यानम्' इत्यादिदैववचः श्रावणीयः। यदुशास्तृकंसवधयोरिदानीमभावेऽपि \`शास्त्रा भविता' इत्यादिना भाविशास्तृकंसवधाख्यानमुच्यत इत्येवं प्रागभावदशायामपि प्रतियोगित्वव्यावहारदर्शनादिति ध्येयम्। नन्वथापि नासतः प्रतियोगित्वं सम्भवति। प्रतियोगित्वेऽसत्वाभावस्य तन्त्रत्वात् इति चेन्न। असत्वाभावापेक्षया सत्वस्यैव लघुत्वेन तस्यैव प्रतियोगित्वे तन्त्रताऽस्तु। तथा चासत इवानिर्वाच्यस्यापि सत्वहीनत्वादत्यन्ताभावप्रतियोगित्वं न स्यादित्याह ॥ असत्वेति ॥ असतः प्रतियोगित्वाभावे त्वदङ्गीकृतं यदसतोऽसद्वैलक्षण्यप्रतियोगित्वं तदपि न स्यादित्याह ॥ त्वन्मतेऽपीति ॥ नासदिति ॥ असत् नासीदिति कदाचित् क्वचित् सत एव निषेधप्रतियोगित्वं दृष्टम्। अत्यन्तासत् कदाचित् कुत्रचित् सत् न भवतीति न तस्यात्यन्ताभावप्रतियोगित्वमित्यत आह ॥ तर्हीति ॥ कदाचित् उत्पत्तेः पूर्वं कुत्रचित् स्वोपादाने असतः एव घटादेः सत्वं दृष्टम्। अन्यथाऽसतः सत्तासम्बन्धरूपा जनिर्न सिध्येत्। एवं च नित्यसर्वगतानां गगनादीनां कदाचित् कुत्रचित्। असत्वाभावेन सत्वं न स्यादिति प्रतिबन्दीमुत्तरेदित्यर्थः। ननु कादाचित्कसत्त्वस्यैव कदाचिदसत्वपूर्वकत्वापेक्षा न तु कालत्रयेऽपि विद्यमानत्वरूपात्यन्तसत्वस्य। गगनादीनां सत्वं तु कालत्रयेऽपि सत्वेनात्यन्तिकम्। अतो न तत्र कदाचिदसत्वापेक्षिति चेत् तर्हि कदाचित् कुत्रचिदसत एव सत्वसापेक्षत्वेऽपि यदात्यन्तिकमसत्वं त्रैकालिकनिषेधप्रतियोगित्वरूपं तत् कदाचित् कुत्रचित् प्रतियोगिसत्वसापेक्षं न भवतीत्याह ॥ आत्यन्तिकमिति ॥ अन्यथेति ॥ कदाचित् क्वचित् सत एवात्यन्ताभावप्रतियोगित्वं दृष्टमिति दर्शनमाश्रित्यात्यन्तासतश्च तथात्वाभावात् नात्यन्ताभावप्रतियोगित्वमिति यद्युच्यते तर्हि वयमपि वदामः योऽभावः सः स्वाधिकरणे प्रतियोगिसत्वसापेक्ष इति ध्वम्से दर्शनात् अत्यन्ताभावोऽपि स्वाधिकरणे प्रतियोगिसत्वसापेक्षः स्यात्। न चेष्टापत्तिः घटात्यन्ताभाववति तन्तौ कदाचिदपि घटसत्त्वाभावात्। तथाऽत्यन्ताभावोऽपि स्वयं यस्मिन् कालेऽस्ति तस्मिन्नेव काले अन्यत्र प्रतियोगिसत्वसापेक्षः दृष्टः, यथा तन्तौ घटात्यान्ताभावकाले मृत्पिण्डे घटसत्वदर्शनं, भूतलप्रदेशेऽपि विद्यमानघटस्यैव देशान्तरेऽत्यन्ताभावस्य तार्किकैरुच्यमानत्वात्। अतः तद्वत् ध्वम्सोऽपि स्वकाले प्रतियोगिसत्वसापेक्षः स्यादित्यतिप्रसङ्ग इत्यर्थः। तथा च त्वया ध्वम्सस्य स्वाधिकरणे प्रतियोगिसत्वसापेक्षत्वेऽपि अत्यन्ताभावस्य तन्नास्ति। अत्यन्ताभावस्य स्वकालेऽन्यत्र प्रतियोगिसत्वसापेक्षत्वेऽपि ध्वम्सस्य तन्नास्ति। एकस्य हि स्वभावोऽन्यस्य नास्तीति नियम इत्युतरं वाच्यम्। तत् प्रकृतेऽपि तुल्यम्। कदाचित् कुत्रचित् सत एव घटादेरत्यन्ताभावप्रतियोगित्वेऽपि नासतस्तत्। तस्य तु कदाऽप्यसत एवात्यन्ताभावप्रतियोगित्वमिति भावः। ननु प्रतियोगिनोऽसतोऽसत्वादेव कथं प्रतियोगित्वरूपो धर्मोस्तीति चेत् तत्राह प्रतियोगिन इति ॥ सत्वं च युक्तमित्यनेन सम्बन्धः। वर्तमानत्ववदिति ॥ ध्वम्सदशायां घटे ध्वम्सप्रतियोगित्वमस्तीत्यादिव्यवहारादिवदित्यर्थः। तथाव्यवहारापलापे त्वाह ॥ शशेति ॥ असद्विषयकपरोक्षज्ञानव्यवहारयोः त्वयाऽङ्गीकृतत्वेन परोक्षज्ञानादिविषयस्य शशशृङ्गादेरसत्वेऽपि तत्र विषयत्वस्य सत्वाङ्गीकारादिति भावः। असदिति ॥ रूप्यादावसद्वैलक्षण्यमुच्यते। तत्रासद्वैलक्षण्यप्रतियोगिनोऽसतोऽसत्वेऽपि असद्वैलक्षण्यं प्रति प्रतियोगित्वस्य सत्वाङ्गीकारादित्यर्थः। ननु बाधगोचरस्य त्रैकालिकनिषेधप्रतियोगिनः सत्वात् तत्र प्रतियोगित्वं सदेवेति शंकापरिहारायोक्तं प्रतियोगिनः सद्विलक्षणत्वेऽपीति ॥ त्वया निषेधप्रतियोगिनोऽनिर्वचनीयत्वाङ्गीकारात् सद्विलक्षणेऽपि निषेधप्रतियोगिनि प्रतियोगित्वस्य सत्त्ववदित्यर्थः। इहापीति ॥ अत्यन्ताभावप्रतियोगित्वमपि न धर्मिसत्तासापेक्षमिति असतोऽपि तद्युक्तमित्यर्थः। तत्प्रतियोगिकत्वमेवेति ॥ ध्वम्सादौ घटप्रतियोगिकत्वमेव वर्तमानं न तु ध्वम्सप्रतियोगिनि घटे तत्प्रतियोगित्वं वर्तमानं, तथाऽसद्वैलक्षण्येऽसद्‌प्रतियोगिकत्वमेव सत्, न त्वसति तत्प्रतियोगित्वं सत्, असद्विषयकज्ञाने चासदिषयकत्वमेव सत् न तु ज्ञानविषये विषयत्वं सदिति विवेकेनान्वयो द्रष्टव्यः।  
तत्प्रतियोगिकत्वमिति॥ असत्प्रतियोगिकत्वमेव सत् न त्वसति तत्प्रतियोगित्वमित्यस्त्वित्यर्थः। एवं परोक्तरीत्यैवोत्तरं वाच्यमिति \`अभाव एव तत्प्रतियोगिकत्वं सत् नासति तत्प्रतियोगित्वम्' इत्यभिहितम्। वस्तुतस्तु प्रतियोगित्वस्य धर्मिसत्तासापेक्षत्वाभावादसतोऽपि प्रतियोगित्वं युक्तमित्येव सिद्धान्तः। तथा हि प्रतियोगित्वं नाम स्वाभावविरहस्वरूपत्वम्। यथोक्तं पदार्थविद्भिः स्वाभावविरहः प्रतियोगीति। न ह्यसतः स्वाभावविरहस्वरूपत्वं युक्तम्। असतो निःस्वरूपत्वात्। अतो न प्रतियोगित्वमिति चेत् न। प्रतियोगिनः स्वाभावविरहलक्षणत्वाभावात्। तथात्वे सादृश्यप्रथक्त्वयोरपि सप्रतियोगिकत्वेन सादृश्यपृथक्त्वप्रतियोगिनि स्वाभावविरहात्मकत्वाभावादव्याप्तिःस्यात्॥ न च तत्रापि स्वाभावविरहात्मकत्वमस्तीति वाच्यम्। यत्प्रतियोगित्वं तद्विरहात्मकत्वस्यैव वाच्यत्वादित्याशयेनाह ॥ न चेति ॥ तर्हि किं प्रतियोगित्वमिति पृच्छति ॥ किंत्विति ॥ उत्तरमाह ॥ तद्‌ज्ञानेति ॥ अत्राभावज्ञानहेतुभूतज्ञानविषयत्वमित्यर्थः। अभावज्ञानेऽधिकरणज्ञानस्यपि कारणत्वादातिव्याप्तिरित्यतउक्तम्॥ ज्ञानविशेषेति ॥ अधिकरणज्ञानभिन्नमित्यर्थः। तथा च अधिकरणज्ञानभिन्नाभावज्ञानहेतुभूतज्ञानविषयत्वं प्रतियोगित्वमित्युक्तं भवति॥ तच्चेति ॥ असतोऽपि ज्ञानविषयत्वं तूपपादितं प्रागिति भावः। यद्यभावविरहत्वं प्रतियोगित्वमिति लक्षणं विवक्षितं, असतः तदभावात् न प्रतियोगित्वमित्यंगीकारः तदा बाधकमाह ॥ अन्यथेति ॥ अभावं प्रत्यवधित्वम्। यत्सत्तादशायामभावो नास्ति तदेव प्रतियोगित्वम्। प्रागभावध्वम्सप्रतियोगिनोरेतादृशप्रतियोगित्वसद्भावादित्यर्थः ॥ निरवधिकेति ॥ \`यत्सत्तादशायामभावो नास्ति' इति वक्तुं न शक्यते। अत्यन्ताभावस्य सदातनत्वात्। अतः तत्प्रतियोगिनि निरुक्तलक्षणाभावात् निष्प्रतियोगिक एव सः स्यादित्यर्थः। अतः परमसत्प्रतियोगिकात्यन्ताभावज्ञानमेव न सम्भवतीत्यत्र प्रकारान्तराण्याशङ्क्य निराकर्तुमुत्तरो ग्रन्थसन्दर्भः ॥ स्मृतीति ॥ अभावज्ञाने प्रतियोगिस्मरणस्य कारणत्वात् स्मरणस्य चानुभवजन्यत्वात् असतश्चाननुभूतत्वेन संस्काराभावेन स्मृत्यभावात्, स्मृतिरूपकारणाभावेन नासत्प्रतियोगिकाभावज्ञानमित्यर्थः। एतेनेत्युक्तं विशदयति ॥ शब्देति ॥ शशशृङ्गाभावनिश्चयेनायोग्यतानिश्चयसद्भावात् शब्दाभासात् ज्ञानमेव न जायत इति तु प्रत्युक्तम्। येन पुंसा शशशृङ्गाभावो न निश्चित तस्य शशशृङ्गमस्तीति वाक्यादपि ज्ञानोत्पत्तेरनुभवसिद्धत्वादित्युक्तत्वादिति भावः। ननु तथाऽपि नासत्प्रतियोगिकात्यन्ताभाव एवाङ्गीकर्तुमुचितः। तद्‌ज्ञानं तु दूरतोऽपास्तम्। तथात्वेऽत्यन्ताभावस्याप्रामाणिकत्वापत्तेः, तन्निरूपकस्य प्रतियोगिनोऽप्रामाणिकत्वादिति चेन्न। तथात्वे इदं रूप्यमिति भ्रमविषयस्य रूप्यस्याप्रामाणिकत्वात् तद्विषयकज्ञानस्वरूपस्याप्यप्रामाणिकत्वापत्तेः। \`एतावन्तं कालं भ्रम आसीत्' इत्यनुभवेन तस्य प्रामाणिकत्वावगमश्चेत् प्रकृतेऽपि तथोपपत्तेरित्याह ॥ भ्रमेति ॥ ननु दृष्टान्तोऽसम्प्रतिपन्नः भ्रमविषयस्यापि प्रामाणिकत्वात्, प्रामाणिकत्वं हि प्रमाणस्पृष्टत्वम् इति चेत् तथासति असतोऽपि \`असन्नास्तीति ज्ञानवानहं' इति प्रमाणस्पृष्टत्वेन प्रामाणिकत्वापत्तिः। अतः प्रमाणस्पृष्टत्वमेव न वाच्यं, किं तु सत्त्वेन प्रमाणस्पृष्टत्वं प्रमाणिकत्वं वाच्यम्। इदं च न भ्रमविषये रूप्येऽस्ति। अनुव्यवसायस्य व्यवसायावगाहित्वेन व्यवसायविषयीभूतरूप्यांशे उदासीनतया तत्सत्वानवगाहित्वेन सत्त्वेन प्रमाणास्पृष्टत्वस्य भ्रमविषये सद्भावात् युक्तं भ्रमविषयवच्चेति दृष्टान्तकथनमित्याह ॥ नहीति ॥ नन्वथाऽपि असत्‌प्रतियोगिकाभावग्रहो न सम्भवति। अभावग्राहिकाया योग्यानुपलब्धेरत्रयोगादित्याशङ्कते ॥ नन्विति ॥ अयमत्र खण्डार्थः असदभावग्रहो न युक्तः तद्ग्राहिकायाः योग्यानुपलब्धेरभावात्। योग्यानुपलब्धिर्नाम न योग्यस्यानुपलब्धिः। तथात्वे जलपरमाणौ पृथित्वाभावप्रत्यक्षः स्यात्। पृथिवीत्वस्य घटादौ योग्यत्वात्। अतो योग्या चासावनुपलब्धिश्चेति योग्यत्वमनुपलब्धेर्विशेषणमिति वक्तव्यम्। अनुपलब्धेर्योग्यत्वं नाम यावत्‌प्रतियोग्युपलम्भकचक्षुरादिसामग्रीसमवधाने याऽनुपलब्धिः। नन्वेवं यावत्‌प्रतियोग्युपलम्भसामग्रीमध्ये प्रतियोगिसत्वस्यापि प्रविष्टत्वात्‌प्रतियोगिसत्त्वघटितयावत् प्रतियोग्युपलम्भसामग्रीसत्वे प्रतियोग्युपलब्धेरेव प्राप्त्या \`याऽनुपलब्धिः' इत्युक्तानुपलब्धेरभावात्। अतः प्रतियोगीतरेति सामग्री विशेषणीया। नन्वथाऽपि प्रतियोगीतरा या प्रतियोग्युपलम्भकसामग्री प्रतियोगिव्याप्यप्रतियोगीन्द्रियसन्निकर्षरूपा। तस्यां सत्यां प्रतियोगिसत्वस्यैव प्राप्त्या प्रतियोग्युपलब्धेः प्राप्तोः तदनुपलब्धेरसम्भवात् प्रतियोगिव्याप्येतरेत्यपि विशेषणीया। प्रतियोगिव्याप्यो यः सन्निकर्ष तदितरेत्यर्थः। एवं च न जलपरमाणौ पृथिवीत्वाभावप्रत्यक्षः। पृथिवीत्वतद्‌व्याप्यसन्निकर्षेतरयावत्‌तदुपलंभसामग्री नास्ति। जातेः प्रत्यक्षयोग्यतायां व्यक्तियोग्यत्वस्य तन्त्रत्वात्, तस्यापि सामग्रीत्वात्। पृथिवीत्वजातिं प्रति जलपरमाणोरयोग्यत्वात्। एवं चाभावग्राहकनिरुक्तयोग्यानुपलब्धेरभावात् न जलपरमाणौ पृथिवीत्वाभावः प्रत्यक्षः। एवं च प्रकृते नासदभावः प्रत्यक्षः। प्रतियोगिव्याप्येतरयावत्तदुपलम्भसामग्रीसमवधाने याऽनुपलब्धिः तद्रूपाया योग्यानुपलब्धेरभावात्। तथाहि या असद्‌व्याप्येतरयावदसदुपलब्धिसामग्री सा न प्रमाणरूपा सम्भवति बाधात्। अतो दोषघटितैव सा वाच्या। तथा च यदसदव्याप्येतरयावदसदुपलम्भकसामग्री दोषघटिताऽस्ति चेत्तर्हि असुदुपलम्भ एव स्यात्। दोषघटितसामग्र्या बलवत्वात्। अतो याऽपलब्धिरित्युक्ता योग्यानुपलब्धिर्न सम्भवति। तथा च नाभावग्रहः। यदि च सामग्र्यां दोषमप्रवेश्यऽसदनुपलम्भोङ्गीक्रियते तर्हि प्रतियोगिव्याप्येतरयावत्तदुपलम्भसामग्र्येव नास्ति दोषस्याभावात्। अतः सामग्र्या एव शून्यत्वेन तत्समवधाने यानुपलब्धिरित्युक्ता
यौग्यानुपलब्धेरभावेन नासदभावग्रहो युक्त इति। इदमनुपपन्नम्। तथा हि, नेयमाचार्याया योग्यानुपलब्धिर्युक्ता। तथात्वे सम्योगध्वम्सस्याप्रत्यक्षत्वापत्तेः। तत्र ध्वम्सरूपाभावग्राहकयोग्यानुपलब्धेरभावात्। सम्योगध्वम्सप्रतियोगिभूतसम्योगसम्योगव्याप्येंद्रियसन्निकर्षेतरयावत्‌सम्योगोपलम्भकसामग्रीमध्ये सम्योगिप्रत्यक्षस्यापि प्रविष्टत्वात्। सम्योगिनोः प्रत्यक्षेत्वे सम्योगप्रत्यक्षावश्यम्भावात् सम्योगिप्रत्यक्षघटितसम्योगोपलम्भक सामग्रीसमवधाने सम्योगानुपलब्धेरसम्भवेन योग्यानुपलब्धेरभावात् सम्योगद्वंसस्याप्रत्यक्षत्वापत्तिः। अतो या ह्यनुपलब्धि यत्र यत्सत्वविरोधिनी सैव योग्यानुपलब्धिः। प्रतियोगिसत्वप्रसंजितोपलब्धिप्रतियोगिकानुपलब्धिरेव योग्यानुपलब्धिरिति यावत्। प्रतियोगिसत्वं च तर्कितं यत्प्रतियागिसत्वं, \`भूतले घटोऽस्ति चेत्' इत्येवंरूपं तत्प्रसंजिता या उपलब्धिः \`उभलभ्येत' इत्येवंरूपा, तत्प्रतियोगिकानुपलब्धिर्हि योग्यानुपलब्धिः। एवंच जलपरमाणौ पृथिवीत्वाभावे सत्यपि स न प्रत्यक्षः। \`यदि जलपरमाणौ पृथिवीत्वं तर्हि उपलभ्येत योग्यव्यक्तिवृत्तिजातेर्योग्यत्वादित्येवं रूपेणोपलब्धिः आपादनीया। सा च न सम्भवतीति ज्ञेयम्। एतादृशी चाभावग्राहकानुपलब्धिरसत्यपि शशशृङ्गादवस्त्येव, \`शशशृङ्गमस्तीति चेत् तर्हि शृङ्गस्य महत्वसमानाधिकरणोद्भूतरूपवत्वेन योग्यत्वादुलब्धिः स्यात्, नोपलभ्यते तस्मान्नास्ति' इत्येवं योग्यानुपलब्ध्याऽसदभावग्रहो युक्त एवेति। अक्षरार्थस्तु वक्ष्यमाणकुसुमाञ्जलिश्लोकव्याख्यानं \`असति च इत्यादि। सा वाच्या, योग्याता वाच्या। दुष्टेति ॥ दुष्टा, दोषसहिता या उपलम्भकसामग्रीत्यर्थः। तस्यां दोषयुक्तोपलम्भसामग्र्यां सत्याम्। नेति ॥ दोषघटितसामग्र्या बलवत्वादिति भावः। नास्तीति॥

 सामग्र्यां दोषमप्रवेश्यानुपलम्भे प्रोच्यमाने सति सा योग्यतैव नास्ति। दोषस्य न्यूनत्वेन यावत्तदुलम्भकसामग्र्या अभावादित्यर्थः। तथा च योग्यतायां सत्यां नानुपलब्धिः। अनुपलब्धौ च न योग्यतेति भावः। नेति ॥ आचार्यीययोग्यानुपलब्धेः सम्योगध्वम्सस्याप्रत्यक्षत्वापत्त्याऽयुक्तत्वादिति भावः। या हीति॥ तार्कितप्रतियोगिसत्वप्रसंजितोपलब्धिप्रतियोगिकानुपलब्धिर्हि योग्यानुपलब्धिरित्यत्र तात्पर्यम्। उद्भूतरूपशृङ्गेति॥ महत्वसमानाधिकरणोद्भूतरूपवत् शृङ्गमित्यर्थः। नन्वथापि असदत्यन्ताभावग्रहो न प्रत्यक्षेण युक्तः। अभावप्रत्यक्षत्वे प्रतियोगिप्रत्यक्षत्वस्य तन्त्रत्वात्। प्रतियोगिनोऽसतश्चाप्रत्यक्षत्वादित्याशङ्क्याह ॥ न हीति ॥ किमन्योन्याभावप्रत्यक्षत्वे प्रतियोगिप्रत्यक्षत्वं तन्त्रम्? उतात्यन्ताभावप्रत्यक्षत्वे? नाद्यः, व्यतिरेकव्यभिचारादित्याह ॥ स्तम्भेति ॥ न द्वितीयः, अन्वयव्यभिचारादित्याह ॥ जलपरमाणाविति ॥ अन्यथेति ॥ प्रतियोगिप्रत्यक्षत्वस्याभावप्रत्यक्षत्वं प्रतितन्त्रत्वमङ्गीकृत्यासतः प्रत्यक्षाविषयत्वात् न तदभावः प्रत्यक्ष इत्यङ्गीकारे शशशृङ्गं नास्तीत्यबाधितप्रत्यक्षधीः कथं स्यात्। अतो घटात्यन्ताभावस्थले तथा नियमेऽपि, अत्र प्रतीतिबलादेवासतः प्रत्यक्षयोग्यत्वाभावेऽपि तदत्यन्ताभावस्य प्रत्यक्षत्वं कल्पनीयमिति भावः। नन्वत्र यदि शशीयत्वावच्छिन्नं शृङ्गं निषेध्यं भवति तर्हि शशशृङ्गं नास्तीति कथं प्रतीतिरिति चेत् न। शशशृङ्गं नास्तीति शशरूपेऽधिकरणे शृङ्गमात्रस्यैव निषेध्यत्वात्, तस्य च प्रसिद्धत्वादित्येवं मणिकृदुक्तां प्रतीतेरन्यथासिद्धिमाशङ्क्य निराकरोति। न चेति ॥ शशेति ॥ शशशृङ्गशब्दस्य \`शशे शृङ्गम्' इत्यर्थकत्वे \` शशशृङ्गोल्लिखिता भूः' इत्यादावपि विशकलितपदार्थानां प्रसिद्धत्वादप्रसिद्धविशेषणत्वं न स्यादित्यर्थः। गवीति ॥ अस्त्वेवं यत्र शशशृङ्गं नास्तीति प्रतीतिः। यत्र गवि शशशृङ्गं नास्तीति प्रतीतिः तत्र कथम्? शशीयत्वावच्छिन्नशङ्गस्य निषेधप्रतीतेः। अन्यथा गोपदार्थानन्वयप्रसङ्गादित्यर्थः। एतेन गवाधिकरणकशृङ्गे शशीयत्वं नास्तीत्यर्थः। तेन न गोपदार्थानन्वय इति निरस्तम्। गोरेवात्राधिकरणत्वप्रतीतेः। अन्यथा सप्तम्युपमर्दापत्तेरिति द्रष्टव्यम्। अस्तु वा शशे शृङ्गं नास्तीत्येव प्रतीतिः। तथाऽपि असत एव निषेध्यत्वम्। \`भूतले घटो नास्तीत्यत्र घटो न निषिध्यते, किं तु तत्संसर्ग एव स चासन्नेव' इति कैश्चिदङ्गीकारात्। इह बिले शशशृङ्गं नास्तीत्यत्र शृङ्गं न निषिध्यते, किन्तु तत्संसर्ग एव स चासन्नेवेति असत एव निषेध्यत्वमिति युक्तमित्याह ॥ शशशृङ्गमिति ॥ ननु अत्र घटमात्रं निषिध्यते न संसर्ग इति नासत्‌प्रतियोगित्वमित्यत आह ॥ अन्यथेति ॥ सत्त्वेति ॥ निषेधाप्रतियोगित्वस्य सत्वादिति भावः। इतिवदिति ॥ गवीयत्वावच्छिन्नशङ्गस्य यथा निषेध्यत्वं तद्वदित्यर्थः। विशिष्टस्य शशीयत्वावच्छिन्नशङ्गस्य निषेधप्रतियोगित्वप्रतीतेरित्यर्थः। ननु न विशिष्टस्य शशशृङ्गस्याभावग्रहो युक्तः। तत्कारणस्य प्रतियोगिस्मृतियोग्यानुपलब्ध्यादेरभावादित्यत उक्तम्। उक्तरीत्येति ॥ \`शब्दाभासादिनाऽनुभूतस्य स्मृतिसम्भवात्' इत्युक्तरीत्येत्यर्थः। अन्यथेति ॥ शशे शृङ्गं नास्तीत्यर्थे इत्यर्थः। ननु शशे शृङ्गं नास्तीत्येवार्थो वाच्यः। नतु शशीयत्वरूपव्यधिकरणधर्मावच्छिन्नशृङ्गाभावः। तथात्वे व्यधिकरणधर्मावच्छिन्नाभावग्रहस्यैवासम्भवात्। तथा हि - न तावत् प्रतियोगिज्ञानमात्रमभावज्ञाने कारणम्। प्रतियोगिनिर्विकल्पकादप्यभावधीप्रसङ्गात्। किं तु प्रतियोगितावच्छेदकप्रकारक प्रतियोगिज्ञानम्। न च शशीयत्वरूपप्रतियोगितावच्छेदकप्रकारकशृङ्गरूपप्रतियोगिज्ञान - मस्त्येवेति वाच्यम्। प्रतियोगिनि विद्यमानप्रतियोगितावच्छेदकप्रकारकप्रतियोगिज्ञानस्यैवाभावधीहेतुत्वात्। अत्र च शशीयत्वरूपप्रतियोगितावच्चेदकस्य शृङ्गरूपे प्रतियोगिन्यसत्त्वात् एतादृश्या अभावज्ञानसामग्र्या अभावात् न व्यधिकरणधर्मावच्छिन्नाभावग्रहो युक्तः। अतो शशशृङ्गं नास्तीत्येवार्थो वाच्यः। तथा च नासतो निषेधप्रतियोगित्वमिति चेन्न। प्रतियोगितावच्छेदकप्रकारकप्रतियोगिधीरेवाभावधीहेतुः, न तु प्रतियोगितावच्छेदके \`प्रतियोगिनि विद्यमान' इति विशेषणं, गौरवात्। तथा च प्रतियोगितावच्छेदकावच्छिन्नप्रतियोगिज्ञानं शशीयशृंगमिति शब्दाभासात् भविष्यत्वेव ननु कुत्रापि जगति शशीयत्वावच्छिन्नशृङ्गस्याप्रसिद्धत्वेन शशीयत्वावच्छिन्ने शृङ्गपदस्य शक्तिग्रहभावात् कथं शब्दाभासात् शशीयत्वावच्छिन्नशृङ्गज्ञानमिति चेन्न। शशीयत्वशङ्गयोः जगति प्रसिद्धत्वेन तयोः शब्दयोः तत्र शक्तिग्रहसद्भावात् \`शशीयं शृङ्गम्' इति वाक्याभासादपूर्वार्थोपस्थितिरेव भवति। यौगिकपदशक्तिग्रहस्थलेऽयमेव हि न्यायः। एवं च प्रतियोगितावच्छेदकावच्छिन्नप्रतियोगिज्ञानस्य भ्रमरूपस्य सम्भवात् व्यधिकरणधर्मावच्छिन्नस्य शशीयत्वावच्छिन्नशृङ्गस्य विशिष्टस्यात्यन्तासतोऽभावज्ञानं सम्भवत्येवेत्याह॥ एतेनेत्यादिना ॥ किं त्विति ॥ प्रतियोगितावच्छेदके प्रतियोगिनिविद्यमानत्वविशेषणं देयम्। अन्यथोक्तरत्र समग्र्यभावोपपादनमयुक्तं स्यादिति ध्येयम्। सामग्र्यभावादिति ॥ प्रतियोगिनि विद्यमानप्रतियोगितावच्छेदकप्रकारकप्रतियोगिज्ञानरूपाया अभावधीसामग्र्या अभावरूपात् बाधकादित्यर्थः। व्यधिकरणेति ॥ शशीयत्वावच्छिन्नशृङ्गस्य विशिष्टस्याभावधीरित्यर्थः। एतेनेत्युक्तं विशदयति ॥ शब्दाभासेति ॥ अत्र प्रतियोगिनि विद्यमान इति विशेषणं गौरवेणाविवक्षितमिति वक्तव्यम्। अन्यथा प्रतियोगिनिविद्यमानत्वरूपविशेषणविशिष्टस्य शब्दाभासादिनाऽनुपस्थितेरिति ध्येयम्। अन्यथेति ॥ प्रतियोगित्वस्य धर्मिसत्तासापेक्षत्वेन शशीयत्वावच्छिन्ने शृङ्गेऽसति निषेधप्रतियोगित्वाभावात् शशे शृङ्गं नास्तीति प्रतीतिव्याख्यान इत्यर्थः। तन्तुष्विति ॥ इह तन्तुषु पटो नास्तीति पटप्रागभावध्वम्सयोः प्रतीतिः  
तावदस्ति। तन्तुसम्बद्धः पटो नास्तीति तदर्थः। एवं च प्रागभावादिप्रतियोगित्वं पटे प्रतीयते। तदयुक्तम्। प्रागभावादिदशायां तत्प्रतियोगिनः पटस्याभावेन त्वद्रीत्या धर्मिसत्तासापेक्षत्वेन प्रागभावप्रतियोगित्वस्य तत्रायोगात्। अतस्तत्रापि तन्तुषु पटो नास्तीति प्रागभावादिप्रतीतेरेवमर्थं कल्पयामः तन्तुसमवेते पटत्वं नास्तीति ॥ एवं व्याख्यानेऽपि प्रागभावादिप्रतीतिस्तावत् प्राप्तैव। तन्तुगतगुणकर्मादिरूपधर्मस्यापि तन्तुसमवतत्वेन तन्तुसमवते सर्वत्र पटत्वं नेत्युक्त्याऽधुनाऽपि तन्तौ पटो नोत्पन्नः, ध्वस्तो वेति प्रतीतेः। तथा च नास्तीति प्रतीयमानप्रागभावादिकं प्रति पटत्वस्यापि प्रतियोगित्वेन तस्य च प्रागभावादिसमानकालीनत्वात् सर्वत्र प्रागभावादेरपि प्रतियोगिसमानकालीनत्वं स्यात्। तस्मात् त्वयैवं समाधानं वाच्यं नैवं प्रतीतिर्व्याख्येया। प्रागभावादिकालेऽसतोऽपि पटादेः तत्प्रतियोगित्वसम्भवात्। तस्य च धर्मिसत्तानिरपेक्षत्वादिति। समः सः मत्पक्षेऽपि। सप्तमेति ॥ तथा हि वैशेषिकमते \`सप्तमो भावपदार्थो नास्ति' इत्यत्र सप्तमभावस्यसिद्धत्वे निषेधायोगात्। असिद्धत्वे तु सुतरां तस्य निषेधप्रतियोगित्वं न सम्भवतीति सिद्ध्यसिद्धिभ्यां व्याघातभिया \`द्रव्यादिषण्णां यत् लक्षणं तदत्यन्ताभावे भावत्वसामानाधिकरण्यं नास्ति' इत्यर्थः कल्प्यते। भावत्वसामानाधिकरण्यस्य द्रव्यत्वादौ सिद्धत्वेन तन्निषेधसम्भवात्। एवमर्थकल्पने \`द्रव्यादिषट्‌लक्षणशून्यः भावो न' इति सप्तमभावनिषेधो लभ्यत एवेति। एवमर्थकल्पनमप्यनेनैव निरस्तमित्यर्थः। एतेनेत्युक्तमेव विशदयति। शुक्तिरूप्येति ॥ तादात्म्यारोपे तु तादत्म्यवत्, संसर्गारोपे च संसर्गवदित्यर्थः॥ कुसृष्टीति ॥ उक्तरीत्याऽर्थान्तरकल्परूपकुसृष्टीत्यर्थः। इतोऽप्यसत एव निषेधप्रतियोगित्वमित्याह ॥ किं चेति ॥ ननु संसर्गस्य निषेध्यत्वं नवीनतार्किकैर्नाङ्गीकृतम्। तैघटस्यैव निषेध्यत्वाङ्गीकारात्। घटो ह्यारोप्य निषिध्यते, तत्र संसर्गस्त्वारोप्यकोटिप्रविष्टसम्बन्धमात्रं, तत्र निषेधस्य नान्वय इत्यङ्गीकृतत्वादिति चेत् तत्राह ॥ इहेति ॥ किञ्च \`इह भूतले घटोऽस्ति' इति बुद्धिस्तावत् घटसंसर्गविषयिणी। अतो \`भूतले घटो नास्ति' इति बुद्धिरपि तदभावविषयिणीत्वेव वक्तुं युक्तमित्याह ॥ भूतल इति ॥ असतः संसर्गस्यैव निषेधप्रतियोगित्वं वक्तव्यमित्याह ॥ किञ्चेति ॥ अयमिति ॥ इह भूतले घटो नास्तीत्यत्र प्रतीयमानोऽभाव इत्यत्र ॥ प्रतियोगीति ॥ प्रागभावध्वम्सयोः प्रतियोग्यसमानकालीनत्वात्, अस्य चाभावस्य तस्मिन्नेव काले घटस्यान्यत्र सत्त्वेन प्रतियोगिसमानकालीनत्वात् नायमभावः प्रागभावादिरित्यर्थः। कदाचिदिति ॥ तथा च न त्रैकालिकनिषेधो युक्त इत्यर्थः। नन्वयमत्यन्ताभाव एव। न च कदाचित् तत्र घटस्य सत्त्वेन नायमत्यन्ताभाव इति वाच्यम्। एतत्‌कालावच्छेदेन प्रतीयमानो घटाभावो घटात्यन्ताभाव एव। कदाचित् घटस्य सत्वेऽपि घटाभावज्ञानकाले तु घटो नास्त्येव। एतत्कालावच्छिन्नो घटस्तावदिदानीं नास्त्येव। पूर्वं तु एतत्‌कालावन्धिन्नो घटो न भूतः। उत्तरत्रापि एतत्‌कालावच्छिन्नो घटो न भविष्यति। एवमेतत्कालावच्छिन्नस्य कालत्रयेऽप्यभावादिति चेन्न। तथात्वेऽत्यन्ताभावातिरिक्तप्रागभावादिविलोप एव स्यात्। इदानीं मृत्पिण्डे घटाभावदशायां घटो नास्तीति हि प्रागभावप्रतीतिः। न ह्येतत्कालीनो घटो कालत्रयेऽप्यस्तीत्ययमपि अत्यन्ताभाव एव स्यादित्याह ॥ यदि चेति ॥ तस्मात् \`इह भूतले घटो नास्ति'  
इत्यत्र घटस्य न निषेध्यत्वं, किन्तु तत्संसर्गस्यैव। तर्ह्ययं संसर्गप्रतियोगिकोऽभावः प्रागभावादीनां मध्ये क इति चेत् तत्राह ॥ सम्योगस्येति ॥ घटसंसर्गो निषिध्यत इति वदतो अस्मान् प्रति \`कोऽयमभाव' इति प्रष्टा प्रष्टव्यः अत्र भूतले घटसंसर्गो अतीतः, उत भावी कदाऽपि नास्तीति वा? आद्ये भूतले धटसम्योगस्यातीतत्वे इदानीं प्रतीयमानोऽभाव अतीतः, उत भावी कदाऽपि नास्तीति वा? आद्य भूतले घटसम्योगस्यातीतत्वे इदानीं प्रतियमानोऽभाव संसर्गध्वम्स इति वदामः। तस्य भावित्वे प्रागभावः। कदाप्यभावे प्रतियोगिनोऽप्रामाणिकत्वापत्त्याऽत्यन्ताभाव इति। एवं संसर्गस्यैव निषेध्यत्वात् तस्य चासत्वात् असत एव संसर्गस्य निषेधप्रतियोगित्वसिद्धिरिति भावः। किं च घटस्यैव निषेध्यत्वे घटो नास्तीत्येव प्रतीतिः स्यात्। न तु \`इहभूतले घटो नास्ति' इति। अतो ज्ञायते संसर्गस्यैव निषेध्यत्वमिति॥ ननु तर्हि भवत्पक्षेऽपि \`संसर्गो नास्ति' इत्येव प्रतीतिः स्यादिति चेन्न तस्य ससम्बन्धिकपदार्थत्वेन सम्बन्धिनां विना कदाऽप्यप्रतीतेः न चैवं घट इत्येवं घटसंर्गस्यैव निषेध्यत्वसिद्धिरित्याशयेनोक्तम्। सिद्धरिति ॥ ननु ससर्गस्य निषेध्यत्वेऽपि न तस्यासत्वं, यत्र देशे घटोऽस्ति तत्र भूतलसंसर्गस्य घटे सत्त्वेन तत्रत्यः सन्नेव संसर्गः इह निषिध्यत इत्याशङ्क्य निराकरोति। न चेति ॥ तस्यापीति ॥ सतः घटसंसर्गस्यापीत्यर्थः। घटतुल्यत्वेन घटादन्यत्र सत्त्वेनेत्यर्थः। विकल्पप्रसरादिति ॥ भूतले घटो नास्तीत्यत्र प्रतीयमानः, घटे विद्यमानस्य घटतुल्यस्य घटसंसर्गस्याभावो न तावत् प्रागभावो ध्वम्सो वा। अस्याभावस्य प्रतियोगिनः संसर्गस्यान्यत्र घटे सत्त्वेन, प्रतियोगिसमानकालीनत्वात्। नाप्यन्ताभावः कदाचित्तत्र घटसंसर्गस्य सत्वादित्येवं विकल्प्य दूषणप्रसरेणासत एव संसर्गस्य निषेध्यत्वसिद्धिरिति भावः। ननु तर्हि \`इह भूतले घटो नास्तीति प्रतीयमानाभावस्यात्यन्ताभावत्वे तस्य सदातनत्वात् घटसद्भावकालेऽपि प्रतीतिः स्यादित्यत आह ॥ घटकाले त्विति ॥ घटसंसर्गकाल इत्यर्थः। ननु भूतलघटात्यन्ताभावयोः कःसम्बन्धो यदभावात् घटकालेऽत्यन्ताभावो न प्रतीयत? इत्यत आह ॥ घटात्यन्ताभावस्येति ॥ घटभूतलसम्योगध्वम्स एव भूतलघटात्यन्ताभावयोः सम्बन्धः। तदभावात् न घटकालेऽत्यन्ताभावो भाति। घटसम्योगनाशे च सम्बन्धस्य प्राप्तत्वात् अत्यन्ताभावः प्रतीयत इत्यर्थः। ननु भूतलघटसम्योगोत्पत्तेः पूर्वं घटात्यन्ताभावोऽस्ति। तदा कः सम्बन्धः? नहि घट संसर्गध्वम्सो वक्तुं शक्यः। तस्यानुत्पन्नत्वादिति चेत् न। तदानीं भूतलघटसंसर्गप्रागभावस्यैव भूतलघटात्यन्ताभावसम्बन्धत्वात्। घटसंसर्गोत्पत्यनन्तरं सम्बन्धाप्राप्त्या न प्रतीयत इत्याशयेन ध्वम्सादिरित्यत्रादिपदं प्रयुक्तमिति ध्येयम्। विशिष्टान्तरेति ॥ विशिष्टस्य विशेषणाद्यतिरिक्तत्वमिति पक्षे दण्डरूपविशेषमसम्बन्धाभावदशायां विशिष्टस्य दण्डिनोऽभावो जायते, दण्डसम्बन्धे सति सोऽभावो नश्यति। तथा च विशिष्टान्तरस्येति केचित्। वयं पुनः प्रागभावादिभिन्नः उत्पत्तिविनाशशीलः सम्युक्तघटाभावसंज्ञकस्तुरीयाभाव एवेति वदामः। केवलघटाभावत्वे पूर्वोक्तविकल्पप्रसरात् सम्युक्तघटाभावोऽयमित्युच्यते। तुरीयाभावाङ्गीकारे कायुक्तिरित्यत उक्तं प्रतियोगीत्यादि ॥ यथा घटपटादिप्रतियोगिभेदेन तदभावभेदः एवं घटत्वपटत्वादिरूपप्रतियोगितावच्छेदकभेदेनाप्यभावभेदादिह सम्युक्तघटत्वरूपप्रतियोगितावच्छेदकभेदात् प्रागभावादित्वे न भवदुक्तबाधकसद्भावादन्य एवेत्यर्थः। अभावेति ॥ घटात्यन्ताभावभूतलयोरित्यर्थः।  
क्लृप्तः सम्बन्धः स्वरूपसम्बन्धः। तन्निर्वचनायोक्तम्। सम्बन्धान्तरमिति ॥ तदुपश्लिष्टस्वभावत्वं सम्बन्धस्वभावत्वम्। आवश्यकेति ॥ भूतलघटात्यन्ताभावयोः सम्बन्धत्वेन भूतले घटसम्योगध्वम्सस्य तवाप्यावश्यकत्वात् तद्विषयकत्वेनैवाभावप्रतीत्युपपत्तौ घटसम्योगध्वम्सादिरूपसम्बन्धसम्युक्त घटात्यन्ताभावकल्पनमप्रामाणिकमित्यर्थः। अन्यथेति ॥ भूतलघटसम्योगध्वम्सरूपसम्बन्धसम्युक्तघटात्यन्ताभावन्तरकल्पने इत्यर्थः। घटात्यन्ताभावोऽपि केवलान्वयी स्यादिति ॥ ननु कथं केवलान्वयित्वं कपालेष्वभावादिति चेत् न। कपालेष्वपि घटात्यन्ताभावोऽस्त्येव। तर्हि घटसद्भावदशायां प्रतीतिः स्यादिति चेत् न। सम्बन्धाभावात्। कपालघटात्यन्ताभावयोश्च घटकपालयोराश्रयाश्रयिभावध्वम्स एव सम्बन्धः। कपाले घटसद्भावकाले उक्तसम्बन्धाभावात् घटात्यन्ताभावः कपाले न प्रतीयते। कपाले घटध्वम्सानन्तरं चोक्तसम्बन्धसद्भावात् प्रतीयते। न च तदत्यन्ताभावकल्पनमप्रामाणिकमिति वाच्यम्। तत् प्रकृतेऽपि तुल्यमिति भावः। सम्योगस्येति ॥ भूतले घटो नास्तीत्यस्य सम्युक्तघटाभावविषयत्वे सम्योगस्यापि निषेध्यकोटिप्रविष्टत्वात् असत एव संसर्गस्य निषेध्यत्वसिद्धेरित्यर्थः। ननु सम्युक्तघटोऽपि सन्नेव निषिध्यते। ननु तत्प्रयुक्तविकल्पप्रसर इति चेन्न। अत एवोत्पत्तिविनाशशीलः सम्युक्तघटात्यन्ताभावो विशिष्टान्तराभावोऽतिरिक्त इत्यङ्गीकारादित्युक्तमिति चेत् तत्राह ॥ दण्डे सत्यपीति दृष्टान्ते विशेषणे सत्यपि विशेष्याभावेन दण्डिरूपविशिष्टस्याभावो दृष्टः। न चैवं प्रकृते सम्भवति। कुत इत्यत आह ॥ भूतलेति ॥ भूतलघटसम्योगदशायां घटस्यैव तत्र प्राप्त्या घटाभावाभावेन विशेष्याभावप्रयुक्तविशिष्टाभावायोगादित्यर्थः। यच्चोक्तं प्रतियोगिभेदेनेव प्रतियोगितावच्छेदकभेदेनाप्यभावभेदात् तुरीयाभावकल्पनमिति, तच्चायुक्तम्। तथात्वे एकघटप्रतियोगिकानां प्रागभावादीनां चतुष्ट्वं न स्यात्। प्रतियोगिभेदाभावात् प्रतियोगितावच्छेदकभेदाभावाच्चेत्यालोचनीयम्। एवमत्यन्तासतोऽपि निषेधप्रतियोगित्वं समर्थयित्वोपसंहरति ॥ तस्मादिति ॥ तथा च तदन्यथाऽनुपपत्त्यानिर्वाच्यत्वं कल्पनीयमित्युक्तमसदिति भावः। इति अनिर्वाच्यत्वसाधकनिषेधप्रतियोगित्वान्यथानुपपत्तिभङ्गविवरणम्।

\</1-2-39\>

\<1-2-40\>  
   श्रुत्यर्थापत्तिभङ्गविवरणम्

 श्रौतेति ॥ सदसती निषिध्य तमसोऽवस्थानोक्तिः तस्य सदसद्वैलक्षण्यरूपानिर्वाच्यत्वं विना न सम्भवतीत्यर्थः। पञ्चभूतेति ॥ पृथिव्यप्तेजांसि सत्‌शब्दाभिधेयानि। वाय्वाकाशावसत् शब्दाभिधेयाविति ज्ञातव्यम्। प्रसिद्धेति ॥ सत् शब्दस्य सत्त्वेन प्रसिद्धघटादिप्रपञ्चपरत्वेऽसत् शब्दस्य शशशृङ्गादिपरत्वे चेत्यर्थः। अप्रसक्तेति ॥ असतः सत्वस्याप्रसक्तेः \`असत् नासीत्' इति निषेधायोगादिति भावः। तदानीमिति ॥ असतः सदाऽसत्वेन \`तदानीं नासीत्' इति विशिष्य निषेधायोगादिति भावः। सत् शब्दस्य प्रसिद्धसत्यपरत्वे दोषमाह ॥ नोसदासीदितिति ॥ सदसत् शब्दयोः पञ्चभूतेषु रुढेः सत्वात् नाप्रसिद्धार्थत्वमित्याह ॥ न सत्तदिति ॥

  \`%मूर्तं सदिति सम्प्रोक्तम् अमूर्तमसदुच्यते।  
   मूतामूर्तेतरद् ब्रह्म न सत् तन्नासदुच्यते%'

 इत्यादीत्यर्थः। सदसति निषिध्य तमसोऽवस्थानोक्त्या तस्यानिर्वचनीयत्वाङ्गीकारे \`आनीदवातं स्वधया तदेकम्' इति तदानीं परिशिष्टत्वाश्रवणात् ब्रह्मण एवानिर्वचनीयत्वं स्यादिति भगवत् पादोक्तं दोषमाह ॥ अन्यथेति ॥ एतावता प्रबन्धेन इदं रूप्यमित्यादौ अनिर्वचनीयमेव रूप्यं ख्यायत इति मतं दूषितम्। अन्यत्र विद्यमानमेवान्यत्र ख्यायत इति तार्किकाभिमतान्यथाख्यातेः तत्रैव तात्कालिकमुत्पन्नं सदिति भास्कराभिमतान्यथाख्यात्यन्तरस्य, आन्तरस्य बाह्यत्वावभासरूपाया विज्ञानवाद्यभिमतान्यथाख्यातेश्च भङ्गः कस्मात् न क्रियत इत्यत आह ॥ ख्यात्यन्तरेति ॥ अन्यथाख्यात्यन्तरेत्यर्थः। अन्यत्रेति। \`विज्ञातस्यान्यथा सम्यक् विज्ञानं ह्येव तन्मतम्' इत्यनुव्याख्यानव्याख्यानसमये न्यायसुधायाम् अन्यथाख्यत्यन्तरभङ्गः सविस्तरं कृतोऽस्तीति तत्रैव द्रष्टव्यः इति भावः। इति श्रुत्यर्थापत्तिभङ्गविवरणम्॥  
  
\</1-2-40\>

\<1-2-41\>  
   स्वाभिमतान्यथाख्यातिसमर्थनम्

 रूप्यस्यासत्त्वे च प्रत्यक्षमनुमानं च मानमित्यन्वयः। सन्मात्रेति ॥ सविषयकत्वामात्रम् \`अयं घटः' इत्यादि प्रमायां व्यभिचारीत्यतः सदसद्विषयकत्वेसतीत्युक्तम्। तथात्वेऽप्रमायामपि इदमंशरूपसदर्थविषयकत्वेन विशेषणासिद्धिवारणाय मात्रपदम्। सन्मात्रविषयकत्वात् न स्वरूपासिद्धिः। निर्विषयके घटादौ व्यभिचारवारणाय विशेष्यभाग इति ज्ञातव्यम्। एवम् अप्रमाया असद्विषयकत्वे। असदिति ॥ तथा च बौद्धतापत्तिरिति भावः। सर्वस्यापीति ॥ अधिष्ठानादेः सर्वस्यापीत्यर्थः। अन्यथेति ॥ अस्मास्वसत्‌ख्यात्यापादन इत्यर्थः। सदन्यप्रतीतेरिति । सद्विलक्षणस्य रूप्यस्य प्रतीत्यङ्गीकारादसत्ख्यात्यापत्तिः। सद्वैलक्षण्यस्यैवासत्वरूपत्वात्। तृतीयकोटेश्च दूषितत्वात्। अतस्त्वन्मतेऽपि मन्मते इव बौद्धमतापत्तिरिति भावः। परोक्षेति ॥ तथा चासतः ख्यातिरङ्गीकृतेति बौद्धमतापत्तिरित्यन्वयः। तादात्म्यसंसर्गोभयारोपाभिप्रायानुसारेणाह ॥ शुक्तिरूप्येत्यादि ॥ तार्किकः शङ्कते ॥ नन्विति ॥ अधिष्ठानमारोप्य चेत्युभयम्। इह रूप्यम् इत्यत्रेदं पदार्थः। रूप्यं तादात्म्यं चेति त्रितयातिरिक्तं न प्रतीयते। तत् त्रयं चान्यत्र सदेवेति भावः। तस्य भ्रमप्रतीतपदार्थस्य ॥ रूप्येति ॥ इदं रूप्यमित्यत्रेदमंशानुयोगित्वेन रूप्यप्रतियोगित्वेन च तादात्म्याभाने एकज्ञानत्वायोगेन इदं रूप्यं चेति ज्ञानद्वयापत्तिः। न चेष्टापत्तिः। तथात्वे इदं जानामि रूप्यं च जानामीति अनुव्यवसायापातेन इदं रूप्यत्वेन जानामीति ज्ञानैकत्वावगाह्यनुव्यवसायायोग इत्यर्थः। पुरोवर्तीति ॥ इदमंशानुयोगिकरूप्यप्रतियोगिकतादात्म्याभाने इदं रूप्यमिति ज्ञानात् प्रवृत्तिरेव न स्यात्। पुरोवर्तिनि इदं पदार्थे दृष्टं यत् रजतं तदभेदग्रहस्यैव प्रवर्तकत्वेन तदभावात्। न च भेदाग्रहस्यैव प्रवर्तकत्वमिति वाच्यम्। नञ्‌द्वयगर्भत्वेन गौरवात् अभेदग्रहस्यैव प्रवर्तकत्वमिति तादात्म्यमत्यन्तासदेव च प्रतीयत इति भावः। ननूक्तानुमाने द्वितीयहेतोर्विशेषणासिद्धिः। भ्रमे प्रतीयमानं सर्वं सदेवेति मयाऽङ्गीकारात्। अतः सन्मात्रविषयकत्वमेवेति चेत् तत्राह। सन्मात्रेति ॥ असदर्थविषयकत्वस्यैवाप्रामाण्यप्रयोजकत्वात् तस्य चानङ्गीकारादिति भावः। तथात्वेऽपीति॥ सन्मात्रविषयकत्वेऽपि। तदभाववतीति ॥ विशेष्यताव्यधिकरणप्रकारकत्वं ह्यप्रामाण्यम्। विशेष्यताव्यधिकरणभूतो रजतत्वादिः प्रकारश्चान्यत्र सन्नेवात्र दोषवशात् भासते। परं तु पुरोवृत्तिनि नास्ति। तावतैवाप्रामाण्यं, न तावता तस्यासत्वमिति भावः। तदिति ॥ विषयशब्दः प्रतियोगिकत्वार्थः। अन्यथाऽनुयोगितया विशिष्टाविषयत्वं तत्प्रकारकत्वमित्यर्थः। तत्प्रकारकत्वं ज्ञाने च तद्वैशिष्ट्यविषयकत्वम्। तथा चास्तु तस्य रजतत्वस्यान्यत्र सत्वम्। तत्तावदत्र प्रकारतया भासत इत्यङ्गीकृतम्। तत्र प्रकारत्वं नाम भासमानवैशिष्ट्यप्रतियोगित्वम्। एवं चेदं पदार्थे यद् रूप्यवैशिष्ट्यं समवायरूपं तद्भासत इत्यङ्गीकार्यम्। अन्यथा रजतत्वस्य निरुक्तप्रकारत्वायोगात्। अतोऽसतो वैशिष्ट्यस्य तन्मतेऽपि भानसिद्धेर्न सन्मात्रविषयकत्वमिति न विशेषणासिद्धिरिति भावः। ननु ज्ञानस्य तत्प्रकारकत्वं नाम न भासमानवैशिष्ट्यप्रतियोगित्वं, किं नाम? विशेषणज्ञानजन्यत्वमेव ॥ अतो नासतो वैशिष्ट्यस्य भानसिद्धिरिति चेत् तत्राह न चेति ॥ तदविशेषणज्ञानजन्यत्वतद्‌वैशिष्ट्यविषयकत्वमेव निर्विकल्पकव्यावृत्तं वाच्यम्। तथा च तद्वैशिष्ट्यनिषयकत्वावच्छेदेनैव विशेषणज्ञानस्य जनकत्वेन विशेषणज्ञानजन्यतायाः तद्वैशिष्ट्यविषयकज्ञानत्वव्याप्तत्वात् विशेषणज्ञानजन्यत्वाङ्गीकारे वैशिष्ट्यविषयकत्वं प्राप्तमेवेति असतो वैशिष्ट्यस्य प्रतीतिसिद्धिरित्यर्थः। अनुव्यवसायेति ॥ रूप्यत्वसंसर्गरूपवैशिष्ट्याभाने इदं रूप्यं चेति ज्ञानाकारापत्त्या इदं जानामि रूप्यं च जानामीत्यनुव्यवसायाकारापत्तेः इदं रूप्यत्वेन जानामीति ऐक्यावगाह्यनुव्यवसायविरोधस्योक्तत्वादित्यर्थः। तेन व्यवसाये वैशिष्ट्यविषयकत्वावगाहनादिति भावः। अङ्गीकृत्येदमुदितम्। वस्तुतस्तु तद्विशेषणज्ञानजन्यत्वं तत्प्रकारक्तवं न भवति ईश्वरज्ञानस्य नित्यत्वेन विशेषणज्ञानजन्यत्वाभावात् निष्प्रकारकत्वापत्तेः। ततश्च निर्विकल्पकत्वं स्यात्। तस्मात् वैशिष्ट्यविषयकत्वमेव तत्प्रकारकत्वं वाच्यम्। तथाचासतोऽपि वैशिष्ट्यस्य भानप्राप्त्या सन्मात्राविषयकत्वेन विशेषणासिद्ध्यभावात् अप्रमाया असद्विषयकत्वसिद्धिः। तथा च रूप्यस्यात्यन्तासत्वेन नाज्ञानोपादानकत्वं वा तत्त्वज्ञाननाश्यत्वं वेति भावेनाह ॥ ईश्वरेति । निष्प्रकारकत्वेनेति ॥ निष्प्रकारकत्वापत्तेरित्यर्थः। नित्यत्वेन विशेषणज्ञानजन्यत्वाभावादिति भावः। इति स्वाभिमतान्यथाख्यातिसमर्थनम्।

\</1-2-41\>

\<1-2-42\>  
   आविद्यकरजतोत्पत्तिभङ्गः

 अध्यस्तं रूप्यम्। अस्तु तथा धीरिति चेत् तत्राह ॥ त्रैकालिकेति ॥ तथात्वे रूप्यस्योत्पन्नेत्वेनैकस्मिन् काले सत्त्वेन त्रैकालिकनिषेधो न युक्त इत्यर्थः। ध्वम्सप्रतियोगित्वेनात्यन्ताभावायोगाच्चेत्यर्थः। ननु रूप्यस्यार्थक्रियाकारित्वरूपं यत् लौकिकपारमार्थिकत्वं व्यावहारिकत्वमिति यावत्, तेनाकारेण निषेधाङ्गीकारात् तस्य चाकारस्य प्रातिभासिके रूप्ये कालत्रयेऽप्यभावेन तेनैकारेण त्रैकालिकनिषेधो युक्त इत्याशङ्क्य निषेधति ॥ न चेति ॥ तथेति ॥ कालत्रयसम्बन्धित्वेनेत्यर्थः। स्वरूपेणैवेति ॥ न पारमार्थिकत्वेनेत्यर्थः। किं चास्तु व्यावहारिकत्वाकारेण निषेधः। तथापि न त्रैकालिकनिषेधसिद्धिः। रूप्यवत् तद्‌व्यावहारिकत्वस्यापि तदा प्रतीतत्वात्। अन्यथा प्रवृत्त्ययोगात्। तस्य च प्रतीतिकाले सत्वेन न त्रैकालिकनिषेधो युक्त इत्याह ॥ पारमार्थिकत्वास्यापीति ॥ अर्थक्रियाकारित्वरूपलौकिकपारमार्थिकत्वस्यापीत्यर्थः। व्यावहारिकत्वस्येति यावत्। नन्वाभासस्य प्रसक्त्याऽनाभासस्य निषेध इत्यङ्गीकारेणाभासस्य प्रातिभासिकस्य रूप्यस्य प्रसक्तौ सत्याम् अनाभासस्यापणस्थरूप्यस्य निषेध इत्यङ्गीकारात् तस्य पुरोवृत्तिनि कदाऽप्यभावेन त्रैकालिकनिषेधो युक्त इत्याशङ्क्य निषेधति ॥ नापीति ॥ नेह नानेति ॥ यथाऽभासस्य प्रसक्त्या तदपेक्षयाऽधिकसत्ताकस्यापणस्थरूप्यस्य निषेध इत्यङ्गीक्रियत एवं नेह नानेति निषेधायाभासभूतप्रपञ्चापेक्षयाऽधिकसत्ताकं तात्त्विकं प्रपञ्चान्तरम् अङ्गीकार्यं स्यादित्यर्थः। तस्येति ॥ आपणस्थरूप्यस्य निषेधाय प्रसक्त्यर्थं भ्रमविषयत्वस्याप्यङ्गीकारे अन्यत्र विद्यमान एवान्यत्रारोप्यत इति तार्किकाभिमतान्यथाख्यात्यापत्त्या सदसद्‌विलक्षणमनिर्वचनीयमेव रूप्यं ख्यायत इति त्वत्पक्ष क्षतिरित्याह ॥ अन्यथेति ॥ न चाप्रसक्तस्यैवापणस्थरूप्यस्य निषेधोऽस्तु। तथात्वे नातिप्रसङ्ग इति चेत् तत्राह ॥ अभासस्येति ॥ पारमार्थिकस्य आपणस्थरूप्यस्य। यत् प्रतीतं रूप्यं तदेव नास्तीत्यनुभवेन प्रतीतिनिषेधयोः समानविषयकत्वप्रतीत्या भिन्नविषयकत्वाङ्गीकारे तद्विरोधः स्यादित्यर्थः। प्रतिपन्नेति ॥ शुक्तौ प्रतीतस्य रूप्यस्यानिषिद्धत्वात् तस्य प्रतिपन्नोपाधौ निषेधप्रतियोगित्वरूपमिथ्यात्वासिद्धिरित्यर्थः। निवृत्तिज्ञान इवेति ॥ वास्तवरूप्यस्थले उत्पन्नं रूप्यं नष्टमिति निवृत्ति ज्ञाने उत्पन्नत्वेन धीस्थस्यैव रूप्यस्य ध्वम्सो ज्ञायते, न तु यस्य कस्य चित् रूप्यस्येत्येवं निवृत्तिज्ञाने उत्पत्तिज्ञानात् यथा वैयधिकरण्यं नास्ति एवं त्रैकालिकनिषेधज्ञानेऽपि प्रसक्तस्याभासस्यैव निषेधसम्भवे भ्रमबाधयोर्नैयधिकरण्यकल्पनायोगादित्यन्वयः। तद्विवरणम्। निषेधं प्रतीत्यादि ॥ निषेधं प्रति अधीस्थं प्रसक्तत्वेन बुद्ध्यनारूढं यत् पारमार्थिकमापणस्थरूप्यं तत् अनच्छेदकं प्रतियोगि। अनवच्छेदकस्य अप्रतियोगिनः अभासस्य धीस्तु पारमार्थिकस्य निषेधज्ञाने हेतुरिति वैयाधिकरण्यम्। रूप्यमत्रास्तीति एवं बुद्धिपूर्वकमारोप्य तदेव निषिध्यत इत्यर्थः। निषेधस्योपपादकभूता या प्रसक्तिः तदर्थमित्यर्थः। त्वन्मत इति ॥ अनिर्वाच्य ख्यातिपक्ष इत्यर्थः। तथात्वेऽन्यत्र विद्यमानस्यान्यत्रारोपरूपान्यथाख्यात्यापत्तेरित्यर्थः। तदारोपं विनैवेति ॥ निषेधस्यारोपं विनैवेत्यर्थः। तत्रापि अनाभासेऽपि। आपणस्थवैयधिकरम्यकल्पनायोगादित्यर्थः। तथा च यत् धीस्थं प्रसक्तं तत् न निषेध्यम्; यत् निषेध्यं तदप्रसक्तम् अधीस्थमित्यलौकिककल्पनापत्तिरिति भावः। नन्वधिकरणे निषेध्यस्यानाभासस्यापणस्थरूप्यस्यारोपाभावेऽपि निषेधोऽस्त्वित्यत आह। अनारोपेति ॥ घटस्मारणानन्तरं स्मृतमिमं घटमत्रारोपयिष्यामीति बुद्धिपूर्वकारोपं विनैव इह भूतले घटो नास्तीति प्रतितेरनुभवसिद्धत्वात् न बुद्धिपूर्वकारोपस्यापि कल्पना युक्ता। अतः आरोपपूर्वकनिषेधानुपपत्तिः तदवस्थैवेत्यर्थः। अनाभासस्यापि

प्रसक्तिः किमिदं रजतमित्याकारेण वा? रजताभासानाभासानुगतरजतत्वसामान्य - लक्षणप्रत्यासत्त्या वा? नाद्य इत्याह आभास इतीति ॥ आभास इति इदं रजतमित्यस्य संज्ञा। तथा चेदं रजतमित्यत्राप्रसक्तेरिति भावः। न ह्यापणस्थरूप्यम् इदं रजतमिति भावः। द्वितीयमाशङ्क्य निषेधति। अस्तु वा रजतत्वसामान्यं, तथापि तल्लक्षणप्रत्यासत्त्या नानाभासरजतप्रतीतिः। कुत इति चेत् तत्राह ॥ फलबलेति ॥ यथा सन्निकृष्टे धूमे इन्द्रियसम्बद्धं धूमत्वं प्रत्यासत्तीकृत्य तदाश्रयव्यक्तीनां धूमत्वसामान्यप्रत्यासत्त्योपस्थितौ तत्र सर्वोपसंहारेण व्याप्तिग्रहो भवतीत्येवं सर्वोपसंहारेम व्याप्तिग्रहरूपानुभवसिद्धफलबलेन सामान्यस्य प्रत्यासत्तित्वेऽपि अन्यत्रापि सामान्यस्येन्द्रियसम्बद्धत्वाभावस्थलेऽपि न तस्य प्रत्यासत्तित्वं युक्तम्। पुरोदेशे व्यक्तेरभावेन तत्र रजतत्वसामान्याभावात् रजतत्वं नेन्द्रियसन्निकृष्टम्, अतः कथं प्रत्यासत्तिः स्यात्। आश्रयद्वारेन्द्रियसम्बद्धं सामान्यं प्रत्यासत्तिरिति मणिकृदुक्तत्वात्। इन्द्रियासम्बद्धस्यापि सामान्यस्य प्रत्यासत्तित्वे परमाणुत्वसामान्यं प्रत्यसत्तीकृत्यास्मदादीनामपि सर्वपरमाणुसाक्षात्कारप्रसङ्गापत्तेः। अतो न रजतत्वस्य प्रत्यासत्तित्वमङ्गीकृत्यास्मदादीनामपि सर्वपरमाणुसाक्षात्कारप्रसङ्गापत्तेः। अतो न रजतत्वस्य प्रत्यासत्तित्वमङ्गीकृत्यानाभासोपस्थितिः कल्प्येत्यर्थः। अन्यत्रापि तस्य प्रत्यासत्तित्वे सर्वेषां सार्वज्ञप्रसङ्ग इत्यर्थ इत्यप्याहुः। अध्यस्तमज्ञानोपादानकमित्युक्तं दूषयति। किञ्चेति ॥ सकर्तृकत्वस्यापीति ॥ जीवस्येश्वरस्य वा कर्तृत्वं न सम्भवतीत्यतो नेष्टपत्तिरिति भावः। ननु निरीश्वरवादिमते क्षित्यादेरकर्तृकत्वेऽपि सोपादनकत्ववत् रूप्यस्यापि तथाऽस्त्वित्यत आह ॥ अविद्येति ॥ निरासाच्चेति ॥ आरोपिताभावं प्रति भावरूपाज्ञानस्यानुपादानत्वात्। अभावस्य भावोपादानकत्वे असत्यस्य सत्योपादानकत्वापातः इत्येवमादिरीत्या निरस्तत्वादित्यर्थः। किं चाज्ञानस्य न रूप्योपादानत्वं कल्प्यं, मृद्‌घट इत्यादिवत् अज्ञानानुविद्धत्वेनाप्रतीयमानत्वात् इदं रूप्यमिति रूप्यानुविद्धत्वेन प्रतीयमानस्येदमंशस्यैव दोषवशात् मिथ्यारूप्यात्मना विकारसम्भवात्। न च रूप्यस्य मिथ्यात्वात् सत्यस्येदमंशस्य मिथ्यारूप्यात्मना विकारो न सम्भवति। तथात्वे इदमंशस्वरूपस्यापि मिथ्यात्वापात इति वाच्यम्। मिथ्याविकाररूपविवर्तत्वसम्भवात्। एतादृशस्य विकारस्य सत्यो योऽयमविकारः अप्रच्युतस्वरूपत्वरूपः तदविरोधित्वात्। मिथ्याविकाररूपविवर्तत्वं नाम तदारोपाधिष्ठानत्वमेवेति द्रष्टव्यम्। तथा चेदमंशाधिष्ठानकतया तत्रारोपितत्वेनैव रूप्यस्योपपत्तौ तत् प्रत्यज्ञानस्योपादानत्वायोगादित्याशयेनाह ॥ इदमिति ॥ इतोऽप्यध्यस्तं नाज्ञानोपादानकमित्याह। परोक्षेति ॥ उक्तत्वेनेति ॥ अन्यथा तद्‌व्यवहाराभावप्रसङ्गादित भावः। अज्ञानेति ॥ अनुमिति रूपपरोक्षज्ञानेन निवृत्तत्वादिति भावः। भ्रमायोगाच्चेति ॥ उपादानभूताज्ञानस्य निवृत्तत्वादित्यर्थः। सोपाधिकभ्रमत्वात् न दोष इति चेत् तत्राह ॥ त्वन्मत इति प्रत्यक्षतयेति ॥ \`ग्रीवास्थमेवेदं मुखम्' इत्यैक्यस्य प्रत्यक्षसिद्धत्वादिति भावः। भेदभ्रमेति ॥ तद्विपरीतसाक्षात्कारे सति उपाधिवशादपि तद्‌भ्रमायोगादित्यर्थः। भ्रमानुत्पत्तीति॥ तदुपादानाभावेन पटत्वप्रकारकभ्रमो न स्यादिति भावः। नन्वयं पट इति वाक्याभासात् \`अग्निना सिञ्चेत्' इत्यत्रेवान्वयधीरेव न भवतीति चेत् तत्राह ॥ अयं पट इत्यत्रेति ॥ \`अग्निना सिंचेत्' इत्यत्र सेकक्रियाकरणत्वरूपान्वयधीविरोधिनोऽग्नित्वस्योपस्थितत्वात् न तत्रान्वयबोधो भवति। अयं पट इत्यत्र तु पटप्रकारकेदम्पटार्थविशेष्यकान्वयबोधविरोधिनः कस्यापि धर्मस्यात्रानुपादानात् अन्वयबोधो सरूपो भविष्यत्येव। न ह्यमित्यनेनोपस्थितमिदन्त्वं पटत्वान्वयविरोधि न वा पटत्वमिदं त्वान्वयविरोधि। तथात्वे अयं पटः इति प्रयोगोऽपि न स्यात्। अतो युक्तैव वाक्याभासात् भ्रमोत्पत्तिरिति भावः। अज्ञानेति॥ ज्ञातैकसत्वादिति भावः। ज्ञानाभावत्वेति ॥ त्वदुक्तमर्थं न जानामीति भावरूपाज्ञानप्रतीतिः त्वन्मते भवति। इयं च ज्ञानाभावप्रतीतिरित्यस्माभिरुक्ते तत्र त्वयोच्यते भावरूपाज्ञाने भवतो ज्ञानभावत्वभ्रम इति। स न स्यात्। तथा सुखे बौद्धानां दुःखाभावभ्रमो भवति, \`दुःखाभावं सुखं चाहुः' इति वचनात्। तथाचेदं भ्रमद्वयं न स्यात्। तदुपादानाज्ञानाभावादिति भावः। किं चाध्यस्तस्याज्ञानोपादानकत्वे परोक्षाध्यासनिवृत्तिरेव न स्यात्। तदुपादानाज्ञाननिवर्तकाभावात्। तन्निवर्तकं हि परोक्षतत्वज्ञानं वा स्यात्, अपरोक्षतत्वज्ञानं वा नोभयमपीत्याह । परोक्षेति ॥ रूप्यमित्यादि ॥ रूप्यधीसामग्रीसद्भावेनोत्पन्नायाः रूप्यधियो नाशायोगेन सदा रूप्यधीः स्यादित्यर्थः। ननु रूप्यज्ञानाकाराविद्यापरिणामयोर्निवृत्तत्वात् न रूप्यधीसामग्रीसद्भाव इत्यत उक्तम् अधिष्ठानत्वज्ञानेत्यादि ॥ अधिष्ठानतत्त्वज्ञानैकनिवर्त्यत्वे निमित्तकथनम्। मिथ्यात्वेनेति ॥ अर्थज्ञानात्मकोभयविधभ्रमाङ्गीकारेण रूप्यतद्‌ज्ञानयोरुभयोरपि मिथ्यात्वादित्यर्थः। ननु तर्ह्यधिष्ठानज्ञानेनाज्ञाननिवृत्त्या रूप्यज्ञानाकाराविद्यापरिणामयोरपि निवृत्तिरस्त्वित्यत उक्तम्। रूप्यं दृष्ट्वेत्यादि ॥ निवृत्तस्येति ॥ परावृत्तस्येत्यर्थः। व्यसङ्गेनान्यत्र गतस्येति यावत्। स्वगोचरेति ॥ स्वविषये शूरत्वात् स्वविषयव्यवस्थापकत्वस्वभावादित्यर्थः। यथाभ्रान्ति भ्रान्तिमनतिक्रम्य। तदनुसारेणेति यावत्। तदर्थो भ्रान्तिप्रतीतोऽर्थः। एवं च भ्रमरूपज्ञानस्यापि स्वविषयसत्त्वव्यवस्थापकत्वात् तदनुसारेण तत्र प्रतीतस्यापि अध्यस्तस्य रजतस्य प्रातिभासिकत्वात् तदज्ञानोपादानकमवश्यमङ्गीकार्यमिति भावः। बाधस्यैवेति ॥ भ्रमभिन्नस्य बाधकज्ञानस्यैव स्वार्थसत्त्वव्यवस्थापकतयाऽनुसर्तव्यत्वादित्यर्थः। अनेवम्विधस्य अर्थतत्वव्यवस्थापकबाधभिन्नस्य अतथात्वात् स्वविषयसत्वव्यवस्थापकत्वरूपस्वगोचरशूरत्वाभावादित्यर्थः। अन्यथेति ॥ भ्रमस्यापि अर्थतत्वव्यवस्थापकत्वरूप स्वगोचरशूरत्वाङ्गीकार इत्यर्थः। तदर्थस्य भ्रमव्यवस्थापित स्वरूपस्य रूप्यरूपार्थस्य पारमार्थिकत्वापातादित्यर्थः। अतो न यथाभ्रान्ति तदर्थोऽङ्गीकार्य इति न तदनुसारेणाज्ञानोपादानकत्वमध्यस्तस्येति भावः। इति अविद्याकरजतोत्पत्तिभङ्गविवरणम्।

\<1-2-42\>

\<1-2-43\>  
   भ्रमस्याद्वैताभिमतज्ञानद्वयात्मकत्वभङ्गः।

 तदजन्येति ॥ इन्द्रियाजन्येत्यर्थः। अख्यातीति ॥ यथा प्राभाकरैर्ज्ञानद्वयमङ्गीकृत्यान्यथाख्यातिर्नास्तीत्युच्यते एवं ज्ञानद्वयाङ्गीकारेण विशिष्टैकज्ञानरूपान्यथाख्यात्यभावापत्तिरित्यर्थः। तादात्म्यस्यापीति ॥ प्राभाकरैस्तादात्म्यभानानङ्गीकारात् अस्माभिश्चार्थयोस्तद्‌भानाङ्गीकारात् विशिष्टैकज्ञानरूपान्यथा ख्यातिर्युक्तेत्यर्थः। अध्यस्तत्वेनेति ॥ इदमंशावच्छिन्ने चैतन्येऽध्यस्तत्वेनेदं रजतमिति ज्ञानमपि तदधिष्ठान चैतन्यज्ञानमेकं, तत्रांशेऽपि तत् शुक्तिरूपेदमंशज्ञानमपरमिति द्व्यात्ममित्यर्थः। स्वाप्नेति ॥ वस्तुतो जाग्रत् शुक्तिज्ञानस्य द्व्यात्मकत्वात् तस्यैव स्वप्ने इदमिति इदन्त्वेन ज्ञाने सति स्वाप्नरूपप्रातिभासिक तृतीयज्ञानापत्तेः तत्र पुना रूप्यज्ञानं चतुर्थं प्राप्तमिति स्वाप्नशुक्तौ इदं रजतमिति ज्ञानं चतुरात्मकमापन्नमित्यर्थः। चाक्षुत्वादिति ॥ दृशेः पश्यादेशे सति निष्पन्नस्य पश्यामीत्यस्य चाक्षुषज्ञानार्थकत्वेन पीतत्वादेः चाक्षुषत्वस्यानुव्यवसायसिद्धत्वात् पीतत्वांशेऽविद्यावृत्त्यङ्गीकारे अविद्यावृत्तेरान्तरत्वेन पीतत्वादेरप्यान्तरत्वापत्त्या तस्य चाक्षुषत्वे त्वगाद्यनुव्यवसायविरोधः स्यादित्यर्थः। अध्यस्तांशेऽविद्यावृत्त्यङ्गीकारेऽनवस्था च स्यादित्याह ॥ रूप्यज्ञानस्येति ॥ प्रातिभासिकत्वमिति ॥ अविद्यावृत्तेरपीति शेषः ॥ अवश्यं भावादिति ॥ प्रतिभासमात्रशरीरत्वस्यैवप्रातिभासिकत्वादित्यर्थः। नन्वविद्यावृत्तेरपि कुतः प्रातिभासिकत्वम्? येन प्रतिभासावश्यम्भाव इत्यत आह। अध्यस्तेति ॥ अध्यस्तं यत् रूप्यज्ञानं तद्विषयकं यत् ज्ञानम् अविद्यावृत्तिरूपं तस्याप्यध्यस्तरूप्यविषयकरूप्यज्ञानवत् अध्यध्यस्तत्वनियमात् प्रातिभासिकत्वनियमादित्यर्थः। वृत्त्यन्तरेति ॥ अध्यस्तत्वैन साक्षिभास्यत्वाभावादिति भावः। किं च त्वन्मते रूप्यज्ञान तदज्ञानयोरुभयोरप्यध्यस्तत्वेनोभयत्राप्यविद्यावृत्तिरङ्गीकृता, तत्र रूप्यज्ञानाकाराविद्यावृत्तिरेवाऽस्तु। रूप्यांशेऽपि रूप्याकाराविद्यावृत्तिर्व्यर्थेत्याह ॥ अज्ञानस्येति ॥ परिणामेऽङ्गीकृते सति रूप्याकाराविद्यावृत्तिवैयर्थ्यादित्यन्वयः। ननु रूप्याकाराविद्यावृत्तेरभावे रूप्यप्रतीतिः न स्यादित्यत उक्तम् - रूप्यमितीति ॥ ज्ञानगताकारेणैवेति ॥ ज्ञानस्य निराकारत्वादत्राकारशब्दो ज्ञानरूपपरः। तथा च रूप्यज्ञानाकाराविद्यावृत्तिपरिणममान स्वरूपमात्रेणैव रूप्यप्रतीति सम्भवात् न तदर्थं रूप्याकाराविद्यावृत्तिरङ्गीकार्येत्यर्थः। न च रूप्याकाराविद्यावृत्त्यभावे रूप्याभावप्राप्त्या प्रातिभासिकविषयाभावेन कथं भ्रमत्वमिति वाच्यम्। अर्थाभावेऽपि भ्रमरूपं ज्ञानमस्तु, विषयाभावेऽप्यतीतादिज्ञानदर्शनादित्याह । भ्रमस्य चेति ॥ अध्यस्तांशे इन्द्रियाजन्याविद्यावृत्त्यन्तरमङ्गीकृतं, तद् दूषयति। दोषाणामित्यादिना। रूप्यादिज्ञानस्य भ्रमत्वं तावदिन्द्रियदोषप्रयुक्तम्। अत इन्द्रियदोषप्रयुक्तभ्रमत्वाश्रये रूप्यज्ञाने इन्द्रियकरणत्वेन तज्जन्यत्वमेव वाच्यं न तु तदजन्यत्वम्, इन्द्रियदोषप्रयुक्तभ्रमत्वाश्रयत्वे तत्करणकत्वं कुत इत्यत उक्तं दोषाणामिति ॥ काचादीनां स्वाश्रयभूतचक्षुरदिजन्य एव ज्ञाने भ्रमत्वरूपातिशयहेतुत्वादित्यर्थः। ननु कारणान्तरजन्यत्वेन भ्रमत्वमस्तु, न त्विन्द्रियदोषप्रयुक्तत्वेन, येनेन्द्रियकरणकत्वं स्यादित्यत आह कारणान्तरेति ॥ दोषातिरिक्तनिरूक्तभ्रमहेतु भूतकारणान्तराभावादित्यर्थः। रूप्यज्ञानस्येन्द्रियकारणकत्वमनङ्गीकृत्याविद्यापरिणामत्वाङ्गीकारे बाधकमाह ॥ अन्यथेति ॥ त्वया शङ्खज्ञानानन्तरमधिष्ठानज्ञानस्य जातत्वात् निमीलितनेत्रस्यापि नेत्रगतदोषादन्तरेवाविद्यावृत्तिरूपपीतत्वभ्रमः स्यात्, चक्षुषा शुक्तिसादृश्यं च ज्ञात्वा निमीलितनेत्रस्यापि अधिष्ठानज्ञानादेः सत्वात् नेत्रगतदोषादन्तरेवाविद्यावृत्तिरूपरूप्यादिभ्रमः स्यादित्यर्थः। न चेष्टापत्तिः। अनुभवविरोधादिति ध्येयम्। रूप्येति ॥ भ्रममनङ्गीकृत्य ज्ञानद्वयमित्यङ्गीकुर्वता  
प्राभाकरमतापेक्षया तादात्म्यस्य भानाङ्गीकारेण भ्रममङ्गीकृत्यैकत्वप्रयोगसमर्थनात् वैषम्यमस्ति यद्यपि, तथाऽपि ज्ञानद्वयाङ्गीकारपक्षे ख्यातिवादिनां यो दोषोऽभिधीयत इदं रूप्यत्वेन जानामीति ज्ञानैक्यावगाह्यनुव्यवसायविरोधरूपः स तावत् तवापि स्यादेव ज्ञानद्वयैक्यानङ्गीकारादिति भावः। विषययो, इदमंशरूप्याद्यधिष्टानारोप्ययोः एकत्वापन्नत्वादित्यन्वयः। तत् कथमित्यत्रोक्तम्। अध्यस्तेनाभेदेनेति । अध्यस्ताधिष्ठानयोः योऽभेदः, आरोपितं यत् तादत्म्यं तेन सद्भावेन निमित्तेन, आरोपिततादात्म्यभानाङ्गीकारात् विषययोरैक्यसद्भावेन तद्‌ज्ञानयोरैक्यमुचितमिति यत् केनचिदुक्तं तदप्येनेनैव निरस्तमित्यर्थः। एतेनेत्युक्तमेव विशदयति। ज्ञानैक्येति ॥ ज्ञानयोरैक्याभावे तदैक्यावगाह्यनुव्यवसायविरोध इत्यर्थः। अन्यथाऽनुव्यवसायस्य भ्रान्तित्वापत्तिरित्यर्थः। ज्ञानैक्ये विषयैक्यनिमित्तत्वेऽतिप्रसङ्गमाह। एकेति ॥ ज्ञानानामैक्यापत्त्या तदवगाह्यनुव्यवसायापातादित्यर्थः। इदमुपलक्षणम्। एकविषयकप्रत्यक्षानुमित्यादीनामप्यैक्यं स्यादित्यपि द्रष्टव्यम्। अहेतुत्वादिति ॥ बाधकालेऽर्थस्य निवृत्तत्वेनार्थैक्याभावेऽपि ज्ञानैक्यानुभवादित्यर्थः। ज्ञानद्वयस्याप्यैक्येन भानं पुनः केनचिदुक्तं निमित्तांतरमाशंख्य निराकरोति। एतेनेति । विवर्तत्वात् कल्पितत्वात्। रूप्यं रूप्यरूपो विषयो इदन्त्वेन इदमंशरूपविषयाभेदेन पूर्वविषययोरभेदोऽध्यस्ताभेदो निमित्ततया केनचिदुक्तम्। अनेन तु इदमंशावच्छिन्नचैतन्याविद्याविवर्तत्वरूपं निमित्तान्तरमुक्तमिति भेदः। इदमर्थवच्छिन्नचैतन्याविद्या कल्पितत्वात् ज्ञानं ज्ञानैक्येन भातीत्यर्थः। एतेनेत्युक्तमेव विशदयति। बाधकाल इति ॥ अर्थयोरैक्यस्य बाधितत्वेन नेदं रजतमिति रूप्येदमंशयोर्भेदो बाधकाले प्रतीयते। एवं ज्ञानैक्यस्य कल्पितत्वे बाधकाले ज्ञानयोरपि भेदः प्रतीयेतेत्यर्थः। रूप्यज्ञानस्येदं ज्ञानत्वेन भाने इदं वृत्यवच्छिन्नचैतन्याज्ञानकल्पितत्वं निमित्तमित्युक्तम्। तदसदित्याह ॥ इदं वृत्तेरिति ॥ यथेदमंशावच्छिन्नचैतन्येऽविद्याऽस्ति एवमिदं वृत्त्यवच्छिन्नचैतन्ये नाविद्याऽस्ति इदं वृत्तेः इदं ज्ञानस्य ज्ञातैकसत्त्वादिति भावः। शुक्तितत्वमिति ॥ शुक्तित्वरूपशुक्तितत्वज्ञानेन शुक्त्यवच्छिन्नचैतन्याविद्याया नष्टत्वात् तदुपादानरूपं निवृत्तम्। तन्निवृत्तावपि कदाचिदिदं वृत्तेर्यत् तत्त्वम् इदं वृत्तित्वादिरूपं तद्‌ज्ञानाभावेनेदं वृत्त्यवच्छिन्नचैतन्याविद्याया रूप्यज्ञानोपादानभूताया अनिवृत्तत्वेन रूप्यज्ञानानुवृत्तिः स्यात्। नचेष्टापत्तिः। शुक्तितत्वज्ञानेन रूप्यनिवृत्तावपि रूप्यज्ञानानुवृत्तिकल्पनस्यानुभवविरुद्धत्वादित्यर्थः। अस्मिन्नापि पक्षे पूर्वोक्तं दूषणमाह ॥ अबाधितेति ॥ नन्वध्यस्तांशेऽविद्यावृत्तिरेव वक्तव्या, नेन्दियवृत्तिः। अध्यस्तांशेन्द्रियसन्निकर्षायोगात् इत्याशङ्क्य निराकरोति ॥ न चेति ॥ असम्प्रयोगः सन्निकर्षाभावः। तस्य इन्द्रियसन्निकर्षस्य॥ दोषमिति ॥ तथा च स एवाध्यस्तेनेन्द्रियसन्निकर्ष इति भावः। यच्चेक्तं शुक्त्यवच्छिन्नचैतन्यरूपाधिष्ठानाविद्याकल्पित्वात् रूप्यमिदन्त्वेन भातीति तदयुक्तम्। शुक्त्यच्छिन्नचैतन्यस्य रूप्याधिष्ठानत्वाभावादित्याह। रूप्यं प्रत्यपीति ॥ चैलाञ्चलं चैलखण्डः शुक्तेरधिष्ठानत्वे तत्र रूप्यभ्रमेण \`इदं रूप्यम्' इत्यङ्गुल्यग्रेण निर्देशः, सन्तोषेण चैलखण्डेन बन्धनं इत्यादिकं चाधिष्ठानभूतशुक्तिकायामुपपन्नम्। तदवच्छिन्नचैतन्यस्याधिष्ठानत्वे न तत् प्रति \`इदम्' इत्यङ्गुल्यग्रनिर्देशो युक्तः, रूपादिरहितस्य चाक्षुषज्ञानेऽभानात्। न वा चैलखण्डेन चैतन्यबन्धनं युक्तम्, अतो न तदधिष्ठानमिति भावः।  
ज्ञानत्वाभावादिति ॥ अज्ञानविवर्तकत्वस्यैव ज्ञानत्वेन, अविद्यावृत्तेस्तदभावात् न ज्ञानत्वम्। इदमंशाकारान्तःकरणवृत्तिरेव च ज्ञानमिति जानामीति ज्ञानैक्यधीर्युक्तेति भावः। परोक्षेति ॥ परोक्षाध्यासस्थले इदमंशाकारान्तःकरणवृत्तिस्तु नास्त्येव। अविद्यावृत्तिस्तु न ज्ञानम्। तत्प्रतिफलितचैतन्यमपि तत्र नास्तीति, किं कृतः तत्र जानामीति व्यवहार इत्यर्थः। अपवादादिति इदं वृत्तेः सर्वत्र प्रमात्वात्, अविद्यावृत्तेश्चाज्ञानत्वात् ज्ञाने प्रमात्वनियम एव स्यात्, नाप्रामाण्यमिति भावः। किं चाविद्यावृत्तेर्ज्ञाप्तिरूपं मुख्यज्ञानत्वं नास्तीत्येतदन्तःकरणवृत्तावपि तुल्यम्। अतो जानामीत्यनुभवायोग एवेत्याशयेनाह ॥ विवरणइति ननु ज्ञानरूपचैतन्यप्रतिफलनरूपोपाधित्वसद्भावात् अन्तःकरणवृत्तेर्ज्ञानत्वमिति चेत् तर्ह्यविद्यावृत्तेरपि चैतन्यप्रतिफलनरूपोपाधित्वसद्भावाद् ज्ञानत्वस्यैव प्राप्तेरविद्यावृत्तेर्ज्ञानत्वाभावादित्येतत् वचनमयुक्तमित्याशयेनाह ॥ प्रकाशेति ॥ नन्वज्ञाननिवर्तकत्वादन्तःकरणवृत्तेर्ज्ञानत्वमिति चेत् तत्राह। अज्ञानेति ॥ द्वितीयेति ॥ तत्र प्रथमज्ञानेनैवाज्ञानस्य निवृत्तत्वात् द्वितीयज्ञानं व्यर्थं, तत्रान्तःकरणवृत्त्यन्तराभावेन तत्प्रतिबिम्बितचैतन्याभिव्यक्तचैतन्यरूपफलमेव नास्ति। तथात्वेऽभिव्यक्तचित्सम्बन्धेन विषयस्याप्यापरोक्ष्यापत्तेः। अतः परोक्षभ्रमस्थले जानामीति ज्ञानैक्यानुभवो न स्यादिति भावः। किं च त्वन्मते फलैक्यमप्यसिद्धमित्याह। त्वन्मत इति वृत्तिप्रतिबिम्बितचैतन्यं वा तदभिव्यक्ताधिष्ठानचैतन्यं वा ज्ञानमिति मतद्वयाभिप्रायेणेदम्। अवच्छिन्नस्य विशिष्टस्य। तथा चायं विवेकः, इदमर्थस्य इदमाकारान्तःकरणवृत्तिप्रतिबिम्बतचैतन्यवेद्यत्वात् रूप्यस्य च रूप्याकाराविद्यावृत्तिप्रतिबिम्बित चैतन्यवेद्यत्वात्। तथा चेदमाकारान्तःकरणवृत्तिप्रतिबिम्बतचैतन्यरूपफलस्य रूप्याकाराविद्यावृत्तिप्रतिबिम्बितचैतन्यरूपफलस्य च विशिष्टस्य भिन्नत्वात् तथेदमंशस्य शुद्धचैतन्येऽध्यस्तत्वेनेदमाकारान्तःकरणवृत्तिप्रतिबिम्बितचैतन्याभिव्यक्तेदमंशानवच्छिन्नं यदिदमंशाधिष्ठानचैतन्यं तद्‌वेद्यत्वेन तादृशचैतन्यरूपफलस्य भिन्नत्वात् रूप्यस्य चेदमंशावच्छिन्नचैतन्येऽध्यस्तत्वेन रूप्याकाराविद्यावृत्तिप्रतिबिम्बितचैतन्याभिव्यक्तं यदिदमंशावच्छिन्नरूप्याधिष्टानचैतन्यं तद्‌वेद्यत्वेन इदमंशावच्छिन्नचैतन्यरूपफलस्य भिन्नत्वादित्यर्थः। नन्विदं रूप्यवृत्योरुक्तरीत्या फलभेदेऽपि चैतन्यमात्रं तावदेकमेवास्तीति ज्ञानैक्यधीर्युक्तेति चेत् न। अफलरूपचिन्मात्राभेदस्य सर्वघटपटादिसाधारण्येन सर्वगतत्वात् सर्वज्ञानानामैक्यधीः स्यादित्यतिप्रसङ्ग इति भावेनाह ॥ अफलेति ॥ यदुक्तमवच्छिन्नस्य फलस्य भिन्नत्वादिति, तन्न। रूप्यं प्रतीदमंशावच्छिन्नचैतन्यमेवाधिष्ठानम्। अतः फलैक्यमिति तत्राह ॥ न हीत्यादिना ॥ ज्ञानैक्यमिति ॥ प्रतिफलितचैतन्यस्यैकत्वादित्यर्थः। दूषणान्तरमाह ॥ क्रमिकयोरिति ॥ इदमंशावच्छिन्नचैतन्ययोश्च विजातीययोरिदं रूप्यज्ञानयोरैक्ये क्रमेण जायमानयोरिदमिति सजातीययोः ज्ञानयोरप्यैक्यापत्तिः। इदमंशावच्छिन्नचैतन्यस्य ज्ञानैक्य प्रयोजकस्य सत्त्वादित्यर्थः। चैतन्यैक्यस्य ज्ञानैक्यप्रयोजकत्वे चैतन्यभेदस्य ज्ञानभेदप्रयोजकत्वमुक्तं स्यात्। तथा च घटपटाविति समूहालम्बनज्ञानस्यापि भेदापत्तिः। घटपटावच्छिन्नयोश्चैतन्ययोर्भेदादित्याह ॥ समूहेति ॥ किं चेदमाकारवृत्तौ इदमंशावच्छिन्नचैतन्यस्य प्रतिबिम्बनं युक्तम्। रूप्यवृत्तौ तस्या रूप्याकारत्वेनेदमाकारत्वाभावात् न युक्तमित्याह। तस्यातदाकारेति ॥ अनिदमाकारेत्यर्थः। अनयथेति ॥ इदमंशावच्छिन्नचैतन्यस्यैवेदं वृत्तौ रूप्यवृत्तौ च प्रतिफलनाङ्गीकारे रूप्याधिष्ठानभूता या इदं वृत्तिप्रतिफलिता चित् इदमंशावच्छिन्नरूपा तयैव रूप्यप्रतीत्युपपत्तौ रूप्याकाराऽविद्यावृत्तिर्व्यर्थेत्यर्थः। ज्ञानैक्यानुभवविरोधोपपादनमुपसंहरति। तस्मादिति ॥ ननु तिक्तो गुड इति चाक्षुषुभ्रमो भवति। तत्र विशेष्यस्य रसनेन्द्रियाविषयत्वात् तत्र रासनस्य तिक्तरसस्य कथमध्यासः स्यादित्यधिष्ठानांशे चक्षुरिन्द्रियवृत्तिः आरोप्यतिक्तरसांशे तु रासनवृत्तिरिति भ्रमे वृत्तिद्वयसिद्धिरित्यत आह ॥ तिक्त इति ॥ यथा मधुरो गुड इति चाक्षुषप्रमारूपज्ञानं सम्भवति, यथा वासुरभिचन्दनमिति चाक्षुषं ज्ञानं, तत्र यथा रसनेन्द्रियेण ध्राणेन वोपनीतो मधुरो रसो गन्धो वा चक्षुषा प्रतीयमाने विशेष्यभूते गुडे चन्दने वा भाति। एवं च मानान्तरोपनीतविशेषणविषयकमेकमेव चाक्षुषं ज्ञानं भवति। एवं प्रकृतेऽपि मानान्तरोपनीततिक्तरसविशेषणकं गुडविशेष्यकमेकमेव चाक्षुषभ्रमरूपं ज्ञानं भवतीति न भ्रमे वृत्तिद्वयमित्यर्थः। अन्यथा मधुरो गुड इत्यादि प्रमायामपि वृत्तिद्वयं स्वीकार्यं स्यात्। तुल्यन्यायादिति भावः। उत्तरग्रन्थमुपक्षिपन् अनिर्वचनीयत्वनिराकरणमुपसंहरति। तस्मादिति ॥ सुतरामिति ॥ दृष्टान्ताभावादिति भावः। तत् जगत्॥ इति भ्रमस्याद्वैताभिमतज्ञानद्वयात्मकत्वभङ्गविवरणम्।

\</1-2-43\>

\<1-2-44\>  
   अथ सत्तात्रैविध्यभङ्गविवरणम्।

 स्वाप्नेति ॥ जग्रदवस्थागतशुक्तेर्व्यावहारिकत्वेन तत्रारोपितं रूप्यं प्रातिभासिकम्। स्वाप्नस्यैव प्रातिभासिकत्वेन स्वाप्नशुक्तेरपि प्रातिभासिकत्वात् तत्रारोपितरूप्यं जाग्रदवस्थागत प्रातिभासिकरूप्यादपि निकृष्टमिति तत्सङ्ग्रहाय प्रातिभासिकादपि किञ्चित् निकृष्टं सत्वं वाच्यमित्यर्थः। अज्ञानध्वम्सस्याव्यवहारिकत्वोपपादनाय पञ्चमेत्युक्तम्। अज्ञानस्य व्यावहारिकतयाऽनिर्वाच्यत्वेन चतुर्थप्रकारकत्वात् तन्निवृत्तेरपि न व्यावहारिकत्वम्। प्रतियोगितदभावयोः भिन्नसत्ताकत्वनियमादित्यर्थः। अस्तु तर्हि पारमार्थिकसत्वमित्यत आह ॥ अपारमार्थिकस्येति ॥ पारमार्थिकसत्वशून्यस्येत्यर्थः। आत्मैवाज्ञानहानिरिति मतभिन्नमताभिप्रायेणेदमापादितमिति मन्तव्यम्। उत्कृष्टस्य पारमार्थिकात् नीचस्य चेति शेषः। त्रैविध्येति ॥ तथा च पञ्चविधं सत्वमिति विभागः कर्तव्य इति भावः। ब्रह्म पारमार्थिकं सत् जगत् व्यावहारिकं, रूप्यादि प्रातिभासिकम्, इति परस्परं विभागो भेदः, तात्त्विकोऽतात्विको वा? नाद्यः, अपसिद्धान्तादित्याह। किञ्चायमिति ॥ न द्वितीय इत्याह नापीति ॥ यथा शुक्तेः तत्रारोपितरूप्यात् भेदो न रूप्यवत् प्रातिभासिकः, किं तु धर्मिसत्तासमानसत्ताको व्यावहारिक एव। नेदं रूप्यमिति बाधगम्यत्वात्। तथा तात्विकस्य ब्रह्मणः तत्रारोपितादतात्विकात् जगतो व्यावहारिकात् भेदो यः स तात्विक एव धर्मिसत्तासमानसत्ताको वाच्यः। बाधगम्यत्वादित्यर्थः। अन्यथा, तात्विकस्य ब्रह्मणो अतात्विकात् भेदस्य तात्विकत्वानङ्गीकारे \`अस्थूलमनणु' इत्यादि श्रुतीनामतात्विकात् व्यावहारिकात् प्रपञ्चात् विभागप्रतिपादकानामतत्वावेदकत्वेनाप्रामाण्यं स्यादित्याह ॥ अन्यथेति ॥ अतात्विकात् भेदस्यातात्विकत्वे तयारभेदापत्त्या ब्रह्मणोऽप्यतात्विकत्वापत्तिरिति दूषणं द्रष्टव्यम्। उक्तमर्थं सङ्गृह्णाति। एवं चेति ॥ कथं कृतकृत्यत्वमित्याह । त्वयैवेति ॥ उक्तो दोष इति ॥ व्यावहारिकसत्यत्वं बाध्यं चेत् वयं कृतकृत्याः, त्वयैवोक्तदूषणात्। अबाध्यं चेत् अथसिद्धान्तश्चापतेदिति उक्तदोष इत्यर्थः। \`सर्वमेतेन दूषितं' इत्येतत् विवृणोति ॥ सम्भवति हीति ॥ एवं विकल्प्येति ॥ विश्वमिथ्यात्वादि बाध्यम्, अबाद्यं वेति विकल्प्य दूषणमित्यर्थः। पारमार्थिकेतरसद्‌द्वयस्य सद्विलक्षणस्यैव सत्त्वेन भाने तयोः कथं भेद इत्यत आह ॥ बाधेति ॥ बाधविलम्बयुक्तं व्यावहारिकं सत्, बाधविलम्बशून्यं प्रातिभासिकं सदित्यर्थः। रूप्याभाव इति ॥ असद्विलक्षणरूपरूप्याभाव इत्यर्थः। सत्वाभाव इति ॥ सत्त्वेन प्रतीतिमात्राङ्गीकारेण सत्वरूपार्थाभावादित्यर्थः। किं च, प्रातिभासिकत्वादेः सत्वभेदत्वाभावे रूप्यादेः प्रातिभासिकत्वाभावेत्वन्मतेऽऽविद्यकरूप्योत्पत्तेरयोगः। उत्पत्तौ सत्वस्यैव तन्त्रत्वात्। ननूत्पत्तौ असद्वैलक्षण्यमेव तन्त्रम्, न तु सत्वमतो रूप्यस्यासद्विलक्षणत्वादुत्पत्तिर्युक्तेति चेन्न। लाघवेन कदाचित् सत्त्वस्यैवोत्पत्तौ प्रयोजकत्वात्। यत् कदाचित् सत् तदेवोत्पद्यत इति दृष्टम्। रूप्यदेस्तदभावादुत्पत्तिर्न स्यादित्यर्थः। नित्ये व्यभिचारेण सत्त्वमात्रस्योत्पत्तौ प्रयोजकत्वाभावात् \`कदाचित्' इत्युक्तम्। विशेषाभाव इति । सत्त्वेन प्रतीतिमात्राङ्गीकारेणार्थणार्थगतसत्वरूपविशेषानङ्गीकारादित्यर्थः। तत्र व्यावहारिके अर्थक्रियादेरयोगादित्यन्वयः। श्रुतीनामिति ॥ अर्थे सत्वाभावेनाविद्यमानसत्वप्रतिपादकानां \`विश्वं सत्यम्' इत्यादि श्रुतीनामप्रामाण्यापातादित्यर्थः। ननु श्रुतीनां व्यावहारिकसत्वप्रतिपादकत्वाभावेऽपि दीर्घभ्रान्तिहेतुत्वमात्रेण प्रामाण्यमुपपद्यते। श्रुतिप्रतिपादितस्य विश्वस्य शीघ्रबाधो नास्तीति यावदिति चेत् तत्राह। दीर्घेति॥ हेतोः प्रत्यक्षस्य। तस्यापि शीघ्रप्रत्यक्षेण बाधाभावादित्यर्थः। अतिशय इति स्वकार्यप्रवृत्त्यतिशयेनाप्रामाण्यमतिशयवदित्युपचर्यत इति द्रष्टव्यम्।

 यथोक्तं--  
   \`%दीर्घभ्रान्तिकरी चेत् स्यादतत्वावेदकप्रमा।  
    रजुसर्पादिविज्ञानादप्याधिक्यादमानता।%'

 इति। सत्वस्यैवान्तरभेद इत्ययं पक्षो न सम्भवतीत्याह ॥ नान्य इति । किं च व्यावहारिकं नाम किमारोपितविशेषो वा, अनारोपितविशेषो वा? नाद्यः। \`विश्वं सत्यम्' इत्यादिश्रुतेरप्रामाण्यापातात्। द्वितीये त्वाह ॥ व्यावहारिकस्य चेति ॥ न तावत् अबाध्यत्वं पारमार्थिकत्वम्। आभासस्य प्रसक्त्याऽनाभासस्य निषेध इत्यापणस्थस्यैव बाध्यत्वोक्तितः शुक्तौ प्रतीयमानरजतस्वरूपस्याबाध्यत्वेन प्रातिभासिकेऽतिव्याप्तेः। नापि बाध्यत्वमपारमार्थिकत्वम्। अपारमार्थिकत्वाकारेण बाध्यत्वस्य ब्रह्मण्यापि सत्वेनातिव्याप्तेरित्याह ॥ मिथ्यात्वभङ्ग इति ॥ बाध्यत्वमपारमार्थिकत्वमित्यत्र सप्रकारकबाध्यत्वं

विवक्षितम्? उत निष्प्रकारकबाध्यत्वम्? नाद्य इत्याह ॥ जगद्‌बाधकस्येति ॥ तस्यैव बाधकज्ञाननिष्ठप्रकारस्यैवेत्यर्थः। प्रकारोपेतज्ञानस्य जगद्‌बाधकत्वे प्रकारस्य बाधककोटिनिविष्टत्वेन बाध्यबहिर्भावः स्पष्ट एव। तस्यापि बाध्यत्वाङ्गीकारे निष्प्रकारकज्ञानस्यैव बाधकत्वप्राप्त्या द्वितीयपक्षान्तर्भाव इति भावः। द्वितीये त्वाह ॥ निष्प्रकारकत्वे चेति ॥ जगद्‌भ्रमस्यार्थज्ञानात्मनोभयविधत्वेन जगद्‌भ्रमरूपज्ञानस्य सविकल्पकत्वेन सप्रकारकत्वेन तद्‌बाधकत्वायोगादित्यर्थः। न हि निर्विकल्पकं सविकल्पकबाधकं कुत्रचित् दृष्टमिति भावः। व्यावहारिकयां मायायाम् आत्माश्रयप्रसङ्गेन मायाकल्पितत्वाभावादव्याप्तिः। प्रातिभासिक्यामविद्यायामुक्तदोषेणाविद्यकत्वायोगादव्याप्तिः स्यादित्याह मायाऽविद्ययोरिति ॥ किञ्च मायाविना मायाकल्पितस्यैन्द्रजालिकादेः प्रातिभासिकत्वेन मायाकल्पित्वरूपव्यावहारिकलक्षणस्यातिव्याप्तिः। व्यावहारिकतयाऽङ्गीकर्तव्ये दुःखादावाविद्यकत्वस्य सत्त्वेनाविद्यकत्वरूप प्रातिभासिकलक्षणस्यातिव्याप्तिरित्याह। मायिकस्येत्यादिना। आविद्यकत्वोपपादनायासाधारणस्येत्युक्तम्। स्वस्यैव प्रतीयमानतया दुःखादेः आविद्यकत्वम्, मायिकत्वे ऐन्द्रजालिकत्वम् सर्वसाधारण्यं स्यादिति भावः। निरासाच्चेति ॥ आविद्यकत्वेन संमतस्यापि रूप्यादेः स्वग्रन्थे मायिकत्वेनवर्णनादित्यर्थः। तथा च मायिकत्वादिप्रयुक्तो व्यावहारिकत्वप्रातिभासिकत्वयोर्भेदो न सम्भवति इत्याशयः। अर्थगतेति ॥ जगति रूप्ये वार्थविशेषे सति तन्निबन्धनौ अर्थक्रियाकारित्वतदभावौ, आदानादिव्यवहारनिर्वाहकत्वतदभावौ च युक्तौ, न त्वर्थक्रियाकारित्वादानादिव्यवहारनिर्वाहकत्व तदभावरूप एवार्थविशेष इत्यर्थः। अर्थक्रियाकारित्वाद्यवच्छेदकीभूतं व्यावहारिकत्वादिकमन्यदेव वक्तव्यम्। न तु तदेव तदिति भावः। किं च व्यावहारिकलक्षणस्य प्रातिभासिकेऽतिव्याप्तिरित्यस्वरसमाह ॥ स्वाप्नेऽपीति ॥ अर्थक्रियाकारित्वादेरित्यादिपदेनादानादिव्यवहारनिर्वाहकत्वग्रहणम्। ननु व्यावहारिकार्थक्रियाकारित्वं व्यावहारिकत्वं विवक्षितम्। अतो न प्रातिभासिके स्वाप्नकुंभादावतिव्याप्तिरिति चेन्न आत्माश्रयादित्याह। व्यावहारिकस्येति ॥ तस्य अर्थक्रियाकारित्वस्य। इदमुपलक्षणम्। स्वाप्नकमनीयाङ्गनालिङ्गनादौ प्रातिभासिके चरमधातूत्सर्गरूपव्यावहारिकार्थक्रियाकारित्वसद्भावादतिव्याप्तिश्चेति द्रष्टव्यम्' ब्रह्मधीबाध्यत्वरूपव्यावहारिकलक्षणस्य प्रातिभासिकरूप्यादावतिव्याप्तिरित्याह। त्वन्मत इति ॥ शुक्तीति ॥ शुक्त्यवच्छिन्नचैतन्यरूपब्रह्मधीर्नेदं रजतमित्येवं रूपा तद्‌बाध्यत्वादित्यर्थः। किं च ब्रह्मण्यध्यस्ततया प्रातिभासिकस्य क्षणिकत्वादेरपि \`ब्रह्मस्थायि' इत्येवं स्थायित्वप्रकारकब्रह्मधीबाध्यत्वेनातिव्याप्तिरित्याह ॥ ब्रह्मणीति ॥ ब्रह्मप्रमेति ॥ शुक्त्यवच्छिन्नचैतन्यरूपब्रह्मधियः स्थायित्वप्रकारकधियः विशिष्टविषयकत्वेन सप्रकारकत्वेन चाप्रामाण्यात् न पूर्वोक्तदोष इति भावः। त्वन्मत इति ॥ प्रमाबाध्यत्वमेव व्यावहारिकत्वमस्तु। ब्रह्मपदं व्यर्थम्। ब्रह्मज्ञानव्यतिरिक्तस्य समस्तज्ञानस्यापि सप्रकारकत्वेन निष्प्रकारकज्ञानत्वरूपप्रमात्वाभावे ब्रह्मज्ञानस्यैव निष्प्रकारकज्ञानत्वरूपप्रमात्वाङ्गीकारेण व्यावर्त्याभावादिति भावः। ब्रह्मज्ञानस्यैव प्रमात्वादित्युक्त्या तदन्यप्रामाया एवाभावेन तद्गर्भप्रातिभासिकलक्षणमसम्भवीत्यर्थः। ननु मास्तु तर्हि ब्रह्मपदं, प्रमाबाध्यत्वमेव व्यावहारिकत्वमिति लक्षणमस्तु इत्याशङ्क्य निराकरोति । नापि

प्रमेति ॥ वेदान्त जन्यनिष्प्रकारकप्रमेत्यर्थः। भ्रान्तीति ॥ इदं रजतमित्यादि ज्ञानबाधकस्य नेदं रजतमित्यादेर्निष्प्रकारकत्वाभावेन प्रमात्वाभावात् भ्रान्तित्वमेवेति तद्‌बाध्यत्वात् रूप्यस्य प्रातिभासिकत्वमित्यर्थः। भ्रान्तिबाध्यत्वरूपप्रातिभासिकत्वस्य पारमार्थिके ब्रह्मण्यापि सत्त्वेनातिव्याप्तिरित्याह। भ्रान्तिबाध्यत्वस्येति ॥ निष्प्रकारकज्ञानस्यैव प्रमात्वात् सप्रकारकज्ञानं भ्रमरूपमेव त्वन्मते। अतो भ्रमरूपबाधविषयत्वं ब्रह्मण्यप्यस्ति ब्रह्मण्यारोपितक्षणिकत्वबाधकं यत् ब्रह्म स्थायीति स प्रकारकं भ्रमरूपं बाधकज्ञानं तद्विषयत्वात् ब्रह्मण इत्यर्थः। शुद्धब्रह्मधीति ॥ निष्प्रकारकब्रह्मधी इत्यर्थः। ब्रह्म स्थायीति धीः स्थायित्वविशिष्टब्रह्मविषयकत्वेन न शुद्धब्रह्मधीः। अतः तद्‌बाध्यस्य क्षणिकत्वादेः प्रातिभासिकत्वम्। तथा नेदं रजतमित्यादेरपि शुक्त्यवच्छिन्नचैतन्यविषयकत्वेन शुद्धब्रह्मधीत्वाभावात् तद्‌बाध्यस्य रूप्यादेः प्रातिभासिकत्वमिति भावः। शुद्धब्रह्मधीबाध्यत्वं व्यावहारिकत्वमित्यत्र शुद्धशब्देन जगद्‌भ्रमकालेऽधिष्ठानत्वेन ज्ञानं यत् विशेष्यमात्रं तत् विवक्षित्वा तद्‌धीबाध्यत्वं कथ्यते? उत जगद्‌भ्रान्तिकालेऽज्ञातो यो द्वितीयाभावादिः तद्विशिष्टं तदुपलक्षितं वा विवक्षित्वा तद्धीबाध्यत्वं कथ्यते। नाद्य इत्याह ॥ शुद्धशब्देनेति । अबाधकत्वादिति ॥ निष्प्रकारकज्ञानस्य सप्रकारकज्ञानबाधकत्वायोगादित्यर्थः। न द्वितीय इत्याह ॥ तत्कालेति ॥ अखण्डार्थत्वहानिरिति । विशेषणस्योपलक्षणस्य वा द्वितीयाभावस्यैव प्रकारत्वेन वेदान्तानां सप्रकारकज्ञानजनकत्वापत्त्याऽखण्डार्थत्वहानिरित्यर्थः। द्वितीयाभावादेरिति ॥ द्वितीयाभावविशिष्टस्य ब्रह्मज्ञानस्याबाधकत्वे द्वितीयाभावादिरूपप्रकारस्य बाध्यजगद्‌बहिर्भूतत्वापत्त्या सत्यत्वापत्तिः। तस्यापि प्रकारस्य बाध्यत्वे निष्प्रकारकस्यैव बाधकत्वमुक्तं स्यात्। तच्चायुक्तमिति भावः। महावाक्येति ॥ तत्वमस्यादिमहावाक्येत्यर्थः। तदन्यधीति ॥ प्रातिभासिरूप्यादिबाधकस्य नेदं रजतमित्यादिधियो महावाक्यजन्यत्वाभावादिति भावः। एतेनेत्युक्तमेव विशदयति। महावाक्येति ॥ ज्ञानस्येति शेषः। महावाक्यजन्यधियो वा चरमधियो वा निष्प्रकारत्वमभिप्रेतम्? उत द्वितीयाभावादिप्रकारकत्वम्? नाद्य इत्याह ॥ महावाक्येति ॥ तस्य निष्प्रकारकत्वोपपादनाय अखण्डार्थवेदान्तजन्येत्युक्तम्। द्वितीये त्वाह ॥ सप्रकारकत्वे चेति ॥ बाधककोटिनिविष्टत्वेन बाध्यवहिर्भूतत्वादिति भावः। अत एवेति ॥ निष्प्रकारकस्य बाधकत्वायोगादेवेत्यर्थः। पारमार्थिकेति ॥ पारमार्थिकब्रह्मविषयकधीबाध्यत्वात् जगतो व्यावहारिकत्वम्। व्यावहारिकशुक्त्यादिविषयकधी बाध्यत्वात् रूप्यादेः प्रातिभासिकत्वमिति भावः। अन्योन्याश्रयादिति ॥ सत्तात्रैविध्यसिद्धौ तदवान्तरभेदघटितलक्षणसिद्धिः। तत् सिद्धौ च तदधीनव्यावहारिकप्रातिभासिकरूपावान्तरभेदसिद्ध्या सत्तात्रैविध्यसिद्धिरित्यान्योन्याश्रयः स्यादित्यर्थः। अन्योन्येति ॥ व्यावहारिकेतरत्वं प्रातिभासिकत्वम्। तदितरत्वं व्यावहारिकत्वमित्यर्थः। भेदकेति ॥ इतरत्वस्य भेदलक्षणाधीनत्वेन तदभावे इतरत्वस्यैवायोगात्। अन्यथा स्वापेक्षयाऽपि स्वस्येतरत्वप्रसङ्ग इति भावः। अन्योन्येति ॥ व्यावहारिकत्वज्ञाने तदितरत्वरूपप्रातिभासिकत्वज्ञानं, तद्‌ज्ञाने तु तदितरत्वरूप व्यावहारिकत्वज्ञानमित्यन्योन्याश्रयादित्यर्थः। एवं च प्रतिज्ञानं सत्याशेषविश्वकारणत्वं प्रथमपरिच्छेदेनोपपाद्योपसंहरन् वक्ष्यमाणमुपक्षिपति ॥ तस्मादिति ॥

  यादवार्यगुरुप्रोक्तो भावो व्यासमुनेरयम्।  
  परिच्छेदस्यादिमस्य श्रीनिवासेन विस्तृतः॥

  इति यदुपत्याचार्यपूज्यपादाराधकेन  
  श्रीनिवासेन विरचिते न्यायामृतप्रकाशे  
   प्रथमपरिच्छेदः समाप्तः।

\</1-2-44\>  
  \*\*\*\*\*\*\*\*\* proof completed \*\*\*\*\*\*\*\*

   द्वितीयपरिच्छेदः  
   न्यायामृतप्रकाशः  
    --\*\*--

\<2-1\>  
  1. अखण्डार्थत्वलक्षणभङ्गः

 समस्तवेदसंवेद्यं वेदव्यासं गुणार्णवम्।  
 विवृणोमि प्रणम्याहं परिच्छेदं द्वितीयकम्॥ 1 ॥

 पूर्वपरिच्छेदान्ते यदुक्तमनन्तगुणे ब्रह्मणि वेदान्ताः प्रमाणमिति तदाऽऽक्षिपति। नन्वेतदिति। एकं पदार्थनिष्ठम् अपरं वाक्यार्थनिष्ठमित्यन्वयः। पदार्थनिष्ठमपि द्विविधमित्याह। यथेति। \`यः सर्वज्ञ' इत्यादिवाक्यानां सार्वज्ञादिप्रतिपादनपराणामपि सार्वज्ञादीनां मायामयत्वेन मिथ्यात्वात् सत्यज्ञानादिरूपे ब्रह्मण्येव तात्पर्यमित्यर्थः। अत एव स्वरूपमात्रप्रतिपादनपरं सत्यादिवाक्यमेवोदाहृतम्। योयमिति। त्वंपदार्थेपि दुःखादिप्रतिपादनपराणामपि वाक्यानां स्वार्थे तात्पर्याभावादिति भावः। द्वयमपीति। पदार्थनिष्ठं वाक्यार्थनिष्ठं चेति द्वयमपीत्यर्थः। निर्भेदार्थनिष्ठत्वमित्यत भेदाभावस्य शब्दबोध्यत्वं विवक्षितम् उत भेदाभावस्य स्वरूपतो ब्रह्मणि सत्वमात्रमभिप्रेतं न तु शब्दबोध्यत्वम्। एवं च वस्तुतो यन्निर्भेदं ब्रह्म तन्निष्ठत्वमिति विवक्षितम्। आद्येपि किं भेदाभावाविशिष्टार्थप्रतिपादकत्वमभिप्रेतम् उत भेदाभावोपलक्षितार्थप्रतिपादकत्वम्। नोभयमपीत्याह। भेदाभावेति। सखण्डार्थत्वेति। यथा निर्घटं भूतलमित्यत्र घटाभावप्रकारकज्ञानजनकत्वम् एवं विशेषणोपलक्षणरूपप्रकारयुक्तार्थबोधकत्वेन सप्रकारकज्ञानजनकत्वापत्त्या सखण्डार्थत्वापत्तेरित्यर्थः। नान्त्यः सगुणवाक्येष्वतिव्याप्तेरित्याह। स्वरूपसत्वेति। वस्तुगत्या निर्भेदं यद् ब्रह्म तन्निष्ठत्वेन तस्मिन्गुणसंसर्गप्रतिपादकत्वेनेत्यर्थः। भेदाभावस्य शब्दबोध्यत्वपक्षे स्वरूपसत्वाभिप्रायपक्षे च दोषमाह। प्रकृष्टेति। प्रकृष्टादिलक्षणवाक्यस्य प्रश्नोत्तरयोर्वैयधिकरण्यान्यथानुपपत्त्या चन्द्रस्वरूपमात्रप्रतिपादकत्वेन अखण्डार्थत्वात् प्रकृष्टादिवाक्यस्य च भेदाभावविशिष्टार्थप्रतिपादकत्वं नास्ति। न हि चन्द्रभेदाभावप्रकारकं ज्ञानं प्रकृष्टादिवाक्याद्भवति तथा यत्स्वरूपसन्निर्भेदं तत्प्रतिपादकत्वं नास्ति वस्तुगत्या चन्द्रस्वरूपस्येतरभिन्नत्वादतोऽव्याप्तिरित्यर्थः। अत एवेति। विशेषाभावविशिष्टत्वरूपस्य तदुपलक्षितस्वरूपस्य वा शब्दबोध्यत्वाभिप्राये स्वरूपसत्त्वाभिप्राये च दोषस्योक्तत्वादित्यर्थः। घटः कलश इत्यादावेकार्थपरतया घटप्रातिपदिकार्थमात्रपरत्वेनाखण्डार्थनिष्ठत्वं च स्यात् तच्च परेषां न संमतं लक्षणवाक्यस्यैव प्रश्नोत्तरवैयधिकरण्यान्यथानुपपत्त्या तथाभावाभ्युपगमात्। अतस्तत्रातिव्याप्तिवारणायापर्यायशब्दानामित्युक्तम्। पयः पावकेति। अनेकप्रातिपदिकार्थपरत्वादस्यालक्ष्यत्वं धर्मिभेदप्रतिपादकस्याखण्डार्थत्वायोगात् न हि धर्मधऱ्मिभावासहमखण्डत्वं धऱ्मिभेदसहमित्यङ्गीकारात्। कीदृशौ पयः पावकाविति प्रश्नेऽस्य लक्षणवाक्यस्य प्रवृत्तत्वेन प्रश्नोत्तरयोर्वैयधिकरण्यान्यथानुपपत्त्या पयः पावकरूपप्रातिपदिकार्थमात्रपर्यवसायित्वमस्तीत्यतिव्याप्तिरित्यर्थः। एकविशेष्येति। शीतोष्णस्पर्शवन्तौ पयः पावकाविति वाक्यस्य तु पयः पावकरूपानेकविशेष्यपरत्वान्नातिव्याप्तिरित्यर्थः। नीलमिति। उत्पले नैल्यसंसर्गबोधकत्वेनास्य सखण्डार्थत्वेनालक्ष्यत्वादुत्पल रूपैकविशेष्यप्रतिपादकत्वेन तत्रातिव्याप्तिः स्यादित्यर्थः। ननु प्रश्नोत्तरयोर्वैयधिकरण्यान्यथानुपपत्त्या लक्षणवाक्यत्वावच्छिन्नस्याखण्डार्थत्वाङ्गीकारादस्यापिलक्षणवाक्यत्वेनाखण्डार्थत्वाल्लक्ष्यत्वमेवेति चेन्न नीलत्वस्य मषीखण्डादावपि सत्त्वेनातिव्याप्ततया लक्षणत्वाभावेनास्यलक्षणवाक्यत्वाभावादिति ध्येयम्। इष्टापत्तेश्चेति। समस्तवेदानामनन्तगुणाकरभगवद्रूपैकविशेष्यप्रतिपादकत्वरूपाखण्डार्थ त्वस्यास्माभिरङ्गीकारादित्यर्थः। तथापीत्यादि। निर्विकल्पकज्ञानजनकत्वमित्यर्थः। अत्रेदमालोचनीयम्। घटः कलश इत्यादौ संसर्गाप्रतिपादके वाक्ये लक्षणवाक्यत्वाभावेन सखण्डार्थेऽतिव्याप्तिवारणायापर्यायशब्दानामित्युक्तम्। नन्वेवं चेदप्राप्तयोः प्राप्तिः संयोग इति संयोगलक्षणवाक्यं तावदखण्डार्थम्। लक्षणवाक्यत्वादेव तत्राव्याप्तिः संयोगरूपसंसर्गस्यैवात्र लक्ष्यत्वेन तद्गोचरप्रमाजनकत्वेन संसर्गागोचरप्रमाजनकत्वाभावादिति चेन्न। संसर्गशब्देन पदार्थसंसर्गस्यैव विवक्षितत्वात् तथाच नाव्याप्तिः। अस्य संयोगलक्षणवाक्यस्य लक्ष्यभूतसंसर्गप्रमाजनकत्वेपि अप्राप्तयोः प्राप्तिरिति पदद्वयार्थनिरूपितपरस्परसंसर्गप्रमाजनकत्वं नास्ति। लक्षणवाक्यत्वेन स्वरूपमात्रे तात्पर्येण संसर्गे तात्पर्याभावेन तत्प्रमाजनकत्वानङ्गीकारात्। अन्यथा प्रश्नोत्तरयोर्वैयधिकरण्यापत्तेः। अतो नाव्याप्तिः अपर्यायशब्दानां पदार्थप्रतियोगिकसंसर्गागोचरज्ञानजनकत्वमखण्डार्थत्वमित्येवोक्तौ गौरश्वो घट इत्यादिपदैः पदार्थस्मृतिर्भवतीति तार्किकैरङ्गीकृतत्वाद्गवादिपदैर्गवादिरूपार्थस्मृतिर्भवति सा च तत्तत्पदानुभवजन्या स्मृतिस्तत्तत्पदार्थमात्रविषयिणी न तु तत्संसर्गविषयिणी एवं चापर्यायाणां तत्तद्गवादिपदानां पदार्थसंसर्गागोचरस्मृति रूपज्ञानजनकत्वेनाखण्डार्थत्वापत्तेः ततश्च गवादिपदसमुदायेऽतिव्याप्तिः। अलक्ष्यत्वं च लक्षणवाक्यत्वाभावात् अतः प्रमापदम्। तत्रापि यथार्थानुभवः प्रमा तत्र याथार्थ्यं न विवक्षितं संसर्गागोचरस्यानुभवस्य निर्विकल्पकरूपत्वेन तस्य याथार्थ्यनियमात्। एवमपि निर्विकल्पकसद्भावपक्षे संसर्गागोचरानुभवजनकेन्द्रियेऽतिव्याप्तिः स्यादतः शब्दानामित्युक्तम्। नन्वत्र बहुवचनं किमर्थमिति चेत् अत्र केचित् धवखदिरपलाशा इति द्वन्द्ववाक्ये भेदे द्वन्द्व इत्युक्तत्वेन भेदप्रतिपादकतयाऽनेकप्रातिपदिकतया वा सखण्डार्थत्वेनालक्ष्ये संसर्गाप्रतिपादके उक्तलक्षणसद्भावेनातिव्याप्तिः स्यादतः शब्दानामिति बहुवचनं तदर्थश्च संभूयैकार्थप्रतिपादकत्वम् एवं च तत्र संभूयैकार्थप्रतिपादकत्वाभावान्नातिव्याप्तिरित्याहुः। तत्समीचीनमिव न भाति इतरेतरयोगे द्वन्द्व इत्यङ्गीकारेण शक्त्या लक्षणया वा धवखदिरादावितरेतरसाहित्यरूपसंसर्गस्यैव प्रतीत्या पदार्थसंसर्गागोचरानुभवजनकत्वरूपलक्षणस्यैवाभावाद्बहुवचनं व्यर्थमेव स्यात्। संप्रदायस्तु बहुवचनाभावे पंकजमानयेति वाक्यैकदेशभूते यौगिके पंकजपदेऽतिव्याप्तिः स्यात् तथाहि पंकजानयपदयोरुभयोर्मिलितयोरेव संसर्गप्रतिपादकत्वं नैकस्य पंकजपदस्य एवञ्च प्रकृतो यः पदार्थः पद्मरूप आनयनरूपश्च तन्निरूपितो यः संसर्गस्तदगोचरानुभवजनकत्वमेकस्मिन्पंकजपदेऽस्तीत्यतिव्याप्तिः। ननु पंकजपदस्य कथमनुभवजनकत्वं तार्किकमते पदानां प्रत्यक्षानुमानानुभूतपदार्थस्मृतिजनकत्वमेव वाक्यस्य तु संसर्गानुभवजनकत्वमेव अत एव यथार्थानुभवरूपप्रमाकरणम् आकांक्षादिमत्पदसमुदायात्मकमाप्तवाक्यमेवेत्यङ्गीकृतमतः कथमेतदिति चेन्न। अभिप्रायानवबोधात् अस्माभिरितरपदानि विहाय पंकजपद एवातिव्याप्तिरभिधीयते तच्च यौगिकत्वेन वाक्यरूपम् एवं च पंकजपदं पंकजनिकर्तृत्वरूपसंसर्गानुभावकमेव एवं च प्रकृतपदार्थप्रतियोगिकसंसर्गागोचरानुभवजनकत्वं पंकजपदेऽतिव्याप्तमतः शब्दानामिति बहुवचनं तथा चापर्यायशब्दानां प्रकृतपदार्थप्रतियोगिकसंसर्गागोचरानुभव जनकत्वमखण्डार्थत्वमिति लक्षणं पर्यवसितम्। नन्वेवमपर्यायपदं व्यर्थं घटः कलश इत्यत्र संसर्गाप्रतिपादकवाक्ये घटादिपदानां प्रकृतपदार्थप्रतियोगिकसंसर्गागोचरानुभवजनकत्वं नास्ति पदानां स्मरकत्वादतस्तत्रापि व्याप्तेरभावादिति चेन्न। घटादि शब्दा अपि यौगिका एव प्रकृतिप्रत्ययविभागेन सर्वेपि शब्दा व्युत्पन्ना एवेति पक्षसद्भावात् अतः पंकजादिपदवत् घटकलशादिपदानामपि प्रकृतिप्रत्ययार्थभूतस्वार्थसंसर्गानुभावकत्वेन प्रकृतपदार्थप्रतियोगिकसंसर्गागोचरानुभवजनकत्वमस्त्येवेत्यतिव्याप्तिवारणायापर्यायपदमिति सर्वमनवद्यम्। वस्तुतोऽखण्डार्थपदानामपि शबले गृहीतसङ्गतिकत्वेन विशिष्टार्थवाचकत्वात्प्रातिपदिकार्थमात्र वाचकत्वमसंभवीत्यतः पर्यवसायित्वमित्युक्तम् अतस्तेषामपि लक्षणया तत्परत्वमस्तीत्यर्थः। गिराम् अपर्यायशब्दानां या संसर्गासंगिसम्यग्धीहेतुतता इयमखण्डार्थता उक्तेत्यन्वयः। तदिति। तासां गिरामपर्यायशब्दानां ब्रह्मप्रातिपदिकार्थतात्पर्यपर्यवसायित्वं वाऽखण्डार्थतोक्तेत्यर्थः। तत्र अखण्डार्थत्वेऽनुमानं मानमिति संबन्धः। संमतवदिति। को घट इति प्रश्नोत्तरभूतम् अयं घट इत्यादि वाक्यं संमतशब्दार्थः। यद् यत् प्रश्नोत्तरं तत् तत्प्रातिपदिकार्थमात्रपरमिति सामान्यव्याप्तिमदिदं दृष्टान्तकथनमिति ध्येयम्। हेतोरप्रयोजकतां परिहरति। न हीति। अन्यथा प्रश्नोत्तरयोर्वैयधिकरण्यप्रसङ्ग इति भावः। ननु सास्नादिमान् गौरित्यादिलक्षणवाक्ये व्यभिचारशंकां परिहरति। सास्नेति। अखण्डार्थत्वेत्विति। अनुमानमुच्यत इति शेषः। अकार्यकारणेत्यादि। निष्ठत्वं प्रतिपादकत्वम्। भिन्नप्रवृत्तिनिमित्तानां शब्दानामेकस्मिन्नर्थे वृत्तिरेकविभक्त्यं तपदवाच्यत्वं वा समानाधिकरणत्वम्। मृद्धट इति समानाधिकरणप्रयोगे कार्यकारणभावरूपसंसर्गप्रतिपाद के सखण्डार्थे व्यभिचारवारणाय अकार्यकारणद्रव्यनिष्ठत्वे सतीत्युक्तम्। तर्हि नीलो घट इति वाक्ये व्यभिचारः। ननु नीलगुणस्य घटकार्यत्वात्कार्यकारणभावोपेतघटरूपद्रव्यप्रतिपादकमेवैतद्वाक्यमिति चेन्न। गुणगुणिनोरभेदपक्षाश्रयेण तार्किकाभिमतकार्यकारणभावानङ्गीकारात्। धर्मधर्मिभावरूपसंबन्धबोधनेन लक्षणवाक्यत्वाभावेन वासखण्डार्थत्वाच्चातो मात्रपदम्। तत्र च नैल्यरूपगुणस्यापि प्रतिपादनान्न व्यभिचारः। देवदत्तस्य दष्ट इति वाक्ये उपादानोपादेयभावरूपकार्यकारणभावरहितद्रव्यमात्रप्रतिपादके देवदत्तसंबन्धप्रति पादकत्वेन सखण्डार्थे व्यभिचारवारणाय समानाधिकरणपदम्। बुभुत्सिते श्वेतकेतुनेति शेषः। संसर्गागोचरप्रमाजनकत्वमिति यथाश्रुतलक्षणमेव दूषयति। आद्य इति। अस्मत्कृतपूर्वविवक्षोपरि नेदं दूषणमिति ध्येयम्। संसर्गलक्षणेति। संयोगलक्षणेत्यर्थः। लक्ष्यस्यैव संसर्गरूपत्वेन तद्गोचप्रमाजनकत्वादिति भावः। पदस्मारितेति। तथा च नाव्याप्तिः अप्राप्तयोः प्राप्तिरिति पदद्वयस्मारितपदार्थसंसर्गप्रतिपादकत्वेन तदगोचरप्रमाजनकत्वाभावादिति भावः। विषमिति। स्वमित्यस्य शत्रुगृहभोजनप्रसक्तिं दृष्ट्वा प्रयुक्ते विषं भुंक्ष्वेत्याप्तवाक्ये वस्तुगत्या संसर्गप्रतिपादकत्वेन लक्षणवाक्यत्वाभावेन वा सखण्डार्थ इत्यर्थः। तामेवोपपादयति। तस्येति। विषं भुंक्ष्वेति वाक्यस्यात्रत्यपदस्मारितपदार्थसंसर्गो यः विषकर्मकभोजनरूपः तत्प्रमापकत्वाभावात्। शास्त्रीयेत्यादि। द्विषदन्नकर्मकं भोजनं न कर्तव्यमित्येतादृशसंसर्गप्रमापकत्वेन नातिव्याप्तिरित्यर्थः। अस्येति। अयमिदानीं मम प्रसक्तं शत्रुगृहभोजनं दृष्ट्वा क्रुद्धो वर्तते आप्तत्वे सति प्रमाणविरुद्धकर्तव्यतावादित्वात् तस्माद्द्विषदन्नं न भोक्तव्यमित्यभिप्रायेणैवं प्रयुक्तवान् तस्मान्मया न कर्तव्यमित्येवं युक्तिमूलत्वेनेत्यर्थः। अशास्त्रेति। शास्त्रानुपस्थितिदशायामियमतिव्याप्तिर्द्रष्टव्या। प्रतिपादयिषितेति। तथा च नातिव्याप्तिः प्रतिपादयितुमिष्टो यः पदार्थसंसर्गः द्विषदन्नं न भोक्तव्यमित्येवं रूपस्तद्गोचरप्रमाजनकत्वसद्भावेन विषं भुंक्ष्वेति वाक्ये नाऽति व्याप्तिरिति भावः। अत्र प्रतिपिपादयिषितत्वं पदार्थानां किं स्वरूपेण विवक्षितम् उत संसर्गप्रतियोगित्वेन नाद्य इत्याशयेनाह। चन्द्रेति। प्रश्नेति। कश्चन्द्रः किं ब्रह्मेति प्रश्नहेतुभूतो यः संशयस्तद्धर्मित्वेनेत्यर्थः। द्वितीयमाशंक्याह। संसर्गेति। संसर्गप्रतियोगित्वेन पदार्थानां प्रतिपादयितुमिष्टत्वे संसर्गस्य तात्पर्यविषयत्व प्राप्त्या तत्प्रमाजननस्यैव प्राप्तेः पुनस्तदप्रमापकत्वोक्तौ विरोध इत्यर्थः। त्वद्रीत्येति। लक्षणवाक्यत्वेन प्रश्नोत्तरयोर्वैयधिकरण्यभिधा त्वन्मते प्रतिपादयिषितपदार्थ संसर्गो यो लक्षणत्वरूपस्तदप्रतिपादक इत्यर्थः। अलक्ष्यत्वोपपादनायाह। अनेकेति। अनेकप्रातिपदिकार्थपरत्वेपि अखण्डार्थत्वं कुतो नास्ति येनालक्ष्यत्वमित्यत आह। नहीति। अखण्डत्वं धर्मधर्मिभावेन तयोर्भेदं यदा न सहते तदा धर्मिभेदं न सहत इति किं वाच्यमित्यर्थः। यौगिकेति। उपगोरपत्यं पुमान् औपगवः क इत्येवं यौगिको य औपगवादिस्तत्प्रश्नस्योत्तरभूत इत्यर्थः। अनेकेति। अनेके अर्थाः वृक्षगजतुरगाद्याः तदात्मकं यद्वनं सेनादिः तत्प्रश्नः किं वनं का सेनेत्यादिरूपः तत्प्रश्नोत्तरे इत्यर्थः। इत्यादावित्यादि पदेन एकदेशस्थगजतुरगरथाद्याः सेनेति वाक्यं ग्राह्यम्। तथा च लक्षणवाक्यत्वेन श्यामत्वादिरूपलक्षणसंसर्गे तात्पर्याभावेनाखण्डार्थत्वेपि औपगवसेनादिरूपधर्मिणामेव संसृष्टार्थरूपत्वेन सखण्डार्थत्वादलक्ष्यमेवेति तत्रातिव्याप्तिः प्रश्नोत्तरयोर्वैयधिकरण्यभिधा औपगवादौ श्यामत्वादि संसर्गे तात्पर्याभावेन संसर्गागोचरप्रमाजनकत्वसद्भावादतिव्याप्तिरित्यर्थः। असंभव इति। संसर्गागोचरप्रमाजनकत्वाभावादिति भावः। अत एवेत्युक्तं विशदयति। असंभवादिति। प्रकृष्टादि वाक्ये संसृष्टार्थत्वस्य वक्ष्यमाणत्वेन प्रातिपदिकार्थमात्रपरत्वाभावादिति भावः। सखण्डार्थेति। सखण्डार्थस्य यल्लक्षणवाक्यमिति षष्ठीतत्पुरुषः। तथाचौपगवादिरूपसखण्डार्थस्य यल्लक्षणवाक्यं श्यामो दीर्घ इत्यादिरूपं तस्य लक्षणवाक्यत्वादेव औपगवादिरूपसखण्डप्रातिपदिकार्थमात्रपरत्वेनातिव्याप्तिरित्यर्थः। अनन्तादिशब्दानामपर्यायत्वाभावात्तेषु तद्धटितोक्तलक्षणाव्याप्तिरित्याशयेनाह। प्रवृत्तिनिमित्तेति। लोके प्रवृत्तिनिमित्तभेदे सति अपर्यायत्वं घटपटादिशब्दानां दृष्टं न तु प्रवृत्तिनिमित्ताभेद इत्यर्थः। नन्वत्राप्यनन्तत्वादिरूपप्रवृत्तिनिमित्तभेदसद्भावादनन्तादि शब्दानाम् अपर्यायत्वमित्यत आह। तद्भेदस्त्विहेति। प्रवृत्तिनिमित्तभेद इत्यर्थः। कुतो नास्तीत्यत आह। अनन्तत्वादीनामिति। तथाच सर्वेषामनन्तत्वसत्यत्वादीनां केवलशुद्धब्रह्मात्मसत्वेन सत्यत्वानन्तत्वादिरूपप्रवृत्तिनिमित्तभेदाभावान्नापर्यायत्वमित्यर्थः। ननु सत्यानन्तादिशब्दानां शबले गृहीतसङ्गतिकत्वेन सत्यत्वानन्तत्वादिविशिष्टवाच्यार्थभेदसद्भावेन प्रवृत्तिनिमित्तभेदसद्भावान्नपर्यायत्वम्। तेषां च लक्षणयाशुद्धब्रह्मपरत्वान्नाखण्डार्थत्वहानिरित्यत आह। अनन्तादीति। शुद्धे तदसिद्धेरिति। अनन्तत्वादिकं हि त्वन्मते शुद्धस्यैव लक्षणं मोक्षजनकज्ञानविषयस्यैव ब्रह्मणः पृष्टत्वात्तस्यैव च सत्यादिवाक्येनोच्यमानत्वात् तथाच अनंतादिशब्दानां लक्षणया चिन्मात्रपरत्वे शुद्धेऽनन्तत्वादीनां लक्षणानामसंभव एव स्यात् गङ्गापदलक्ष्ये तीरे गङ्गात्वाभाववदनन्तादिपदलक्ष्ये शुद्धेऽनन्तत्वादीनामयोगादिति भावः। अखण्डार्थत्वलक्षणभङ्गविवरणम्॥ 1 ॥  
\</2-1\>

\<2-2\>  
  2. सत्यज्ञानादिवाक्यानामखण्डार्थत्वानुमानभङ्गः

 अप्रसिद्धेति। संसर्गागोचरप्रमाजनकत्वरूपसाध्यस्य कुत्राप्यप्रसिद्धत्वादिति भावः। प्रत्यक्षादौ साध्यप्रसिद्धिर्भविष्यतीति चेत्तत्राह। प्रत्यक्षादिनापीति। निर्विकल्पकस्याप्रामाणिकत्वादिति भावः। यदि सत्यत्वादीनां लक्षणत्वं स्यात् तदैव सत्यज्ञानादिवाक्यानां लक्षणवाक्यत्वं तदेवायुक्तं परजातिरूपसत्तायाः अपरजातिरूपज्ञानत्वादेश्च ब्रह्मव्यतिरिक्ते जनत्यपि सत्त्वेनातिव्याप्ततयाऽलक्षणत्वात् ततश्च लक्षण वाक्यत्वहेतोरसिद्धिरित्याशयेनाह। सत्यत्वेति। ननु सत्यत्वादिकं न सत्ताजात्यादिरूपं किं नाम अबाध्यत्वादिरूपमन्यदेव लक्षणत्वेन विवक्षितं तत्तु नातिव्याप्तमिति चेत् तत्किं तात्विकं वा धर्मिज्ञानाबाध्यं वा अतात्विकं वा। नाद्यद्वितीयौ ब्रह्मणि विद्यमानस्याबाध्यत्वादिरूपसत्यत्वस्यातात्विकत्वाद्धर्मिज्ञानबाध्यत्वाच्च। अतोऽसंभव एव स्यात्। नान्त्यः व्यवहारिकत्वापरपर्यायातात्विकबाध्यत्वादिरूपसत्त्वस्याऽनात्मन्यापि सत्वेनातिव्याप्तेरलक्षणत्वादतोऽसिद्धिर्दुर्वारेत्याह। अजातित्वेपीत्यादिना विरुद्धत्वं स्फोरयितुम् असाधारणधर्मरूपेत्युक्तं तथा च साध्याभावेनैव व्याप्तत्वाद्विरुद्धत्वमित्यर्थः। ननु लक्षणं द्विविधं स्वरूपमतिरिक्तं चेति। तत्र स्वरूपलक्षणं लक्ष्यानतिरिक्तमेव तथाच तत्परत्वे लक्ष्यपरत्वमेव प्राप्तमिति नाखण्डार्थत्वविरोध इत्याशङ्क्य निराकरोति। न चेति। लक्ष्यमात्रत्वे लक्ष्येण निर्विशेषात्यन्ताभेदे। तथाच लक्ष्यलक्षणभावार्थं स्वरूपातिरेकेंऽगीक्रियमाणे सखण्डार्थत्वप्राप्त्या विरुद्धत्वमेवेति भावः। ननु स्वरूपलक्षणस्य कथं लक्ष्यातिरिक्तत्वमित्यत आह। अतिरेकेपीति। यावत्पर्यन्तं लक्ष्यमस्ति तावत्पर्यन्तं सत्त्वेन स्वरूपलक्षणत्वसंभवादित्यर्थः। ननु सत्यज्ञानादिवाक्येन ब्रह्मस्वरूपबोधनायोदाहरणत्वेन लक्षणमुपादीयते पश्चाद्द्वारभूतं तल्लक्षणं परित्यज्य ब्रह्मस्वरूपमात्रमेव बोध्यत इति तत्रातात्पर्यान्न द्वारिणोऽखण्डार्थत्वविरोधीत्याशङ्क्य निराकरोति। न चेति। वक्ष्यमाणेति। सामान्यतोपि ब्रह्मस्वरूपाज्ञाने तद्धर्मिकसंशयाद्ययोगेन किं ब्रह्मेति। प्रश्नाद्ययोगादित्यादि वक्ष्यमाणरीत्येत्यर्थः। लक्षणात् द्वारत्वेनोच्यमानात्। अज्ञातस्वरूपस्यैव द्वारेण बोध्यत्वादिति भावः। नहेतुरिति। येन तस्य सखण्डार्थत्वेनैव व्याप्त्या विरुद्धत्वं स्यादिति भावः। लक्षणपरत्वाभावेपि लक्षणप्रत्यायकत्वादखण्डार्थत्वमिति वक्तुं न शक्यते। नीलमुत्पलमित्यत्राऽतिव्याप्तत्वेन नीलत्वस्यालक्षणत्वेनैतद्वाक्यस्य लक्षणपरत्वाभावाल्लक्षणप्रत्यायकत्व सद्भावेनाखण्डार्थत्वाभावाद्व्यभिचारः स्यात्। नचातत्परस्य तत्प्रत्यायकत्वं कथमिति वाच्यम्। तात्पर्यभ्रमादिनोपपत्तेरित्याह। अलक्षणेति। एवं विरुद्धत्वमुक्त्वाऽनैकांत्यं चाह। सखण्डेति। वनादीनां संसृष्टरूपत्वादित्यर्थः। किमिति। कश्चन्द्र इति चन्द्रस्वरूपमात्रे पृष्टे प्रवृत्तस्य प्रकृष्टादिलक्षणवाक्यस्य स्वार्थे तात्पर्याभावेपि किं चन्द्रलक्षणमित्यसाधारणधर्मस्यैव प्रश्ने सति प्रवृत्तस्य प्रकृष्टादिवाक्यस्य लक्षणपरत्वावश्यं भावाद्व्यभिचारः स्यादेवेत्यर्थः। अखण्डेति। अखण्डस्य यल्लक्षणं तद्वाक्यत्वं हेतुत्वेन विवक्षितं तथाच सखण्डवनादिलक्षणवाक्येन व्यभिचार इति भावः। असिद्धेरिति। ब्रह्मस्वरूपमात्रस्य सिद्धत्वान्नस्वरूपमात्रे प्रश्नः। अन्यथा प्रश्नस्यैवासंभवात् अतः कैर्विशेषणैर्विशिष्टं ब्रह्मेत्येवं सखण्डस्यैव ब्रह्मणः प्रश्ने सत्यादिवाक्यस्य प्रवृत्तत्वेन अखण्डलक्षणवाक्यत्वं वक्ष्यमाणरीत्यासिद्धमित्यर्थः। ननु किं चन्द्रलक्षणमित्यसाधारणधर्मप्रश्नोत्तरे प्रकृष्टादिवाक्ये न व्यभिचारः तस्यापि चन्द्रस्वरूपमात्र एव तात्पर्याङ्गीकारेण लक्षणपरवाक्यत्वरूपहेतोरेवाऽभावादित्यत आह। नचेति। प्रश्नोत्तरयोर्वैयधिकरण्यान्यथानुपपत्तिरूपयुक्त्यैव लक्षणपरत्वस्य सिद्धत्वादित्यर्थः। ननु किं चन्द्रलक्षणमित्यसाधारणधर्मप्रश्नोत्तरे प्रकृष्टादिवाक्ये व्यभिचारस्तदा स्यात्। यदि किं चन्द्रलक्षणमित्यसाधारणधर्म प्रश्नस्येदमुत्तरं स्यात्। न चैवम्। उत्तरत्वे प्रश्नविशेष्यविशेष्यकत्वस्यैव तन्त्रत्वात्। अत्र प्रश्नस्य चन्द्रलक्षणाविशेष्यकत्वात् प्रकृष्टप्रकाशश्चन्द्र इति वाक्यस्य च चन्द्रविशेष्यकत्वात्। अतो नाऽत्रव्यभिचार इत्यत आह। न चेति। तन्मूलेति। प्रश्नमूलभूतेत्यर्थः। तथा च चन्द्रविशेष्यकेऽस्मिन्वाक्ये प्रयुक्तेपि किं चन्द्रलक्षणमिति प्रश्नहेतुभूतसंशयस्य निवर्तमानत्वेनोत्तरत्वं युक्तमिति स्यादेव्यभिचार इति भावः। वेदान्तवाक्ये साध्याभावनिश्चायकान्यथानुपपत्तेर्बाधकत्वोपयुक्तं बलवत्त्वमुपपादयितुमुक्तम्। धर्मिज्ञानेत्यादि। \`भिद्यते हृदयग्रन्थिश्छिद्यन्ते सर्वसंशया' इति प्रमाणेन ब्रह्मज्ञानस्य संशयनिरासकत्वेन प्रमितत्वात् सप्रकारकसंशयनिवर्तकं च ज्ञानं सप्रकारकमेव न धर्मिज्ञानमात्रं तस्य पूर्वमेवासिद्धत्वादित्याशयेनोक्तम्। धर्मिज्ञानेति। संशयादिनिवृत्त्यापि किं प्रयोजनमिति न वाच्यमित्याशयेनोक्तम्। मोक्षहेतुमिति। साध्येति। संसर्गप्रकारकज्ञानजनकत्वस्यैव निश्चयादित्यर्थः। संमतवदिति। अग्निहोत्रादिवाक्यतात्पर्यविषयवदित्यर्थः। परेण सार्वज्ञादिधर्मसंसर्गस्य वेदतात्पर्यविषयशुद्धब्रह्मज्ञानबाध्यत्वेन मिथ्यात्वाङ्गीकारादाह। स्वतात्पर्यविषयेत्यादि। ननु विषं भुंक्ष्वेति प्रमाणवाक्ये स्वतात्पर्यविषयभूतं यज्ज्ञानं द्विषदन्नं न भोक्तव्यमिति ज्ञानं तेनाबाध्ये यः संसर्गः विषकर्मकभोजनक्रियारूपसंसर्गस्तत्र तात्पर्याभावेन तत्परत्वाभावाद्व्यभिचारः स्यादत आह। स्वकरणकेत्यादि। तथाच न व्यभिचारः स्वतात्पर्यविषयज्ञानाबाध्यसंसर्गः विषकर्मकभोजनक्रियासंसर्गरूपो वा(च्यार्थ)वाक्यार्थसंसर्गो न विवक्षितः येन तत्परत्वाभावेन व्यभिचारश्चोद्येत किंनाम तस्मिन् स्वतात्पर्यविषयज्ञानाबाध्यसंसर्गे स्वकरणकेत्यादिकं विशेषणं विवक्षितं तथाचाऽस्य वाक्यस्य लिङ्गत्वेन एतद्वाक्यकरणिका या प्रमितिर्दिषदन्नं न भोक्तव्यमित्येवं रूपा तद्विषया ये पदार्थाः शास्त्रीयपदार्थास्तन्निरूप्यो यः संसर्गस्तत्परत्वसद्भावेन व्यभिचार इत्यर्थः। नन्वेवं खं च्छिद्रं कोकिलः पिक इत्यादिपर्यायशब्दप्रतिपादके प्रमाणवाक्ये संसर्गपरत्वस्यैवाऽभावेनोक्तसाध्याभावाद्व्यभिचार इत्यत आह। खंच्छिद्रमिति। तत्रापि च्छइद्रशब्दवाच्ये खशब्दवाच्यत्वं कोकिलशब्दवाच्ये पिकशब्दवाच्यत्वमेव विधीयत इति तत्रापि वाच्यार्थसंसर्गपरत्वस्य सत्वान्नव्यभिचार इत्यर्थः। किंच प्रकृष्टवाक्यस्य मुख्यवृत्त्याऽखण्डार्थत्वम् उत भागत्यागलक्षणया वा लक्षणापि अन्वयानुपपत्त्या तात्पर्यानुपपत्त्या वा। नाद्यः मुख्यवृत्त्या सखण्डार्थस्यैव प्रतिपादकत्वेन अखण्डार्थानुपस्थितेः। द्वितीये न प्रथम इत्याह। चन्द्रादाविति। प्रकाशो गुण इति द्रव्यमिति च मतद्वयसद्भावादाह। गुणेत्यादि। द्वितीये द्वितीयमाशङ्क्य निराकरोति। नापीति। तात्पर्यानुपपत्तिमुपपादयति। कश्चन्द्र इति। तथाच स्वरूपमात्र एव तात्पर्यम्। अन्यथा प्रश्नोत्तरयोर्वैयधिकरण्यं स्यादिति भावः। स्यादियं तात्पर्यानुपपत्त्या लक्षणा यदि चन्द्रस्वरूपमात्रविषयः प्रश्नः स्यान्नचैवं कुत इत्यत आह। अस्तीति। चन्द्रस्वरूपमात्रप्रश्नमङ्गीकुर्वता चन्द्रस्वरूपमात्रविषयः प्रश्नः स्यान्नचैवं कुत इत्यत आह। अस्तीति। चन्द्रस्वरूपमात्रप्रश्नमङ्गीकुर्वता चन्द्रस्वरूपं न ज्ञातमित्येव वक्तव्यं ज्ञातमित्यङ्गीकारे तत्र संदेहायोगेन प्रश्नस्यैवायोगात् ओमिति चेत्तत्राह। अस्तीति। तत्र चन्द्रविषये। धर्मी चन्द्रः। बुभुत्सायाः तत्स्वरूपं बोद्धुमिच्छायाः। चन्द्रशब्दार्थाज्ञानेन स्वरूपमात्रप्रश्नाङ्गीकारे दूषणान्तरमाह। चन्द्रेति। कश्चन्द्र इति चन्द्रशब्दे सु इति प्रथमाविभक्तिः प्रयुज्यते सोरुत्वे विसर्गे च सति चन्द्र इति जातत्वात्। सुब्विभक्तिश्चङ्याष्प्रातिपदिकात् इत्यधिकृत्य स्वौजसौडित्यादिना प्रातिपदिकोपर्येव विहिता प्रातिपदिकत्वं चार्थवत्त्वगर्भम् \`अर्थवदधातुरप्रत्ययः प्रातिपदिक'मिति सूत्रात् अतः कश्चन्द्रेत्यस्य प्रातिपदिकत्वाज्ञाने सुब्विभक्तिप्रयोग एव न स्यात् प्रेक्षावत्प्रयोगस्य ज्ञानपूर्वकत्वात् अतः कश्चन्द्र इति पृष्टवतश्चन्द्रशब्दार्थज्ञानमस्तीत्यङ्गीकार्यमित्यर्थः। चन्द्रस्वरूपाज्ञानेऽनुवादः कुतो न युक्त इत्यत आह। नहीति। स्वरूपद्वयेति। संकीर्णासंकीर्णचन्द्रस्वरूपद्वयेत्यर्थः। तदेवेति। धर्मित्वेन ज्ञातमेवेत्यर्थः। असङ्कीर्णत्वेनेति। इतरव्यावृत्तत्वेनेत्यर्थः। अन्यतरेति। व्यावर्तकधर्मवैशिष्ट्यं वा तत्साध्यव्यावृत्तिवैशिष्ट्यं वाऽसङ्कीर्णत्वमित्यर्थः। विशिष्टेति। तथाच कश्चन्द्र इत्यस्य निरुक्तासङ्कीर्णचन्द्रस्वरूपं किमिति प्रश्नार्थः स्यात् तथाच प्रश्नस्य विशिष्टपरत्वमेवेति साध्यवैकल्यमिति भावः। उक्तप्रमेयं श्लोकद्वयेन संगृह्णाति। एवं चेति। एवं कश्चन्द्र इति प्रश्नस्याखण्डार्थविषयत्वं निराकृत्य प्रश्नस्य तदभावादेव प्रकृष्टप्रकाश इत्यादिप्रतिवचनमपि नाखण्डार्थप्रतिपादनपरमित्याह। एवमित्यादिना। तात्पर्यत इति। यस्मिन्कस्मिंश्चिच्चन्द्रस्वरूप एव तात्पर्यापत्तेरित्यर्थः। बोधनात् बोधापत्तेः। ननूक्तवाक्यस्य प्रकर्षादिविशिष्टे तात्पर्याभावेपि तद्वाक्यात्प्रकर्षादिविशिष्ट एव तात्पर्यं प्रतीयतेऽतः कथमुच्यते यः कश्चिच्चन्द्र इत्येव बोधः स्यादिति तत्राह। अतात्पर्येति। प्रतीतस्य प्रकृष्टत्वादेः। वस्तुत इति। वस्तुतो यः कश्चित्तस्यैव चन्द्रत्वं स्यात्। प्रकृष्टत्वादिविशिष्टस्य चन्द्रत्वसिद्धिश्चानुभवसिद्धा सा न स्यादिति भावः। इष्टापत्तिरिति चेत्तत्राह। तात्पर्येतिoअयं प्रकृष्टत्वादिलक्षणविशिष्टश्चन्द्र इत्यत्रप्रकृष्टत्वादिविशिष्टत्वरूपं लक्षणमुद्देश्यं चन्द्र इति लक्ष्यं विधेयमित्यस्ति। अयं विभागस्तात्पर्यविषयेऽखण्डे न स्यात् अखण्डे विभागाङ्गीकारे च तन्नियततद्भेदस्यापि प्राप्तेरिति भावः। ततोपि किमित्यत आह। तात्पर्यत इति। यत्किञ्चिदिति ज्ञाने सत्यपि चन्द्रत्वेन बुभुत्साप्रश्नयोरनुच्छेदात्प्रकृष्टादिवाक्यस्य तदुत्तरत्वं च न स्यादित्यर्थः। लक्षणेति। गोघटादिसमस्तपदार्थलक्षणेत्यर्थः। तेन तेन सास्नादिमानित्यादिलक्षणवाक्येन इयं गौर्नवाऽयं घटो न वेत्यादिभिन्नभिन्नप्रकारकसंशयनिवृत्तिरनुभूयमाना न स्यात्। कुत इत्यत उक्तम्। प्रकारेति। भिन्नभिन्नप्रकारविषयकत्वाभावेनेत्यर्थः। प्रकारभेदावगाहित्वे लक्षणवाक्यानामखण्डार्थत्वं व्याहन्येतेत्याशयः प्रश्नोत्तरे इति। प्रश्नोत्तरयोर्वैयधिकरण्यान्यथानुपपत्त्या विशिष्टपरत्वं विहाय चन्द्रप्रातिपदिकार्थमात्र परत्वं तावत्सिद्धमस्ति तत्रावाभ्यां चन्द्रप्रातिपदिकार्थ एव क इति विचार्यं भवति। तत्र प्रकृष्टप्रकाशत्वरूपविशेषणविशिष्ट एव तावन्न चन्द्रप्रातिपदिकार्थः। तथात्वे प्रकृष्टप्रकाशश्चन्द्र इत्यनयोः पर्यायत्वापत्त्या सहप्रयोगायोगात् अतः प्रकृष्टत्वादिविश्षणसाधारणविशेष्यभूतव्यक्तिमात्रमेव चन्द्रप्रातिपदिकार्थ इति वक्तव्यं तथा विशेष्यव्यक्तिमात्रस्य चाखण्डत्वेन प्रश्नोत्तरयोरखण्डार्थत्वसिद्धिरिति केन चिदुक्तं युक्ततरमप्येतेनैव निरस्तमित्यर्थः। अस्या एवेति। सत्यमेवं विशेष्यव्यक्तिरेव चन्द्रप्रातिपदिकार्थ इति। तथापि प्रश्नस्य नाखण्डार्थत्वम् एतस्या एव साधारणव्यक्तेर्व्यावर्तकवैशिष्ट्यरूपेण व्यावृत्तिवैशिष्ट्यरूपेण चाऽसाधारण्येनाज्ञानेपि तत्र चन्द्रप्रातिपदिकार्थत्वरूपधर्मस्यैव सत्वेन तादृशधर्मवत्तया पूर्वं ज्ञातत्वेन प्रश्नस्याखण्डार्थत्वाभावात् एवञ्च कश्चन्द्र इति प्रश्नस्य चन्द्रप्रातिपदिकार्थत्वविशिष्टः किंलक्षणविशिष्ट इत्यर्थकत्वेन विशिष्टपर एव प्रश्न इत्यर्थः। ननु तर्ह्युत्तरासङ्गतिः। तत्रहि प्रकृष्टप्रकाश इति लक्षणमुद्दिश्य चन्द्रत्वं विधेयमिति प्रतीयते चन्द्रत्वं च चन्द्रप्रातिपदिकार्थत्वरूपं तथाच प्रकृष्टप्रकाशश्चन्द्रप्रातिपदिकार्थ इति विधानं न संभवति प्रकृष्टत्वादौ विशेषणे चन्द्रप्रातिपदिकार्थत्वान्वयाभावादिति चेत्तत्राह। एवं चेति। यथा गामानयेत्यत्र आनयनान्वयस्य गोत्वेऽसंभवात् तदाश्रयव्यक्तावेवानयनान्वयोङ्गीकृतोस्ति एतावता गोत्वं न त्यज्यते तस्योद्देश्यतावच्छेदकत्वेन विवक्षितत्वात् एवं प्रकृष्ट प्रकाशत्वविशिष्टे चन्द्रप्रातिपदिकार्थत्वबोधनेपि प्रकृष्टत्वादौ तदन्वयाभावेपि प्रकृष्टप्रकाशत्वादिकं न त्यज्यते उद्देश्यं यद्विशिष्टं तस्याऽवच्छेदकत्वेन विवक्षितत्वादित्यर्थः। तद्वदेवेति। प्रश्नवदेवेत्यर्थः। क्वचिदुद्देश्यतावच्छेदकीभूतलक्षणस्य इति यावत्। नन्वत्रोद्देश्यतावच्छेदके पृथिवीत्वे कथं पृथिवीशब्दवाच्या पृथिवीप्रातिपदिकार्थ इति यावत्। नन्वत्रोद्देश्यतावच्छेदके पृथिवीत्ववती व्यक्तिः पृथिवी पृथिवीत्ववती पृथिवीति सहप्रयोगो न स्यात्। पृथिवीत्ववती पृथिवीत्ववतीति प्रयोगायोगादित्यत आह। सहेति। तथाच पृथिवीत्ववती पृथिवी पृथिवीति व्यवहर्तव्येत्यर्थः। अयं न्यायः प्रमाणमित्यादौ सर्वत्रापि द्रष्टव्यः। नन्वथापि व्यावर्तकादिधर्मविशिष्टपरत्वं प्रश्नादेः कथं किन्तु नक्षत्रादिव्यावर्तकधर्ममात्रविषये व्यावृत्तिरूपधर्ममात्रविषये वा प्रश्नोस्त्वित्याशङ्कां नक्षत्रादि व्यतिरेकमात्रस्यापि सिद्धत्वान्नव्यतिरेकमात्र इति भगवत्पादवाक्यं मनसि निधाय परिहरन्नुपसंहरति। तस्मादिति। संशयादिधर्मिणश्चन्द्रस्य प्रागेव ज्ञातत्वादित्यन्वयः। तथाच न चन्द्रस्वरूपमात्रे प्रश्न इत्याशयः। चन्द्रस्वरूपमात्रवत् नक्षत्रादिव्यावर्त्तकधर्मस्यापि घटत्वादौ तदधीनव्यावृत्तेश्च घटादौ ज्ञातत्वान्न तदुभयमात्रे प्रश्नः किन्तु तद्व्यावर्त्तकधर्मविशिष्टं तत्साध्यव्यावृत्तिविशिष्टं वा चन्द्रस्वरूपं किमिति विशिष्टविषय एव प्रश्नः तथाचोत्तरमपि विशिष्टविषयमेवेत्यर्थः। ननु यदा व्यावृत्तिविशिष्ट विषयकः प्रश्नस्तदा प्रकृष्टत्वादिरूपव्यावर्तकधर्मकथनमसङ्गतमिति मन्दाशङ्कायामाह। तत्रेति। साक्षादिति। व्यावर्तकधर्मवैशिष्ट्यकथनं विनेत्यर्थः। व्यावृत्तेर्दुर्बोधत्वात् बोधयितुमशक्यत्वादित्यन्वयः। ननु तर्हि व्यावर्तकधर्मोक्तौ व्यावृत्तिः कथं सुबोधेत्यत आह। धूमे इति। ननु व्यावर्तकधऱ्मकथनपरस्य प्रकृष्टादिवाक्यस्य व्यावृत्तिबोधन एव तात्पर्यान्नव्यावर्तकधर्मे तात्पर्यमित्यत आह। नहीति। यागाक्षेपकस्येति। \`यदाग्नेयोऽष्टाकपाल' इत्यत्र द्रव्यदेवतास्वरूपाभिधानेन याग आक्षिप्यते एवं च यागबुबोधयिषयोच्चरितस्यापि वाक्यस्य द्रव्यदेवतासंबन्धेपि तात्पर्यमस्त्येव तद्वदित्यर्थः। अशक्या व्यावृत्तिः। सुतरामिति। व्यावर्तकवैशिष्ट्यस्य साक्षात्पृष्टत्वादित्यर्थः। इतोपि न स्वरूपमात्र प्रश्न इत्याह। असाधारणेति। किंलक्षणक इति। किं लक्षणकश्चन्द्र इत्यसाधारणधर्मविषयकप्रश्नस्य यादृशम् उत्तरं तादृशोत्तरस्यात्रापि सत्त्वादित्यादि द्रष्टव्यं \`कतरकतमौ जातिपरिप्रश्ने'\`द्वयोरेकस्य डतरच्' इति सूत्रद्वयं मनसि निधायाह। कतम इत्यादि। जातिविषयस्य प्रश्नोत्तर इवेति संबन्धः तथाच कश्चन्द्र इति प्रश्नोऽसाधारणधर्मविषयोभवितुमर्हति तादृशप्रश्नोत्तरसमानोत्तरवत्वात् किं लक्षणकश्चन्द्र इति प्रश्नोत्तरवदित्यनुमानं द्रष्टव्यम्। नन्वसाधारणधर्मसूचकपदवत्त्वमुपाधिरित्यत आह। प्रश्नेपीति। प्रकृष्टो वा प्राकाशरूपो वा प्रकृष्टप्रकाशरूपोवेति धऱ्मविषयविकल्पसूचक किं शब्दप्रयोगादित्यर्थः। तथाच साधनव्यापकत्वान्नायमुपाधिरिति भावः। धर्मवाचीति। यदि कश्चन्द्र इत्ययं धर्मविषयकः प्रश्नः स्यात्तर्हि प्रश्नवाक्ये कश्चन्द्र धर्म इति धर्मवाचिपदं श्रूयेत तन्नास्तीत्यतो नायं धर्मविषयः प्रश्नः किन्तु स्वरूपमात्रविषय एवेत्येतदप्येतेनैव निरस्तम्। किं शब्दस्यैव धर्म बुभुत्सासूचकत्वादित्यर्थः। प्रत्युत प्रश्ने साक्षाद्धर्मपदसत्त्वेऽनिष्टमापद्यत इत्याह। तथात्व इति। चन्द्रधर्मस्य सामान्यतोऽज्ञाने कश्चन्द्र धर्म इति जिज्ञासाद्ययोगात्। कश्चन्द्रधर्म इति प्रश्नस्य चन्द्रधर्मे व्यावृत्तिवैशिष्ट्यं वा व्यावर्तकवैशिष्ट्यं वा विषयः उत्तरवाक्ये च चन्द्र धर्मस्यैव व्यावृत्तिर्व्यावर्तकं वा वाच्यं पृष्टप्रतिवचनस्येव वक्त्राऽपेक्षितत्वात् न तु चन्द्रव्यावर्तकं प्रकृष्टप्रकाशादिकम् अनपेक्षितत्वादित्यर्थः। असाधारणधर्मरूपलक्षणप्रश्नोह्ययमित्यत हेत्वंतरमाह। चन्द्रेति। अतः कश्चन्द्र इत्ययमसाधारणधर्म एवेति भावः। प्रश्ने असाधारणधर्मवाचिपदं नेत्यत्र परिहारान्तरमाह। चन्द्रेति। अतश्चन्द्र स्वरूपमात्रे प्रश्नायोगेन धर्मवाचिपदाभावेपि तद्वद्विषयकत्वं प्रश्नस्य कल्पनीयमिति भावः। ननु कथमसाधारणधर्मरूपलक्षणप्रश्नोयं तत्सूचकपदाभावादित्यत आह। लक्षणयावेति। ननु प्रश्नप्रतिवचनवैयधिकरण्यान्यथानुपपत्त्या चन्द्रस्वरूपज्ञापनमेवैतदित्यत आह। चन्द्रेति। तथाच न स्वरूपमात्रे प्रश्न इति भावः। ननु प्रकृष्टत्वादिविशिष्टे चन्द्रव्यवहारः कर्तव्य इत्येतदयुक्तं चन्द्रव्यवहारोनाम चन्द्ररूपार्थविशिष्टो व्यवहारः तत्र पृच्छामः चन्द्ररूपोऽर्थो ज्ञातो न वेति। आद्ये वाक्यवैयर्थ्यं द्वितीये तु चन्द्ररूपार्थस्यैवाज्ञाने विशेषणज्ञानाभावात्तद्विशिष्टव्यवहारस्य कर्तव्यताबोधनमपि कर्तुं न शक्यतेऽतः कथमेतदित्यत आह। चन्द्रव्यवहार शब्देन चेति। तथाच प्रकृष्टादिविशिष्टस्वरूपे चन्द्रशब्दो व्यवहर्तव्य इत्यर्थः। नन्वेतावता चन्द्रशब्दव्यवहारस्य कर्तव्यतालक्षणवाक्येन ज्ञाप्यत इत्युक्त्या व्युत्पत्त्यचर्थं लक्षणवाक्यमित्युक्तं स्यात् ओमिति चेत् वृद्धव्यवहारादेव व्युत्पत्त्युपपत्तौ लक्षणवाक्यस्य वैयर्थ्यादित्याशंक्य निषेधति। नचैवमिति। अस्यापि लक्षणवाक्यस्यापि। आप्तवाक्यत्वेन बोधकत्वस्योक्तत्वादित्यर्थः। उपायान्तरत्वादिति।  
 \`शक्तिग्रहं व्याकरणोपमानकोशाप्तवाक्याद्व्यवहारतश्च।  
 वाक्यस्य शेषाद्विवृतेर्वदन्ति सांनिध्यतः सिद्धपदस्य वृद्धा'  
 इति वचनादिति भावः। मानान्तरेति। ज्योतिर्मण्डलदर्शनेन तत्रत्यचन्द्रतद्गतप्रकाशयोर्योग्यतया प्रश्नसमये प्रत्यक्षेण तदुभयवैशिष्टस्य सिद्धत्वेनापूर्वताया अभावान्न तद्वैशिष्ट्यं लक्षणवाक्येन बोध्यते किं नाम चन्द्रसिद्धौ चन्द्रस्वरूपज्ञाने द्वारतया द्वारत्वेनोपायमात्रे तस्मिंस्तात्पर्यं नास्तीत्येतदप्यनेनैव निरस्तम्। सामान्यतः सिद्धत्वेपि विशेषतो व्यावर्तकस्य वा व्यावृत्तेर्वा व्यवहारकर्तव्यतायां वा वैशिष्ट्यस्य प्रत्यक्षेणासिद्धत्वेन शब्देनैव बोध्यतया लक्षणवाक्यस्य तत्र तात्पर्यसद्भावस्योपपादितत्वादित्यर्थः। दूषणान्तरं चाह। मानान्तरेणेति। चन्द्रप्रातिपदिकार्थत्वरूपप्रकाशवैशिष्ट्ययोः सामानाधिकरण्यग्रहे प्रत्यक्षस्यासामर्थ्यादित्यर्थः। सुतरामिति। तथाचोपायात्पूर्वमेवोपेयचन्द्रस्वरूपस्य सिद्धत्वान्नोपायोपेयभाव इति भावः। आद्यानुमानं सत्यादि वाक्यस्याखण्डार्थत्वसाधकं लक्षणवाक्यत्वानुमानमित्यर्थः। द्वितीयमति तत्प्रश्नोत्तरत्वादिति द्वितीयानुमानमपीत्यर्थः। असिद्धिं चाह। प्रकृष्टादीति। प्रकृष्टादिवाक्ये उक्ता या रीतिस्तयेत्यर्थः। बुभुत्सेति। धर्मिज्ञानसाध्येति शेषः। ननु किंब्रह्मेति स्वरूपमात्रस्य पृष्टत्वात्तन्मात्रप्रश्नोत्तरत्वं नासिद्धमिति चेत्तत्राह। इहचेति। सत्यादिवाक्य इत्यर्थः। क्लृप्तस्येति। लोके यथा कश्चंद्र इति क्रियमाणः प्रश्नः कल्प्यत इति चेत्तत्राह। कल्प्यस्य चेति। स्वरूपमात्रविषयप्रश्नं परिकल्प्य तदुत्तरभूतसत्यादिवाक्यस्यापि प्रश्नोत्तरवैयधिकरण्यान्यथानुपपत्त्या स्वरूपमात्रे तात्पर्यं प्रकल्प्य सत्यत्वादावतात्पर्यं कुतः कल्पनीयं सत्यादि धर्मप्रतिपादकक्लृपतोत्तरानुसारेण मोक्षसाधनज्ञानविषयं ब्रह्म किं विशेषणविशिष्टमिति धर्मविषय एव प्रश्नः कल्प्यतामित्यर्थः। किंच तत्पदार्थशोधकसत्यादिवाक्यवत् त्वंपदार्थशोधकस्य \`योयं विज्ञानमय' इत्यादिवाक्यस्यापि अखण्डार्थत्वसाधनं त्वदभिप्रेतं तत्र तन्मात्रप्रश्नोत्तरत्वहेतोरसिद्धिः सत्यादिवाक्ये क्लृप्तप्रश्नाभावेन स्वरूपमात्रविषयकप्रश्नकल्पनेन कथं चिद्भागेऽसिद्ध्यभावेपि \`योयं विज्ञानमय' इत्यादिवाक्यमूलभूतः प्रश्नो धर्मविषय एव क्लृप्तोस्तीति न त्वंपदार्थस्वरूपमात्रप्रश्नोत्तरत्वं \`विज्ञानमय' इत्यादिवाक्यस्यातो भागासिद्धिरित्याह। कतम आत्मेत्यत्रेत्यादिना। बहूनामिति। बहूनां जातिपरिप्रश्ने डतच्‌प्रत्ययो वा विकल्पेन भवतीत्यर्थः। तत्प्रश्नोत्तरत्वं खण्डार्थत्वेनैव व्याप्तमिति विरुद्धं चेत्याह। किञ्चेति। ननु निर्धारितैकप्रकारकत्वाभावेपि तत्प्रश्नोत्तरत्वसंभवान्नविरुद्धमित्यत आह। यदिचेति। अन्यथा प्रश्नादधिकविषयकत्वाभावेपि तत्प्रश्नोत्तरत्वे अनैकांत्यं चाह। किं करोतीति। कर्मप्रश्नोत्तरे आनेय प्रश्नोत्तरे इत्येवमादिषु प्रश्नोत्तरेष्वित्यर्थः। ननु तत्रापि कर्मानयनस्वरूपमात्रविषयत्वसद्भावेनाखण्डार्थत्वसद्भावान्नयभिभिचार इत्यत आह। न हीति। एतेनेति। असिद्ध्यादिदोषेणेत्यर्थः। सत्यादिवाक्यपक्षकानुमानं विहाय तदर्थपक्षकानुमानं करोति। सत्यादिवाक्यार्थ इति। ब्रह्मप्रातिपदिकार्थमात्रस्य साध्यस्य दृष्टान्तालाभादाह। व्यतिरेकीति। घटादिर्व्यतिरेकदृष्टान्त इत्यर्थः। एकेति। स्वरूपाख्यैकप्रातिपदिकार्थमात्रप्रश्नोत्तरत्वेनाखण्डार्थत्वं न सिद्ध्यति। स्वरूपातिरिक्तानामपि प्रापितपदिकार्थानां बहूनां सत्त्वेन प्रातिपदिकार्थस्यैव विशिष्टत्वादित्यर्थः। तदेव दर्शयति। स्वार्थ इति। स्वार्थो विशेषणं गोत्वादि। द्रव्यं गवादि। लिङ्गं पुंस्त्वादि। सङ्ख्या एकत्वादिरूपा। कर्मादयः कर्मादिषट्‌कारकाणि। नाम्नो गवादिनाम्नो गवादिप्रातिपदिकस्येति यावत्। आद्यमिति। तन्मते सङ्ख्याकारकयोः स्वादिप्रत्ययार्थत्वेन प्रातिपदिकार्थत्वानङ्गीकारादिति भावः। मते प्रातिपदिकार्थस्यैवविशिष्टत्वादित्यन्वयः। अन्वितेति। इतरान्वितस्वार्थ एव पदानां शक्त्यङ्गीकारेण प्रातिपदिकार्थस्य योग्येतरान्वितत्वेन विशिष्टत्वादित्यर्थः। अभिहितेति। अन्विताभिधानमनङ्गीकृत्य पदैरभिहिताः पदार्था एवान्वयं बोधयन्तीति पक्षेपि तार्किकमते जातिविशिष्टायां व्यक्तावेव शक्तिरित्यङ्गीकारेण जातिविशिष्टार्थानामेव पदैरभिहितत्वात्प्रातिपदिकार्थस्य विशिष्टत्वमित्यर्थः। लक्ष्येति। गामानयेत्युक्ते केवल गोत्वस्यानयनासंभवेन तदाश्रयभूता व्यक्तिर्लक्ष्यत इत्यर्थः। तव च मत इति। तथा च जातिमात्रस्यैव प्रातिपदिकार्थत्वेन प्रातिपदिकार्थस्य यद्यपि विशिष्टत्वं नास्तीत्यर्थः। तथापि प्रकारान्तरेण प्रकृतब्रह्मप्रातिपदिकार्थस्य विशिष्टत्वमेवेत्याह। ब्रह्मेति। ननु प्रातिपदिकार्थस्य विशिष्टत्वेपि उत्तरमितरांशं विहाय प्रातिपदिकार्थस्थविशेष्यांशमात्रपरमिति चेत्तत्राह। न चेति। प्रातिपदिकार्थ विशिष्ट इत्यर्थः। अन्यथा प्रश्नोत्तरयोर्वैयधिकरण्यं स्यादिति भावः। नन्वखण्डार्थत्वानङ्गीकारे बाधकसद्भावान्नाप्रयोजकत्वमित्यत आह। विपक्ष इति। ब्रह्मेति। अधिकप्रकाराद्युक्तौ च प्रश्नोत्तरयोर्वैयधिकरण्यं स्यादिति भावः। अभेदेति। सखण्डार्थत्वे भिन्नप्रकाराङ्गीकारप्राप्त्याऽभेदविधायकवाक्यविरोधापत्तेरखण्डार्थत्वमङ्गीकार्यमित्यर्थः। भेदनिषेधकेति। उदरं ब्रह्मभिन्नं कुरुते भिन्नप्रकारयुक्ततया जानातीति यावत्। अथ तस्य भयं भवतीति निंदया भेदनिषेधावगमात् सखण्डार्थत्वे तद्विरोधादित्यर्थः। गुणवत्त्वरूपसखण्डार्थत्वाङ्गीकारे केवलो निर्गुणश्चेत्यादि वाक्यं बाधकं सद्वितीयत्वरूपसखण्डार्थत्वाङ्गीकारे ब्रह्मव्यतिरिक्तद्वितीयमात्रनिषेधकं वाक्यमेव बाधकमित्यर्थः। सर्वतोऽनवच्छिन्नेति। सर्वस्मादव्यावृत्तेत्यर्थः। वस्त्वानंत्यपरस्य अनन्तशब्दस्य सर्वाभेदार्थत्वात्। ब्रह्मशब्दस्यापि देशतः कालतो वृद्ध्यर्थकत्वेन वस्तुतो वृद्धेः पूर्णत्वस्य वस्त्वभेदरूपत्वात्सखण्डार्थत्वाङ्गीकारे गुणादिभेद प्राप्त्या सर्वतोऽव्यावृत्तवस्तुपरानन्तब्रह्मशब्दविरोधः स्यादतोऽखण्डार्थत्वमिति वा विपक्षे बाधकमित्यर्थः। निरस्तत्वादिति। सिद्धत्वात्स्वरूपस्य न तन्मात्रे बुभुत्सेत्यर्थः। किं चास्तु वा तुष्यत्विति न्यायेन स्वरूपमात्रे बुभुत्सा तथापि विशेषणांशेपि बुभुत्सायाः स्वारसिक्या असंभवेपि सत्यज्ञानादिविशेषणानां सत्यादिवाक्ये विद्यमानत्वेन तत्सार्थक्याय कीदृशं ब्रह्मेत्याकांक्षोत्थापनीया। यथा हि \`वायव्यं श्वेतमालभेत वायुर्वै क्षेपिष्ठा देवते'ति स्तुतिसहितविधिवाक्येषु वायुदेवताकपश्वालंभनं कार्यमिति विधानेनाकांक्षानिवृत्तौ सत्यामपि क्षेपिष्ठत्वादीनामुत्तरवाक्ये वायुदेवताविशेषणानां सत्त्वेन तदर्थं कीदृशी वायुदेवता यद्देवताको यागः कार्य इत्याकांक्षामुत्तरवाक्ये वायुदेवताविशेषणानां सत्त्वेन तदर्थं कीदृशी वायुदेवता यद्देवताको यागः कार्य इत्याकांक्षामुत्थाप्यार्थवादिवाक्योक्तविशेषणेन प्राशस्त्यं प्रतिपाद्यते। यथाहि रक्तः पटो भवतीत्यत्र पटो भवतीत्येतावतैव पूर्णत्वेपि संभवादित्याह। सत्यादीति। सत्यादिवाक्ये विद्यमानेषु विशेषणेषु आकांक्षाया उत्थापनीयत्वादित्यन्वयः। तत्र दृष्टान्तो रक्तपटन्यायेन सस्तुतिकविधिवाक्य इवेति। आकांक्षणीयेति। आकांक्षाया अभावोह्याकांक्षणीयपदाभावनिमित्तक एव तत्सद्भावात्पुनप्याकांक्षोत्थापनीयैवेति नाकांक्षाभाव इत्यर्थः। अङ्गीकृत्येदमुक्तं वस्तुतस्तु मुमुक्षोः प्रकार एव बुभुत्सोचिता न स्वरूपमात्रे कुतः पूर्वोत्तरवाक्येषु सप्रकारकज्ञानस्यैव मोक्षहेतुत्वप्रतिपादनात् प्रकारबुभुत्साया अभावे उत्तरत्रतदुक्त्ययोगादित्याह। सप्रकारकेति। ब्रह्मज्ञानं परप्राप्तिहेतुरित्युक्तसप्रकारकस्यैव ब्रह्मज्ञानस्य मोक्षहेतुत्वं प्रतीयत इत्यर्थः। ब्रह्मविदाप्नोतीत्युक्ते सप्रकारकब्रह्मज्ञानस्यैव मोक्षहेतुत्वं कथं प्रतीयते मयोच्यते निष्प्रकारकस्यैव ब्रह्मज्ञानस्य मोक्षहेतुत्वं प्रतीयत इति तत्रोक्तम्। निष्प्रकारकेति। वेदान्तजन्यज्ञानस्य निष्प्रकारकताया अद्याप्यसिद्धत्वादित्यर्थः। एवमिति। सहस्रशीर्षत्वादिना पूर्वोक्तप्रकारेणेत्यर्थः। योवेदेति। गुहानिहितत्वप्रकारकज्ञानवतः \`सोऽश्नुते सर्वानि'ति मोक्षोक्तेरित्यर्थः। धर्मिज्ञानेति। अनेन स्वरूपमात्रे बुभुत्सा नास्ती(तिसूचितंभ)त्युक्तं भवति। ब्रह्मस्वरूपबुभुत्सायामेव प्रवृत्तत्वादखण्डस्वरूपमात्रपरमित्यङ्गीकारेऽति प्रसङ्गमाह। निर्गुणेति। सगुणवाक्यस्य ब्रह्मबुभुत्सायां प्रवृत्तत्वे दृष्टान्तो निर्गुणवाक्यवदिति। कर्मकाण्डस्य कर्मलक्षणकथनपरस्य। वैद्यादिशास्त्रस्य औषधादिलक्षणकथनपरस्य। आपातादिति। अन्यथा प्रश्नोत्तरयोर्वैयधिकरण्यं स्यादिति भावः। ननु कर्मकाण्डादेः सर्वस्यापि समस्तवेदान्तवन्नाखण्डकर्मादिस्वरूपमात्रपरत्वं सर्वस्यापि कर्मादिलक्षणाऽप्रतिपादकत्वात् यथेष्टवाक्यानां कर्मादिलक्षणाप्रतिपादनपराणामपि सत्त्वेन तेषामखण्डकर्मादिस्वरूपपरत्वाभावादिति चेत्तत्राह। अस्ति चेति। धर्म इवेति। चोदनालक्षणे कर्मणीत्यर्थः। अलक्षणरूपमिति। स यथा शकुनिरित्यादिकमित्यर्थः। तथाच समस्तवेदान्तनामखण्डार्थत्वहानिरिति भावः। न मध्यमा इति। आद्यन्त पक्षव्यतिरिक्ता इत्यर्थः। एकधैवेत्यादीनामभेदविधायकानां भेदनिषेधकानां गुणनिषेधकानां द्वितीयमात्रप्रतिषेधकानां च वाक्यानाम् अभेदभेदाभावनिर्गुणत्वद्वितीयमात्राभावविशिष्टपरत्वं वा विवक्षितं लक्षणयाऽखण्डचिन्मात्रपरत्वं वा नाद्य इत्याह। तेषां चेति। प्रामाण्येति। अतत्वावेदकत्वेनाप्रामाण्यं स्यादिति भावः। भेदाभावादिविशिष्टार्थपरत्वे दूषणान्तरमाह। तेषामिति। यथाऽभेदविधायकादिविशिष्टपरवाक्यविरोधेन सत्यादिवाक्यानां यथा लक्षणयाखण्डार्थपरत्वमुच्यते। एवं सत्यत्वादिविशिष्टब्रह्मप्रतिपादनपराणां सत्यादिवाक्यानामेव स्वार्थे तात्पर्यमङ्गीकृत्यैतद्विरुद्धत्वादेकधैवेत्यादीनामेव लक्षणयाऽखण्डार्थत्वमस्तु नैक्यभेदाभावादिविशिष्टपरत्वमिति वैपरीत्यापाताच्चेत्यर्थः। ननु सत्यादिवाक्यस्य मुमुक्षुज्ञेयशुद्धपरत्वाल्लक्षणयाखण्डार्थपरत्वं मुमुक्ष्वज्ञेयाशुद्धब्रह्मपरत्वेन एकधेत्यादीनामैक्यभेदाभावादिविशिष्टप्रतिपादनपराणां नाखण्डार्थत्वमिति न वैपरीत्यमिति चेत्तत्राह। उभयोरिति। उपनिषद्गतत्वेनेति शेषः। ननूभयोर्मुमुक्षुज्ञेयब्रह्मपरत्वाविशेषेपि अभेदभेदाभावनिर्गुणत्वद्वितीयाभावादिविशिष्टत्वेनैव ब्रह्म मुमुक्षुणा ज्ञातत्र्यम् अभावरूपधर्माणामखण्डार्थत्वाविरोधित्वात् \`अभावरूपधर्मा नाद्वैतं घ्नन्ती'ति मण्डनमिश्रवचनात् न तु भावरूपधर्मवत्त्वेन तस्याखण्डार्थत्वविरोधित्वात् अतोभावरूपधर्मप्रतिपादनपराणां सत्यादि वाक्यानामेव स्वार्थे तत्पर्याभावमङ्गीकृत्य लक्षणया चिन्मात्रपरत्वमेव वाच्यमिति न वैपरीत्यमित्याशङ्क्याह। न चेति। ब्रह्मणोऽखण्डत्वस्य विवादापन्नत्वदशायामित्यर्थः। अभेदादिप्रतिपादनपराणाम् एकधैवेत्यादीनां लक्षणया चिन्मात्रपरत्वमिति द्वितीयपक्षमाशङ्क्य निराकरोति। तेषामिति। तद्विरोधेनेति। विशेष्यमात्रपरैकधैवेत्यादिवाक्यविरोधेनेत्यर्थः। कुतो न मुख्यार्थत्याग इत्यत आह। विशेष्येति। न हि देवदत्तो दण्डी देवदत्त इत्यनयोर्वाक्ययोर्विरोधोस्तीति भावः। नन्वेकधैवेत्यादेर्विशेष्यमात्रपरत्वेपि अभेदभेदाभावादेर्द्वारत्वेन श्रुत्या उपादानेनात्यागात्सत्यादि वाक्यस्यविशिष्टपरत्वे तद्विरोधः स्यादिति शङ्कते। नन्विति। द्वारभूतस्यैवाक्यादेः किं मिथ्यात्वमभिप्रेतम् उत सत्यत्वमिति विकल्प्योभयत्र दोषमाह। द्वारीभूतस्येति। ननु द्वारीभूतस्यैक्यादेः सत्यत्वेपि ब्रह्माभिन्नत्वान्नापसिद्धान्त इत्यत आह। द्वारत्वेति। अभेदे द्वारद्वारिभावानुपपत्तिरिति भावः। एवं तर्ह्यनेनैव न्यायेन सत्यादि वाक्यस्य लक्षणया चिन्मात्रपरत्वेपि द्वारत्वेन सत्यत्वादेरुपादानेनात्यागादेतद्विरोधेन स्वार्थे तात्पर्याभावोस्त्वित्याह। अत्रापीति। सत्यादिवाक्येपीत्यर्थः। सर्वतोऽव्यावृत्तवस्तुपरानन्तब्रह्मशभ्दविरोधान्नसखण्डार्थत्वमित्यंत्यपक्षं दूषयति। नान्त्य इति। अविरोधित्वादिति। ब्रह्मणः सत्यत्वादिवैशिष्ट्यमङ्गीकृत्य सखण्डार्थत्वाङ्गीकारे तद्विरोधो नास्ति तयोरपि लक्षणया चिन्मात्रपरत्वेन सर्वतोऽव्यावृत्तवस्तुप्रतिपादनतात्पर्याभावादिति भावः। किं चानन्तब्रह्मशब्दयोर्नाखण्डत्वसाधनकत्वमित्याह। अथेति। ताभ्याम् अनन्तब्रह्मशब्दाभ्याम्। तथाच विपक्षे बाधकाभावादप्रयोजकत्वं दुर्वारमिति। द्विविधं पदार्थनिष्ठं वाक्यार्थनिष्ठं च। तद्दृष्टान्तीभूतम् उभयोरपि वाक्ययोरखण्डार्थत्वे दृष्टान्तीभूतमित्यर्थः। कुत इत्यत आह। आकांक्षेति। आकांक्षायोग्यतासंनिधिमतां पदानां समूहो वाक्यम् आकांक्षादित्रयं चान्वयापरपर्यायसंसर्गगर्भं सत्यादिवाक्यस्य च संसृष्टार्थत्वाभावे तद्गर्भाकांक्षाद्यभावेन वाक्यत्वमेव न स्यादित्यर्थः। तत्राकांक्षायाः कथमन्वयगर्भत्वमित्यत आह। आकांक्षाहीति। अभिधानम् अन्वयबोधनम्। नन्वेवं गौरश्वः पुरुषो हस्ती गौःकर्मत्वमानयनं कृतिरित्यादावप्यन्वयबोधनस्यापर्यवसानादाकांक्षा स्यादित्यतोऽपर्यवसानशब्दार्थमाह। यस्य चेति। स्वार्थेन्वयः। नन्वेवं चेत् \`अहो विमलं जलं नद्याः कच्छे महिषश्चरती'त्यत्र यदा नदीपदं कच्छान्वयपरतया प्रयुज्यते तदा तत्राव्याप्तिः नदीपदस्य कच्छपदेन विनापि जलपदेन स्वार्थान्वयानुभावकत्वेन निरुक्तापर्यवसानं नास्तीत्यव्याप्तिः स्यादिति चेन्न। स्वार्थशब्देनोक्तान्वये तात्पर्यविषयीभूतेति विशेषणदानात् नदीपदस्य जलपदेन स्वार्थान्वयानुभावकत्वेपि तस्य तात्पर्यविषयीभूतत्वाभावात्। कच्छपदेनान्वयस्यैव तात्पर्यविषयीभूतत्वात्। तथाच नदीपदस्य कच्छपदेन विना तात्पर्यविषयीभूतान्वयानुभावकत्वाभावरूपापर्यवसानसद्भावान्नाव्याप्तिरित्यर्थः। संनिधिरपि अन्वयगर्भेत्याह। संनिधिस्त्विति। प्रहरे प्रहरे उच्चार्यमाणवाक्याज्जायमानान्वयप्रति योग्युपस्थितेरपि संनिधित्ववारणायोक्तम्। अव्यवधानेनेति। योग्यतापि संसर्गगर्भेत्याह। योग्यता चेति। अयमत्र संप्रदायः। इतरपदार्थसंसर्गेऽपरपदार्थनिष्ठात्यन्ताभावा प्रतियोगित्वं योग्यता। अस्ति चेयं पयसा सिंचेदिति वाक्ये इतरपदार्थसंसर्गः सेकक्रियाकरणरूपः तस्मिन् जलरूपापरपदार्थनिष्ठात्यंताभावाप्रतियोगित्वमस्ति जले सेकक्रियाकरणत्वं नास्तीत्यप्रतीतेः। अग्निना सिंचेदित्यत्र नास्ति अग्नौ सेकक्रियाकरणत्वं। नास्तीति प्रतीत्या सेकक्रियाकरणत्वं नास्तीत्यप्रतीतेः। अग्निना सिंचेदित्यत्र नास्ति अग्नौ सेकक्रियाकरणत्वं। नास्तीति प्रतीत्या सेकक्रियाकरणत्वरूपेतरपदार्थसंसर्गस्य अग्निरूपापरपदार्थनिष्ठात्यन्ता भावप्रतियोगित्वम्। अत्र धूमवन्ह्योः सामान्यव्याप्तिवत् सर्वसेकव्यक्तौ सामान्यतः पयसा समं योग्यता विवक्षिता एवं चाव्याप्तिः एतत्सेकक्रियाव्यक्तिविशेषसंसर्गे इतरपदार्थरूपकाशीस्थपयोनिष्ठात्यन्ताभावप्रतियोगित्वस्यैव सत्वात्। काशीस्थजले एतत्सेकक्रियाकरणत्वं नास्तीति प्रतीतेरत उक्तं प्रतियोगिताव्चछेदकधर्मशून्यत्वमिति। यथाऽयोग्ये वाक्ये सेकक्रियासंसर्गेऽग्निरूपापरपदार्थनिष्ठो योऽत्यन्ताभावः सेकक्रियासंसर्गात्यन्ताभावस्तत्प्रतियोगितावच्छेदको यो धर्मः संसर्गत्वरूपः अग्नौ सेकक्रियासंसर्गो नास्तीति सामान्यतः संसर्गात्यन्ताभावप्रतीतेः तादृशधर्मशून्यत्वं नास्ति योग्ये वाक्ये तु सेकक्रियासंसर्गे जलरूपापरपदार्थनिष्ठो योत्यन्ताभावः सामान्यतः सेकक्रियासंसर्गात्यन्ताभावो न भवति किंतूदासीनात्यन्ताभावस्तत्प्रतियोगितावच्छेदकधर्मशून्यत्वमस्ति संसर्गत्वस्य प्रतियोगितानवच्छेदकत्वात्। तत्प्रतियोगितावच्छेदकं तदा स्यात् यदि जले सेकक्रियासंसर्गो नास्तीति सामान्यात्यन्ताभावप्रतीतिः स्यात् न चैवमस्त्यतो नाव्याप्तिः। नन्वथाप्यव्याप्तिरेव सेकक्रियाव्यक्तिविशेषसंसर्गे काशीस्थजलनिष्ठात्यन्ताभावप्रतियोगितावच्छेदको यो धर्मः, तत्सेकक्रियासंसर्गत्वरूपस्तद्वत्वमेवास्ति न तु तच्छूत्यत्वं काशीस्थजले एतत्सेकक्रियासंसर्गो नास्तीति प्रतीतेरिति चेत् उच्यते। अत्र संसर्गपदं संसर्गत्वपरम् अवच्छेदकधर्मपदेन च अवच्छेदकस्य धर्मः अवच्छेदकत्वं विवक्षितम् एवं च इतरपदार्थसंसर्गत्वे अपरपदार्थनिष्ठात्यन्ताभावप्रतियोगितावच्छेगकत्वाभावो योग्यतेत्यर्थः पर्यवसितः। अग्नौ सेकक्रियासंसर्गो नास्तीति प्रतीत्या सामान्यतः सेकक्रियासंसर्गत्वस्यैवाग्निनिष्ठात्यन्ताभावप्रतियोगितावच्छेदकत्वात्। इह तु सामान्यतो जले सेकक्रियासंसर्गो नास्तीति प्रतीत्यभावेन सामान्यतः सेकक्रियासंसर्गत्वस्य जलनिष्ठात्यन्ताभाव प्रतियोगितावच्छेदकत्वाभावात्। अतः सामान्यधर्मस्यैव सामान्यात्यन्ताभाव प्रतियोगितावच्छेदकत्वाभावस्य विवक्षितत्वान्नविशेषधर्मं विशेषात्यन्ताभावंचादायाव्याप्तिर्देयेति भावः। ननु योग्यता नान्वयगर्भेत्याशंकते। प्रमाणेति। प्रमाणाबाधः किं पदार्थमात्राणाम् उत संसर्गस्यापि। नाद्य इत्याह। पदार्थेति। वाक्याभासेपीति। अग्निना सिंचेदित्यत्रापि अग्न्यादिपदार्थानामबाधितत्वादतिव्याप्तिरित्यर्थः। इहापीति। सत्यत्वादि संसर्गस्य त्वया बाधितत्वाङ्गीकारादित्यर्थः। पुनरपि योग्यता नान्वयगर्भेत्याशङ्कते। तात्पर्येति। अयोग्यस्थलेऽग्निकरणकसेकक्रिया संसर्ग एव तात्पर्यविषयः स च बाधित एवेति भावः। तात्पर्यविषयोपि पदार्थो वा वाक्यार्थो वा नाद्य इत्याह। पदार्थेति। संसर्गाबाधस्त्विह नास्तीति भावः। ननु पदार्थमात्रेपि वाक्यतात्पर्यं युक्तमित्याशङ्कते। नन्विति। अन्यैः विशेषणैः। समाप्तेरिति। योसिद्धस्तद्बोधनेनैव वाक्यस्य समाप्तत्वादित्यर्थः। उक्तरीत्येति। यत्र पदार्थः प्रतितस्तत्र स इतरपदार्थविशिष्टः प्रतिपाद्य इत्युक्तत्वेन प्रश्नधर्मित्वादिना चन्द्रादि प्रातिपदिकार्थस्यापि सामान्यतो जातत्वेनेतरव्यावृत्त्यर्थं प्रकृष्टत्वादीतरपदार्थविशिष्टत्वेनैव तद्बोधनमावश्यकमित्यर्थः। नित्यसिद्धत्वादिति। अप्राप्त एव शास्त्रस्यार्थवत्त्वात् अज्ञातस्यैव विषयत्वादिति भावः। ननु न निर्निमित्तं मुख्यार्थस्त्यज्यते एकरसत्वादिश्रुतीनामेव सत्यत्वादिवैशिष्ट्यरूपमुख्यार्थत्यागे निमित्तत्वादिति चेत्तत्राह। एकरसत्वेति। विशेष्येति। लक्षणया चिन्मात्रपरत्वेनेत्यर्थः। मुख्यार्थेति। सत्यत्वादि वैशिष्ट्यरूपमुख्यार्थाङ्गीकारे बाधकाभावादित्यर्थः। तस्य विचारविधेः। आपातदर्शनजन्येति। समानधर्मदर्शनजन्येत्यर्थः। निष्प्रकारके ब्रह्मण्येतादृशविचारविध्यप्रवृत्तेरिति भावः। कुत इत्यत आह। विषयादीति।  
 \`विषयो विशयश्चैव पूर्वपक्षस्तथोत्तरः।  
 प्रयोजनं च वक्तव्यं पूर्वसिद्धान्तपक्षयोः'  
 इत्युक्तत्वेन प्रकृते तदभावादित्यर्थः। यस्य कस्यचिदिति। सत्यत्वादिविशिष्टस्य ब्रह्मत्वज्ञानं यदनुभवसिद्धं तन्नस्यादित्यर्थः। दूषणान्तरं चाह। तात्पर्येति। विभागो भेदः। तेन चेति। यत्किञ्चिदिति बोधनेन। पूर्वमेव यत्किञ्चिदिति ज्ञाने सत्येव बुभउत्साप्रश्नयोरुदयात् तात्पर्यतो यत्किञ्चिदित्येव बोधकस्य सत्यत्वादिवाक्यस्य ब्रह्मबुभुत्साप्रश्नौ प्रति हेतु भूतज्ञानादनधिकविषयकत्वेन सत्यादिवाक्यं ब्रह्मबुभुत्सानिवर्तकं ब्रह्मप्रश्नोत्तरं च न स्यादित्यर्थः। यदुक्तं तात्पर्यविषयस्याखण्डार्थत्वेत्यादि तदयुक्तम् इदं ब्रह्मेत्युद्देश्यविधेयभावाङ्गीकारात्। न चाखण्डे उद्देश्यविधेयविभागायोग इत्युक्तमिति वाच्यम् अप्राप्तं यद् ब्रह्मस्वरूपं तन्मात्रस्यैव विधेयत्वाङ्गीकारात् तस्य चाखण्डत्वादित्याशङ्क्य निराकरोति। न चेति। विधेयस्य ब्रह्मस्वरूपस्य। स्वरूपेण। विशेषणाविशिष्टतया। तथाच स्वरूपमात्रस्य स्वप्रकाशत्वादिना नित्यसिद्धत्वेन विधेयत्वाभावादिति भावः। उद्देश्येति। यत्सत्यं तद् ब्रह्मेति उद्देश्यभूतलक्षणसंसृष्टतयेत्यर्थः। वाक्यान्तरवदिति। संसर्गबोधकनीलोत्पलादिवाक्यवदित्यर्थः। शक्त्या जायमानान्वयप्रतियोग्यपस्थितेर्लक्षणात्ववारणायाशक्येत्युक्तम्। गौणीवृत्त्या जायमानान्वयप्रतियोग्युपस्थितेर्लक्षणात्ववारणायासदृशेत्युक्तम्। असंभवादिति। लक्ष्यार्थस्य ब्रह्मण्यन्वयप्रतियोगित्वेनोपस्थित्यभावेन लक्षणाया अयोगात्। अन्वयप्रतियोगित्वेन तदुपस्थितौ च सखण्डार्थत्वापत्तिरिति भावः। लक्षणाबीजेति। यदनुपपत्त्या यत्कल्प्यते तस्य तदुपपादकताया रात्रिभोजनादौ दृष्टत्वात् प्रतीतान्वयानुपपत्त्या कल्प्यमानलक्षणाया अमुख्यार्थान्वयमादाय पूर्वप्रतीतान्वयोपपादकत्वं च गङ्गायां घोष इत्यादौ दृष्टम् इहच सत्यत्वाद्यन्वयानुपपत्त्या कल्प्यमानचिन्मात्रलक्षणाया न पूर्वप्रतीतान्वयोपपादकत्वमस्ति पूर्वप्रतीतसत्यत्वान्वयस्य सर्वथापरित्यक्तत्वादिति भावः। पर्यायत्वमिति। घटः कलश इति वत् प्रवृत्तिनिमित्तभेदाभावादिति भावः। सत्यादिपदानां लक्ष्यार्थाभेदेपि परापरजातिरूपवाच्यार्थभेदसद्भावान्न पर्यायत्वमित्याशङ्क्य निराकरोति। न चेति। कुंभादीति। घटादीत्यर्थः। परा व्यापकजातिः सत्यशब्दार्थः। अन्तःकरणेत्यादि चिद्विशेषविशेषणं तथाचान्तःकरणवृत्तिलक्षणं यदुपधानमुपाधिः तल्लब्धभेदो यःकश्चिद्विशेषः स्वरूपज्ञानभिन्नान्तःकरणवृत्तिविशेषः तदनुगतं ज्ञानत्वं स्वरूपानन्दव्यतिरिक्तो वैषयिकानन्दस्तदनुगतमानन्दरूपं सामान्यं चापरजातिस्तद्वाचिनौ ज्ञानानन्दशब्दावित्यर्थः। एवं चेति। घटः पृथिवी द्रव्यमित्यादिशब्दानामिव विशेष्याभेदोपि वाच्यः जातिरूपप्रकारभेदान्नसत्यादिपदानां पर्यायत्वमित्यर्थः। कुंभेति। सत्यं ज्ञानमित्यत्र सत्यशब्दोक्तसत्ताया ब्रह्मलक्षणत्वस्य त्वयाप्यङ्गीकारान्न तस्याः कुंभादिसाधारण्यं तथात्वे ब्रह्मलक्षणस्यातिव्याप्तिः स्यात् तथाच न सत्यशब्दस्य कुंभादि ब्रह्मसाधारणसत्ताजातिवाचित्वमित्यर्थः। मिथ्येति। कुंभादिषु ब्रह्मणि चानुगतम् एकसत्वसामान्यं नास्ति कुंभादीनां मिथ्यात्वादित्यर्थः। कुंभादिब्रह्मानुगतसत्त्वसामान्यस्य सत्यशब्दाभिधेयत्वे दोषमाह। तयेति। अनृतसाधारणस्यानृतादिव्यावर्तकत्वायोगादिति भावः। कुंभादिसाधारणसत्ताजातिः सत्त्वपदेनोच्यत इत्यङ्गीकारे कालत्रयाबाध्यत्वरूपं पारमार्थिकं सत्त्वं \`सत्यं ज्ञान'मिति श्रुतौ सत्यपदेनोक्तमिति त्वन्मतहानिः स्यादित्याह। कालत्रयेति। किं च ज्ञानत्वं न जातिः तदाधारानेकव्यक्त्यभावात्। नचांतः करणोपाधिकज्ञानान्यनन्तानि सन्तीति वाच्यम्। ज्ञानत्वादेर्ब्रह्मलक्षणत्वेन जातित्वापत्तिः घटाद्युपाधिभिन्नाकाशानां बहूनां सत्वादित्याह। धर्मीति। योगे वेति। जातित्वयोगे वा तदुपपत्त्यर्थं धर्मिसमसत्ताकभेदवदुपहिवृत्तिरूपज्ञानवृत्तित्वेऽङ्गीक्रियमाणे ज्ञानत्वस्याति व्याप्त्यापत्त्या तस्य ब्रह्मलक्षणत्वायोगादित्यर्थः। सत्वादीति। कल्पतरुकारेण सत्यादिशब्दानां सत्तादिजातिवाचित्वमुक्तम् अनेन तु सत्त्वादिविशिष्टशबलब्रह्मवाचित्वमुच्यत इति भेदः। यथोक्तं संक्षेपशारीरके-  
 \`रूप्यादौ मे सत्यता तावदेका प्रत्यङ्मात्रे सत्यता काचिदन्या।  
 तत्संपर्कात्सत्यता तत्र चान्या व्युत्पन्नोयं सत्यशब्दस्तु तत्र'  
इति। तत्र शबले। सत्यत्वादेरित्यादिपदेन ज्ञानत्वानन्तत्वयोर्ग्रहणम्। तस्यैव शबलस्यैव। तथाच तस्यैवात्र प्रतिपाद्यत्वं स्यादित्यर्थः। न त्विति। न चेष्टापत्तिः मोक्षजनकज्ञानविषयशुद्धब्रह्मपरत्वादस्य वाक्यस्येति भावः। पर्यायत्वोपपादनमुपसंहरति। तस्मादिति। ननु न पदान्तरवैयर्थ्यम्। यथा हि उच्चैरित्यत्र उच्चैस् इति स्थिते \`अव्ययादाप्सुप' इति अव्ययात्परस्य सोर्लुकि रुत्वे विसर्गे च सति उच्चैरिति जातमस्ति तत्र स् इति प्रथमाया न किमपि प्रयोजनमस्ति राम इत्यादौ कर्तृत्वार्थवदत्र कर्तृत्वादेस्तदर्थस्याभावात् अत उच्चैस्त्वरूपप्रातिपदिकार्थमात्र एव प्रथमा एवं च प्रथमायाः कर्तृत्वार्थायोगेन प्रातिपदिकमात्रार्थत्वेन प्रातिपदिकप्रथमयोरैकार्थमात्र एव प्रथमा एवं च प्रथमायाः कर्तृत्वार्थायोगेन प्रातिपदिकमात्रार्थत्वेन प्रातिपदिकप्रथमयोरैकार्थ्येपि प्रयोजनान्तराभावेपि उच्चैरित्यत्र स् इति प्रथमां व्यर्थामप्यङ्गीकृत्य तल्लोपोऽङ्गीकृतः तद्वदिहापि ऐक्यार्थेपि न पदान्तरवैयर्थ्यमित्याशङ्क्य निराकरोति। न चेति। तत्र प्रातिपदिकप्रथमयोरैकार्थ्यविषये। महाभाष्य एवार्थवत्त्वोक्तेरित्यन्वयः। अत्र प्रातिपदिकार्थे। सपूर्वाया इति। \`सपूर्वायाः प्रथमाया विभाषा' विद्यमानपूर्वात् प्रथमान्तात्परयोर्युष्मदस्मदोः ते मे इत्येतावादेशौ विकल्पेन भवत इति सूत्रार्थः। प्रातिपदिकार्थे प्रथमा न व्यर्था। कर्तृत्वार्थायोगेपि ग्राम उच्चैस्ते स्वमित्यत्र उच्चैरित्येतत्परस्य युष्मदः तत्वेत्यस्य ते इत्यादेशार्थत्वात् उच्चैरित्यत्र प्रातिपदिकार्थे प्रथमानङ्गीकारे तस्य प्रथमान्तत्वाभावेन पूर्वं विद्यमानग्रामपदादुच्चैरित्यस्मात्परयुष्मपदस्यवेत्यस्य ते इत्यादेशायोगेन ग्राम उच्चैस्त इति प्रयोगाद्ययोगात्। अतस्तत्र प्रातिपदिकार्थेपि प्रथमांऽगीकृता। ग्राम उच्चैरित्यत्रोच्चैरित्यस्य प्रथमान्तत्वे हि ततः परस्य तवेत्यस्य ते इत्यादेशो विभाषा भवतीति प्रयोजनवत्त्वेन प्रथमा वा न वैयर्थ्यमिति भावः। युष्मदस्मदादेशस्य \`सपूर्वाया'इत्यनेन सूत्रेण विकल्पेन विहितत्वात् ग्राम उच्चैस्तवस्वमित्युक्तम्। प्रतिपदं फलभेदादित्यन्वयः। अनर्पणे लक्ष्यब्रह्मणीति शेषः। अर्पणे तु सखण्डार्थत्वमिति भावः। अतात्पर्येति। लक्ष्यार्थब्रह्मण्यनर्पणेपीत्यर्थः। अभिधाकाल इति। सत्यत्वविशिष्टरूपमुख्यार्थोपस्थितिकाले सत्यत्वादेर्ब्रह्मणि प्रतीत्या तन्मात्रेण सत्यत्वादिव्यावृत्तिसिद्धिरित्यर्थः। अत्र विशिष्टस्यैवानृतादि व्यावृत्तिः स्यात् न तु शुद्धस्येत्युक्तदूषणे सत्येव दूषमान्तरमाह। नद्यामिति। लक्षणातः प्रागभिधाकाले कुत्रचित्प्रतीतिमात्रेण लक्ष्ये व्यावृत्तिबोधाङ्गीकारे नद्यां घोष इत्यत्र लक्षणातः प्राक् अभिधया मुख्यार्थोपस्थितिकाले तात्पर्यविषयस्य नदीत्वस्य प्रवाहे प्रतीतत्वाल्लक्ष्ये तीरेपि अनदीव्यावृत्तिबुद्धिः स्यात्। तथा यजमानः प्रस्तर इत्यत्रापि तत्सिद्धिरूपगौणार्थोपस्थितेः पूर्वं मुख्यार्थोपस्थितिकाले प्रस्तरेऽतात्पर्यविषयस्य यजमानत्वस्य प्रतीत्या तन्मात्रेणायजमानात् व्यावृत्तिः स्यादित्यतिप्रसङ्ग इत्यर्थः। अतात्पर्याविशेषे इति। सत्यपदयजमानपदयोः सत्यत्वयजमानत्ववैशिष्ट्येन ब्रह्मप्रस्तरबोधने तात्पर्याभावे समाने सतीत्यर्थः। व्यावहारिकम् अतो न सत्यत्वव्यावर्तकत्वं तस्येति भावः। प्रातिभासिकम्। अतो न तस्यायजमानव्यावर्तकत्वमिति भावः। न च मुक्तिमिति। विशेषहेत्वभावादिति भावः। ननु व्यावहारिकप्रमाणसिद्धत्वाद् ब्रह्मसत्यत्वं व्यावहारिकमिति चेत्तत्राह। न चेति। तत्सत्यत्वस्य प्रत्यक्षादिनाऽप्राप्तौ औपनिषदत्वं हेतुरिति द्रष्टव्यम्। विशेषहेतुं शङ्कते। तत्त्वेति। वेदान्तानां तत्त्वपरत्वात्तत्त्वावेदकवेदान्तात्प्रतीतं सत्यत्वं व्यावहारिकं \`यजमानः प्रस्तर' इत्यादेस्तु कर्मकाण्डस्थत्वेनातत्त्वावेदकत्वात्तादृशवाक्यात् प्रतीतं यजमानत्वं प्रातिभासिकमिति असत्यत्वादिव्यावृत्तिरयजमानत्वं व्यावृत्त्यभावश्च युक्त इत्यर्थः। तत्त्वपरात्प्रतीतस्य व्यावहारिकत्वेऽतिप्रसङ्गमाह। असद्वा इति। तत्त्वावेदकेति। नेह नानेति श्रुतिरूपतत्त्वावेदकप्रमाणेत्यर्थः। व्यवहारिकेति। प्रत्यक्षादिप्रमाणेत्यर्थः। तत्त्वेति। तत्त्वावेदस्य \`नहेनाने'ति वाक्यस्यापि त्वन्मते लक्षणया चिन्मात्रपरत्वेन सत्यत्वादि वैशिष्ट्यबाधकत्वायोगात्। न हि देवदत्त इति वाक्यं दण्डीति वाक्यबोध्यदण्डित्वस्य बाधकमिति भावः। यदप्युक्तं व्यावहारिकबाधितत्वाद्यजमानत्वादिकं प्रातिभासिकमिति तदयुक्तं भेदग्राहिणा व्यावहारिकत्वेन त्वदभिमतेन प्रत्यक्षेणेदानीं बाधितस्याप्यद्वैतस्य पारमार्थिकत्वाङ्गीकारात्तद्वद्व्यावहारिकप्रत्यक्षादिबाधितस्यापि यजमानत्वादेः पारमार्थिकत्वापातादित्याह। व्यावाहाहिकेति। ननु सत्यादि पदस्य लक्ष्ये ब्रह्मणि महातात्पर्येपि वाच्यार्थे सत्यत्वादौ अवान्तरतात्पर्यसद्भावेन व्यावहारिकत्वं यजमानपदस्य प्रस्तराधिकरणके यजमानत्वेऽवान्तरतात्पर्याभावात्तत्प्रातिभासिकमित्युच्यत इति चेत्तत्राह। न चेति। आद्य इति। व्यावृत्तिव्यावर्तकयोरेकसत्ताकत्वनियमादिति भावः। ननु व्यावहारिकसत्ताकत्वाङ्गीकारादिष्टापत्तिरिति चेत्तत्राह। व्यावहारिकैरिति। असिद्धेरिति। न चेष्टापत्तिरिति वाच्यम्। अनृतव्यावृत्तेस्तात्विकत्वाङ्गीकारादिति भावः। तासां सत्यभूतानाम् असत्यत्वादिव्यावृत्तीनां तत्सिद्धेः असत्यत्वादिव्यावृत्तिसिद्धेः सत्यादिपदवैयर्थ्यमित्यर्थः। व्यावृत्तीनां सत्यत्वे ब्रह्माभेदे त्वयाङ्गीक्रियमाणे व्यावर्तमानामपि सत्यत्वं ब्रह्माभिन्नत्वं स्यात् व्यावृत्तिव्यावर्तकयोः समानन्यायत्वादित्याह। व्यावर्तकेति। अन्योन्यमिति। असत्यव्यावृत्तेरज्ञानव्यावृत्त्याऽज्ञानव्यावृत्तेरसत्यव्यावृत्त्येत्यन्योन्यमभेदे सतीत्यर्थः। अद्वैतहानिरिति। सत्यत्वाङ्गीकारादिति भावः। ननु व्यावृत्तेरभावरूपत्वात्सत्यत्वे ब्रह्मभिन्नत्वे च नाद्वैतहानिः। \`अभावरूपधर्मा नाद्वैतं घ्नन्ती'तिमण्डनोक्तेरिति चेत्तत्राह। अभावेति। शुक्तिसमेति। शुक्तिरूपधर्मिसमसत्यत्ववदित्यर्थः। मिथ्येति। व्यावृत्तिरूपमिथ्याभूतार्थेत्यर्थः। तद्बोधनमिति। सत्यादि पदेनानृतव्यावृत्तिबोधनं क्रियत इत्यर्थः। भ्रान्त्यन्तरेति। तत्त्वजिज्ञासुं मुमुक्षुं प्रतीति वर्तते मुमुक्षोर्ब्रह्मणि अनृतत्वादिभ्रान्तौ सत्याम् अधिष्ठानब्रह्मतत्त्वज्ञानेनैव सा भ्रान्तिर्निवर्तनीया न तु सत्यादि पदैसत्यादि व्यावृत्तिबोधनेन व्यावृत्तेरपि मिथ्यात्वात्तद्बोधनेन पूर्वभ्रान्तिनिवृत्तावपि भ्रान्त्यन्तरोत्पत्तिरेव स्यात्। नह्येवं मुमुक्षुं प्रति श्रुत्या भ्रान्त्यन्तरोत्पादनं युक्तमित्यर्थः। तत्र दृष्टान्तमाह। न हीति। पुंस्त्वस्येत्यनन्तरम् अधिष्ठानतत्त्वज्ञान(मनु)मुत्पाद्येति शेषः। तेनोत्तरज्ञानेन पूर्वज्ञाननिवृत्तेर्दर्शनात्कथमेतदिति चोद्यानवकाशः। तथाचायमर्थः वल्मीके कस्यचित् स्थाणुत्वभ्रान्तिर्जाता साऽधिष्ठानतत्त्वज्ञानमुत्पाद्यं निवर्तनीया तदर्थं तत्र पुंस्त्वोपदेशेनाधिष्ठानतत्त्वज्ञानमनुत्पाद्य स्थाणुत्वभ्रान्तिं निवर्तयन् कश्चिदाप्तो दृश्यते प्रत्युत भ्रांत्यन्तरोत्पत्तिरेव स्यान्नाधिष्ठानतत्त्वज्ञानं सत्यभूतवल्मीकत्वोपदेशे सति अधिष्ठानतत्त्वज्ञानोत्पत्त्या भ्रान्तिर्निवृत्ता भवति। एवं मुमुक्षोर्ब्रह्मणि जाता अनृतत्त्वादिभ्रान्तिः सत्यभूताधिष्ठानब्रह्मतत्त्वज्ञानोत्पादनेनैव निवर्तनीया नत्वनृतव्यावृत्तिबोधनरूपभ्रान्त्यन्तरोत्पादनेन तेनाधिष्ठानतत्त्वज्ञानाजननादिति भावः। आत्मनीति। जीव इत्यर्थः। यथा कस्य चिज्जीवे मिथ्याभूताऽब्राह्मण्यशङ्कायामयं ब्राह्मण इति कल्पितब्राह्मण्योपदेशेनापि साऽब्राह्मण्यशङ्का निवर्तते प्रकृते तु अनृतव्यावृत्तेर्व्यावहारिकत्वात्तद्बोधनेन प्रातिभासिकानृतत्वादिभ्रान्तिनिवृत्तिः सुतरां भविष्यतीति भावः। दृष्टान्त एवासंप्रतिपन्न इत्याह। ब्राह्मण्यस्येति। ब्राह्मण्यं नाम \`देहभेदयुतो यस्माद् ब्राह्मणादिपदोदित' इत्युक्तरीत्या देहविशेषसंबंधरूपत्वं जातिविशेषो वा। नाद्यः। देहविशेषसंबंधवत्त्वरूपब्राह्मण्यस्य जीवे सत्त्वेन कल्पितत्वायोगात् तथाच कल्पितेनापि ब्राह्मण्ये नेत्युक्तमसत्। न द्वितीयः। मन्मते जातेरप्रामाणिकत्वेन जातिविशेषरूपब्राह्मण्याभावरूपं यदब्राह्मण्यं तस्यैव जीवे सत्यत्वेन ब्राह्मण्यस्यैव कल्पितत्वेन मिथ्याशङ्किताऽब्राह्मण्यस्येत्युक्तमसदिति भावः। असद्व्यावृत्तेर्व्यावहारिकत्वे दोषान्तरमाह। असदिति। नन्वसद्व्यावृत्तेर्व्यावहारिकत्वे असद्वा इत्यादि श्रुति सिद्धासत्त्वस्य पारमार्थिकत्वं कुतः प्रतियोगितदभावयोर्भिन्नसत्ताकत्वनियमादिति चेन्न असत्त्वस्य प्रातिभासिकत्वेपि तदुपपत्तेरित्यत उक्तम्। अनपोदितेति। श्रुतिसिद्धस्य प्रातिभासिकत्वे प्रातिभासिकस्य बाधितत्वनियमेन तद्बोधकश्रुतेरप्रामाण्यं स्यान्न तद्युक्तं श्रुतिप्रामाण्यस्यानपोदितत्वादित्यर्थः। व्यापृत्तीनां मिथ्यात्वे तत्त्वजिज्ञासुं मुमुक्षुं प्रति मिथ्याबोधनायोगादित्युक्तमयुक्तमित्याशङ्कते। नन्विति। बोधनं मुमुक्षुं प्रतीति शेषः। मिथ्याभूतस्य सत्यार्थबोधने कथं द्वारत्वमित्यत उक्तम्। मीमांसकमत इति। \`सोरोदीत्तद्रुद्रस्य रुद्रत्वं यदश्वासीत्तद्रजतमभवदि'त्यर्थवादतः प्रतीतस्य रुद्ररोदे सति यदश्रुगलितं तदेव रजतं जातमित्येवं बाधितार्थस्य सत्ये सुवर्णप्राशस्त्ये द्वारत्वं तथेत्यर्थः। उक्तं हीति। व्यावृत्तीनां द्वारत्वमित्यर्थः। स्थूलारुंधत्यादिस्थूलेपि पूर्वमज्ञातस्वरूपं द्वारेण ज्ञाप्यमानं दृष्टं न ह्येवं प्रकृते संभवति ब्रह्मणः पूर्वमेव ज्ञाततया तद्भाने व्यावृत्तीनां द्वारत्वायोगादित्याह। ब्रह्मस्वरूपेति। श्रुतिं विनेति। सत्यादिपदबोध्यव्यावृत्तिरूपद्वारं विनेत्यर्थः। पूर्वेति। सत्यज्ञानादिवाक्यात्पूर्ववाक्य इत्यर्थः। सामान्यतो ज्ञातत्वेनेत्यन्वयः। अत्र च सत्यादि वाक्ये च। तज्ज्ञानस्य स्वरूपमात्रज्ञानस्य। तथाच स्वरूपमात्रबोधने व्यावृत्तीनां द्वारत्वमयुक्तमिति भावः। व्यावृत्तीति। अभावज्ञानेऽधिकरणज्ञानस्य कारणत्वादिति भावः। वैपरीत्येति। व्यावृत्तिस्वरूपबोधन एव ब्रह्मस्वरूपबोधनस्य द्वारत्वापातादित्यर्थः। इतोपि न ब्रह्मस्वरूपबोधने व्यावृत्तेर्द्वारत्वमित्याह। शाब्द इति। ब्रह्मणः शब्दलक्ष्यतया शब्दार्थत्वात्तत्र शब्दार्थ एव द्वारत्वेन वाच्यः। न तु व्यावृत्तिः। आदौ सत्यादिपदैः सत्यत्वादिविशिष्टं बोध्यते अनन्तरं निर्गुणश्रुत्यन्यथानुपपत्त्या तत्परित्यागेन कल्प्यमानाया अनृतादिव्यावृत्तेः अशाब्दत्वात् \`यश्चार्थादर्थो न स चोदनार्थ' इति न्यायात् अतो न शाब्देऽर्थे आर्थिकार्थस्य द्वारत्वं युक्तमिति भावः। किंचानेनैव न्यायेन नीलोत्पलमित्यादेरप्यखण्डार्थत्वं स्यात्। न च नीलत्वसंसर्गबोधनान्नखण्डार्थत्वमिति वाच्यं तत्रापि नीलपदस्य न नीलत्वसंसर्गबोधने तात्पर्यं किन्तु अनीलव्यावृत्तिबोधनान्नाखण्डार्थत्वमिति वाच्यं तत्रापि नीलपदस्य न नीलत्वसंसर्गबोधने तात्पर्यं किन्तु अनीलव्यावृत्तिबोधनद्वारा स्वरूपमात्रबोधन एवेति वक्तुं सुवचत्वादित्याह। नीलमिति। किंच प्रकृतज्ञानेपि व्यावृत्तीनां द्वारत्वं वदता ब्रह्मस्वरूपे पूर्वाज्ञातः कश्चन विशेषो व्यावृत्त्या ज्ञाप्यत इति वक्तव्यम् अन्यथा स्वरूपमात्रस्य सिद्धत्वेन तत्र द्वारानपेक्षणात् तथाच पूर्वमज्ञातस्य द्वारीभूतव्यावृत्त्या ज्ञापनीयस्य विशेषस्य त्वन्मतेऽभावान्न व्यावृत्तेर्द्वारत्वमित्याशयेनाह। न चेति। प्राक् द्वारभूतव्यावृत्तिबोधनात् प्राक्। अन्येति। अन्याविषयकं यद् ब्रह्मज्ञानं निष्प्रकारकं तदसिद्धम् अतस्तत्र व्यावृत्तेर्द्वारत्वमित्यर्थः। व्यावृत्तिबोधात्प्राक् अध्यासाधिष्ठानत्वादिना रूपेण विद्यमानं च ब्रह्मज्ञानं नान्याविषयकम्। अधिष्ठानत्वादिधर्मावगाहित्वेनान्यविषयकत्वादिति भावः। अन्याविषयकब्रह्मज्ञाने व्यावृत्तेर्द्वारत्वं वदता तावदन्यविषयकं ब्रह्मज्ञानं नाम किमिति वक्तव्यं ब्रह्मज्ञानमन्याविषयकं चेत् तत्र द्व्यंशोस्ति अन्याविषयकं ब्रह्मज्ञानं व्यावृत्त्या भवति अन्यज्ञानं न भवति अन्याज्ञानं भवतीति यावदिति पर्यवसितव्यं। तत्र व्यावृत्तेः किं ब्रह्मज्ञाने द्वारत्वं अन्याज्ञाने वा। नाद्यः तस्य पूर्वमेव सिद्धत्वेन तत्र द्वारत्वायोगात् व्यावृत्तिज्ञानस्य धर्मिज्ञानसाध्यत्वेन व्यावर्त्यस्य स्वरूपस्य ज्ञानमेव व्यावृत्तिज्ञाने द्वारमिति वैपरीत्यापाताच्च अतो द्वितीयपक्ष एव स्वीकार्य इत्याह। व्यावृत्तीति। व्यावर्त्यज्ञानं स्वरूपज्ञानम्। अस्तु तर्हि व्यावृत्तेरन्याज्ञान एव द्वारत्वमित्यत आह। प्राचीन इति। द्वारीभूतव्यावृत्तिज्ञानात्प्राचीने इदानीं विद्यमाने सतीति यावत्। अयं भावः। व्यावृत्तेरन्याज्ञानेपि द्वारत्वं न युक्तं व्यावृत्तिबोधात्प्रागप्यन्याज्ञानसद्भावात्। तथाहि। सन् घट इत्यादि ब्रह्मापरोक्षज्ञानं तावदिदानीं व्यावृत्तिबोधात्प्रागप्यस्ति ब्रह्मापरोक्षज्ञानं चाज्ञाननिवर्तकं इत्यङ्गीकारात् एवं चेदानीं तनेनापि ब्रह्मापरोक्षज्ञाने नाज्ञाननिवृत्तिः स्यात् ततश्चोपादानभूतज्ञाननिवृत्त्या तत्कार्यस्यापि अन्यस्य निवृत्तिः स्यात् ततश्चान्यस्येदानीमपि भानाभावसंभवेन अन्याज्ञानस्य व्यावृत्तिबोधात्प्रागेव सिद्धतया न तत्र व्यावृत्तेर्द्वारत्वमित्यापाद्य दूषणमिति संप्रदायविदः। सत्यादिपदबोधिताया असत्त्वादिव्यावृत्तेरन्याज्ञाने द्वारत्वोक्तौ ब्रह्मज्ञानार्थत्वाभावप्रसङ्गः। इष्टापत्तिरिति चेत्तत्राह। ब्रह्मेति। सविशेषत्वमिति। सत्यपदेनासत्यव्यावृत्तिद्वाराय यद्बोधितं ब्रह्मस्वरूपं तदेव ज्ञानपदेनाज्ञानव्यावृत्तिद्वारा बोध्यत इत्यङ्गीकारे सविशेषत्वमित्यर्थः। नन्वाद्यपक्ष एवाङ्गीक्रियते तर्हि ज्ञानादिपदवैयर्थ्यमित्युक्तमिति चेन्न। कदाचिद् ब्रह्मस्वरूपम् अनृतव्यावृत्तिबोधनद्वारा सत्यशभ्देन बोध्यते कदाचिच्चाज्ञानव्यावृत्तिद्वारा ज्ञानशब्देन एवं कदाचिदनन्तादिपदेनेत्येवं ब्रह्मस्वरूपबोधने द्वाराणां व्यावृत्तीनां विकल्पाङ्गीकारान्न ज्ञानादिपदवैयर्थ्यमित्याशङ्क्य निषेधति। न चेति। नित्यवदिति। विकल्पप्रतिद्वन्द्विनित्यं तद्वत् वा शब्दादिराहित्येन श्रवणादित्यर्थः। सत्यादिवाक्ये व्रीहियवादिवाक्य इव विकल्पसूचकपदाभावादिति भावः। किञ्च न द्वारविकल्पो युक्तः। तथाहि व्रीहियवादिविकल्पस्थले यदा व्रीहिपुरोडाशानुष्ठानं तदा न यवोपादानं यवपुरोडाशानुष्ठानकाले च न व्रीह्युपादानमिति दर्शनेनैकस्मिन्ननुष्ठाने उभयोपादानं तावन्नास्ति तद्वदिहाप्येकस्मिन्वाक्येऽनेकोपादानमयुक्तमित्याह। एकस्मिन्निति। मीमांसकप्रसिद्ध्या प्रयोगः अनुष्ठानम् अत्र प्रयोगस्थानीयं च सत्यादिवाक्यम्। किञ्च न द्वाराणां विकल्पो युक्तः विकल्पप्रयोजकं ह्येककार्यकारित्वं तच्चाऽस्ति व्रीहियवयोः तयोरेकयागस्वरूपनिर्वर्तकत्वात् न चैतदस्ति प्रकृते। सत्यादिपदबोध्यासत्यादिव्यावृत्तिप्रयोजनानाम् अनृतत्वादिभ्रान्तिनिवृत्तिरूपकार्याणां भिन्नभिन्नत्वेन सत्यादिपदबोध्यव्यावृत्तीनाम् एककार्यकारित्वाभावादतो न विकल्पो युक्त इत्याह। अनृतत्वादीति। ननु समुच्चितानामेव सत्यादिपदबोध्यानां व्यावृत्तीनां ब्रह्मस्वरूपबोधने द्वारत्वाङ्गीकारान्नपदान्तरवैयर्थ्यमित्याशंक्य निराकरोति। नापीति। अबोधनेपीति। सत्यपदाभावादिति भावः। प्रतीतेरिति। तथाच तत्र सत्यज्ञानादिवाक्योक्तद्वारसमुच्चयाभावेति ब्रह्मप्रतीत्या न समुच्चितद्वारत्वमित्युक्तनियम इति भावः। ननु \`विज्ञानमानन्दं ब्रह्म रातिर्दातुः परायण'मिति बृहदारण्यकेऽनृतव्यावृत्तिरूपद्वारलाभाय सत्यं ज्ञानमिति तैत्तिरीयशाखोक्त सत्यपदस्योपसंहारः कार्य इति चेन्न। सगुणे ब्रह्मण्युपासनार्थं शाखान्तरोक्तगुणोपसंहारेपि निर्गुणब्रह्मप्रमितौ वाक्येन जननीयायां शाखांतरोक्तपदानपेक्षत्वात् कुत एतदिति चेत् त्वद्भाष्ये तथाभाषितत्वादित्याह। आनन्दादय इति। प्रधानस्य सगुणस्य ब्रह्मण उपासनार्थमेव आनन्दादयो गुणा उपसंहर्तव्या न तु प्रधानस्य निर्गुणस्य ब्रह्मणः प्रमितौ शाखांतरीयपदापेक्षेति तदीयः सूत्रार्थः। प्रमिताविति। उपासनाया मिथ्यात्वेनाविद्यमानगुणविषयकत्वात्प्रमितेस्तु तदभावादिति भावः। ननु शाखान्तरोक्तगुणोपसंहारं विना उपासनाया असिद्धिवत् पदान्तरं विना ब्रह्मप्रमित्यसिद्धेस्तत्सिद्धये पदान्तरोपसंहारोप्यत्रापेक्ष्यत इत्यत आह। सत्यादीति। गुणोपसंहारस्य तत्तद्गुणोपासनार्थत्ववत्पदान्तरस्य तत्तत्प्रकारकप्रमित्यर्थत्वानङ्गीकारात् विशेष्यमात्रसिद्धेश्च लक्षणयैकेनापि पदेन संभवान्न पदान्तरोपसंहारापेक्षेत्यर्थः। ननु शृङ्गग्राहिकया ब्रह्मणोनुद्देश्यत्वाल्लक्षणमुखेन तदुपदेष्टव्यं सत्यत्वादिकं च न प्रत्येकं ब्रह्मलक्षणं घटादावतिव्याप्तेरतः समुच्चितमेव लक्षणतः समुच्चितमेव व्यावृत्तितया द्वारमित्यत आह। सत्यत्वादेरिति। ननु सत्यत्वादेर्घटादावपि सत्वेनातिव्याप्तत्वान्नप्रत्येकं ब्रह्मलक्षणत्वमिति चेत्तत्राह। न हीति। यथा प्रकृष्टत्वादिकमतिव्याप्तत्वात्तन्न प्रत्येकं लक्षणं किन्तु मिलितमेव एवं सत्वादीनां प्रत्येकं ब्रह्मलक्षणत्वेपि नातिव्याप्तिः। अत्र ह्यबाध्यत्वादिरूपपारमार्थिकत्वमेव सत्वशब्दार्थो न तु कुंभाद्यनुगता जातिरतो न तस्यातिव्याप्तिप्रसक्तिः एवं ज्ञानादिपदेति बोद्धव्यमिति भावः। एतेनेति। प्रत्येकं समुच्चितानां वा व्यावृत्तीनामद्वारत्वेनेत्यर्थः। ब्रह्मेति द्वितीयान्तम्। द्वारतया द्वारीभूय। उपलक्षणतयेति। न विशेषणतया येन सखण्डार्थत्वं स्यादिति भावः। एतेनेत्युक्तं विशदयति। काकवदिति। उपलक्षणस्यैव प्रकारत्वादिति भावः। ज्ञातत्वेनेति। अविद्याद्यध्यासाधिष्ठानत्वादिनेत्यर्थः। स्वप्रतिपादिते व्यावृत्तेर्द्वारत्वाभावरूपार्थेऽनुव्याख्यानं संमितत्वेनोदाहरति। तदुक्तमिति। अत्र व्यावृत्तेर्द्वारत्वनिराकरणाप्रतीतेर्व्यावृत्त्येतिपदं व्याचष्टे। व्यावृत्त्येति। तदुपदेश इति। स्वतन्त्राया व्यावृत्तेरुपदेश इत्यर्थः। तत्र प्राप्तानुपपत्तिपरिहारेण तद्व्याख्यानमुपपादयति। न चेति। यदुक्तं व्यावृत्तेर्ब्रह्मविशेषणत्वेन बोधने ब्रह्मणः सखण्डत्वमिति तदयुक्तं। सत्यादिपदैस्तावत्सत्यत्वादिविशिष्टं बोध्यते तच्च निर्गुणत्वश्रुतिविरुद्धमिति तदन्यथानुपपत्त्या कल्प्यमानाया व्यावृत्तेः शाब्दत्वाभावेन आर्थिकत्वात्। आर्थिकव्यावृत्त्या सत्यादिपदैर्लक्षणया बोधितब्रह्मस्वरूपमात्रस्य सखण्डत्वायोगात्। शाब्दबोधे शब्दवृत्त्युपस्थापितार्थस्यैव विशेषणत्वात्। अत आद्ये सखण्डत्वमित्येतदयुक्तमित्यर्थः। अर्थादिति। अर्थादन्यथानुपपत्त्या प्राप्तो योऽर्थः स चोदनार्थो वाक्यार्थो नेत्यर्थः। मानान्तरादिति। अपोहोऽन्यापोहो मानान्तरात् अन्यथानुपपत्तिरूपात् प्रतीयते न शब्दवृत्त्या नेत्यर्थः। मानान्तरादिति। अपोहोऽन्यापोहो मानान्तरात् अन्यथानुपपत्तिरूपात् प्रतीयते न शब्दवृत्त्या यतस्तेन कारणेनापोहः शाब्दो न भवतीत्यर्थः। आर्थिकेनापीति। शाब्दज्ञानस्य आर्थिकविशेषणाविषयत्वेपि शब्दबोध्यस्य ब्रह्मणो वस्तुगत्याऽन्यथानुपपत्तिरूपमानान्तर लभ्यविशेषणवत्त्वेन निर्विशेषत्वरूपाखण्डार्थत्वहानिरेवेति टीकाभिप्रायः। साक्षादुक्तेश्चेति। उक्तं चैतत्तैत्तिरीयवार्तिके \`अनन्तेनान्तवद्वस्तु व्यावृत्त्यैव विशेषित'मिति। बोध्यत इति शेषः। किंच व्यावृत्तेर्बह्यविशेषणत्वेन बोधपक्षे आर्थिकव्यावृत्त्या सखण्डार्थत्वाभावेपि सत्यादिपदस्य व्यावर्तकसत्यत्वाद्यनर्पणेऽसत्यत्वादि व्यावर्तकत्वानुपपत्तेस्तदर्थं सत्यत्वादिविशेषणेंऽगीकार्ये सखण्डत्वमिति टीकार्थ इत्याशयेनाह। शब्दस्येति। एतेनेति। तात्पर्यतो व्यावर्तकवैशिष्ट्यार्पणं विना व्यावृत्तिसिद्ध्यभावेनेत्यर्थः। लक्ष्यार्थेति। विज्ञानानन्दपदयोर्लक्ष्यार्थभेदाभावेपि तद्व्यवच्छेद्यस्य अज्ञानत्वव्यावृत्तेरनानन्दव व्यावृत्तेश्च भेदत इत्यर्थः। तथा चाज्ञानत्वानानन्दत्व व्यावृत्त्योर्भिन्नयोः सत्त्वान्नपर्यायत्वं नापि व्यर्थत्वम्। अज्ञानत्वादि व्यावृत्त्या व्यवच्छेद्यस्य अज्ञानत्वादिभ्रमस्य भिन्नस्य सत्त्वेन फलभेदादित्यर्थः। वेदान्तानामखण्डार्थत्वे पदान्तरवैयर्थ्यपरिहारप्रकारं दूषयितुमनुवदति। नवीनास्त्विति। सत्यादिपदानां तावल्लक्षणया ब्रह्मबोधकत्वमस्ति तत्र लक्षणापदसमुदाय एवाङ्गीकृता नैकस्मिन्पदे अतः समुदितानामेवसत्यादि पदानां लक्षकत्वान्नपदान्तराणां वैयर्थ्यम्। ननु पदसमुदाये लक्षणा कुत्र दृष्टेति चेन्न गम्भीरायां नद्यां घोष इत्यत्र गम्भीरनदीपदयोर्विशेषणविशेष्यभावेनादावन्वयबोधानन्तरं समुदितयोर्गम्भीरनदीपदयोरेव तीरलक्षकत्वमङ्गीकृत्य पदान्तरवैयर्थ्यं परिह्रियते तत्राप्येकस्यैव पदस्य लक्षकत्वमङ्गीकृत्य पदान्तरवैयर्थ्याङ्गीकारे उद्देश्यायाः गम्भीरनदीसंबन्धितीरप्रतीतेरभाव प्रसङ्गात् एवं प्रकृतेपीत्याह। गम्भीरायामिति। गम्भीरनदीपदयोरन्योन्यमन्वयबोधनन्तरमित्येतदुत्तरत्र प्रसङ्गात् एवं प्रकृतेपीत्याह। गम्भीरायामिति। गम्भीरनदीपदयोरन्योन्यमन्वयबोधानन्तरमित्येतदुत्तरत्र दार्ष्टान्तिके एतन्न्यायासंभवमुपपादयितुमिति द्रष्टव्यम्। वाक्यस्य लक्षकत्वादित्यनुक्त्वा समुदितानामित्युक्तौ किं निमित्तम् एवमपि वाक्यस्यैव लक्षकत्वप्राप्तेरिति चेत् न गम्भीरायां नद्यां घोष इत्यत्र वाक्यलक्षणकत्वोक्तौ तदन्तर्गतघोषपदस्यापि लक्षकत्वापत्तेः। तच्चानिष्टं घोषपदस्य मुख्यार्थात्यागात् गम्भीरनदीपदयोर्लक्षकत्वोक्तौ च पदसमुदायस्य लाक्षणिकत्वलाभ इति संप्रदायोऽवंगतव्यः। एकैकस्यैवेति। गम्भीरपदस्य वा नदीपदस्य वेत्यर्थः। शक्यासंबन्धिन इति। उद्देश्यप्रतीतिविषयगम्भीरनदीसंबन्धितीरस्य नदीपदशक्यकेवल नदीसंबन्धित्वाभावात् गम्भीरपदशक्यकेवलगम्भीरसंबन्धित्वाभावाच्चेत्यर्थः। तत्रेति। गम्भीरायां नद्यां घोष इत्यत्रादौ गम्भीरनदीपदयोरन्योन्यमन्वयबोधवदिह सत्यज्ञानपदयोस्तदभावादित्यर्थः। सत्यं ज्ञानमनन्तमिति पदानां त्रयाणां समुदितानां लक्षकत्वोक्तौ यत्रैतत्पदत्रयं तत्रैव लक्षणया ब्रह्मोपस्थितिरन्यत्र तु नास्तीत्युक्तं स्यात् अस्त्विति चेत्तत्राह। सत्यमिति। अन्येति। अनन्तानन्दपदेत्यर्थः। विज्ञानमानन्दमित्यत्र सत्यपदानपेक्षाणआं विज्ञानादिपदानामित्यपि द्रष्टव्यम्। \`आनन्दादयः प्रधानस्ये'ति सूत्रे त्वद्भाष्योक्तन्यायेन पदान्तरोपसंहारस्यानङ्गीकारादिति भावः। ननु यत्र वाक्ये यावन्ति पदानि तत्र तावतां पदानां समुदायस्य लक्षकत्वमङ्गीकृतमिति न दोष इत्यस्वरसादाह। गम्भीरेति। तथाच दृष्टान्तवैषम्यमिति भावः। गम्भीरान्वितनदीबोधक इति। पदानामन्विताभिधानाङ्गीकारादिति भावः। सर्वेति। गम्भीरनदीसंबन्धितीरप्रतीत्युपपत्तावित्यर्थः। पदद्वये एकस्या लक्षणाया वा पदद्वये लक्षणा द्वयस्य वेति मतभेदेनोक्तमिति ज्ञातव्यम्। किञ्च पदसमुदाये लक्षणाङ्गीकारे वाक्ये लक्षणाङ्गीकारप्राप्त्या लक्षणायाः पदवृत्तित्वसाधकानुमानविरोध इत्याह। लक्षणापि हीति। दार्ष्टान्तिकेपि सत्यान्वितार्थबोधके ज्ञानपद एव लक्षणाऽस्तु न पदसमुदाय इत्यर्थः। ननु  
 \`गच्छ गच्छसि चेत्कान्त पन्थानः सन्तु ते शिवाः।  
 भूयान्ममापि तत्रैव जन्म यत्र गतो भवानि'  
 इति वाक्ये न प्रियाया मरणं प्रतीयते तत्र लक्षणैवेति वक्तव्यं तद्वाचकपदाभावात् अतः पदसमुदाये लक्षणासिद्धिरिति चेत्तत्राह। गच्छेति। अनुमितमर्थं लिङ्गीकृत्य पुनर्जायमानानुमितेरनुमितानुमितित्वम्। नन्वनुमितिलभ्येप्यर्थे लक्षणाप्यस्त्वित्यत आह। अनन्येति। शब्दार्थः शब्दवृत्तिलभ्यार्थः। अन्यथा अपूर्वताभङ्ग इति भावः। ननु विषं भुंक्ष्वेति वाक्येन द्विषदन्नं न भोक्तव्यमिति ज्ञानं जायते तथाच वाक्ये लक्षणासिद्धिः एवं सत्यज्ञानादिवाक्येपीत्याह। विषमिति। प्रकृतात् प्रसक्तात्। भोजनादिति। भोजनापेक्षयेत्यर्थः। उक्त्येति। इष्टसाधनत्वोक्त्यन्यथानुपपत्त्येत्यर्थः। नत्विति। अनन्यलभ्यो हि शब्दार्थ इति भावः। भोजनस्य शत्रुगृहभोजनस्य। अस्तु वा विषं भुंक्ष्वेत्यत्र वाक्ये लक्षणा तथापि तन्मध्ये एकं पदं वाचकमेवाङ्गीक्रियते न सर्वेषामपि पदानामेकार्थलक्षकत्वं न हि सत्यादिवाक्ये त्वयैवं वक्तुं शक्यमित्याह। यद्वेति। विधिप्रत्ययः क्षुंक्ष्वेत्यत्र विद्यमानो लोड्‌रूपः। निषेधे कर्तव्यत्वनिषेधे। मुख्य एवेति। तथाचानिष्टसाधनं भोजनं न कर्तव्यमिति वाक्यार्थो द्रष्टव्यः। \`क्रुधद्रुहेर्ष्यासूयार्थानां यं प्रति कोप' इति क्रुधधातुयोगे चतुर्थीविधानान्मह्यं क्रुद्ध इत्युक्तम्। अनुमितिरेवेति। अनुमितं क्रोधं हेतूकृत्याकर्तव्यात्वानुमितिरित्यर्थः। न लक्षणेति। अनन्यलक्ष्यत्वाभावादिति भावः। ननु लोके अर्धमन्तर्गृहम् ? अर्धं बहिर्गृहमित्युच्यते वेदेपि \`अर्धमन्तर्वेदिमातव्यमर्धं बहिर्वेदी'ति। उभयत्रापि गृहान्तरालप्रदेशो वेद्यन्तरालप्रदेशश्च वाक्येन लक्ष्यमाणो दृष्ट इति वाक्यलक्षणेति चेत्तत्राह। अर्धमिति। देवदत्तस्य अर्धमर्धभागः अन्तर्गृहं गृहस्यान्तरस्ति अर्धं बहिर्गृहं गृहाद्बहिरस्तीत्यर्थः। विनानुपपद्यमानं तं गमयतीत्यर्थः। एवमिति। मापने क्रियमाणे सति अर्धं वेद्यं तर्यथास्यादर्धं वेद्याबहिर्यथास्यात्तथामातव्यमित्यर्थः। नेयमिति। तत्राप्यर्धस्यान्तस्त्वेन अर्धस्य बहिष्ट्वेन वेद्यन्तरालप्रदेश आक्षिप्यते न तु पदसमुदाये लक्षणेत्यर्थः। किंच वैदिकोदाहरणस्थलेपि न सर्वपदसमुदायवाक्यस्य लक्षकता एकस्य मातव्यमिति पदस्य मुख्यार्थाङ्गीकारात्। सत्यादिवाक्ये त्वयैवमङ्गीकर्तुमशक्यत्वादित्याह। तत्रापीति। ननु वायुर्वैक्षेपिष्टा देवतेत्याद्यर्थवादे प्राशस्त्यप्रतिपत्तये वाक्य एव लक्षणाङ्गीकार्या प्रत्येकं पदात्तदनुपस्थितेरित्याशंक्याह। वायुर्वा इति। नत्विति। पदार्थसंसर्गातिरिक्तस्य प्राशस्त्यस्याभावादित्यर्थः। अयमाशयः \`वायव्यं श्वेतमालभेतभूतिकामो वायुर्वै क्षेपिष्ठा देवता वायुमेव स्वेन भागधेयेनोपधावति स एवैनं भूतिं गमयती' त्यर्थवादस्यायमर्थः वायुः शीघ्रतमा देवता तं वायुं प्रति यजमानः स्वेन दत्तेन हविर्लक्षणेन भागेन गच्छति स्वयमेव यजमानो हविर्भागरूपेण देवतां प्रति गच्छति स एव यजमानं भूतिं गमयति यथा कश्चिद्गृहस्थोभ्यागताय सत्कारं करोति तद्वदिति। अत्र वायूद्देश्यकस्य हविस्त्यागलक्षणस्य यागस्य क्षिप्रफलप्रदवायुप्रसादहेतुत्वमेव प्राशस्त्यम् इदं चतत्तत्पदार्थसंसर्गरूपमेवेति। नन्वर्थवादे देवताप्रसादहेतुत्वं कर्मणो नोच्यते अतस्तदतिरिक्तप्राशस्त्य लक्षकत्वमर्थवादवाक्यस्याङ्गीकार्यमित्यत आह। किञ्चेति। तादृशस्थले लिङ्गाद्यभिधेयकार्यान्वयानुपपत्त्या हि प्राशस्त्यलक्षणाङ्गीकार्या एवं च तत्रैकस्य लिङः कार्यवाचकत्वाङ्गीकारान्न सर्वपदानां लक्षकत्वमङ्गीक्रियते न चेह सत्यादिवाक्ये तथाङ्गीकर्तुं शक्यमिति भावः। ननु सर्वपदानां लक्षकत्वेपि सत्यादि वाक्यस्याननुभवकत्वं कुतः। लक्षकपदानामपि लक्ष्यार्थानुभावकत्वाङ्गीकारादित्यत उक्तम्। लक्षकपदान्यननुभावकानीति पक्ष इति। ननु मयापि सत्यज्ञानादिवाक्ये लक्ष्यपरस्य ब्रह्मपदस्य वाचकत्वाङ्गीकारान्न सर्वपदानामपि लक्षकत्वमङ्गीकृतमिति चेत्तत्राह। यदि चेति। ननु ब्रह्मपदस्य धर्मसंसर्गाप्रतिपादकत्वात्तद्वाच्यत्वाङ्गीकारे कथं सखण्डार्थत्वमित्यत उक्तम्। यौगिकमिति। \`अथ कस्मादुच्यते ब्रह्मेति बृहंतो ह्यस्मिन्गुणा' इति श्रुत्या तस्य योगवृत्त्या गुणसंसर्गप्रतिपादकत्वावगमादिति भावः। किंच ब्रह्मपदमयौगिकमेवास्तु तथापि सखण्डार्थत्वमेव। तथाहि सत्यादिपदेषु मुख्यार्थतयाऽवधृतब्रह्मशब्दार्थान्वयानुपपत्तिर्नास्ति अस्ति वा। आद्ये न तर्हि तेषु लक्षणा तब्दीजाभावात्। यदि सास्ति तर्हि ब्रह्मपदे सत्यादिपदान्वितार्थबोधकत्वमावश्यकं स्यात् अन्वयाबोधे प्रसक्ते तद्बोधोपपत्त्यर्थमेव सत्यादिपदेषु लक्षणायाः कल्पितत्वात् अतो ब्रह्मपदं सत्यादिपदान्तरान्वितस्वार्थपरं तथाच सखण्डार्थमेवेत्याह। ब्रह्मपदस्येति। नन्वभिधेयान्वयानुपपत्त्यैव न लक्षणा तथात्वे यष्टीः प्रवेशयेत्यादौ तदभावप्रसङ्गात् किंनाम तात्पर्यानुपपत्त्यापि। प्रकृते च स्वरूपमात्रतात्पर्यस्य सर्वपदानां लक्षणां विनाऽसंभवात्सर्वपदानामपि लक्षकत्वमेव नाभिधेयान्वयानुपपत्त्या लक्षणायामिव कस्यचित्पदस्य वाचकत्वावश्यंभाव इत्याशंक्य निराकरोति। नचेति। यष्टीः प्रवेशयेत्यादावपि न तात्पर्यानुपपत्त्या लक्षणा किंत्वन्यथानुपपत्त्यैवेत्याह। तत्रापीति। प्रकृतानां भोजनप्रकरणप्रसक्तानाम्। ननु कथमत्रान्वयानुपपत्त्या लक्षणा गङ्गायां घोष इत्यादौ समभिव्याहृतपदार्थान्वयानुपपत्तिर्नास्तीति चेत्। अस्त्यत्र संप्रदायविशेषः। यथा गङ्गायां घोष इत्यादौ समभिव्याहृतपदार्थान्वयानुपपत्त्या लक्षणा दृष्टा। यष्टीः प्रवेशयेत्यत्र च भोक्तृपदसमभिव्याहाराभावेन समभिव्याहृतपदार्थान्वयानुपपत्तिर्नास्तीति चेत्। अस्त्यत्र संप्रदायविशेषः। यथा गङ्गायां घोष इत्यत्र समभिव्याहृतपदार्थान्वयस्य प्रत्यक्षबाधितत्वाल्लक्षणा एवमिहापि समभिव्याहृतपदार्थान्वयस्य यष्टिकर्मप्रवेशनक्रियां संसर्गस्य प्रकरणबाधितत्वेनान्वयानुपपत्त्यैव लक्षणा। तथाच भोजनादि कर्तृत्वेन प्रकृतानां प्रवेशनेनान्वयानुपपत्तेरेव तद्बीजत्वादिति। वाक्यमित्थं योज्यम्। अत्र यष्टिकर्मकप्रवेशनक्रियासंसर्गरूपपदार्थसंसर्गस्येति शेषः। एवं च यष्टिकर्मकप्रवेशनक्रियासंसर्गरूपसमभिव्याहृतपदार्थान्वयस्य भोजनकर्तृत्वेन प्रकृता ये भोक्तारः तत्कर्मकप्रवेशनान्वयेन प्रकरणसिद्धेनानुपपत्तेर्बाधस्य सत्त्वेन समभिव्याहृतपदार्थान्वयानुपपत्तेरेव लक्षणाबीजत्वादिति भावः। किं च स्वरूपमात्रे तात्पर्यसिद्धौ तदन्यथानुपपत्त्या सत्यादिपदानां लक्षणा स्यात् न चैवमस्तीत्याह। इहेति। पदार्थमात्रस्य सिद्धत्वेन तत्प्रतीतीच्छयोच्चरितत्वरूपतात्पर्यस्य तत्रायोगादित्यर्थः। एतेनेति। स्वरूपमात्रे तात्पर्यायोगवत् स्वरूपमात्रे वाक्यप्रामाण्यस्याप्ययोगेनेत्यर्थः। वाक्येति। \`केवलो निर्गुणश्चे'ति श्रुतिसिद्धं ब्रह्मसत्यत्वादिविशिष्टतया बोधयतो वाक्यस्य प्रामाण्यानुपपत्तेस्तदन्यथानुपपत्त्या सत्यादिपदानां स्वरूपमात्रे लक्षणेत्यर्थः। निरस्तमिति। प्रामाण्यस्यानुपपत्त्या हि तदुपपदाकं कल्प्यं न च पदार्थमात्रलक्षणया वाक्यप्रामाण्यमुपपद्यते पदार्थमात्रस्यान्यत एव सिद्धत्वेनानधिगतार्थगन्तृत्वरूपप्रामाण्यायोगात् बाधितेपि पदार्थमात्रस्य सत्वाच्चेत्यर्थः। ननु गामानयेति वाक्ये न गोकर्मकानयनक्रियाकः संसर्गो लक्ष्यते। अन्यथा तदनुपस्थितिरेव स्यात् अतो वाक्ये लक्षणासिद्धिरिति चेत्तत्राह। वाक्यस्येति। तर्हि कथं तद्बोध इत्यत आह। अन्वितेति। पदानामितरान्वितस्वार्थ एव शक्त्यङ्गीकारेणान्वयस्यापि पदशक्तिविषयत्वेन लक्ष्यत्वाभावादित्यर्थः। अभिहितेति। पदैरभिहिताः अन्योन्यान्विताः पदार्था एवान्योन्यमन्वयं बोधयन्तीत्यङ्गीकारेणान्वितपदार्थानामेव पदैरभिहितत्वाङ्गीकारात्तन्मतेपि नान्वयो लक्ष्य इत्यर्थः। अन्वयो लक्ष्यत इति पक्षेपि न वाक्यस्यान्वयलक्षकत्वं किं नाम पदस्यैवेत्याह। अन्वय इति नन्वेकेनैपदेन कथमन्वयबोध इत्यत उक्तम्। पदान्तरैरिति। प्रतियोगीति। अन्वयनिरूपकपदार्थेत्यर्थः। अस्तु वाक्यस्य लक्षकत्वं तथापि प्रकृते सत्यादि वाक्ये तन्न संभवति तथाहि गामानयेत्यस्माद्गोकर्मकानयनक्रियाक संसर्गलक्षकात् गामानय शुक्लां दण्डेनेत्यधिकपदप्रयोगे सति शुक्लगोकर्मकदण्डकरणकानयनक्रियाकसंसर्गोधिकः प्रतीयते प्रकृते तु \`विज्ञानमानन्दं ब्रह्मे'ति वाक्यापेक्षयाऽधिकपदान्तरयुक्तस्यापि सत्यज्ञानादिवाक्यस्य स्वरूपमात्रबोधकत्वेनाधिक लक्षकत्वाभावाद्वाक्ये लक्षणाङ्गीकारो वृथैवेत्याह। गामानयेत्यस्मादिति इह सत्यज्ञानादिवाक्ये। तर्हि तस्येति। सर्वेषां सत्यादिपदानां लक्षकत्वात्तन्मध्यगतयोरनन्तब्रह्मशब्दयोरपि लक्षणया स्वरूपमात्रपरत्वेन सर्वतो व्यावृत्तवस्तुपरत्वाभावात् तस्य सत्यज्ञानादिवाक्यस्य सत्यत्वादिविशिष्टार्थप्रतिपादकत्वेऽनन्त ब्रह्मशब्दयोर्बाधकत्वायोगेन तच्छब्दविरोधोक्तिरयुक्ता स्यादित्यर्थः। सत्यादीति। व्यावर्तकस्य सत्यत्वादेर्ब्रह्मण्य बोधने तस्मिन्ननृतादिव्यावृत्त्यसिद्धेरित्यर्थः। विज्ञानमिति। विज्ञानादिपदानां विज्ञानस्वरूपाद्यबोधकत्वादिति भावः। एकमेवेति। एकादिपदानां विज्ञानस्वरूपत्वाद्यबोधकविशेष्यमात्रपरत्वेन नानात्वानिषेधकत्वादित्यर्थः। सत्यादीति। बुभुत्साप्रयोजकधर्मिज्ञानानधिकविषयकत्वात् सत्यज्ञानादिवाक्यजन्यज्ञानस्येत्यर्थः। सगुणेत्यादि। एकार्थत्वे नाविरोधादिति भावः। तदैक्षतेत्यादि। \`सदेव सोम्येदमग्र आसीदेकमेवाद्वितीयं तदैक्षत तत्तेजोऽसृजते'त्यत्र सच्छब्दं प्रधानं ब्रह्मेवेति विशये प्रधानमेवेति प्राप्ते सच्छब्दनिर्दिष्टे ईक्षणकर्तृत्वश्रवणात्तस्य च जडेऽसंभवाद् ब्रह्मैव सच्छब्दमितीक्षत्यधिकरणे निर्णीतम्। तथा \`सर्वाणि ह वा इमानि भूतान्याकाशादेव समुत्पद्यन्ते स एषोनन्त' इत्यत्र आकाशो भूतं परमात्मा वेति संशये भूतमिति प्राप्तेऽनन्तत्वादिलिङ्गेन परमात्मैवेत्याकाशाधिकरणे निर्णीतं तदेतत्सर्वमप्ययुक्तं स्यात्। \`तदैक्षत स एषोऽनन्त' इत्यादीनामपि वाक्यानां लक्षणया चिन्मात्रपरत्वेन ईक्षणानन्तत्वादि लिङ्गानर्पकत्वादिति भावः। कृत्स्नस्यापि वेदान्तस्य लक्षणया चिन्मात्रपरत्वेऽतिप्रसङ्गामाह। कृत्स्नस्येति। शून्यादीति। तत्वतया शून्यवाद्याद्यभिमतशून्यादिपरत्वं स्यादित्यर्थः। चैत्येति। कर्तव्यत्वेन बौद्धाभिमतचैत्यवन्दनादि परत्वं स्यादित्यर्थः। एकमखण्डार्थत्वे पदान्तरवैयर्थ्यमुपपाद्योपसंहरति। तस्मादिति। अनानन्दत्वादिकमित्यनेनाज्ञानत्वादि सङ्ग्रहः। आनन्देति। ब्रह्मण अनानन्दत्वस्याननुभवत्वस्य च प्राप्तौ तद्भावरूपायां मुक्तावानन्दतदनुभवयोरभावापातेन तार्किकाभिमतमुक्तिवदपुरुषार्थत्वं स्यादित्यर्थः। ननु ब्रह्मणः सत्यादिपदलक्ष्यत्वेपि नासत्यत्वादिकम्। ननु तर्हि नदीपदलक्ष्यस्यापि तीरस्य नदीत्वं स्यादिति चेन्न वैषम्यात् नदीत्ववाचिना नदीशब्देन तदाश्रयसंबन्धिन एव लक्ष्यत्वम् अतस्तीरे न नदीत्वम् इह तु सत्तादिजातिवाचिना सत्यादिपदेन तदाश्रयव्यक्तेरिति। नदीत्वाश्रयनदीव्यक्तेरित्यर्थः। तदाश्रयेति। नदीत्वाश्रयनदीव्यक्तिसंबन्धिनस्तीरस्येत्यर्थः। सन्घट इत्यादाविति। यथा सन्घट इत्यादौ सच्छब्दस्य सत्ताजातिवाचित्वमेवं सत्तादिजातिवाचिभिः सत्यादिपदैरित्यर्थः। तदाश्रयेति। सत्ताश्रयेत्यर्थः। सत्वसंबन्धस्येति। यथा तदीत्वस्यैव नदीशब्दबोध्यत्वेन नदीतीरसंबन्धस्य शब्दबोध्यत्वाभावेपि तीरस्य मुख्यार्थभूतनदीत्वाश्रयनदीसंबन्धाभावे लक्षणाया अयोगेन लक्षणाहेतुत्वेन नदीतीरयोः संसर्गः सिद्ध्यति यथा वा सन्घट इत्यत्र सत्ताजातेः सच्छब्दार्थत्वेन घटे सत्वसंबन्धस्य शब्दबोध्यत्वाभावेपि सच्छब्दमुख्यार्थभूतस्य सत्त्वस्य व्यक्तिसंबन्धाभावे लक्षणाया अयोगेन लक्षणाहेतुत्वेन घटे सत्वसंबन्धः सिध्यति एवं प्रकृतेपि सत्यादिपदैः सत्ताजात्यादेरेव वाच्यत्वेन ब्रह्मव्यक्तौ तत्संबन्धस्य शब्दबोध्यत्वाभावेपि सत्यपदमुख्यार्थभूतसत्तासंबन्धस्य व्यक्तावभावे लक्षणाया अयोगेन मुख्यार्थभूतसत्तासंबन्धस्य लक्षणा हेतुतयाऽवश्यं वाच्यत्वेन ब्रह्मणः सत्वसंबन्धसिद्ध्या नासत्वादिकमित्यर्थः। ननु जातिव्यक्त्योः कः, संबन्धः। आवयोर्मते समवायाभावादित्यत आह। जातीति। ननु जातिव्यक्त्योस्तादात्म्ये जातेर्वाच्यत्वे व्यक्तेरपि वाच्यत्वप्राप्तिस्तदाश्रयव्यक्तेरित्यादि व्यवहारानुपपत्तिश्चेति चेन्न। भेदाभेदाङ्गीकारेण व्यवस्थोपपत्तेरिति भावः। सत्ताजातिवाचिभिः सत्यादिपदैरित्यनेन तार्किकरीत्या जातिविशिष्टायां व्यक्तौ शक्तिरित्यङ्गीकृत्य नदीत्वविशिष्टनदीवाचकस्य नदीशब्दस्य तदितरतीरादि लक्षकत्ववत् सत्यशब्दस्यापि सत्वविशिष्टसद्व्यक्तिवाचकत्वमङ्गीकृत्य ब्रह्मलक्षकत्वमङ्गीक्रियत इत्यभिप्रेतम्। उत जातौ शक्तिरिति भाट्टरीत्या सत्यशब्दस्य सत्ताजातिमात्रवाचकत्वमङ्गीकृत्य तदतिरिक्तव्यक्तिलक्षकत्वमभिप्रेतम्। आद्ये आह। व्यक्तिरिति। जातिविशिष्टव्यक्तिरित्यर्थः। सत्यशब्दस्य सत्ताविशिष्टसद्व्यक्तिवाचकत्वमङ्गीकृत्य ब्रह्मणस्तत्पदलक्ष्यत्वाङ्गीकारे तस्य सद्व्यक्तित्वं न सिद्ध्यति ब्रह्मणः सद्व्यक्तित्वे सच्छब्दवाच्यत्वप्राप्त्या सच्छब्दलक्ष्यत्वं न स्यात्। अतः सत्यशब्देन ब्रह्मणो लक्ष्यत्वं वदता तस्य सद्व्यक्तिभिन्नत्वेऽङ्गीकार्ये ब्रह्मणः सत्वासिद्धिरिति भावः। एवमेवानन्दत्वाद्यसिद्धिरपि द्रष्टव्या जातिविशिष्टव्यक्तौ शक्तिरितिपक्षेति ब्रह्मणो लक्ष्यत्वेपि नानानन्दत्वादिकमिति शङ्कते। नन्विति। जहदिति। गङ्गात्वविशिष्ट गङ्गारूपं स्वार्थं जहतो गङ्गापदस्य स्वार्थभिन्ने तीरे लक्षणेति तत्र न गङ्गात्वादिकमिति भावः। जहदजहदिति। आनन्दादिपदानां यः आनन्दत्वादिविशिष्टानन्दादिरूपः स्वार्थं तत्रानन्दत्वादि जातिरूपैकदेशं जहती तदेकदेशभूतानन्दादिव्यक्तिमजहती आनन्दादिपदस्य स्वार्थैकदेशभूतायाम् आनन्दव्यक्तौ लक्षणाङ्गीक्रियते। आनन्दव्यक्तिरेव च ब्रह्मेति तस्य नानानन्दत्वादिकमित्यर्थः। विशिष्टवाचकशब्देनैकदेशलक्षणायां विशिष्टैकदेशभाव एव संबनध इत्यनेकोक्तं भवतीति द्रष्टव्यम्। तत्रेति। लक्ष्यभूतानन्दव्यक्तावित्यर्थः। असत्व इति। जात्यंशत्यागादिति भावः। असिद्धेरिति। आनन्दत्वजात्याधारस्यैवानन्दव्यक्तित्वादिति भावः। ननु ब्रह्मण्यानन्दत्वजातिरप्यस्त्येवेति चेत्तत्राह। तत्सत्यत्वस्य चेति। अशब्देनेति। शब्दातिरिक्तप्रमाणेनेत्यर्थः। तत्र हेतुरौपनिषद इति शब्दस्तु विज्ञानमानन्दमित्यादिरधुनापि ब्रह्मण्यानन्दत्वादिजातिबोधकत्वे विवादापन्नइति भावः। प्रवृत्तिनिमित्तसद्भावेनानन्दपदवाच्यत्वापत्तिश्चेत्यपि द्रष्टव्यम्। भट्टादिरीत्या सत्तादिजातिमात्रवाचित्वं सत्यादिशब्दानामङ्गीकृत्य तदाश्रयब्रह्मव्यक्तौ लक्षणाङ्गीक्रियत इति द्वितीयपक्षे दोषमाह। जातिरिति। अस्मिन्पक्षेपि लक्ष्यस्य ब्रह्मणः सत्वादिकं न सिद्ध्यत्येव। तथाहि इदं तावद्भवान्पृष्टो व्याचष्टां सन्घट इत्यादिवाक्यं सखण्डार्थं सत्यादिवाक्यं तु अखण्डार्थमिति विभागः किं निमित्तक इति तत्र सत्पदेन घटे सत्तावैशिष्ट्यं प्रतीयते अत्र तु सत्यपदेन सत्यत्ववैशिष्टं न प्रतीयते अतो विभागो युक्त इति चेन्न जातेरेव शब्दबोध्यत्वेन तेन व्यक्तौ तत्संबंधाप्रतीतेरुभयत्रापि साम्यात्। ननु स्वार्थासंबन्धे लक्षणाया अयोगेन जातिवाचकसत्यपदस्य तदाक्षयघटव्यक्तौ लक्षणासिध्यर्थं सत्वसंबन्धप्रतीतिरङ्गीकार्येति चेत्। समं प्रकृतेपि। एवं सति सन्घट इत्यस्य सखण्डार्थत्वं सत्यं ज्ञानमित्यादेरखण्डार्थत्वमिति विभागार्थं तथा भाट्टैर्व्यक्तिमात्रलक्षकत्वेनाङ्गीकृतस्यापि नद्यां मीनः सन्घट इत्यादेः नद्यां घोष इत्यस्मान्मुख्यार्थत्वस्वीकारेण तदपेक्षया लाक्षणिकत्वेन स्वीकृतानां नद्यां घोषः सत्यं ज्ञानमित्यादीनां विशेषतो लक्षकत्वार्थं च जात्याश्रव्यक्तिसंबन्धित्वेनैव सत्यादिपदैर्ब्रह्मणो लक्षणीयत्वे वाच्ये तीरे गङ्गात्वाभाव इव ब्रह्मणः सत्वाद्यसिद्धिरेवेति भावः। सत्तादिजातिवाचकैरपि सत्यादि पदैर्व्यक्तिमात्रं न लक्ष्यते किंनाम सत्तादिजातिविशिष्टव्यक्तिरेव एवं च लक्ष्यस्यापि ब्रह्मणः सत्वादिसंबन्धस्य शब्दबोध्यत्वात्सत्वादिकं सिध्यतीति केनचिदुक्तमाशंक्य निराकरोति। एतेनेति। गुणविशिष्टेति। अश्वव्यक्तिमात्रस्य लक्ष्यत्वे तु तत्र शोणिमगुणो न सिध्येदिति बावः। बहुव्रीहाविति। लंबकर्णमानयेत्यत्रेत्यर्थः। तद्विशिष्ट इति। अन्यथा देवदत्तमात्रानयनप्रसङ्गेन कर्णादेरानयनान्वयो न स्यादिति भावः। एतेनेत्युक्तं विशदयति। लक्ष्यस्येति। सत्यादिपदैः सत्वादिविशिष्टस्यैव लक्ष्यत्वे लक्ष्यार्थस्यैव विशिष्टत्वेन सखण्डार्थत्वापातादित्यर्थः। तथाच लक्ष्यस्य ब्रह्मणो विशिष्टत्वपरिहाराय तस्य सद्व्यक्तिसंबंन्धित्वेनैव लक्ष्यत्वे वाच्ये तीरस्य गङ्गात्वाभाववत् ब्रह्मणः सत्वासिद्धिरेवेति भावः। सन्घट इत्यादेः सत्यं ज्ञानमित्यादेश्च सखण्डार्थत्वाखण्डार्थत्वविभागमाश्क्य परिहरति। न चेति। विशिष्टं सत्वविशिष्टघटरूपव्यक्तिरिति यावत्। न व्यक्तिमात्रं येन तस्याप्यखण्डार्थत्वं स्यादिति भावः। इह सत्यज्ञानादिवाक्ये। तेन व्यक्तिमात्रस्य लक्ष्यत्वेन। इह सत्यज्ञानादिवाक्ये। शब्दस्य सत्यादिपदस्य। तर्हि लक्ष्ये सत्वसंबन्धस्याशाब्दत्वाद् ब्रह्मणि सत्यत्वं न सिध्येदित्यत आह। लक्षणेति। मुख्यार्थसंबन्धाभावे लक्षणाया अयोगेन लक्षणाहेतुत्वेन ब्रह्मणि सत्यशभ्दमुख्यार्थभूतसत्वसंबन्धसिद्धिरिति लक्ष्यार्थे ब्रह्मणि तीरे गङ्गात्वाभाव इव न सत्वाद्यभाव इत्यर्थः। एवं च सन् घटः सत्यं ज्ञानमित्यादीनां लक्षकत्वेसमानेपि विशिष्टाविशिष्ट लक्षकत्वेन सखण्डार्थत्वाखण्डार्थत्वविभाग इति भावः। लक्षणाया इति। औपनिषदे ब्रह्मणि मानान्तरेण सत्वासिद्धेः। सत्यपदस्य च लाक्षणिकत्वेन तत्र सत्वाप्रतिपादकत्वात्। लक्षणाहेतुत्वेन तत्सिद्ध्युक्तौ सन्घट इत्यादाविवातात्विक सत्वसंबन्धेनापि लक्षणोपपत्तेर्न ब्रह्मणि वास्तवसत्वसिद्धिरिति भावः। ननु ब्रह्मणि सत्वसिद्धिर्न लक्षणाहेतुत्वेनोच्यते येनाऽतात्विकसत्वसंबन्धेनाप्युपपत्तिः स्यात् नापि मानान्तरेण तत्सिद्धिरुच्यते येन औपनिषदत्वान्नमामान्तरेण तत्सिद्धिरिति दूषणावकाशः किं नाम सत्यमित्यादि श्रुतेरेव ब्रह्मस्वरूप इव सत्यादि पदवाच्यस्य सत्यत्वस्य लक्ष्ये ब्रह्मणि सत्वेपि तात्पर्यं कथ्यते अतो लक्ष्यस्यापि ब्रह्मणः सत्वसिद्धिरित्यत आह। श्रुतेरेवेति। सत्यं ज्ञानमिति श्रुतेरेवेत्यर्थः। वाच्ये सत्वेपीति। सत्ताजातेरेव सत्यशब्दार्थत्वात्सत्यादि पदवाच्यसत्वस्य लक्ष्ये ब्रह्मणि सत्वेपीत्यर्थः। सखण्डार्थत्वमिति। ब्रह्मस्वरूप इव तत्सत्वेपि तात्पर्याङ्गीकारेणोभयत्रापि तात्पर्यप्राप्त्या प्रातिपदिकार्थमात्रपरत्वरूपाखण्डार्थत्वहानिः सत्वसंसर्गप्रतिपादकत्वेन सखण्डार्थत्वं चेत्यर्थः। अनुगतसत्तैवेति। परसामान्यभूतासत्तैवेत्यर्थः। वाच्येति। जातेरेव शब्दार्थत्वेन ब्रह्मणश्च सत्ताजात्यभिन्नत्वात्सत्यपदवाच्यमेव ब्रह्म स्यान्न तु लक्ष्यमिति वाच्यातिरिक्तलक्ष्याभावापातादित्यर्थः। ब्रह्मण इति। जातेर्व्यक्त्यधीनत्वदर्शनाद् ब्रह्मणोपि जातित्वे व्यक्त्यधीनत्वेन पारतन्त्र्यापत्तेरिति भावः। सत्तावदिति सत्ताजातितुल्यं ब्रह्म न तु सत्ताजातिरेव अतो न पारतन्त्र्यादिदोष इति भावः। सत्स्वभावमिति। तथाच लक्ष्यस्यापि ब्रह्मणः सत्स्वभावत्वात्सत्वाद्युपपत्तिरिति भावः। सच्छब्दस्येति। गङ्गापदलक्ष्ये तीरे गङ्गात्वाभाव इव सत्ताजातिवाचिसत्यपदलक्ष्ये ब्रह्मणि सत्वासिद्धिरिति भावः। ननु स्वरूपातिरिक्तसत्ताहीनमपि सत्तावत्सत्स्वभावम् अतः सत्वसिद्धिरिति चेत्तत्राह। सत्तायामिवेति। व्यतिरेकदृष्टान्तः सत्ताजातिरहितस्यापि ब्रह्मणः सत्स्वभावत्वे मानाभावात्। न च सत्तावदुपपत्तिरिति वाच्यं सत् द्रव्यं सन्गुणः सत्कर्मेत्यनुगतव्यवहारबलेन सर्वत्रानुगता सत्ताङ्गीकार्या सत्तायां च न सत्ताङ्गीकार्याधर्मस्य धर्मसत्तानवस्थापत्तेरतः सत्तारहितापि सत्ता सद्रूपेत्यङ्गीकार्यमिति प्रमाणवत् औपनिषदे ब्रह्मणि सत्तारहितेपि सत्स्वभावत्वसाधकं मानान्तरं नास्तीत्यर्थः। एतावत्पर्यन्तं जातिः सत्यशब्दार्थ इति मतमङ्गीकृत्य दूषणमुक्तम् इदानीं तु सत्वं जातिरेव न भवतीत्याह। कथं चेति। सद्व्यक्तेरिति। परमार्थसद्व्यक्तेरेकत्वेन तत्र जात्ययोगादित्यर्थः। अपरमार्थसतां बहूनां विद्यमानत्वेन जातित्वोपपत्तेः परिहारायोक्तम्। परमार्थसति मुख्यस्येति। सत्तादिजातीति। सत्त्वतद्व्याप्यद्रव्यत्वद्रव्यव्याप्यकुंभत्वरूपजात्याख्यमुख्यार्थ बोधनद्वारेत्यर्थः। एकामिति। तथाच कुंभव्यक्तेः सद्द्रव्यादिपलक्ष्यत्वेपि तस्याः सद्रूपत्वादिकं यथा एवं यद्यपि सत्यादिपदानि ब्रह्म लक्षणयन्ति तथापि ब्रह्मणः सदानन्दादिरूपत्वं युक्तं लक्ष्यार्थस्यैकत्वेपि वाच्यार्थभेदादपर्यायत्वं च युक्तमित्यर्थः। एतेनेत्युक्तं विशदयति। तद्वदेवेति। कुंभव्यक्तेः सदादिशभ्दलक्ष्यत्वेपि सत्वादिवैशिष्ट्यम् अतात्विकमेव प्रतीयते एवं प्रकृते ब्रह्मणः सत्यादिपदलक्ष्यत्वेन तात्विकसत्वाभावेपि अतात्विकसत्वादिवैशिष्ट्यमेव स्यात् तथाचातात्विकसत्वादिवैशिष्ट्यप्रतिपादकत्वाद्वेदांतानाम् अतत्वावेदकत्वं स्यादिति भावः। कथं च परमार्थसति मुख्यस्य सत्यशब्दस्य जातिवाचिता तद्व्यक्तेरेकत्वादित्युक्तदूषणमपि एतेनेत्यनेनातिदिष्टं द्रष्टव्यम्। संगृह्णाति। एवं चेति। स्वाभिमतेति। सत्यादिपदैर्ब्रह्मणि तात्पर्यतः सत्यत्वाद्यनर्पणमिच्छतः शून्यसदृशब्रह्मसिद्धिरेवाभिमतेत्यर्थः। भङ्गार्थमुपसंहरति। तस्मादिति। शून्यवादापत्तेरित्यर्थः। सत्यज्ञानादिवाक्यानामखण्डार्थत्वभङ्गविवरणम्॥ 2 ॥  
\</2-2\>

\<2-3\>  
  3. तत्त्वमस्यादिवाक्यस्याखण्डार्थत्वानुमानभङ्गः

 उक्ताप्रसिद्धेति॥ प्रत्यक्षादिनापीदमित्थमिति सप्रकारकज्ञानस्यैवोत्पत्तेः संसर्गागोचरप्रमाजनकत्वरूपाखण्डार्थत्वं कुत्राप्यप्रसिद्धमित्युक्तेत्यर्थः। कोहमित्यात्मस्वरूपमात्रे बुभुत्सिते सति तत्त्वमसीत्यस्य प्रवृत्तेर्न तन्मात्रप्रश्नोत्तरत्वस्यासिद्धिरित्यत आह॥ उक्तरीत्येति॥ स्वरूपमात्रस्य सिद्धत्वान्नस्वरूपमात्रे प्रश्न इत्याद्युक्तरीत्येत्यर्थः। वाक्यमात्रस्य संसर्गपरत्वात्सोयं देवदत्त इत्यादेरपि तथात्वात्तत्र साध्यवैकल्यमित्याह॥ उभयत्रापीति॥ अकार्येत्याद्यनुमाने तन्मात्रप्रश्नोत्तरत्वानुमाने चेत्यर्थः। सोऽयं देवदत्त इत्यादेखण्डार्थत्वान्न साध्यवैकल्यमित्याशंकते॥ नन्विति॥ तत्कालादेरपीति॥ तद्देशकालादिविशिष्टस्य एतद्देशकालादिवैशिष्ट्यबोधने तद्देशकालादेस्तावद्विशेषणत्वं प्रतीयते विधेयान्वय्येव च विशेषणं तथाचैतद्देशकालादिवैशिष्ट्यस्य विधेयत्वेन तद्देशकालयोर्विधेयभूतैतद्देशकालान्वयाभावे विशेषणत्वायोगेन तदन्यथानुपपत्त्या विधेयान्वयित्वे वाच्ये तद्देशकालयोरपीदानीं सत्वापत्तिरित्यर्थः। एतद्देशे तद्देशस्य सत्वापत्तिरादिशब्दार्थः। एवमेव एतत्कालादेरित्यापि उपपादनं द्रष्टव्यम्। तद्देशे एतद्देशसत्वापत्तिरादिशभ्दार्थः॥ विशेषणभेद इति॥ यदाह्यविरुद्धदण्डकुण्डलादिविशेषणभेदेन विशिष्टबेद आवश्यकस्तदा तदेतद्देशकालरपविरुद्धविशेषणभेदेन विशिष्टभेदः सुतरामावश्यक इत्यर्थः। तदुक्तं संक्षेपशारीरके-  
 " अविरुद्धविशेषणद्वयप्रभत्वेपि विशिष्टयोर्द्वयोः॥  
 घटते न यदैकता तदा सुतरां तद्विपरीतरूपयो"रिति।  
 विशिष्टं विशेषण विशेष्यतत्संबंधात्मकम् अतिरिक्तं चेति पक्षद्वयेपि विशेषणभेदे विशिष्टभेद एवेत्याह॥ विशिष्टंहीत्यादिना॥ विशेषणभेदेनेति॥ विशेषणस्यैव विशिष्टत्वेन तद्भेद एव विशिष्टभेद इत्यर्थः। पदार्थांतरं विशेषणाद्यतिरिक्तम्। अत्र तद्देशकालविशिष्टस्य एतद्देशकालवैशिष्ट्यमेतद्देशकालविशिष्टस्य तद्देशकालवैशिष्ट्यमित्येवमादिरूपेण न बोध्यते येनोक्तदोषः किं नाम तदेतद्देशकालसंबंधरूपयोस्तत्तेदंतयोर्बाल्ययौवनयोरिव श्यामरक्तरूपयोरिव चैकविशेष्यमात्रवृत्तित्वमेव सोयमितिवाक्यार्थः। न च विशिष्टैक्यतात्पर्याभावेन विशेष्यैक्यमात्रपरत्वप्राप्त्याऽखण्डार्थपरत्वमेव प्राप्तमिति वाच्यम्। तथात्वे नीलोत्पलमित्यादेरपि भिन्नप्रवृत्तिनिमित्तकशब्दानामेकविशेष्यवृत्तित्वसद्भावेन खण्डार्थत्वापातादतो न तत्कालादेरपीदानीं सत्वापत्तिरित्यादिदोष इत्यभिनवसमाधानमाह ॥ उच्यत इति॥ अस्तु तावदिति॥ अनुभवकालध्वंस एव तत्तेति टीकाकारोक्तवस्तुस्थितौ सत्यामपीत्यर्थः। तर्हि तद्विशिष्टस्य एतद्देशकालवैशिष्ट्यबोधनेनुभवकालस्यापीदानीं सत्वापत्तिस्तथा वैपरीत्यमपीत्याशंकायामाह॥ तथापीति॥ तत्तेदंतयोर्विशे(ष्यान्ययो)षणयोरनन्वयेपि विधेयानन्वयेपि। इतरस्य विशेषणस्य। तदेतत्कालसंबंधरूपयोस्तत्तेदंतयोरेकविशेष्यवृत्तित्वाभावे पूर्वोत्तरकालद्वयासंबंधप्राप्त्या देवदत्तादिपदार्थानां क्षणिकत्वापत्तेस्तदेतत्कालयोरेकविशेष्यवृत्तित्वं तावदंगीकार्यमित्याशयेनाह॥ कालद्वयेति॥ तदेतद्देशसंबंधयोरपि एकविशेष्यवृत्तित्वमङ्गीकार्यमनुभवसिद्धत्वादित्याह॥ देशद्वयेति॥ नन्वेकस्मिन्विशेष्ये वस्तुगत्या कालद्वयसंबंधस्य देशद्वयसंबंधस्य च सत्वेपि सोयमिति पदद्वयस्य न तद्बोधकत्वं सोयमिति पदद्वयस्य देशकालसंबंधस्य एकविशेष्यवृत्तित्वबोधने शक्त्यभावः। अतः पूर्वकालादिविशिष्टस्य एतत्कालादिवैशिष्ट्यमेव तदर्थ इति तद्बोधयदिदं वाक्यं विरुद्धार्थमेवापन्नमित्यत आह॥ सोयमितीति॥ समानाधिकरणत्वेन कथं तयोरेकविशेष्यवृत्तित्वलाभ इत्यत आह ॥ भिन्नेति॥ अर्थे विशेष्ये। तत्तेदंतान्वयपरं तदेतद्देशकालसंबंधमात्रबोधनपरम्॥ विशिष्टस्येति॥ तद्देशकालविशिष्टस्य एतद्देशकालवैशिष्ट्यान्वयपरं न भवतीत्यर्थः॥ इत्येतावतेति॥ विशेष्यमात्रवृत्तित्वबोधनादित्यर्थः। एकविशेष्यमात्रवृत्तित्वेनाखण्डार्थत्वांगीकारेऽतिप्रसंगमाह॥ नीलमिति॥ नीलत्वोत्पलत्वरूपभिन्नप्रवृत्तिनिमित्तकशभ्दयोरेकविशेष्यमात्रवृत्तित्वसद्भावादित्यर्थः। संगृह्णाति॥ एवं चेति॥ योगस्य संबंधस्य। तद्रूपयोस्तत्तेदंतयोरिति यावत्। तदुक्तौ सोयमितिपदद्वयेन एकस्मिन्विशेष्ये कालद्वयसंबंधमात्रस्य शक्त्या बोधने। धर्मसंसर्गः कालद्वयसंबंधः। विशेषिते विशिष्टे। सर्वं नीलोत्पलमित्यादिवाक्यम्। तथा। अखण्डार्थम्॥ विशेष्यस्येति॥ केनचिदखण्डार्थत्वे युक्तिरुक्ता तद्देशकालविशिष्टस्य एतद्देशकालवैशिष्ट्यं न बोध्यते येन सखण्डार्थत्वं स्यात् न च तद्देशकालविशिष्टस्यैतद्देशकालवैशिष्ट्याबोधनेन कालद्वयासंबंधित्वादस्य क्षणिकत्वापात इति वाच्यं सोयमित्यादे र्विशेष्यस्वरूपमात्रबोधकत्वांगीकारेण विशेष्यस्वरूपमात्रस्य च कालद्वयसंबंधित्वेनोक्तदोषाभावात् तथाच विशेष्यमात्रबोधकत्वे नाखण्डार्थत्वमिति। एतेनेत्युक्तमेव विशदयति॥ मयापीति॥ त्वदुक्तरीत्यैवेति शेषः। न चैतावताऽखण्डार्थत्वापत्तिः विशेष्ये कालद्वयसंबंधमात्रपरत्वेपि विशिष्टे तत्परत्वाभावादिति वाच्यं नीलोत्पलमित्यादेरपि अखण्डार्थत्वापातादित्युक्तत्वादिति भावः। ननु सोयमिति एकस्मिन्विशेष्ये कालद्वयसंबंधबोधनमप्ययुक्तमेव देवदत्तस्वरूपमात्रस्य बुभुत्सितत्वेन तस्यैव वक्तव्यत्वात् अन्यथा प्रश्नोत्तरयोर्वैयधिकरण्यं स्यादित्यत आह॥ देवदत्तेति॥ यदुक्तं सोयमिति पदद्वयं तत्तेदंतयोरेकविशेष्यवृत्तित्वबोधने शक्तमिति तदयुक्तं अनुभवकालसंबंधरूपतत्ताया अतीतत्वात्। तत्तावाचिनः स इति पदस्य अनुभवकालसंबंधे लक्षणैव प्राप्ता न शक्तिरित्याशंक्य निराकरोति॥ न चेति॥ घट इति॥ नष्टो घट इत्यत्रापि घटस्यातीतत्वेन घटपदस्यापि तत्र लक्षणा स्यादिति भावः॥ स्वार्थात्यागादिति॥ सोयमित्यनेनानुभवकालसंबंधलक्षणतत्तारूपस्वार्थस्य सोयमिति वाक्यप्रयोगकालेऽतीतस्याप्यत्यागात्। विशेष्यमात्रे तत्तत्संबंधस्य सद्भावादित्यर्थः। अन्यथेत्यस्यैव विवरणम्॥ तत्तादेरतात्पर्यविषयत्व इति॥ अतीततत्तारूपस्वार्थे तात्पर्याभावे सोयमिति वाक्यप्रयोगकाले त्यागे सतीत्यर्थः न सिद्ध्येत् ततश्च कालद्वयासंबंधिदेवदत्तस्वरूपस्य क्षणिकत्वापात इत्यर्थः। एवं तदेतद्देशकालसंबंधरूपतत्तेदंतयोरेकविशेष्यमात्रवृत्तित्वेऽखण्डार्थत्वं नास्तीत्युपसंहरति॥ तस्मादिति॥ विशेष्यस्य विशेष्यस्वरूपमात्रस्य॥ क्रमिकेति॥ बाल्ययौवनवत् क्रमिकतदेतद्देशकालसंबंधद्वयसद्भावेपि तात्पर्यसद्भावात्सखण्डार्थत्वमेवेत्यर्थः। समाधानांतरमुत्प्रेक्षयति॥ किं चेति॥ त्वदुपन्यस्त इति॥ ननु सोयमित्यत्रेत्यादिना त्वदुपन्यस्त इत्यर्थः। ननु कथं न दोषः तद्देशकाल विशिष्टे एतद्देशकालवैशिष्ट्यबोधने तद्देशकालयोर्विधेयान्वयित्वरूपविशेषणत्वे वक्तव्ये तद्देशकालयोरिदानीं सत्वापात इत्याशंक्य तयोरिदानीमभावेपि विशेषणत्वमुपपद्यत इत्याशयेन स्वमते विशेषणत्वं निर्वक्ति॥ तत्तादेरिति॥ ननु यथा दंडी देवदत्त इत्यत्र दंडान्विततया ज्ञात एव दंडिनि तात्पर्यविषयी भूतस्य देवद्तत्वस्यादंडिव्यावृत्तेर्वा बोधो भवतीति दंडो विशेषणम्। एवं काकान्विततया ज्ञाते गेहे देवदत्तीयत्वान्वयधीर्भवतीति उपलक्षणस्यापि काकस्य विशेषणत्वापत्तिरत उक्तम्॥ यदन्विततया ज्ञात एवेति॥ तत्र काकान्विततया ज्ञात एव नेतरान्वयधीः। किंतु काकस्य गतत्वेन तदुपस्थाप्योत्तृणत्वादिविशिष्ट इति नातिव्याप्तिरिति भावः। एवं च प्रकृते तद्देशकालयोरतीतत्वेपि तदन्विततया ज्ञात एव एतद्देशकालान्वयधीर्भवतीति युक्तं तयोरिदानीमभावेपि विशेषणत्वमिति ध्येयम्॥ विधेयेति॥ तथा च न तद्देशकालयोर्विशेषणत्वमिति भावः॥ अव्याप्तेरिति॥ शब्दत्वे शब्दविधेयभूतानित्यत्वान्वयाभावादिति भावः॥ विधेयेति॥ तथाच शब्दत्वे नाव्याप्तिः विधेयान्वयकाले सत्वात् प्रकृते तु विधेयैतद्देशकालान्वयकाले तद्देशकालयोरभावान्न विशेषणत्वमिति भावः॥ दण्डीति॥ विधेययोः प्रागभावध्वंसयोः काले दण्डसंबंधस्यासत्वादिति भावः॥ गृहेति॥ विधेयस्य देवदत्तीयगृहत्वस्य काले विद्यमाने काकादावित्यर्थः॥ विधेयेति॥ अवच्छेदकत्वं नाम अन्यूनानधिकदेशकालवृत्तित्वम्। दण्डी देवदत्त इत्यत्र विधेयो यो दण्डिनि देवदत्तत्वान्वयः तत्प्रतियोगिता दण्डिनि तिष्ठति तदवच्छेदको दण्ड इति भवति दण्डो विशेषणं तथा स्वप्रत्याय्या या व्यावृत्तिः अदण्डिव्यावृत्तिस्तदधिकरणता दण्डिन्यस्ति तदवच्छेदकत्वं दण्डस्यास्ति तथा गृहनिष्ठेपि काके विधेयं यद्देवदत्तीयगृहत्वं तदन्वयप्रतियोगित्वं देवदत्तगृहेऽस्ति तदवच्छेदकत्वं तथा स्वप्रत्याय्या या व्यावृत्तिरदेवदत्तगृहव्यावृत्तिस्तदधिकरणतावच्छेदकत्वं चास्तीति विशेषणत्वमेवाभिप्रेतम्। एवं च तद्देशकालयोस्तुदेवदत्ते विधेयभूतैतद्देशकालान्वयप्रतियोगितास्वप्रत्याय्यव्यावृत्त्यधिकरणता चास्ति तदवच्छेदकत्वं नास्ति प्रतियोगित्वव्यावृत्त्योरिदानीमपि सत्वेन तद्देशकालयोश्चेदानीमाभावेन तन्न्यूनकालवृत्तित्वादिति ध्येयम्। तद्देशकालयोरप्यवच्छेदकत्वमस्तीत्याशयेनाह॥ अवच्छेदकत्वस्येति॥ कालत्वमितिबहुव्रीहिः॥ लक्ष्यतेति॥ सास्नादिमत्पिण्डनिष्ठलक्ष्यतावच्छेदकेष्वित्यर्थः। विशेषणेषु गोत्वादिषु। विधेयभूतगोत्वान्वय प्रतियोगिता यत्रास्ति सास्नादिमत्पिण्डे तदन्यूनानधिकदेशकालवृत्तित्वाद्गोत्वस्य। तथा स्वप्रत्याय्या याऽगोव्यावृत्तिस्तदधिकरणताऽन्यूनानधिकदेशकालवृत्तित्वाच्चेत्यर्थः॥ गौः शुक्लेति॥ अत्र शुक्लत्वलक्षणस्य गोत्वं न लक्ष्यतावच्छेदकं शुक्लत्वस्य बकादावतिव्याप्तत्वात् अतोऽत्र गोत्वं न लक्ष्यतावच्छेदकरूपमित्यर्थः। अव्याप्तिमेवोपपादयति॥ न हीति॥ विधेयभूतशुक्लान्वयप्रतियोगिताऽशुक्लव्यावृत्तिर्वा यत्र देशे कृष्णायांगवि नास्ति तत्रापि गोत्वस्य विद्यमानत्वेनाधिकदेशवृत्तितयाऽन्यूनानधिकदेशवृत्तित्वरूपावच्छेदकत्वाभावात्॥ इहापीति॥ तद्देशकालान्विततया ज्ञात एवैतद्देशकालान्वयधीर्भवत्येवेत्येतादृशावच्छेदकत्वगर्भं विधेयान्वयप्रतियोगितावच्छेदकत्वादिरूपमपि विशेषणत्वमस्तीत्याशयः। नन्वेतादृशावच्छेदकत्वमपि प्रकृते नास्ति। तथाहि यथा काकान्विततया ज्ञात एव गृहे न देवदत्तीयत्वादिधीः किंतु काकोपस्थापितसंस्थानविशेषवत्तया ज्ञात एवातो न काकोऽवच्छेदक। एवं प्रकृतेपि तद्देशकालसंबंधरूपतत्तोपस्थापित एव देवदत्ते नैतद्देशकालान्वयधीः किं नाम तत्तोपस्थापितधर्मांतरवत्तया ज्ञात एवातो न तत्ताया अवच्छेदकत्वमित्यत आह॥ न हीति॥ स्वप्रत्याय्येति द्वितीयलक्षणाभिप्रायेणादेवदत्तगृहव्यावृत्तिधीवच्चेत्युक्तम् एवमुतरत्रापि किंत्विति॥ प्रकृते तादृशधर्मांतराभावादिति भावः। संस्थानविशेषः आकारविशेषः॥ तत्रेति॥ तत्ताविशिष्टे इदं तासंबंधस्य प्रत्यक्षसिद्धत्वाभावेनोपदेश्यत्वेपि तत्तोपस्थापितदेवदत्तसंस्थानविशेषवपि इदंत्वादिसंबंधस्य प्रत्यक्षत्वेनानुपदेश्यत्वादित्यर्थः॥ तस्मादिति॥ विधेयान्वयित्वस्य विधेयान्वयकाले सत्वस्य च विशेषणत्वाप्रयोजकत्वादित्यर्थः। वर्तमानं गृहनिष्ठं काकादिकम्। सदिति॥ वर्तमानमवर्तमानं वा भवतु यदि समानाधिकरणम्। यदन्विततया ज्ञात एवेत्याद्युक्तलक्षणवच्चेति यावत्। तर्हि तद्विशेषणमेवेति तदर्थः॥ पक्षत्रयेपीति॥ तत्तान्विततया ज्ञात एवेदंतान्वयो बोध्यते इदं तान्विततया ज्ञात एव तत्तान्वयो बोध्यते उभयान्विततया ज्ञात एवाभेदान्वयधीरिति तद्देशकालयोरिदानीं सत्वापत्तिरित्यादिदोषो नेत्यर्थः॥ आद्य इति॥ तत्ताविशिष्टे इदं तावैशिष्ट्यबोधनपक्षे इदं तावैशिष्ट्यस्य प्रत्यक्षसिद्धत्वेनानुपदेश्यत्वात्सोयमिति वाक्यं व्यर्थमित्यर्थः। तत्ताविशिष्टे तत्तान्विततया ज्ञाते॥ साक्षादिति॥ तत्तेदंताविशिष्टयोरभेदबोधनरूपतृतीयपक्षे यथा साक्षादभेदो लभ्यते। नैवमाद्यद्वितीयपक्षयोः। तत्ताविशिष्टे इदं तावैशिष्ट्यस्य इदंताविशिष्टे तत्तावैशिष्ट्यस्य बोधनेत्वभेदोऽर्थादेव लभ्यते न साक्षादित्यर्थः। किमभेदस्य साक्षाद्बोधनेन यदि परस्य भेदभ्रमनिरासायेदं वाक्यं स्यात् तर्ह्येव स साक्षाद्बोध्यः स्यात् न चैवं किंनाम पुरोवृत्तिनि एतद्देशकालविशिष्टस्तद्देशकालविशिष्टो न वेत्यभिप्रायेण कोयमिति पृष्टे सोयमिति वचनेन तत्ताद्यवैशिष्ट्यभ्रमो निवर्तत एवेति भावेनाह॥ पुरोवर्तिनीति॥ अयं स वा नन्वेति॥ अयम् एतद्देशकालविशिष्टः। स वा न वा तद्देशकालविशिष्टो न वेत्यर्थः। सोयमित्यत्र अयं स इत्युद्देश्यविधेयभावः। यदा तु सः अयं न वेत्यभिप्रायेण प्रश्नस्तदापीदं ताद्यवैशिष्ट्यभ्रमनिरासाय सोयमिति यथास्थित एव उद्देश्यविधेयभाव इति द्रष्टव्यम्। अस्तु वा साक्षाद्भेदभ्रमनिरासायैवेदं वाक्यं तर्हि प्रथमद्वितीय पक्षयोरभेदकधर्मस्यैवोक्त्या साक्षादभेदानुक्तेः कथं तद्भ्रमनिवृत्तिरित्यत आह॥ भेदभ्रम इति॥ अभेदकेति॥ तद्देशकालविशिष्टस्यैतद्देशकालवैशिष्ट्य रूपाभेदव्याप्यधर्मेत्यर्थः। किं चाभेदस्य बुभुत्सितत्वस्य साक्षादलाभ इति वदता अभेदस्य बुभुत्सितत्वं यद्यंगीक्रियते तर्ह्युत्तरत्र सोयमित्यत्रोभेदविशिष्टतयैवबोधनं कार्यम् अन्यथा तद्बुभुत्साऽनिवृत्तेः एवं चाभेदरूपसंसर्गपरत्वात्सुखण्डार्थत्वमेवेत्याह॥ अभेदस्येति॥ तृतीय इति॥ विशिष्टद्वयमनूद्याभेदमात्रबोधनपक्षे ॥ विशेषणेति॥ तद्देशकालरूपविशेषणेत्यर्थः। अस्य तर्कस्य व्यभिचारमाशंक्य निराकरोति॥ न चेति॥ आपादकस्यैवाभावान्नव्यभिचार इत्याह॥ तत्रापीति॥ तथाच तत्र वैशिष्टैक्यमेव नास्तीत्यर्थः॥ दृष्टांताभावादिनेति॥ यदि विशिष्टैक्यं स्यात्। तर्हि विशेषणैक्यं स्यादित्यापादनायोगः। धूमवदग्निमतोर्विशेष्यैक्यमात्रेण विशिष्टैक्याभावेन विशिष्टैक्योपेतस्थलस्यैवाभावादित्याशंक्य निराकरोति॥ न चेति॥ दृष्टांतोस्तीत्याह॥ अग्निमत इति॥ विशिष्टैक्ये विशेषणैक्यं स्यादित्येवापाद्यते नतु विशिष्टद्वयैक्ये विशेषण द्वयैक्यं स्यादिति तत्रायं दृष्टांतः। अग्निमतोऽग्निमतैक्यंतावदस्ति स्वस्य स्वेनैक्यसद्भावात् विशेषणस्याप्येकत्वेन विशेषणैक्यमप्यस्त्येव प्रकृते तु विशिष्टद्वयमस्तीति तस्यैक्ये विशेषणद्वयस्याप्यैक्यापत्तिरिति भावः। किंच न विशिष्टैक्यबोधनं युक्तं विशिष्टं हि विशेषणादि समुदायात्मकं समुदायश्च समुदाय्यनतिरिक्तः एवं च समुदायिरूपविशेषणयोस्तत्तेदंतयोर्भिन्नत्वेन तदवच्छिन्नसमुदायरूपविशिष्टस्यापि भेद एव अतस्तदैक्यापादनं व्याहतमित्याह॥ समुदायीति॥ विवक्षितत्वादिति॥ यथा गामानयेत्यत्र गोत्वस्यानयनानन्वयेपि गोत्वं तद्व्यक्तौ न परित्यज्यते तदप्युद्देश्यतावच्छेदकत्वेन विवक्षितमेव। एवं विशिष्टस्य विशेष्याद्यनतिरिक्तत्वेन विशेष्यरूपविशिष्टैक्येपि न तद्विशेषणयोरैक्यान्वयः गोत्वस्यानयनेनेव। परं तु तत्तेदंतारूपविशेषणे न त्यज्येते उद्देश्यतावच्छेदकत्वेन विवक्षितत्वादित्यर्थः। तर्हि विशिष्टाभेदो न प्राप्त इति चेत्तत्राह॥ तस्यैवेति॥ उद्देश्यतावच्छेदकीभूततत्तादियुक्तविशेष्याभेद एव विशिष्टाभेदशब्दार्थः न चैतावतोद्देश्यतावच्छेदकस्याप्यैक्यान्वयः तथा च विशेषणैक्यापादनं न युक्तमिति भावः। पदार्थांतरं विशेषणाद्यतिरिक्तम्॥ सामानाधिकरण्येति॥ धूमवत्त्वाग्निमत्त्वरूपभिन्नप्रवृत्तिनिमित्तकयोर्धूमवदग्निमच्छब्दयोरेकस्मिन्विशेष्ये वृत्तिरूपसामानाधिकरण्येत्यर्थः। तथाचावयोर्मते व्यभिचारापादनमयुक्तमिति भावः। विशेषणभेदस्य विशिष्टैक्यविरोधित्वे इदं रूप्यमित्यत्रापि इदं त्वरूप्यत्वविशेषणभेदसद्भावेन इदंत्वरूप्यत्वाधारयोरभेदाप्रतीत्याऽभेदग्रहरूपकारणाभावेन रूप्यार्थिनः पुरोवर्तिनि प्रवृत्तिरेव न स्यादित्याह॥ अन्यथेति॥ कुत इत्यत आह॥ तत्तेति॥ तथाच तत्तोपलक्षितत्वेदंतोपलक्षितत्वरूपविशेषणभेदात्तद्विशिष्टयोरैक्यायोगेन तत्तेदंतोपलक्षितयोरभेदो बोध्यत इति त्वन्मतमयुक्तं स्यादित्यर्थः। एवं सति पक्षत्रयेपि न दोष इति भावः। एवं प्रकारद्वयेन समाधानमुक्त्वा रामानुजीयरीत्यापि समाधानमाह॥ अस्तु वेत्यादिना॥ एतावतेति॥ तत्कालसंबंधादेरुपलक्षणमात्रत्वेन विशेष्येऽबोधनादिति भावः। उपलक्षणस्यैव प्रकारत्वेन तद्बोधकतया वाक्यस्य निष्प्रकारकत्वरूपाखण्डार्थत्वाभाव इत्याह॥ उपलक्षणस्येति॥ प्रकारांतरं संस्थानविशेषरूपम्॥ अन्यस्येति॥ इदंताविशिष्टस्योपलक्षणीभूततत्काल संबंधादिबोधनेनेदंत्वस्यैव प्रकारस्य सत्वादित्यर्थः। ननु तत्तादेरुपलक्षणत्वे तद्वाचिनस्तत्तादिपदस्य लाक्षणिकत्वं स्यात् तयोरैक्यात् तथाच जघन्यवृत्त्या वाक्यार्थवर्णनमयुक्तमित्यत आह॥ वृत्तीति॥ पदवृत्तिविशेषेत्यर्थः। तथाच लक्षणायाः पदधर्मत्वादुपलक्षणत्वस्य चार्थगतत्वान्नतयोरैक्यमिति भावः। अर्थस्योपलक्षणत्वेपि शब्दस्य मुख्यत्वदर्शनाच्च न तयोरैक्यमित्याह॥ दृश्यते हीति॥ अभावः प्रागभावादिः भिन्नविभक्त्यंतपदवाच्यत्वाज्जटानामुपलक्षणत्वमिति ध्येयम्॥ अलाक्षणिकत्वम्॥ स्वार्थवाचकत्वमेवास्तीत्यर्थः। शब्दस्य लाक्षणिकत्वेप्यर्थस्य विशेषणत्वदर्शनाच्च न तयोरैक्यमित्याह॥ दृश्यते चेति॥ अनुपलक्षणत्वमिति॥ दण्डे विशेषणताया एव सर्वैरङ्गीकारादिति भावः। उपलक्षणत्वलक्षणयोरैक्यमङ्गीकृत्य उपलक्षणपरपदे लक्षणामङ्गीकृत्याप्याह॥ वरं चेति॥ त्वया तत्तेदंताशब्दयोः उभयोरपि लाक्षणिकत्वमङ्गीकृतम् अतस्तल्लज्जाकरं मया तु इदंताविशिष्टस्य तत्तोपलक्षिताभेदाङ्गीकरेण एकस्य पदस्य मुख्यत्वमङ्गीकृत्यापरस्यैकस्यैव पदस्य लाक्षणिकत्वाङ्गीकारादिदमेव वरमित्यर्थः। किंचोपलक्षणस्य काकादेः कदाचित्स्वसंबद्धगृहं प्रत्युपलक्षकत्वं दृष्टम् इदंताविशिष्टे तत्ता उपलक्षणं चेत् कदाचिद्वा इदंताविशिष्टे तत्तासंबंधेन भाव्यं तत्ताविशिष्टे इदंता उपलक्षणं चेत्तत्ताविशिष्टे कदाचिद्वा इदंतासंबंधेन भाव्यं, न च तदस्तीत्यतो न तयोर्मध्य एकस्योपलक्षणत्वपक्षो युक्त इत्याशंक्य निराकरोति॥ न चेति॥ ते प्रतीति॥ इदंताविशिष्टस्वरूपं तत्ताविशिष्टस्वरूपं च प्रतीत्यर्थः। तयोः इदंताविशिष्टतत्ताविशिष्टस्वरूपयोः। ताभ्यांतत्तेदंताभ्याम्॥ विशेष्यद्वारेति॥ विशिष्टयोर्भेदेपि इदंताविशिष्टे यद्विशेष्यं देवदत्तस्वरूपं तत्र तत्तासंबंधात् स्वविशेष्यसंबद्धत्वरूपम् इदंताविशिष्टस्य तत्तया सहसंबंधोस्त्येव। एवं तत्ताविशिष्टस्याप्युक्तरीत्या विशेष्यद्वारकपरं परासंबंधोस्त्येवेत्यर्थः। नन्वेवं तत्ताविशिष्टेदंताविशिष्टयोस्तत्तेदंताभ्यामुक्तरीत्या परंपरासंबंधेपि साक्षात् संबंधस्यैवोपलक्षणत्वे तंत्रत्वेनतस्यात्राभावात्कथमुपलक्षणत्वमित्यत आह॥ परंपरेति॥ उपलक्ष्यसंबंधित्वमेवोपलक्षणस्यापेक्षितं न तु साक्षात् गौरवादित्यर्थः। अस्तु वेत्यादिना विशिष्टमुद्दिश्योपलक्षणसंबंधादिर्विधीयतामित्युक्तम् इदानीं तूपलक्षितमुद्दिश्य विशेषसंबंधो विधीयतामतोपि न दोष इत्याह॥ यद्वेति॥ एतत्पक्षोपरि शंकते॥ नन्विति॥ विशेष्य इति॥ इदंतोपलक्षितत्तारूपविशेषणांतरन्वयात् तत्तोपलक्षिते वा इदंतारूपविशेषणांतरान्वयादित्यर्थः॥ अभेदपक्षौत्विति॥ इदंतोपलक्षितस्य तत्ताविशिष्टाभेदः तत्तोपलक्षितस्य इदंताविशिष्टाभेदः इत्यभेदपक्षवित्यर्थः। कुतो न युक्तावित्यत आह॥ अनुवृत्तेति॥ अनुगतेत्यर्थः। इदंतोपलक्षितस्यानुगतस्य विशेष्यमात्रस्य तत्ताविशिष्टेन व्यावृत्तेनाभेदो न संभवति एवं तत्तोपलक्षितस्य विशेष्यस्यानुगतस्य व्यावृत्तेनेदंताविशिष्टेनाभेदो न संभवतीत्यर्थः। अनुवृत्तव्यावृत्तयोरभेदायोगादित्ययुक्तं व्यावृत्ताग्निमत्वसत्वासत्वदशायां व्यावृत्तव्यक्तिसदसद्भाव दशायां व्यावृत्तघटसदसद्भावदशायामप्यनुगतानां पर्वतजातिमृदां तैरभेददर्शनाद्व्यभिचार इत्यत आह॥ अनुवृत्तेति॥ ननु अग्निमद्व्यक्तिघटैः पर्वतादीनां नाभेदः मयाऽयुतसिद्धमङ्गीकृत्य समवायंगीकारेणाभेदाभावात् अग्निमानित्यत्राग्निसंयोगवानित्यर्थः। एवं च जातिव्यक्त्योरिव मृद्धटयोरिव च पर्वताग्निसंयोगयोरपि समवाय एव संबंधः एवं च न व्यभिचार इत्यत उक्तम्॥ समवायेति॥ यत्र त्वया समवायोङ्गीक्रियते तत्र मया भेदाभेदाङ्गीकारादित्यर्थः॥ अन्यथेति॥ विशेष्यस्य विशिष्टेनाभेदानङ्गीकारे पर्वतोऽग्निमानित्यत्र पर्वतेऽग्निसंसर्गः सिद्ध्यतीति सर्वसंमतं तन्न स्यात् विशेष्यस्य पर्वतस्य विशिष्टादग्निमतः सकाशाद्भेदांगीकारेलैंगिकी धीरनुमितिर्निर्विकल्पिका पर्वतस्याग्निसंसर्गाविषयिणी स्यादित्यर्थः। अत्र प्रसिद्धं संसर्गाविषयकत्वप्रयुक्तं निष्प्रकारकत्वरूपनिर्विकल्पकत्वं नापाद्यं किं नाम संसर्गाविषयकत्वमात्रमेव अन्यथा पर्वतोऽग्निमानित्यत्र पर्वतत्वाधारः पर्वतोऽग्निमानिति हि प्रतीयते तथाचात्र संसर्गाविषयकत्वेपि पर्वतत्वरूपप्रकारस्यैव प्रतीत्योक्तनिर्विकल्पकत्वापादनायोगादिति मन्तव्यं नन्विदंतोपलक्षिततत्ताविशिष्टयोर्भिन्नत्वात्तयोरभेदबोधनं न युक्तमित्यत आह॥ केवलेति॥ भेदवति अभेदबोधनाद्बिभ्यता तत्ताद्युपलक्षिते विशेष्ये देवदत्ते अभेदो बोध्यत इति कतमङ्गीकर्तुं शक्यं देवदत्तपिंडेपि भेदसद्भावादित्यर्थः। तदुपपादनयोक्तम्॥ परिणामिनीति॥ प्रतिक्षणं विकारवतीत्यर्थः। तत्र भेदसद्भावेप्यभेदबोधनं युक्तं मया भेदाभेदांगीकारेण केवलभेदानङ्गीकारादिति यदि ब्रूयात् तर्हि प्रकृतेपीदं समानम् इदंतोपलक्षिततत्ताविशिष्टयोरपि भेदाभेदाङ्गीकारेण केवलभेदानङ्गीकारादिति भावः। पूर्वमेकस्य विशेषणत्वमपरस्योपलक्षणत्वमित्यभिप्रेत्योपपादनं कृतम् इदानीं तूभयोरप्युपलक्षणत्वमभिप्रेतमित्याह॥ यद्वेति॥ ननु तत्तेदंतयोरुभयोरप्युपलक्षणत्वाङ्गीकारे विशेष्यमात्राभेदबोधनप्राप्त्याऽखण्डार्थत्वापत्तिरित्यत आह॥ न चेति॥ इत्युक्तमिति॥ तत्तोपलक्षितत्वादेरेव प्रकारत्वादिति भावः। स्वोत्प्रेक्षितमर्थं मूलारूढंकरोति॥ तदेतदिति॥ उक्तमिति॥ तत्वोद्योते भगवत्पादैरित्यर्थः॥ अनित्येति॥ अनित्याभ्याम् इदानीमविद्यमानाभ्यां देशकालाभ्यां स्वकाले यः संबंधः तद्देशकालोपलक्षितत्वादिरूपः तस्य देवदत्ते सत्वात्सोयं देवदत्त इत्यादिवाक्यं तत्वमस्यादिवाक्यस्याखण्डार्थतायाम् उपमा दृष्टान्तो न भवतीत्यर्थो द्रष्टव्यः॥ एवं चेति॥ तथाच तद्देशकालध्वंसविशिष्टे एतद्देशकालवैशिष्ट्यं बोध्यते तद्देशकालध्वंसरूपत्ताया इदानीं सत्वेन विधेयान्वयित्वरूपविशेषणत्वस्यैव सत्वेनोक्तदोषाभावात्। तथा एतद्देशकालविशिष्टस्तद्देशकालध्वंसविशिष्टः तद्देशकालध्वंसविशिष्ट एतद्देशकालविशिष्टश्चाभिन्न इत्येवं पक्षत्रयांगीकारोपि नदोष इत्यर्थः॥ वस्तुस्थितीति॥ वस्तुगत्या तद्देशकालध्वंस एव तत्तेति स्वमते वस्तुस्थितिप्रदर्शनार्थमेवोक्तं न तु सोयमिति वाक्यस्य सखण्डार्थत्वायेत्यर्थः॥ सामानाधिकरण्यमात्रमिति॥ दैशिकं सामानाधिकरण्यमित्यर्थः॥ समानकालिकत्वमिति॥ इदं तायास्तद्देशकालध्वंसस्य च कालिकमपि सामानाधिकरण्यमिति प्रदर्शनार्थं चेत्यर्थः। तर्हि सोयमिति वाक्यस्य कथं सखण्डार्थत्वमुपपादनीयमित्यत आह॥ उक्तरीत्येति॥ अस्दमुक्तपक्षत्रयेणेत्यर्थः॥ तद्देशेति॥ मधुरासंबंधः काशीसंबंधः अष्टमीसंबंधः पौर्णमासीसंबंधः इत्यादिपरोदाहृतवाक्यम्। एतेन तद्देशकालसंबंधः एतद्देशकालसंबंध इत्यत्रापि तत्तेदंतयोः प्रवेशात्कथंटीकोक्तप्रकाराप्रसरोक्तिरिति शंकानवकाशः। अत्रत्ययोस्तदेतत्पदयोर्देशकालविशेषार्थत्वादिति ध्येयम्। अयमर्थः परेण तत्वमस्यादि वाक्यस्याखण्डार्थत्वे सोयमित्येवं तत्तेदंते विहाय मधुरासंबंध इत्याद्युदाहृतं तत्र मधुरादेशसंबंधे काशीसंबंधबोधने मधुराया अपि काशीसंबंधापत्तिः एवं वैपरीत्येनापि द्रष्टव्यम् एवमष्टमीकालसंबंधस्य पौर्णमासीकालसंबंधबोधने अष्टमीकालस्यापि पौर्णमासीकालसंबंधापत्तिः अतो लक्षणया विशेष्यैक्यमात्रपरत्वमेवेति परेणोदाहृतमस्ति तत्रास्मदुक्तप्रकारः संभवति। मधुराष्टमीरूपदेशाकालोपलक्षिते काशीपौर्णमासीरूपतेशकालसंबंधेन उपलक्षणादिरूपप्रकारयुक्तत्वेन सखंडार्थत्वमुपपद्यते अत्र च तत्तादेरनुप्रवेशाभावेन तद्देशकालध्वंसमादायोपपादनाप्रसारादिति ध्येयं। अस्त्वेवं तत्वोद्योतटीकावस्तुस्थितिकथनपरेति तत्र तत्ता नाम किं भवदुक्तरीत्या अनुभवकालसंबंधः उत अनुभवकालध्वंस इति चिंतायां टीकोक्तमेव तत्तास्वरूपं साध्वित्याह॥ युक्तं चेति॥ अन्यथेति॥ अनुभवकालसंबंधस्यैव तत्तात्व इत्यर्थः॥ पूर्वकालेति॥ पूर्वकालस्य वस्तुविषयेऽनुभवेपीत्यर्थः॥ स्यादिति॥ अनुभवकालसंबंधरूपतत्तायाः सत्वादित्यर्थः। ननु स्मृतेः संस्कारजन्यत्वात्तत्तोल्लेखित्वं। अनुभवस्य तदजन्यत्वात्तत्तानुल्लेखित्वमिति कारणकृतवैषम्यस्यापि सत्वातित्यत आह॥ स्मृत्यनुभवयोरिति॥ सतः विद्यमानस्य॥ विषयकृतेति॥ अर्थविषयीकरणकृतवैषम्याभावादित्यर्थः। यद्यपिस्मृत्यनुभवयोः कारणकृतवैषम्यमस्ति तथाप्यनुभवकाले विद्यमानकालस्य स्मृतिकाले वस्तुगत्याऽतीतत्वेपि तत्रातीतत्वं स्मृतौ त्वन्मत न भासते अतीतत्वस्य तत्ताशब्दार्थत्वाभावात् प्रत्युत सघट इति स्मृतौ त्वन्मतेऽनुभवकालसंबंध ए प्रतीयते स चानुभवे प्यस्तीति स्मृत्यनुभवयोरर्थविषयीकारित्वांशे वैषम्याभावेन स्मृताविवानुभवेति तत्तोल्लेखः स्यादेवेति भावः। नन्वनुभवकालध्वंसस्तत्तेति मते यद्यपि न स्मृताविवानुभवेपि तत्तोल्लेखस्तथापि स्मृतौ तत्ताभानं न संभवति अननुभूतत्वात् तन्मते चानुभवकालसंबंधस्यैव तत्तात्वात्तस्य च वस्तुगत्याऽतीतत्वस्याभानादनुभवविषयीकृतपूर्वकालसंबंधरूपतत्ताविषयकत्वं स्मृतेर्युक्तमित्यत आह॥ तत्तामात्रेचेति॥ अतिप्रसंग इति॥ घटस्मृतौ न तावत्तत्तैव विषयः अपि तु पटोपि विषयः स्यात् अननुभूतत्वाविशेषादित्यतिप्रसंग इत्यर्थः॥ अनुभवेति॥ अननुभूतोप्यनुभवकालध्वंस एव प्रतीयते नान्यः कुतः अनुभवकालध्वंसत्वादेव। न च घटकालेपि प्रतीयतामिति वाच्यं स्मृतिविषयकानुभवरूपाऽनुव्यवसायेन स्मृतौ अनुभूतकालध्वंसस्याननुभूतस्यापि विषयीकरणेनाननुभूतैतावन्मात्रविषयकत्वस्येष्टत्वादिति भावः॥ पूर्वकालेति॥ अनुभवकालेत्यर्थः। कुतो वक्तव्यमित्यत आह॥ तत्रेति॥ उल्लेखादिति॥ तथाचैतन्मते भूतत्वविषयकत्वमिव अनुभवकालध्वंसस्तत्तेति मतेपि स्मृतेरननुभूतविषयकत्वमिष्टमेवेत्यर्थः॥ पूर्वकालेति॥ पूर्वघटिकाध्वंसविशिष्टो देवदत्तो मध्ये या द्वितीयघटिका तस्यामस्ति। तृतीयघटिकाख्यैतत्कालसंबंधरूपेदंताविशिष्टस्तु मध्ये नास्तीति कथं तयोरभेद इत्यर्थः। तयोः तत्तेदंताविशिष्टयोः। तत्प्रागभावः एतत्कालसंबंधप्रागभावः। इदानीं सत्वेपि तृतीयघटिकायां सत्वेपीत्यर्थः॥ एतत्कालेति॥ तृतीयघटिकाप्रागभावविशिष्टस्य तृतीयघटिकायामभावादित्यर्थः॥ अनुवृत्तेति॥ पूर्वकालध्वंसविशिष्टस्यानुवृत्तत्वेपि इदंताविशिष्टस्य व्यावृत्तस्य मध्येऽभावेपि व्यावृत्तानुवृत्तयोरैक्यं मृद्धट इत्यादावस्त्येव। अथवा पूर्वकालध्वंसविशिष्टेदंताविशिष्टयोर्नैक्यं किंनाम विशेष्यमात्रैक्यमेव। तच्च मध्येप्यस्ति। न च विशेषणयोः त्यागादखण्डार्थत्वमिति वाच्यं विशेष्यमात्रैक्येपि उद्देश्यतावच्छेदकत्वेन तत्तादेर्विशेषणत्वस्य समर्थितत्वादित्यर्थः। न चायमिति प्रागभाव इति टीकाकारैरुक्तत्वेन पूर्वकालध्वंसविशिष्टस्येदानीं सत्वेप्येतत्कालप्रागभावविशिष्टस्येदानीमभावात्कथमिति वाच्यम्। यथाहि प्रध्वंसो हि तथोच्यत इति तत्ताया अनुभवकालध्वंसरूपत्वमङ्गीकृत्य उक्तपक्षत्रयेपि दोषाभावोपपादनम् एवम् अयमिति प्रागभाव इत्येवमिदंत्वस्यापि एतत्कालसंबंधप्रागभावरूपत्वमङ्गीकृत्यापि पक्षत्रये दोषाभावादित्याशयात्। इदंताया एतद्देशकालप्रागभावरूपत्वविवक्षायां तत्ताया ध्वंसरूपत्वं न विवक्षितं किंनामानुभवकालसंबंधरूपत्वमेव। एवं तत्ताया ध्वंसरूपत्वविवक्षायाम् इदंत्वम् एतत्कालप्रागभावरूपत्वेन न विवक्षितं। तथाच तत्ताया ध्वंसरूपत्वमङ्गीकृत्य पूर्वकालध्वंसविशिष्टस्य इदानीं सत्वाभिप्राये इदंत्वं नामैतत्कालसंबंधरूपत्वेन विवक्षितमिति न दोष इति ध्येयम्। इवं स्वमते बाधकमुद्धृत्य परपक्षे बाधकमाह॥ किंचेत्यादिना॥ तात्पर्यं लक्षणयेति शेषः॥ उक्ताभेदेति॥ तत्तेदंतोपलक्षिताभेदोपलक्षित इत्यर्थः। तस्य देवदत्तस्वरूपमात्रस्य। अन्यथा देवदत्तस्वरूपमात्रस्यासिद्धत्वे॥ अनुवादेति॥ नह्यज्ञातमनुवादार्हमिति भावः॥ भेदभ्रमेति॥ अधिष्ठानज्ञानाभावादिति भावः। अभेदबोधनमनङ्गीकृत्य स्वरूपमात्रबोधनाङ्गीकारे बाधकमाह॥ अभेदेति एकेनैवेति॥ सोयमित्यत्रेति शेषः॥ पूर्णत्वेनेति॥ स्वरूपमात्रबोधनस्येति शेषः। ननु न पदान्तरवैयर्थ्यं वाक्यस्थपदस्यैव लक्षकत्वाङ्गीकारात् अत एकपदस्य लक्षकत्वाङ्गीकारे तस्य वाक्यस्थत्वाभावेन तदर्थं सोयमिति पदद्वयं ततश्च लक्षकत्वसिद्धिरित्याशङ्क्य निराकरोति॥ न चेति॥ देवदत्तपदेनैवेति॥ सोयमित्यत्रत्यान्यतरपद सहितेनेति शेषः। तथाच स देवदत्त इति वा अयं देवदत्त इति वा पूर्णत्वेन वाक्यत्वसिद्ध्या लाक्षणिकत्वसिद्धौ तृतीयं पदं व्यर्थमिति भावः। तथाचानभिमततृतीयपदव्यावृत्त्यर्थोऽत्रैवकार इत्युक्तं भवति। एवकारस्यानभिमतव्यावृत्त्यर्थत्वं च नरं च नारायणमेव चादा"वित्यत्र प्रसिद्धमिति संप्रदायविदः। ननु न पदांतरवैयर्थ्यं विरुद्धाकारवाचिपदद्वयसामानाधिकरण्याधीनत्वाल्लक्षणायाः तथाचायं देवदत्त इति वा स देवदत्त इति वा उक्तौ विरुद्धाकारप्रतिपादकपदद्वयसामानाधिकरण्यासिद्ध्या लक्षकत्वानुपपत्तेस्तदर्थं सोयमिति पदद्वयं सार्थकमिति चेत्तत्राह॥ स एवेति॥ यः पूर्वं कुण्डली स एवायं देवदत्त इति वाक्ये सोयमितिपदद्वयेनैव विरुद्धाकारप्रतिपादकपदद्वयसामानाधिकरण्यसिद्ध्या लक्षकत्वोपपत्तौ कुण्डल्यादिपदवैयर्थ्यमित्यर्थः॥ समानेति॥ सोयमितितदिदंपदाभ्यामित्यर्थः। अभेदरूपसंसर्गस्यापि प्रातिपदिकार्थत्वान्नतद्बोधनेऽखण्डार्थत्वहानिरित्यत उक्तं प्रातिपदिकार्थेतरेति। नन्वभेदरूपसंसर्गबोधकत्वेपि नाखण्डार्थत्वहानिः गामानयेत्यादाविव क्रियाकारकभावान्वय एवं संसर्गस्तद्बोधकस्यैव सखण्डार्थत्वमित्यङ्गीकारेणाभेदरूप- संसर्गस्यातथात्वान्नाखण्डार्थत्वहानिरित्यत आह॥ न हीति॥ क्रियाकारकभावरूपान्वय इत्यर्थः॥ इत्यादेरपीति॥ क्रियाकारकभावरूपान्वयाप्रतिपादकत्वादित्यर्थः। ननु भावभेदाभावमात्रेणाखण्डार्थत्वं विवक्षितं नीलमुत्पलमित्यादौ तु नीलत्वोत्पलत्वरूपभावरूपधर्मभेदात् निर्घटमित्यादौ तु घटध्वंसपटान्योन्याभावसंसर्गप्रतिपादनेपि घटत्वभूतलत्वघटत्वपटत्वरूपभावपदार्थसंसर्गस्यापि भानात्सखण्डार्थत्वं। सोयमित्यत्र तु अभेदसंसर्गस्य भानेपि अखण्डार्थत्वमेव। भावांशे देवदत्तस्वरूपे भेदरूपसंसर्गाबोधनादित्याशङ्क्य निराकरोति॥ न चेति॥ एवं वदता त्वया स्वोचितप्रातिपदिकार्थव्यतिरिक्ताभेदरूपसंसर्गगाचरत्वेपि तदितस्य भावांशे भेदरूपसंसर्गस्याबोधकत्वेनाखण्डार्थत्वं तथा स्वोचितप्रातिपदिकार्थव्यतिरिक्ताभेदरूपसंसर्गगोचरत्वेपि तदितरक्रियाकारकभावरूपसंसर्गाप्रतिपादनादखण्डार्थत्वमित्युक्तं भवति। तथाच स्वेचितसंसर्गान्यसंसर्गाबोधकत्वमखण्डार्थत्वमिति पर्यवसितं स्यात्। ॐमिति चेत्तर्हि नीलमुत्पलमित्यादावपि स्वोचितो यो नीलोत्पलत्वादिसंसर्गस्तदन्यो यः संसर्गो गोकर्मकानयनक्रियाकारकादिसमस्तसंसर्गस्तद्बोधकत्वसद्भावादखण्डार्थत्वापात इत्याह॥ स्वोचितेति॥ तृतीये दोषांतरमाह॥ उपलक्षणेनेति॥ तत्तेदंताभ्यामुपलक्ष्यं यद्देवदत्तस्वरूपं तस्य योऽभेदस्तेनोपलक्षणीयं यद्देवदत्तस्वरूपं तस्याभेदरूपादुपलक्षणात्पूर्वमेव निश्चितत्वेन तत्सिद्ध्यर्थमभेदरूपोपलक्षणापेक्षाया अभावेन तस्योपलक्षणत्वायोगाच्चेत्यर्थः। ननु देवदत्तस्वरूपमात्रस्योपलक्षणात्प्राक्सिद्धत्वेपि अभिन्नस्वरूपस्यासिद्धत्वात्तत्सिद्ध्यर्थमुपलक्षणापेक्षेत्यत आह॥ देवदत्तेति॥ देवदत्तेनाभिन्नं यद्देवदत्तस्वरूपं तस्यापि प्रत्यक्षत एव सिद्धत्वादित्यर्थः। वस्तुतोऽभिन्नदेवदत्तस्वरूपस्य सिद्धावपि तस्मादभिन्नत्वमसिद्धमित्यत आह॥ तस्मादिति॥ तत्ताविशिष्टात्तत्तोपलक्षिताद्वाऽभेदो न सिद्ध इति तस्मादभेद एव वाक्येन बोधनीयः तथाच सखण्डार्थत्वमित्यर्थः। द्वितीये दोषान्तरमाह॥ उक्तरीत्येति॥ काकादेरुपलक्ष्ये गृहे संस्थानरूपाकारविशेषोपस्थापकत्वेनोपलक्षकत्वं दृष्टं प्रकृते च तत्तादिनोपलक्षित आकारविशेषः स्वरूपमात्रे नास्ति तथात्वे सखण्डार्थत्वापत्तेः। अत उपलक्षणत्वायोग इत्यर्थः॥ दत्तोत्तरत्वादिति॥ तच्छब्देन विवक्षितात्स्वरूपमात्रादभेदो न सिद्ध इति स्वरूपमात्राभेद एव बोध्यत इति वक्तव्यं तदयुक्तं देवदत्ते देवदत्ताभेदस्य प्रत्यक्षसिद्धत्वेनानुपदेश्यत्वादिति दत्तोत्तरत्वादित्यर्थः। स्वरूपाभेदस्य सिद्धत्वादित्यर्थः। सङ्गृह्णाति॥ एवं चेति॥ किं च सोयमिति शाब्दप्रत्यभिज्ञायाः प्रत्यक्षप्रत्यभिज्ञासमानविषयकत्वात्प्रत्यक्षप्रत्यभिज्ञायाश्च सप्रकारकत्वेन सखण्डार्थत्वाच्छाब्दप्रत्यभिज्ञाया अपि तथात्वं स्वप्रत्यभिज्ञावगतस्यैव परंप्रति वाक्येन बोधनादित्याह॥ अपि चेति॥ नाखण्डार्थेति॥ लक्षणयाखण्डार्थविषयेत्यर्थः। कुतो नेत्यत आह॥ तत्रेति॥ प्रत्यक्ष इत्यर्थः॥ अनुभवादिति॥ तत्वेनेदंत्वेन तदभेदेन च देवदत्तप्रत्यभिज्ञानमिति प्रत्यभिज्ञानुव्यवसाये तृतीयार्थोल्लेखात् प्रत्यभिज्ञायास्तत्तादिप्रकारकत्वमवसीयत इत्यर्थः॥ तदनुल्लेख इति॥ तत्ताविशिष्टाभेदरूपप्रकारानुल्लेखेऽयमित्येव प्रत्यभिज्ञाकारापत्त्या अयमित्यभिज्ञातो भेदो न स्यात् अधिकविषयकत्वाभावादित्यर्थः। ततः किमित्यत आह॥ तथाचेति॥ ननु प्रत्यक्षप्रत्यभिज्ञायाः सप्रकारकत्वे शाब्दप्रत्यभिज्ञाया अपि तथात्वं कुत इत्यत आह॥ स्वेति॥ स्वप्रत्यक्षप्रत्यभिज्ञेत्यर्थः॥ परं प्रतीति॥ वाक्येनेति शेषः। सोयमित्यादिवाक्यस्याखण्डार्थत्वाभावोपपादनेन सिद्धं साध्यवैकल्यमुपसंहरति॥ तस्मादिति॥ किंच त्वन्मते सोयं देवदत्त इत्यादिवाक्यस्येत्यादिनोक्तं प्रमेयं दार्ष्टान्तिके तत्वमस्यादिवाक्येप्यतिदिशति॥ किंचेत्यादिना॥ तत्वमसिवाक्यस्याभेदविशिष्टे तात्पर्यं तदुपलक्षिते वा। केवलचिन्मात्राभेदे वा सार्वज्ञाद्युपलक्षिताभेदे वा चैतन्यमात्रे वा। नाद्यद्वितीयावित्याह॥ तत्वमसीत्यस्येति॥ उक्तरीत्येति॥ अभेदाबोधने भेदारोपनिवृत्त्ययोगादित्यर्थः। न तृतीय इत्याह॥ किंचेति॥ इष्टापत्तिरिति॥ चिन्मात्रस्य चिन्मात्रेणआभेदस्यास्माकमपि इष्टत्वात् अभेदरूपसंसर्गबोधनेन सखण्डार्थत्वाच्चेत्यर्थः॥ अप्रसक्तेति॥ चिन्मात्रस्वरूपे भेदस्याप्रसक्तत्वादित्यर्थः। उक्तदूषणपरिहारायाह॥ तत्पदादीति॥ कुत इत्यत आह॥ सार्वज्ञादेरिति॥ सार्वज्ञाद्युपलक्षितत्वस्येत्यर्थः। न चतुर्थ इत्याह॥ चेतन्येति॥ चिन्मात्रेणाभेदादिबोधने न तात्पर्यं तत्वमसिवाक्यस्य किं नाम केवलचैतन्यमात्रपरत्वमेवोच्यते चेदित्यर्थः। उपदेशस्तत्वमसीत्यादिः। चैतन्यमात्रपरत्वे दूषणकथनायोत्तरो ग्रन्थः। वाक्यात् चैतन्यमात्रबोधकतत्वमसिवाक्यात्। उक्तरीत्येत्युक्तमेव दर्शयति॥ तस्या इति॥ अधिकेति॥ चैतन्यमात्रातिरिक्ताधिकबोधने तु सखण्डार्थत्वमिति भावः। महावाक्यस्य तत्वमसीत्यस्य। अवान्तरवाक्येन सत्यज्ञानादिवाक्येन। कुतो गतार्थत्वमित्यतो लक्षणया सुद्धचैतन्यमात्रबोधकत्वादुभयोरित्याह॥ तत्पदार्थेति॥ सार्वज्ञादिवाक्यं मिथ्याभूतसार्वज्ञादिप्रतिपादनपरत्वेनैक्य बोधनविरोधित्वान्न शुद्धब्रह्मप्रतिपादकं सत्यादिवाक्यं तु सत्यादिरूपशुद्धब्रह्मस्वरूपमात्रप्रतिपादकं नाभेदबोदनविरोधीति तत्पदार्थशोधकमित्युच्यते। एवं जीवे दुःखित्वादिप्रतिपादकवाक्यम् ऐक्यबोधनविरोधि योयमित्यादिकं तु विज्ञानादिरूपस्वरूपमात्रप्रतिपादकं तदविरोधीति त्वंपदार्थशोधकमित्युच्यते इत्यर्थः। ननु भेद भ्रमनिरासाय तत्वमसीति महावाक्येऽनेकपदाभावे एकपदजन्यज्ञानेन कथं भेदभ्रमनिवृत्तिरिति शंकते॥ कथमिति॥ अधिकार्थबोधनाद्वाक्येन भेदभ्रमनिवृत्तिर्भविष्यतीत्यत उक्तम्॥ अधिकार्थाबोधन इति॥ तद्बोधने तु न चैतन्यमात्रपरत्वं सखण्डार्थत्वापत्तेरिति भावः। ननु महावाक्ये न पदानांवैयर्थ्यं तस्यादृष्टद्वारा भेदभ्रमनिवर्तकत्वात् अदृष्टस्य चैकपदजन्यज्ञानेनानुत्पत्तेरित्यत आह॥ न हीति॥ अप्रामाणिकत्वादिति भावः। ननु वाक्यस्य पदानां यद्यपि लक्षणया चिन्मात्र एव तात्पर्यं नत्वभेदे तर्हि भेदभ्रमनिवृत्तिर्न स्यादिति चेत् तात्पर्याविषयीभूताभेदबोधनेनापि भवतीति वदाम इत्यत आह॥ न चेति॥ अतिप्रसंगादिति॥ "यजमानः प्रस्तर" इत्यादिवाक्यानामपि गौणीवृत्त्या तत्सिद्ध्यादावेव तात्पर्येण यजमानप्रस्तरयोरभेदतात्पर्याभावादतात्पर्यविषयेणाप्यभेदेन तदुभयभेदनिवृत्तिः स्यादिति भावः। ननु महावाक्ये अधिकबोधनार्थं नानेकपदानि किंत्वेकस्य पदस्य सहायार्थमित्यत आह॥ न चेति॥ पदान्तरप्रयोगे कथमेकस्य पदस्य लाक्षणिकत्वसिद्धिरित्यत आह॥ तत्वमिति॥ अनेन महावाक्येनैक्यं न बोध्यते किंतु चैतन्यस्वरूपमेव बोध्यत इत्युच्यते तत्र सहायांतरानपेक्षचैतन्यपदप्रक्षेपेणैव विवक्षितशुद्धचैतन्यस्वरूपसिद्धौ विरुद्धार्थवाचिपदद्वयसामानाधिकरण्याधीनत्वं लक्षणायाः प्रकल्प्य तत्त्वमिति पदद्वयेन लक्षणया शुद्धचैतन्यबोधनमित्यादि क्लेशो नानुसर्तव्य इत्याह॥ चैतन्येति॥ एकस्य पदस्य सहायार्थमेव पदान्तरं न तु स्वार्थार्पणायेत्यङ्गीकारे दूषणमाह॥ गङ्गायामिति॥ अभेदेति॥ यदन्यथानुपपत्त्या यत्कल्प्यते तस्य तदुपपादकत्वमिति रात्रिभोजनादौ दृष्टत्वात् प्रकृते सार्वज्ञदुःखाद्युपेतयोरन्वयरूपमुख्यार्थबोधकत्वेन निर्णीतस्य तत् त्वमिति पदद्वयसामानाधिकरण्यस्याऽन्यथानुपपत्त्या कल्प्यमाना शुद्धचैतन्यलक्षणा मुख्यार्थबाधे सति चैतन्यस्य चैतन्येनाभेदरूपामुख्यान्वयमादाय पदद्वयसामानाधिकरण्यमुपपादयतीति वक्तव्यं न ह्येवं त्वयाङ्गीकृतं चैतन्यमात्रबोधकत्वाङ्गीकारेणाभेदरूपसंसर्गबोधकत्वानङ्गीकारात् तथात्वे सखण्डार्थत्वापत्तेः तथाच पदद्वयसामानाधिकरण्यस्य लक्षणाकल्पकत्वमेव न संभवतीत्यर्थः। एकस्मिन्नपि पदे लक्षणाया एवायोगेन तदर्थं पदान्तरमर्थवदित्याह॥ सदेवेति॥ तस्यापि लक्षणया चिन्मात्रे तात्पर्यादित्यर्थः॥ तत्पदेनेति॥ चिन्मात्रं यदि न बुद्धिस्थं तर्हि लक्ष्यार्थज्ञानाभावादेवालक्षणा यदि बुद्धिस्थं तर्हि तदितिपदेन शक्त्यैव तत्प्रतिपादनमस्तु न लक्षणया। सर्वनाम्नां बुद्धिस्थतया प्रकृतार्थबोधने शक्तत्वादिति भावः। लक्षणाया विरुद्धार्थवाचिपदद्वयसामानाधिकरण्याधीनत्वात्। एकपदस्य लाक्षणिकत्वाय पदांतरमित्युक्ते दृष्टान्ते सोयमिति वाक्ये स एव कुण्डल्ययं देवदत्त इत्यादौ सोयमिति पदद्वयेनैव लक्षणासिद्धौ पदान्तरवैयर्थ्यमिति दूषणमुक्तं तदेतदत्रापि सममित्याह॥ स वा इति॥ इदमपि वाक्यं स आत्मा जीव इत्यभेदबोधने तत्वमसीति महावाक्यतुल्यं तत्र स आत्मेति विरुद्धार्थवाचिपदद्वयसामानाधिकरण्येनैव चैतन्यलक्षणायाः सिद्ध्या "एष महानज" इति पदांतराणां वैयर्थ्याच्चेत्यर्थः। किंच लक्षणैव नाङ्गीकार्या सार्वज्ञदुःखादिविशिष्टयोस्तत्त्वं पदवाच्यार्थयोरेव तत्वमसीति वाक्येनाभेदो बोध्यत इत्यस्तु। न च भेदग्राहिप्रत्यक्षविरोधः तत्वावेदकाद्वैतवाक्यविरोधित्वेन भेदग्राहिप्रत्यक्षस्यातत्वावेदकत्वोपपत्तेः "नेह नाने"ति जगन्मिथ्यात्वश्रुतेः सन्घट इत्यादिप्रत्यक्षबाधेऽभिहिते तत्वावेदकश्रुतिविरोधेन प्रत्यक्षस्यातत्वावेदकतायास्त्वयैवोच्यमानत्वेन तद्रीत्याऽत्राप्युपपत्तेरित्याह॥ वाच्यार्थेति॥ एतेनेत्युक्तं विशदयति॥ अन्वयेति॥ एकस्यैव पदस्य लक्षकत्वेऽन्वयानुपपत्तिरूपलक्षणाबीजाभावेन तदर्थमेव वाक्यस्थत्वमपेक्षितं तच्च स वा एष महानज आत्मे तिमहावाक्ये स आत्मेति पदद्वयेनैव भविष्यतीति पदान्तरोपादानं व्यर्थमिति भावः। किंच तत्वमसिवाक्येपि त्वमसीत्युक्तेपि वाक्यस्थत्वसिद्ध्या लक्षणोपपत्तौ तत्पदवैयर्थ्यमित्याह॥ त्वमसीति॥ यदुक्तं चैतन्यमात्रबोधकत्वेन महावाक्यस्यावान्तरवाक्येन गतार्थत्वं च स्यादिति तदयुक्तं चैतन्यमात्रबोधकत्वेन प्रमेयतो विशेषाभावेपि फलतो विशेषोस्ति तथाहि यथा सोयं देवदत्त इति प्रत्यक्षप्रत्यभिज्ञायाः शाब्द्या वाऽयंदेवदत्त इत्यभिज्ञायाः प्रमेयतो न विशेषोस्ति प्रत्यभिज्ञाविषयस्य देवदत्तैक्यस्याऽभिज्ञायां प्रतीयमानत्वात् न ह्यभिज्ञायां स्वस्य स्वेनैक्यं भाति। न वाऽभिज्ञयाऽविषयीकृतं प्रत्यभिज्ञया विषयीक्रियमाणं देवदत्तस्य स्वेनैक्यांतरमस्तियेन प्रमेयतो विशेषः स्यात्। नन्वेकस्य कालद्वयसंबंधोऽभिज्ञयाऽविषयीकृतः प्रत्यभिज्ञया विषयीक्रियते अयं देवदत्त इति अभिज्ञया देवदत्तैक्यस्य विषयीकरणेपि न कालद्वयसंबंधो विषयीक्रियते एककालसंबंधस्यैव विषयीकरणादिति चेत् न एकस्मिन्नेव देवदत्ते कालभेदेनोत्पन्नाभ्याम् अयं देवदत्त अयं देवदत्त इत्यभिज्ञाभ्याम् ऐक्यस्य देवदत्ते कालद्वयसंबंधस्य च सिद्धेः। तथाच प्रत्यभिज्ञायां स इत्यस्याप्ययमित्येवार्थः अतोऽभिज्ञाप्रत्यभिज्ञयोः कालद्वयसंबंधिपदार्थैक्यविषयकत्वेन प्रमेयतो न विशेषः तथापि फलतो विशेषोऽस्ति प्रत्यभिज्ञाया भेदभ्रमनिवर्तकत्वात् अभिज्ञायास्तदभावात्। ननु प्रमेयतो विशेषाभावे भेदभ्रमानिवर्तकत्वमेव प्रत्यभिज्ञायाः कुत इति चेन्न प्रत्यभिज्ञाया अभिज्ञाभ्यां प्रमेयतो विशेषाभावेपि देवदत्ते कालद्वयसंबंधागाहित्वम् एकस्यैव प्रत्यभिज्ञारूपज्ञानस्यास्ति अभिज्ञस्योस्तु द्वयोः कालद्वयसंबंधावगाहित्वम् अतो भेदभ्रमनिवर्तकत्वम्। एवं तत्वमसिवाक्यस्य \`सत्यं ज्ञानं' \`यः सर्वज्ञः' \`स मुखी' त्याद्यवान्तरवाक्यात् महावाक्यस्थपदानाम् अवान्तरवाक्यस्थपदाच्च न प्रमेयतो विशेषः सर्वेषामपि लक्षणया चैतन्यमात्रबोधकत्वात् तथापि सार्वज्ञदुःखाद्युपलक्षितचैतन्ययोर्वस्तुतो भेदेपि विशकलितं यत्सार्वज्ञदुःखाद्युपलक्षितचैतन्यरूपतत्त्वं पदार्थबोधकं वाक्यं तज्जन्यज्ञानस्य न भेदभ्रमनिवर्तकत्वं किन्तु तत्त्वमसीति महावाक्यजन्यज्ञानस्यैव। कुतः ? एकस्यैव तस्य ज्ञानस्य उपलक्षणीभूतसार्वज्ञदुःखादिरूपधर्मद्वयपरामर्शेन चैतन्यैक्यावगाहित्वात्। अतः पलतो विशेषसद्भावान्नमहावाक्यस्यावान्तर वाक्येन गतार्थत्वमिति विवरणोक्तमप्येतेनैव निरस्तमित्याह॥ एतेन यदुक्तं विवरण इत्यादिना॥ उक्तरीत्या स्पष्टोऽर्थः। द्वयोः अभिज्ञाप्रत्यभिज्ञयोः अविशिष्टेपि समानेपि। प्रत्यभिज्ञायाः। एकस्या एवेति शेषः॥ परामर्शित्वेनेति॥ कालद्वयसंबंधावगाहित्वेनेत्यर्थः। नन्वभिज्ञावगतमात्रबोधकत्वेन प्रत्यभिज्ञाया अनधिगतार्थगंतृत्वरूपप्रामाण्यं न स्यादित्यत आह॥ तत एवेति॥ अर्थवादवाक्यवदनधिगतार्थत्वाभावेपि सप्रयोजनत्वात् प्रामाण्यमित्यर्थः॥ तत्त्वमसिवाक्यस्येति॥ तत्त्वमसिवाक्यजन्यस्यैकस्यैव ज्ञानस्येत्यर्थः॥ धर्मद्वयपरामर्शित्वेनेति॥ तत्त्वंपदाभ्याम् उपलक्षणभूतसार्वज्ञदुःखादिपरामर्शेन असीतितदुपलक्षितचैतन्यैक्यावगाहित्वादित्यर्थः। इदं च विशकलिततत्त्वं पदार्थबोधकवाक्यजन्यज्ञानयोरपि समम्। तत्रापि वाक्ये सार्वज्ञदुःखाद्युपलक्षितचैतन्ययोः प्रतिपादनात् तयोरैक्यस्यापि सत्वादिति न प्रमेयतो विशेष इत्याशयः। (भामत्या) स्वोक्तार्थे संमतित्वेनोदाहृतं वाक्यं स्वोक्तार्थे संमतित्वेनाह विवरणकारः॥ उक्तंहीति॥ सिद्धम् अवान्तरवाक्यमहावाक्ययोरगतार्थत्वं सिद्धं प्रमेयतो विशेषाभावेपि फलतो विशेषसद्भावादित्याशयेनोक्तम्॥ निवर्तकत्वादिति॥ भेदभ्रमनिवर्तकत्वादित्यर्थः। अभिज्ञाभ्यां प्रत्यभिज्ञायाः प्रमेयत एव भेदोस्तीत्याशयेनोक्तम्। एतेनेत्युक्तं विशदयति॥ अभिज्ञाभ्यामिति॥ प्रत्यभिज्ञयेवेति॥ सोयमिति प्रत्यभिज्ञाया एकस्मिन्नेवाधिकरणे कालद्वयसंबंध इत्येवमाकारेण वा कालद्वयसंबंधाधार एक इत्येवमाकारेण वा यथाऽर्थो गृह्यते एवमभिज्ञाभ्याम् अग्रहणादित्यर्थः। यथा ह्येकस्मिन्नेव धूमे कालव्यवधानेन जातयोः धूमो वह्न्यव्यभिचारी वह्निसहचारीति च विशकलितव्यभिचाराभावसहचारज्ञानयोस्तदुभयसामानाधिकरण्याविषयकत्वेन व्याप्त्यविषयकत्वादव्याप्यत्वभ्रमानिवर्तकत्वं वह्निव्याप्यधूमवानयमिति विशिष्टज्ञानाजनकत्वं च स्यात् वह्निव्याप्यधूमवानयमिति विशिष्टज्ञानस्य तु तदुभयसामानाधिकरण्यरूपव्याप्तिविषयकत्वेन अविशकलिततदुभयविषयकत्वादव्याप्यत्वभ्रमनिवर्तकत्वं तद्वत् अभिज्ञाभ्यां वस्तुगत्या एकस्मिन् कालद्वयसंबंधग्रहणेपि न ताभ्यां कालद्वयस्य सामानाधिकरण्यं गृह्यते प्रत्यभिज्ञयात्वेकाधिकरणत्वरूपं कालद्वयस्य सामानाधिकरण्यं गृह्यत इति प्रत्यभिज्ञाया अभिज्ञायां प्रमेयत एव भेद इति भाव इति संप्रदायः॥ इयं शुक्तिरिति॥ यथेयं शुक्तिरिति ज्ञाने इदंत्वशुक्तित्वयोरैकाधिकरण्यरूपसामानाधिकरण्यावगाहित्वमस्ति एवम् इदमितिज्ञानस्य वस्तुगत्या शुक्तौ शुक्त्यभेदावगाहित्वेपि इदंत्वशुक्तित्वयोः सामानाधिकरण्यावगाहित्वं नास्तीत्यर्थः। एवमुक्तरीत्या अभिज्ञाभ्यां प्रत्यभिज्ञायाः प्रमेयतो विशेषाभावे फलतोपि विशेषो न संभवति तत्र निमित्ताभावादित्याह॥ अन्यथेति॥ भेदभ्रमनिवर्तकत्वमपि न स्यादिति भावः। नन्वेकस्या अपि प्रत्यभिज्ञायाः कालद्वयपरामर्शित्वेन भेदभ्रमनिवर्तकत्वमुपपद्यत इति चेत्तत्राह॥ कालद्वयेति॥ भेदभ्रमकालेपीति॥ अयमिह संप्रदायः एकस्यैव ज्ञानस्य कालद्वयपरामर्शिकत्वस्य भ्रमनिवृत्तिप्रयोजकत्वे अयं स नेति भेदभ्रमकालेपि यथाकथंचित्कालद्वयपरामर्शसत्वात्तेनापि भेदभ्रमेण भेदभ्रमनिवृत्तिः स्यात्। अतस्तस्याप्रयोजकत्वादुक्तरीत्या प्रमेयत एव विशेषो वाच्य इत्यर्थः॥ एवमिति॥ विशकलिततत्त्वं पदार्थभूतसार्वज्ञदुःखाद्युपलक्षितचैतन्यप्रतिपादकवाक्यजन्यज्ञानयोः स्वविषये वस्तुतोऽभेदसद्भावेपि सार्वज्ञाद्युपलक्षितत्वदुःखाद्युपलक्षितत्वयोरभेदसामानाधिकरण्यानवगाहित्वात्तत्वमसीति वाक्यजन्यैकज्ञानस्य तदवगाहनाद्भेदभ्रमनिवर्तकत्वमिति प्रमेयत एव विशेषः प्राप्त इत्यर्थः॥ इति दिगिति॥ यदुक्तं तत एव प्रामाण्यमपीति तदयुक्तं न हि फलवत्त्वं प्रामाण्यम्। तृणादिज्ञाने अव्याप्तेः। यथोक्तम्। फलवत्त्वं न चास्माभिः प्रामाण्यं हि विवक्षितम्। तृणादिदर्शने किं च फलवत्त्वं निगद्यत इति, इति दिगर्थोद्रष्टव्यः॥ उपाधिभेदेति॥ तत्वमस्यादिमहावाक्यस्याखण्डार्थत्वेऽनुमानं श्लोकेनोच्यते येन तत्वमस्यादिवाक्येन अन्तःकरणाद्युपाधिभेदभिन्नार्थो जीवो ब्रह्मणा एक इति प्रतिपाद्यते तदप्यखण्डार्थम्। कुम्भकं घटाकाशः महत्खं महाकाशः इति वाक्यं यथेत्यर्थः। घटोपाधिं विहाय आकाशस्वरूपैकतायास्तत्राभिप्रेतत्वादिति ध्येयम्। तथाच तत्त्वमसिवाक्यम् अखण्डार्थम् उपाधिभेदभिन्नैक्यार्थप्रतिपादकत्वात् घटाकाशो महाकाश इति वाक्यवदित्यनुमानमुक्तं भवति। तदुक्तं वार्तिके "घटाकाशो महाकाश इत्युक्ते चैक्यधीर्यथे"ति॥ सत्येति॥ पदार्थनिष्ठवाक्यस्याखण्डार्थत्वे अनुमानमनेन श्लोकेनोच्यते। सत्यज्ञानादिगीः सत्यज्ञानादिवाक्यम् एतत्संसर्गव्यतिरेकिणि अर्थे सत्यत्वादिसंसर्गशून्येऽर्थे प्रमाणम्, मानत्वात् प्रमाणत्वात् प्रत्यक्षादिप्रमाणवदित्यर्थः नयनादौ प्रकृतसत्यत्वज्ञानत्वानन्तत्वादि संसर्गशून्ये घटादौ मानत्वमस्ति। पक्षे तु सत्यत्वादिसंसर्गशून्ये चैतन्यरूपाखण्डार्थे मानत्वेन साध्यं पर्यवसितव्यम्॥ अप्रसिद्धेति॥ निर्विकल्पकानङ्गीकारात्प्रत्यत्रादिप्रमाणत्रयेणापि इदमित्थमित्यादिसप्रकारकज्ञानस्यैवोत्पत्त्या पूर्वानुमानसाध्याखण्डार्थत्वस्य द्वितीयानुमानाभिप्रेताखण्डार्थत्वस्य च कुत्राप्यप्रसिद्धत्वादिति भावः॥ एकत्वेति॥ एकत्वाधारेत्यर्थः। तथाचोपाधिभेदभिन्नो यः एकत्वाधारभूतोर्थः तत्प्रतिपादकत्वादित्यर्थः स्यात् एवं चैकत्वसङ्ख्यासंसर्गस्य प्रतिपादनात् सखण्डार्थत्वमेवेत्यर्थः॥ आकाशेंऽश इति॥ तथाच घटाकाशरूपांशस्य स्वाभाविकत्वेनौपाधिकत्वाभावात्कुम्भखं महत्खमिति वाक्यस्य नोपाधिभिन्नैकार्थप्रतिपादकत्वमस्तीति साधनवैकल्यमित्यर्थः॥ घटाकाश इति॥ को घटाकाश इति पृष्टे भेदभ्रमनिरासाय घटाकाशो महाकाश इति कथ्यते। अत्रापि प्रश्नोत्तरयोवैर्यधिकरण्यान्यथानुपपत्त्या आकाशस्वरूपमात्रपरत्वेनाऽखण्डार्थत्वमङ्गीकार्यमिति हि त्वदभिप्रेतम्। तन्न युक्तम्। घटाकाशमहाकाशयोः भेदभ्रमेण को घटाकाश इति पृष्टे भेद भ्रमनिरासाय घटाकाशो महाकाश इति वाक्यं प्रवर्तते तत्र स्वरूपमात्रबोधने भेदभ्रमनिरासायोगादधिकोऽभेदरूपः संसर्गो बोध्यत इत्यवश्यं वाच्यम्। एवं च साध्यवैकल्यमित्यर्थः। संसर्गिणि पदार्थपरब्रह्मरूपे। तथा च सत्यज्ञानादिगीरेतत्संसर्गव्यतिरेकिणि अर्थे प्रमाणमिति मां प्रति साधने सिद्धसाधनमित्यर्थः॥ आभासेति॥ तथा चाखण्डकर्मपरत्वमपि स्यादिति भावः। उत्तरग्रन्थमुपक्षितपन्नखण्डार्थत्वनिराकरणेन सिद्धमर्थमुपसंहरति॥ तस्मादिति॥ तत्वमस्यादिवाक्यस्याखण्डार्थत्वानुमानभङ्गविवरणम्॥ 3 ॥

\</2-3\>

\<2-4\>   
  4. ब्रह्मणो निर्गुणत्वभङ्गः  
\</2-4\>

\<2-5\>  
  5. निर्गुणे प्रमाणभङ्गः  
\</2-5\>

\<2-6\>  
  6. ब्रह्मणो निराकारत्वभङ्गः  
\</2-6\>

\<2-7\>  
 7. परमते ब्रह्मणो ज्ञानत्वानन्दत्वाद्वितीयत्वनित्यत्व- साक्षित्वभङ्गः  
\</2-7\>

\<2-8\>  
  8. ब्रह्मणः उपादानत्वभङ्गः  
\</2-8\>

\<2-9\>  
  9. ब्रह्मणो निमित्तत्वभङ्गः  
\</2-9\>

\<2-10\>  
  10. ब्रह्मणः उपादानत्वे प्रमाणभङ्गः  
\</2-10\>

\<2-11\>  
  11. स्वप्रकाशत्वलक्षणभङ्गः

 ॥ तच्चेति॥ स्वप्रकाशत्वमित्यर्थः॥ वृत्त्यव्याप्यत्वमिति॥ वृत्त्यविषयत्वमित्यर्थः॥ उक्तरीत्येति॥ ब्रह्मणो वृत्तिविषयत्वाभावे ब्रह्मविचारयतोर्गुरुशिष्ययोर्मौनं मौढ्यं च स्यादित्युक्तरीत्येत्यर्थः। तथाच लक्षणस्य ब्रह्मणसम्भव इत्यर्थः॥ फलेति॥ ब्रह्मचैतन्यस्य प्रकाशरूपत्वेन प्रकाशरूपे प्रकाशान्तरानुदयेन ज्ञाततारूपफलाव्याप्यत्वसद्भावादित्यर्थः॥ नापीति॥ अतीतादौ विशेष्याभावान्नातिव्याप्तिरिति भावः। घटादिप्रपञ्चे तु विशेषणाभावप्रयुक्तविशिष्टाभावेन स्वप्रकाशत्वाभावो द्रष्टव्यः॥ व्यवहारेति॥ यथाच सुषुप्त्यादौ विद्यमाने ब्रह्मचैतन्ये व्यवहारस्यैवाऽभावेनापरोक्षव्यवहारविषयत्वाभावादव्याप्तिरित्यर्थः॥ योग्यत्वमिति॥ सुप्त्यादौ विद्यमाने ब्रह्मचैतन्येऽपरोक्षव्यवहारविषयत्वयोग्यतायाः सत्वान्नाव्याप्तिरित्यर्थः। तथापि मुक्तिकालीने ब्रह्म चैतन्ये शक्त्यादिरूपयोग्यताख्यधर्माभावेनाव्याप्तिरित्याह॥ मोक्ष इति॥ अत्यन्ताभावेति॥ मोक्षे योग्यताया अभावेपि तदत्यन्ताभावोपि नास्ति योग्यतावत्तदत्यन्ताभावस्यापि धर्मत्वम्। एवं च योग्यतात्यन्ताभावानधिकरणत्वस्य सत्वान्न मोक्षकालीनात्मन्य व्याप्तिरिति भावः। वस्तुसिद्धेर्लक्षणप्रमाणाधीनत्वात्स्वप्रकाशत्वस्य लक्षणमुक्त्वा तत्र प्रमाणं चाह॥ प्रमाणं चात्रेति॥ स्वप्रकाशेति॥ अवेद्येत्यर्थः॥ व्यतिरेकीति॥ व्यतिरेकव्याप्तौ च घटादिर्दृष्टान्त इति भावः॥ किञ्चिन्निष्ठेति॥ यन्निष्ठात्यन्ता भावप्रतियोगि तदेवावेद्यरूपं स्वप्रकाशमेवाऽऽयास्यतीति भावः। नन्वनेनानुमानेनानुभूतेः स्वप्रकाशत्वसिद्धावप्यात्मनः स्वप्रकाशत्वमसिद्धमित्यत आह॥ आत्मा चेति॥ योग्यतात्यन्ताभावानधिकरणत्वस्यापि मुक्तात्मन्यभावादव्याप्तिरित्याह॥ त्वन्मत इति॥ अनधिकरणत्वरूपस्य तद्वैशिष्ट्यरूपस्य। नन्वात्मनि योग्यतात्यन्ताभावानधिकरणत्वस्यैव सत्वेन तदभावः कथं वक्तुं शक्यते येनासम्भवः स्यात्। तथाच मुक्तात्मा योग्यतात्यन्ताभावानधिकरणत्वाभाववान्न भवति योग्यतात्यन्ताभावानधिकरणत्वात् यो यदनधिकरणं स तदनधिकरणत्वाभाववान्न भवति यथा रूपानधिकरणं वायू रूपानधिकरणत्वाभाववान्नेति सामान्यव्याप्तिमूलकानुमानेन योग्यताभावनधिकरणत्वाभावस्याऽभावसिद्धेः कथमव्याप्तिरित्यत उक्तम्॥ सत्वादीति॥ यथा त्वन्मते आत्मनो निर्धर्मकत्वात्तत्र सत्वं नास्ति असत्वं च नास्ति तावता सत्वानधिकरणत्वमसत्वानधिकरणत्वं च तत्र वक्तुं न शक्यते तथात्वेऽनिर्वाच्यलक्षणस्य ब्रह्मण्यतिव्याप्तिप्रसङ्गात् एवं ब्रह्मणि योग्यतात्यन्ताभावाधिकरणत्वं योग्यतात्यन्ताभावानधिकरणत्वं च नास्त्येवेत्यव्याप्तिरेव तथाचोक्तानुमाने सामान्यव्याप्तौ सत्वाद्यनधिकरणत्ववत्यात्मनि व्यभिचारान्नाव्याप्तिपरिहारायोक्तलक्षणाभावस्यानुमानतो व्याप्तिर्दृढेति भावः। उक्तलक्षमस्यासम्भवं चाह॥ किं चेति॥ स्वेति॥ तथाचात्मनि योग्यता तदत्यन्ताभावश्चास्तीति वक्तव्यं तथाचात्मनि योग्यतात्यन्ताभावानधिकरणत्वमसम्भवीत्यर्थः। ननु नासम्भवः योग्यताया मिथ्यात्वेन तदत्यन्ताभावो यो ब्रह्मण्यस्ति स पारमार्थिक एव योग्यतात्यन्ताभावानधिकरणत्वमित्यत्र व्यवहारिको यो योग्यतात्यन्ताभावस्तदनधिकरणत्वं विवक्षितं तस्य चात्मनि सत्वान्नासम्भव इत्याशङ्क्य निषेधति॥ न चेति॥ अत्यन्ताभावस्येति॥ योग्यताया मिथ्यात्वेन यस्तदत्यन्ताभावोऽस्ति स पारमार्थिक इति वक्तुं न शक्यते कुतः तस्य ब्रह्मभिन्नत्वेन व्यावहारिकत्वावश्यंभावात्। योग्यतायन्ताभावस्य विशिष्टस्य ब्रह्मात्मकत्वे योग्यताया अपि ब्रह्मत्मकत्वापत्त्या मिथ्यात्वोक्त्ययोगात्। तथा च ब्रह्मणि योग्यतात्यन्ताभावस्य व्यावहारिकत्वेऽवश्यंवाच्ये व्यावहारिकयोग्यताभावाधिकरणत्वस्यैव प्राप्त्या तदनधिकरणत्वस्यासम्भव एवेत्यर्थः। अवेद्यत्वे सत्यऽपरोक्षव्यवहारविषयत्वमित्यत्रोभयमपि दुर्वचमित्याशयेन तावदवेद्यत्वं न निर्वक्तुं शक्यमित्याह॥ किं चेत्यादिना॥ असम्भवादिति॥ ब्रह्मणो वृत्त्यव्याप्यत्वे ब्रह्मविचारयतोर्गुरुशिष्ययोर्मौनं मौढ्यं च स्यादिति भावः॥ दृश्यत्वभङ्ग इति॥ वृत्तिप्रतिबिम्बितचैतन्ये तदभिव्यक्ताधिष्ठानचैतन्ये ज्ञाततारूपफलस्य विकल्प्य तत्र खण्डितत्वेन प्रातिभासिके रूप्यादौ सर्वत्रापि व्यावहारिके घटादिप्रपञ्चे फलाव्याप्यत्वसद्भावेनाति व्याप्तेरित्यर्थः॥ तत्रेति॥ कल्पितभेदेन जीवब्रह्मणोर्ज्ञातृज्ञेयभाववत् ब्रह्मणोपि स्वाकारवृत्तिप्रतिफलतचिद्विषयत्वाच्च अन्यथा तया तदज्ञाननिवृत्त्ययोगादिति दृश्यत्वभङ्गे उक्तरीत्या अधिकारिणो जायमाना या ब्रह्माकारवेदान्तजन्या चरमवृत्तिस्तत्प्रतिबिम्बिता या चित् तद्रूपं यत्फलं तत्सम्बन्धसद्भावेन फलाव्याप्यत्वाभावादसम्भव इत्यर्थः। फलाव्याप्यत्वरूपपावेद्यत्वस्य ब्रह्मण्यसम्भवपरिहारप्रकारमनूद्य दूषयति॥ एतेनेति॥ ननु तथापि ब्रह्मणि स्वाकारवेदान्तजन्यवृत्तिप्रतिबिम्बितचिज्जन्यो योऽतिशयोऽविद्यारूपावरण भङ्गो व्यवहारो वा तद्योगित्वमेवाऽस्तीति पुनरसम्भव एव स्यादत आह॥ अतिशयश्चेति॥ भग्नेति॥ भग्नावरणा या चित् अधिष्ठानचैतन्यं तत्सम्बन्ध इत्यर्थः॥ घटादाविति॥ तथाच फलाव्याप्यत्वरूपावेद्यत्वलक्षणस्य नातिव्याप्तिरिति भावः॥ नत्विति॥ ब्रह्मणः चैतन्यरूपत्वन तत्र पुनरधिष्ठानचित्सम्बन्धाभावेन स्वाकारवृत्तिप्रतिबिम्बितचिज्जन्यभग्नावरणचित्सम्बन्धरूपातिशययोगित्वरूपफलव्याप्यत्वाभावेन फलाव्याप्यत्वरूपावेद्यत्वसद्भावान्नाव्याप्तिरिति भावः। वृत्त्याऽभिव्यक्तेति सम्बन्धः॥ नत्विति॥ स्वाकारवृत्त्याप्यभिव्यक्ताधिष्ठानचिद्विषयत्वाभावान्नासम्भव इत्यर्थः। एतेनेत्युक्तमेव विशदयति॥ घटादाविति॥ तथाच घटादावपि फलाव्याप्यत्वसद्भावादतिव्याप्तिरिति भावः॥ चिद्रूपेति॥ घटादौ तु चैतन्यरूपज्ञानविषयत्वस्यैव सत्वान्नाऽवेद्यत्वलक्षणस्यातिव्याप्तिरिति भावः। ननु रूप्यादावतिव्याप्तिरिति तत्राह॥ रूप्यादिरपीति॥ तथाचात्रापि साक्षिविषयत्वसद्भावान्नातिव्याप्तिरित्यर्थः। नन्वेवं चिद्रूपज्ञानाविषयत्वमेवा-वेद्यत्वमस्तु चैतन्याख्यज्ञानाविषयत्वरूपावेद्यत्वस्य घटादौ रूप्यादौ च कुत्राप्यतिव्याप्त्यभावात्स्वप्रकाशत्वलक्षणेऽपरोक्षव्यवहारविषयत्वरूपविशेष्यांशो व्यर्थः व्यावर्त्याभावादित्यत आह ॥ लक्षण इति॥ नित्यातीन्द्रिये चिद्रूपज्ञानाविषयत्वमस्ति अन्यथाऽपरोक्षचित्सम्बन्धाद्विषयस्याऽप्यपरोक्षापत्तेः। अतस्तत्रातिवाप्तिवारणाय विशेष्यभाग इत्यर्थः॥ घटादाविति॥ दृश्यत्वभङ्गे चैतन्यरूपज्ञानस्य खण्डितत्वेन चिद्रूपज्ञानाविषयत्वरूपावेद्यत्वस्य घटादावपि सत्वेनातिव्याप्तिरित्यर्थः॥ तत्स्वभावस्यापीति॥ चैतन्यरूपज्ञानस्वभावस्यापि स्फुरणस्य ब्रह्मरूपज्ञानस्य। तद्विषयत्वं चिद्रूपज्ञानविषयत्वम्। तथाच चिद्रूपज्ञानाविषयत्वस्य ब्रह्मण्यभावादसम्भव इत्यर्थः॥ उपेत्येति॥ कर्मत्वातिरिक्तं विषयत्वमङ्गीकृत्येत्यर्थः॥ अकर्मत्वेति॥ कर्मत्वं कारकविशेषः। क्रियाजनकं कारकं ब्रह्मरूपज्ञानस्य नित्यत्वेन ब्रह्मरूपविषयस्य न तत्कर्मत्वमिति युक्तं ब्रह्मणश्चिदकर्मत्वरूपमवेद्यत्वमित्यर्थः। परसमवेतत्वं क्रियाविशेषणम्। परः कर्ता तत्समवेता या क्रिया तज्जन्यं यत्फलं तच्छालित्वमित्यर्थः। वृत्तिप्रतिबिम्बितचैतन्यस्य वा तदभिव्यक्ताधिष्ठानचैतन्यस्य वाऽवच्छिन्नस्य ज्ञानत्वेन पराभिमतस्य जन्यत्वेन तत्प्रति घटादेः कारकत्वेन कर्मत्वं सम्भवत्येवेति न चिदकर्मत्वस्य घटादावतिव्याप्तिरत उक्तम्॥ अनवच्छिन्नमिति॥ अविद्ययानावृतं सर्वगतमनवच्छिन्नं चैतन्यं ज्ञानमिति पक्षे तस्य नित्यत्वादित्यर्थः। अत्र नित्यमित्यस्य नित्यं विद्यमानमनादीत्यर्थः। नित्यं नित्यत्वेन साधितानादिताकमित्यर्थ इत्यन्ये। स्वाकारवृत्ति-प्रतिबिम्बितचैतन्यस्यावच्छिन्नस्य जन्यत्वेन तत्प्रति वेदान्तजन्यापरोक्षचरमवृत्तिविषयस्य ब्रह्मणोपि स्वावच्छिन्नं चैतन्यं प्रति घटस्यैव कारकत्वेन चिदकर्मत्वाभावादतिव्याप्तिरित्याह॥ स्वेति॥ ननु चरमवृत्तिर्न ब्रह्माकारा ब्रह्मणो निराकारत्वात् अत उक्तम्॥ रूपादेरिवेति॥ निराकारं यद्रूपरासादि तदाकारावृत्तिर्यथाङ्गीकृता एवं वेदान्तजन्यचरमवृत्तेरपि निराकारब्रह्माकारत्वं युक्तमित्यर्थः। ब्रह्मण्यतिशयस्य सत्वादित्यन्वयः॥ उक्तन्यायेनेति॥ कल्पितभेदेन जीवब्रह्मणोर्ज्ञातृज्ञेयभाववद् ब्रह्मणोपि स्वाकारवृत्तिप्रतिबिम्बितचिद्विषयत्वं सम्भवत्येव अन्यथा तया तदज्ञाननिवृत्त्ययोगादिति दृश्यत्वनिरुक्तिभङ्गे उक्तरीत्येत्यर्थः॥ प्रतिफलितेति॥ स्वाकारवेदान्तजन्यवृत्तिप्रतिफलितेत्यर्थः। तथाच चिज्जन्यातिशयवत्त्वाभावरूपचिदकर्मत्वारूपावेद्यत्वस्य ब्रह्मण्यसम्भव सति भावः। ननु चिज्जन्यातिशयो ज्ञाततारूप एव विवक्षितः स च ब्रह्मणि नास्ति अतीन्द्रियत्वात् एवं च चिज्जन्यज्ञाततारूपातिशयवत्त्वाभावरूपचिदकर्मत्वरूपावेद्यत्वस्य न ब्रह्मण्यसम्भव इत्यत आह॥ तदन्यस्येति॥ आवरणभङ्गातिरिक्तज्ञाततारूपातिशयस्येत्यर्थः। जडेऽतिव्याप्तिरित्याह॥ शुद्धेति॥ चैतन्यफलरूज्ञानस्य सर्वत्र व्याप्तत्वेन परसमवेतत्वाभावात्। क्रियां कुर्वद्धि कारकमित्युक्तत्वेन कारकजन्याया एव क्रियात्वात् शुद्धचितश्च तदभावेन क्रियात्वाभावात्परसमवेतक्रियाजन्यफलशालित्वरूपकर्मत्वस्य जडेप्यभावेन चिदकर्मत्वसद्भावादतिव्याप्तिरित्यर्थः। ननु शुद्धचितः समवेतत्वाद्यभावेपि वृत्तिप्रतिबिम्बितचैतन्यस्य परस्मिन् ज्ञातरि वृत्तिवत्समवेतत्वात्कर्मादिकारकजन्यत्वेन क्रियात्वाच्च तज्जन्यव्यवहारादिरूप फलशालित्वसद्भावेन घटे कर्मत्वसद्भावान्न चिदकर्मत्वलक्षणस्यातिव्याप्तिरिति चेत्तर्हि ब्रह्मणोपि स्वाकारचरमवृत्तिप्रतिफलितचैतन्यस्य परसमवेततत्वात् क्रियात्वाच्च तज्जन्यावरण भङ्गव्यवहाररूप फलशालित्वेन कर्मत्वाच्चिदकर्मत्वरूपावेद्यत्वस्य ब्रह्मण्यसम्भव इत्याह॥ प्रतिबिम्बितचितित्विति॥ ज्ञप्तिः चैतन्यरूपा। ननु ब्रह्मणोपि वृत्तिरूपज्ञप्तिविषयत्वसत्वादसम्भव इत्यत आह॥ वृत्तिस्त्विति॥ घटादावपि ज्ञप्त्यविषयत्वसद्भावादतिव्याप्तिरित्यत आह॥ घटादाविति॥ ज्ञप्तीति॥ चैतन्यरूपज्ञप्तीत्यर्थः। अप्रामाणिकत्वादिति भावः। विषयापरोक्ष्यं तु चैतन्याभिव्यञ्जकत्वार्थमावश्यकेन वृत्तिगतविशेषेणैवोपपन्नमिति ध्येयम्। अवेद्यत्वनिरुक्तिखण्डनेन लब्धमर्थमाह॥ तस्मादिति॥ अयमिति॥ यद्विषयत्वं स्वप्रकाशत्वमित्यर्थः॥ अपरोक्षोयमित्याकार इति॥ अपरोक्षत्वप्रकारकात्मविशेष्यकव्यवहार एवाऽपरोक्षव्यवहार इत्यर्थः॥ धर्माधर्मादाविति॥ योगीश्वराणां योगजधर्मप्रत्यासत्या जन्यं यदपरोक्षज्ञानं तज्जन्योयो योगीश्वरीयव्यवहारस्तद्विषयत्वात् तथाऽस्माकं जायमानं यत् धर्मादिकमनुमित्या शास्त्रतो वा जानामीत्येवमनुव्यवसायरूपापरोक्षज्ञानं तथा यत्प्रमेयं तदभिधेयमिति सर्वोपसंहारेण व्याप्तिज्ञानरूपम् अपरोक्षज्ञानं तज्जन्यव्यवहारविषयत्वस्य धर्मादावपि सत्वेन स्वप्रकाशत्वप्रसङ्गादतिव्याप्तिरित्यर्थः। अपरोक्षेणेत्येतत् योगजन्यज्ञानेनेत्यादित्रयाणामपि विशेषणम्। नन्वपरोक्षज्ञानजन्यो व्यवहार इत्यत्रापरोक्षज्ञानशब्देन लौकिकप्रत्यासत्त्या जन्यसाक्षात्कार एव विवक्षितः। तज्जन्यव्यवहारो धर्मादौ नास्ति योगिनां जायमानस्य धर्मादिसाक्षात्कारस्य योगजधर्मप्रत्यासत्तिरूपालौकिकसंनिकर्षजन्यत्वात् अस्मदादीनां जायमानानुव्यवसायरूपस्य व्याप्तिज्ञानरूपस्य च साक्षात्कारस्य ज्ञानलक्षणप्रत्यासत्तिजन्यत्वान्नातिव्याप्तिः। घटादौत्वेतादृशापरोक्षज्ञानेऽलौकिकप्रत्यासत्त्वजन्यत्वं नाम किमित्यतस्तत्स्वरूपं निरुच्य दर्शयति॥ अनागतेति॥ अनागतगोचरो यः साक्षात्कारस्तज्जनिका या प्रत्यासत्तिर्ज्ञानसामान्ययोगजधर्मरूपालौकिकप्रत्यासत्ति स्तदजन्यो यो जन्यसाक्षात्कारः लौकिकप्रत्यासत्ति जन्यसाक्षात्कारः ईश्वरसाक्षात्कारस्तज्जन्यव्यवहारविषये धर्मादौ स्वप्रकाशत्वपरिहाराय जन्येति साक्षात्कारविशेषणम्॥ आत्मेति॥ आत्मस्वरूपज्ञानस्य नित्यत्वेन उक्तप्रत्यासत्त्यजन्यजन्य साक्षात्कारत्वाभावेन तज्जन्यव्यवहारविषयत्वमात्मनि नास्तीत्यपरोक्षव्यवहारविषयत्वरूप स्वप्रकाशत्वलक्षणस्यासम्भव इत्यर्थः। नन्वपरोक्षज्ञानशब्देन विषयनिष्ठो योऽपरोक्षव्यवहारस्तद्धेतुभूतसाक्षात्कार एव विवक्षितः एवं च धर्मादौ नातिव्याप्तिः। योगजज्ञानशब्देन विषयनिष्ठो योऽपरोक्षव्यवहारस्तद्धेतुभूतसाक्षात्कार एव विवक्षितः एवं च धर्मादौ नातिव्याप्तिः। योगजज्ञानानुव्यवसायेऽव्याप्तिज्ञानरूपसाक्षात्काराणाम् अलौकिकप्रत्यासत्तिजन्यतया विषयेऽपरोक्षव्यवहारहेतुत्वाभावादित्याशङ्क्याह॥ विषयेति॥ साक्षिरूपसाक्षात्कारस्य स्वविषयभूतरूप्याविद्यागतापरोक्षव्यवहारहेतुत्वेन विषयगतापरोक्षव्यवहारहेतुसाक्षात्कारजन्यव्यवहारविषयत्वं रूप्यादीनामप्यस्तीति तेषामपि स्वप्रकाशत्वप्राप्त्याऽतिव्याप्तेरित्यर्थः॥ वस्तुन इति॥ अपरोक्षवस्तुविषयो व्यवहारो हि अपरोक्षव्यवहार इत्यत्र वस्तुनोऽपरोक्षत्वं नाम अपरोक्षज्ञानविषयत्वं तथा चात्मनः स्वप्रकाशत्वं नामाऽपरोक्षज्ञानविषयतयाऽपरोक्षभूतं यदात्मरूपं वस्तु तद्विषयव्यवहारविषयत्वं वाच्यम् एवं चात्मरूपवस्तुनोऽपरोक्षज्ञानविषयत्वेन घटादिवद्वेद्यत्वापत्त्याऽवेद्यत्वे सतीत्यनेन व्याघात इत्यर्थः॥ तस्यैवेति॥ अवेद्यत्वे सत्यपरोक्षज्ञानविषयत्वस्यैव लक्षणत्वोपपत्तौ ज्ञानापरोक्ष्येण विषयापरोक्ष्यं सम्पाद्य अपरोक्षवस्तुविषयकव्यवहारयोग्यत्वरूपलक्षणकरणरूपकुसृष्टिवैयर्थ्यादित्यर्थः। साक्षिवेद्यरूप्यादावतिव्याप्तिस्तूभयथापि समैवेति भावः। ननु वस्तुन आपरोक्ष्यं नामापरोक्षज्ञानविषयत्वमिति नोच्यते येनोक्तकुसृष्टिवैयर्थ्यापत्तिः किंनामापरोक्षव्यवहारविषयत्वमेवेति तथाचापरोक्षव्यवहारविषयत्वेनापरोक्षभूतवस्तु व्यवहारविषयत्वं स्वप्रकाशत्वं चेत्तर्हि वस्त्वापरोक्ष्यसिद्धौ अपरोक्षवस्तुविषयकत्वेन व्यवहारस्यापरोक्षत्वसिद्धिः। तत्सिद्धौ चाऽपरोक्ष व्यवहारविषयत्वेन वस्त्वापरोक्ष्यसिद्धिरित्यन्योन्याश्रयः स्यादित्याह॥ अपरोक्षेति॥ आपरोक्ष्ये विषये। वस्तुव्यवहारयोरन्योन्यसापेक्षत्वेनेत्यर्थः॥ इत्याकारत्वेति॥ अपरोक्षत्वप्रकारकत्वायोगादित्यर्थः। तदुपपादनाय निराकारोति अखण्डार्थेति च हेतुद्वयम्। एवमपरोक्षव्यवहारविषयत्वं प्रकारत्रयेण विकल्प्य दूषयित्वा अस्तु वा यत्किञ्चित्तथाप्यवेद्यत्वे सत्यपरोक्षव्यवहारविषयत्वरूपस्वप्रकाशत्वस्याभावेऽतिव्याप्तिरित्याह॥ अभाव इति॥ नन्वभावस्याऽनुपलब्ध्यानुमेयत्वेनापरोक्षव्यवहारविषयत्वाभावात् कथमतिव्याप्तिरित्यतस्तदुपपादयति॥ अस्ति हीति ॥ अवेद्यत्वांशमुपपादयति॥ स चेति॥ फलव्याप्यत्वरूपमवेद्यत्वं तत्रास्तीत्यर्थः। कथमित्यतस्तदुपपादयति॥ त्वयैवेति॥ नाभावस्येति॥ प्रत्यक्षत्वाभावेन फलीभूतापरोक्षचित्सम्बन्धाभावादित्यर्थः। ननु लोकव्यवहारानुसारेणापरोक्षव्यवहारविषयत्वे सत्यपि प्रकृतेऽस्माभिरपरोक्षव्यवहारशब्देनापरोक्षज्ञानविषयत्वमेव विवक्षितम् एवं चानुपलब्धिगम्याभावेऽपरोक्षज्ञानविषयत्वरूपापरोक्षव्यवहारो नास्तीति न तत्रातिव्याप्तिरित्यत आह॥ यदि चेति॥ अपरोक्ष-ज्ञानाविषयत्वरूपमवेद्यत्वमङ्गीकृत्य पुनरपरोक्षव्यवहारशब्देनापरोक्षज्ञानविषयत्वाङ्गीकारे स्वव्याहतिः स्यादित्यर्थः॥ चैत्रस्येति॥ घटाद्यधिष्ठानचैतन्यं घटादिप्रकाशकमित्युच्यते तत्र घटविषयकचैत्रस्थवृत्त्यादिना घटाधिष्ठान- चैतन्यरूपज्ञानस्य चैत्रं प्रत्यपरोक्षव्यवहारयोग्यत्वेसत्यपि मैत्रं प्रति तदभावेन चैत्रस्थज्ञानरूपस्य घटा (धिष्ठानचै) वच्छिन्नचैतन्यस्य सर्वान्प्रत्यपरोक्षव्यवहारविषयत्वाभावेन स्वप्रकाशत्वं न स्यादित्यर्थः॥ ज्ञानं प्रतीति॥ घटाधिष्ठानचित्तं प्रतीत्यर्थः। तथाच चैतन्यरूपज्ञानकर्तृकापरोक्षव्यवहारविषयत्वमिति यावत्॥ तस्येति॥ घटाधिष्ठानचैतन्यस्यापरोक्षव्यवहारकर्तृत्वाभावादुक्तलक्षणस्यासम्भव इत्यर्थः॥ ज्ञानेति॥ ज्ञानाश्रयो यो जीवात्मा तत्कर्तृकव्यवहारविषयत्वमधिष्ठानचैतन्यस्यास्तीति युक्तं तस्य स्वप्रकाशत्वमित्यर्थः। चैतन्यस्यैव ज्ञानत्वेनानवच्छिन्नस्य तस्य कुत्राप्यनाश्रितत्वादाऽऽत्मनस्तदाश्रयत्वमयुक्तमित्याह॥ चित इति॥ वृत्तिप्रतिबिम्बितचैतन्यस्य वा घटाधिष्ठानचैतन्यस्य वा परिच्छिन्नत्वेन युक्तं जीवात्मनस्तदाश्रयत्वमित्यस्वरसादाह॥ किं चेति॥ लक्षणांशयोर्व्याहतिरित्यर्थः। व्याहतत्वमेवोपपादयति॥ तदिति॥ स्फुरणस्य ज्ञानस्य। तथाचावेद्यत्वोक्त्या तद्विषयकस्फुरणाभावप्राप्तेस्तादृशापरोक्षव्यवहारायोगेन तद्विषयकत्वकथनं व्याहतमित्यर्थः। ननु चैतन्यरूपस्फुरणस्य चैतन्यरूपस्फुरणविषयकत्वाभावेपि चैतन्यरूपस्फुरणविषयकापरोक्षन्तःकरणवृत्तिरेव तदपरोक्षव्यवहारहेतुर्भविष्यति अथवा तद्विषयकापरोक्षवृत्त्यभावेपि स्फुरणाविषयकं स्फुरणमेव स्वभावविशेषादपरोक्षव्यवहारहेतुर्भविष्यतीति चेत्तर्हि सर्वत्रैकरूप्याय घटादावप्यपरोक्षव्यवहारहेतुत्वेन चैतन्यकल्पनं व्यर्थं तत्रापि घटविषयकापरोक्षवृत्तिरेव वा स्वाविषयको घट एव वा स्वभावविशेषादेवाऽपरोक्षव्यवहारहेतुरस्त्वित्याह॥ यदि चेत्यादि॥ अस्फुरणेति॥ अतस्तत्रापरोक्षव्यवहाराय तत्र स्फुरणान्तरापेक्षा न तु घट एव तद्धेतुरित्यर्थः। तद्रूपं स्फुरणरूपम्। अतो न तत्र स्फुरणान्तरापेक्षेत्यर्थः॥ तावतेति॥ स्फुरणरूपत्वेनेत्यर्थः॥ नापेक्षितमिति॥ अनवस्थाभयादिति भावः॥ क्लृप्तमितिर्थः। ननु भेदाभावात्तद्विषयत्वमपि त्यज्यत इति चेन्न। कल्पितभेदसद्भावात् वृत्तिप्रतिबिम्बितस्य विषयित्वं घटाधिष्ठानस्य विषयत्वमित्युपपत्तेः॥ अन्यथेति॥ तद्व्यवहारजनकत्वेन क्लृप्तस्य तद्विषयत्वस्य स्फुरणेऽनङ्गीकारे। प्रमेयत्वे प्रमेयत्वस्य वृत्तिमङ्गीकृत्य प्रमेयत्वं प्रमेयमिति स्वस्मिन्व्यवहारकारणत्वं सर्वाङ्गीकृतं न स्यात् तत्रापि स्ववृत्तिं विनैव प्रमेयव्यवहारनिर्वाहकत्वमस्तु ततश्च प्रमेयत्वे प्रमेयत्वाभावप्राप्त्या तस्य केवलान्वयित्वं न स्यादित्यर्थः। स्वस्मिन्स्वस्य वृत्त्यभावेन स्वविषयकत्वाभावमङ्गीकृत्य स्वस्मिन् स्वकार्यजनकत्वाङ्गीकारे गतौ गत्यभावेन गतेर्गतिविषयकत्वाभावेपि स्वकार्यं यद्ग्रामपुरुषसंयोगरूपं तत्स्वस्मिन्नपि कुर्यादित्याह॥ ग्राम इति॥ ननु भवद्भिः सत्ताजातौ सत्तान्तराभावेन स्वविषयत्वाभावेपि सत्ताप्रतीतिः स्वस्मिन्व्यवहारकारित्वं सत्ताया अङ्गीकृतं तद्वत्स्यादित्यत आह॥ अस्मन्मत इति॥ नास्मन्मते सत्वं नाम सत्ताजातिः किंनामाबाध्यत्वरूपं तस्य स्ववृत्तित्वमङ्गीकृत्यैव व्यवहारहेतुत्वमस्माभिरङ्गीकृतमिति नास्मत्प्रतिबन्दीत्यर्थः। तुच्छवारणाय स्वरूपत्वमित्युक्तम्। अस्य न कुत्राप्यतिव्याप्तिरित्याह॥ चित्त्विति॥ चित्तु चित्स्वरूपं त्वित्यर्थः। कुत इत्यत आह॥ स्वात्मनीति॥ क्रियायाः स्वभिन्नकर्त्राद्युपेतत्वनियमात् चैतन्यरूपक्रियायामेककर्तृत्वयोर्विरोधादित्यर्थः। क्रियायाः कर्मत्वं विरुद्धमित्यत्रोदाहरणमाह॥ न हीति॥ एतेनेत्युक्तं विशदयति॥ मिथ्यात्वेति॥ उपपत्तेरिति॥ चितोपि चिद्विषयत्वोपपत्तेरित्यर्थः॥ अन्यथेति॥ चितेः स्वविषयकत्वानङ्गीकार इत्यर्थः। व्यवहारं स्वकर्मकव्यवहारम्। तर्हि च्छिदाया अपि च्छेद्यत्वं स्यादिति चेत्तत्राह॥ न हीति॥ छिदाया अपि छेद्यत्वमङ्गीकुर्मो यदि छिदाकार्यं द्वैधीभावः च्छिदायां दृश्येत प्रकृते तु चैतन्याख्यज्ञानरूपक्रियायाः कार्यं व्यवहारः क्रियायामेव दृश्यत इति स्वविषयकत्वमङ्गीकर्तव्यमित्यर्थः॥ स्वावच्छिन्नेति॥ स्वव्यावर्तितेत्यर्थः। स्वविषयकेति यावत्॥ संविदिति॥ संविदन्तरेत्यर्थः। शब्दभेद एव अर्थस्त्वेक एवेति द्रष्टव्यम्। इदं लक्षणद्वयं पूर्वं दृश्यत्वनिरुक्तिभङ्गविवरणे व्याख्यातं॥ स्ववेद्यत्वेपीति॥ एतादृशस्वप्रकाशत्वेन ब्रह्मणः सर्वथाऽवेद्यत्वं कुतः स्ववेद्यत्वरूपस्वप्रकाशत्वसद्भावेप्यनयोर्लक्षणयोरुपपत्त्याऽस्माकं संमतत्वादित्यर्थः॥ स्वविषयत्वमिति॥ स्वव्यवहारे स्वातिरिक्तसंविदनपेक्षत्वोक्त्या स्वाख्यसंविद एव स्वव्यवहारजनकत्वमुक्तं स्यात् तच्च स्वविषयत्वरूपस्ववेद्यत्वं विना न संभवतीत्युक्तत्वेन तस्य च त्वयानङ्गीकारान्नस्वव्यवहारहेतुत्वं युक्तमित्यर्थः। अभावेनेति॥ अन्यथा निर्गुणश्रुतिविरोधादित्यर्थः॥ तत्साधकेति॥ स्वप्रकाशत्वसाधकानुभूतित्वाद्यनुमानादेरित्यर्थः॥ बाधादिति॥ मिथ्याभूतार्थावगाहित्वादिति भावः॥ स्वप्रकाशत्वलक्षणभङ्गविवरणम्॥ 11 ॥  
\</2-11\>

\<2-12\>  
  12. आत्मनः पराभिमतस्वप्रकाशत्वभङ्गः

 ॥ वेद्यत्वमिति॥ पक्षीभूतं वेद्यत्वमित्यर्थः॥ अर्थान्तरत्वादिति॥ अनुभूतिः स्वप्रकाशेत्यत्राप्रसिद्धिवारणाय हीदमनुमानं प्रवृत्तम् अत्र सामान्यतः वृत्तिव्याप्यत्वं किञ्चिदवेद्यत्वं वस्तुसिद्धम्। न हि अनुभूतित्वादिति पूर्वानुमाने वृत्त्यव्याप्यत्वरूपं यदवेद्यत्वं तद्रूपं यत्स्वप्रकाशत्वं तत्साध्यम्। येन तेनानुमानेन तस्य सामान्यप्रसिद्ध्युक्तिः संमता स्यात्। तथात्वेऽनुभूतिपदोक्तस्य ब्रह्मणोपि वेदान्तजन्यचरमवृत्तिविषयत्वेन वृत्तिव्याप्यत्वात्तदव्याप्यत्वरूपावेद्यत्वसाधने बाधः स्यादिति भावः॥ तस्येति॥ फलव्याप्यत्वस्य किञ्चिन्निष्ठत्यन्ताभावप्रतियोगित्वसाधने फलाव्याप्यत्वरूपस्वत्वप्रकाशत्वसिद्ध्या पूर्वानुमानेऽप्रसिद्धविशेषणत्वाभावेपि असाधारण्यं स्यात्। उक्तरीत्या फलस्याधिष्ठानचैतन्यरूपस्याप्रामाणिकत्वस्योक्तत्वेन अपरोक्षे घटादावभावेन फलाव्याप्यत्वसद्भावात् त्वत्पक्षे शुक्तिरूप्यादौ प्रातिभासिकेऽन्तःकरणवृत्तिप्रतिबिम्बित चैतन्याभिव्यक्ताधिष्ठानचैतन्यरूप फलाभावेन फलाव्याप्यत्वसद्भावात् त्वन्मते धर्मादौ परोक्षे फलाभावेन तदव्याप्यत्वसद्भावेन तस्मिन्सपक्षेऽनुभूतित्वहेतोरवर्तमानत्वादसाधारण्यमित्यर्थः॥ व्यक्तिविशेष इति॥ तथाच न तत्र सामान्यप्रसिद्ध्यपेक्षेत्यर्थः। नन्ववेद्यत्वे सत्यपरोक्षव्यवहारविषयत्वस्य विशिष्टस्य पूर्वानुमाने साध्यत्वात्। तच्च न व्यक्तिविशेषे सिद्धम्। घटादौ रूप्यादौ च विशेषणाभावात् धर्मादौ विशेष्याभावात्। अतो नासाधारण्यमित्याशङ्क्य निराकरोति॥ न चेति॥ तर्ह्यप्रसिद्धविशेषणत्वं स्यादेव सामान्यतोऽप्रसिद्धावपि विशिष्टाप्रसिद्धेरनुगतत्वादित्याह॥ तस्येति॥ ननु नाप्रसिद्धविशेषणत्वम्। फलाव्याप्यत्वरूपावेद्यत्वाख्य स्वप्रकाशत्वस्यैव साध्यत्वेन तस्य सामान्यतः प्रसिद्धत्वात्। न च घटादौ मद्रीत्या त्वद्रीया रूप्यादौ व्यक्तिविशेषे तस्य सिद्धत्वेनासाधारण्यमिति वाच्यम्। किञ्चित्प्रत्यपि फलाव्याप्यत्वरूपावेद्यत्वस्यैव साध्यत्वात् मन्मते घटादौ तदभावात् धर्मादेश्च योगिनं प्रति फलव्याप्यत्वेन फलाव्याप्यत्वाभावात्। शुक्तिरूप्यादेरप्यविद्यावृत्तिप्रतिफलितचिद्वेद्यत्वेन फलव्याप्यतया फलाव्याप्यत्वाभावात्। नन्वविद्यावृत्तिप्रतिबिम्बितचैतन्यस्य कथं फलत्वम् अधिष्ठानचैतन्यस्यैव फलत्वादिति चेन्न फलं नाम साध्यं कार्यमिति यावत् यथोक्तं तर्कभाषायां प्रमैव फलं साध्यमित्यर्थ इति। एवं च वृत्तिप्रतिबिम्बितचैतन्यस्यापि जन्यत्वेन साध्यत्वाफलत्वेन रूप्यादौ तद्व्याप्यत्वसद्भावान्नासादारण्यमित्याशङ्क्य निराकरोति॥ न चेति॥ ननु स्वप्रकाशत्वानुमाने फलाव्याप्यत्वरूपविशेषणसिद्धावपि न विशिष्टस्वप्रकाशत्वसिद्धिरित्यत आह॥ अवेद्यत्वेति॥ विशेष्यभागानन्तर्भावेनैव स्वप्रकाशत्वलक्षणकरणान्नासिद्धिरिति भावः॥ उक्तन्यायेनेति॥ ब्रह्मणोपि स्वाकारवृत्तिप्रतिबिम्बितचिद्रूपफलव्याप्यत्वेन तदभावरूपस्वप्रकाशत्वसाधने बाधादित्यर्थः। तृतीयपक्षे धर्मत्वानुमाने चिद्विषयत्वरूपवेद्यत्वस्यं पक्षत्वे पूर्वत्र चिदविषयत्वरूपावेद्यत्वाख्यस्वप्रकाशत्वं साध्यं स्यात्। तत्र पृच्छामः किं वृत्तिप्रतिफलितचिदविषयत्वं विवक्षितम् उत शुद्धचिदविषयत्वं वा। आद्ये बाध इत्याह॥ उक्तरीत्येति॥ स्वाकारवृत्तिप्रतिफलितेत्यर्थः। न द्वितीयः घटादावसाधारण्यादित्याह॥ शुद्धेति॥ प्रतियोगीति॥ धर्मत्वानुमानेऽस्वप्रकाशत्वस्य पक्षत्वे स्वप्रकाशत्वरूपप्रतियोगिन एवाप्रसिद्ध्याऽस्वप्रकाशत्वस्यापि ज्ञातुमशक्यत्वेनाश्रयाज्ञानासिद्धेरित्यर्थः। किञ्च यदि स्वप्रकाशत्वरूपसाध्याभावरूपम् अस्वप्रकाशत्वं पक्षीकृत्य पूर्वानुमानसाध्यस्य स्वप्रकाशत्वस्य प्रसिद्धिरुच्यते तर्ह्यप्रसिद्धविशेषणमात्रोच्छेदरूपातिप्रसङ्गः स्यात् भूः शशविषाणोल्लिखिता भूत्वादित्यत्रापि अशशविषाणोल्लिखितत्वं किञ्चिन्निष्ठात्यन्ताभावप्रतियोगि धर्मत्वादित्येवं पूर्वानुमानसाध्याभावं पक्षीकृत्य साधयितुं शक्यत्वेन शशविषाणोल्लिखितत्वप्रसिद्धेरपि सामान्यतो वक्तुं शक्य त्वादित्याह॥ सर्वत्रेति॥ अनिर्वाच्यत्वभङ्ग इति॥ शब्दप्रतिपाद्यत्वरूपे धर्मे केवलान्वयिनि किञ्चिन्निष्ठात्यन्ताभावप्रतियोगित्वरूपसाध्याभावाद्व्यभिचारः। न चात्माश्रयप्रसङ्गेन स्ववृत्तित्वाभावेन साध्यसद्भावान्नव्यभिचार इति वाच्यम्। मिथ्यात्वदृश्यत्वादिवच्छब्दप्रतिपाद्यत्वादेरप्य नन्यथासिद्धधीबलेन स्ववृत्तित्वस्य अनिर्वाच्यत्वभङ्गे उक्तत्वादित्यर्थः। अत्यन्ताभावप्रतियोगित्वरूपे धर्मे व्यभिचारं चाह॥ किञ्चेति॥ तत्रेति॥ तर्ह्यत्यन्ताभावप्रतियोगित्वस्य केवलान्वयित्वप्राप्त्याऽत्यन्ताभावप्रतियोगित्वरूप धर्मे साध्याभावेन धर्मत्वहेतोस्तत्रैव व्यभिचार इत्यर्थः॥ यत इति॥ यस्मिन्धर्मेऽत्यन्ताभावप्रतियोगित्वं नास्ति तस्यैव केवलान्वयित्वप्राप्त्याऽत्यन्ताभावप्रतियोगित्वरूप एव धर्मे साध्याभावेन धर्मत्वहेतोस्तत्रैव व्यभिचार इत्यर्थः॥ धर्म इति॥ ननु यतोऽत्यन्ताभावप्रतियोगित्वं व्यावर्तते तस्य दैवात् धर्मित्वे तत्र धर्मित्वे धर्मत्वहेतोर्न व्यभिचार इति चेन्न। धर्मधर्मिभावस्य कामगामित्वेन धर्मिणोपि धर्मत्वादिति भावः। स्वप्रकाशत्वानुमानेऽर्थान्तरं चाह॥ अपि चेति॥ ब्रह्मणो वेद्यत्वात्यन्ताभावरूपस्वप्रकाशत्वसाधनेऽर्थान्तरता। तथाहि त्वन्मते व्यवहारिकं वेद्यत्वं ब्रह्मणि तावदस्ति तादृशं च वेद्यत्वम् अवेद्यत्वरूपस्वप्रकाशत्वविरोधितया घटादौ दृष्टं तथाविधवेद्यत्वस्य ब्रह्मणि सत्त्वेपि पुनस्तत्र वेद्यत्वात्यन्ताभावरूपस्वप्रकाशत्वसाधने तस्य पारिभाषिकत्वप्राप्त्या तस्याऽस्माकमपीष्टत्वे नार्थान्तरतेत्यर्थः॥ धर्मिति॥ ब्रह्मणि च वेद्यत्वस्य सत्वेपि तस्य व्यावहारिकतया धर्मिसमसत्ताकत्वाभावान्न तस्य स्वप्रकाशत्वविरोधित्वं घटादौ धर्मिसमसत्ताकवेद्यत्वस्यैव स्वप्रकाशत्वविरोधितया दृष्टत्वात्। अतो नार्थान्तरमित्यर्थः॥ तन्निरासेति॥ ब्रह्मणि वृत्तिव्याप्यत्वफलव्याप्यत्वयोः सद्भावे तयोरवेद्यत्वरूपस्वप्रकाशत्वविरोधात्तन्निरासः क्रियते। स न स्यात्। तत्रापि पटादाविव धर्मि समसत्ताकवृत्तिव्याप्यत्वादेरेव स्वप्रकाशत्वविरोधित्वाद् ब्रह्मणि च व्यावहारिकतया धर्मिसमसत्ताकवृत्तिव्याप्यत्वादेरभावेन स्वप्रकाशत्वोपपत्तेस्तन्निरासस्य व्यर्थत्वादित्यर्थः। ततश्च धर्मिसमसत्ताकत्वविशेषणमदत्वा व्यवहारिकस्यापि वृत्तिव्याप्यत्वादेः स्वप्रकाशत्वविरोधित्वं वक्तव्यं। तथाच प्रकृतेपि व्यावहारिकस्य वेद्यत्वस्यापि स्वप्रकाशत्वविरोधित्वात्तत्सत्त्वेपि तदत्यन्ताभावरूपस्वप्रकाशत्वसाधने तस्य पारिभाषिकत्वापत्त्याऽर्थान्तरतेति भावः। सामान्यतोऽवेद्यत्वरूपस्वप्रकाशत्वप्रसिद्धिसाधकानुमानमाशङ्क्य निराकरोति॥ अत एवेति॥ अयं घट इति॥ अत्र सत्यन्तं वेद्यत्वविशेषणं। तथा चैतद्धटान्यत्वविशिष्टवेद्यत्वेत्यर्थः। अत्र पटो दृष्टान्तः। एवं सति वेद्यत्वाधिकरणस्यापि पक्षीभूतघटस्य एतद्धटान्यत्वविशिष्टवेद्यत्वानधिकरणत्वेन तदन्यत्वमादाय दृष्टान्ते पटे साध्यप्रसिद्धिः। पक्षे तु नैवं साध्यपर्यवसान्म्। एतद्धटान्यत्वविशिष्टवेद्यत्वानधिकरणं पक्षीभूतो घट एव तत्र तदन्यत्वस्य बाधात् अत एतद्धटान्यत्वविशिष्टवेद्यत्वानधिकरणं किञ्चिदस्ति तदन्यत्वमादाय पक्षे साध्यपर्यवसानम्। एवं च यदेतद्धटान्यत्वविशिष्टं वेद्यत्वानधिकरणं किञ्चित् तदेवावेद्यरूपस्वप्रकाशमायास्यतीति द्रष्टव्यम्। अत्र वेद्यत्वानधिकरणान्य इत्येव कृते वेद्यत्वाधिकरणत्वस्य केवलान्वयित्वेन वेद्यत्वानधिकरणत्वस्याप्रसिद्धत्वेन तदन्यत्वरूपसाध्यमप्रसिद्धमित्यतः सत्यन्तम्। तथाचैतद्धटान्यत्वविशिष्टवेद्यत्वानधिकरणं च पक्षीभूतो घट एव प्रसिद्धः तदन्यत्वरूपसाध्यमपि पटे प्रसिद्धमिति भावः॥ महाविद्ययेति॥ नन्वस्यानुमानस्य महाविद्यासाधकत्वाभावान्महाविद्यया साध्यप्रसिद्धिरित्येतदसम्बद्धमिति चेन्न। महाविद्यासाधकानुमानसदृशानुमानेनेत्यर्थः। विशिष्टव्यतिरेक्यनुमानेनेति यावत्। मायिमते महाविद्येति विशिष्टव्यतिरेकिणः सङ्केत इत्यप्याहुः। क्वचित्तु इत्यादिना साध्यप्रसिद्धिरित्येव पाठः। अत एवेत्युक्तं विशदयति॥ वेद्यत्वेति॥ एतद्धटत्वे सतीति॥ एतद्धटत्वविशिष्टेत्यर्थः। अत्रापि पटो दृष्टान्तः एतद्विशेषणाभावेऽप्रसिद्धिः। वेद्यत्वस्य केवलान्वयित्वेन तदनधिकरणत्वस्यैवाप्रसिद्ध्या तद्धटितसाध्यस्याप्रसिद्धत्वात्। तथा पटे व्यभिचारश्च स्यात्। तत्र पदार्थत्वसद्भावेपि तस्य वेद्यत्वेन वेद्यत्वानधिकरणान्यत्वघटिततया तत्वानधिकरणत्वरूपसाध्याभावात्। अत एतद्धटत्वे सतीत्युक्तम्। एवं चैतद्धटत्वविशिष्टवेद्यत्वानधिकरणं पट एवेति न साध्याप्रसिद्धिः न वा व्यभिचारः एतद्धटत्वविशिष्टवेद्यत्वानधिकरणे पटे तदन्यत्वाभावेन तदन्यत्वानधिकरणत्वरूपसाध्यस्यापि सत्वात्। अतो न व्यभिचारः॥ प्रकरणसमेति॥ वेद्यत्वानधिकरणान्यत्वरूप साध्याभावस्यापि तेनैव हेतुना साधयितुं शक्यत्वादित्यर्थः। अत्र केचित् पूर्वानुमानसाध्याभावस्यैवात्र साधनीयत्वेन तदर्थं एतद्धटान्यत्वे सतीति पाठं वदन्ति। तन्न। तथात्वे पुनः पट एव व्यभिचारापत्तेः। उक्तरीत्या एतद्धटान्यत्वविशिष्टवेद्यत्वानधिकरणं पक्षीभूतो घट एव। तदन्यत्वस्यैव पटे सद्भावेन तदन्यत्वानधिकरणत्वाभावादित्यवधेयम्। स्वरूपासिद्धत्वमेव दर्शयति॥ अखण्डेति॥ अनुभूतिरूपशुद्धब्रह्मव्यक्तेरेकत्वेन तत्रानुभूतित्वस्याजातित्वात्। न चात्रापि घटाद्यवच्छिन्नचैतन्यरूपज्ञानान्यनेकानि सन्तीति वाच्यम्। जातेर्धर्मिसमसत्ताकभेदवद्व्यक्तिसापेक्षत्वनियमात् अन्यथा आकाशत्वस्यापि जातित्वापत्तेः। औपाधिकाकशरूपव्यक्तीनां बहूनां तत्रापि सत्वात्। अतो धर्मिसमसत्ताक एव व्यक्तिभेदो वाच्यः। तथाचाकाशत्वं न जातिः औपाधिकाकाशानां धर्मिभूतस्वाभाविकाकाशसमसत्ताकव्यक्तिभेदवत्त्वाभावात् एवं प्रकृतेप्यवच्छिन्नचैतन्यव्यक्तिभेदस्यौपाधिकत्वेनानुभूतित्वजातिधर्मिभूतशुद्धब्रह्मसमसत्ताकत्वाभावात्। अतो नाऽनुभूतित्वं जातिः। एवं च जातित्वेन त्वदभिमतस्यानुभूतित्वहेतोः पक्षीभूतेऽनुभूतिशब्दाभिधेये शुद्धब्रह्मण्यभावात् स्वरूपासिद्धिरिति भावः॥ अनुभाव्यादीति॥ विषयाद्यभावादित्यर्थः। आत्मरूपज्ञानस्य विषयाद्यभावाज्ज्ञानत्वमेव नास्ति घटवदित्यर्थः॥ विपक्षादव्यावृत्तमिति॥ अनैकान्तिकमित्यर्थः। तस्य अनुभूतित्वहेतोः। अनात्मनि वृत्तिरूपज्ञाने॥ तत्रैवेति॥ पक्षबहिर्भूते परोक्षानुभव इत्यर्थः। ननु न व्यभिचारः परोक्षज्ञानभिन्नत्वे सतीति विशेषणात् यद्वा अनुभूतित्वादित्यस्य चिद्रूपानुभवत्वादित्यर्थस्य विवक्षितत्वादित्यत आह॥ तन्निरासार्थमिति॥ आद्ये परोक्षज्ञाने विद्यमानमनुभूतित्वं यथा तत्र न स्वप्रकाशत्वं साधयति एवं पक्षेपि न साधयेत्। द्वितीये तु हेतुरस्तु साध्य मास्त्वित्यप्रयोजकतेत्यर्थः। प्रत्यक्ष श्रुतिभ्यां बाधं चाह॥ अपि चेति॥ दुःखादिवदित्यादिवतित्रयं च्छलार्थं। दुःखादेरिव स्मृतेरिव परोक्षानुभवस्येव च आत्मनोपीत्यन्वयः। प्रत्यक्षानुव्यवसायाकारप्रदर्शनम्॥ अपरोक्षेत्यादि॥ ननु न प्रत्यक्षबाधः अपरोक्षानुभवं जानामीति प्रत्यक्षेणापरोक्षानुभवस्यापरोक्षवृत्तिवेद्यत्वमेव विषयीक्रियते न तु ज्ञानविषयत्वं वृत्तेरज्ञानत्वात्। अथवा व्यवहारविषयत्वमात्रमेव प्रतीयते न ज्ञानवेद्यत्वम् अतो नावेद्यत्वरूपस्वप्रकाशत्वसाधने तद्बाध इत्याशङ्क्य निराकरोति॥ न चात्रेति॥ ज्ञप्तीति॥ ज्ञाधातोर्ज्ञप्त्यर्थत्वादिति भावः। दृष्टान्तग्रहणाभिप्रायमाह॥ दुःखमिति॥ यदि जानामीत्यत्रापरोक्षानुभवस्यापरोक्षवृत्तिवेद्यत्वमपरोक्षव्यवहारविषयत्वं वा प्रतीयत इत्यङ्गीक्रियते तर्हि दुःखं जानामीत्यत्रापरोक्षवृत्तिविषयत्वमपरोक्षव्यवहारविषयत्वं वा दुःखादेः प्रतीयते न तु साक्ष्यनुभवविषयत्वमित्यपि स्यादित्यर्थः। न चेष्टापत्तिः वृत्तिविलम्बे कदाचिद्दुःखज्ञानविलम्बापातादिति भावः। अनुभूतेरनुभवावेद्यत्वरूपस्वप्रकाशत्वसाधकानुमानम् अनुभववेद्यत्वरूपास्वप्रकाशत्वसाधकानुमानेन सत्प्रतिपक्षितमित्याह॥ अनुभूतिरिति॥ स्फुरणम् अपरोक्षानुभवः॥ व्यवहारयोग्येति॥ व्यवहारजननयोग्येत्यर्थः। क्वचित्तथैव पाठः। पूर्वानुमानयोः कदाचिदपरोक्षानुभवविषयत्वस्यापि साध्यार्थत्वोपपत्तेः तृतीयानुमानम्। अत्र नञ्द्वयेन सदातद्विषयत्वं लभ्यत इति ध्येयम्। अनुमानद्वयेपि अपरोक्षव्यवहारयोग्येति विशेषणं स्वरूपकथनम्। नचान्त्यानुमाने साध्यावैशिष्ट्यम्। अपरोक्षव्यवहारजननयोग्यत्वविशिष्टस्य साध्यत्वादिति ज्ञेयम्। ननु नाप्रयोजकता अनुकूलतर्क सद्भावात् तथाहि अवेद्यत्वरूपस्वप्रकाशत्वानङ्गीकारेऽनुभूतिरूपस्यात्मनो वेद्यत्वमुक्तं स्यात्। तत्र परवेद्यत्वमभिप्रेतं स्ववेद्यत्वं वा नाद्य इत्याह॥ नन्वनुभूतिरूपस्येति॥ अनवस्थेति॥ अनुभवावेदकस्य परस्यानुभवस्यापि पुनरन्येन वेद्यत्वेऽनवस्था स्यादित्यर्थः। दूषणान्तरं चाह॥ परेति॥ आत्मनि विषये॥ आदिपदेन विपर्ययः॥ स्यादिति॥ अनुभूतिरूपात्मनिश्चायकानुभवाभावादिति भावः। इष्टापत्तिपरिहारायाह। न चेति॥ न हीत्यर्थः। न द्वितीयः क्रियायाः कर्तृत्वविरोधादित्याह॥ स्ववेद्यत्वंत्विति॥ तत्राद्यपक्षं तावदङ्गीकुर्मः। न चानवस्था बुभुत्साभावेन कस्यचिदनुभवस्य स्ववेद्यत्वाङ्गीकारेण वा तत्परिहारसम्भवात् यदत्रोक्तं पराभावदशायामात्मनि संशयादिः स्यादिति तत्रेष्टापत्तिः। नन्वहमनहंवेति संशयादिरात्मनि न दृष्ट इति चेत्तत्राह॥ त्वन्मत इति॥ तथाचात्मनि संशयाद्यभावोपपादनायास्योदाहरणमयुक्तमिति भावः। अहमर्थात्मनि तु संशयादिकमस्त्येवेत्याह॥ तदिति॥ शब्देति॥ उपदेशाद्यभावदशायां सन्देहोत्स्येवेत्यर्थः। तथा च यत्र सन्देहादिकं नास्ति स अहमर्थस्त्वन्मते आत्मभिन्न एव। यत्रत्वात्मनि सन्देहः स न त्वन्मते। अत इष्टापत्तिरित्यर्थः। एवं प्रौढवादेनोक्त्वा द्वितीयपक्षमङ्गीकृत्याह॥ किं चेति॥ स्वस्य अनुभूतिरूपसाक्षात्कारस्य। तथा च साक्षात्कारे विषयस्य कारणत्वादात्मसाक्षात्कारस्य स्वविषयकत्वे स्वस्य स्वजन्यत्वप्राप्त्यात्माश्रयेणासम्भवादित्यर्थः॥ स्वजनकेति॥ साक्षात्कारजनकेत्यर्थः। स्वस्य स्वविषयकत्वे स्वस्य स्वजनकेन्द्रियसंनिकर्षार्थं स्वस्य स्वापेक्षयापूर्ववृत्तित्वं वाच्यं तच्चात्माश्रयेणायुक्तमित्यर्थः॥ विषयेति॥ विषयविषयिभावस्य सम्बन्धस्य संयोगादिवद्द्विष्ठत्वात्। आत्मनः स्वविषयकत्वे विषयविषयिभावरूपद्विष्ठसम्बन्धाभावादित्यर्थः। ज्ञेयत्वे स्ववेद्यत्वे॥ विरुद्धस्येति॥ क्रियात्वकर्मत्वयोः सहानवस्थितत्वेन विरुद्धत्वं द्रष्टव्यम्। विषयिणः विषयीकर्तुर्ज्ञानस्य विषयत्वे स्ववेद्यत्वे॥ क्रियात्वकर्मत्वयोः सहानवस्थितत्वेन विरुद्धत्वं द्रष्टव्यम्। विषयिणः विषयीकर्तुर्ज्ञानस्य विषयत्वे स्ववेद्यत्वे॥ तस्य चेति॥ परसमवेतक्रियाजन्यफलशालित्वरूपस्य कर्मत्वस्य कर्तृत्वस्य चैकस्मिन् ज्ञानेऽसम्भवादित्यर्थः॥ अन्यत्वेति॥ परशब्दस्य स्वभिन्नार्थकत्वात्तस्य चात्माश्रयप्रसङ्गेन कर्त्रन्यत्वे तात्पर्यादित्यर्थः। आत्मस्वरूपज्ञानस्य चैतन्यरूपज्ञानस्य॥ ईश्वरज्ञानवदिति॥ तार्किकरीत्या ज्ञाननित्यत्वे सम्भावनायोक्तम्॥ नित्यत्वेनेति॥ तथा च विषयजन्यत्वस्य स्वजनकसंनिकर्षापेक्षायाश्चाभावादित्यर्थः॥ अन्यथेति॥ नित्यत्वेनाविरोधमनङ्गीकृत्य साक्षात्कारस्य विषयजन्यत्वादिना स्वविषयकत्वनिराकरणे साक्षात्कारस्य स्वविषयकत्वाभावेपि व्यवहारहेतुत्वमङ्गीकृतं तदपि न स्यात्। व्यवहारहेतुसाक्षात्कारस्यापि व्यवहारविषयजन्यत्वनियमेन स्वव्यवहारहेतुसाक्षात्कारस्यापि स्वव्यवहारविषयजन्यत्वावश्यंभावेन स्वजन्यत्वं वक्तव्यं तच्चात्माश्रयेण विरुद्धमित्यादिदोषः सम इत्यर्थः॥ अतीतेत्यादि॥ अतीतादित्रयविषयकज्ञानादेरित्यर्थः। स्वमते आरोपितस्यात्यन्तासत्वेपि पररीत्या पृथगुक्तिः॥ उभयेति॥ ज्ञानकालेऽतीतादिरूपविषयाभावेपि स्थितस्य विषयविषयिभावस्य द्विष्ठत्वासम्भवादित्यर्थः। क्रियात्वकर्मत्वयोः समावेशसद्भावान्नविरोध इत्याह॥ कृतीति॥ यथा पुण्यसाधनीभूतकाशीनिवासरूपो यत्नविशेषो गमनादिप्रयत्नसाध्य इत्येवं कृतिविशेषस्यापि कार्यत्वं कृतिविषयत्वरूपकर्मत्वमस्ति तद्वदित्यर्थः॥ इच्छेति॥ अस्माकं धर्ममार्ग एवेच्छा भूयादितीच्छाविशेषस्यापीच्छाविषयत्वरूपेष्टत्ववदित्यर्थः। व्यवहृतेर्व्यवहारस्य। व्यवहार्यत्ववत् व्यवहृतिशब्देनेति शेषः। अभिधायाः वाचकत्वरूपशक्तेः॥ स्वेति॥ अभिधाशब्देनेत्यर्थः। वाचकस्यापि वाच्यत्ववदिति यावत्॥ व्याप्तिज्ञानस्येति॥ तस्यापि दृश्यत्वेन स्वविषयकत्वात्। अन्यथा सर्वोपसंहारवती व्याप्तिर्नसिद्ध्येदित्यर्थः॥ मिथ्यात्वेति॥ अन्यथाऽनुमिति मिथ्यात्वालाभेन ब्रह्मातिरिक्तसर्वमिथ्यात्वं न सिध्येदिति भावः॥ उपपत्तेरिति॥ एकक्रियाया अपि कर्मत्वोपपत्तेर्विरोधासिद्धिरिति भावः॥ अज्ञस्यैवेति॥ अज्ञानं विषयीकर्तुरित्यर्थः। अज्ञेयत्वस्य अज्ञानकर्मत्वस्य। "आश्रयत्वविषयत्वभागिनी"ति वचनादिति भावः। विषयिण्याः मिथ्यात्वं विषयीकुर्वन्त्याः॥ शब्दशब्दस्येति॥ शब्द इति शब्दस्येत्यर्थः। ननु कर्तुरेव कर्मत्वे कर्त्रन्यत्वगर्भितकर्मलक्षणविरोध इत्यत आह॥ परेति॥ तर्हि किं कर्मलक्षणमित्यत आह॥ क्रियेति॥ कर्तुरपि ज्ञानरूपक्रियाविषयत्वसम्भवेनेदं कर्तुः कर्मत्वोक्त्यविरोधीति ध्येयम्। न चासनादिक्रियाविषये आधारेपि कर्मत्वप्रसङ्ग इति वाच्यम्। आधारस्याविषयत्वात्। अन्यथा स्थाल्यादेरपि पाकविषयत्वापातादिति द्रष्टव्यम्। यदुक्तं क्रियात्वकर्मत्वयोरविरोधोपपादनाय कृतिविशेषस्य कार्यत्ववदित्यादि तत्र शङ्कते॥ नन्विति॥ कृत्याद्यन्तरमिति॥ स्वभिन्नकृतीच्छाविषय इत्यर्थः। एवं च क्रियात्कर्मत्वयोरेकत्रैव समावेशे नेदमुदाहरणमिति भावः। परमुखेनैवोत्तरं वाचयितुं प्रबिन्दीं गृह्णाति॥ गत्यादाविति॥ गत्याद्यन्तरेति॥ स्वभिन्नगत्याद्यन्तरेत्यर्थः। यदुक्तं कृत्यादिः कृत्याद्यन्तरं प्रत्येव विषय इति तन्न युक्तम्। लोके गत्यादिक्रियायाः स्वविषयत्वादर्शनात् स्वभिन्नस्वसजातीयगत्याद्यन्तरविषयत्वस्याप्यदर्शनात्। कृत्यादेस्त्वयोच्यमानं स्वभिन्नकृत्याद्यन्तरविषयत्वमपि न स्यादित्यर्थः। तत्रोत्तरमाशङ्कते॥ यदि चेति॥ विचित्रेति॥ न हि सर्वैर्भावैरकविधैर्भाव्यमिति नियमोस्तीत्यर्थः॥ सजातीयेति॥ कृत्याद्यन्तरेत्यर्थः। अनुभूतेः अनुभूतिरुपक्रियायाः। स्वविषयत्वं स्वकर्मकत्वम्। अन्यथा स्वविषयकत्वाभावे। व्यवहार-जनकत्वं त्वदङ्गीकृतमित्यर्थः॥ इत्युक्तमिति॥ तद्व्यवहारजनकत्वमस्तीति चेन्न। तत्र स्वविषयकत्वस्यैवाभावात्। कुत इति चेत्तत्राह॥ व्याप्तिज्ञानेति॥ नन्वेतदयुक्तम्। यथाहि मन्मते चितश्चिदविषयत्वेपि न तत्सिद्ध्यभावः वृत्तिव्याप्यत्वमात्रेण तदुपपत्तेः एवं व्याप्तिज्ञानादेः स्वविषयकत्वाभावेपि सर्वोपसंहारवती व्याप्तिरुपायान्तरेण सिद्धा भविष्यतीति चेत्तत्राह॥ न हीति॥ एवं व्याप्तिज्ञानादेः चिद्वत् स्वस्मिन्व्यवहारहेतुत्वमात्रमेवाङ्गीक्रियते न स्वविषयकत्वमित्याशङ्क्य निषेधति॥ न चेति॥ तदविषयकस्यापि तद्व्यवहारहेतुत्वेऽतिप्रसङ्गमाह॥ घटादीति॥ तस्मिन्घटे। तद्धेतुत्वं व्यवहारहेतुत्वम्। तद्विषयकत्वं घटविषयकत्वम्। तथा च घटाविषयकस्यैव घटज्ञानस्य घटव्यवहारहेतुत्वमस्त्वित्यतिप्रसङ्ग इत्यर्थः। कि च यद्दृश्यं तन्मिथ्येति व्याप्तिज्ञानस्य दृश्यत्वरूपव्याप्यातावच्छेद्कावच्छिन्नविषयकत्वात् व्याप्तिज्ञानस्यापि दृश्यत्वावच्छिन्नस्वविषयकत्वमेव अन्यथा व्याप्तिज्ञाने दृश्यत्वाभावेऽप्रामाणिकत्वापत्त्या तदसिद्धिप्रसङ्गात्। एवं मिथ्यात्वानुमितेरपि व्यापकतावच्छेदकावच्छिन्नविषयकत्वादनुमितेरपि मिथ्यात्वरूपव्यापकतावच्छेदकावच्छिन्नत्वात्स्वविषयकत्वमेव। अन्यथा अनुमितेः स्वस्मिन्मिथ्यात्वविषयकत्वाभावे ब्रह्मव्यतिरिक्तसर्वमिथ्यात्वसाधकत्वं न स्यादित्याह॥ व्याप्तिज्ञानादेरपीति॥ यद्दृश्यं तन्मिथ्येति ज्ञानस्य स्वविषयत्वेऽनुभवं च साधकमाह॥ घट इति॥ अनुभवादनुव्यवसायात्। सङ्गृह्णाति॥ एवं चेति॥ मामहं जानामीति प्रत्यक्षेण तथा तदात्मानमेवावेदिति श्रुत्येति सम्बन्धः। ननु ज्ञप्तिरूपक्रियायां कर्तुरेव कर्मत्वाङ्गीकारे गमनादिक्रियायामपि कर्तुरेव कर्मता स्यादित्यतो ज्ञप्तिक्रियावैषम्यपाह॥ गमनादौ त्विति॥ अन्यथा कर्तुः कर्मत्वानङ्गीकारे॥ शब्देति॥ शब्दः इममर्थमभिधत्त इत्यभिधानरूपक्रियाकर्तुरेव शब्दशब्दस्य स्ववाच्यत्वदर्शनेन कर्मत्वं दृष्टं तन्न स्यादित्यर्थः। तामेवाह॥ अवेद्यत्व इति॥ ब्रह्मण इति शेषः। यद्यवेद्यत्वरूपं स्वप्रकाशत्वमङ्गीक्रियते तर्हि तत्र पृच्छामः ब्रह्म अवेद्यत्वसाधकप्रमाणवेद्यं न वा आद्ये ब्रह्मणोऽवेद्यत्ववचनं व्याहतं द्वितीये ब्रह्मणोऽवेद्यत्वसाधकप्रमाणवेद्यत्वाभावे तस्यावेद्यत्वासिद्ध्याऽवेद्यत्ववचनं व्याहतमित्यर्थः॥ प्रामाण्येति॥ ब्रह्मणोऽवेद्यत्वे वेदान्तानां ब्रह्मप्रमाजनकत्वरूपं प्रामाण्यं न स्यादित्यर्थः। किं च ब्रह्मणोऽवेद्यत्वे ब्रह्मविचारविधिवैयर्थ्यं स्यात् ब्रह्माज्ञाननिवृत्तिश्च न स्यादित्याह॥ ब्रह्मविचारेत्यादिना॥ ननु ब्रह्मणोऽवेद्यत्वे वेदान्तानां ब्रह्मणि प्रामाण्यायोग इत्युक्तमयुक्तम्। तत्प्रमाजनकत्वेन तत्प्रामाण्याभावेपि तदज्ञाननिवर्तकत्वमात्रेण प्रामाण्यमुपपद्यत इत्येतदेतेनैव निरस्तम्। तद्विषयकत्वाभावे तदज्ञाननिवर्तकत्वायोगात् अतद्विषयकज्ञानेन तदज्ञाननिवृत्तौ घटज्ञानेनापि निवर्तेतेत्यतिप्रसङ्गस्योक्तत्वादित्याशयेनाह॥ एतेनेति॥ आत्मनोऽवेद्यत्वे तदसिद्धिरेव स्यादित्याह॥ आत्मन इति॥ ननु स्वतः सिद्ध इत्यस्य स्वेनैव ज्ञात इत्यर्थत्वे हि स्वविषयत्वमापाद्येत किन्तु स्वविषयकत्वाभावेपि स्वजन्यव्यवहारयोग्यत्वाङ्गीकारात् स्वतः सिद्ध इत्यस्य स्वजन्यव्यवहारयोग्य इत्येवार्थो विवक्षित इति न स्वविषयत्वापात इत्याशङ्क्य निषेधति॥ न चेति॥ व्यवहारेति॥ स्वजन्यव्यवहारयोग्य इत्येवार्थे विवक्षित इति न स्वविषयत्वापात इत्याशङ्क्य निषेधति॥ न चेति॥ व्यवहारेति॥ स्वजन्यव्यवहारेत्यर्थः॥ ज्ञातत्वातिरेकेणेति॥ ज्ञातत्वव्यतिरेकेणेत्यर्थः॥ यथा हि वह्निव्यतिरेकेण धूमो नास्तीत्युक्ते धूमस्थितिप्रयोजकत्वं वह्नेर्लभ्यते। एवं ज्ञातत्वव्यतिरेकेण व्यवहारयोग्यत्वं नास्तीति व्यवहारयोग्यतास्थितौ ज्ञातत्वस्य प्रयोजकत्वेन तदभावे व्यवहारयोग्यत्वमेव न स्यादित्यर्थ इति संप्रदायः। तथा च ज्ञातत्वातिरेकेण व्यवहारयोग्यत्वाभावादित्यनेन ज्ञातत्वव्यवहारयोग्यत्वयोरभेदप्रतीतिः परास्तेति ध्येयम्। किं च यदि स्वजन्यव्यवहारयोग्यत्वात्स्वतः सिद्धत्वं तर्हि मुक्त्यवस्थायां स्वतः सिद्धिर्न स्यात् तदा योग्यतारूपधर्माभावादित्याह॥ मुक्ताविति॥ अन्यथेति॥ सिद्ध्युपायभूतप्रमाणेन विनैव वस्तुसिद्धौ॥ सर्वमिति॥ वेदान्तानां ब्रह्मणि प्रामाण्यं ब्रह्मविचारविधिर्ब्रह्माज्ञाननिवृत्तिश्चेति सर्वमित्यर्थः॥ सत्वादिति॥ चैतन्यादिरूपफलस्याप्रामाणिकत्वेन फलाव्याप्यत्वस्य घटादावपि सुवचत्वादिति भावः। वित्तेः स्ववेद्यत्वाभावे वित्तित्वं न स्यादित्युक्तमप्रयोजकत्वपरिहारायोपपादयति॥ भुक्तेः सभोज्यत्ववदिति॥ भोज्यरूपविषयसाहित्यनियमवदित्यर्थः। अस्तु सवेद्यत्वमिति चेत्तत्राह॥ मुक्तौ चेति। तथाचात्मस्वरूपवित्तेः मुक्तौ पराभावेन तद्विषयकत्वायोगात् स्वविषयकत्वस्य चानङ्गीकाराज्ज्ञानत्वमेव न स्याद्धटवदित्यर्थः॥ उक्तं चेति॥  
 ज्ञातृज्ञेयविहीनं ते ब्रह्म ज्ञानात्मकं यदि॥  
 भोक्तृभोज्यविहीनापि भवेत्तर्हि भुजिक्रिये-  
युक्तमित्यर्थः॥ आत्मस्वरूपवित्तेः स्ववेद्यत्वाभावे स्वव्यवहारहेतुत्वं स्वस्मिन्संशयादिविरोधित्वं च न स्यादित्युक्तमुपपादयति॥ वित्तेरिति॥ ननु तद्विषयत्वाभावेपि स्वस्मिन्व्यवहारहेतुत्वं स्वनिर्वाहकत्वादुपपद्यत इत्यन्यथासिद्धिमाशङ्क्य निराकरोति॥ न चेति॥ स्वनिर्वाहकत्वोक्त्यैवैकस्यां क्रियायां कर्तृत्वकर्मत्वयोः प्राप्तिरित्याह॥ स्वेति॥ ननु स्वनिर्वाहकत्वेन प्रसिद्धोऽध्यायनविधिस्तथात्त्वेन प्रसिद्धा दीपप्रभा वाऽध्येतव्यत्वविधानरूपम् अन्धकारनिवर्तनरूपं च स्वकार्यमन्यत्रेव स्वस्मिन्नपि करोति तथापि न स्वकर्मकत्वम् एवमिहाप्यात्मरूपवित्तेः स्वस्मिन्व्यवहारादिकर्तृत्वेन स्वनिर्वाहकत्वेपि न स्वकर्मकत्वमित्यत आह॥ स्वनिर्वाहकमिति॥ स्वस्मिन्निति॥ अध्ययनविधिः स्वस्याध्येतव्यत्वं विधत्ते प्रभा च स्वस्मिन्नप्यन्धकारसम्बन्धं निवर्तयतीत्यर्थः।  
 ननु स्वस्मिन्स्वकार्यकरणे न स्वविषयकत्वं तन्त्रं यथा "गाङ्कुटादिभ्य"  इति सूत्रे कुट आदिर्येषां कुटादिगणस्थानां तेभ्यः कुटादिभ्यः किञ्चित्कार्यं विहितं तत्र बहुव्रीहेः समस्यमानपदार्थातिरिक्तान्यपदार्थमात्रविषयकत्वेन कुटादिभ्य इति बहुव्रीहेरपि कुटादि रूपान्यपदार्थमात्रविषयकत्वमेव न कुटविषयकत्वं कुरूणां क्षेत्रमित्यत्र कुरूणामिव कुटस्याप्युपलक्षणमात्रत्वात् एवं चायं बहुव्रीहिःयत्स्वकार्यं विहितमस्ति तत्स्वाविषयेपि कुटे कुटादाविव करोत्येव एवमात्मरूपं ज्ञानं स्वाविषयकमपि स्वस्मिन्व्यवहारादिरूपं कार्यं करिष्यत्येवेत्याशङ्क्य तदप्येतेनैव निरस्तमित्याह॥ एतेनेति॥ एतेनेत्युक्तमेव विशदयति॥ बहुव्रीहेरिति॥ बहुव्रीहावन्यपदार्थस्तावत्समुदाय एव तत्र च बहुव्रीहेः समुदायरूपेऽन्यपदार्थरूपसमुदायान्तर्गतकुटादिवत् कुटस्यापि तत्समुदायान्तर्गतत्वेन शक्त्या लक्षणया वा बहुव्रीहिविषयत्वमेव समुदायेन समुदायिनां सम्बन्धादित्यर्थः। मते वा कुटादिवदन्यपदार्थभूतसमुदायान्तर्गतस्य कुटस्यापि कुटादिवत् शक्त्या लक्षणया वा बहुव्रीहिविषयत्वेनेत्यन्वयः। ननु तद्गुणसंविज्ञानबहुव्रीहौ तस्यान्यपदार्थस्य ये गुणा अवयवादयस्तेषां कार्ये संविज्ञानम् आनयनादिक्रियान्वयो भवति गुणान्विना गुणिनम् आनयनाद्ययोगात् न चेह कुटिः कुटादेरवयवादिर्भवति अतः कथं तस्य बहुव्रीहिविषयत्वमिति शङ्कां कैयटोदाहृतन्यायेन परिहरति॥ चैत्रेति॥ तद्गुणसंविज्ञानेत्यत्र गुणशब्देन नावयवादिरेव विवक्षितः अपि तूपलक्षणादिसाधारणं व्यावर्तकमात्रं तथा च चैत्रशालास्था ब्राह्मणा आनीयन्तामित्युक्ते चैत्रोपि यदि ब्राह्मणो भवति स्वशालास्थश्च तदा सोप्यानीयत एव एवं कुटादीन् प्रत्युपलक्षणस्यापि कुटेः कुटादिकार्येऽन्तर्भावः स्यादेव समुदायेन समुदायिनं सम्बन्धादित्यर्थः। अन्यपदार्थः समुदायः स च बहुव्रीहिसमासार्थ इत्यत्र संमतिमाह॥ उक्तं हीति॥ उद्भूतानामवयवानां भेदो विशेष एव समुदायः माषादिसमुदाये तथा दर्शात् स च बहुव्रीहिसमासार्थ इत्यर्थः॥ स्वस्मिन्निति॥ व्यवहारजनने संशयादिनिवर्तने चेत्यर्थः॥ पक्षादन्यत्रेति॥ ज्ञानं स्वविषयकम्। स्वस्मिन्व्यवहारादिजनकत्वादित्यस्माभिरुक्ते स्वस्मादन्यत्रैव व्यवहारादिजनने स्वविषयकत्वं तन्त्रम्। न तु स्वस्मिन्नित्युक्त्या पक्षादन्यत्रैवायं नियम इत्युक्तं स्यात् तथा च धूमाग्न्योः साहचर्यनियमः पक्षादन्यत्रैव न तु पक्ष इत्यपि वक्तुं शक्यत्वेनातिप्रसङ्ग इत्यर्थः॥ दुःखादीति॥ अन्यत्र स्वकार्यजनने तद्विषयकत्वं प्रयोजकं स्वस्मिन्कार्यजनने तु स्वाभेद एव प्रयोजकश्चेत्तर्हि दुःखविषयकत्वाद्द्वेषस्य द्वेषकार्यभूता निवृत्तिर्दुःखे भवति दुःखद्वेषाद्दुःखं निवर्तत इति यावत् एवं द्वेषः स्वस्मिन्नपि स्वकार्यभूतां निवृत्तिं कुर्यात् स्वाभेदस्य सत्वात्। न चेष्टापत्तिः दुःखद्वेषविषये कस्यापि निवृत्त्यभावात्। तथा दुःखद्वेषे दुःखेच्छानिवर्तकत्वरूपमिच्छाविरोधित्वमस्ति द्वेषेण दुःखेच्छाया अनुत्पत्तेः एवं स्वाभेदस्य स्वस्मिन्सत्वात्स्वस्मिन्नपि स्वस्येच्छानिवर्तकत्वं स्यात् न चेष्टापत्तिः। अस्मिन्पापिष्ठे द्वेष एवास्माकमभिवर्धतामिति द्वेषे इच्छाया एव दर्शनेन द्वेषस्य तद्विरोधित्वाभावात्। एवं च स्वस्मिन्नपि व्यवहारजनने स्वविषयकत्वस्य तन्त्रत्वे तु न दोषः। द्वेषस्य स्वविषयकत्वाभावेन स्वस्मिन्निवृत्त्यभावस्य इच्छाविरोधित्वाभावस्य चोपपत्तेरित्यर्थः। स्वस्मिन्स्वकार्यजनने स्वविषयकत्वं विहाय स्वाभेदमात्रस्य प्रयोजकत्वेऽतिप्रसङ्गानाह॥ ब्रह्माज्ञानस्येत्यादिना ग्रन्थेन॥ ब्रह्माज्ञानस्य यथा स्वविषये ब्रह्मणि प्रकाशप्रतिबन्धरूपस्वकार्यकारित्वम् एवं स्वाभेदस्य सद्भावात्स्वस्मिन्प्रकाशप्रतिबन्धकत्वसम्भवादिति भावः॥ स्मरणेत्यादि॥ स्मरणस्य वृत्तिरूपस्य परोक्षानुभवस्य च स्वविषये व्यवहारादिरूपस्वकार्यकारित्ववत् स्वस्मिन्नपि व्यवहारादिकं कुर्यात् स्वाभेदसद्भावात् स्वविषयकत्वस्य तन्त्रत्वे तु तदभावान्नोक्तदोष इत्यर्थः। अपरोक्षानुभवस्यैवोक्तौ परमते चैतन्यस्यैवापरोक्षानुभवरूपत्वात्तस्य च स्वाभेदप्रयुक्तं स्वस्मिन्स्वव्यवहारहेतुत्वं परेणाङ्गीकृतमेवेति इष्टापत्तिरेव स्यात्। अतः परोक्षानुभवरूपस्य वृत्तिज्ञानस्येत्युक्तम्। नन्वत्रापीष्टापत्तिः चिद्वद्वृत्तिज्ञानस्यापि स्वस्मिन्स्वव्यवहारहेतुत्वाङ्गीकारादिति चेत्तत्राह॥ वृत्तेरपीति॥ स्वप्रकाशत्वं स्यात् तद्वदेवेति वर्तते। न चात्रापीष्टापत्तिः। वृत्तिज्ञानस्य जडत्वेन स्वप्रकाशत्वानङ्गीकारात्। एतावन्तं कालं सुखमहमस्वाप्समिति परामर्शरूपस्वप्रकाशत्वसाधकयुक्तेस्तत्राप्रवर्तनादिति भावः। ननु स्वाभेदप्रयुक्तस्वस्मिन्स्वकार्यकारित्वनियमश्चैतन्यरूपज्ञप्तावेवोच्यतेऽतो नोक्तातिप्रसङ्गसन्घ इत्यत आह॥ मैत्रेति॥ चैत्रमैत्रावुभावपि यदा सुप्तौ तदा मैत्रचैतन्यरूपज्ञानस्य चैत्रचैतन्यरूपज्ञानेन पारमार्थिकाभेदसद्भावाच्चैत्रचैतन्ये मैत्रचैतन्यं सुषुप्तौ स्वकार्यं व्यवहारं कुर्यात् न च कल्पितभेदसद्भावान्न व्यवहारादीति वाच्यम्। भेदकल्पनानिमित्तस्याऽविद्यादेः सुप्तौ निवृत्तत्वेन कल्पितभेदस्याभावात्। न च तदापि व्यवहारादिकं भवतीतीष्टापत्तिरिति वाच्यम्। तथात्वे सुप्तोत्थितस्य मैत्रचैतन्यस्य एतावन्तं कालम् अहं चैत्रचैतन्यं व्यवहरमाण आसमिति परामर्शः स्यात् न चैवमस्ति। अतस्त्वयाऽकामेनापि सुषुप्तौ मैत्रचैतन्यस्य चैत्रचैतन्यस्य विषयकत्वाभावान्न व्यवहार इत्येवं स्वस्मिन्स्वव्यवहारजननेपि स्वविषयकत्वमेव प्रयोजकत्वेन स्वीकार्यम्। न स्वाभेद इत्यर्थः एवं स्वविषयकत्वानङ्गीकारेऽति प्रसङ्ग सन्घमभिधायात्मरूपज्ञानस्य स्वविषयकत्वे निरवकाशमनुभवं प्रमाणयति॥ स्वात्मानमिति॥ उक्तातिप्रसङ्गसन्घं सङ्गृह्णाति॥ एवं चेति॥ अयं कारिकार्थः ज्ञानं स्वाविषये स्वस्मिन् स्वविषयकत्वं विहायेति यावत् स्वाभेदमात्रेण स्वकार्यं व्यवहारादिकं स्वस्मिंश्चेद्यदिकुर्यात्तदाद्वेषाज्ञानादिस्मरणादिकमपि आत्मनि स्वस्मिन् निवृत्त्यादिप्रकाशप्रतिबन्धादिरूपं स्वकार्यं कुर्यादित्यर्थः। नन्वेतावता प्रबन्धेनोपपादितं स्वविषयकत्वमात्मरूपज्ञानस्य स्यात् तथाप्यवेद्यत्वं युक्तं स्वकर्मकत्वाभावात् तस्यैव चावेद्यत्वविरोधित्वात्। न च विषयत्वमेव कर्मत्वमिति वाच्यं तयोर्भेदात् स्वव्यवहारजननयोग्यत्वं हि स्वविषयकत्वं कर्मत्वं च कारकविशेषत्वं चैतन्यरूपज्ञानस्य च नित्यस्य स्वकर्मत्वं न युक्तं स्वस्यैव क्रियात्वेन क्रियाजनकत्वरूपकारकविशेषत्वाख्यकर्मत्वायोगादित्यत आह॥ स्वेति॥ निरस्तमिति॥ साक्षाद्व्यवहारजननयोग्यत्वरूपविषयत्वस्यैव कर्मत्वशब्दार्थत्वात्। कारकविशेषत्वादिरूपकर्मत्वस्य स्वकपोलकल्पितत्वात्। अथवा क्रियाविषयत्वमेव कर्मत्वम् इदं च स्वविषयकत्वेप्युपपन्नमिति पूर्वमुक्तत्वादिति भावः। अनुभूतिः स्वप्रकाशा अनुभूतित्वादित्यस्य प्रतिकूलतर्कपराहतिमभिधायाभाससाम्यं चाह॥ घट इति॥ आभाससाम्यानुमाने दूषणमाशङ्क्य तत्साम्यमनुभूतित्वानुमानस्य दर्शयति॥ नन्वित्यादिना॥ बाध इति॥ तत्रावेद्यत्वरूपस्य स्वप्रकाशत्वस्य विरुद्धत्वादिति भावः। एतदुपपादनार्थमेव चक्षुरादिसिद्धस्येत्युक्तम्॥ अन्यथेति॥ चक्षुराद्यसिद्धस्य कस्यचिद्धटस्य पक्षत्वे तस्याप्रामाणिकत्वादाश्रयासिद्धिरित्यर्थः॥ इहापीति॥ अनुभूतित्वानुमानेपीत्यर्थः॥ बाध इति॥ तस्य जडत्वेन स्वप्रकाशत्वस्य त्वत्पक्षे बाधितत्वादित्यर्थः॥ अन्यथेति॥ तदतिरिक्तचैतन्यरूपानुभवस्य पक्षत्वे तस्याऽप्रामाणिकतायाः पूर्वमुक्तत्वेनाऽऽश्रयासिद्धिरित्यर्थ इति सम्प्रदायः। पुनर्ज्ञानस्य स्वप्रकाशत्वसाधकानुमानद्वयमाशङ्क्य प्रकरणसमत्वेन दूषयति॥ त्वज्ज्ञानमिति॥ अत्र वेद्यत्वानधिकरणमित्येवोक्तावप्रसिद्धिः वेद्यत्वस्य केवलान्वयित्वेन तदनधिकरणत्वस्याप्रसिद्धेः। अत उक्तमपरोक्षव्यवहारयोग्यत्वे सतीति॥ तथापि दृष्टान्ते मदीयज्ञाने मदीयापरोक्षज्ञाने मदीयापरोक्षव्यवहारयोग्यत्वविशिष्टवेद्यत्वस्यैव सत्वात्तदनधिकरणत्वं पुनरप्रसिद्धमतस्तवेत्युक्तम्। एवं च त्वदीयापरोक्षव्यवहारयोग्यत्वे सति वेद्यत्वस्य विशिष्टस्याभावो दृष्टान्ते विशेषणाभावमादाय विशिष्टाभावरूपसाध्यपर्यवसानम्। पक्षे तु वेद्यत्वरूपविशेष्याभावमादायावेद्यत्वरूपस्वप्रकाशत्वेन विशिष्टाभावरूपसाध्यपर्यवसानं द्रष्टव्यम्। स्वप्रकाशत्वानुमाने अवेद्यत्वरूपस्वप्रकाशत्वानुमाने॥ त्वज्ज्ञानमिति॥ अवेद्यत्वानधिकरणमित्येवोक्ते मदीयज्ञानस्य त्वज्ज्ञानेनावेद्यत्वात्तदनधिकरणत्वं दृष्टान्तेऽप्रसिद्धमतः सत्यन्त विशेषणम् एवं च तवापरोक्षव्यवहारयोग्यत्वे सति अवेद्यत्वरूपस्य विशिष्टस्याभावो दृष्टान्ते विशेषणाभावेन पक्षे त्ववेद्यत्वरूपस्वप्रकाशत्वाख्यविशेष्याभावेनेति द्रष्टव्यम्। ज्ञानानि घटानुभवरूपाणि। अत्राप्यप्रसिद्धिपरिहाराय सत्यन्तम्। अयं च विशिष्टाभावो दृष्टान्ते विशेषणाभावेन। पक्षे तु विशेष्याभावेनावेद्यत्वरूपस्वप्रकाशत्वमादाय साध्यपर्यवसानम्॥ चिदविषयत्वेति॥ चिद्रूपज्ञानाविषयत्वरूपस्वप्रकाशत्वानधिकरणानीत्यर्थः। एतावत्युक्ते दृष्टान्ते अप्रसिद्धिः उक्तरीत्या चैतन्यस्यैवाप्रामाणिकत्वेन तदविषयत्वस्यैव सत्वेन तदनधिकरणत्वमप्रसिद्धमतः सत्यन्तम्। एवं च घटज्ञानान्यत्वे सति चिदविषयत्वरूपविशिष्टस्याभावो दृष्टान्ते विशेषणाभावेन पक्षे तु चिदविषयत्वाख्यावेद्यत्वरूपविशेष्याभावेन पर्यवसानं द्रष्टव्यम्। एतेनेत्युक्तमेव विशदयति॥ चित एवेति॥ उक्तरीत्या चिद्रूपज्ञानस्यैव स्वप्रकाशत्वासम्भवेन तद्रूपस्यात्मनोपि स्वप्रकाशत्वमसिद्धमित्यर्थः॥ परपक्षे इति॥ आत्मनो ज्ञानरूपत्वमेव न सम्भवति। ज्ञातृज्ञेयशून्यत्वात्। अतः स्वप्रकाशत्वमयुक्तमित्यर्थः॥ ज्ञातृत्वेति॥ आत्मनस्त्वन्मते चिद्रूपत्वेन विज्ञातेति श्रुतौ ज्ञातृत्वोक्तिरयुक्ता स्यात् विशेषानङ्गीकारात्। अतस्तदन्यथानुपपत्त्या न स्वप्रकाशत्वमिति भावः। पुनरपि चैतन्यरूपज्ञानस्य स्वप्रकाशत्वसाधकं विद्यासागरोक्तमनुमानमाशङ्क्य निराकरोति॥ एतेनेति॥ यद्यपि तन्मते चैतन्यस्यैव ज्ञानत्वेन तदाश्रयत्वं नात्मनो युक्तं विशेषानङ्गीकारात् तथाप्याश्रयत्वानुवादः पररीत्येति द्रष्टव्यम्। वस्तुतस्तु चैतन्यरूपज्ञानस्य स्वविषयत्वं न भवतीति तात्पर्यार्थः। भिन्नाश्रयविषयम्। आश्रयविषययोर्भेदोस्ति विषयत्वोपेताश्रययुतं न भवति- ज्ञानाश्रयस्यात्मनो ज्ञानविषयत्वं नास्ति तथाचावेद्यत्वरूपस्वप्रकाशत्वसिद्धिः। ज्ञानान्तरवत्- वृत्तिरूपज्ञानवत् तत्राश्रयविषययोर्भेद एवास्ति आत्मन आश्रयत्वात् घटादेर्विषयत्वादिति भावः॥ विमतमिति॥ चैतन्यरूपज्ञानं च स्वाश्रयं न विषयीकरोति विषयीकरणरूपस्वकार्यं स्वाश्रये न कारोतीत्यर्थः। तथाचावेद्यत्वरूपस्वप्रकाशत्वसिद्धिः॥ अग्नेरिति॥ औष्ण्यस्य स्वाश्रयाग्निविषयत्वं नास्ति। दाहादिरूपस्वकार्यं स्वाश्रये अग्नौ उष्णस्पर्शो न करोतीत्यर्थः॥ प्रत्यक्षेति॥ आश्रयविषययोरैक्यावगाहिप्रत्यक्षेत्यर्थः॥ अज्ञान इवेति॥ ज्ञानत्वेप्याश्रयविषययोरैक्यमेवास्तु। नन्वाश्रयविषययोरैक्यं कुत्राप्यदृष्टं कथं ज्ञाने कल्पयितुं शक्यमित्यत उक्तम्॥ अज्ञान इवेति॥ "आश्रयत्वविषयत्वभागिनी निर्विशेषचितिरेव केवले"ति वचनादिति भावः। अन्तःकरणेत्यादिकं साध्याभावोपपादनाय। तत्रापि स्वप्रकाशत्वेनोक्तसाध्यसद्भावज्ञापनाय शब्दादिजन्येत्युक्तम्। धीर्भीरित्येतत्सर्वं मन एवेति शब्दजन्यान्तःकरणाकारावृत्तिर्भवति सा चान्तःकरणाश्रिता भवति। एवं च तस्यां वृत्तौ ज्ञानत्वसद्भावेपि भिन्नाश्रयविषयत्वाभावादाद्यहेतोर्व्यभिचार इत्यर्थः॥ भास्वरेति॥ शुक्लभास्वरेत्यर्थः। यथा गुणभूतं दीपगतं शुक्लभास्वररूपम् अन्यत्र घटादौ स्वकार्यमन्धकारनिवर्तनं करेति एवं स्वाश्रये दीपेप्यन्धकारं निवर्तयतीत्येवं स्वाश्रयविषयत्वस्यैव सत्वाद्व्यभिचारादित्यर्थः। द्वितीयहेतोः स्वरूपासिद्धिं चाह॥ त्वन्मत इति॥ विमतं पक्षीभूतं ज्ञानं वृत्तिरूपं चेत्तर्हि तस्यान्तःकरणपरिणामत्वेन मृत्परिणामभूतघटादिवत् द्रव्यत्वाद्गुणत्वमसिद्धं चैतन्यरूपं चेत्तस्य ब्रह्म रूपत्वेन द्रव्यत्वात्सुतरां गुणत्वमसिद्धमित्यर्थ इति सम्प्रदायः। अत्र सुषुप्तौ। पूर्वपक्षिणो ज्योतिःशब्दः प्रकाशपर इत्यभिमतः एवं चायं पुरुषः परमात्मा सुषुप्तौ स्वयंज्योतिः स्वप्रकाश इत्यर्थः। नेयं श्रुतिरात्मनः स्वप्रकाशत्वे मानं तत्र ज्योतिःशब्दस्य ज्ञानसाधन परत्वात् तथाचात्मैवास्येति पूर्ववाक्योक्तमस्येत्येतदनुवर्त्य अयं पुरुषः पूर्वमात्मशब्दोक्तो भगवान् अस्य जीवस्य स्वयं स्वयमेव ज्योतिर्ज्ञानसाधनमित्युपसंहारवाक्यार्थ इत्यभिप्रेत्य पूर्वमात्मशब्दनिर्दिष्टस्य परमात्मत्वं तावदुपपादयति॥ अस्तमित इत्यादिना॥ ननु परमात्मनो जीवं प्रति ज्ञानसाधनत्वमनेन कथमुच्यते तद्वाचकपदाभावादित्यत उक्तम्॥ अस्येत्यस्येति॥ ननु तमोविरोधिनि ज्योतिषि रूढस्य ज्योतिःशब्दस्याज्ञानविरोधिज्ञानार्थकत्वमेव न तु ज्ञानसाधनार्थकत्वमित्यत आह॥ अस्मिन्नेवेति॥ ननु "आदीत्यनैवायं ज्योतिषास्ते चन्द्रमसैवायं ज्योतिषास्त" इति वाक्यद्वयं विहाय वाचैवेति वाक्यं कस्मादुदाहृतमिति चेदुच्यते आदित्य चन्द्रमसोर्यावद्द्रव्यभाविप्रकाशरूपत्वेन तद्वाक्यगतज्योतिःशब्दस्य प्रकाशपरत्वस्याप्युपपत्त्या आदित्यादिरूपेण ज्योतिषा प्रकाशेनास्त इत्यर्थोपपत्त्या ज्योतिः शब्दस्य ज्ञानसाधनपरत्वज्ञापकत्वाभावात्। अतोऽप्रकाशरूपवाग्ज्योतिष्ट्वप्रतिपादकं वाक्यमुदाहृतं तत्र ज्योतिःशब्दो ज्ञानसाधनपर एवेति सम्प्रदायः। ज्योतिः शब्दस्य प्रकाशपरत्वे बाधकं चाह॥ स्वप्रकाशत्वेति॥ पुरुषस्य सदा स्वप्रकाशत्वेनात्रायमिति श्रुतौ विशिष्य सुषुप्तौ प्रकाशत्वोक्तिर्व्यर्थेत्यर्थः॥ अस्तुवा ज्योतिःशब्दो ज्ञानपर एव तथाप्यत्रात्मनः स्वविषयकत्वमेवोक्तं न प्रकाशत्वं कथमिति चेत् आत्मैवास्येति वाक्येनास्य पुरुथस्य विषये आत्मा स्वयमेव ज्योतिर्ज्ञानमिति षष्ठ्या स्वविषयकत्वस्यैवोक्तत्वादित्याह॥ आत्मैवेति॥ ननु "स्वयंदासास्तपस्विन" इत्यत्र स्वस्य स्वसेवानिबन्धनस्वदासत्वस्य विरुद्धत्वादन्य दासशून्यत्व एव स्वयन्दासा इत्यस्यतात्पर्यम् एवमिहापि स्वयंज्योतिरित्यस्यान्यावेद्यत्व एव तात्पर्यं न तु स्वविषयकत्वे विरोधादिति चेन्न। अपदार्थत्वेनामुख्यार्थत्वादित्याह॥ स्वयंदासा इति॥ किञ्चास्तु स्वयन्दासा इत्यत्र त्वदुक्तार्थः प्रमितत्वान्न प्रकृते। कुत इत्यत आह॥ वेद्येपीति॥ अन्यावेद्यत्वमात्रेण लोके स्वप्रकाशपदप्रयोगो न दृष्टः किंनामान्येन चक्षुरादिना वेद्येपि प्रदीपादौ स्वविषयप्रकाशत्वमात्रेण स्वप्रकाशपदप्रयोगादित्यर्थः। ननु दीपादौ स्वप्रकाशपदप्रयोगे न स्वविषयप्रकाशत्वं निमित्तम्। किं नाम सजातीयप्रकाशाप्रकाश्यत्वमेव निमित्तमित्याशङ्कते॥ तत्रापीति॥ कुत इत्यत आह॥ न हीति॥ घटप्रकाशघटज्ञाने दीपे वा घटत्वजात्याक्रान्तत्वाभावेन घटसजातीयत्वाभावात् घटेपि स्वसजातीयप्रकाशाप्रकाश्यत्वसद्भावात्स्वप्रकाशत्वापत्तेरित्यर्थः। अत्र साध्य भूतं स्वप्रकाशत्वम् अवेद्यत्वं वा सजातीयप्रकाशाप्रकाश्यत्वं वा स्वविषयकप्रकाशत्वं वा नाद्य इत्याह॥ तत्रेति॥ साध्येति॥ प्रदीपस्यापि चक्षुरादिवेद्यत्वादिति भावः। न द्वितीय इत्याह॥ सजातीयेति॥ अर्थान्तरमेवाह॥ घटादिवदिति॥ सजातीयप्रकाशाप्रकाश्यत्वेपि घटादिवदप्रकाशत्वस्यैव सम्भवात् घटादिसाधारणमेतादृशस्वप्रकाशत्वं साध्यते चेत्तर्हि तस्य पारिभाषिकत्वापत्तिरित्यर्थः। तृतीये त्वाह॥ स्वेति॥ क्रियायाः कर्मत्वानङ्कीकारादित्यर्थः॥ सिद्धेति॥ एतादृशस्वप्रकाशत्वस्यास्माकं सिद्धत्वादित्यर्थः। स्वसत्तायां प्रकाशव्यतिरेकवैधुर्योपपादनाय ज्ञातैकसतीत्युक्तम्॥ व्यभिचार इति॥ दुःखादेः स्वप्रकाशत्वाभावादिति भावः। असिद्धिमेवोपपादयति॥ त्वन्मत इति॥ त्वन्मते आत्मनः स्वप्रकाशत्वेन प्रकाशाश्रयत्वप्रकाशकर्तृत्वयोरभावादसिद्धिरित्यर्थः॥ निरस्तं चेति॥ पक्षे प्रकाशकर्तृत्वं नामाज्ञाननिवर्तकत्वं दीपे त्वंधकारनिवर्तकत्वमित्येवं पक्षदृष्टान्तानुगतं प्रकाशत्वं न विद्यते॥ शब्दसाम्येन चेत्पृथ्व्या गोत्वाच्छृङ्गं समापतेदिति निरस्तमित्यर्थः॥ स्वोत्पत्तीति॥ आत्मन उत्पत्त्यभावादुत्पत्तिपदं स्थितिपरं यथाऽदित्यप्रकाशस्यादित्येन सहैव स्थितत्वात् आदित्यः स्वोत्पत्त्यनन्तरमुत्पद्यमानप्रकाशाश्रयो न भवतीति दृष्टान्त उपपादनं पक्षीभूत आत्मा तु स्थित्यनन्तरम् उत्पद्यमानप्रकाशाश्रय इति तार्किकादिभिरुच्यते तादृशो न भवति। प्रकाशरूपत्वादिति स्वप्रकाशत्वसिद्धिः॥ तत्रास्माकमिति॥ उत्पद्यमानप्रकाशाश्रयो न भवतीत्युक्ते सिद्धसाधनता नित्यप्रकाशाश्रयत्वाङ्गीकारेणोत्पत्त्यनन्तरमुत्पद्यमानप्रकाशाश्रयत्वाभावस्य सिद्धत्वादित्यर्थः। किञ्चात्मनस्त्वया प्रकाशरूपत्वाङ्गीकारेण प्रकाशाश्रयत्वानङ्गीकारात् हेतोः स्वरूपासिद्धिः स्यादित्याह॥ तवेति॥ अस्माभिः प्रकाशरूपस्यापि प्रकाशाश्रयत्वस्य विशेषबलेनाङ्गीकारात्तवेत्युक्तम्। निर्विशेषवादिन इत्यर्थः॥ विवादेति॥ आत्मरूपा संविदित्यर्थः॥ स्वेति॥ स्वसमानाधिकरणं स्वसमानकालीनं स्वगोचरं यज्ज्ञानं तद्विरहप्रयुक्तो यो व्यवहाराभावस्तद्वती न भवतीत्यर्थः। स्वगोचरज्ञानविरहप्रयुक्तव्यतिरेकप्रतियोगिव्यवहाररहिता न भवति स्वगोचरज्ञानविरहेपि स्वव्यवहारो भवतीति यावत्। ततश्च स्वव्यवहारे संविदन्तरानपेक्षत्वरूपस्वप्रकाशत्वसिद्धिरिति भावः। पूर्वकालीनज्ञानाभावेपि इदानींतनज्ञानेन व्यवहारस्य जायमानत्वात्पूर्वकालीनस्वगोचरज्ञानविरहप्रयुक्ता व्यवहाराभावस्य सिद्धत्वात्सिद्धसाधनता स्यादतः स्वसमानकालीनेत्युक्तम्। तथापि स्वसमानकालीनस्वगोचरयज्ञदत्तीयज्ञानविरहेपि देवदत्तस्य व्यवहारो देवदत्तीयज्ञानेन भवत्येवेति यज्ञदत्तीयज्ञानविरहप्रयुक्तव्यवहाराभावस्य सिद्धत्वात्पुनः सिद्धसाधन्ता स्यादतः स्वसमानाश्रयेत्युक्तम्॥ अनन्तरमिति॥ आदौ व्यवसायस्तदनन्तरम् अनुव्यवसायस्तदनन्तरं व्यवसाये व्यवहारो भवति एवं च व्यवसायानन्तर भाव्यनुव्यवसायानन्तरं व्यवह्रियमाणव्यवसायरूपसंविद्वदित्यर्थः। तत्र स्वगोचरानुव्यवसायरूपज्ञानप्रयुक्तव्यवहारस्यैव सत्वेन स्वगोचरज्ञानविरहप्रयुक्ताव्यवहारो नास्तीति द्रष्टव्यम्॥ स्ववेद्यत्वेपीति॥ ब्रह्मणः स्ववेद्यत्वेपि स्वगोचरज्ञानप्रयुक्तव्यवहारस्यैवास्माभिरङ्गीकारेण स्वगोचरज्ञानविरहप्रयुक्ताव्यवहाराभावस्यास्माकं सिद्धत्वेन सिद्धसाधनादित्यर्थः। ननु ब्रह्मणोऽन्यावेद्यत्वरूपस्वप्रकाशत्वे "यतो वाचो निवर्तन्त" इत्यादि श्रुतिरेव प्रमाणमिति चेत्तत्राह॥ ब्रह्मण इति॥ क्रियात्वादिहेतूनां त्रयाणामपि प्रत्येकं प्रत्येकं साध्यद्वयेपि हेतुत्वमिति द्रष्टव्यम्। प्रकाशत्वादिहेतुद्वयस्य प्रदीगतभास्वररूपे स्वविषयत्वाभावरूपसाध्याभावेन व्यभिचारादाह॥ स्वाविषयत्वे सति स्वजातीयाविषय इति॥ स्वविषयत्वाङ्गीकारेण स्वजातीयाविषयत्वस्य मम सिद्धत्वात्सिद्धसाधनता स्यादतः स्वाविषयत्वे सतीत्युक्तम्। च्छिदालोकघटेषु स्वाविषयत्वे सति स्वसजातीयच्छिदान्तरालोकान्तरघटान्तराविषयत्वसद्भावात्साध्यं द्रष्टव्यम्। दृष्टान्ते मैत्रीयानुभवे मैत्रीयापरोक्षानुभवविषयत्वस्यैव सत्वात्साध्यवैकल्यं स्यादित्यतः साध्ये मैत्रीयेति विशेषणम्॥ असिद्धीत्यादि॥ क्रियात्ववस्तुत्वयोः कृतीच्छाव्यवहृत्यादिषु द्वितीयसाध्याभावाद्व्यभिचारः तेषां सजातीयकृत्याद्यन्तरविषयत्वस्योक्तत्वात्। प्रकाशत्वस्य सर्वज्ञानं प्रकाश इत्यादिशब्दजन्यवृत्तिज्ञाने स्वविषयकत्वसद्भावेन साध्यद्वयस्याप्यभावाद्व्यभिचारः क्रियात्वहेतोरसिद्धिश्च क्रियां कुर्वद्धि कारकमिति वचनेन कारकजन्याया एव क्रियात्वादात्मानुभूतौ च तदयोगात्। तद्व्यवहारजनकत्वान्यथानुपपत्त्या स्वविषयकत्वस्य समर्थितत्वाद्बाधः। अनुभूतिः स्वविषयिणी स्वव्यवहारजनकत्वादिति प्रतिपक्षो द्रष्टव्यः। ज्ञानं नित्यं तत एव स्वविषयकत्वात्स्वप्रकाशं ततश्च स्वप्रकाशेन नित्येन स्वगुणभूतज्ञानेन यावद्द्रव्यभाविनात्यन्ताभिन्नत्वादात्मनः स्ववेद्यत्वरूपस्वप्रकाशत्वसिद्धिरित्युपसंहरति॥ तस्मादित्यादिना॥ नित्यज्ञानं स्वविषयं नित्यज्ञानत्वादिति वक्ष्यमाणानुमाने स्वरूपासिद्धिपरिहाराय परिशेषेण नित्यज्ञानं किञ्चिदङ्गीकार्यमिति साधयति॥ ज्ञानस्येत्यादिना॥ ज्ञानग्रहान्यथानुपपत्त्या किञ्चिन्नित्यज्ञानमङ्गीकर्तव्यम्। ननु नित्यज्ञानाभावेपि ज्ञानग्रहो भाट्टरीत्या अयं ज्ञानवान् ज्ञाततावत्त्वादिति ज्ञाततालिङ्गकानुमानेन भविष्यति प्राभाकरैर्य एव व्यवसायः स एवानुव्यवसाय इत्यङ्गीकारेण अयं घट इति जन्यज्ञानस्यैव तन्मते स्वप्रकाशत्वात्तद्रीत्या स्वेनैव वा स्वग्रहो भविष्यति यद्वा तार्किकरीत्या घटज्ञानवानहमिति मानसानुव्यवसायेन ज्ञानग्रहो भविष्यतीति चेत्तत्राह॥ भाट्टरीत्येत्यादिना॥ अतीतमिति॥ असति धर्मिणि धर्मजननानङ्गीकारेण तत्र ज्ञाततारूपलिङ्गाभावादिति बावः॥ अपरोक्षेति॥ ज्ञानस्य ज्ञाततालिङ्गानुमेयत्वे परोक्षत्वप्राप्त्याऽहं सुखीतिवदहं जानामीतिज्ञानेऽपरोक्षत्वावगाह्यनुभवविरोध इत्यर्थः। विमतम् अयं घट इति जन्यज्ञानम्॥ तदसन्निकृष्टेति॥ ज्ञानेन साक्षादिन्द्रियस्य सन्निकर्षाभावादिति भावः। अयं पट इति पटविषयिण्यां पटप्रमायां व्यभिचारवारणाय तदसंनिकृष्टकरणजन्येत्युक्तं पटप्रमायाश्च पटसन्निकृष्टकरणजन्यत्वान्न व्यभिचारः। रजतासन्निकृष्टकरणजन्ये इदं रजमिति रजतोल्लेखितया रजतविषयके व्यभिचारवारणायप्रमात्वादित्युक्तम्॥ क्रमेति॥ य एव व्यवसायः स एवानुव्यवसाय इत्यङ्गीकारेणायं घट इति व्यवसायस्यैव घटमनुभवामीत्यनुव्यवसायरूपत्वेन तयोर्ज्ञानयोः क्रमानुभवायोगादिति भावः। तार्किकेण त्वया ज्ञानमात्रस्य स्वप्रकाशत्वानङ्गीकारेण ज्ञानज्ञानरूपानुव्यवसायस्यापि परप्रकाश्यत्वमेवावश्यं वाच्यम्। तत्र वक्तव्यं ज्ञानज्ञानरूपानुव्यवसायस्यापि किमबुभुत्सितग्राह्यत्वमभिप्रेतं बुभुत्सितग्राह्यत्वं वा नाद्योऽनवस्थानादित्याशयेनाह॥ अनुव्यवसायस्यापि परप्रकाश्यत्व इति॥ अवश्यवेद्यत्वादिति॥ अबुभुत्सितग्राह्यत्वादित्यर्थः। अनवस्थानादित्यन्वयः। ततश्च तस्याप्यबुभुत्सितग्राह्यत्वेन पुनरन्येन वेद्यत्वावश्यंभावादनवस्था स्यात् ततश्च सुप्तिमूर्च्छाविलोपः स्यादिति भावः। आत्मगुणस्य सङ्ख्यादेरबुभुत्सितग्राह्यत्वाभावाद्विशेषपदम्। आत्मविशेषगुणानामतीन्द्रियाणां धर्माधर्मभावनां संस्काराणाम् अबुभुत्सितग्राह्यत्वाभावात्प्रत्यक्षेयुक्तं द्वितीयेत्वाह॥ बुभुत्सितेति॥ बोद्धुमिच्छा हि बुभुत्सा एवं चेच्छाया ज्ञानरूपधर्मिज्ञानसाध्यत्वेन तज्ज्ञाने वाच्ये तस्यापि पुनर्बुभुत्सितग्राह्यत्वाद्बुभुत्सायाश्च पुनर्धर्मिज्ञानसाध्यत्वादनवस्था स्यादित्यर्थः। नन्वियं परंपराऽनुभवसिद्धत्वेन प्रामाणिकत्वादवश्यमङ्गीकार्येति चेत्तत्राह॥ अयमिति॥ ज्ञानद्वयेति॥ व्यवसायानुव्यवसायरूपज्ञानद्वयेत्यर्थः। तस्मादुक्तानवस्थापरिहाराय किञ्चिज्ज्ञानं नित्यमङ्गीकार्यमिति भावः। एवं परिशेषेण भाट्टैः प्राभाकरैस्तार्किकैश्च नित्यज्ञानमङ्गीकार्यमित्यभिधाय तत्रानुमानं चाह॥ चैत्रेति॥ ईश्वरेति॥ नित्यस्येश्वरप्रयत्नस्येश्वरं प्रति ज्ञातैकसत्त्वात् ईश्वरीयनित्यापरोक्षज्ञानविषयत्वमित्यर्थः। ननु सुखोत्पत्तिक्षण एव किं चिज्ज्ञानमुत्पन्नं तेनैव सुखादिकं गृह्यते एवं सुखादिना सहैवोत्पन्नेन ज्ञानेनैव सुखादेर्ज्ञातैकसत्वोपपत्तेर्न तद्ग्राहकज्ञानित्यत्वापेक्षा एवं च ज्ञातैकसत्वस्य नित्यापरोक्षज्ञानविषयत्वेऽसामर्थ्यादप्रयोजकतेति चेन्न। सुखादिरूपविषयोत्पत्त्यनन्तरमेव तत्संनिकृष्टकरणेन ज्ञानोत्पत्तेरवश्यंवाच्यत्वेन सहोत्पत्तेरेवोपयोगान्नासामर्थ्यमिति भावः। नन्वस्त्वेवं नित्यज्ञानसिद्धिः तथापि तस्यापि पुनरन्येन वेद्यत्वावश्यंभावादनवस्था स्यादित्यतः आत्मनो नित्यगुणभूतं तज्ज्ञानं स्ववेद्यत्वरूपस्वप्रकाशत्ववदित्याह॥ तत्स्वविषयमिति॥ स्ववेद्यत्वरूपस्वप्रकाशत्ववदित्यर्थः। यन्नित्यं ज्ञानं परिशेषेण सिद्धं तत्स्वविषयमित्यर्थः॥ तत्स्वविषयमिति॥ स्ववेद्यत्वरूपस्वप्रकाशत्ववदित्यर्थः। यन्नित्यं ज्ञानं परिशेषेण सिद्धं तत्स्वविषयमित्यर्थः॥ स्वेति॥ स्वधर्मिकेत्यर्थः॥ असिद्धिरिति॥ स्वव्यवहारजनने स्वसंशयविपर्ययनिवर्तने च ज्ञानान्तरापेक्षाङ्गीक्रियते तत्रापि पुनर्व्यवहारादिजनने ज्ञानान्तरापेक्षाङ्गीक्रियत इत्येवं ज्ञानधाराङ्गीकारादित्यर्थः। कुतो नासिद्धिरित्यतोऽयं घटो घटमहं जानामीति ज्ञानद्वयातिरिक्तज्ञानधाराननुभवादित्यर्थः॥ ज्ञानधारेति॥ हेतुत्रयमङ्गीकृत्य स्वविषयत्वानङ्गीकारेऽनुकूलतर्कमाह॥ चैत्रस्येति॥ उक्तज्ञानाभाव इति॥ स्वविषयकनित्यज्ञानाभाव इत्यर्थः। नित्यज्ञानमङ्गीकृत्य तस्य स्वविषयकत्वरूपस्वप्रकाशत्वानङ्गीकार इति यावत्। परामर्शः स्मरणम्। एतावन्तं कालमहं सुखमनुभवन्नासमिति सुप्तोत्थितस्य सुखानुभवस्मरणान्यथानुपपत्त्या सुखानुभवस्तावदस्ति स चेन्द्रियाद्युपरमेण तदजन्यत्वान्नित्यः तद्ग्राहकं च नानुभवान्तरमस्तीति तत् स्वविषयकतया स्वप्रकाशमङ्गीकार्यमित्यर्थः। नन्वेतादृशनित्यज्ञानस्य स्वविषयकत्वेन स्वप्रकाशत्वं कुतः अद्वैतिरीत्या आत्मस्वरूपभूतस्य तस्य ज्ञानस्यावेद्यत्वेनैव स्वप्रकाशत्वं किं न स्यादित्यत आह॥ अद्वैतीति॥ अवेद्यत्वे स्वविषयकत्वाभावरूपस्वप्रकाशत्वे॥ दोषाणामिति॥ स्वव्यवहारजनकत्वाभावप्रसङ्गादिरूपदोषाणामित्यर्थः। साक्षिरूपात्मगुणभूतस्य नित्यज्ञानस्य स्ववेद्यत्वरूपस्वप्रकाशत्वसिद्धौ यावद्द्रव्यभावितयाऽखण्डितेन तेनात्यन्ताभिन्नतया आत्मनोपि स्ववेद्यत्वरूपस्वप्रकाशत्वं सिद्धमित्याह॥ आत्मापीत्यादिना॥ आत्मापि यावद्द्रव्यभाविनतिना तेनाऽभिन्नत्वात् मामहं जानामीत्यनुभवाच्च अनुमानैश्च स्ववेद्यत्वरूपस्वप्रकाशत्ववानिति सम्बन्धः॥ अभिन्नत्वादिति॥ खण्डिते भेद ऐक्यं चेत्युक्तत्वेन तदभावादत्यन्ताभेद एवेत्यर्थः। यद्वा मामहमित्येतदप्यत्यन्ताभोदसाधकमेव तत्र चानुभवात्सर्वदेति शेषः॥ यज्जन्येति॥ यज्ज्ञानजन्येत्यर्थः। यच्च तज्ज्ञानं चेति यज्ज्ञानम्। तद्विषयः तज्ज्ञानविषयः। पूर्वानुमानेन संविदो विषयत्वं प्रसाध्य तस्या एवेदानीं विषयित्वं च साधयति॥ आत्मरूपेति॥ सत्वेति॥ आत्मास्ति न वेत्येवं सत्वप्रकारकस्वधर्मिकसंशयविरोधित्वादित्यर्थः। आत्मरूपायाः संविदः पटादि धर्मिक संशय विरोधित्वाभावादसिद्धिरतः स्वविशेष्यकेत्युक्तम्। आत्मधर्मिको योऽयमात्मा आनन्दरूपो न वेत्याद्यानंदत्वादिप्रकारक संशयः तद्विरोधित्वाभावात् सत्त्वप्रकारकेत्युक्तम्। सत्त्वप्रकारकात्म धर्मिको यःसंशयः पुरुषान्तरीयः स्वस्यैव भिन्नकालीनश्च तद्विरोधित्वाभावात् स्वसमानाधिकरणेत्याद्युक्तम्॥ उक्तविशेषणवदिति॥ स्वसमानाधिकरणेत्याद्युक्त विशेषणवदित्यर्थः।  
 ननु आत्मनि अहमनहं वेत्यादि संशयस्य नाहमिति विपर्ययस्य चा भावेन आत्मनरूपायाः संविदः संशयविपर्ययसामानाधिकरण्याभावादाह। स्वेति। स्वापरोक्षेति स्वजन्यापरोक्षव्यवहार योग्येत्यर्थः। यदि आत्मनि संशय विपर्ययौ स्यातां तर्हि संशयं वा विपर्ययं वा अपरोक्षतो जानामीति व्यवहारः स्यादेवेत्येवं स्वजन्यापरोक्षव्यवहारयोग्यत्वमस्त्येवेति न दोषः इत्यर्थः। ननु हेतौ व्याप्तिग्रहोपयुक्तविशेषणस्यैवदेयत्वेन स्वविशेष्यकेत्यादिविशेषणानां उक्तरीत्याऽसिद्धिवारकतयावैयर्थ्यमिति चेन्न। प्रकृतेपि व्याप्तिग्रहौपयिकत्वमेवोच्यते नासिद्धिवारकत्वं। तथाहि संशयविरोधित्वं कुत्राप्यप्रसिद्धम्। नचघटादिज्ञाने प्रसिद्धमिति वाच्यम्। तस्यापि यस्मिन्नात्मनि स्वयंवर्तते तद्भिन्नाधिकरणकभिन्नकालीनान्यप्रकारकपटादिधर्मिकसंशयविरोधित्वाभावेनाप्रसिद्धिरेवस्यादतः तत्परिहारायैवैतानिविशेषणानीति रूपादिषु पञ्चसु मध्य इत्यस्येव नासिद्धिवारकतयावैयर्थ्यशङ्केत्याह॥ अयं घट इत्यादीति॥ स्वप्रकाशेन यावद्द्रव्यभाविना तेन ज्ञानेनात्यन्ताभिन्नत्वादात्मा स्वप्रकाश इत्यत्र दृष्टान्तमाह॥ स्वप्रकाशेति॥ यावद्द्रव्यभावीति पूर्वं पूरणीयम्। स्वप्रकाशभूता यावद्द्रव्यभाविनी या दीप्तिस्तयाऽत्यन्ताभिन्नो दीपः स्ववेद्यत्वरूपस्वप्रकाशत्वात् भवति तद्वदित्यर्थः। दीप्त्यात्मकेति पाठः। दीप्त्याश्रयेति पाठे तु विशेषबलादाश्रयत्वोक्तिरित्यवधेयम्। \`तस्मान्महागुणो विष्णुर्नाम्नामनुरुक्तित' इत्यनुव्याख्यानम् \`अतोऽनन्तगुणो विष्णुर्यच्छब्दा योगवृत्तय' इति भाष्यसङ्ग्रहं च हृदि निधायोपसंहरन्वक्ष्यमाणमुपक्षिपति॥ तस्मादिति॥ आत्मनः पराभिमतस्वप्रकाशत्वभङ्गविवरणम्॥ 12 ॥  
\</2-12\>

\<2-13\>  
  13. अवाच्यत्वभङ्गः

 अन्यस्येति॥ ब्रह्मातिरिक्तस्येत्यर्थः॥ भावे वेति॥ अवाच्यरूपमुख्यार्थस्य ब्रह्मव्यतिरिक्तस्य भाव इत्यर्थः॥ तीरवदिति॥ गङ्गापदमुख्यार्थस्य प्रवाहस्य तीरान्यस्य सत्वात्तीरं मुख्यार्थसम्बन्धिमात्रमेव न तु तत्र गङ्गात्वमस्ति एवमवाच्यपदमुख्यार्थभूतं यदस्ति तत्सम्बन्ध्येव ब्रह्म। न तु स्वयमवाच्यमित्यर्थः॥ हीनस्यापीति॥ अवाच्यपदस्येत्यर्थः॥ घट इति॥ तथाच तत्र त्वया वाच्यं घटपदेन घटरूपार्थस्य लक्ष्यत्वे तद्वाच्य मुख्यार्थस्यान्यस्याभावान्न लक्षकत्वमिति तत्प्रकृतेपि तुल्यमिति भावः॥ इत्यादिशब्दैरिति॥ ब्रह्म मात्रनिष्ठतया प्रसिद्धैस्तद्व्यतिरिक्तमुख्यार्थप्रलसक्तिशून्यैरित्यर्थः॥ अन्यस्येति॥ शुद्धब्रह्मातिरिक्तस्येत्यर्थः। भावे वा ब्रह्म न निर्विशेषादिरूपं किं तु तीरवन्निर्विशेषादिरूपमुख्यार्थ सम्बन्धिमात्रमिति स्यात्। मुख्यार्थहीनस्याऽपि लक्षकत्वे घटशब्दोपि घटलक्षकः स्यादिति भावः। तमेवोपपादयति॥ गङ्गेति॥ निर्विशेषादिरूपमुख्यार्थस्यान्यस्याभावादित्येतदयुक्तमित्याशयेन शङ्कते॥ नन्विति॥ ननु तर्हि विशिष्टस्याऽपि ब्रह्मत्वे ब्रह्मण एव वाच्यत्वसिद्धिरिति चेत्तत्राह॥ तच्चेति॥ पुनर्निर्विशेषादिपदमुख्यार्थभूतमन्यदस्तीत्याशङ्कते॥ नन्विति॥ तच्चेति॥ निर्विशेषादिपदवाच्यं वस्त्वित्यर्थः। तर्हि ब्रह्म कीदृशमित्यत आह॥ किं त्विति॥ तदाश्रयेति॥ निर्विशेषत्वाद्याश्रयेत्यर्थः। सिद्धिः निर्विशेषादिपदानामिति शेषः। नन्वेवं गङ्गापदलक्ष्यस्य तीरस्यागङ्गात्ववन्निर्विशेषादिशब्दलक्ष्यस्य न निर्विशेषत्वादिकमित्यत आह॥ ब्रह्मण इति॥ जातिरेव शब्दार्थः तदाश्रयव्यक्तिर्लक्ष्येति मते सत्पदलक्ष्यस्यापि घटादेर्मुख्यार्थसम्बन्धित्वेनासत्वायोगात्। एवं निर्विशेषादिपदलक्ष्यस्यापि ब्रह्मणो मुख्यार्थभूतनिर्विशेषत्वाश्रयत्वेन तत्सम्बन्धितया तदसिद्ध्ययोगात्॥  
 \`सत्वादीनां तु जातीनां व्यक्तितादात्म्य दर्शनात्॥  
 लक्ष्यव्यक्तिरपि ब्रह्मसत्वादि न जहाति न'  
 इत्युक्तत्वात्। नदीशब्देन तु नदीत्ववाचिना तदाश्रयव्यक्तेर्न लक्षणा किन्तु तदाश्रयव्यक्तिसम्बन्धिनः तीरस्येति तस्यानदीत्वमिति वैषम्यादिति भावः॥ जातिस्त्विति॥ अनन्तासु व्यक्तिषु शक्तिग्रहासम्भवेन शक्तिग्रहदशायां तत्स्थैव जातिर्व्यक्तीनामनुगमिकेत्यर्थः। शक्तिग्रहाधिकरणीभूतव्यक्त्यनुगमकत्वमुपधानशब्दार्थः। विशेष्ये विशेष्यव्यक्तौ। ननु जातिर्वाच्या व्यक्तिर्लक्ष्येति मताश्रयणान्न दोष इति चेन्न। तस्य मतस्यायुक्तत्वादित्याह॥ जातिरेवेति॥ व्युत्पत्तीति॥ व्युत्पत्तीति॥ व्युत्पत्तेर्वृद्धव्यवहारसाध्यत्वात्तस्य च व्यक्तावेव सम्भवेन जातावसम्भवादित्यर्थः। अन्यत्र तर्कताण्डवे॥ अस्मिन्निति॥ जातिः शब्दार्थः तदाश्रयव्यक्तिर्लक्ष्येति मताङ्गीकारे घटादिव्यक्तेरपि घटादिशब्दावाच्यत्वेन ब्रह्मणोपि तद्वत्सत्यादिपदावाच्यत्वे ततो विशेषाभावप्रसङ्गेन तदर्थं घटादेर्मुख्यार्थसम्बन्धित्वेन लक्ष्यत्वं ब्रह्मणस्तु मुख्यार्थाश्रयव्यक्तिसम्बन्धित्वेन लक्ष्यत्वेऽङ्गीकार्ये मञ्चत्वाधारमञ्चरूपव्यक्तिसम्बन्धिपुरुषेषु अमञ्चत्ववद् ब्रह्मणोपि सत्यत्वनिर्विषत्वाद्यभावादिकं दुर्वारमित्यर्थः॥ मुख्यार्थाभावादीति॥ शक्यमञ्चत्वतदाश्रयव्यक्तितल्लक्ष्यपुरुषाणामिव शक्यनिर्विशेषत्वतदाश्रयव्यक्तितल्लक्ष्य ब्रह्मणां त्रयाणामभावात् ब्रह्मभिन्नस्य निर्विशेषपदवाच्यस्याभावात् ब्रह्मणश्च निर्विशेषपदलक्ष्यत्वाङ्गीकारादित्यर्थः। ननु घटादिसाधारण्येनैव सत्यं ज्ञानमित्यादौ ब्रह्मणः सत्वादिधर्माश्रयतयैव लक्ष्यत्वमस्त्वित्यत आह॥ सत्यमिति॥ जातिः शब्दार्थ इति मते घटत्वाश्रयतयैव घटादि व्यक्तिर्लक्ष्येति वत्सत्यत्वाश्रयतयैव ब्रह्मव्यक्तिर्लक्ष्येति सखण्डार्थत्वमेवेत्यर्थः॥ अब्रह्मेति॥ निर्गुणत्वाद्यधिकरणस्य ब्रह्मत्वानङ्गीकारादित्यर्थः। अवाच्यलक्ष्यादिपदानां ब्रह्मान्यस्य मुख्यार्थस्याभावात्ते ब्रह्मवाचका इत्युक्तं तत्र शङ्कते॥ नन्विति॥ समस्तेति॥ नञ्पदस्य वाच्यपदस्य च समस्तत्वादित्यर्थः। यौगिकाः। लक्षधातोः कर्मणि ण्यत्प्रत्यये सति निष्पन्नस्य यौगिकत्वादिति भावः। उभयेषां समस्तानां यौगिकानां चेत्यर्थः॥ नेति॥ तथा च मुख्यार्थाभावेपि संसर्गलक्षकत्वाङ्गीकारात् ब्रह्मलक्षकत्वं युक्तम्। पदस्य लक्षकत्वाङ्गीकारे हि तस्य मुख्यार्थो वक्तव्यः। मया तु वाक्यस्य लक्षकत्वमङ्गीकृतं तस्य तु नार्थवाचकत्वमतो न तस्य मुख्यार्थोऽपेक्षितः तथा च मुख्यार्थाभावेपि लक्षकत्वं युक्तमित्यर्थः॥ अन्वितेति॥ पदसमुदाये हि वाक्यं समुदायो हि समुदायिभूतपदात्मक एव एवं सति पदानामन्विताभिधानाङ्गीकारेणान्वयस्य वाच्यत्वाङ्गीकारात्पदसमुदायात्मकानां समस्तानां यौगिकानां च शब्दानां वाचकत्वादित्यर्थः। ननु पदैरभिहिताः पदार्था एवान्वयं बोधयन्तीति मते समस्तस्य यौगिकस्य वाक्यस्य न वाक्यार्थभूतान्वयार्थत्वं न वा लक्षकत्वं मुख्यवृत्तिं लक्षणारूपां च वृत्तिं विनैवान्वयबोधाङ्गीकारेण पदभिन्नेषु पदार्थेषु च वृत्त्यभावेनान्वयस्याशाब्दत्वाङ्गीकारादिति चेत्तत्राह॥ अभिहितेति॥ पदाभिहितपदार्थबोध्यान्वयस्य वृत्तिं विनैवाभिधायकत्वरूपाभिहितान्वयस्य वाक्य एवाङ्गीकारेण वाक्यान्तर्गतपदनिष्ठप्रकृतिप्रत्ययोस्तावत्स्वार्थवाचकत्वमेवास्ति तन्मते। अतः सर्वथा वाचकत्वाभावो नास्ति। नह्येवं सत्यादिवाक्यान्तर्गतस्य कस्यचिद्वा पदस्य वाचकत्वं त्वया स्वीकृतमिति भावः। वाक्यतुल्यत्वान्न वाचकतेत्यत्र दूषणान्तरमाह॥ समास इति॥ अवाच्यमित्यत्रेत्यर्थः। यौगिके लक्ष्यमित्यत्र॥ अनभिधेयत्वेपीति॥ वृत्तिं विनैव संसर्गबोधकत्वाङ्गीकारादिति भावः। समासे पदार्थस्य यौगिके लक्ष्यमित्यत्र॥ अनभिधेयत्वेपीति॥ वृत्तिं विनैव संसर्गबोधकत्वाङ्गीकारादिति भावः। समासे पदार्थस्य यौगिके प्रकृत्याद्यर्थस्येत्यर्थः। तथा च सर्वथाऽवाचकत्वं नास्ति तदन्तर्गतस्य पदादेर्वाचकत्वाङ्गीकारात्। सत्यादिवाक्यपदार्थभूतस्य ब्रह्मणो वाच्यत्वमनिवार्यमिति भावः। ननु मया ब्रह्म पदार्थरूपत्वेन न स्वीकृतं येन वाच्यत्वं स्यात् किं तु वृत्तिं विनैव बोध्यो यः संसर्गस्तद्रूपत्वाङ्गीकारादित्यत आह॥ यदित्विति॥ नन्वन्यत्र कुत्रचिदब्रह्मपरे समासे यौगिके वाक्ये पदार्थस्य प्रत्ययार्थस्य च वाच्यत्वेपि अवाच्यं लक्ष्यमित्यादौ समासादिवाक्ये पदद्वयस्य प्रकृतिप्रत्यययोर्वा न प्रत्येकं स्वार्थसंसर्गपरत्वं येन पदार्थस्य ब्रह्मणो वा वाच्यत्वापत्तिः किं नाम सर्वेषामपि लक्षणया ब्रह्ममात्रपरत्वादिति चेत्तत्राह॥ यदित्विति॥ तर्हीति॥ ब्रह्मस्वरूपमात्रपरत्वेन तदवाच्यत्वे लक्ष्यत्वे च तात्पर्याभावान्नावाच्य लक्ष्यादिपदेन ब्रह्मणोऽवाच्यत्वादिसिद्धिरित्यर्थः॥ स्यादिति॥ अवाच्यत्वपदलक्ष्यस्यावच्यत्वाभावादिति भावः। तत्र दृष्टान्तो नदीति। ननु \`यतो वाचो निवर्तन्त' इत्यादिश्रुत्याऽवाच्यत्वसिद्धिरित्यत आह॥ यत इत्यादिना॥ अशब्दमित्यादेः सर्वथाऽवाच्यत्वाभिप्राये बाधकमाह॥ परेति॥ अशब्दत्वासिद्ध्येति॥ गङ्गापदलक्ष्यस्य तीरस्यागङ्गात्ववदित्यर्थः। मनोवृत्तेः सर्वथा निषेधायोगे हेतुरन्तःकरणवृत्तिव्याप्य इति। एवं चान्तःकरणवृत्तिव्याप्ये ब्रह्मणि श्रुतस्यापि मनोवृत्तिनिषेधस्य साकल्यादिना सङ्कोचवत् वग्वृत्तिनिषेधस्यापि साकल्येनावाच्यत्वादिना सङ्कोचः कार्य इत्याह॥ यत इति॥ किं च "यतो वाच" इत्यादि श्रुतौ यत इत्यादिबहूनां पदानां ब्रह्मवाचकत्वरूपमुख्यार्थलाभाय निवर्तन्त इत्येकमेव पदं साकल्येन प्रतिपादनान्निवर्तत इति स्वार्थात्प्रच्यावनीयं बहुबाधस्याऽन्याय्यत्वात् "त्यजेदेक' मिति न्यायाच्चेत्याह॥ यत इति॥ अविरोधित्वादिति॥ दण्डीति वाक्यस्य देवदत्त इति वाक्येनाविरोधदर्शनेन विशिष्टपरस्य विशेष्यपरत्वाविरोधादित्यर्थः। वाच्यत्वप्रतिपादकश्रुतिस्मृत्यनुमनविरोधाच्च नाऽवाच्यत्वमित्याह। अथेत्यादिना॥ ब्रह्म वाच्यं लक्ष्यत्वात्तीरवादित्यनुमानेऽप्रयोजकत्वपरिहाराय \`सर्वशब्दावाच्यस्य लक्षणाऽयुक्ते'रिति भाष्यं हृदि निधाय हेतूच्छित्तिं बाधकमाह॥ विपक्ष इति॥ स्वरूप इति॥ स्वरूपतस्तीरत्वादिना रूपेणावगतस्य वाच्यार्थनदीसम्बन्धित्वेन चावगतस्य तीरादिरूपार्थान्तरस्य लाक्षणिको गङ्गादिशब्दो बोधक इत्यर्थः॥ अन्यथेति॥ किं तु पूर्वधीस्थे वाच्यार्थ इत्युक्तप्रमेयानङ्गीकार इत्यर्थः॥ अतिप्रसङ्गादिति॥ गङ्गापदेन घटस्यापि लक्ष्यत्वप्रसङ्ग इत्यर्थः। ज्ञेयत्वं च तस्य न शब्देतरप्रमाणेन वेदैकगम्यत्वात् तदपि कुतः "औपनिषदः पुरुष" इति श्रुतेरित्याह॥ औपनिषदत्वेति॥ ननु वाच्यार्थसम्बन्धित्वादिना ब्रह्मज्ञानमपि शब्देनैव भवतीति चेत्तत्राह॥ अवाच्ये चेति॥ वाच्येति। वैदिकम् औपनिषदं ब्रह्म वाच्यसम्बन्धितया बुद्धं चेल्लक्ष्यं नान्यथा तद्बोधश्च नाशब्देनेति वैदिकपदमेव वक्तव्यं तेनापि ब्रह्म वाच्यमिति पुनर्लक्षक एव पदे वक्तव्ये सत्यनवस्थितिमाशङ्क्य परिहरति॥ न चेति॥ शब्दैकेति॥ तस्यापि गृहीतसङ्गतिकस्यैव बोधकत्वादनवस्थेत्यर्थः॥ यौगिकेति॥ पदानामितरत्र लोके सङ्गतेर्गृहीतत्वात्तत्समुदायरूपवाक्येन सङ्गतिग्रहणानपेक्षेणार्थोऽपूर्व एव भासत इत्यङ्गीकारान्नानवस्थेत्याशयः। अवाच्यत्वाङ्गीकारे ब्रह्मासिद्धिरूपं बाधकान्तरं चाह॥ एवमिति॥ न सिध्येदिति॥ प्रत्यक्षानुमानलौकिकशब्दानां ब्रह्मण्यप्रवृत्तेः। वैदिकशब्दवाच्यत्वस्य च त्वयानङ्गीकारात् लक्षकस्य च शब्दस्य वाच्यार्थसम्बन्धित्वेन येन पुंसा ब्रह्म ज्ञातं तं प्रत्येव सिद्धिजनकत्वे न वाच्यार्थसम्बन्धित्वेन ज्ञानस्य चोक्तरीत्याऽसम्भवेनावाच्यरूपब्रह्मसिध्ययोगादित्यर्थः॥ ननु चात्रेति॥ ब्रह्म वाच्यं लक्ष्यत्वादित्यत्र पक्षीभूतं ब्रह्म ब्रह्मपदवाच्यमुत ब्रह्मपदलक्ष्यम्। नाद्यः ब्रह्मपदवाच्यं ब्रह्म वाच्यमिति साधने सिद्धसाधनता। उपलक्षणमेतत् मम आश्रयासिद्धिश्च। द्वितीये विरोधः एवमनुमानस्य पक्षाविवेकेन दुष्टत्वादनेनैव विकल्प्य दूषणेन अवाच्यत्वे लक्ष्यत्वं न स्यादिति तर्कोप्ययुक्तः वाच्यत्वलक्ष्यत्वयोः केवलान्वयित्वेन तदभावरूपापाद्यापादकयोरप्रसिद्धिश्चेत्यर्थः। तथाचैवं पक्षस्य विवेक्तुमशक्यत्वान्न वाच्यत्वानुमानं युक्तमिति भावः। ननु ब्रह्मणोऽवाच्यत्वेपि लक्ष्यत्वायोगेन त्वदभिमतं लक्ष्यत्वमपि न सिद्ध्येदिति चेन्न एवमुक्तरीत्या वाच्यत्वानुपपत्तौ लक्ष्यत्वं स्वत एव सिद्धं भविष्यतीति न पुनस्तत्र पृथक् प्रमाणं वक्तव्यमित्याशयेन तत्र संमतिमाह॥ उक्तं हीति॥ अत्यन्तावाच्यशब्देनैवेत्यन्वयः॥ अन्यथेति॥ वेदान्ततात्पर्यविषयीभूतं वस्त्वित्येवं रूपेण पक्षीकारेण ब्रह्म अवाच्यं प्रवृत्तिनिमित्तशून्यत्वादिति वक्ष्यमाणानुमाने ब्रह्मपदवाच्यं पक्षश्चेत्तत्रावाच्यत्वसाधने विरोधः ब्रह्मपदलक्ष्यं पक्षश्चेन्ममाश्रयासिद्धिरित्यर्थः। ननु वेदान्ततात्पर्यविषयीभूतं ब्रह्म अवाच्यं चेल्लक्ष्यं न स्यादित्यत्र वाच्यत्वलक्ष्यत्वयोः केवलान्वयित्वेनापाद्यापादकयोरप्रसिद्ध्या व्याप्यत्वासिद्धिश्चेत्युक्तं दूषणं सामान्य्वयाप्त्युक्त्या परिहरति॥ अस्ति चेति॥ ननु स्यादियं व्याप्तिः यदि लक्ष्यत्वे वाच्यत्वं प्रयोजकं स्यादित्यत आह॥ उक्ताचेति॥ अनवस्थादिना उपपादितेत्यर्थः॥ व्यभिचार इति॥ लक्ष्यत्वेपि वाच्यत्वाभावात् ब्रह्म वाच्यं लक्ष्यत्वादित्यनुमाने व्यभिचार इत्यर्थः॥ माधुर्येति॥ माधुर्यमित्येवं रूपो वाक्यार्थ इत्येवं रूपो यः साधारणशब्दस्तद्वाच्यत्वादित्यर्थः॥ इत्युक्तत्वेनेति॥ तथा च क्षीरमाधुर्यादेः सूदशास्त्रप्रसिद्धविशदाद्यसाधारणशब्दवाच्यत्वादित्यर्थः। वाक्यार्थभूतान्वयवाचकत्वादित्याह॥ अन्वितेति॥ अभिहितान्वयवादिनां तार्किकाणां मते तु वाक्यार्थस्य पदवृत्तिविषयत्वाभावेन तत्र लक्ष्यत्वस्यैवाभावेन न व्यभिचार इत्याह॥ अभिहितेति॥ पक्षेपि तार्किकमते च वाक्यार्थे लक्ष्यत्वस्याप्यभावादित्यन्वयः। तत्र दृष्टान्तः॥ अन्वितेति॥ सामान्यतः कारकपदानां च क्रियान्विते स्वार्थे शक्तिः क्रियापदानां च कारकान्विते स्वार्थे शक्तिरिति पक्षे विशेषान्वये पदवृत्तिं विनैव प्रतीयमाने लक्ष्यत्वाभाववत् वाक्यार्थेपि लक्षत्वाभावात्। तथा च पदवृत्तिं विनैव संसर्गमर्यादया वाक्यार्थः प्रतीयत इति तार्किकमतेपि वाक्यार्थस्य लक्ष्यत्वाभावादित्यर्थः। अस्माभिस्तु सामान्यान्विताभिधानशक्तिरेव पदान्तरसमभिव्याहारेण विशेषान्वये पर्यवस्यतीत्यङ्गीकारेण शक्तिरूपपदवृत्तेरेवाङ्गीकारात् वृत्तिं विनैव विशेषान्वयः प्रतीयत इत्यपि केषाञ्चिन्मतमिति द्रष्टव्यम्। यदुक्तं वाक्यार्थस्यापि वाक्यार्थ इति साधारणशब्देनैव वाच्यत्वादिति तदयुक्तं वाक्यार्थशब्दस्य समस्तवाक्यत्वेन वाचकत्वाभावात् किं तु लक्षकत्वमेव अतो व्यभिचार एवेत्याशङ्क्य निषेधति॥ न चेति॥ समासस्य लक्षकत्वेपि वाचकत्वमप्यस्तीत्याह॥ समासस्येति॥ समासस्येति॥ समासस्य लक्षकत्वपक्षेपि न समग्रपदानामपि लक्षकत्वं यथा राजपुरुष इति षष्ठीसमासे राजशब्दस्य षष्ठ्यर्थस्य राजसम्बन्धित्वस्य लक्षकत्वेपि पुरुषशब्दस्तु न लक्षकः किं तु मुख्यार्थ एव एवं वाक्यस्यार्थो वाक्यार्थ इत्यत्रापि वाक्यशब्दस्य षष्ठ्यर्थस्य वाक्यसम्बन्धित्वस्य लक्षकत्वेपि अर्थशब्दस्तु मुख्यार्थ एवातो न समस्तवाक्यार्थशब्दस्य लक्षकत्वमेवेत्यर्थः। पुरुषशब्दस्येवार्थशब्दस्य वाचकत्वादित्यन्वयः। समासस्य वाक्यार्थशब्दस्य अभिधानं विनैव पदशक्तिं विनैवेत्यर्थः॥ स्वार्थेति॥ लक्षणया वाक्यार्थबोधकतेत्यर्थः। तथा च वाक्यार्थे व्यभिचार इति भावः। एतेनेत्युक्तमेव विशदयति॥ वाक्येति॥ अर्थपदेति॥ तथा च साध्यस्यापि सत्वान्न व्यभिचार इत्यर्थः। रूढ्या इत्यत्र रूढिः सङ्केतः। अमीषां मध्ये घटादाविवेति मायावादिशिष्यस्यैव शङ्का न तत्ववादिन इत्यवधेयम्। घटादौ घटत्वादिकमेवारोपितम् आरोपितं व्यावहारिकं निमित्तं गुणादिरूपम्। तथा च वाच्यत्वं युक्तमिति भावः॥ अयोगेनेति॥ अतत्वावेदकत्वेनाप्रामाण्यापत्त्या आरोपितनिमित्ते श्रुतितात्पर्यायोगात् तथा च श्रुतितात्पर्यविषयस्य \`श्रुतितात्पर्यविषय'निमित्तशून्यस्य वाच्यत्वायोगादित्यर्थः॥ तस्मिंश्च सिद्ध इति॥ वाचकत्वाभावे सिद्ध इति शेषः। ननु सत्यादिपदानां स्वरूपमात्रप्रश्नोत्तरत्वेन तयोर्वैयधिकरण्यानुपपत्त्यैव लक्षकत्वमङ्गीक्रियते न तु निमित्ताभावेनातो नान्योन्याश्रय इत्यत आह॥ स्वरूपमात्रेति॥ किं च ब्रह्मणि सत्यादिपदप्रवृत्तिनिमित्तगुणाभावः कुतः निर्विशेषत्वप्रतिपादकवाक्यविरोधादिति चेन्न। तस्यापि ब्रह्मस्वरूपमात्रे तात्पर्यम् उत निर्विशेषत्वादिविशिष्टे। नाद्य इत्याह॥ निर्विशेषेति॥ निर्विशेषत्वप्रतिपादकेत्यर्थः॥ सत्यत्वादीति॥ विशेष्यपरविशिष्टपरवाक्ययोरविरुद्धत्वेन स्वरूपमात्रपरनिर्विशेषवाक्यस्य निर्विशेषत्वे तात्पर्याभावेन सत्यत्वादिवैशिष्ट्यप्रतिपादकसत्यादिवाक्याबाधकत्वादिति भावः। द्वितीये त्वाह॥ निमित्तस्येति॥ निर्विशेषत्वविशिष्टे तात्पर्ये निर्विशेषशब्दप्रवृत्तिनिमित्तस्यापि श्रुतितात्पर्यविषयत्वेन सत्वात्तन्निमित्तकनिर्विशेषशब्दवाच्यत्वं स्यादित्यर्थः। ननु निर्विशेषत्वरूपप्रवृत्तिनिमित्तस्याऽभावरूपत्वात्तन्निमित्तकनिर्विशेषशब्दवाच्यत्वमङ्गीकृतम्। न तु सत्यत्वादिभावरूपप्रवृत्तिनिमित्तकसत्यादिपदवाच्यत्वमिति चेत्तत्राह॥ अभावेति॥ वक्ष्यमाणमुपक्षिपन्नुपसंहरति॥ तस्मादिति॥ अवाच्यत्वभङ्गविवरणम्॥ 13 ॥  
\</2-13\>

\<2-14\>  
  14. सामान्यतो भेदखण्डनोद्धारः

 ॥ निरपेक्षत्वेति॥ प्रतियोग्यादिनिरपेक्षधर्म्यभिन्नत्वाद्भेदस्यापि निरपेक्षत्वं स्यादित्यर्थः॥ अनवस्थेति॥ भेदस्य धर्मत्वमङ्गीकृत्य भिन्नत्वाङ्गीकारे भेदपरम्परयाऽनवस्थेत्यर्थः॥ भेदे प्रतीत इति॥ तथाचं कुम्भस्य स्तम्भधर्मिकभेदं प्रति प्रतियोगित्वसिद्धिरित्यर्थः। भिन्नत्वेन ज्ञानतस्यैव प्रतियोगित्वादिति भावः॥ किं भेदेति॥ निरपेक्षत्वानवस्थादिदूषणेनेति शेषः॥ बाध्येति॥ बाध्यभूतभेदविषयेत्यर्थः॥ तन्निरासेति॥ भेदनिरासेत्यर्थः॥ भेदः स्वरूपमिति॥ स्वरूपधर्मयोर्भेदानवगमे तयोरभेदेन पर्यायत्वापत्त्या स्वरूपं धर्मो वेति सहप्रयोगेन विकल्पो न स्यादित्यर्थः। तदेवोपपादयति॥ न हीति॥ अयं घटो वा करीरो वेति विकल्पादर्शनादित्यर्थः॥ नित्यत्वेति॥ उक्तदूषणेन भेदप्रतीतेः कारणाजन्यत्वेन नित्यत्वप्राप्त्या ब्रह्मज्ञानानिवर्त्यत्वप्राप्तेर्मायावादिनः स्वप्रातिकूल्याचरणप्रसङ्ग इत्यर्थः॥ श्रुत्यादिनेति॥ "अद्वितीय"मिति श्रुत्यादिनेत्यर्थः। तद्वदेव निरपेक्षब्रह्मस्वरूपवदेव॥ तथा च शुष्कतर्कैरेव बाध्यत्वोक्तौ तद्विरोध इत्यर्थः॥ अकारमात्रेति॥ भेदः स्वरूपं धर्मो वेत्यत्र अभेदः स्वरूपं धर्मो वेत्यकारप्रक्षेपे भेदपक्षोक्तविकल्पादेरभेदपक्षेपि साम्यादिति भावः॥ भेदेति॥ तथात्वे हि तत्र विकल्पप्रसर इति भावः॥ ऐक्यसिद्धिरिति॥ तथा च तत्र पृथक्प्रमाणं नोच्यते येन तत्रोक्तदूषणप्रसर इति भावः॥ साध्य इति॥ तथाचाभेदस्य मयाऽसाध्यत्वान्नोक्तदोष इति भावः। ननु जल्पादौ स्वपक्षस्य भेदस्य स्थाप्यत्वात्तत्र चोक्तदोष इत्यत आह॥ स्वपक्षस्येति॥ अभेदस्येत्यर्थः। तत्र चोक्तदूषणमिति भावः। वितण्डायां मयाऽभेदस्यासाध्यत्वान्नोक्तदोष इति चेत्तत्राह॥ वितण्डायां त्विति॥ ननु वितण्डायामभेदवादिनो ममैवाधिकारः मम पक्षपरिग्रहशून्यत्वेन स्थाप्यपक्षाभावात् तव तु न वितण्डायामधिकारः पक्षपरिग्रहत्त्वात् अतः भेदसाधनेन तवोक्तदूषणं स्यान्न ममेति चेत्तत्राह॥ न चेति॥ तवैवेति॥ अभेदवादिन एवेत्यर्थः। किं तु तत्त्ववादिनो ममाप्यस्तीति भावः॥ न भेदवादिनस्तव पक्षपरिग्रहवत्त्वान्न वितण्डेति चेत्तत्राह॥ सत्यपीति॥ ममेति शेषः। तदा वितण्डावस्थायाम्। तदस्थापनेन परिगृहीतभेदपक्षासाधनेन॥ अन्यथेति॥ पक्षपरिग्रहस्य वितण्डानधिकारप्रयोजकत्व इत्यर्थः। शब्दानित्यत्वादौ विषये। मीमांसकादिना शब्दनित्यत्ववादिना। वितण्डा तदसाधनरूपा तार्किकः स्वपरिगृहीशब्दानित्यत्वमप्रसाध्य मीमांसकाभिमतशब्दनित्यत्वमेव खण्डयतीति वितण्डास्ति सा न स्यात् तार्किकस्य पक्षपरिग्रहवत्त्वादिति भावः। एवं शब्दनित्यत्वादौ मीमांसकादेस्तार्किकादिना सह वितण्डा न स्यादित्यपि द्रष्टव्यम्। किं च वितण्डा तत्ववादिनो ममैव युक्तः मम सज्जनत्वात् न तव तवासज्जनत्वादित्याह॥ उक्तं चेति॥ किं च पक्षपरिग्रहहीनत्वस्य न वितण्डाधिकारप्रयोजकत्वं तथात्वे वितण्डायामपसिद्धान्तादिनिग्रहोद्भावनं न स्यात् तदङ्गीकृतसिद्दान्ताभावादित्याह॥ पक्षेति॥ ननूपनिषदांपरपक्षनिरसमात्ररूपत्वेनौपनिषदंमन्यस्य ममाऽपि वैदिकतया सज्जनत्वाद्वितण्डैवेति चेत्तत्राह॥ नापीति॥ त्वदिच्छेति॥ तथा च तैः स्वपक्षोऽभेदस्त्वया साध्य इत्युक्त्वा मम वितण्डदानेऽभेदस्य त्वया साधनीयत्वेनोक्तदूषणं स्यादेवेत्यर्थः। किञ्चोपनिषदां परपक्षनिरासमात्ररूपत्वाभावाच्चौपनिषदंमन्यस्य तव न वितण्डेत्याशयेनाह॥ उपनिषदामिति॥ आद्यादीति॥ समन्वयसाधनफलाध्यायानां। त्वया तत्ववादिना। मया मायावादिना॥ कथमिति॥ तथाचेत्थं समयबन्धदशायां स्वपक्षस्य स्थापनीयत्वे तत्रोक्तदूषणं भवतां स्यादेव न ममेति भावः। त्वया स्थाप्यं मया दूष्यमित्येवं सामान्याकारेण समयबन्ध एवायुक्तः मया मदनभिप्रेतप्रमेयस्यास्थाप्यत्वात् त्वयापि त्वदभिमतस्यादूष्यत्वेन सामान्यतः समयबन्धे स्वानभिप्रेतस्यापि स्थाप्यत्वापत्तेः स्वाभिमतस्यापि दूष्यत्वापत्तेश्च अतो नैवं समयबन्धो युक्त इत्याह॥ मयापीति॥ अस्वव्याघतकैरिति॥ अभेदः किं स्वरूपं धर्मो वेति दूषणं तु स्वव्याघातकं भेदेपि सम्भवादिति भावः॥ भेदेपीति॥ अस्वव्याघातकैरेव दूषणैर्भेदो दूष्यः। भेदः स्वरूपं धर्मो वेत्यादिदूषणं च स्वव्याहतमिति भावः॥ नास्तीति॥ तथा च भवदुक्तदूषणविषय एव नास्तीति भावः। अभेदनिरासः अभेदमात्रनिरासः। स्वव्याहत्युपपादनायोक्तम्॥ स्वस्येति॥ स्वस्मिन्स्वाभेदाङ्गीकारादिति भावः। भेदनिरासो भेदमात्रनिरासः। अत्रापि स्वव्याहत्युपपादनायोक्तम्॥ ब्रह्मण इति॥ ब्रह्मण्यनृतव्यावृत्त्यङ्गीकारादित्यर्थः। ननु स्वस्मिन्स्वाभेदस्य सत्वात् स्वाभेदो मिथ्येत्यङ्गीकारे सत्यं न सत्यमित्युक्तं स्यात् तथा च विरुद्धतेति चेत् तर्हि सत्यस्य ब्रह्मणोऽनृताद्भेदस्य मिथ्यात्वे सत्यमसत्येभ्यो भिन्नं नेत्युक्तं स्यात् तथा च सत्यस्यासत्याभेदप्राप्त्या विरुद्धता स्यादिति सममित्याह॥ न हीति॥ अधिकाविरुद्धता नह्यस्ति विरुद्धत्वं सममिति यावदित्यर्थः। प्रकृते भेदविषये॥ न द्वितीय इति॥ श्रुत्यादिना बाध्यत्वाध्यवसाय इति द्वितीयोपि नेत्यर्थः॥ साक्षीति॥ जीवेशभेदग्राहकसाक्षिप्रत्यक्षेत्यर्थः॥ श्रुत्यादेरिति॥ अभेदबोधकाद्वितीयश्रुत्योदेरित्यर्थः॥ प्रत्यक्षस्येति॥ प्रत्यक्षे या भाविबाधकशङ्का तद्भङ्ग इत्यर्थः॥ बाधकेति॥ क्लृप्तस्य कल्प्यमानस्य वा बाधकस्याभावादित्यर्थः। ननु क्लृप्तस्य बाधकस्याभावेपि कल्प्यमानमस्त्विति चेन्न। भाविबाधेपि बाधकल्पनापातादित्युक्तत्वात्।  
 दूषणान्तरं चाह॥ किं चेति॥ यत्किञ्चिद्गोचरत्वं कुतो वक्तव्यमित्यत आह॥ निरालम्बनेति॥ ननु अभेद इत्यत्र नञस्तदन्यत्वरूपार्थपक्षेऽन्यशब्देनैव भेदप्राप्त्या तस्य दुष्परिहरत्वेपि तद्विरुद्धत्वतदभावत्वरूपार्थद्वयपक्षे कथं भेदस्य दुष्परिहरत्वमित्यत आह॥ तदनन्यत्वे चेति॥ लोके घटस्य घटानन्यत्वेन घटविरुद्धत्वघटाभावत्वयोरयोगदर्शनात्प्रकृतेपि भेदानन्यत्वे भेदविरुद्धत्वादेरयोगेन तदङ्गीकारे तद्व्याप्यमन्यत्वमप्यङ्गीकार्यमिति भेदो दुष्परिहर इत्यर्थः। ग्राहिणा बाधकेन॥ प्रतियोगीति॥ भेदरूपेत्यर्थः॥ विलक्षणतयेति॥ तथा च वैलक्षण्यस्य भेदरूपत्वेन तदवगाहिनः प्रमाणस्य न भेदधीबाधकत्वमित्यर्थः। बाधकप्रमाणं प्रतियोगिवैलक्षण्येन स्वविषयं न गृह्णाति किंत्वौदासीन्येनेति चेत्तत्राह॥ औदासीन्येनेति॥ प्रतियोगिवैलक्षण्यादिप्रकारानवगाहितयेत्यर्थः॥ अत एवेति॥ यत्किञ्चिदिति ज्ञानस्य इदमितिज्ञानवद्भेदधीबाधकत्वाभावादेवेत्यर्थः। अधिष्ठनतत्वं ब्रह्मस्वरूपं तस्यापि अधिष्ठानतत्वस्यापि॥ तज्ज्ञानस्येति॥ अध्यस्तभेदप्रतियोगिकभेदरहितम् अध्यस्तभेदविलक्षणत्वेनागृहीतं यत् भेदभ्रमाधिष्ठानतत्वं तद्गोचरस्य बाधकज्ञानस्य इदमितिज्ञानवदबाधकत्वादित्यर्थः॥ नेदमिति॥ इदं रजतमिति भ्रमे सति यथा नेदं रजतमिति बाधकज्ञानं भवति एवं भेदभ्रमे सति नायं भेद इति बाधकेन भवितव्यमित्यर्थः॥ इत्यादिवदिति॥ नास्त्यत्र रजतमितिवत् अरजतमेव रजतात्मना प्रत्यभादितिवदित्यर्थः॥ तदेतदिति॥ आद्ये द्वितीये च बाधकज्ञाने अधिकरणप्रतियोगिनोर्भेद आवश्यकः तृतीयेऽन्यदेवेत्युक्त्या स्पष्टं भेदावगाहित्वमिति मन्तव्यम्॥ अयोगादिति॥ इदमितिज्ञानवदित्यर्थः॥ न सेति॥ इदमितिज्ञानातुल्यत्वादित्यर्थः॥ भेदेति॥ प्रमाणप्रमितभेदेत्यर्थः॥ भवेदिति॥ प्रमाणविरोधादेवेत्यर्थः॥ निर्वचनवादिनीति॥ यस्तु पदार्थान्निरुच्य व्यवस्थापयति तं प्रतिदं दूषणं शोभते नानिर्वचनीयवादिनं मां प्रतीत्यर्थः। अनिर्वाच्यो वक्तमशक्यः। एतेनेत्युक्तम् विवृणोति॥ तर्केति॥ स्वज्ञानेति॥ घटादिज्ञानेत्यर्थः॥ अन्यथेति॥ अनृतादिव्यावृत्तेरपि अनृतत्वादिवत् ब्रह्मज्ञानबाध्यत्वेन मिथ्यात्वाङ्गीकार इत्यर्थः॥ भ्रान्त्यन्तरेति॥ मुमुक्षोर्ब्रह्मण्यनृतत्वादिभ्रान्तिं बारयितुं प्रवृत्तेन सत्यादिवाक्येन पुनरनृतव्यावृत्तिभ्रान्त्युत्पादनायोगादित्यर्थः॥ न स्यादिति॥ अनृतत्वादिव्यावृत्तिरूपस्यानृतत्वाद्यत्यन्ताभावस्याधिष्ठनभूतब्रह्मज्ञानबाध्यत्वङ्गी- कारादुक्तरूपमिथ्यात्वं न स्यादित्यर्थः॥ अनृतेति॥ प्रतियोगिभूतं यदनृतत्वं तस्य ब्रह्मण्यनृतत्वेन तत्प्रतियोगिकत्वात् तत्र व्यावृत्तिरप्यनृतेत्यर्थः॥ प्रातिभासिकत्वापत्त्येति॥ प्रातिभासिकरूप्यप्रतियोगिकाभेदस्येव रूप्यभेदस्यापि रूप्यप्रतियोगिकत्वेन प्रातिभासिकत्वेत्यर्थः॥ इष्टापत्तिपरिहारायोक्तम्॥ बाधगम्यस्येति॥ अयोगादिति॥ भ्रान्तिबाधयोरुभयोरपि प्रातिभासिकरूप्याभेदरूप्यभेदविषयकत्वाविशेषादित्यर्थः। इतोपि भेदनिराकरणं तंवायुक्तमित्याह॥ एवमिति॥ मिथ्यात्वमिति॥ देहात्सदात्मनो भेदस्यात्मज्ञानबाध्यत्वे देहात्मैक्यस्याधिष्ठानज्ञानाबाध्यात्यन्ताभावप्रतियोगित्वरूपमिथ्यात्वं न स्यात्। देहात्मभेदस्य देहात्मैक्यात्यन्ताभावरूपत्वात्तस्यं चाधिष्ठानभूतात्मज्ञानबाध्यत्वाङ्गीकारादिति भावः॥ अयुक्तेति॥ उक्तरीत्या देहात्मैक्यस्य मिथ्यात्वाभावे तदैक्यस्याध्यस्तत्वोक्तिरयुक्तेत्यर्थः। किं च नित्यानित्यवस्तुविवेकः शमदमादिसम्पत्तिर्वैराग्यं मुमुक्षेति साधनचतुष्टयमध्ये नित्यवस्तुविवेकाख्यं साधनमङ्गीकुर्वताऽवश्यं तात्विको भेदोङ्गीकार्यः कुत इति चित्तत्राह॥ तथेति॥ तेन भ्रमरूपविवेकेन। इतोपि न तव भेददूषणं युक्तमित्याह॥ एवमिति॥ अन्यथेति॥ प्रपञ्चनिष्ठसद्वैलक्षण्यस्याधिष्ठानभूतब्रह्मज्ञानबाध्यत्वे परस्परविरुद्धयोरितिन्यायेन प्रपञ्चसत्वस्याधिष्ठानज्ञानाबाध्यसत्वापातादित्यर्थः॥ जगन्मिथ्यात्वेति॥ सद्वैलक्षण्यरूपानिर्वाच्यत्वाख्यमिथ्यात्वस्याधिष्ठानज्ञानबाध्यत्वाङ्गीकारेण मिथ्यात्वादित्यर्थः। एवं च सद्वैलक्षण्यरूपभेदस्याधिष्ठानज्ञानाबाध्यत्वमङ्गीकार्यमिति भावः। किञ्चाभेदभेदयोरेवान्तततस्तात्विको भेदोङ्गीकार्य इति न तद्दूषणं तवयुक्तम्। नन्वभेदभेदयोर्भेदः कुतोङ्गीकार्य इति चेत्तत्राह॥ एवमिति॥ अस्त्विति चेत्तत्राह॥ भेददोषैरिति॥ स्यादिति॥ अभेदभेदयोरेकत्वादिति भावः॥ तात्विकेति॥ अभेदभेदयोरिति शेषः। व्यवस्थेति॥ भेददोषैर्भेदस्यैव बाधनम् अभेदप्रमाणैरभेदस्यैव साधनमित्येवंरूपा व्यवस्थेत्यर्थः॥ भेदेति॥ परस्परविरुद्धयोरितिन्यायेन भेदाभेदयोस्तात्विकाभेदाभावे तात्विकभेदध्रौव्यादित्यर्थः। ननूक्तव्यवस्थार्थम् अभेदभेदयोस्तात्विकभेदः कुतोङ्गीकार्यः व्यावहारिकभेदेनोक्तव्यवस्थोपपत्तेरित्याशङ्क्य निषेधति॥ न चेति॥ कल्पितेनेति॥ एवं च त्वन्मते अभेदभेदयोस्तात्विकाभेदसद्भावेन तत्कार्यस्य भेददोषैरभेदबाधनस्य अभेदप्रमाणैर्भेदसाधनरूपस्य व्यवस्थाभावरूपकार्यस्य कल्पितेन व्यावहारिकभेदेन प्रतिबन्धायोगादित्यर्थः। तथा च व्यावहारिकभेदेनाप्युक्तव्यवस्था न स्यादेवेति भावः। किं च भेदेऽन्योन्याश्रयादिदोषपरिहारस्तवाप्यावश्यको न ममैवेत्याशयेनाह॥ किं चेति॥ ननु व्यावहारिकेऽन्योन्याश्रयो न दोष इति चेत्तत्राह॥ न हीति॥ अवास्तवी व्यावहारिकस्ती। तदप्यस्त्विति चेत्तत्राह॥ अन्यथेति॥ ते उपादानत्वाधिष्ठानत्वे। दुष्टस्यापि भेदस्य॥ अविद्यासामर्थ्यादिति॥ दुर्घटघटनास्वभावत्वादविद्याया इति भावः॥ तादृशस्यापीति॥ अन्योन्याश्रयदुष्टस्यापीत्यर्थः। वास्तवंस्यात् प्रमा स्यादित्यनयोः को भेद इति चेदुच्यते। रूप्याभावेपि रूप्यज्ञानस्वरूपं वास्तवं दृष्ठम् एवं भेदरूपार्थाभावेपि तद्दर्शनस्वरूपस्य वास्तवत्वं युक्तं प्रमात्वं त्वर्थसत्ताघटितम्। अतो भेददर्शनस्य प्रमात्वे तद्विषयस्य भेदरूपार्थस्य सत्वमुपपद्यत इति भावः॥ यदि भेददर्शनं स्यादिति॥ अन्योन्याश्रयादिना भेददर्शनमेव नास्तीति ब्रूयादित्यर्थः। इत्यादीत्यादिपदेन स्त्रीत्वमपरिगृह्णीयान्मातरं गर्दभीं सुतामित्यतिप्रसङ्गसङ्ग्रहः। तस्मान्नास्ति भेददर्शनमिति विपर्ययपर्यवसानायोगः कुत इत्यथ उक्तम्। भेदादर्शन इति॥ भेददर्शनस्यैवाभावे प्रतियोगिज्ञानाभावेन भेददर्शनं नास्तीति भेददर्शननिरासायोगेन भेददर्शनेङ्गीकार्ये विपर्ययापर्यवसानमित्यर्थः। वास्तवे भेददर्शनस्य वास्तवत्वे॥ व्याप्तीति॥ यत्र वास्तवत्वं तत्रान्योन्याश्रयादिकमिति व्याप्त्यभावादित्यर्थः। व्याप्त्यभावोपपादनायोक्तम्॥ वास्तव इत्यादि॥ भेददर्शनस्य वास्तवत्वाङ्गीकारपक्षे तत्रान्योन्याश्रयादेरेवानुत्थानात्तथात्वे च वास्तवत्वमेव न स्यादित्यर्थः। एवं च व्याप्त्यभाव इति भावः। अस्तु भेददर्शनस्य तर्केणावास्तवत्वं तथापि तद्विषयस्य भेदस्य वास्तवत्वमस्तु तथाहितत्वन्मतेऽभेददर्शनस्य ब्रह्मव्यतिरिक्तत्वेनावास्तवत्वेपि तद्विषयस्याभेदस्य वास्तवत्वं यथा तथाऽन्योन्याश्रयादिना भेददर्शनस्यावास्तवत्वेपि तद्विषयस्य भेदस्य वास्तवत्वौचित्यादित्याह॥ दर्शनेति॥ प्रमात्वनिषेधायोगादिति॥ अर्थबाधः प्रमात्वनिषेधःतस्यायोगः भेदरूपार्थसत्वमेव स्यादित्यर्थः। प्रतीतौ अन्योन्याश्रयप्राप्त्या प्रतीतिरेव निवर्तते न तु तस्याः प्रमात्वं प्रतीतिनिवृत्तेरेवापादने चाद्यपक्षान्तर्भाव इति भावः। तत्र दृष्टान्तश्चोरापराधादिति॥ केचिच्चोरा रात्रौ धनिकगृहस्थद्रव्यमपहृत्य गच्छन्तो ग्रामपालैरनुद्रुताः सन्तस्तद्द्रव्यं माण्डव्यसमीपे प्रक्षिप्यापलायन्त ते ग्रामपालस्तद्द्रव्यं दृष्ट्वाऽयमेव चोरो द्रव्यमपहृत्य मुधासमाधिरास्त इति माण्डव्यं शूलमारोपिवन्त इति कथा। तथा च प्रतीतिगतान्योश्रयापराधेन प्रमात्वनिषेधायोगाद्यदि भेददर्शनं प्रमा स्यादित्यापादनमेवायुक्तमिति हृदयम्। ननु प्रतीतावन्योन्याश्रयो मया नोच्यत इत्याशङ्कापरिहारायोक्तम्॥ त्वयेत्यादि उद्धृतत्वेनेत्यन्तम्॥ नन्वन्योन्याश्रयत्वेन प्रतीतेर्विचारासहत्वमुच्यते॥ तेन च भ्रमत्वं शुक्तिरूप्यवत्। तथा च साक्षात्प्रमात्वानिषेधेपि तद्व्याप्यधर्मभूतभ्रमत्वेन प्रमात्वनिषेधोपि लब्ध एवेत्याशङ्क्य निषेधति॥ न चेति॥ विचारासहत्वेन न भ्रमत्वं साधयितुं शक्यम्। चरमवृत्तौ व्यभिचारादित्याह॥ विचारेति॥ विचारासहत्वोपपादनाय प्रपञ्चान्तर्गतेत्युक्तम्॥ जीवस्येति॥ ब्रह्माभिन्नत्वेन ज्ञातस्यैव जीवस्य अभेदप्रतियोगित्वादित्यर्थः। अप्रतीताभेदस्य प्रतियोगित्वे दहनस्यापि तुहिनाभेदप्रतियोगित्वं स्यात्। एवं चान्योन्याश्रयदुष्टतयैक्यप्रतीतेरपि विचारासहत्वप्राप्त्या भ्रमत्वं स्यादिति व्यभिचार इति भावः। दृष्टान्ते साधनवैकल्यं चेत्याह॥ रूप्यादीति॥ अख्यातिवादीति॥ अन्यथाख्यात्यनङ्गीकारिप्राभाकरोक्तेत्यर्थः॥ हेत्वाभावेति॥ विषयस्यासत्वे चेन्द्रियसन्निकर्षायोगेन हेत्वभावान्न भ्रमाङ्गीकारो युक्त इत्यर्थः। यथाहुः प्राभासराः "साकारवादादसतो न भानात्संविद्विरोधादथ हेत्वभावात्॥ धियामनाश्वासभयाच्च नेष्टा यतोऽन्यथाख्यातिरतो यथार्थे"ति॥ उद्धृतत्वेनेति॥ रूप्यस्यासद्वैलक्षण्यमङ्गीकृत्याविद्यारूपदोषस्य सन्निकर्षत्वं स्वीकृत्यहेतुसद्भावाद्भ्रमो युक्त इत्युद्धृतत्वेनेत्यर्थः॥ सापेक्षतेति॥ धर्म्यादिसापेक्षतेत्यर्थः॥ प्रकारान्तरेति॥ भेदः प्रतीयमानो धर्म्यादिप्रतीतिमपेक्ष्यैव प्रतीयेन नान्योन्याश्रयादिना तदपेक्षानिवृत्तौ प्रकारान्तरेण तत्प्रतीत्युपायाभावात्स्वयमपि भेददर्शनं निवर्तत इत्यर्थः। प्रतीतेः भेदप्रतीतेः॥ अपेक्षणीयत्वेनेति॥ अन्यथा परमतमिव स्वमतमपि निराकुर्यादित्यतिप्रसङ्गापत्तेरित्याशयः। अन्योन्याश्रयेण धर्म्यादिप्रतीत्यपेक्षानिवृत्त्या प्रतीतेः प्रमात्वं निवर्तत इति चेत्तत्राह॥ प्रमात्वेति॥ उक्तत्वादिति॥ चोरापराधादित्यादिनेत्यर्थः॥ अन्यथेति॥ एवमुक्तरीत्या आपादनक्रमासम्भवोपि पुनरन्योन्याश्रयेण भेददूषण इत्यर्थः॥ न सिध्येदिति॥ तत्राप्यन्योन्याश्रयस्यसाम्यादित्यर्थः॥ किं चेति॥ अभेदमुपेक्ष्य भेदेद्वेषः कुतः ततश्चाभेदोपेक्षा न कर्तव्याभेदवत्तत्रापि द्वेष एव कार्यः। ननु घटाभेदस्य व्यावहारिकत्वादभेदस्यपारमार्थिकत्वाद्भेद एव द्वेषो नाभेद इति चेन्न घटपटभेदवत्‌घटे घटाभेदस्यापि व्यावहारिकत्वात्। ननु घटे घटाभेदस्य व्यावहारिकत्वेपि जीवब्रह्मणोरभेदो न व्यावहारिकः किं तु तात्विक एवातो न तद्द्वेष इति चेन्न। तर्हि घटपटभेदस्य व्यावहारिकत्वेपि ब्रह्मण्यनृतव्यावृत्तिरूपस्य भेदस्यापि ब्रह्मवत्तात्विकत्वेन भेदद्वेषो न युक्त एवेत्यर्थः। इदं दूषणं सङ्गृह्णाति॥ एवं चेति॥ कलशे स्वतः स्वरूपेण घटे स्वरूपेण घटेनाभेदस्य घटपटभेदवन्मिथ्यात्वे व्यावहारिकत्वे सति अभेदमुपेक्ष्य भेद एव द्वेषः किङ्कृतः। ननु घटे घटाभेदस्य मिथ्यात्वेपि जीवब्रह्मैक्यं न मिथ्येति चेत्तत्राह॥ ब्रह्मणीति॥ घठपटभेदस्य मिथ्यात्वेपि ब्रह्मण्यनृतभेदस्य सत्यत्वात्तस्य सत्यत्वे सति भेदेद्वेषस्तु किङ्कृत इति पूर्वोक्तदूषणानुसारेण कारिका योजनीया॥ ॥ सामान्यतो भेदखण्डनोद्धारविवरणम्॥ 14 ॥  
\</2-14\>

\<2-15\>  
  15. विशिष्य भेदखण्डनोद्धारः

 ॥ तत्रेति॥ भ्दस्य स्वरूपत्व इत्यर्थः॥ व्याप्तेरिति॥ यत्सापेक्षं तन्न निरपेक्षाभिन्नमिति व्याप्तेः स्वरीत्या पररीत्याचासंमतेरित्यर्थः। तदेवोपपादयति॥ त्वन्मत इति॥ सापेक्षाया इति॥ अविद्यारूपप्रतियोगिसापेक्षाया इत्यर्थः। अविद्यानिवृत्तेर्निरपेक्षब्रह्मस्वरूपत्वादित्यन्वयः। अधिकरणातिरिक्ताभावानङ्गीकारेण आत्मैवाज्ञानहानिरित्यङ्गी- कारादिति भावः॥ जीवेति॥ धर्मिप्रतियोगिभावेन जीवब्रह्मसापेक्षस्याप्यैक्यस्य ब्रह्मस्वरूपत्वादित्यन्वयः॥ मतद्वयेपीति॥ आवयोर्मत इत्यर्थः॥ स्थिताविति॥ गोत्वादेःससम्बन्धिपदार्थत्वाभावेन स्थितावेव व्यक्त्यपेक्षा न प्रतीतावित्यर्थः। जातिमात्रस्य समस्तजातेरित्यर्थः। निरपेक्षव्यक्तिस्वरूपत्वादित्यर्थः॥ नीलतरत्वादीति॥ नीलरूपनिष्ठोत्कर्षरूपजातिविशेषस्य नीलादिदंनीलतरमित्येवं प्रतीतौ अवध्यादिसापेक्षस्याप्युत्कर्षरूपगुणगतजातिविशेषस्य व्यक्तिरूपत्वादित्यर्थः॥ अर्थेति॥ अर्थप्रकाशरूपज्ञानस्यार्थसापेक्षस्य निरपेक्षब्रह्मस्वरूपत्वात्। ब्रह्मणि विद्यमानस्य ब्रह्माभेदस्य ब्रह्मस्वरूपत्वात् अस्तित्वस्य च ब्रह्मस्वरूपत्वादित्यन्वयः। अस्त्वेवं व्यभिचारेण व्याप्त्यभावः ततः किमित्यत आह॥ व्याप्तीति॥ ननु जीवब्रह्मैक्ये न व्यभिचारः सापेक्षस्य तस्य ब्रह्मस्वरूपत्वानङ्गीकारादित्यत आह॥ ऐक्यस्येति॥ स्वरूपातिरिक्तमैक्यं सत्यं मिथ्या वा नाद्य इत्याह॥ सत्व इति॥ द्वितीयेत्वाह॥ मिथ्यात्वे चेति॥ दूषणान्तरमाह॥ भेदस्येति॥ नन्वैक्यस्य मिथ्यात्वे भेदस्य सत्यत्वं कुत इत्यतस्तत्र व्याप्तिमुपपादयति॥ यत्रेत्यादिना॥ यत्र शुक्तौ यद्रूप्यत्वमध्यस्तं तत्र शुक्तौ तद्विरोधि अरूप्यत्वं तज्ज्ञानाबाध्यं शुक्तिज्ञानाबाध्यं दृष्टं एवं ब्रह्मण्यप्यैक्यमध्यस्तं तत्र ब्रह्मणि तद्विरोधि भेदो ब्रह्मज्ञानाबाध्य इत्यर्थः। व्याप्त्यंतरमाह॥ यत्रेति॥ यदैक्यमिति। येनैक्यमित्यर्थः। तद्भेदः तेनभेदः॥ यथेति॥ यत्र चूते पनसैक्यमध्यस्तं तत्र चूते तेन पनसेन भेदश्चूतज्ञानाबाध्यो दृष्टः एवं ब्रह्मणि जीवेनैक्यमध्यस्तमिति तेन जीवेन भेदो ब्रह्मज्ञानाबाध्य इत्यर्थः। व्याप्त्यन्तरमाह॥ यत्रेति॥ एवञ्चैक्यमध्यस्तमिति तद्विरोधी भेदस्तात्विक इत्यर्थः। नन्वैक्ये सापेक्षत्वस्यैवाऽभावान्न व्यभिचार इति चेत्तत्राह॥ ऐख्यस्येति॥ एकवाक्यत्वेति॥ ऐक्यापेक्षितजीवब्रह्मस्वरूपप्रतिपादकत्वेन तदेकवाक्यत्वं वाच्यम् ऐक्यस्य निरपेक्षत्वे तन्न स्यादित्यर्थः। ऐक्यं भेदनिषेधरूपम्॥ सापेक्षवदिति॥ वास्तवं सापेक्षत्वं नास्तीत्यर्थः। ऐक्यस्यैव सापेक्षत्वात्तन्निषेधरूपो भेदएव सापेक्ष इवोच्यत इति वैपरीत्यमेवास्त्वित्याह॥ घट इति॥ भेदस्य कथमैक्यनिषेधरूपत्वमिति चेदुच्यते ऐक्यं तादात्म्यं तन्निषेधो हि भेदः तत्र तादात्म्यं नाम तन्निष्ठासाधारणधर्मवत्त्वमेव वा अभेदो वा। आद्ये तन्निष्ठेत्यादितच्छब्दोक्तपदार्थसापेक्षं यत् तन्निष्ठासाधारणधर्मवत्त्वरूपं तादात्म्यं तन्निषेधरूपत्वाद्भेदः सापेक्ष इवेत्यर्थः। तादात्म्यस्याभेदरूपत्वे त्वाह॥ ऐक्य इति॥ तादात्म्यस्यैक्येऽभेदरूपत्वे। अभेदरूपैक्यमेव भेदसापेक्षमिति न तस्य निरपेक्षब्रह्मरूपत्वमिति भावः॥ ननु जीवब्रह्मणोस्तदैक्ये च न निरपेक्षत्वसापेक्षत्वे येन व्यभिचारः किं तु तत्प्रतीत्योरेवेत्याशङ्कते॥ अथेति॥ तयोरेव प्रतीत्योरेव॥ नत्विति॥ तथा च सापेक्षनिरपेक्षयोरैक्यायोगाज्जीवब्रह्मणोरैक्यस्य भेदः स्यादिति वक्तुं न शक्यत इति भावः। ननु सापेक्षनिरपेक्षप्रतीतिविषयत्वादेव विषयस्यापि भेदोऽस्त्विति चेन्न। व्यभिचारादित्याह॥ एकस्यामेवेति॥ संस्कारसापेक्षस्मृतिविषयत्वस्य तन्निरपेक्षानुभवविषयत्वस्य चेत्यर्थः॥ सममिति॥ प्रकृतेपि घटादिरूपधर्मिभेदप्रतीत्योरेव सापेक्षत्वनिरपेक्षत्वे इति तयोरेव भेदो न तु तद्विषययोर्घटभेदयोरित्यर्थः॥ अज्ञानेति॥ प्रतीतौ प्रतियोगिसापेक्षाज्ञानहानिवत् ब्रह्मरूपधीवत् निरपेक्षब्रह्मस्वरूपधीवत् प्रतीतौ निरपेक्षब्रह्मस्वरूपधीवदिति यावत्॥ अभेदवत्। प्रतीतौ सापेक्षाभेदस्वरूपवत् भेदस्य स्वरूपत्वेपीत्यन्वयः। ननु जीवब्रह्मैक्ययोः सापेक्षत्वादेरवच्छेदभेदेनोपपत्तेरैक्यं युक्तमिति चेत् समं घटभेदयोरपीत्याह॥ अथेति॥ स्वरूपेण ब्रह्मत्वेन। स्वरूपेण घटत्वेन। युक्तं चैतत् केनचिद्रूपेण निरपेक्षस्यापि केनचिद्रूपेण सापेक्षत्वं दृष्टत्वादित्याह॥ प्रमेयत्वादिनेति॥ अभावादेः प्रमेयत्वेन प्रतीतौ प्रतियोग्यादिसापेक्षत्वाभावेपि अभावत्वादिना प्रतीतौ तत्सापेक्षत्वादित्यर्थः॥ स्वरूपेणेति॥ दण्डत्वादिनानिरपेक्षस्यापि दण्डादेः कारणत्वेन प्रतीतौ निरूपकसापेक्षत्वात् अस्येदं कारणमिति हि प्रतीतिः तथा ब्रह्मत्वेन विषयनिरपेक्षस्यापि ब्रह्मणो ज्ञानरूपत्वेन प्रतीतौ विषयसापेक्षत्वादित्यर्थः। नन्वेवं सर्वस्यापिपदार्थस्य केनचिद्रूपेण प्रतियोग्यादिसापेक्षत्वनिरपेक्षत्वादेः सम्भवेन इदं सप्रतियोगिकमिदं निष्प्रतियोगिकमिति व्यवस्था न स्यादित्यत आह॥ सप्रतियोगिकेति॥ यत् अभावादिकम्। असाधारण्येनेत्यस्य विवरणम्॥ स्ववाचकेत्यादि॥ अभाववाचकं यत्पदं तस्य यत्प्रवृत्तिनिमित्तमभावत्वं तदवच्छेदेन प्रतीतावित्यर्थः॥ अन्यत्त्विति॥ घटादिकं घटादिवाचकपदप्रवृत्तिनिमित्तभूतघटत्वाद्यवच्छेदेन प्रतीतौ प्रतियोग्यादिनिरपेक्षत्वान्निष्प्रतियोगिकमित्यर्थः। ननु तथापि ऐक्यब्रह्मणोरेकत्वेपि ब्रह्मशब्दोल्लेखे धर्म्यादिनिरपेक्षत्वेपि अभेदशब्दोल्लेखे सापेक्षत्वमिति व्यवस्थासम्भवेन न व्यभिचार इत्याशङ्कते॥ यदि चेति॥ शब्दोल्लेखभेदेन निरपेक्षत्वादिकं कुत्र दृष्टमित्यत आह॥ लघुत्वेति॥ लघुत्वम् अगुरुत्वम्। अगुरुत्वशब्देन प्रतीतौ प्रतियोगिभूतगुरुत्वादिसापेक्षत्वमस्तीत्यर्थः॥ एकस्यैवेति॥ गच्छति चलतीत्यत्र गमनक्रियैकैव प्रतीयते तत्रैकस्यैव गमनरूपार्थस्य सकर्मगच्छतिशब्दोल्लेखेन कर्मसापेक्षत्वम् अकर्मकचलतिशब्दोल्लेखेन कर्मनिरपेक्षत्वम्॥ यथा वा करोतिप्रयतत्योरेकार्थत्वमेव प्रयत्नस्यैव समस्ताख्यातार्थत्वात्। एवं चैकस्यैव प्रयत्नस्य सकर्मकाकर्मककरोतिप्रयततिशब्दोल्लेखविषयत्वमस्ति। पुनःसापेक्षत्वादिव्यवस्थामाशङ्क्य प्रकृतेपि साम्यमाह॥ यदि चेति॥ तर्हीति॥ भेदत्वस्यान्योन्याभावत्वरूपत्व इत्यर्थः॥ अस्त्विति॥ तथाचान्योन्याभावरूपभेदस्य न धर्मिस्वरूपत्वम्। भावाभावयोरैक्यायोगादिति भावः॥ स्वरूपत्वोक्तेरिति॥ अन्योन्याभावरूपभेदाख्यविशेषस्यैव धर्मिस्वरूपत्वोक्तेरित्यर्थः। भावाभावयोरैक्यायोग इति शंकापरिहारस्तु "अस्मत्पक्षे विशेषस्य सर्वत्राङ्गीकृतत्वतः॥ नास्ति दोषः क्वचिद्भावो ह्यभावश्च स एव हि॥ सर्वे भावा अभावाश्च पदार्था एव सर्वदा॥ तथापि प्रथमं बुद्धेर्यो निषेधस्य गोचरः॥ सोऽभावो विधिबुद्धेस्तु गोचरः प्रथमं पर" इत्युनव्याख्यानोक्तरीत्या द्रष्टव्यः। स्वयं प्रतिबन्द्या समाधत्ते॥ अविद्येति॥ अविद्यानिवृत्त्यद्वैतयोः अभावरूपयोरित्यर्थः। ब्रह्मैक्यं भावरूपब्रह्मैक्यं स्वाभावेन स्वप्रतियोगिकात्यन्ताभावत्वेन॥ अन्याभावेनेति॥ अन्यप्रतियोगिकाभावेनेत्यर्थः। तथाचाविद्यानिवृत्त्यद्वैतप्रतियोगिकाभावत्वेन स्वभावत्वाभावान्न विरोधोतस्तयोबह्मैक्यं युक्तमिति भावः॥ सममिति॥ अत्रापि घटः स्वाभावेनाविरुद्धो नत्वन्योन्याभावेन तादात्म्यरूपान्यप्रतियोगिकेनान्योन्याभावेनातस्तयोरैक्यं युक्तमित्यर्थः। ननु यथाकथंचिद्भावाभावरूपत्वे तयोरैक्यं विरुद्धमिति तत्राह॥ अभावेति॥ लोके भावस्यस्वाभावाभावरूपत्वेन भावाभावयोरैक्यं दृष्टं तदपि न स्यात् अतः भावः स्वाभावेनैव विरुद्धो नत्वन्याभावेनेत्येव वक्तव्यं तत्प्रकृतेपि सममित्यर्थः। ननु अविद्यानिवृत्तेः कथं ब्रह्मैक्यमित्युक्तमयुक्तम्। प्राभाकररीत्याऽधिकरणातिरिक्ताभावानङ्गीकारेणाऽधिकरणस्यैवाभावव्यवहारालम्बनत्वात् ब्रह्मरूपाधिकरणस्य व्यतिरिक्तोऽविद्यानिवृत्तिरूपः पदार्थ एव नास्तीति चेत्। तर्हि अधिकरणीभूतघटातिरिक्तोऽन्योन्याभाव एव नास्तीति सममित्याह॥ यदि चेति॥ तद्विरोधीति॥ द्वैतविरोधीत्यर्थः। यथाहि अधर्मो धर्मविरोधी भावरूपः एवमित्यर्थः। ननु द्वैतविरोधिभावरूपभेदत्वं नाम किमित्यतस्तन्निर्वचनप्रकारमन्यापदेशेन दर्शयति॥ केचित्त्विति॥ तदिति। घटे पटभेदत्वं नाम पटतादात्म्यायोग्यत्वमित्यर्थः। अस्याऽभावरूपत्वाद्भावरूपभेदत्वायोगादाह॥ तदैक्येति॥ अत्र तदैक्यधीव्यवहारविरोधित्वमित्येव स्वरसः पाठः न तु तदैक्यप्रमित्यविषयत्वमिति॥ तथात्वेपुनरभावरूपत्वापत्तेरिति ध्येयम्। पटैक्यधीव्यवहारविरोधित्वमेव घटे पटभेदत्वमित्यर्थः॥ यत्रेति॥ यत्र घटे पटभेददर्शनं पटतादात्म्याध्यासविरोधि तत्र घटे तत्त्वं तत्तादात्म्याध्यास- विरोधित्वमेव पटभेदत्वमित्यर्थः॥ पुनः स्वरूपभेदत्वमन्यापदेशेन स्वयमेवदर्शयति॥ इतरेत्विति॥ अनाधारत्वरूपं वा स्वरूपभेदत्वमित्यन्वयः। अत्र यत्किञ्चिच्छब्दद्वयं व्यतिरेकिपरं यत्किञ्चित्पदद्वयाभावे प्रमेयत्वादिकेवलान्वयिधर्मप्राप्त्या तदनाधाराप्रसिद्धरित्यवगन्तव्यम्। अयमर्थः स्वशब्देन घटः तद्वृत्तिर्यत्कञ्चिद्धर्मो घटत्वं तदनाधारः पटः तन्निष्ठो यत्किञ्चिद्धर्मः पटत्वं तदनाधारस्वरूपत्वमेव घटे पटभेदत्वं तथा च पटत्वानाधारत्वं पटभेद इत्युक्तं भवति। तथा च स्वशब्देन घटस्तदवृत्तिधर्मः पटत्वं तदाधारः पटः तदनिष्ठो धर्मो घटत्वं तदाधाररूपत्वमेव घटे पटभेदत्वं तथा च घटत्वमेवस्वरूपभेदत्वमित्युक्तं भवति। अत्राद्यपक्षे भावरूपत्वालाभात्स्वावृत्तीति द्वितीयनिर्वचनम्। नन्वनाधारत्वं नाम आधारान्यत्वम् अन्यत्वं च भेद एवेति भेदज्ञाने तद्धटितलक्षणज्ञानं तज्ज्ञाने च भेदज्ञानमित्यन्योन्याश्रय इत्यत आह॥ अनाधारत्वं चेति॥ स्यादिति॥ यन्निरूप्यस्य यद्भवति तन्निरूपकस्याऽपि तद्भवतीति व्याप्तेरित्याशयः। एतेनेत्युक्तमेव विशदयति॥ व्याप्तेरिति॥ दुःखनिवृत्तेः पुमर्थत्वेपि दुःखे पुमर्थत्वस्यादर्शनात्। अनुमानादौ व्यभिचारादिदोषाभावस्य साध्यादिसाधकत्वप्रयोजकत्वेपि दोषेपि साधकत्वप्रयोजकत्वस्यादर्शनात् अनृतव्यावृत्तेर्ब्रह्मस्वरूपत्वेपि अनृते च ब्रह्मस्वरूपत्वस्यादर्शनात् आत्मैवाज्ञानहानिरित्युक्तत्वेनाज्ञाननिवृत्तेर्ब्रह्मस्वरूपत्वेपि अज्ञाने ब्रह्मस्वरूपत्वस्याऽदर्शनात्। अज्ञानादिप्रकाशरूपज्ञानस्य ब्रह्मस्वरूपत्वेपि अज्ञानेब्रह्मस्वरूपत्वस्यादर्शनात् अज्ञाननिवृत्तेर्मोक्षत्वेपि अज्ञाने मोक्षत्वस्य चादर्शनाद्व्यभिचार इति विवेको द्रष्टव्यः॥ कार्यानन्वयित्वेनेति॥ मोक्षत्वाद्यनन्वयित्वेनेत्यर्थः॥ सममिति॥ अत्रापि प्रतियोगिनो वस्तुस्वरूपत्वानन्वयित्वेन भेदं प्रत्युपलक्षणत्वेन निरूपकमात्रत्वमेन न तु कार्यान्वयित्वेन विशेषणत्वमिति सममित्यर्थः। ननु लम्बकर्णमानयेत्यादौ निरूपककर्णादेः कार्यान्वयो दृष्ट इति चेत् चित्रगुमानयेत्यादौ तदभावोपि किं न दृष्ट इत्याह॥ लोक इति॥ वैपरीत्येति॥ लम्बकर्णमानयेत्यादौ कर्णस्य कार्यान्वयदर्शनेन चित्रगुमानयेत्यादावपि कार्यान्वयापादनेन पक्षतुल्यत्वान्न व्यभिचार इत्युच्यते चेत्तर्हि चित्रगुमानयेत्यादौ गवादेः कार्यान्वयादर्शनेन लम्बकर्णमानयेत्यादावपि कर्णादेः कार्यान्वयो न स्यादित्यापादनसम्भवेन व्याप्तिग्रहणस्थलाभावाद्व्याप्तिग्रहो न स्यादित्यर्थः। कर्णादेः कार्यान्वयदर्शनेन गवादेरपि तदापादने कर्णदृष्टान्तेनैवाज्ञाननिवृत्तेर्ब्रह्मस्वरूपत्वेनाज्ञानस्यापि ब्रह्मस्वरूपत्वापत्तिरित्याह॥ अज्ञानादेरिति॥ ननु प्रतियोगिनो घटदेर्भेदं प्रत्युपलक्षणत्वमयुक्तं यथा गृहं प्रत्युपलक्षणस्य काकस्याज्ञानेषि गृहज्ञानं भवति एवमुपलक्षणस्य प्रतियोगिभूतघटादेर्ज्ञानाभावेपि कदाचिद्भेदज्ञानप्रसङ्गादित्याशङ्कते। ननु प्रतियोगिन इत्यादिना। तथात्वे उपलत्रणाज्ञानाद्यज्ञानेपि उपलक्ष्याज्ञाननिवृत्त्यादिज्ञानप्रसङ्गसाम्यमित्याह॥ तर्ह्यज्ञानाद्यज्ञानेपीति॥ अज्ञानादेरपि त्वयोपलक्षणत्वाङ्गीकारादिति भावः यदि चाज्ञानाद्युपलक्षणज्ञानम् उपलक्ष्याज्ञाननिवृत्त्यादिज्ञानं प्रति कारणं तदभावे काकज्ञानाभावे गृह्स्येव उपलक्ष्याज्ञाननिवृत्त्यादेर्ज्ञानं न भवतीत्युच्यते। (ननु अज्ञानाद्यज्ञानेपि कदाचित्तन्निवृत्त्यादिज्ञानं न भवति। तथाहि। अबावं सादृश्यं च प्रति उपलक्षणं यत्प्रतियोग्यादि तस्य नियमेनोपलक्ष्याभावसादृश्यमानहेतुत्वं दृष्टम्। ननु गृहादिवत्तज्ज्ञानाभावेप्यभावादिज्ञानम्। तद्वदिदमुपलक्षणम्। अतोऽज्ञानाद्यज्ञाने तन्निवृत्तिज्ञानं न भविष्यतीति चेत्।) तर्हिभेदप्रतियोग्यादिरपि अभावसादृश्यादिप्रतियोगिवन्नियमेनोपलक्ष्यज्ञापक इति न गृहादिवत्तज्ज्ञानाभावेपि भेदज्ञानं भविष्यतीत्याह॥ अथेत्यादिना॥ दुःखमिव दुःखं यथा नान्तर्गतम् अज्ञानवत् अज्ञानं यथा नान्तर्गतं मोहवत् मोहोऽज्ञानं यथानान्तर्गतम् एवं कुंभादिकं प्रतियोगिभूतं पटे तत्स्वरूपे नान्तर्गतमित्यर्थः। अथोपलक्षणस्यापीत्युक्तदूषणं सङ्गृह्णआति॥ तटस्थत्वेपीति॥ अभावसादृश्यादिवदुपलक्षणस्याप्यज्ञानादेरप्रतीतौ नियमेन तन्निवृत्त्याद्यप्रतीतिर्यथा एवं तटस्थत्वेनोपलक्षणत्वे समानेपि उपलक्षणभूतकुम्भादेरप्रतीतौ नियमेन भेदधीर्न भवत्येवेत्यर्थः। ननु कार्यान्वय्येव कर्णादिविशेषणं दृष्टं प्रतियोगिनस्तु धर्मिस्वरूपान्वयाभावात्कथं भेदं प्रति विशेषणत्वमिति चेन्न। शब्दोनित्य इत्यादौविधेयभूतानित्यत्वानन्वयेपि शब्दत्वादेर्विशेषणत्वं दर्शनादेवमिहाप्युपपत्तेरित्यन्यापदेशेनाह॥ केचित्त्विति॥ विदारणात्मनो विदारकत्वस्वभावतः विभागाख्यद्वैधीभावहेतुत्वादात्मन इति यावत्। विदारणं द्वैधीभावः॥ परमाणुरपीति॥ परमाणावपि भेदस्य सत्वेन तस्यापि तत्स्वरूपत्वात्तत्रापि द्वैधीभावरूपविभागापत्त्या सोप्येको न स्यादित्यर्थः। ऐक्येपीदं दूषणं समानामित्याह॥ अविदारणेति॥ अविभागात्मकस्येत्यर्थः। अविदारणेन अविभागेन व्यावहारिकघटाभेदः प्रातिभासिकरूप्याद्यभेदः शून्योभेदश्च घटे रूप्ये शून्ये च तावदस्ति सोपि ब्रह्मस्वरूपमेव अभेदमात्रस्य तत्स्वरूपत्वात् एवं च भेदस्य विदारणात्मकत्वेऽभेदस्याविदारणात्मकत्वापत्त्या घटाद्यविभागात्मकाभेदस्य तत्स्व (ब्रह्मस्व) रूपत्वाद्धटादेरपि ब्रह्मस्वरूपत्वं स्यादित्यर्थः। "प्रतियोगिनो हिभेदोयं न तु स्वस्मात्कथंचने" त्यनुव्याख्यानं हृदि निधायाह॥ तर्हीति॥ नत्विति॥ तथा च घटस्यापि विदारणं स्यादित्यापादनायोग इत्याशयः॥ यथाहीति॥ यथा हि जीवैक्यमेव ब्रह्मात्मकं तथा च स्वस्यैव जीवाविभागरूपाविदारणसम्पादकं न परेण घटादिना तदभेदस्य ब्रह्मात्मकत्वाभावादित्यर्थः। स्वस्मिन्निति पाठः। स्वाभिन्ने घट इत्यर्थः। स्वस्मादिति पाठे स्वस्मिन्नित्येव विभक्तिव्यत्ययेनार्थो द्रष्टव्यः॥ कार्याणां विभागेनेति॥ कार्याणां विभागे स्वकारणपरिशेषेण भाव्यम्। एवं च कार्याणां विभागेन शून्यत्वं न प्राप्नोति। कुत इत्यत आह॥ न हीति॥ धर्मभेदवाद इति॥ यदि भेदो घटादिधर्मः स्यात् तर्हि विदारकस्वभावभूतो भेदः लवित्रवद्धटादिसम्बद्धः सन् तत्र द्वैधीभावरूपं विभागं कुर्यादिति वक्तुं शक्यं नह्येवमस्ति स्वरूपत्वाङ्गीकारेण घटादिसम्बन्धित्वानङ्गीकारादित्यर्थः॥ भावेति॥ भिदिर् विदारण इति धातुः। कुत इत्यत आह॥ न हीति॥ विदारणस्येति॥ घटस्यैव विदारणत्वादित्यर्थः॥ स्ववृत्तीति॥ स्वस्य स्वस्मिन्वृत्तीत्यर्थः। न घटे विदारणत्वादित्यर्थः॥ स्ववृत्तीति॥ स्वस्य स्वस्मिन्वृत्तीत्यर्थः। न घटे विदारणमित्यर्थः। कुत इत्यत आह॥ स्वस्येति॥ तर्हि (भिदिर् विदारण)इतिधातुविरोध इति चेत्तत्राह॥ क्रियेति॥ "भूवादयो धातव" इतिस्मरणादित्यर्थः॥ अन्यथेति॥ विभागरूपविदारणस्यैव भिदिधात्वर्थत्व इत्यर्थः। ऐक्यपक्षेपि साम्यादित्याह॥ एकत्वेति॥ पटेन सहानेकत्वं न स्यादित्यन्वयः। तस्यैकत्वेन विरुद्धत्वादित्यर्थः। वास्तवं पटेन सहानेकत्वं नास्त्येव तस्यापि मिथ्यात्वादित्यत उक्तम्॥ धर्मीति॥ घटेत्यर्थः। तथा च व्यावहारिकमप्यनेकत्वं न स्यादिति भावः॥ ब्रह्मणाचेति॥ एकत्वैकार्थसमवायिन इति वर्तते। तथाचैकत्वैकार्थसमवायिनो ब्रह्मणा सह ब्रह्माभेदस्य ब्रह्मस्वरूपत्वे ब्रह्मणोऽभावेन सहाप्यनेकत्वं न स्यात् तस्यैकत्वेन सह विरोधादित्यर्थः। ननु द्वितीयाभावस्यापि मिथ्यात्वात्तेन सहानेकत्वं नास्त्येवेत्यत उक्तम्॥ भावाद्वैतमत इति॥ द्वितीयो भाव एव नास्ति अभावरूप द्वितीयमस्तीति मत इत्यर्थः॥ एकमात्रेति॥ भेदस्य द्विष्ठत्वपक्ष एवानेकत्वैकार्थसमवायित्वं नत्वन्यनिरूप्यमेकमात्रवृत्तीति पक्ष इत्यर्थः। यथोक्तं "सम्योगश्चविभागश्च भेदश्चैव पृथक् पृथक्। अन्योन्यप्रतियोगेन ह्युभयोरपि दृश्यत" इति॥ अपि चेति॥ अनेकत्वेन सह भेदस्य एकार्थरूपघटसमवायोपि नास्ति अस्मन्मते घटस्यैव भेदात्मकत्वेनानेकत्वेन सह एकार्थे मृदादावधिकरणे भेदात्मको घटः समवेतस्तस्यैशोपत्तेरिति॥ तथा च संशयविरोधिनो भेदस्याप्रतितत्वात्संशयः संभवतीति भावः। ननु प्रत्यच्कैतन्ये स्वयं भातेपि तदभिन्नैक्यस्याप्रकाशो नास्तीतिचेत्तत्राह॥ ऐक्यस्य चेति॥ विप्रतिपत्तिः संशयः॥ उपदेशेति॥ तत्त्वमस्यादीत्यर्थः॥ 15 ॥ (अत्रग्रन्थपातः)  
\</2-15\>

\<2-16\>  
  16. विशेषसमर्थनम्  
\</2-16\>

\<2-17\>  
  17. भेदपञ्चके प्रत्यक्षम्

 (एतावत् पर्यन्तं ग्रन्थपातः) ईश्वरस्येति॥ भेदस्याभावरूपत्वेन तत्प्रत्यक्षत्वे धर्मिप्रतियोग्युभयप्रत्यक्षत्वं तन्त्रमिति तस्याभिप्रायः॥ अप्रत्यक्षत्वादिति॥ प्रत्यक्षाप्रत्यक्षसम्योगोऽप्रत्यक्षः वायुवनस्पतिसम्योगवदित्यर्थः॥ अप्रसिद्धेति॥ तात्विकभेदस्याप्रसिद्धेरित्यर्थः॥ धर्मीति॥ घटादौ तत्समसत्ताकव्यावहारिकभेदवत्त्वं प्रसिद्धमित्यर्थः॥ असाधारण्यादिति॥ घटादौ साध्यवति सर्वज्ञत्वहेतोरभावादित्यर्थः। नाप्रसिद्धविशेषणमिति भावः॥ आत्मभेदमात्रसिद्धरिति॥ मात्रशब्दः कार्त्स्न्ये बुद्ध्या विवेकेन आत्मशब्देन सम्बध्यते। एवं च सर्वात्मानां भेदसिद्धिरित्यर्थ इत्याहुः। वस्तुतस्तु अनेनानुमानेन आत्मभेदमात्रं सिद्ध्यति न तु तस्य तात्विकत्वं। तात्विकत्वसिद्धिस्तुप्रकारान्तरेण आत्मत्वस्य जातित्वे तदाश्रयव्यक्तिभेदस्यौपाधिकत्वायोगात्स्वाभाविकत्वसिद्धिरिति द्रष्टव्यम्। कुतो नेत्यत आह॥ आत्मैक्येति॥ आत्मत्वे जातित्वाभावादित्यर्थः। दुःखं देवदत्तदुःखम्॥ स्वजातीयेति॥ स्वसजातीयेत्यर्थः। स्वशब्देन पक्षीभूतंदुःखं तत्सजातीयं दुःखं यज्ञदत्तीयादिदुःखं तदाश्रयो यज्ञदत्तादिस्तद्भिन्नो यो देवदत्तस्तदाश्रितमित्यनेनानुमानेन देवदत्ताद्यात्मनांभेदः सिद्ध्यति। ननु नानेनानुमानेन जीवानां भेदः सिध्यति स्वशब्दोक्तं यत्पक्षीभूतं दुःखं पदार्थत्वादिना तत्सजातीयं घटादिस्तदाश्रयो मृत्पिण्डस्तद्भिन्नो यो देवदत्तस्तदाश्रितत्वसिद्ध्या जडजीवभेदसिद्धेरर्थान्तरमित्यत उक्तम्॥ गुणत्वावान्तरजात्येति॥ गुणत्वावां तरजातिर्दुःखत्वं तया यत्सजातीयं तद्दुःखान्तरमेवायास्यति ततश्च जीवानां भेदसिद्धिरिति ध्येयम्। रूपवदिति॥ तत्र गुणत्वावांतरजातीयरूपत्वं तेन यत्स्वजातीयं रूपान्तरं तदाश्रयो घटः तद्भिन्नो य आश्रयः पटः तदाश्रितमित्यर्थः॥ शब्द इति॥ गुणत्ववतिशब्दे गुणत्वावान्तरजात्या शब्दत्वेन सजातीयं शब्दान्तरं तदाश्रय आकाशस्तद्भिन्नाश्रितत्वाभावेन साध्याभावादिति भावः॥ दुःखादीनामिति॥ गुणत्वावान्तरजात्या दुःखत्वेन स्वसजातीयदुःखान्तराश्रयभूतयज्ञदत्तीयान्तःकरणभिन्नदेवदत्तीयान्तःकरणाश्रितत्वसद्भावेनान्तःकरणभेदसिद्ध्यान्तःकरणभेदस्य चास्माकं सम्मतत्वेन जीवानां भेदासिद्ध्या सिद्धसाधनतेत्यर्थः॥ स्वसङ्ख्येति॥ तथा च शरीराणामनेकत्वात्तत्रत्यात्मनामप्यनेकत्वसिद्धिरिति ज्ञेयम्॥ सम्मतवदिति॥ व्यतिरेकेण घटवदित्यर्थः॥ योगिशरीर इति॥ योगसामर्थ्येन गृहीतेषु सौभर्यादिशरीरेषु विद्यमानस्यात्मन एकत्वेन साध्याभावादिति भावः। आत्मा चैत्रात्मा॥ आत्मेति॥ मैत्रात्मेत्यर्थः। व्यावहारिकभेदेनार्थान्तरवारणाय धर्मीत्यादिविशेषणम्। धर्मिभूतचैतन्येत्यर्थः। अन्यथा चैत्रस्य व्यावहारिकत्वेन पुनर्व्यावहारिकभेदमादायार्थान्तरतापत्तेरिति ध्येयम्॥ आत्मेति॥ आत्मा नानेति साध्ये अन्तःकरणोपाधिकं नानात्वमादायाऽर्थान्तरतापत्तेरुक्तम्॥ द्रव्यत्वव्याप्येति॥ आत्मत्वजात्येत्यर्थः। तथाचात्मत्वजात्याश्रयतया नानेति यावत्। स्वभावत एव नाना न तूपाधित इत्याशयः। सङ्ख्यादिगुणाधिकरणे द्रव्यत्वव्याप्यजातेरभावेन तदाश्रयतया नानात्वशून्ये कालादौ व्यभिचारवारणाय विशेषपदम्। शब्दाख्यविशेषगुणाधिकरणे स्वाभाविकनानात्वशून्ये आकाशे व्यभिचारवारणाय अश्रावणेति गुणविशेषणम्॥ घटवदिति॥ द्रव्यत्वव्याप्यजातिः घटत्वं तदाश्रयतया नानात्वमस्तीत्यर्थः॥ निर्गुणत्वेनेति॥ निर्धर्मकत्वेनेत्यर्थः। तेन हेतुद्वयस्याप्यसिद्धिरिति भावः॥ साध्यएवेति॥ द्रव्यत्वसाक्षाद्व्याप्यजात्या नानात्वरूपे साध्य एवेत्यर्थः॥ शरीरवदिति॥ तत्रद्रव्यत्वव्याप्यजातिः शरीरत्वं तदाश्रयतयैव नानात्वमस्तीत्यर्थः॥ आभाससाम्यादिति॥ शरीरात्मसम्योगाधारत्वेनैव हेतुना आत्मनि अनित्यत्वादेरपि सुसाधत्वादित्यर्थः॥ भेदान्तरेपीति॥ जडजीवभेदादावपीत्यर्थः॥ यत्र हीति॥ एतच्चानिर्वाच्यभङ्गे स्पष्टं व्याख्यातं प्रतियोगिप्रत्यक्षत्वमभावप्रत्यक्षत्वे न प्रयोजकं अन्वयतो व्यतिरेकतश्च व्यभिचारादित्याह॥ जलपरमाणाविति॥ ननु तर्ह्यभावप्रत्यक्षत्वे किं प्रयोजकमिति तत्राह॥ प्रतीतीति॥ स्तम्भः पिशाचो न भवतीत्यन्योन्याभावस्य प्रत्यक्षत्वदर्शनात्तदनुसारेणान्योन्याभावप्रत्यक्षत्वेऽधि- करणप्रत्यक्षत्वमेव प्रयोजकमिति कल्पनीयमित्यर्थः॥ अन्यथेति॥ जीवेश्वरभेदस्योक्तरीत्या प्रत्यक्षत्वाप्राप्तत्व इत्यर्थः। श्रुत्या प्राप्तस्य श्रुत्या निषेधे तु श्रुतेरुन्मत्तवाक्यत्वापत्तेरित्याशयः॥ तद्भेदश्रुतेरिति॥ जीवेश्वरभेदस्य प्रत्यक्षसिद्धत्वाभावे तत्प्रतिपादक(द्वासुपर्णे)त्यादिश्रुतेस्त्वयोच्यमानं प्रत्यक्षप्राप्तभेदानुवादित्वं न स्यादित्यर्थः॥ एवं च जीवस्येश्वराद्भेदसिद्धिः। तथा ईश्वरस्य जीवाद्भेदोपि प्रत्यक्षसिद्ध एव। नन्वस्मदादिप्रत्यक्षेण कथं तत्सिद्धिरिति चेन्न। ईश्वरप्रत्यक्षेणैव तत्सिद्धेरुच्यमानत्वात्। नन्वस्माकं कथं तत्प्रत्यक्षावगम इति चेत् तद्वाक्यादेवेत्याह॥ तान्यहमिति॥ यदुक्तं नाहंनिर्दुःख इत्यादिप्रत्यक्षमेव जीवेश्वरभेदे प्रमाणमिति तदयुक्तमित्याशङ्कते॥ नन्वत्रेति॥ प्रत्यक्ष इत्यर्थः। निर्दुःखात् ब्रह्मचैतन्यात् नेष्टः मम॥ शुद्धेति॥ जीवचैतन्यस्येत्यर्थः। निर्दुःखात् ब्रह्मचैतन्यात् अत्र नाहं निर्दुःख इति प्रत्यक्षे॥ अन्तःकरणानवच्छिन्नेति॥ चैतन्येत्यर्थः। भेदेति॥ अहं निर्दुःखो नेति भेदप्रतीतेरित्यर्थः। नन्वेतावताऽज्ञानाश्रयाच्छुद्धान्निर्दुःखस्य शुद्धस्य भेदः सिध्यति न तु जीवादित्यत आह॥ संसारेति॥ अज्ञानमेव संसारः। भेद एव भेदविषय एव। तथा च मम मते जीवस्यैव संसाराधारत्वाज्जीव एव निर्दुःखेश्वरभेदो विवादापन्नः सिद्ध एवेत्यर्थः॥ तथापीति॥ तथाचाहमर्थे निर्दुःखत्वावच्छिन्नप्रतियोगिताको भेदोह्यत्र प्रतीयते तथाचेश्वरोपि निर्दुःखत्वरूपप्रतियोगितावच्छेदकावच्छिन्न इति तत्प्रतियोगिको भेदोपि प्रतीयत एवेत्यर्थः॥ न निर्दुःखमिति॥ तथा च ब्रह्म न निर्दुःखत्वरूपप्रतियोगितावच्छेदकावच्छिन्नमित्यर्थः॥ बहुजीवेति॥ एकस्य मुक्तावप्यपरस्य संसारिणः सत्वेन तद्दुःखेन ब्रह्मणोपि दुःखितया तद्भावरूपमुक्तेरपुरुषार्थत्वादिति भावः। यद्यप्येकजीववादे ब्रह्मभावरूपमुक्तेः पुरुषार्थत्वं युक्तं तथापि जीवदुःखेन न ब्रह्मणो दुःखित्वं युक्तं तथाहि दर्पणाद्युपाधिकृतमपि श्यामत्वं प्रतिबिम्ब एव न बिम्बे यथा वा घटाद्युपाधिकृतं परिच्छिन्नत्वं घटाकाश एव न महाकाशे एवमन्तःकरणाद्युपाधिकृतमपि दुःखादिकं जीव एव न ब्रह्मणि अतो ब्रह्मणोपि प्रतियोगितावच्छेदकावच्छिन्नत्वाद्युक्तस्तस्माज्जीवस्य भेद इत्याशयेनाह॥ एकजीवेति॥ ननु निर्दुःखत्वादिग्राहिप्रत्यक्षं वाधितं किं न स्यादिति चेत्तत्राह॥ साधितं चेति॥ न बाध इति॥ साधितमित्यन्वयः। एवं च बाह्यप्रत्यक्षस्यापि यदा बलवत्प्रत्यक्षं विनान्येन बाधो नास्ति। तदा किमु वक्तव्यं साक्षिप्रत्यक्षस्य बाधो नास्तीति प्रकृते च निर्दुःखत्वादिग्राहिप्रत्यक्षं साक्षिरूपमेवेति भावः। एवं जीवेशभेदस्य प्रत्यक्षत्वमुपपाद्य भेदचतुष्टयस्यापि प्रत्यक्षत्वमुपपादयति॥ एवमिति॥ ननु नाहं चैत्र इत्यत्र चैत्रस्य प्रतियोगित्वात्परात्मनश्चाप्रत्यक्षत्वात्कथं तत्प्रतियोगिताकभेदस्यप्रत्यक्षत्वमित्यत आह॥ शब्दादित्यादि चेष्टालिङ्गकानुमानेन नाऽहं चैत्र इति परस्परं जीवभेदानुभवः घटो न ब्रह्मेति जडेश्वरभेदानुभवः घटो न पट इति परस्परजडभेदानुभवः नाहं घट इति जडजीवभेदानुभव इति द्रष्टव्यम्॥ ॥ भेदपञ्चके प्रत्यक्षविवरणम्॥ 17 ॥  
\</2-17\>

\<2-18\>  
  18. जीवब्रह्मभेदे अनुमानानि

 ननूक्तानुमानद्वये जीवेश्वरयोर्मध्ये एकस्य पक्षत्वमपरस्य दृष्टान्तत्वमुक्तं तदयुक्तं तयोरेकत्वेन सन्दिग्धसाध्यवत्त्वनिश्चितसाध्यवत्त्वरूपपक्षत्वदृष्टान्तत्वयोरसम्भवादित्यतोनुमानंशोधयति॥ परमतेपीत्यादिना॥ अन्यथेति॥ तयोरैक्येन पक्षष्टान्तभावायोगशङ्कायाम्। ननूक्तानुमानद्वये साध्यावैशिष्ठ्यं हेतुसाध्ययोरैक्यात् कथमिति चेत् मम सर्वपदार्थाभेदवादित्वेन तदन्तर्गतहेतुसाध्ययोरप्येकत्वादित्यत आह॥ एतेनेति॥ तदेव दर्शयति॥ परेणापीति॥ स्वव्याहतीति॥ जीवात्मनः परमात्मनस्तत्वतो न भिद्यन्त इत्यनुमानेपि सर्वाद्वैतिनः साध्यावैशिष्ट्यापत्त्या स्वव्याहितः स्यादित्यर्थः। ननु भेदस्य धर्मिस्वरूपताया भवद्भिरङ्गीकाराद्भेदवानिति भेदवत्त्वोक्तिर्बाधितेत्यत आह॥ भेदस्येति॥ अप्रसिद्धेति॥ तात्विकभेदस्याप्रसिद्धेरिति भावः। व्यतिरेकिणि अप्रसिद्धमेव साध्यं सिध्यतीति मतमाश्रित्याह॥ जीवेति॥ इदमुपलक्षणं जीवब्र्हमणोरतात्विकभेदेपीति द्रष्टव्यम्। तद्विपर्ययस्य अतात्विकभेदविपर्ययस्य॥ अष्टद्रव्येति॥ तथाहि इच्छाया अष्टद्रव्याश्रितत्वे बाधकसद्भावादिच्छा अष्टद्रव्यातिरिक्तद्रव्याश्रितेत्यनुमानेन अष्टद्रव्यातिरिक्तं द्रव्यमप्रसिद्धमपि सिध्यतीत्यङ्गीकृतं तार्किकैः तथा अभेदे अतात्विकभेदे च बाधकसद्भावात्तात्विकभेदो- ऽप्रसिद्ध एवानुमानेन सिध्यतीत्यर्थः। ईश्वरपक्षकानुमानेऽप्रसिद्धिं परिहर्तुंसामान्यतः प्रसिद्धिमाह॥ जीव इति॥ व्यावहारिकभेदमादायार्थान्तरवारणाय प्रतियोगिज्ञानाबाध्येत्युक्तम्। प्रतियोगिभूतजीवेत्यर्थः। जीवस्यैव ब्रह्मत्वेन तज्ज्ञानाबाध्यभेदसिद्धौ तस्य तात्विकत्वमेव सिध्यति तथाचानेनानुमानेन जीवप्रतियोगिकतात्विकभेदः कस्मिंश्चिद्धर्मिणि सामान्यतः सिद्धः स च व्यतिरेकिणा धर्मिविशेषनिष्ठतया साध्यत इति द्रष्टव्यम्। जीवपक्षके द्वितीयानुमानेऽप्रसिद्धिवारणाय सामान्यप्रसिद्धिमाह॥ ब्रह्म वेति॥ प्रतियोगीति॥ ब्रह्मेत्यर्थः। तथाचानेन ब्रह्मप्रतियोगिकतात्विकभेदः कस्मिंश्चिद्धर्मिणि सामान्यतः सिद्धः स च व्यतिरेकिणा धर्मिविशेषनिष्ठत्वेन साध्यत इति भावः॥ अधिष्ठानत्वादिति॥ अविद्यानावृतं जीवचैतन्यमेवाधिष्ठानमिति मतसद्भावाज्जीवेप्यधिष्ठानत्वमस्तीति नाद्यानुमाने स्वरूपासिद्धिः॥ शुक्तिवदिति॥ शुक्तिप्रतियोगिको भेदो रूप्येऽस्ति तथा च किञ्चिद्धर्मिकोरूप्यधर्मिकः प्रतियोगिभूतशुक्तिज्ञानाबाध्यो यो भेदः शुक्तिभेदस्तत्प्रतियोगित्वं शुक्तावस्तीति ध्येयम्। केचित्त्वित्यनन्तरम् ईश्वर इति शेषः। हेतुस्तु सर्वज्ञत्वादिरेव द्रष्टव्यः॥ तथाचेति॥ जीवाद्भेदस्य व्यावहारिकस्य घटादौ मायिमते प्रसिद्धत्वादित्यर्थः। नन्वप्रसिध्द्यभावेपि मिथ्याभूतेन तेनैव भेदेन सिद्धशानता तु स्यादित्यत आह॥ मिथ्येति। व्याप्तिपक्षधर्मतोपेतसल्लिङ्गपरामर्शेन जायमानानुमितिः प्रमारूपैवेति तात्विकभेदे एवानुमानविषय इति नारोपित भेदमादाय सिद्धसाधनता परीक्षकेण दातुं शक्या अन्यथा विमतं मिथ्येत्यत्रापि कल्पितमिथ्यात्वमादायास्माकं सिद्धसाधनत्वेन त्वमभिमतं तात्विकमिथ्यात्वं न सिध्येत् तथा पर्वतोऽग्निमानित्यादौ सर्वत्रारोपितवह्न्यादिकमादाय सिद्धसाधनताया दातुं शक्यत्वेनानुमानमात्रोच्छेदः स्यात् अतस्तत्र त्वयाऽस्मदुक्त एव समाधिर्वाच्यः तथा च न सिद्धसाधनमित्यर्थः॥ साधनादिति॥ सर्वज्ञत्वादिहेतुनेति शेषः॥ नाप्रसिद्धिरिति॥ घटादौ साध्यसिद्धेरिति भावः॥ नापीति॥ जीवप्रतियोगिकप्रह्मरूपधर्मिसत्तासमानसत्ताकभेदस्य मायिनोऽसिद्धत्वादित्यर्थः। अप्रसिद्धिपरिहारे व्यतिरेकिणि असाधारण्यमापद्यत इत्याशङ्क्य निराकरोति॥ न चोभयत्रापीति॥ केचिदित्युक्तानुमानद्वयेपि साध्यवति घटादौ सर्वज्ञत्वादिहेतोरभावादिति भावः॥ तस्येति॥ अनुकूलतर्कादिविशेषादर्शनदशायामेव संशयाधायकत्वेन तस्य दोषत्वात्प्रकृते चानुकूलतर्काणां वक्ष्यमाणत्वेनागृह्यमाणविशेषत्वाभावान्न तस्य दोषत्वमित्यर्थः। जीवप्रतियोगिकव्यावहारिकाभेदाभावमादाय सिद्धसाधनवारणाय तात्विकेत्युक्तम्। जीवप्रतियोगिकतात्विकाभेदाभावरूपसाध्यस्य घटादौ प्रसिद्धत्वान्नाप्रसिद्धिरित्याह॥ परपक्षेपीति॥ नेदं निरात्मकमित्यादिरूपेणाभावः एवं केवलव्यतिरेकिणा साध्यते अभावाभावश्च भाव एवेति सुशको व्याप्तिग्रह इति कश्चिदिति टीकाकारैरुक्तत्वादिहापि भेदो नामान्योन्याभावः तथाचेश्वरो जीवप्रतियोगिकान्योन्याभाववान् सर्वज्ञत्वादिति साध्यते तथा च जीवप्रतियोगिकान्योन्याभावप्रतियोगितावच्छेदकीभूतं जीवतादात्म्यमेव जीवत्वमिति यावत् तच्च जीव एव प्रसिद्धमिति नाप्रसिद्धिरित्याह॥ अपरे त्विति॥ साहीति॥ विशेषणभूतसाध्यस्याप्रसिद्धत्वात्तन्निरूपितव्याप्तेर्ग्रहीतुमशक्यत्वाद्व्याप्तिविघटकत्वेनैव दोषः प्रकृते चाभावाभावस्य भावत्वात्तस्य जीव एव प्रसिद्धतेवन सुशको व्याप्तिप्रह इति भावः। नन्वप्रसिद्धेर्व्याप्तिविघटकत्वेनैव दोषता कुतः विशेषणाप्रसिद्धौ तत्कोटिकसंशयायोगेन सन्देहघटितपक्षताया अयोगाद्धेतोः पक्षधर्मताया असम्भवेन पक्षधर्मताविघटकत्वेन दोषत्वं कुतो न स्यात्। विशेषणस्याप्रसिद्धत्वेपि पक्षतोपपादनोपायस्तु नास्तीत्यत आह॥ पक्षतात्विति॥ अस्तु वा सन्देहघटिता पक्षता सापि प्रकृतेविशेषणस्याप्रसिद्धत्वेपि सम्भवत्येव। कथमिति चेत् उच्यते यथा शब्दोभिधेय इत्यत्राभिधेयभेदस्याप्रसिद्धत्वेन शब्दोऽभिधेयो न वेति सन्देहासम्भवेपि अभिधेयत्वं शब्दवृत्ति न वेति सन्देहायोगेपि जीवब्रह्मणोर्भेदे तात्विकत्वमस्ति न वेत्येवं रूपेण सन्देहः सम्भत्येवेति व्याप्तिग्रहाभावघटकत्वेनैवदोषत्वं तस्या वाच्यमित्याह॥ सापेक्षत्वेपीति॥ प्रकृते च व्याप्तिग्रहः सम्भवति अभावाभावस्य भावत्वादित्याह॥ व्यतिरेकिणि चेति॥ जीवप्रतियोगिकान्योन्याभावाभावरूपसाध्याभावस्य व्याप्तिः। व्याप्तिस्तन्निष्ठेत्यर्थः। जीवाभेदो जीवतादात्म्यं जीवत्वमिति यावत्। नन्वेवं व्यतिरेकिण्यभावस्यैव साध्यस्य सुखेन कर्तुं शक्यत्वेनाभावाभावो भाव एवेति सुखेन व्याप्तिग्रहसम्भवाद्व्यतिरेकिण्यप्रसिद्धिर्दोष एव न स्यात्ततश्च तत्प्रवादविरोध इत्यत आह॥ यत्र त्विति॥ भावः सात्मकत्वादिरूपः ब्रह्म जीवाद्भिन्नमित्यत्र भेदविषयानुमितेर्भ्रमत्वोपपत्त्या सिद्धसाधनमिति विवक्षितमुतैतदनुमितिविषयस्वार्थस्य भेदस्य मिथ्यात्वादिति नाद्य इत्याह॥ भेदरूपार्थ इति॥ अर्थपदोपरि सल्लिङ्गपरामर्शजन्याया भेदरूपार्थावगाह्यनुमितेः प्रमात्वादित्यर्थः। न द्वितीय इत्याह॥ एतदिति॥ सल्लिङ्गपरामर्शजन्यैतदनुमितिविषयतयेत्यर्थः॥ एषा शङ्कापिशाचिका अस्माभिः जीवाद्भिन्नमित्यत्र तात्विकत्वविशेषणे दत्तेपि न परिहरणीयेत्याह॥ तात्विकत्वेति॥ तात्विकत्वेन रूपेण कल्पितभेदमादायापि सिद्धसाधनं स्यादेवेत्यर्थः। इदमपि ममेष्टमिति न सन्तोष्टव्यम्। जीवाः परमात्मनस्तत्वतो न भिद्यन्त इत्यत्रापि तात्विकत्वेन कल्पिताभेदमादायापि सिद्धसाधनं स्यादित्यत्र तात्पर्यम्। कल्पिताभेदेनेति पाठे तु न कोपि दोषः। तत्र तात्विकत्वविशेषणेपीत्यस्य तात्विकत्वविशेषणयुक्तत्वदीयानुमानेपीत्यर्थो द्रष्टव्यः। नन्वत्रानुमानद्वयेपि जीवेश्वरयोः पक्षत्वेन तयोश्च विशिष्टत्वेन मिथ्यात्वात्स्वसमानसत्ताकपरस्परप्रतियोगिकमिथ्याभूतभेदवत्त्वं तयोरस्त्येवेति सिद्धसाधनमिति चेत्तत्राह॥ अत्र चेति॥ त्वन्मते इत्यत्र तत्त्वंपदाभ्याम् इत्यत्र च जीवपरमात्मशब्दाभ्यां ये विवक्षिते संसाराधारानाधारचैतन्ये ते अत्र उक्तानुमानद्वये जीवब्रह्मशब्देन विवक्षिते ते च चैतन्ये सत्ये इति योज्यम्। ननु ब्रह्मणो निर्धर्मकत्वेन धर्मवत्त्वरूपधर्मित्वाभावात् यद्वेत्युक्तब्रह्मपक्षकानुमाने बाध इत्याशङ्क्य निराकरोति॥ न चेति॥ व्याघातादिति॥ धर्मित्वाभावं प्रति धर्मित्वे धर्मित्वाभावरूपधर्मस्यैव प्राप्त्या धर्मित्वाभावोक्तिव्याघातः। धर्मित्वाभावं प्रति धर्मित्वानङ्गीकारे धर्मित्वाभावो नास्तीत्युक्तं स्यात् ततश्च धर्मित्वस्यैव प्राप्त्या धर्मित्वाभावोक्तिव्याघात इत्यर्थः। इह अनुमाने॥ आश्रयमात्रस्येति॥ न तु धर्मवत्त्वरूपं धर्मित्वमित्यर्थः। ननु पुनः सिद्धसाधनता। तथाहि जीवप्रतियोगिकः धर्मिभूतं यच्छुक्तिरूप्यं तस्यापि मिथ्यात्वं प्रति धर्मित्वात् तत्समानसत्ताकः प्रातिभासिको भेदस्तद्वत्त्वमादायापि साध्यपर्यवसानसंभवादित्यत आह॥ धर्मिशब्दस्येति॥ ब्रह्म। धर्मिसमसत्ताकेत्युक्ते धर्मिशब्देन समभिव्याहृतं ब्रह्मैवायास्यतिन तु यत्किञ्चिच्छुक्तिरूप्यादीत्यर्थः। तत्र दृष्टान्तमाह॥ न हीति॥ स्वसुतमातेत्यस्यार्थो भार्येति किन्तु स्वमातैव पूज्येत्यायाति मातृशब्दस्य सम्बन्धिशब्दत्वादित्यर्थः॥ स्वपदं वेति॥ तस्य स्पष्टं समभिव्याहृतपरत्वादित्यर्थः। नन्वथापि ब्रह्मसत्तेत्ययुक्तं ब्रह्मणि सत्ताजातेरभावादित्यतो ब्रह्मणि सत्वं नाम सत्ताजातिरूपं ममापि न विवक्षितं किं नाम तव यद्विवक्षितं बाधाभावादिरूपं तदेवेहममापि विवक्षितमित्याह॥ सत्तेति॥ ननु पुनः स्वशब्दोक्तशुक्तिज्ञानाबाध्यभेदवत्त्वादेर्ब्रह्मणि सत्वात्सिद्धसाधनता स्यादित्यत आह॥ स्वशब्दस्येति॥ अन्यथेति॥ स्वशब्दस्य समभिव्याहृतपरत्वानङ्गीकारे॥ स्वेति॥ तत्रापि स्वशब्देन पक्षीभूतप्रमाणज्ञानेतरघटादिपदार्थसम्भवेन विवक्षितार्थासिद्धिः स्यादित्यर्थः॥ आद्य इति॥ ब्रह्म जीवप्रतियोगिकपारमार्थिकभेदवदित्येवं धर्मिसत्तासमानसत्ताकेतिपदस्थाने पारमार्थिकपदस्य प्रक्षेपेण साध्यकरणे दृष्टान्ते घटे जीवप्रतियोगिकपारमार्थिकभेदाभावात्साध्यवैकल्यमित्यर्थः। घटेपि जीवप्रतियोगिकपारमार्थिकभेदं सामान्यतः साधयति॥ घट इति॥ स्वज्ञानेति॥ प्रतियोगिभूतजीवज्ञानाबाध्येत्यर्थः। भेदस्य जीवज्ञानाबाध्यत्वे जीवस्यैव ब्रह्मत्वेन तज्ज्ञानाबाध्यत्वरूपपारमार्थिकत्वसिद्धिरिति द्रष्टव्यं॥ जीवधर्मिकेति॥ घटो जीवप्रतियोगिकभेदवान् जीवस्य घटाभेदरहितत्वादित्यनुमानं विवक्षितं तत्र वैयधिकरण्यपरिहाराय जीवधर्मिकेत्यादि। अभेदरहितत्वादित्येवोक्ते वस्तुतः पटाभिन्नेपि पटे प्रातिभासिकाभेदरहिते भेदवत्त्वरूपसाध्यशून्ये व्यभिचारवारणायाबाध्येत्युक्तम्। तत्र चाबाध्याभेदस्यैव सत्वेन तद्राहित्याभावान्न व्यभिचारः। स्तम्भज्ञानाबाध्यो यः पटपाषाणाभेदस्तद्राहित्यंपुनः पटेस्तीति व्यभिचारवारणाय जीवधर्मिकेत्यादि॥ धर्मिज्ञानेत्यत्र धर्मिशब्दः समभिव्याहृतजीवपरः॥ यथेति॥ दूरस्थवनस्पत्योर्मध्ये एको वनस्पतिर्दृष्टान्त इत्यर्थः। चूतः पनसज्ञानाबाध्यपनसधर्मिकाभेदरहितत्वात् पनसज्ञानाबाध्यपनसप्रतियोगिकभेदवानित्यवधेयम्। पनसस्य चूतभिन्नत्वाच्चूतोपि पनसभिन्न इत्येतावतोर्थस्य विवक्षितत्वादस्य च वनस्पतिद्वयमगृहीत्वा तन्मध्ये एकस्य ग्रहणेऽसम्भवाद्वनस्पत्योरेक इत्युक्तम्। दूरस्थेति स्वरूपकथनमित्याहुः। ननु घटे जीवाभेदाभावरूपसाध्यस्य भवन्मते सत्वेपि मन्मतेऽभावात्साध्यवैकल्यशङ्कास्यादेवेत्यत आह॥ त्वन्मतेपीति॥ बन्धस्वरूपनिर्वचनाय स्वत इत्याद्युक्तम्। एतादृशबन्धस्यान्तःकरणगतत्वे बन्धमोक्षयोर्वैयधिकरण्यं स्यादिति भावः॥ अवश्यमिति॥ तथा च न व्यभिचार इति भावः। बन्धमोक्षयोः सामानाधिकरण्यायानर्थो जीवेङ्गीकार्यस्तथा च यादृशदुःखानुभवितृत्वं तव जीवेऽभिमतं तदभाव एव मया हेतूक्रियत इति न दोष इत्याह॥ त्वन्मतेपीति॥ अनुभवितृत्वम् अनुभवकृतोच्चनीचत्वादिरूपम्। क्षुद्रोपद्रवो जीवेऽनैकान्त्यरूपः॥ असिद्धिरिति॥ जीवगतसंसारेण तदभिन्नब्रह्मणोपि संसारित्वादित्यर्थः। जीव इति॥ असिद्धिपरिहाराय ब्रह्मणोऽसंसारित्वाङ्गीकारे जीवे व्यभिचारः स्यात् ब्रह्माभिन्नत्वेन जीवस्याप्यसंसारित्वात् तत्र च जीवप्रतियोगिकभेदाभावादित्यर्थः॥ औपाधिकेति॥ यथा दर्पणाद्युपाधिकृतं श्यामत्वं मालिन्यमिति यावत् प्रतिबिम्ब एवास्ति नत्ववदाते बिम्ब इत्यङ्गीकृतम् एवमिहाप्यन्तःकरणाद्युपाधिकृतं संसारित्वं प्रतिबिम्बे जीव एव न तु बिम्बभूत ईश्वर इत्यङ्गीकृतत्वेनासंसारित्वस्य ब्रह्मणि नासिद्धिर्न वा जीवेऽनैकान्त्यमित्यर्थः॥ इत्याद्यपिसुस्थमिति॥ जीवेश्वरौभिन्नौ विरुद्धधर्माधिकरणत्वाद्दहनतुहिनवदित्यत्र तात्त्विकभेदे साध्ये दृष्टान्ते साध्यवैकल्यात् आतात्विके साध्ये सिद्धसाधनादिति पूर्वपक्षावसरे उक्तदूषणस्य धर्मिज्ञानाबाध्यपरस्परप्रतियोगिकभेदवन्ताविति साध्यकरणेनानवकाशात्तदप्यनुमानं सुस्थमित्यर्थः। विरुद्धधर्माधिकरणत्वहेतुं समर्थयते॥ विरोधश्चेत्यादिना॥ सर्वज्ञत्वाल्पज्ञत्वादेर्विरोधः कीदृशोभिप्रेतः किं तेजस्तिमिरवत्सहानवस्थानरूपो वा मूषकमार्जारादिवद्वध्यघातुकभावरूपो वा गोत्वाश्वत्ववत्परस्पराभावव्याप्यत्वरूपो वा अभावाभावो भाव एवेति वचनाद्धटतदत्यन्ताभाववत्परस्पराभावत्वरूपो वा। नाद्य इत्याह॥ न सहानवस्थानमिति॥ असिद्धेरिति॥ जीवब्रह्मणोरद्वैतवादिना मया सर्वज्ञत्वाल्पज्ञत्वयोरेकस्मिन्नेव चैतन्ये सहावस्थानाङ्गीकारेण विरोधानङ्गीकारात् मां प्रति हेतुः स्वरूपासिद्ध इत्यर्थः। न द्वितीय इत्याह॥ नापीति॥ नाजात इति॥ इदं न्यायद्वयम्। लोके एकः स्वयमजातः अनुत्पन्नः सन् अन्यं न हन्ति कुलीरापत्यादेः स्वजन्मनैव स्वमात्रादिहन्तृत्वदर्शनादित्यर्थः॥ नापीति॥ योन्याधारः अन्यप्रदेशस्थः वध्यसमानाधिकरणो न भवति वध्यापेक्षया भिन्नाधिकरणस्थित इति यावत् सोप्यन्यं न हन्ति॥ एकस्यां समरभूमौ सङ्घटितानामेव भटानां मूषकमार्जारादीनां च वध्यघातुकभावदर्शनादित्यर्थः॥ तस्येति॥ एवं च सर्वज्ञत्वाल्पज्ञत्वयोर्बध्यगातुकभावरूपविरोधमङ्गीकुर्वद्भिरवश्यं तयोरैकाधिकरण्यं वक्तव्यम्। एवं च सर्वज्ञत्वाल्पज्ञत्वयोर्वध्यघातुकरूपयोराश्रयैक्यसापेक्षत्वेन स्वाधिकरणजीवब्रह्मभेदसाधकत्वाभावादिति सम्प्रदायः। नापि तृतीयचतुर्थावित्याह॥ नापीति॥ न परस्पराभावव्याप्यत्वं कालभेदेन नीलरूपं रक्तरूपं च प्रत्याश्रये घटे व्यभिचारात्। नापि परस्पराभावरूपत्वं कालभेदेन नीलरूपं तत्प्रागभावं च प्रत्याश्रये घटे व्यभिचारादिति यथाक्रमं सम्बन्धः। अयमर्थः परस्परविरहव्याप्यत्वरूपविरोधवद्धर्माश्रयत्वेन न धर्मिभेदसाधनं युक्तं तथात्वे यदा नीलरूपं तदा रक्तरूपाभावः यदा च रक्तरूपं तदा नीलरूपाभाव इति परस्परविरहव्याप्यत्वरूपविरोधवन्नीलरूपरक्तरूपाख्यधर्मयोः कालभेदेनाधिकरणे घटे भेदाभावेन व्यबिचारात् परस्पराभावत्वरूपविरोधवद्धर्माश्रयत्वेन धर्मिभेदसाधने तु यद्यपि न पूर्वोक्तो व्यभिचारः संभवति नीलरूपरक्तरूपयोः परस्पराभावरूपत्वाभावात् तथापि पुनर्घटे व्यभिचार एव नीलरूपतत्प्रागभावयोस्तावत्परस्परविरहरूपत्वमस्ति प्रतियोगिन एव प्रागभावविरहरूपत्वेन नीलरूपस्य स्वप्रागभावविरहरूपत्वात् नीलरूपप्रागभावोपि नीलरूपविरह एव नीलरूपोत्पत्तेः पूर्वं विद्यमानस्य नीलरूपाभावस्य तत्प्रागभावरूपत्वात्। एवं च नीलरूपोत्पत्तेः पूर्वं प्रथमक्षणावच्छिन्ने घटे नीलरूपप्रागभावाश्रयत्वमस्ति द्वितीयादिक्षणेषु नीलरूपाश्रयत्वमस्ति एवं च परस्परविरहरूपत्वरूपविरोधवन्नीलरूपतत्प्रागभावरूपधर्मं प्रति कालभेदेनाधिकरणे भेदाभावेन व्यभिचारः स्यादिति सम्प्रदायः। नीलरूपं रक्तरूपप्रागभावं च प्रत्याश्रये इति पाठे तु कालभेदेनेत्येतन्न सम्योज्यं एकदैव घटे नीलरूपरक्तरूपप्रागभावयोः सत्वादिति ध्येयम्॥ परस्परेति॥ नीलरूपरक्तरूपयोर्नीलरूपतत्प्रागभावयोर्वा परस्परात्यन्ताभावरूपत्वाभावान्न व्यभिचार इति भावः॥ परस्परेति॥ नीलरूपरक्तरूपयोर्न परस्परात्यन्ताभावव्याप्यत्वं यत्र यदानीलरूपं तत्र तदा रक्तरूपात्यन्ताभाव इति नास्ति उत्तरत्र घटे रक्तरूपस्य जायमानत्वेनात्यन्ताभावविरोधिनः प्रागभावस्य सत्वात् तथा यत्र यदा रक्तरूपं तत्र तदा नीलरूपात्यन्ताभाव इति नास्ति पूर्वं घटे जातस्य नीलरूपस्य ध्वस्तत्वेनात्यन्ताभावविरोधिनो ध्वंसस्य सत्वान्नव्यभिचारः। तथा नीलरूपतत्प्रागभावयोरपि न परस्परात्यन्ताभावत्वरूपविरोधः। यत्र यदा नीलरूपप्रागभावः तत्र तदा नीलरूपात्यन्ताभाव इति नास्ति। प्रथमक्षणावच्छिन्न एव घटे नीलरूपात्यन्ताभावविरोधिनः प्रागभावस्यैव सत्वात्। तथा यत्र यदा नीलरूपं तत्र तदा नीलरूपप्रागभावात्यन्ताभावो नास्ति नीलरूपप्रागभावप्रतियोगिकात्यन्ताभावविरोधिनो नीलरूपप्रागभावध्वंसस्यैव सत्वादतो न व्यभिचार इत्यालोचनीयम्॥ कालभेदनापीति॥ तथा च कालभेदेन समानाधिकरणयोर्नीलरूपरक्तरूपयोर्नीलरूपतत्प्रागभावयोर्वा न व्यभिचार इति भावः। ननु तथापि परस्परात्यन्ताभावरूपत्वेन परस्परात्यन्ताभावव्याप्यत्वेन वा विरुद्धयोः संयोगतदत्यन्ताभावरूपधर्मयोरधिकरणे वृक्षे भेदाभावेन व्यभिचार इत्याशङ्क्य हेतोरेवाभावान्न व्यभिचार इत्याह॥ संयोगेति॥ आवाभ्यामवयवावयविनोर्भेदाभेदाङ्गीकारेण भेदस्यापि सत्वादग्ररूपवृक्षावयव एवास्ति संयोगः मूलरूपवृक्षावयव एवास्ति तदत्यन्ताभावः न तु तदवच्छिन्ने वृक्षे तदधिकरणत्वाभावान्न व्यभिचार इति भावः॥ असिद्धिरिति॥ एतादृशविरुद्धधर्माधिकरणत्वस्याप्रामाणिकत्वादिति भावः। नन्वथापि विरुद्धधर्माधिकरणत्वहेतोर्जीवेश्वरयोर्न तात्विकभेदप्रयोजकत्वं सिध्यति सार्वज्ञादिविरुद्धधर्मव्यवस्थायाः कल्पितत्वेन कल्पितायास्तस्याः कल्पितभेदेनैवोपपत्तेः। यथाहि एकस्मिन्ककारे वास्तवभेदाभावेपि कल्पितभेदमादाय दीर्घत्वादिकाल्पनिकी व्यवस्थाङ्गीक्रियते नैतद्व्यवस्थानुसारेणैकस्मिन्वर्णे तात्विको भेदः सिध्यति एवं प्रकृतेपीत्यप्रयोजतेत्याशङ्क्य निराकरोति॥ न चेति॥ नेयं व्यवस्था कल्पितेत्याह॥ सगुणवादोक्तेति॥  
 "उपक्रमादिन्यायेन श्रुतिलिङ्गनयात्तथा॥  
 विशेषसामान्यनयान्न्यायान्निरवकाशतः॥ 1 ॥  
 बह्वल्पन्यायतश्चोपजीव्यत्वन्यायतस्तथा।  
 पशुच्छागनयाच्चैव सविशेषनयात्तथा॥ 2 ॥  
 उपांशुयाजन्यायेन युक्तायुक्तनयात्तथा।  
 आदृतत्वात्सूत्रकृता प्रबला सगुणश्रुतिः॥ 3 ॥"  
 इत्युक्तन्यायेन "यः सर्वज्ञ" इत्यादिश्रुत्युक्तसार्वज्ञादेर्ब्रह्मणि सत्यत्वादित्यन्वयः॥ प्रत्यक्षेति॥ "स्वतः प्रमात्वं प्रत्यक्षे लिङ्गाद्यैश्चोपजीविभिः॥ स्वविरोधान्मृत्यवस्थामापन्नैर्नैव बाध्यत" इत्युक्तन्यायैरित्यर्थः। व्यावहारिकभेदेन सिद्धसाधनत्वपरिहाराय स्वज्ञानाबाध्येति विशेषणम्। एवमुक्तरत्राप्येतादृशविशेषणकृत्यं द्रष्टव्यम्। ननु जीवे जीवप्रतियोगिकभेदाभावाद्व्यभिचार इत्यत आह॥ जीवस्यापीति॥ चेतनत्वमिति॥ अनेनानुमानेन जीवत्वावच्छिन्नसर्वजीवप्रतियोगिकभेदवान् कश्चिच्चेतनः सिध्यति। तथाचेश्वरेजीवभेदसिद्धिरिति ध्येयम्। अत्र चेतनत्वं जीवप्रतियोगिकभेदवद्वृत्तीत्युक्ते सिद्धसाधनता चैत्रप्रतियोगिकभेदवन्मैत्रवृत्तित्वादतो जीवत्वावच्छिन्नप्रतियोगिताकेत्युक्तं यस्मिन्भेदे जीवत्वं प्रतियोगितावच्छेदकमित्यर्थः। चैत्रप्रतियोगिकभेदे तु न जीवत्वं प्रतियोगितावच्छेदकं प्रतियोगितानधिकरणे मैत्रेपि सत्वेनाधिकवृत्तित्वात् किन्तु चैत्रत्वमेवेति नोक्तदोष इति भावः॥ शब्दार्थत्ववदिति॥ शब्दप्रतिपाद्यत्वरूपकेवलान्वयिधर्मवदित्यर्थः। ब्रह्मणि मायिना वाच्यत्वापरपर्यायाभिधेयत्वानङ्गीकारेण तत्र साधनवैकल्यपरिहाराय मायिमतेपि लक्ष्यभूतब्रह्मसाधारण्यायाभिधेयत्ववदित्यनुक्त्वा शब्दार्थत्ववदित्युक्तमिति द्रष्टव्यम्। तत्र जीवत्वावच्छिन्नप्रतियोगिताकभेदवज्जडवृत्तित्वेन दृष्टान्ते साध्यपर्यवसानम्। पक्षेप्येवं साध्यपर्यवसाने जडजीवभेदस्यैव सिद्ध्या नेश्वरजीवभेदसिद्धिरित्यर्थान्तरं तु बाधादिना नेति ध्येयम्। अप्रयोजकतां परिहरति॥ विपक्ष इति॥ जीवेश्वरभेदानङ्गीकार इत्यर्थः॥ अप्रमेय इति॥ भेदानुमानं भवद्भिरप्रमेयेऽप्रमेयवस्तुविषये कथ्यते प्रमेये वा। नाद्यः अप्रमेयं मन्मते ब्रह्मैव। तत्र च प्रमाणमात्रप्रवृत्तेरभावेन तत्र भेदानुमानप्रवृत्त्ययोगात्। न द्वितीयः। प्रमेयस्य दृश्यस्य मयानात्मत्वाङ्गीकाराज्जडत्वाङ्गीकारात्तद्विषये भेदानुमानं मयेष्यत एव जडेषु व्यावहारिकभेदाङ्मगीकारेण सिद्धसाधनतापत्तेरित्यर्थः। एतेनेत्युक्तं विशदयति॥ त्वन्मत इति॥ ब्रह्मण्येवानुमानप्रवृत्तिरङ्गीक्रियते न च तस्याप्रमेयत्वान्न तत्रानुमानप्रवृत्तिरिति वाच्यम्। त्वन्मतेप्यात्मनः शब्दलिङ्गादिजन्यवृत्तिव्याप्यत्वाङ्गीकारेणाप्रमेयत्वाभावादित्यर्थः। अनुमानस्य जीवाः परमात्मनस्तत्वतो न भिद्यन्त इत्यभेदानुमानस्य। प्रमेयस्य दृश्यस्य अनात्मत्वात् जडत्वात् प्रमेयेऽभेदानुमानप्रवृत्तिश्चेत् त्वन्मते जडस्यैव प्रमेयत्वात्। तदैक्यानुमितिः जडैक्यानुमितिः कथं बाधादित्यर्थः॥ ॥ जीवब्रह्मणोऽर्भेदेऽनुमानानां विवरणम्॥ 18 ॥  
\</2-18\>

\<2-19\>  
  19. जीवानामन्योन्यभेदेऽनुमानानि

 ननु चैत्रे स्वीयदुःखानुसन्धातृत्वस्यैव सत्वेन स्वरूपासिद्धिवारणाय मैत्रानुसंहितपदमतोऽसिद्धिवारकत्वाद्वैयर्थ्यमित्यत आह॥ इह चेति॥ अयमर्थः धूमवह्निभ्यां युक्ते पर्वते विमतं सुरभिधूमरहितं वह्निरहितत्वादित्यत्र चन्दनप्रभवविशेषणस्यासिद्धिवारकत्वेपि वह्निराहित्यमात्रस्य सुरभिराहित्ये प्रयोजकत्वाभावेन व्याप्तिग्रहासम्भवादप्रयोजकत्वनिरासाय व्याप्तिग्रहोपयुक्तत्वेन चन्दनप्रभवेति विशेषणं प्रयुज्यते एवमत्र मैत्रानुसम्हितविशेषणस्यासिद्धिवारकत्वेपि दुःखाननुसन्धातृत्वमात्रं न भेदप्रयोजकं कदाचित्स्वस्मिन्नप्यतीतदुःखाननुसन्धातृत्वसद्भावेन स्वतोपि भेदापत्तेः। अतो दुःखाननुसन्धातृत्वमात्रस्य भेदेऽप्रयोजकत्वेन व्याप्तिग्रहायोगात् तदर्थं मैत्रानुसंहितेति विशेषणम्। एवं च दहनतुहिनादौ दाहकत्वादिरूपधर्मयोरेव प्रयोजकत्वस्य क्लृप्तत्वादिहापि तयोरेव प्रयोजकत्वं वाच्यम्। तच्च मैत्रानुसंहितपदे सति लभ्यत इति। रूपादिषु पञ्चसु मध्य इत्यस्य विशेषणस्यासिद्धिवारकत्वेनाव्याप्तिग्रहौपयिकत्वम्। इह तु अप्रयोजकत्वनिरासद्वारा तदुपयुक्तत्वमिति रीत्यन्तरमिति द्रष्टव्यम्॥ विमतो बन्धध्वंस इति॥ सर्वमुक्तिपक्षे विमतानां सर्वेषां जायमानः सामान्यतो बन्धध्वंसः स्वप्रतियोग्याधारप्रतियोगिकभेदवन्निष्ठः। स्वशब्देन बन्धध्वंसः तत्प्रतियोगी बन्धस्तदाधारा विमतशब्दोक्ता आत्मानस्तत्प्रतियोगिको यो भेदस्तद्वन्तो ये विमता आत्मानस्तन्निष्ठः। नन्वेवं सर्वेषामपि जीवानाम् अन्योन्यभेदो न प्राप्तः। तथाहि। स्वशब्दोक्तध्वंसप्रतियोगिबन्धाधार एकश्चैत्रात्मा। तत्प्रतियोगिकभेदवान्मैत्रात्मा तन्निष्ठत्वमस्तीति सिद्धसाधनतावारणाय स्वप्रतियोगितावच्छेदकावच्छिन्नाधारेत्युक्तं स्वशब्दोक्तध्वम्सप्रतियोगी बन्धः तदवच्छेदकं बन्धत्वम्। तदवच्छिन्ना ये बन्धास्तदाधारा ये आत्मानः अनेन बद्धा इति यावदित्युक्तं भवति। तत्प्रतियोगिको बद्धप्रतियोगिको भेदः अन्तर्गणिकभेदः तद्वन्तो ये विमतशब्दोक्ता आत्मानस्तन्निष्ठ इत्यर्थः। तेन नात्मद्वयमादायसिद्धसाधनम् एकस्य चैत्रात्मनः स्वकीयैकबन्धाश्रयत्वेपि बन्धत्वावच्छिन्नप्रतियोगिताकसर्वबन्धाश्रयत्वाभावादिति ज्ञेयम्। व्यावहारिकभेदमादाय सिद्धसाधनतावारणाय प्रतियोगिज्ञानाबाध्येत्युक्तम्। बन्धाधारप्रतियोगिकेत्युक्तत्वादत्र प्रतियोगिनो बन्धाधारा आत्मानो विवक्षितास्तज्ज्ञानाबाध्येत्यर्थः तेषां च परमते ब्रह्मस्वरूपत्वाद्भेदस्य तज्ज्ञानाबाध्यत्वे तात्विकत्वमेव सिध्यति। अत्र स्वप्रतियोगितावच्छेदकावच्छिन्नाधारप्रतियोगिकप्रतियोगिज्ञानाबाध्यभेदवज्जडनिष्ठत्वमादाय साध्यपर्यवसाने तन्निष्ठत्वस्य बन्धध्वंसे बाधान्नार्थान्तरतेति द्रष्टव्यम्॥ संमतवदिति॥ निगडबन्धवन्तो ये पुरुषा बहवस्तेषां जायमानो यो बन्धध्वंसे बाधान्नार्थान्तरतेति द्रष्टव्यम्। संमतवदिति॥ निगडबन्धवन्तो ये पुरुषा बहवस्तेषां जायमानो यो बन्धध्वंसस्तद्वत् तत्र स्वशब्दोक्तध्वंसप्रतियोगितावच्छेदकीभूतनिगडबन्धत्वावच्छिन्ना ये निगडबनधास्तदाधारा निगडबद्धा इति यावत् तत्प्रतियोगिकः प्रतियोगिभूतबन्धाधारज्ञानाबाध्यो यो भेदः अन्तर्गणिकस्तद्वन्तो ये पुरुषास्तन्निष्ठो भवति निगडबन्धध्वंस इत्यर्थः। ननु तर्हि चैत्रः स्वज्ञानाबाध्यस्वभेदवान् पदार्थत्वादित्याभासमाम्यमिति चेत्तत्राह॥ विपक्ष इति॥ स्वनिष्ठेति॥ आनन्दनिष्ठेत्यर्थः॥ दुःखविरोधित्वव्याप्यधर्भेणेति॥ आनन्दत्वेनेत्यर्थः। पदार्थत्वादिनास्वशब्दोक्तानन्दजातीयघटादिप्रतियोगिकभेदस्यानन्दे स्यादतः स्वनिष्ठेत्यादि। तथाचानन्दानां परस्पर भेदे सिद्धे जीवजडयोश्च भेदसिद्धिः। दृष्टान्ते पक्षीभूताकाशरूपविभुव्यतिरिक्तत्वेन साध्यपर्यवसानं पक्षे बाधान्नैवं साध्यपर्यवसानमिति द्रष्टव्यम्। कालदिशावादायार्थान्तरतावारणाय विशेषगुणवदित्युक्तम्। आत्मनामात्मत्वजात्या स्वभावत एव नानात्वं साधयितुम् आत्मत्वस्य जातित्वं साधयति॥ पृथिवीत्वमिति॥ पक्षे आत्मत्वरूपद्रव्यत्वसाक्षाद्व्याप्यजातिमादाय साध्यपर्यवसानं दृष्टान्ते तु जलत्वादीतरपक्षीभूतपृथिवीत्वमादायेति द्रष्टव्यम्। पक्षे तु बाधान्नैवं साध्यपर्यवसानं। गगनत्वं जातिरिति मते तदादाय पक्षे साध्यपर्यवसानसंभवेन आत्मत्वस्य जातित्वासिद्धेराह॥ गगनत्वेति॥ ननु जलत्वादीतरद्रव्यत्वसाक्षाद्व्याप्यजातिरन्धकारत्वं तद्भिन्नत्वेन साध्यपर्यवसानं संभवतीत्याशङ्क्य निराकरोति॥ न चेति॥ क्लृप्ते धर्मिणि आत्मरूपधर्मिणि धर्ममात्रेण आत्मत्वरूपजातिमात्रेणेत्यर्थः। तथा च धर्मिकल्पनातो धर्मकल्पना लघीयसीति न्यायेनाभावत्वेन सिद्धान्धकाररूपधर्मिणो द्रव्यत्वं कल्पयित्वा तन्निष्ठधर्ममादाय साध्यपर्यवसानमयुक्तमिति भावः॥ द्रव्यत्वेति॥ तथाचानेनानुमानेनापि आत्मत्वस्य जातित्वसिद्धिरिति द्रष्टव्यम्॥ तात्विकेति॥ स्वाभाविकेत्यर्थः। तदेवोपपादयति॥ जातेरिति॥ भेदं स्वाश्रयव्यक्तिभेदम्॥ व्यक्तिभेदाभावेप्यात्मत्वस्य जातित्वाङ्गीकारे॥ न स्यादिति॥ तथाचाकाशत्वादिकमपि जातिः स्यादिति भावः। औपाधिकत्वे पाचकत्वादिवदौपाधिकधर्मत्वे। ननु व्यक्त्यभेदः क्वापि दोषो न स्यादित्यापादनमयुक्तम् इष्टापत्तेः आकाशत्वस्यापि जात्विदित्यत आह॥ आकाशादिकंत्विति॥ ॥ जीवनामन्योन्यभेदनुमानानां विवरणम्॥ 19 ॥  
\</2-19\>

\<2-20\>  
  20. आत्मभेदे अनुकूलतर्काः

 ॥ अतीतादीति॥ भवन्मतेऽतीतादिशरीरभेदसद्भावान्न तत्र सुखाद्यनुसन्धानमिति शरीरभेदस्याननुसन्धानप्रयोजकतायाः क्लृप्तत्वात्तद्वन्मयाप्यननुसन्धाने शरीरभेदस्तन्त्रत्वेनोच्यत इत्यर्थः। ननु यौवनावस्थापन्नदेहस्य बाल्यशरीरेणात्यन्तभेदाभावाद्युक्तमनुसन्धानमित्यस्वरसादाह॥ जातीति॥ नन्वनुसन्धानं नाम वर्तमानत्वेनानुभवस्तथास्मरणं वा तथा च यौवनावस्थायामहं बाल्ये सुखीत्यादिकमनुसन्धानमेव न भवतीत्यतो नोक्तदोष इत्यत आह॥ न चेति॥ अननुसन्धास्येति॥ तथा च तत्रान्तःकरणभेदे सत्यप्यनुसन्धानसद्भावाद्व्यभिचार इति भावः॥ सुषुप्ताविति॥ तत्रान्तःकरणस्यैवाभावेन तदेकत्वादेर्दुरापास्तत्वादिति भावः॥ उक्तत्वादिति॥ त्वन्मत इत्यव्यवहितपूर्वग्रन्थेनेत्यर्थः॥ ज्ञानप्रागभावेति॥ उक्तरीत्या चक्षुरादिभेदवज्ज्ञानप्रागभावभेदस्यानुसन्धानभेदप्रयोजकत्वं नास्ति एकस्मिन्नेव पुरुषेऽनेकेषां ज्ञानप्रागभावानां सत्वेपि अनुसन्धानदर्शात्तद्वदित्यर्थः॥ मुक्तस्येति॥ अननुसन्धानप्रयोजकाविद्यारूपोपाध्यभावादित्यर्थः॥ वैयधिकरण्येति॥ मुक्तेः शुद्धचिन्मात्रनिष्ठत्वाङ्गीकारादिति भावः। श्यामत्ववदित्यादौ सर्वत्र औपाधिकभेदेनेति शेषः॥ औपाधिकभेदेनेति॥ उपाधिकृतभेदस्य भास्करमते चैतन्य एव सत्वेनेत्यर्थः॥ बद्धश्येति॥ बन्धरूपानर्थवतो विशिष्टस्योपाधिनिवृत्तौ निवृत्तिर्नाश एव स्यात् न तु मोक्षः तथा च बन्धमोक्षयोर्वैयधिकरण्यमेवेतिभावः। पूर्वोपन्यस्ते एतेनेति मते श्यामत्वादिदृष्टान्तवैषम्यरूपदोषान्तरमाह॥ दुःखादीति॥ उपाधिधर्मत्वाभावेन उपाधिप्रयुक्तधर्मवत्त्वाभावेन। एवमेव क्वचित्पाठोपि। श्यामत्वादेरुपाधिप्रयुक्तत्वादिति भावः॥ वस्त्वन्तरत्वेनेति॥ बिम्बादत्यन्तभिन्नपदार्थत्वेनेत्यर्थः॥ सावयवत्वेनेति॥ तथाचात्मन आकाशः सम्भूत इति श्रुतेः कार्यद्रव्यतया आकाशस्य सावयवत्वेन तत्र परस्परं भेदः स्वाभाविक एवेति त्वयाङ्गीकारादित्याशयः। यच्चोक्तम् एकस्यैव नभस इत्यादि तत्र परस्परं भेदस्यौपाधिकत्वाभावमुक्त्वांशिनो नभसः सकाशादपि भेदः स्वाभाविक एवेत्याह॥ तैजसेति॥ भिन्नत्वेनेति॥ परस्परमिति शेषः। तथाचोपाधिप्रयुक्तश्चैतन्ययोः परस्परं भेद इत्ययुक्तमित्यर्थः॥ एतेनेति॥ विशिष्टस्यैवानार्थान्वयेन कल्पितस्य तस्य निवृत्तिरेव न तु मोक्ष इति बन्धमोक्षयोर्वैयधिकरण्यापातेनेत्यर्थः॥ विशिष्टस्यैवेति॥ आत्मशब्दोक्तदेहेन्द्रियमनोयुक्तस्य विशिष्टत्वादित्यर्थः। व्यवस्था अनुसन्धानतदभावरूपा॥ तद्द्वारेति॥ विशिष्टे विशेष्यस्यानुस्यूतत्वादविद्यावच्छिन्नस्यानुसन्धाने तद्द्वारा शुद्धस्याप्यनुसन्धानापरिहारादित्यर्थः। तद्गतस्येत्यादि॥ अन्तःकरणावच्छिन्नगतस्येत्यर्थः। शुद्धस्याविद्या अवच्छेदिका अविद्यावच्छिन्नस्यान्तःकरणमवच्छेदकमित्यङ्गीकारेणान्तःकरणावच्छिन्नगतस्याशुद्धनिष्ठत्वं स्यादेवेत्यर्थः॥ तथेति॥ स्वशरीरावच्छिन्नसुखाद्युपलम्भ एव भवति न परशरीराच्छिन्नेत्यर्थः। आत्मभेदे आत्मभेदपक्षे॥ सर्वदेहस्थेति॥ सर्वदेहानामपि स्वीयकर्णपुटस्थानीयत्वादिति भावः। तत्र बद्धमुक्तव्यवस्थोपपत्तिमाशङ्क्य निराकरोति॥ न चेति ॥ मुक्तिरिति॥ यस्यान्तःकरणरूपोपाध्यपगमः न स बद्ध इति शेषः। कुतो न चेत्यतः उपाधिसम्बन्धस्यैवायोगादित्याह॥ उपाधीति॥ अधुनेति॥ सर्वोपाध्यपगमाभावादित्यर्थः॥ अभावादिति॥ तथा च तद्भावरूपमुक्तेरपुरुषार्थत्वं स्यात् नित्यमुक्तत्वश्रुतिविरोधश्चेत्यर्थः॥ आत्मभेदे अनुकूलतर्कविवरणं समाप्तम्॥ 20 ॥  
\</2-20\>

\<2-21\>  
  21. भेदपञ्चके अनुमानानि

 ॥ जडानात्मकत्वादिति॥ जडनिष्ठासाधारणधर्मशून्यत्वादित्यर्थः। अतो न साध्यावैशिष्ट्यशङ्केयम्॥ विपक्षेत्विति॥ जडभेदानङ्गीकार इत्यर्थः। घटादिजडभेदानङ्गीकार इति यावत्॥ प्रमेति॥ गौरजडदेहाभेदस्यात्यमनि सत्यत्वादित्यर्थः। व्यावहारिकशुक्तिभेदाङ्गीकारेण सिद्धसाधनतावारणायाह॥ तत्वत इति॥ ननु सर्वपदार्थाभेदवादिमते घटजनकस्यापि शुक्तिजनकाभिन्नत्वाद्द्वितीयहेतोरसिद्धिः साध्यहेत्वोरप्यैक्यात्साध्यावैशिष्ट्यञ्चेत्यत आह॥ परमत इति॥ स्वक्रियेति॥ सर्वाभेदवादिना त्वया भेददूषणैर्भेदो न सिध्यतीत्युच्यते तदयुक्तं भेदासिद्धेस्तद्दूषणस्य च भेदसिद्धिदूषणाभावाभ्याम् अभिन्नत्वेन तदसिध्द्युक्त्यैव तत्सिद्धिप्रसङ्गात् दूषणोक्तिरेव तदभावोक्तिः स्यादिति स्वक्रियाविरोध इत्यर्थः॥ स्ववृत्तीति॥ स्वशब्देन पक्षीभूतोऽनात्मा तद्वृत्तिधर्मानाधार ईश्वरः तज्ज्ञानाबाध्यो यः आन्तर्गणिक अन्तर्गणसम्बन्धी जडसमुदायान्तर्गतो भेदः तद्वानित्यर्थः॥ स्ववृत्तिधर्मानाधारप्रतियोगिकभेद- वानित्युक्ते ईश्वरभेदेनार्थान्तरं स्यान्न तु परस्परजडभेदसिद्धिरत उक्तमन्तर्गणिकेति। व्यावहारिकभेदेनार्थान्तरवारणायानाधारज्ञानाबाध्येति॥ आत्मवत् जीववत् दृष्टान्तीभूते जीवे स्वशब्दोक्तजीववृत्तिधर्मानाधारः पक्षीभूतोऽनात्मा तज्ज्ञानावाध्यो योऽन्तर्गणिको भेदः परस्परजीवभेदः तद्वत्त्वमस्तीति ध्येयम्॥ विपक्ष इति॥ जडेष्वान्तर्गणिकभेदाभावे परस्पराभेदस्य वास्तवत्वापत्त्येत्यर्थः॥ स्वावृत्तीत्यादि॥ तथा च स्वशब्देन घटादिस्तदवृत्तिधर्माधिकरणं चैत्रः तत्र तत्प्रतियोगिकः प्रतियोगिभूतचैत्रज्ञानाबाध्यो यश्चैत्रभेदस्तदधिकरणं यत् स्वशब्दोक्तपक्षीभूतघटाद्यनात्माऽवृत्तिधर्माधिकरणं च मैत्रः। एतावता आत्मनां परस्परं भेदसिद्धिः। तत्प्रतियोगिको मैत्रप्रतियोगिकः प्रतियोगिभूतमैत्रज्ञानाबाध्यश्च यो भेदो मैत्रभेदस्तदधिकरणम्। अनेनात्मनः सकाशाद्धटाद्यनात्मनां भेदसिद्धिरिति ज्ञातव्यम्। पक्षे साध्यमुपपादयति॥ पक्ष इति॥ आत्मा चैत्रः। आत्मान्तरात् मैत्रात्। दृष्टान्ते साध्यमुपपादयति॥ दृष्टान्ते त्विति॥ स्वशब्देनाऽऽत्मा तदवृत्तिधर्माधिकरणं घटः तत्प्रतियोगिकः प्रतियोगिभूतघटज्ञानाबाध्यो यो भेदस्तदधिकरणं यत् स्वशब्दोक्तात्मावृत्तिधर्माधिकरणं पटः तत्प्रतियोगिकः प्रतियोगिभूतपटज्ञानाबाध्यः यो भेदस्तदधिकरणत्वमात्मन्यस्तीति दृष्टान्ते साध्यं द्रष्टव्यम्। पक्षे तु नैवं साध्यपर्यवसानं बाधादिति द्रष्टव्यम्॥ भेदस्येति॥ आत्मनां परस्परं भेदस्य व्यावहारिकत्वनिरासाय आत्मनः सकाशादनात्मनो भेदस्य व्यावहारिकत्वनिरासाय तात्विकत्वार्थं प्रतियोगिज्ञानाबाध्येति विशेषणद्वयमित्यर्थः। भेदस्य जीवज्ञानाबाध्यत्वे तस्यैव ब्रह्मत्वेन ब्रह्मज्ञानाबाध्यत्वरूपतात्विकत्वसिद्धिरिति ध्येयम्॥ एवमुत्तरत्रापि॥ जीवस्येति॥ जीवेश्वरभेदे जीवजडभेदे चेत्यर्थः। जीवाज्जडस्य भेदसिद्ध्यर्थम् अप्त्वादीति विशेषणम्॥ धर्मीति॥ जीवेत्यर्थः। परमते जीवज्ञानाबाध्यत्वे तस्यैव ब्रह्मत्वेन ब्रह्मज्ञानाबाध्यत्वसिद्ध्या तात्विकत्वसिद्धिः। ब्रह्मप्रतियोकजीवनिष्ठभेदस्य तात्विकत्वार्थं धर्मिज्ञानाबाध्येति विशेषणम्। जीवप्रतियोगिकपृथिवीनिष्ठभेदस्य तात्विकत्वार्थं प्रतियोगिज्ञानाबाध्येति विशेषणम्। ननु यैर्वादिभिरबादीनां नामान्तराणि स्थापितानि सन्ति तान्प्रति यदप्त्वाद्यनधिकरणमिति विशेषणायोगादाह॥ अप्त्वादिशब्देनेति॥ पक्ष इत्यादि॥ ब्रह्मप्रतियोगिकः धर्मिभूतजीवज्ञानाबाध्यो यो भेदस्तदधिकरणं यत् अप्त्वाद्यनधिकरणं जीवस्तत्प्रतियोगिकः प्रतियोगिभूतजीवज्ञानाबाध्यो यो भेदस्तद्वत्त्वं पृथिव्यामस्ति। दृष्टान्तीभूते अंबुनि-तु ब्रह्मप्रतियोगिकः धर्मिभूतांबुज्ञानाबाध्यो यो भेदस्तदधिकरणं यत् अप्त्वाद्यनधिकरणं पक्षीभूता पृथिवी तत्प्रतियोगिकः प्रतियोगिभूतपृथिवीज्ञानाबाध्यो यो भेदस्तद्वत्त्वमस्तीति ध्येयम्॥ जीवस्येति॥ जीवेश्वरभेदे परस्परजीवभेदे जीवजडभेदे चेत्यर्थः। पृथिवीत्वानुमानं पूर्वोक्तमेव जीवेश्वरजीवजडभेदसाधकं तत्राऽऽन्तर्गणिकभेदवदिति विशेषणमधिकं तत्प्रयोजनमाह॥ अत्रेति॥ ब्रह्मप्रतियोगिकेत्यादि॥ आद्यमधिकरणान्तं जीवस्य ब्रह्मणः सकाशाद्भेदसिध्यर्थण्। अप्त्वाद्यनधिकरणमिति जडात् आन्तर्गणिकभेदवदि जीवान्तरात्। एवं च ब्रह्मजडजीवान्तरेभ्यो भिन्नाज्जीवात् पृथिव्यां भेदः सत्यन्तेन सिद्ध्यति। द्वितीयेनाप्त्वादीत्यनेनेश्वरस्य जडभेदः तत्रासंसारिपदं ब्रह्मपरं तादृशादीश्वराद्भेदः पृथिव्यां सिध्यतीति पञ्चापि भेदा युगपत्सिध्यन्तीत्यर्थः॥ स्वान्येति॥ ब्रह्मेत्यर्थः। दृष्टान्ते आत्मनि स्वज्ञानबाध्यभेदाधिकरणत्वस्यैव सत्वेन स्वान्यज्ञानाबाध्यभेदाधिकरणत्वरूपसाध्यमस्तीति ज्ञातव्यम्॥ न सर्वेति॥ सर्वत्र नास्तीति नेत्यर्थः॥ ब्रह्मेति॥ ब्रह्माभेदस्य ब्रह्मण्येव सत्वेन सर्वनिष्ठात्यन्ताभावप्रतियोगित्वाभावरूपसाध्यमस्तीति भावः॥ शुक्तिति॥ शुक्तिज्ञानाबाध्यरजतभेदवच्छुक्तिविषयकं शुक्तिज्ञानमित्यर्थः॥ घट इत्यादि॥ पटादिधर्मिको यस्त्रैकालिकाभावोऽन्योन्याभावस्तत्प्रतियोगित्वं घटे साध्यते। एवं च पटनिष्ठभेदप्रतियोगित्वस्य घटे सिध्या जडभेदः सिध्यतीति ध्येयम्। अत्यन्ताभावस्यापि त्रैकालिकाभावत्वेनार्थान्तरतावारणाय घटसंसर्गानवच्छिन्नप्रतियोगिताकेति त्रैकालिकाभावविशेषणम्। सम्सर्गाभावत्वं तादात्म्याभावत्वं चेत्यभावविभाजकोपाधिद्वयपक्षेऽत्यन्ताभावे सम्सर्गस्यैव प्रतियोगितावच्छेदकत्वादिति ध्येयम्। एवं च घटतादात्म्यावच्छिन्नप्रतियोगिताकपटादिधर्मिकत्रैकालिकाभावरूपान्योन्याभावप्रतियोगित्वमादाय पक्षे साध्यं द्रष्टव्यम्॥ पटवदिति॥ पटे पटो नास्तीति प्रतीत्या पटात्यन्ताभावस्य पटे सत्वेन पटधर्मिकस्य पटात्यन्ताभावरूपत्रैकालिकाभावस्य पटसस्सर्गावच्छिन्नप्रतियोगिताकत्वेन घटसम्सर्गावच्छिन्नप्रतियोगिताकत्वसद्भावादुक्तसाध्यमस्तीति सम्प्रदायः॥ एवं समानाधिकरणेत्यादि॥ भेद इत्येव पक्षनिर्देशेमिथ्यात्वेनोभयसिद्धचन्द्रभेदमादाय बाधवारणोयोक्तमबाध्येति। मायिमते आश्रयासिद्धिपरिहारायोक्तं कर्मेत्यादि॥ कर्मप्रागभावसमानकालीनं यज्ज्ञानम् इदानीन्तनं ब्रह्मज्ञानेतरत् अयं घट इत्यादिज्ञानं तदबाध्यत्वं मायिनः सम्मतम् अस्माकं तु सर्वथाऽबाध्यत्वेन विशेषणं सम्मतमिति ध्येयम्। तथा च व्यावहारिको भेद इति तात्पर्यार्थः। तथैव पक्षनिर्देशेऽस्माकमाश्रयासिद्धिरित्यवधेयम्। मुक्तानां कर्मप्रागभावाभावेन भेदाबाधकेऽयं घट इत्यादिज्ञाने मुक्तात्मकर्मप्रागभावसमानकालीनत्वाभावादाश्रयासिद्धिरित्यत उक्तंसमानाधिकरणेति॥ मुच्यमानात्मनिष्ठेत्यर्थः। प्रातिभासिकासतोर्व्यभिचारवारणाय विशेषणविशेष्ये दोषाजन्यं बाधकज्ञानं प्रति निषेध्यत्वेन साक्षाद्विषये रूप्ये व्यभिचारवारणायोक्तमनिषेध्यत्वेनेति। नन्वत्र भेदस्य सत्वमात्रं साध्यतां पारमार्थिकत्वविशेषणं व्यर्थं वादिनो मम मते व्यावर्त्याप्रसिद्धेरित्याशङ्क्य परिहरति॥ अत्रेति॥ विमतं सद्वा पारमार्थिकसद्वेत्यत्र वादिनः परमार्थत्वविशेषणं व्यर्थं व्यावर्त्याप्रसिद्धेरित्याशङ्क्य परप्रसिद्धत्वमात्रेण व्यावर्त्यत्वोपपत्तेः परार्थानुमाने परं प्रति सिद्धसाधनोद्धारास्यापि तत्प्रयोजनत्वादित्यादिना कृत इत्यर्थः॥ भेदपञ्चकेऽनुमानानां विवरणम्॥ 21 ॥  
\</2-21\>

\<2-22\>  
  22. भेदश्रुतेः अनुवादकत्वभङ्गः

 उक्तन्यायैर्जीवत्वावच्छिन्नेति॥ यथा पृथिवी इतरभिन्ना न हिंस्यादित्यत्र एकंदेशघटादौ विधेयभूतेतरभेदादिसिद्धावपि पृथिवीत्वाद्यवच्छेदेनासिद्धिवद्विश्वत्वावच्छेदेन तदसिद्ध्याननुवादकत्वादित्युक्तन्यायेन प्रत्यक्षेण देवदत्तयज्ञदत्तभेदसिद्धावपि जीवत्वावच्छेदेनासिद्ध्याननुवादकत्वमित्यर्थः। शाखान्तरेत्यादिकं विश्वमिथ्यात्वस्यागमबाधप्रस्तावे सम्यगव्याख्यातं तद्रीत्यैव द्रष्टव्यम्। ननु शास्त्रप्राप्तमेव शास्त्रेणानूद्यत इति तु न शङ्कनीयं तथात्वे श्रुतेरुन्मत्तवाक्यत्वप्रसङ्गादित्याशयेनाह॥ न चेति॥ न हीत्यर्थः। ननु जीवेश्वरभेदस्य प्राप्त्यानुवादकत्वं भेदश्रुतेर्नोच्यते येनोक्तदोषः किं नाम भेदमात्रं तावत्प्राप्तं घटपचयोर्भेदस्य प्रत्यक्षसिद्धत्वात् तथा च भेदश्रुतिरनुवाद इत्यत आह॥ भेदमात्रस्येति॥ ॥ भेदश्रुतेरनुवादकत्वभङ्गविवरणम्॥ 22 ॥  
\</2-22\>

\<2-23\>  
  23. भेदश्रुतेः व्यावहारिकभेदपरत्वभङ्गः

 प्रत्यक्षाविरुद्धेति॥ चिन्मात्रैक्यपरेत्यर्थः। विरुद्धधर्मावुदाहरति॥ अत्ति अनश्नन्निति॥ ॥ भेदश्रुतेर्व्यावहारिकभेदपरत्वभङ्गविवरणम्॥ 23 ॥  
\</2-23\>

\<2-24\>  
  24. जीवेशभेदे शब्दान्तरादि

 नित्यः पर इति॥ एकेन नित्यशब्देन परेशे नित्यत्वेऽभिहिते पुनस्तत्रैव नित्यत्वबोधनायोगान्नित्यशब्दाभ्यासः परजीवौ भिनत्तीत्यर्थः। गुणान्तरं विधातुं प्रत्यभिज्ञायमाने पुनःश्रुतेरभेदकत्वादुक्तमप्रत्यभिज्ञायमानेति॥ प्रत्यभिज्ञाज्ञापकं सोयमित्यादिपदमत्र नास्तीत्यर्थः। अधिकरणानि तरङ्गिण्यां द्रष्टव्यानि॥ ॥ जीवेशभेदे शब्दान्तरादिविवरणम्॥ 24 ॥  
\</2-24\>

\<2-25\>  
  25. भेदश्रुतेः षड्विधतात्पर्य लिङ्गानि

 साम्यप्रतिपादकोपसंहारस्य भेदपरत्वमुपपादयति॥ तद्भिन्नत्वेति॥ नत्विति॥ तद्भिन्नत्वं विहाय तन्निष्ठबहुधर्मयोगित्वमात्रं न भवतीत्यर्थः। कुतो नेत्यतस्तन्निष्ठबहुधर्मयोगित्वरूपसादृश्यस्यैक्यरूपत्वे बाधकमाह॥ नायमित्यादि॥ नायं स इति सादृश्यविधानायैक्यं निषिध्यते नायं तत्सदृश इति ऐक्यविधानाय सादृश्यं निषिध्यते तन्न युक्तम्। यदि सादृश्यमैक्यं स्यादित्यर्थः अतो भेदगर्भत्वं वाच्यमिति भावः। ननु सादृश्यस्य भिन्नत्वगर्भत्वे "गगनं गगनाकारं सागरः सागरोपम" इत्यादिप्रयोगानुपपत्तिरित्यत आह॥ गगनमिति॥ ननु "तयोरन्य" इत्यादीनां शब्दत एकप्रकारत्वाभावात्कथमभ्यासत्वमित्यत आह॥ अभ्यासत्वे चेति॥ अतिप्रसङ्गादिति॥ सास्नादिमद्व्यक्त्यभिप्रायेण पृथिवीवागाद्यभिप्रायेण च प्रयुक्तस्य गौर्गौर्गौरित्यस्याप्यभ्यासत्वापत्तिः शब्दत एकप्रकारत्वसद्भावादित्यर्थः। नन्वन्यमीशमिति कथमभ्यासः। "तयोरन्यः अनश्नन्नन्य" इत्यत्र जीवेशयोरन्योन्यमन्यत्वमुच्यते अन्यमीशमित्यत्र तु ईशस्य घटादिना केनचिदन्यत्वमेवोच्यते न तु जीवादतः कथमर्थतोप्येकप्रकारत्वमित्यत आह॥ पश्यतीति॥ प्रकृत इति॥ दर्शनकर्तृत्वेन प्रकृत इत्यर्थः॥ पदिन्यायेनेति॥ यथा पदे जुहोतीत्यत्र प्रकृतैकहायिन्येव पदेन्वेति न तु यत्किञ्चित्तद्वदित्यर्थः॥ ॥ भेदश्रुतेः षड्विधतात्पर्यलिङ्गविवरणम्॥ 25 ॥  
\</2-25\>

\<2-26\>  
  26. ऐक्यस्वरूपभङ्गः

 विशेषनिषेध इति॥ तदनिष्ठधर्मानधिकरणत्वोक्तौ तन्निष्ठधर्माधिकरणत्वस्यैव प्राप्तिः। विशेषनिषेधः शेषविध्यनुमापक इति न्यायात्। अतः सधर्मकत्वमेव प्राप्तमित्यर्थः। अभेदत्वादीति॥ अभेदेऽभेदत्वाभावेऽभेदत्वहानिः सोऽभेद एव न स्यादित्यर्थः। तथा तत्र पारमार्थिकत्वाद्यभावेऽपारमार्थिकोऽसंश्च स्यादित्यर्थः॥ तन्मात्रस्येति॥ आत्मस्वरूपमात्रस्य भ्रमाधिष्ठानत्वाविद्यासाक्षित्वादिना सिद्धेस्त्वत्सम्मतत्वेन त्वदीयशास्त्रविषयत्वादप्राप्ते शास्त्रमर्थवदिति स्वन्यायादिति भावः॥ निरस्तमिति॥ अभेद एव खण्ड्योऽस्माकं न तु भेदः साध्य इत्यपि वक्तुं शक्यत्वादिति निरस्तमित्यर्थः॥ ऐक्यस्वरूपभङ्गविवरणम्॥ 26 ॥  
\</2-26\>

\<2-27\>  
  27. ऐक्यश्रुतेरुपजीव्यबाधः

 असद्वा इदमग्रआसीदिति॥ श्रुत्याऽसत्वशून्यत्वयोरविवक्षामात्रेण ब्रह्मणः शून्येनैक्यं न हि सुवचं "सर्वं खल्विदं ब्रह्मे"त्यादिश्रुत्या चित्त्वजडत्वयोरविवक्षामात्रेण ब्रह्मणो जडेन वैक्यं न हि सुवचमित्यन्वयो द्रष्टव्यः॥ भविष्यसीति॥ विरुद्धाकारस्यानित्यत्वेन तन्नाशानन्तरमित्यर्थः॥ प्रतिषेधशास्त्रेति॥ तथा च नेदंरजतमित्यादेरप्यप्रामाण्यापातात् प्रतिषेध्यरजतज्ञानस्य प्रामाण्यादिति भावः॥ धर्मिण इति॥ नेदं रजतमित्यत्र धर्मिभूतेदमंशसमर्पकत्वेन इदं रजतमिति ज्ञानं नापेक्षितं नेदं रजतमिति ज्ञानेन इदमंशरूपधर्मिसिद्धेः। यदि च इदं रजतमिति ज्ञानमेव धर्मिसमर्पकमित्युच्यते। तर्हि तत्रापि धर्मिभूतेदमंशसमर्पकं ज्ञानान्तरं वाच्यं स्यात्। उच्यत एवेति चेत्। तर्हि इदं रजतमित्यत्र यद्धमिसमर्पकं ज्ञानान्तरमुच्यते तदेव नेदं रजतमित्यत्रापि धर्मिसमर्पकमस्तु। किं मध्ये इदं रजतमिति ज्ञानस्य धर्मिसमर्पकत्ववचनेन। अथ नेदं रजतमिति ज्ञानमेवास्मिन् धर्मिसमर्पकमिति ब्रूयास्तर्हि नेदं रूप्यमिति प्रत्यक्षेपि तुल्यमिति प्रौढिवादेन दूषणोक्तिरिति सम्प्रदायः। ननु यथा पुरोडाशकपालेन तुषानुपवपतीत्यत्र कांस्यपात्र्या भुङ्क्त इत्यत्रेव करणस्याधिकरणत्वं विवक्षितम् एवं च तुषोपवापे पुरोडाशविशिष्टकपालस्याधिकरणत्वाभावात्पुरोडाशत्यागेन कपालरूपाधिष्ठानलक्षणामङ्गीकृत्य वाक्यार्थोपपत्तिर्मीमांसकैः स्वीकृता एवं मयापि लक्षणाङ्गीक्रियत इत्यत आह॥ पुरोडाशेति॥ तदेवोपपादयति॥ तत्रेति॥ तत्रेत्यनन्तरम् अधिष्ठानमात्रलक्षणयेति शेषः। इहत्वित्यनन्तरं लक्षणयेति शेषः। चितो जीवैक्येन उक्तेन॥ नेष्टसिद्धिरिति। सिद्धत्वेन शास्त्राबोध्यत्वेन शास्त्रवैयर्थ्यं स्यादिति भावः॥ ॥ ऐक्यश्रुतेरुपजीव्यबाधविवरणम्॥ 27 ॥  
\</2-27\>

\<2-28\>  
  28. तत्त्वमस्यादिवाक्यार्थः

 जीवाश्रयत्वादिति॥ जीवं प्रत्याश्रयो जीवाश्रयः। तत्त्वादिति तत्पुरुषः। जीव आश्रयो यस्येति व्याख्याने उत्तरग्रन्थेन पौनरुक्त्यं स्यादितिध्येयम्॥ तत्सिद्ध्येति॥ ब्रह्मणः सर्वकर्त्तृत्वेन जीवकार्यस्य तेन सिध्द्या तत्कार्यकर्त्तृत्वादित्यर्थः॥ त्यक्तस्य पुनरिति॥ समुदायस्य समुदाय्यनन्यत्वादिति भावः॥ सङ्ख्यार्थत्वेनेति॥ एकत्वादिसङ्ख्याया एव प्रथमादिविभक्त्यर्थत्वादिति भावः॥ एकविभक्त्यस्वारस्यमिति॥ तन्मते तत् त्वमिति एकविभक्त्यन्तसामानाधिकरण्येनै वैक्यं बोध्यते। असीतिसामानाधिकरण्यलब्धाभेदानुवादकमित्यङ्गीकारात्। तत्र तदित्येकविभक्तेरेवस्वारस्यमस्तु। प्रातिपदिकापेक्षया विभक्तेरप्रधानत्वादिति भावः॥ ननु यदि प्रातिपदिकस्वारस्याय विभक्त्यस्वारस्यमङ्गीक्रियते तर्हि प्रोद्गातॄणामित्यत्रोद्गातुरेकत्वाद्बहुवचनानुपपत्तिमाशङ्क्य षष्ठीबहुवचनरूपविभक्तिस्वारस्यमङ्गीकृत्य तदर्थम् उद्गातृप्रातिपदिकस्य प्रस्तोत्रादिषु सामगानकर्तृषु लक्षणाङ्गीकृता सा न स्यादित्यत आह॥ प्रोद्गृतृणामित्यत्रेति॥ अस्माभिस्तदित्यत्र प्रथमाविभक्तेः तृतीयाद्यर्थकत्वेन प्रथमाविभक्त्यस्वारस्यं प्रथमैकवचनस्यसुपामिति विभक्त्यन्तरे विधानादाश्रितं न हि तद्वत् षष्ठीबहुवचनस्य एकवचनादिरूपे विभक्त्यन्तरे विधानमस्ति येन प्रातिपदिकस्वारस्याय विभक्त्यस्वारस्यमुच्यते अतस्तत्र विभक्तिस्वारस्यमङ्गीकृत्य प्रातिपदिकास्वारस्यमङ्गीकृतमित्यर्थः। धन्दोगेषु अपसुब्रह्मण्येषु॥ विभक्त्यस्वारस्यमिति॥ तृतीयाया द्वितीयात्वेन विपरिणतत्वाङ्गीकारादिति भावः। मुख्यनामानुसारतः मुख्यप्रातिपदिकानुसारतः। ननु कथं तदीयत्वरूपार्थान्तराश्रयणं युक्तम् ऐतदात्म्यमित्ययं ष्यञ्प्रत्ययान्तः ष्यञ्च स्वार्थे भावे वा विहितो न तदीयत्वरूपार्थ इत्यत आह॥ विचित्रा हीति॥ ईश्वरशरीरत्वादिति॥ तथाच तत् ब्रह्मत्वमित्युच्यते त्वच्छरीरकत्वादित्यर्थः। निर्देश इति। ऐक्यनिर्देश इत्यर्थः। या इन्द्रकमण्डलुस्था इति। इन्द्रः सजले वशिष्ठकमण्डुलौ स्वकमण्डलुजलम् उत्तरत्र परीक्षार्थं स्थापयित्वा सुदासस्य राज्ञो यज्ञं प्रति गत्वा पुनरागत्य वशिष्ठं प्रति परीक्षार्थं स्वजलं ययाचे वशिष्ठस्तज्ज्ञात्वा ता एवाप इन्द्राय ददावित्यर्थः॥ सप्तनदीनां मिश्रीभूतानामिति॥ कृष्णवेणीतुङ्गभद्राभीमरथीमलापहाभवनाशिनीतिसप्तनदीनाम् निवृत्तिसङ्गमे मिश्रीभूयोत्तरत्र गतानां पुनर्वियुज्य प्रत्येकं प्रत्येकं समुद्रगमनदर्शनादितियर्थः॥ ॥ तत्वमसिवाक्यार्थविवरणम्॥ 28 ॥  
\</2-28\>

\<2-29\>  
  29. अहं ब्रह्मास्मीत्यादिश्रुत्यर्थः

 किञ्चात्रवाक्य इति॥ बृहदारण्यकवाक्य इत्यर्थः॥ यस्य येनेति॥ यस्य येनार्थसम्बन्धो दूरस्थेनापि तेन सः। ग्राह्य इति वचनादित्यर्थः॥ इति श्रवणादिति॥ उपास्त इति पुम्प्रयत्नसाध्यत्वश्रवणात् ज्ञानस्य चातथात्वात् उपासनाया एव तथात्वादिति भावः॥ सर्वक्षेत्रेष्वपि विद्धीति॥ सर्वत्र मम सत्वाच्चेतनाचेतनात्मकेषु प्रतिमात्वेन मच्छरीरभूतेषु स्थितं विद्धीत्यर्थः। चेतनाचेतनात्मकस्य प्रपञ्चस्य क्षेत्रत्वं कुत इत्यत आह॥ तत्रैवेति॥ गीतायामेवेत्यर्थः। तथापि तस्य शरीरत्वं कुत इत्यत उक्तम्॥ यस्य पृथिवीति॥ तानि वेत्तीति॥ यत इति शेषः। यतो वेत्ति ततः स योगात्मा ज्ञानरूपो भगवान् क्षेत्रज्ञ उच्यत इत्यर्थः॥ रूढार्थेति॥ क्षेत्रज्ञ आत्मा पुरुष इत्यभिधानेन क्षेत्रज्ञशब्दस्य जीवे रूढत्वादित्यर्थः। योगरूढ्योश्च रूढेरेवप्रबलत्वादित्यर्थः। जीवेपि न रूढः किं तु यौगिक एवेत्याह॥ जीवेपीति॥ ननूभयत्रापि यौगिकत्वाविशेषाज्जीवः कुतो न गृह्यत इत्यत आह॥ शास्त्रस्थावेतिन्यायाच्चेति॥ प्रकृते क्षेत्राणि च शरीराणीति मोक्षधर्मख्यशास्त्रेण क्षेत्रज्ञशब्दस्य ईश्वरे प्रसिद्धत्वात्स एव ग्राह्य इति भावः॥ ॥ अहंब्रह्मास्मीति श्रुत्यर्थविवरणम्॥ 29 ॥  
\</2-29\>

\<2-30\>  
  30. एक्यानुमानभङ्गः

 जातिरूपत्वे विरोधादिति॥ आत्मत्वस्य जातिरूपत्वे तस्याश्रयीभूततात्विकात्मव्यक्तिनानात्वसापेक्षत्वेन उक्तसाध्याभावेनैव व्याप्त्या विरुद्धत्वादित्यर्थः॥ अबाध्यत्वादिरूपत्वेऽनैकान्त्यादिति॥ अभावद्वैतमस्तीति मते द्वितीयाभावे व्यभिचारः अबाध्यत्वरूपात्मत्वस्य तत्र सत्वेपि परमात्मनस्तत्वतो भेदस्यैव सद्भावादित्यर्थः। तद्भेदस्यातात्विकत्वे च तन्निवृत्तौ द्वितीयाभावब्रह्मणोरैक्यापत्तिः सा च न युक्ता भावाभावयोर्विरुद्धरूपयोरैक्यायोगादिति भाव इति संप्रदायः। विमतानि शरीराणि मद्भोगायतानि च। शरीरत्वादितिभगवत्पादैर्भोगायतनत्वेनाभेदसाधकानुमानमनूदितमस्ति तदेव कुतोऽनूदितं चैत्राधिष्ठानत्वं वा चैत्रेणैवाधिष्ठितत्वं वा कस्मान्नानुवदितव्यमित्यतस्तत्र कृत्यप्रदर्शनाभिप्रायेण परिशेषमाह॥ विमतानीत्यादिना॥ अन्याधिष्ठितेति॥ ग्रहवदिति शेषः॥ ईश्वरस्यापीति॥ अन्तर्यामित्वादिति भावः। अत्र चैत्रशब्देन विशिष्टचैतन्यं विवक्षितं शुद्धचैतन्यं वा। नाद्य इत्याह॥ यस्येति॥ यस्यान्तःकरणविशिष्टस्य भोक्तृत्वं अङ्गीकृतमिति शेषः॥ भेद इति॥ तथा च तस्य भोगायतनत्वेनैक्यसाधने वाध इत्यर्थः। न द्वितीय इत्याह॥ यस्य चेति॥ अभोक्तृत्वमङ्गीकृतमिति शेषः। तथा च तस्य भोगायतनत्वेनैक्यसाधनं कार्यं तथा च तत्रैक्यसम्भवेपि तस्याभोक्तृत्वेन तस्य भोगायतनानीत्युक्ते बाध इत्यर्थः॥ इत्याद्याभासेति॥ मनसामप्यभेदः सिध्येदिति भावः॥ द्रव्यत्वेत्यादि॥ स्वाभाविकभेदवान्न भवतीति यावत्॥ परिच्छिन्नत्वेनेति॥ गगनस्य परिच्छिन्नत्वेन विभुत्वाभावादित्यर्थः। आकाशद्वैतस्य त्वयानङ्गीकारादिति भावः। भेदत्वहेतौ चन्द्रभेदो दृष्टान्तः दृश्यत्वहेतौ तु द्वितीय इति विवेकः॥ विमत इति॥ विमतस्य घटपटभेदस्य स्वसमानाधिकरणात्यन्ताभावप्रतियोगित्वे साध्येऽव्याप्यवृत्तित्वमादायार्थान्तरता स्यान्न तु मिथ्यात्वमित्यतोऽव्याप्यवृत्तिधर्मेत्यादिपक्षविशेषणम्। तत्र प्रतियोगितावच्छेदकस्य घटत्वादेर्व्याप्यवृत्तिनाव्याप्यवृत्तित्वाभावात्तद्भेदे उक्तं पक्षविशेषणमस्तीत्यर्थः। एतादृशे भेदे उक्तसाध्यं पर्यवस्यत् मिथ्यात्वमादायैव पर्यवस्यतीति ध्येयम्॥ संयुक्तेति॥ संयुक्तवृक्षप्रतियोगिको भेदो वृक्ष एवास्ति वृक्षः संयोगवान्नेति प्रतीतेस्तार्किकैरङ्गीकारात्। तत्र भेदसमानाधिकरणो योऽत्यन्तभावः प्रतियोगितावच्छेदकीभूतः संयोग एव अन्योन्याभावप्रतियोगिकात्यन्ताभावस्य प्रतियोगितावच्छेदकरूपत्वेन संयोगवति वृक्षे तद्वदन्योन्याभावस्यापि सत्वात् एवं च तत्प्रतियोगित्वं भेदेऽस्तीति द्रष्टव्यम्॥ अव्याप्यवृत्तिशब्देनेति॥ अव्याप्यधर्मानवच्छिन्नेत्यत्राव्याप्यवृत्तिशब्देनेत्यर्थः। अव्याप्यवृत्तित्वं च समानाधिकरणात्यन्ताभावप्रतियोगित्वम्। एवं च स्वसमानाधिकरणात्यन्ताभावाप्रतियोगिघटत्वाद्यवच्छिन्नप्रतियोगिताको भेदः स्वसमानाधिकरणात्यन्ताभावप्रतियोगीति साधने बाध इत्यर्थः॥ अवयवृत्तीति॥ घटपटयोरन्त्यावयविवृत्तित्वेनावयवृत्तित्वाभावादवयववृत्तिधर्मानवच्छिन्नप्रतियोगिताके भेद उक्तसाध्यसाधनेन बाध इत्यर्थः॥ द्रव्यत्वादिति॥ एवं सति अन्त्यावयविवृत्तिधर्मावच्छिन्नप्रतियोगिताकभेदस्यैव मिथ्यात्वप्राप्तावपि अवयवानवयववृत्तिर्यो धर्मो द्रव्यत्वादिस्तदवच्छिन्नप्रतियोगिको भेदः गुणो द्रव्यं नेत्येवंरूपस्तस्य पक्षत्वाभावेन मिथ्यात्वालाभादित्यर्थः॥ अन्योन्याभावत्वमित्यादि॥ भेदत्वमित्यर्थः। स्वशब्देन भेदः तत्समानाधिकरणो योऽत्यन्ताभावो भेदात्यन्ताभावः तत्प्रतियोगी भेदः तद्वृत्तित्वमन्योन्याभावत्वेऽस्ति एवं च स्वसमानाधिकरणात्यन्ताभावप्रतियोगित्वेन मिथ्यात्वं सिध्यति। दृष्टान्तेपि स्वशब्देन संयोगात्यन्ताभावस्तत्समानाधिकरणो योऽत्यन्ताभावः संयोगात्यन्ताभावप्रतियोगिकोऽत्यन्ताभावः संयोग एव अभावाभावस्य भावत्वात् तद्वृत्तित्वमत्यन्ताभावत्वेऽस्तीत्येवमव्याप्यवृत्तिसंयोगात्यन्ताभावमादाय दृष्टान्ते साध्यं दृष्टव्यम्। अभावे विभाजकोपाधिचतुष्टयमितिमतानुसारेणाभावत्वसाक्षाद्व्याप्यधर्मत्वादित्वुक्तम्। सत्यन्ताभावे प्रागभावत्वादौ व्यभिचारः स्यात् प्रागभावध्वंसयोः प्रागुत्तरकालयोः सत्वेन तत्प्रतियोगिकात्यन्ताभावाभावे न तत्र साध्याभावात् अतः सत्यन्तं। तावत्युक्ते रूपात्यन्ताभावत्वादौ व्यभिचारः स्यात्। रूपस्य व्याप्यवृत्तित्वेन संयोगवदव्याप्यवृत्तित्वाभावाद्रूपात्यन्ताभावाभावस्य स्वशब्दोक्तरूपात्यन्ताभावसमानाधिकरणत्वाभावात् अतो विशेष्यभागः। रूपात्यन्ताभावत्वस्य चाभावत्वव्याप्त्याऽत्यन्ताभावत्वव्याप्यत्वेन अभावत्वसाक्षद्व्याप्यधर्मत्वाभावान्न व्यभिचार इत्यनुमानं परिशोधनीयमिति सम्प्रदायः॥ मन्मतेपीति॥ एतावता अनेनानुमानेन भेदस्याध्यस्तत्वं साधितं तच्चेष्टमेव। स्वस्मिन् स्वप्रतियोगिकाभेदस्यैवावयोर्मतेसत्यत्वेन स्वस्मिन्स्वप्रतियोगिकभेदस्य मिथ्यात्वेन तमादाय साध्यपर्यवसानसम्भवात्सिद्धसाधनमर्थान्तरं। नैतावता घटपटादिभेदमिथ्यात्वसिद्धिरिति भावः॥ विरोधादिति॥ हेतोः साध्याभावेन सत्यत्वेन व्याप्यत्वादित्यर्थः॥ तत्रेति॥ संयोगस्य स्वात्यन्ताभावसामानाधिकरण्ये विप्रतिपत्तावित्यर्थः॥ दृष्टान्तस्येति॥ अत्यन्ताभावत्वेऽव्याप्यवृत्तिसंयोगात्यन्ताभावमादायैव साध्योपपादनं कार्यं तच्च सम्भवतीत्यर्थः॥ अनुमानानि भेदामिथ्यात्वानुमानानि। एवमित्युक्तान्साधारणदोषान् दर्शयति॥ धर्मिग्राहकेत्यादिना॥ ॥ ऐक्यानुमानभङ्गविवरणम्॥ 30 ॥  
\</2-30\>

\<2-31\>  
  31. अंशत्वे नैक्यसिद्धिभङ्गः

 मत्स्याद्यभिन्नांशेऽतिव्याप्तिवारणाय ततो न्यूनत्वमिति॥ तदधीनत्वमिति यावत्॥ ईश्वरोपाधिनेति॥ ईश्वररूपोपाधिनेत्यर्थः॥ तथात्व इति॥ यथा घटरूपोपाधिनाशे घटाकाशस्य महाकाशेनैक्यं भवति तस्यैवेतदवच्छिन्नत्वात् एवमविद्यान्तःकरणादिरूपजीवोपाध्यपगमे तस्येश्वरोपाध्यवच्छिन्नचैतन्यैक्यस्यैव प्राप्त्या मुक्तस्य शुद्धब्रह्मत्वं न स्यात्। तथा च न मुक्तिः स्यात्। शुद्धब्रह्मत्वस्यैव त्वन्मते मुक्तित्वादित्यर्थः॥ गुरुबिम्बमिति॥ बृहस्पतिमण्डलं चन्द्रमण्डलाच्छतांशन्यूनं चन्द्रमण्डलस्याऽष्टाशीतिसहस्रत्वादिति मण्डलप्रयुक्त एव न्यूनाधिकभावो न तु स्वरूपतः अतो न कश्चित्क्षुद्रोपद्रव इत्यवधेयम्॥ ॥ अंशत्वेनैक्यसिद्धिभङ्गविवरणम्॥ 31 ॥  
\</2-31\>

\<2-32\>  
  32. बिम्बप्रतिबिम्बैक्यभङ्गः

 अत एवेति॥ प्रतिबिम्बस्य वस्त्वन्तरत्वादेव। बालान्प्रति आदर्शे प्रदर्शिते सति अस्मत्सदृशोऽन्यो बाल इत्येव भ्रमो बालानां भवति नाहमेवेतीत्यर्थः॥ अतिप्रसङ्गादिति॥ घटपटयोरपि वस्तुगत्या ऐक्यमेव। तत्र भेदप्रतीतिस्तु तदवच्छिन्नचैतन्यैक्याज्ञानाद्भ्रमरूपेति वक्तुं शक्यत्वादित्यतिप्रसङ्ग इत्यर्थः॥ क्रियासाम्यस्येति॥ बिम्बचलने सति प्रतिबिम्बचलनमिति बिम्बचलनाधीनचलनरूपक्रियासाम्येत्यर्थः॥ बिम्बादर्वाचीन इति॥ बिम्बसमानकालोत्पत्तिके प्रतिबिम्बे कथञ्चित्सम्भवेपि बिम्बादर्वाचीने बिम्बोत्पत्तेः पश्चादुत्पद्यमाने बिम्बकारणमात्रजन्यत्वस्यासिद्धेरित्यर्थः। तर्हि किं तदुत्पत्तौ कारणमित्यत आह॥ पृथगिति॥ परिवेषः खेणेत्यपभ्रष्टभाषा किं च च्छाया तावन्न त्वन्मते देहप्रतिबिम्बः। तथा च च्छायायां तावत्पृथक्कारणं त्वयाऽवश्यं वाच्यमेव तदेव मन्मते प्रतिबिम्बोत्पत्तौ कारणं भवति कुत इत्यत आह॥ प्रतिबिम्बमपि हीति॥ ननु परिदृश्यमानानां बिम्बोत्पत्तौ क्लृप्तकारणानां सम्भवान्न प्रतिबिम्बं वस्त्वन्तरमित्यत आह॥ न हीति॥ उपलक्ष्यमानः। प्रदेशान्तर इति शेषः। कल्पितभेदमात्रमेवाङ्गीकृत्य कल्पितभेदयुक्तप्रतिबिम्बरूपवस्त्वन्तरानङ्गीकारे दूषणमाह॥ न हीति॥ शुक्तावध्यस्तं रूप्यं प्रातिभासिकं वस्त्वन्तरं नेति न हीत्यन्वयः। तथा च शुक्तौ न शुक्तिरिति भेदमात्रमेव स्यान्न तु तत्राध्यस्तं रूप्यं त्वन्मते स्यादित्यर्थः॥ स्वात्मानं प्रतीति॥ मैत्रं प्रतीत्यर्थः॥ दृष्ट्वा स्नायात्॥ आदित्यं दृष्ट्वा स्नायात् स्नाफलको भवतीत्यर्थः। दृष्ट्वा स्नात इत्यपि क्वचित्पाठः अन्त्यजा वैष्णवादीनां दर्शने सति धर्मशास्त्रे आदित्यमवलोकयेदिति प्रायश्चित्तं विहितमस्ति अयं च शास्त्रार्थो गगनस्थबिम्बभूतादित्यावलोकनाभावेपि वारिस्थप्रतिबिम्बदर्शनेनैवानुष्ठितः स्यात्तयोरभिन्नत्वादित्यर्थः॥ ॥ बिम्बप्रतिबिम्बैक्यभङ्गविवरणम्॥ 32 ॥  
\</2-32\>

\<2-33\>  
  33. जीवाणुत्वविवरणम्

 वालाग्रेति॥ अश्वपुच्छाग्रेत्यर्थः। शतधाकल्पितस्य शतधाकृतस्यत्यर्थः॥ कर्त्तुरवच्छिन्नस्येत्यादि॥ बुद्धिरूपोपाध्यवच्छिन्नस्यात एव कर्मकर्तुरात्मप्रदेशस्य आत्मरूपांशस्य स्वतो गत्यभावेन तस्य भोगायतनलोकान्तप्राप्तिर्नास्तीति तद्बुध्द्यवच्छेदेन कृतस्य कर्मणः फलप्रदत्वहानिः स्यात् तथा ततः कर्तुरात्मनः (प्रका)सकाशाद्गताया बुद्धेरेव गत्यङ्गीकारात् तं विहाय गतया यता बुद्ध्यावच्छिन्नं यत्प्रदेशान्तरम् आत्मांशान्तरम् आत्मनो व्याप्तत्वादेव च तदेव भुङ्क्ते भोगसम्पादिकाया बुद्धेरात्मांशान्तरावच्छिन्नत्वात्तस्य भोगः स्यात् एवं च तस्याकृताभ्यागमः स्यादित्यर्थः॥ भूतेतरत्वे सतीति॥ आकाशे कालदिशोरीश्वरे च व्यभिचारवारणाय क्रमेण पदानि॥ शब्देतरेति॥ आकाशे ईश्वरे कालदिशोश्चातिव्याप्तिपरिहाराय क्रमेणपदानि द्रष्टव्यानि॥ कटवदिति॥ कटे मध्यमपरिमाणस्य सत्वेन व्याप्तत्वाभावरूपसाध्यमस्तीति ज्ञेयम्। ज्ञानासमवायिकारणमात्ममनः सम्योगः॥ तेजोन्तरेति॥ अनुद्भूतरूपमुद्भूतस्पर्शं तेजोन्तरं वह्निसमीपे कल्पयित्वा तत्रत्य एवोष्णस्पर्श उपलक्ष्यत इत्यपि कल्पयितुं शक्यत इत्यर्थः॥ वह्नेरिति॥ परिदृश्यमानवह्नेरित्यर्थः। अनुद्भूतरूपवह्निरेव उद्भूतरूपवह्न्युपरिपतितोऽस्ति तदीयस्पर्श एव स्पार्शने नोपलभ्यत इत्यपि कल्पयितुंशक्यत्वादित्यर्थः॥ चैत्रभोगाहेतोरपीति॥ यथा आत्मनो व्याप्यत्वमङ्गीकृत्य चैत्रभोगहेतुभूतकाशीस्थाङ्कुरादेरात्मद्वारकादृष्टसम्बन्धोस्ति एवमात्मनो व्याप्यत्वाच्चैत्रभोगाहेतोरपि मार्गस्थाङ्गुरादेरप्यात्मद्वारकादृष्टसम्बन्धस्य सत्वात्तज्जन्यत्वं स्यात् न चैतदस्तीत्येवं तस्यात्मद्वारकादृष्टसम्बन्धस्य तज्जन्यत्वेऽतन्त्रत्वादित्यर्थः। नन्वङ्कुरादिकं तावदात्मा दृष्टजन्यं भवति आत्मनश्च व्याप्यत्वेन तद्द्वारकसम्बन्धाभावे कः सम्बन्ध इति चेत् तदुद्देशेन विहितक्रियाजन्यत्वादिरूपसम्बनधान्तरस्यैव कल्प्यमानत्वात्। घटतदभावयोः पदपदार्थयोः घटतज्ज्ञानयोश्च सम्बन्धवदित्यर्थः। तदेव सम्बन्धान्तरं दृष्टान्तमुखेन दर्शयति॥ अस्ति हीति॥ आत्मनो व्याप्यत्वसाधकं श्वेताश्वेतरोपनिषद्वाक्यमाशङ्क्य दूषयति॥ न चेति॥ बुद्धेर्गुणेन ज्ञानेनाऽऽराग्रमात्रः अत्यणुः आत्मगुणेन परिमाणेनापरो व्याप्त इत्यन्वयः पूर्वपक्ष्यभिप्रेतः। अत्राऽऽरशब्दो वालवाची वालाग्रमात्र इत्यर्थः। अपरशब्दश्च विभुत्ववाची। आत्मगुणेन विभुत्वमित्युत्तरत्र व्यवहारादिति ध्येयम्। अत एव तत्रोपनिषदि एतद्वाक्यादुत्तरत्रैव वालाग्रशतभागस्येति वाक्यमस्तीति द्रष्टव्यम्। एवं च "व्याप्ता ह्यात्मानः अणुर्ह्येवैष आत्मे"ति श्रुत्योरविरोधोऽनेनोक्त इति द्रष्टव्यम्। त्वदुक्तप्रकारेणान्वयो न भवतीत्याह॥ तद्यथेति॥ आत्मगुणेन परिमाणेनाराग्रमात्रोणुरित्यर्थः॥ ॥ जीवाणुत्वविवरणम्॥ परिच्छेदार्थमुपसंहरन् उत्तरप्रमेयमुपक्षितमिति॥ तस्मादिति॥  
\</2-33\>  
  इति श्रीमद्यदुपत्याचार्यपूज्यपादाराधकेन  
  श्रीनिवासेन विरचिते न्यायामृतप्रकाशे  
   द्वितीयः परिच्छेदः॥ 2 ॥

तृतीयः परिच्छेदः

(न उपलब्धः)

   चतुर्थः परिच्छेदः  
   न्यायामृतप्रकाशः  
    --\*\*--  
\<4-1\>  
  1. अविद्यानिवृत्तिभङ्गः

 समस्तवेदसंवेद्यं व्यासं सर्वगुणार्णवम्।  
 विवृणोमि प्रणम्याहं परिच्छेदं चतुर्थकम्॥ 1 ॥  
 ईश्वरप्रसादो मोक्षहेतुरित्येतदाक्षिपति॥ नन्विति॥ वृत्तिनिवृत्तौ मोक्षनिवृत्तिं परिहरपि॥ उपलक्षण इति॥ निवृत्तिरिति॥ ज्ञानं वृत्तिः तया उपलक्षित आत्मा मोहहानिः॥ नन्वविद्यानिवृत्तेरात्मान्यत्वेऽनिर्वाच्यत्वं स्यादित्याशङ्क्य सदसद्विलक्षणत्वमनिर्वाच्यत्वमिति मते इष्टापत्तिरित्याह॥ तत्र चेति॥ नन्वविद्यानिवृत्तेरनिर्वाच्यत्वेऽविद्यातत्कार्यान्यतरत्वापत्त्या तस्याज्ञाननिवर्त्यत्वं स्यादित्यत आह॥ अविद्यादीति॥ अविद्यानिवृत्तौ सामान्यस्यैवाभावात्तद्विशेषापादनमयुक्तमित्यत आह॥ न च निवृत्तेरिति॥ प्रत्यपीदन् प्रतिपादयामासुः। तस्मादात्मस्वरूपा अविद्यानिवृत्तिस्तदतिरिक्तावेतिपक्षद्वयं द्वितीयेप्यनिर्वाच्यावा पञ्चमप्रकारा वा सत्या वेति पक्षत्रयमित्युपसंहरति॥ इतीति॥ यत्किञ्चिद्वृत्त्युपलक्षितात्मनः संसारकालेपि सत्त्वेनातिप्रसङ्गात् श्रवणादिजन्यात्मविषयकवृत्त्युपलक्षित आत्माऽज्ञाननिवृत्तिरिति वाच्यम्। तत्र चापसिद्धान्त इत्याह॥ आत्मेति॥ न चात्रेति॥ वृत्तेः पूर्वं मुक्त इति व्यवहाराभावेपि पूर्णानन्दप्रकाशरूपमुक्तिः स्यादेव पाके निवृत्तेपि पाचकस्यानिवृत्तेरिति भावः। पराभिमतपाचकत्वं किं पाकजनककृत्याश्रयत्वं वा पापकर्तृत्वयोग्यत्वं वा। आद्ये आह॥ पाककर्तृत्वमिति॥ तथा च स न दृष्टान्त इत्यर्थः। द्वितीये यद्यपि दृष्टान्ते तत्सम्भवति तथापि दाष्टन्तिके तन्नास्तीत्याह॥ कर्तृत्वेत्यादि॥ चिन्मात्रमिति॥ तथा च प्रागपि मुक्तिः स्यादित्यर्थः॥ इयं प्रक्रियेति॥ अज्ञाननिवृत्तिर्ज्ञानाधिष्ठानरूपेत्येवंरूपा प्रक्रियेत्यर्थः॥ नियामकेति॥ एतत्प्रक्रीयां विनाऽनुपपत्त्यभावादित्यर्थः। नन्वज्ञाननिवृत्तेरधिष्ठानातिरिक्तत्वे विश्वमिथ्यात्वश्रुतिपर्यालोचनया निवृत्तेरपि निवृत्त्यापत्तिरतस्तदेव नियामकमित्यत आह॥ विश्वमिथ्यात्वेति॥ विश्वमिथ्यात्वश्रुतिर्हि अज्ञाननिवृत्तेरधिष्ठानरूपत्वं न साक्षाद्वक्ति। ज्ञानाद्विश्वनिवृत्तेरेव तदर्थत्वात्। किन्तूक्तविधयानुपपत्त्या। सा चान्यथाप्युपपन्ना। निषेधस्य विहितेतरनिषेधपरत्वादिति भावः॥ कर्मनाशोपलक्षितस्येति॥ उपलक्षणप्रागभावकालेपि तदुपलक्षितस्वरूपमात्रस्य सत्त्वादित्यर्थः॥ पूर्वस्मादिति॥ ज्ञानादित्यर्थः॥ आनन्दाभिव्यक्तीति॥ वृत्तावानन्दाभिव्यक्तिरूपविशेषसत्त्वे तस्या असाध्यत्वापात इत्यर्थः॥ अनिर्वाच्यस्याध्यस्तत्वेनेति॥ अध्यस्तस्याज्ञानोपादानकत्वेनाज्ञाननिवृत्तिकालेप्यज्ञानसत्त्वापत्तिरित्यर्थः॥ अभावत्वेनेति॥ भावरूपस्याध्यस्तस्याज्ञानोपादानकत्वमित्यङ्गीकारे निवृत्तिः स्यादिति भावः॥ निवृत्तेरित्यनुषङ्गः। ननु ज्ञाननिवर्त्यत्वाभावेपि प्रतिपन्नोपाधावित्यादिरूपं बाध्यत्वं निवृत्तौ भविष्यतीत्यत आह॥ प्रतिपन्नेति॥ तद्व्याप्तत्वात्॥ ज्ञाननिवर्त्यत्वव्याप्तत्वात्। अभावात् मुक्ताविति शेषः॥ न द्वितीय इत्याह॥ तन्मात्रस्येति॥ तत्वस्थितौ। तत्वव्यवस्थापने इत्यर्थः॥ व्यभिचाराच्चेति॥ तत्वस्थितौ पञ्चमप्रकारत्वपक्षे सदसद्वैलक्षण्यरूपानिर्वाच्यत्वरूपमिथ्यात्वाभावादित्यर्थः॥ प्रतियोगिन इति॥ प्रतियोगितद्‌ध्वंसयोः समानसत्ताकत्वे हि विरोधः। अन्यथा विरोध एव न स्यादिति भावः॥ अभावद्वैतस्येति॥ भावापेक्षयाऽभावस्यात्यन्तगुरुत्वादिति भावः। प्रागेव सिद्ध इत्ययं श्लोकः क्वचित्पुस्तके किञ्चेयं प्रक्रियेत्यादिग्रन्धात्पूर्वं पठ्यते। अत्रैव तु युक्तः पाठः। तस्मादविद्यानिवृत्तेरात्ममात्रत्वमिति मतं 1 आत्मान्यत्वेपि सदसद्वैलक्षण्यरूपानिर्वाच्यत्वमिति मतं 2 ज्ञाननिवर्त्यत्वरूपं बाध्यत्वमनिर्वाच्यत्वमिति मते पञ्चमप्रकारत्वमतं 3 आत्मान्यत्वपक्षेपि भावाद्वैतमते सत्त्वं चेति मतमिति 4 मतचतुष्टयमप्ययुक्तमिति द्रष्टव्यम्॥ इत्यविद्यानिवृत्तिभङ्गविवरणम्॥ 1 ॥  
\</4-1\>

\<4-2\>  
  2. अविद्यानिवर्तकभङ्गः

 असत्यादिति॥ कार्यकारणयोः समसत्ताकत्वादित्यर्थः। ननु चिन्मात्रं निर्विशेषात्मप्रकाशकम्। अतो नाज्ञाननाशकमित्यत आह॥ न च निर्विशेष इति॥ ननु चैतन्येऽज्ञानसहभावदर्शनादविरोधित्वमित्याशङ्क्य वृत्तावपि तद्भावोस्तीत्याह॥ अयमिति॥ उक्तं चैतदिति॥ तदज्ञाननिवर्तकत्वे तद्विषयकत्वं तन्त्रम्। न तु तदन्यविषयकत्वाविशेषितं तत्। अन्यथा घटपटाविति समूहालम्बनाद्धटाज्ञाननिवृत्तिर्न स्यादित्युक्तमित्यर्थः। त्वन्मते प्रत्युत वृत्तेश्चरमज्ञानविरोधित्वमनुपपपन्नमित्याह॥ किञ्चेति॥ तन्निवर्तकत्व इति॥ "तरति शोकमात्मवित् सोविद्याग्रन्थिं विकरति ह सोम्ये" त्यादिश्रुतिस्तु अज्ञानानुपादानकवृत्तिपक्षेप्युपपन्नेति ध्येयम्। आतञ्चनं क्षीरे दध्यादिप्रक्षेपः॥ एतेनेति॥ चिन्मात्रस्यैवाज्ञाननिवर्तकत्वे वक्तव्ये विशिष्टस्य तत्कल्पने मानाभावेनेत्यर्थः। ननु वृत्तिमात्रसत्त्वे चिन्मात्रसत्त्वे वाऽज्ञानानिवृत्तिरेव तत्र मानमित्यत आह॥ अपरोक्षेति॥ वृत्तिर्वा तत्प्रतिबिम्बितं चैतन्यं वा निवर्तकमस्तु तथापि तद्विषयो दुर्निरूप इति न तस्य ज्ञानत्वमित्यभिप्रेत्याह॥ किं चेति॥ ननु चात्मनो वृत्तिविषयत्वेपि चिदविषयत्वाददृश्यत्वमुपपत्स्यत इत्यत आह॥ उक्तं चैतदिति॥ घटादावपि वृत्तिभिन्नदृशोसिद्धिरित्युक्तमित्यर्थः। वृत्तेरज्ञाननिवर्तकत्वे तन्निवर्तकस्यान्यस्याभावेन तदनिवृत्त्यापत्त्या चित एवाज्ञाननिवर्तकत्वं वाच्यम्। तत्र चोक्तदोषा इत्यभिसन्धायाह॥ अपि चेति॥ अतिप्रसङ्गेनेति॥ क्षणिकत्वापत्तिरूपेणेत्यर्थः। ननु "वेणुसङ्घर्षजो वह्निर्दग्ध्वा शाम्यति तद्वनम्। एवं गुणव्यत्ययजा वृत्तिः शाम्यति तद्यथेति" तत्राह॥ दग्धेति॥ दाह्यं दग्धं येन दहनेन तस्यापीत्यर्थः। तत्रापि स्वमात्रनिवर्त्यत्वं न संमतमित्याह॥ ईशेच्छेति॥ "न ऋते त्वत्क्रियते किञ्चनार" इति श्रुतेः "व्यतिरेकानवस्थितेश्चानपेक्षत्वादि"ति सूत्राच्चेति भावः। नन्वथापि कतकरजोवदुपपद्यत इत्याशङ्काया अपि ईश्वरेच्छादिनैव नाशादित्युक्तरीत्या परिहारेपि विशेषं वक्तुमाह॥ कतकरजस्त्विति॥ चिल्लबीजेत्यपभ्रष्टभाषा। नापीति॥ ईशेच्छादिनैव नाशादित्यर्थः। कुतः पङ्कं न नाशयतीत्यत आह॥ विश्लेषेति॥ जलमिश्रितपङ्कं कतकरजःसम्बन्धेन प्रशिथिलावयवं सत् जलं विहाय जलाधोभाण्डमध्येऽवस्थितं दृश्यते अतो न पङ्कं स्वरूपेण नाशयतीत्यर्थः। अन्त्यज्ञाननिवर्तकत्वेनोच्यमानमन्यत् शुद्धात्ममात्रं तदन्यद्वा। नाद्य इत्याह॥ शुद्धेति॥ न द्वितीय इत्याह॥ तदन्यस्येति॥ निवृत्तत्वादिति॥ वृत्त्यैव निवृत्तत्वेन वृत्तिनिवर्तकत्वासम्भावादित्यर्थः॥ अविद्यानिवर्तकभङ्गविवरणम्॥ 2 ॥  
\</4-2\>

\<4-3\>  
  3. निर्विशेषसुखस्य पुरुषार्थत्वभङ्गः

 यच्चोच्यत इति॥ मायावादिभिरिति शेषः। परमपुरुषार्थत्वे नित्यानन्दप्रतीतितः निःशेषदुःखोच्छेदाच्चेति हेतुद्वयम्। अथवा चशब्दोप्यर्थे। वैशेषिकाभिमतात्केवलनिःशेषदुःखोच्छेदादप्यस्मन्मतेऽविद्यास्तमयः परः पुरुषार्थः। तत्र हेतुर्नित्यानन्दप्रतीतित इति। तथा चानया कारिकया न वैशेषिकादीनामिवेत्युक्तप्रमेयसङ्ग्रह इति मन्तव्यम्। ननु सुखं स्यामित्येवेच्छा भवतीति चेत्तत्राह॥ स्वत इति॥ तथा च प्रकारान्तरायोगात् सुखीस्यामित्येवमेवेच्छाया दर्शात् स्वकीयं स्वसम्बन्धीति यावत् सुखं पुरुषार्थ इत्येव वक्तव्यम्। तच्च त्वन्मते न सभवति। सुखस्य सत्त्वेन सम्बन्धघटितस्वकीयत्वस्य त्वन्मतेऽसम्भवादिति पूर्वग्रन्थस्य भावो वर्णनीयः। अन्यथा अत एवेत्यादिग्रन्थासङ्गतेरित्यवधेयम्। ननु स्वकीयं सुखं पुरुषार्थ इति नोच्यते। किन्नामापरकीयं सुखं पुरुषार्थ इत्येवोच्यते तच्च स्वरूपत्वेपि युज्यत इत्यत आह॥ अत एवेति॥ अत एवेत्युक्तं विशदयति॥ तथेति॥ अपरकीयं सुखं मे स्यादितीच्छाया अभावादित्यर्थः॥ गौरवाच्चेति॥ स्वकीयत्वस्य भावरूपत्वेन तदपेक्षयाऽपरकीयत्वस्याभावरूपत्वेन गुरुत्वादित्यर्थः। इतोपि नोक्तापरकीयत्वस्य पुरुषार्थत्वप्रयोजकत्वं युक्तमित्याह॥ सुखसाधन इति॥ सुखवत्तत्साधनमपि तावत्पुरुषार्थः। सुखवत्तत्साधनस्यापीष्टत्वाविशेषात्। एवं च यथा देवदत्तयज्ञदत्ताभ्यां मिलित्वा निर्मितः प्रासाद उभयोरपि सुखसाधनं भवति। तत्र देवदत्तस्य सुखसाधनं न स्यात्। यज्ञदत्तसम्बन्धित्वेनापरकीयत्वस्याभावात्। अस्मदुक्तं स्वकीयत्वरूपं पुरुषार्थत्वप्रयोजकमस्ति। एवं च सुखसाधने परकीयत्वेन त्वदुक्तप्रयोजकशून्येपि प्रासादे स्वकीयेऽस्मदुक्तप्रयोजकोपेते देवदत्तसुखसाधनत्वेन पुरुषार्थत्वस्य दर्शनात् व्यतिरेकव्यभिचारस्त्वत्प्रयोजकस्य। अस्मदुक्तस्य त्वन्वयव्याप्तिरस्ति। तथाऽपरकीये परोक्तप्रयोजकवति चन्द्रमण्डलतक्षकचूडामण्यादौ परकीये स्वकीयत्वाभावेनापुरुषार्थत्वदर्शात्, तस्य पुरुषकृत्युत्पाद्यत्वाभावेनापुरुषार्थत्वात् त्वदुक्तप्रयोजकस्यान्वयव्यभिचारः। अस्मदुक्तस्य तु व्यतिरेकव्याप्तिरस्तीति भावः। नन्वेतावता सुखसाधननिष्ठपुरुषार्थत्व एव स्वकीयत्वापरकीयत्वयोः प्रयोजकत्वाप्रयोजकत्वे न तु सुख इत्यत आह॥ इष्टत्वाविशेषादिति॥ तथैवेति॥ स्वकीयत्वेनैव दुःखवैपरीत्येन पुमर्थत्वादित्यर्थः। संसारिणः पुरुषार्थप्रसङ्गादित्यन्वयः। मुक्तस्वरूपसुखे संसारिणं प्रति परकीयत्वोपाधेरविद्यान्तःकरणादेर्नष्टत्वेन स्वरूपसुखस्यैकत्वादिति भावः॥ सुप्तेति॥ जाग्रन्मैत्रं प्रति सुप्तचैत्रस्वरूपसुखस्य परकीयत्वोपाधेरविद्यान्तःकरणादेः सुप्तौ विलयादित्याशयः॥ एतेनेति॥ ईश्वरादेरपि सुखापरोक्ष्यसद्भावेनानर्थप्रसङ्गेनेत्यर्थः। स्वर्गादीनां सुखसाधनानां पुरुषार्थत्वेपि सुखस्य किमायातमित्यत आह॥ इष्टत्वेति॥ उपलब्धं साक्षात्कृतं स्वसम्बद्धं स्वकीयं। निर्विशेषे सम्बन्धासम्भवादिति भावः। सुखे उपलब्धत्वं स्वसम्बद्धत्वं चास्ति तत्र उपलब्धत्वमेव पुरुषार्थत्वप्रयोजकं न सम्बद्धत्वमिति कुत इत्यत आह॥ सम्बन्धस्त्विति॥ तत्र दृष्टान्तद्वयम् अनित्यत्वेत्यादि। सुखे अनित्यत्वरूपो धर्मोस्ति। तथा स्रगादिसाधनाधीनत्वरूपसाधनपारतन्त्र्यरूपश्च धर्मोस्ति। एवं च यथा सुखनिष्ठयोस्तयोर्न धर्मयोः प्रयोजकत्वम् एवं सुखनिष्ठसम्बन्धस्याप्यवर्जनीयसन्निधित्वमेव न प्रयोजकत्वम्। न चोपलब्धत्वेप्येवमेवास्त्विति वाच्यम्। अन्वयव्यतिरेकाभ्यां सुखसाधने तस्य प्रयोजकत्वदर्शनेन सुखेपि तथा कल्पनात्। अत एवोक्तमुपलब्धानामेवेत्यादि। उपलब्धत्वमप्यप्रयोजकं परकीय सुखसाधने तत्कलत्रादौ स्वेनोपलब्धत्वसद्भावेपि तस्य स्वं प्रति पुरुषार्थत्वादर्शात्। स्वकीयत्वमेव प्रयोजकमतो नावर्जनीयसन्निधित्वं तस्येत्याशयेन दूषणान्तरमाह॥ परकीयेति॥ तर्हि सुखनिष्ठानित्यत्वादेरपि पुरुषार्थत्वप्रयोजकत्वापात इत्यत आह॥ सुखं म इति॥ सम्बन्ध इवेति॥ सुखं म इति षष्ठ्यर्थसम्बन्धस्यापि प्रार्थनाकोटिनिवेशवदनित्यत्वादौ तदभावादित्यर्थः। अपरकीयसुखसाक्षात्कारः स्वसम्बद्धः पुरुषार्थो वा स्वेतरासम्बद्धः पुरुषार्थो वा अपरकीयसुखसाक्षात्काररूपत्वं वा। नाद्य इत्याह॥ किं चेति॥ अपुरुषार्थत्वापत्तेरिति॥ स्वसम्बद्धत्वाभावादित्यर्थः। नापि द्वितीय इत्याह॥ नापीति॥ कुतो नेत्यत आह॥ मुक्तेति॥ संसारीतरेति॥ मुक्तस्य सुखसाक्षात्काररूपत्वेन स्वशब्दोक्तसंसारीतरमुक्तासम्बद्धत्वान्मुक्तस्वरूपसुखे स्वेतरासम्बन्धत्वसद्भावादित्यर्थः। नापि तृतीय इत्याह॥ नापीति॥ परमत इति॥ मोक्षे त्वप्रत्ययार्थभूतधर्माद्यभावादित्यर्थः। किं च सुखं केवलं दुःखाभावमात्ररूपं वा तदतिरिक्तं वा। नाद्य इत्याह किं चेति। द्वितीयेत्वाह॥ अतिरेक इति॥ दुःखाभावव्यतिरिक्तवस्तुप्राप्त्या सद्वितीयत्वमित्यर्थः। अपि च मुक्तात्मा किं सुखमात्रं उत प्रकाशमात्रं यद्वा सुखप्रकाशोभयरूपम्। नाद्यः। सुखप्रकाशाभावेनापुरुषार्थत्वापत्तेः। न द्वितीयः। सुखप्रकाशत्वाभावेन केवल-प्रकाशत्वमात्रस्यापुरुषार्थत्वात्। न तृतीयः। धर्मद्वयात्मकत्वे शुद्धात्मरूपमुक्तस्य सखण्डत्वापत्तिरित्याह॥ अपि चेत्यादिना॥ अस्फुरणादिति॥ त्वया दुःखाभावस्यापि स्वप्रकाशत्वानङ्गीकारादिति भावः॥ ॥ निर्विशेषसुखस्य पुरुषार्थत्वभङ्गविवरणम्॥ 3 ॥  
\</4-3\>

\<4-4\>  
  4. जीवन्मुक्तिभङ्गः

 कारणे निवृत्तेपि कार्यानुवृत्तौ दृष्टान्तमाह॥ चक्रेति॥ कुलालेन दण्डेन चक्रभ्रमणं कृत्वा तत्कारणदण्डापनयनेपि तदुत्तरघटकादिकालपर्यन्तमपि चक्रभ्रमणानुवृत्तिदर्शादित्यर्थः॥ भयेत्यादि॥ बाधकज्ञानेन सर्पादिभ्रमनिवृत्तावपि पुनर्भयकंपादेस्तत्संस्कारेण दर्शनादित्यर्थः॥ क्रियाज्ञानयोरेवेति॥ नाविद्याया इत्येवार्थः। संस्कारनाशे पुनः संस्काराभावेन साध्याभावाद्व्यभिचारवारणाय सत्यन्तम्। संस्कारात्यन्ताभावे संस्कारानङ्गीकारेण तद्वारणाय विशेष्यभागः। ननु संस्कारस्य कार्यत्वेनाविद्योपादानकत्वादविद्यानिवृत्त्यनन्तरं कथमवस्थानमित्यत आह॥ संस्कार इति॥ नन्वथापि संस्कारो नाविद्यानपेक्षः तस्य जीवनिष्ठत्वात्। जीवस्याविद्याधीनत्वात्। अतोऽविद्यानिवृत्त्यनन्तरं कथं संस्कारावस्थानमित्यत आह॥ अविद्येवेति॥ यथा अविद्या शुद्धचिन्मात्रगता एवं संस्कारोपीत्यर्थः। ननु तत्वसाक्षात्कारानन्तरमप्यनुवृत्तस्य संस्कारस्य केन निवृत्तिरित्यत आह॥ संस्कारेति॥ आवृत्तात् पुनःपुनरभ्यासात्। तदनुवृत्तिः संस्कारानुवृत्तिः॥ भावकार्यं प्रतीति॥ उपादानत्वेनेत्यन्वयः। संस्कारस्य च भावपदार्थत्वेन सोपादानत्वस्याऽऽवश्यकत्वादितिभावः। किञ्चाध्यस्तमात्रं त्वन्मते तावत्सोपादानकं, तत्वसाक्षात्कारानन्तरमप्यनुवर्तमानं संस्कारदेहप्रारब्धादिकं चाध्यस्तमिति सोपादानकत्वमावश्यकमित्याह॥ अध्यस्तमिति॥ नन्वध्यस्तोपि सर्पादिभ्रमसंस्कारोऽज्ञानोपादानकोपि बाधकज्ञानेनाज्ञाननिवृत्त्या भ्रमनिवृत्तावप्यनुवर्तमानो दृष्ट इति चेत्तत्राह॥ सर्पादीति॥ अविद्यावरणेति॥ अविद्यारूपावरणस्य नष्टत्वादित्यर्थः॥ द्विचन्द्रादीति॥ यथा चन्द्रस्वरूपे सम्यक्‌ज्ञातेप्यङ्गुल्यवष्टम्भरूपदोषवशाद्बाधितस्यापि द्वितीयचन्द्रस्यानुवृत्तिरेवं बाधितस्यापि संस्कारस्यानुवृत्तिरित्यर्थः॥ असंभवादिति॥ दग्धपटस्य सावयवत्वेनावयवे निवृत्ते सत्येव स्वयं किञ्चित्कालं तिष्ठतीत्यर्थः॥ अन्यूनेति॥ पूर्वतनसाक्षात्कारस्य चरमसाक्षात्कारापेक्षया अधिकभूतदेहादिविषयकत्वेपि तदन्यूनविषयकत्वं तावदस्त्येवेत्यर्थः॥ ब्रह्मज्ञानस्येति॥ पूर्वमुत्पन्नस्य ब्रह्मज्ञानस्य आप्रायणं मरणपर्यन्तम् अनुवृत्तिहेतुभूतानि यानि यज्ञादिकर्माणि तर्ब्रह्मज्ञानस्य प्रतिबन्धः क्रियते अतो न तस्य समूलाज्ञाननिवर्तकत्व मित्यर्थः। यज्ञादिकर्मणां काम्यतनिवृत्त्यर्थं ज्ञानार्थेत्युक्तं निवृत्तेत्यर्थः॥ उक्तत्वादिति॥ ज्ञानस्य स्वप्रागभावनिवर्तन इवाज्ञाननिवर्तनेपि प्रतिबन्धायोगादेरित्यर्थः॥ अन्यथेति॥ ब्रह्मतत्वज्ञानस्य ब्रह्माज्ञानकार्येण प्रारब्धकर्मादिना प्रतिबन्धोक्तौ भ्रमनिवर्तकं शुक्तिज्ञानमपि शक्त्यज्ञानकार्येण भ्रमेण प्रतिबद्धं सत् न शुक्त्यज्ञानं निवर्तयेदित्यर्थः॥ तदेति॥ चरमज्ञानकाल इत्यर्थः॥ तत्कार्येति॥ प्रारब्धकर्मसम्पादनेत्यन्वयः। आरब्धकर्मकार्यं यदितरत् देहादिकं तदध्याससम्पादनेत्यर्थः। लेशानुवृत्तित्वेन लेशानुवृत्तिशब्दार्थत्वेनेत्यर्थः॥ भावेत्विति॥ आत्यन्तिकभक्तिसद्भावेत्वित्यर्थः॥ जीवन्मुक्तिभङ्गविवरणम्॥ 4 ॥  
\</4-4\>

\<4-5\>  
  5. मुक्तावपि ब्रह्मादीनां तारतम्य समर्थनम्

 भेदभोगादेरिति॥ वैशेषिकरीत्या भेदसहितभोगादेरित्यर्थः। किं वा तस्य सत्त्वेपि साम्यादिति रामानुजमताभिप्रायेण॥ तदवश्येति॥ अत्र यो यन्नियामकानन्दः स तदानन्दादुत्कृष्ट इत्येवोक्ते कश्चिद्राजा दरिद्रः धनिकप्रजादत्तान्नादिभोक्ता राजत्वेन तन्नियामकश्चास्ति। तदानन्दे प्रजानियामकस्य राज्ञ आनन्दत्वमस्ति प्रजानन्दादुत्कृष्टत्वरूपं साध्यं नास्ति। राजापेक्षया धनिकप्रजाया एव परमसुखित्वदर्शनादतस्तत्र व्यभिचारवारणाय तदवश्येत्युक्तम्।  
 राज्ञो दरिद्रत्वेपि प्रजानन्दस्य तद्वश्यत्वेन तदवश्यत्वाभावान्न व्यभिचार इत्यर्थः। समानन्द व्यभिचारवारणाय विशेष्यभागः। त्वन्मते रामानुजस्य तव मते शेषिणः प्रधानभूतात्॥ तान्प्रतीति॥ लक्ष्मीतत्वनियम्यजीवान्प्रतीत्यर्थः॥ परन्त्रेत्यादि॥ आनन्दप्रतियोगिकतारतम्यवानित्येवोक्ते जीवानन्दस्येश्वरानन्दप्रतियोगिकतारतम्यवत्त्वस्य रामानुजैरङ्गीकृतत्वात्सिद्धसाधनता स्यात् अतः सजातीयेत्युक्तम्। नन्वीश्वरानन्दोप्यानन्दत्वेन धर्मेण जीवानन्दसजातीयोपि भवत्येवेति पुनः सिद्धसाधनवारणायोक्तम्। परतन्त्रानन्दत्वेत्यादि॥ परतन्त्रानन्दत्वस्य साक्षाद्व्याप्यो धर्मो देवानन्दत्वं तेन धर्मेण सजातीयो य आनन्दो देवानां परस्परमानन्दः। तथापरतन्त्रानन्दत्वसाक्षाद्व्याप्यो धर्मः ऋष्यानन्दत्वं तेनापि सजातीयो य ऋष्यादीनां परस्परमानन्दस्तत्प्रतियोगिकतारतम्यवानिति साध्यार्थः॥ प्रकृतिबन्धनिवृत्तिरिति॥ देवादीनां जायमाना प्रकृतिबन्धनिवृत्तिरित्यर्थः॥ स्वसजातीयेत्यादि॥ स्वशब्देन पक्षीभूतदेवादिबन्धनिवृत्तिस्तज्जातीया या बन्धनिवृत्तिर्ऋष्यादिबन्धनिवृत्तिस्तदाश्रयो ऋष्यादिस्तत्प्रतियोगिकतारतम्यवन्तो देवास्तन्निष्ठेत्यर्थः। एवं च जीवानामन्योन्यतारतम्यसिद्धिः॥ निगडबन्धेति॥ देवदत्तनिष्ठनिगडबन्धनिवृत्तिः स्वसजातीया या बन्धनिवृत्तिर्यज्ञदत्तीया तदाश्रयो यज्ञदत्तस्तत्प्रतियोगिकतारतम्यवान् देवदत्तस्तन्निष्ठेत्यर्थः। ननु स्वरूपसुखे कथं तारतम्यं तेषामेकैकत्वेन सङ्ख्याकृततारतम्याभावात्। अणुभूतजीवस्वरूपत्वेन परिमाणकृततारतम्याभावाच्चेति शङ्काभासं निराकरोति॥ स्वरूपेति॥ जलपानं सुधापानं च तदुभयजन्येत्यर्थः॥ सारूप्यादीति॥ सालोक्यसामीप्यसारूप्यसायुज्यरूपं मुक्तिचतुष्टयम्। तत्रोत्तरोत्तरमुक्तिमति तदधस्तना मुक्तिरस्ति सारूप्यादिमति सालोक्यादिदर्शनात् एवं सायुज्यवति सारूप्यादिमुक्तिदर्शनात् सारूप्यादेश्च भेदगर्भत्वेन भेदगर्भसारूप्यादिमुक्तेः सायुज्यस्यैक्यरूपत्वपक्षेऽयोगादित्यर्थः॥ भेदे सत्यपीति॥ न हि विशिष्टेन चन्द्रेणैक्यरूपं सायुज्यं युक्तमित्यर्थः॥ अन्यस्मिन्वा संसारिणीति॥ श्रोत्रियादिपदवाच्ये विरक्तपुरुष इत्यर्थः। किं च त्वत्पक्षे प्रकृतो विरक्तरूपः श्रोत्रियो यः स एक एव मनुष्यगन्धर्वमारभ्य ब्रह्मपर्यन्तं श्रुतेषु श्रोत्रियस्येत्यादिवाक्येषूच्यते। उत भिन्नः नाद्य इत्याह॥ अपिचेत्यादिना॥ न द्वितीय इत्याह॥ भिन्नश्चेदिति॥ अकामहतत्वादेः सर्वेष्वपि श्रोत्रियेष्वेकप्रकारतया श्रवणेन तत्साध्यानन्देष्वपि तारतम्यरूपव्यवस्थाया अयोग इत्यर्थः॥ तदितरपदकामश्चेति॥ तथाचाकामहतत्वं न सर्वत्रैकप्रकारमित्यर्थः। अतो व्यवस्थोपपत्तिरिति भावः॥ उक्तं हीति॥ अनुव्याख्यान इत्यर्थः। ननु चरमदेहस्य सर्वेषामेकप्रकारत्वान्न तारतम्यमित्यत आह॥ चरमदेहोपीति॥ मर्यादिरेव मर्त्यऋषिदेवादिरूप एवेति तत्रैव तारतम्यमिति भावः। त्वत्पक्षे रामानुजपक्षे। निरन्तरचिन्ता भक्तिः। भरन्यासः अन्तःकरणभरन्यासः। प्रपत्तिर्विश्वास इति यावत्। स्वरूपतो विषमत्वादित्यन्वयः॥ कर्मेति॥ निरन्तरचिन्तारूपभक्तिः अन्तःकरणशुद्धिद्वारा कर्मापेक्षा। प्रपत्तिस्तु कर्मानपेक्षेत्यर्थः॥ आवृत्तीति॥ चिन्तारूपा भक्तिर्निरन्तरमावृत्तिसापेक्षा। नैवं प्रपत्तिरित्यर्थः। ननु भक्तिस्वरूपकर्मावृत्तिभ्याम् आधिक्येपि विश्वासोल्पः प्रपत्तौ तु कर्मावृत्त्योरभावेपि विश्वासो भूयानिति दशरूप्यैकसुवर्णन्यायेन भक्तिप्रपत्त्योः साम्यमित्याशङ्क्य निराकरोति॥ न च तयोरिति॥ प्रपत्त्यपेक्षया भक्तावेव विश्वासाधिक्यमित्याह॥ विश्वासस्येति॥ सकृद्भोजने बहुघृतभोक्त्रपेक्षया बहुषु भोजनेष्वल्पघृतभोक्तुरेव बहुघृतभोक्तृत्ववदनेकभक्त्यावृत्तिष्वल्पाल्पविश्वासस्यापि सकृन्निवृत्तिप्रपत्तिगतविश्वासापेक्षयाधिकत्वादित्यर्थः॥ अन्धेति॥ अन्धेन कृते यागे आज्येक्षणाद्यङ्गवैकल्यं पङ्गुकृते विष्णुक्रमाद्यङ्गवैकल्यम्॥ कर्मणामिति॥ अल्पकर्मणोल्पफलं महतो महदित्येवं विशेषचोदनाभावेप्यल्पस्य कर्मणः स्वविषयेल्पफले महति विभागो नियमो भवति स्थानसाम्यात् यथा ब्राह्मणकाण्डे प्रथमस्थानगतेन कर्मणा प्रथमकाण्डे प्रथमस्थानगतस्य मन्त्रस्य स्थानप्रमाणेन सम्बन्धस्तथाल्पफलं प्रत्यल्पमेव कर्म साधनं सम्बध्यते महत्फलं प्रति महदित्यर्थः। अपरोक्षज्ञानोत्तरमनुष्ठितानि विचित्रकर्माणि मोक्षे तत्प्रयोजकानि मोक्षाहेतुत्वे सति सफलत्वादिति सामान्यव्याप्तिकानुमानेन मोक्षे वैचित्र्यं सिध्यतीत्याह॥ तस्य तावदेवेति॥ विशेषणासिद्धिं परिहरति॥ नापीति॥ वैचित्र्यापाताच्चेति॥ तदङ्गीकारे त्विष्टापत्तिः। अर्थान्तरं परिहरति॥ नापि फलेति॥ बाधान्न तत्सिद्धिरिति भावः। विशेष्यासिद्धिं परिहरति॥ नापीश्वरेति॥ लीलार्थं निष्फलम्। अपरोक्षज्ञानिकृतं कर्म लीलार्थं सांसारिकभोगार्थमक्रियमाणज्ञानिकर्मत्वात् ईश्वरकृतकर्मवदित्यत्र विवक्षितस्य विधिबद्धाकृतत्वस्योपाधेः पक्षाद्व्यावृत्तिं वक्तुं ज्ञानिनां कर्मविधिमाह॥ आचार्यादिति॥ पक्षासिद्धिं परिहरति॥ सूर्यादय इति॥ शुकशक्रसूर्यादयः॥ यावदधिकारमिति॥ यावदधिकारमवस्थितिराधिकारिकाणामिति सूत्रम्॥ भोगसामान्य एव साम्यमिति॥ मुक्तभोगे ईश्वरभोगगतभोगत्वमस्तीत्यर्थः॥ त्वन्मतेपीति॥ मुक्तानामैश्वरभोगविशेषवत्त्वे जगद्व्यापारस्यापीश्वरगतभोगत्वेन तद्वर्जनं मुक्तानां न स्यादित्यर्थः॥ सातिशयत्वेपीति॥ सातिशस्येवापकृष्टस्य समस्य विनादर्शनात्त्वत्पक्षेपि स स्यात्। श्रुतिबलात्तत्त्यागस्तु ममापि सम इत्यर्थः॥ उत्कर्षस्येति॥ गन्धाद्युत्कर्षस्य॥ प्रकृतिमिति॥ स्वभावम्॥ स्वभावजेति॥ स्वभावस्य त्रैविध्यात् श्रद्धात्रैविध्यमिति गम्यते॥ हठापरपर्यायेति॥ हठस्य कारणान्तरपूर्वकत्वात् नानवस्था॥ लिङ्गशरीराविद्यानिवृत्तेरिति॥ तथा च पितृत्वगन्धर्वत्वादिकं न देहाद्युपाधिकं किं तु स्वरूपकृतमिति गम्यत इत्यर्थः। मुक्तानां भोगानुपपत्तिपरिहाराय "अभावं बादरिराह ह्येव"मित्यधिकरणसिद्धजडाजड- देहवत्त्वं तेषां साधयितुमाह॥ न च मुक्तस्येति॥ "अभावं बादरी"रिति सूत्रसिद्धं चिच्छरीरत्वं मुक्तानां साधयति॥ अस्ति हि तावदिति॥ "भावं जैमिनिर्विकल्पाम्नानादि"ति सूत्रसिद्धं जडशरीरत्वं साधयति॥ अस्तीति॥ यथा जाग्रदवस्थायां देहसद्भावेन भोगसम्भवस्तथा मुक्तावपि देहसद्भावेन भोगोपपत्तिरित्येवमर्थकेन "भावे जाग्रद्वदि"तिसूत्रेण सूचितं प्रमाणमाह॥ स्वेच्छया वेति॥ इन्द्रियवत्त्वं तेषां साधयति॥ मोक्षधर्मे चेति॥ शरीरमनुप्रविश्येत्यनन्तरं तत्प्रकाशयन्त इति शेषः। एतद्भाष्यव्याख्यातं सूत्रमाह॥ प्रदीपवदिति॥ तन्निरुक्त्यभावादिति॥ "तदशीर्यताशरीति तच्छरीरमभवदि"त्याद्युक्तविशरणरूपतन्निरुक्तेस्तस्मिन् मुक्तशरीरेऽभावादित्यर्थः। अत एवाह॥ न हीति॥ शरीरे सत्येव वैलक्षण्यमात्रेण शरीराभावोक्तौ दृष्टान्तमाह॥ कथमन्यथेति॥ तारतम्यसमर्थनामुपसंहरति॥ तस्मादिति॥ तत्प्रयोजनमाह॥ नियामक इति॥ स्वयं नियच्छति ब्रह्मादिभ्यो नियमयति चेत्यर्थः॥  
 ॥ एतद्ग्रन्थस्य ब्रह्ममीमांसासम्बन्धित्वमुक्तमुपसंहरिष्यन् तदवधृतविशेषणवत्तयेष्टदेवतानमस्काररूपमङ्गलं ग्रन्थसमाप्तावाचरति॥ नम इति॥ स्वस्य स्वातन्त्र्येण कर्तृत्वस्याभावेपि पराधीनस्य सत्त्वादेतद्ग्रन्थकरणेन भगवत्प्रीतिमाशास्ते॥ मत्प्रेरकेणेति॥ सङ्गृहीत इत्युक्त्याऽत्रोक्तन्यायानां मूलशास्त्रोक्तत्वं सूचितमिति ज्ञातव्यम्॥ ॥ मुक्तावपि ब्रह्मदीनां तारतम्यसमर्थनम्॥ 5 ॥  
\</4-5\>  
 इति श्रीमद्यदुपत्याचार्यपूज्यपादाराधकश्रीनिवासेन विरचिते न्यायामृतप्रकाशे चतुर्थः परिच्छेदः॥  
  ॥ संपूर्णश्चायं ग्रन्थः ॥  
(proof complated)

\]
