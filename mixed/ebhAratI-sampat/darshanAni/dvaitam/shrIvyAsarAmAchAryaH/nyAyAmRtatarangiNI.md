+++
title = "न्यायामृततरङ्गिणी"
author = "श्रीव्यासरामाचार्यः"
domain = "दर्शनानि"
sub-domain = "द्वैतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3091"
source_url = "https://www.ebharatisampat.in/read_chapter.php?bookid=MjA0NjIzNTgzNDI3Njky"

+++
[[न्यायामृततरङ्गिणी	Source: [EB](https://www.ebharatisampat.in/read_chapter.php?bookid=MjA0NjIzNTgzNDI3Njky)]]

\[

  श्रीव्यासरामाचार्यविरचिता  
  न्यायामृततरङ्गिणी   

\<1-1-1\>  %1.मङ्गलश्लोकाः%  
   
  श्रीव्यासरामाचार्यविरचिता  
  न्यायामृततरङ्गिणी   

श्रियस्सदानन्दगुणैर्भृतं भुजे भुजेऽप्यदोषं तदशेषशक्तिभिः।  
विशेषवाणीमितमात्मनो मुदामुदारमीशं प्रियवल्लभं नुमः॥1॥

साधु प्रसाधितगुणोपनिषत्सखीभिः सूत्रग्रहानुसृतकञ्चुकिवाचि दक्षा।  
वंशाग्रगाऽपि जयावक्छुचिनर्तकी यच्चितं जहार तमपारकृपं नमामि॥2॥

ऋगुपनिषददुर्गाद् दूरयन् योऽरिवर्गानधिहरि विजयादिव्याप्त एवोदपादि।  
स जयति यदिराजः सर्ग उच्चैर्विराजः परिधृतजयसञ्ज्ञः सर्वविद्यास्वभिज्ञः॥3॥

शुकेन शान्त्यादिषु वङ्मयेषु व्यासेन धैर्येऽम्बुधिनोपमेयम्।  
मनोजजित्यां मनसां हि पत्या रघूत्तमाख्यं स्वगुरुं नमामि॥4॥

छन्दस्साङ्गमुरङ्गमङ्गलगवीर्जैमित्युपज्ञं मतं  
व्यासोदन्तमबूबुधच्च समधाद् यो विश्वनाथाभिधाम्।  
धर्मं व्याकृतं पूर्णधीकृतसदाचारस्मृतिव्याकृति  
व्याजेन प्रणमामि तं पितरमुद्बोधाय शब्दार्थयोः॥5॥

पदादिविद्यां बहुविन्निषद्यामध्यैषि तत्त्वैषिवराद् यतोऽहम्।  
नमामि तं व्यासकुलावन्तंस नारायणाचार्यमथाग्रजं मे॥6॥

व्यासबिन्दुरसाचार्यकृतीषद्व्याकृतिच्छलात्।  
रामो महत आनम्य श्रुतं सौवं शुशुत्सति॥7॥

उद्यद्व्यासमहोदधेर्यदुरुधीगम्भीरकुम्भीर्नयद्  
भङ्गान् सत्प्रतिबिम्बमम्बुजदृशा पत्तीविचित्रीकृतम्।  
स्वच्छन्दोत्थतरङ्गिणीद्विजमुखैर्न्यायामृतं व्याकृतं  
सेवं सेवमिरासुरा इनसभे राजन्तु लेखा इव॥8॥

 इह खलु सकलविद्वन्मणिचिन्तामणिः श्रीव्यासतीर्थबिन्दुः पुण्यप्रचयपूर्णवेदान्तश्रवणः श्रुतमर्थं मिमनिषया निबिभन्त्सुर्निबन्धगोचरपरीक्षकप्रवृत्त्यङ्गविषयादि वक्तुं विशिष्टविषयादिमद् ब्रह्ममीमांसया निबन्धं सम्बन्धयितुं चतुर्लक्षणीविवक्षितविशेषणचतुष्टयवत्त्वेनेष्टदेवतामभिष्टवीति निखिलगुणनिकायमित्यादिना।

 चतुर्लक्षण्यां प्रथमलक्षणे समन्वयाख्येऽपर्यायानन्तानन्दादिशब्दानां महायोग-विद्वद्रूढिभ्यां भगवत्परत्वे तत्तच्छब्दप्रवृत्तिनिमित्तलाभात् निखिलगुणाश्रयत्वं भगवतः साधितम्। तद् आद्यविशेषणेन सङ्गृहीतम्। द्वितीयेऽविरोधलक्षणे गुण-दोषयोः सहचारदर्शनाद् दोषशङ्कायां श्रुतीनां विरोधपरिहारात् निर्दोषत्वमाघोषितम्। तद् द्वितीयविशेषणेन सञ्जग्राह। एवंविधः परमात्मा कथं ज्ञेय इत्यपेक्षायां वैराग्यादिसाधनसम्पन्नेनाधिकारिणा साक्षात्कर्तव्य इत्येतमर्थमभिदधत्तृतीयस्य साधनलक्षणस्यार्थं तृतीयविशेषणेन निर्दिदेश। ज्ञातः परमात्मा कं पुरुषार्थं दास्यति इत्यपेक्षायां स्वरूपानन्दमाविर्भावयतीति प्रतिपादयतश्चतुर्थस्य फललक्षणस्य चतुर्थविशेषणेनसङ्ग्रहःकृतः। \`निखिलगुणनिकाये' त्यादिचतुर्विशेषणोपपादकत्वेन \`सकलनिगम गेयमि' त्यादिचतुर्विशेषणानि। तत्रेन्द्रादिपरतया प्रतीयमानानां वाक्यानां भगवद्विषयत्वेन निखिलगुणाश्रयत्वं भगवतः सिद्ध्यतीति \`सकलनिगमगेयमि ' त्यनेनोपपादितम्। जगत्कारण विषयत्वेन प्रतीयमानानां प्रकृत्यादिशब्दानां भगवद्विषयत्वे भगवतः सर्वकर्तृत्वादिना निर्दोषत्वं सिद्ध्यतीति \`सर्वशब्दाभिधेयमि' त्यनेनोपपादितम्। वाक्यार्थपदार्थरूपत्वेन निगमगेयत्वशब्दाभिधेयत्वयोर्भेदः। निराकारस्य ध्यानादि न सम्भवतीति शङ्कां निराकुर्वता \`नवजलधरकायमि' त्यनेन भगवतः शुभतममतिमेयत्वमुपपादितम्। लक्ष्म्याः सहायं लक्ष्मीसहायमित्यनेन सर्वपुरुषार्थप्रदत्वोपपादनं द्रष्टव्यम्। लक्ष्म्या "यं कामये तं तमि" ति स्वमहिमानमुक्त्वा "मम योनिरप्स्वे" ति स्वसहायस्य परमात्मनोऽभिधानात्। निकायशब्दस्तु चिनोतेर्घञि वृद्धौ चकारस्य ककारादेशे च "निवास-चिति-शरीरोपसमाधानेष्वादेश्व कः" इत्यनेन निवासार्थे साधितः॥ 1॥ स्वापेक्षितविघ्ननिवारणगुणत्वेन भगवन्तं सेवते विघ्नौघेति॥2॥

 भाष्यकृतं सेवते- अभ्रममिति॥ अत्रा \`नन्दतीर्थमि' त्यनेन जलाशयतीर्थरूपतायां ध्वनितायां प्रसिद्धगङ्गादितीर्थसाम्यप्रसक्तौ तद्वैषम्यमाह- अतुलमिति। अत्र भ्रमशब्देन प्रतीत आवर्तो नञा निषिद्ध्यत इति प्रसिद्धतीर्थवैषम्यम्। तथा विपर्ययशून्यत्वं च ध्वन्यत इति ध्वनिश्लेषयोरङ्गाङ्गिभावेन सङ्करः। \`भङ्ग' शब्देन तरङ्गाभिधानात् तद्राहित्योक्त्या प्रसिद्धतीर्थवैषम्यम्, तथा पराभवशून्यत्वं च ध्वन्यते। \`अजडमि' त्यनेन जलात्मता पर्युदस्यते इति तद्वैषम्यम्, तथा ल-डयोरभेदात्पूर्णज्ञानात्मता च ध्वन्यते। \`तापत्रयापहमि' त्येकतापनिवारकजलाशयाद् वैषम्यम्। यद्यपि- "अपे क्लेश-तमसोः" इत्यनेनापपूर्वाद्धन्तेः क्लेश-तमसोः कर्मणोरूपपदयोर्डप्रत्यय उक्तः। तथापि "ब्रह्म-भ्रूणे" त्यादिवदुपपदनियमस्यानाश्रितत्वात् डप्रत्ययोपपत्तिः। "सूत्रारम्भस्त्वनाशीरर्थे" इति काशिकायां वृत्तावेवोक्तम्॥ 3॥ जयतीर्थवाक्स्तुतिव्याजेन जयतीर्थं स्तौति। चित्रैरिति। चित्रैः पदैः। गम्भीरैः वाक्यैः। अखण्डितैः मानैः। पदानां चित्रत्वं नामान्वयबोधहेतुतावच्छेदकावच्छिन्न- पदार्थोपस्थिति जनकतावच्छेदकावच्छिन्नत्वम्। वाक्यानां गम्भीरत्वं नाम समासादिवृत्तिमत्त्वम्। प्रतिमान पराहतिशून्यत्वं मानानामखण्डितत्वम्। एतेन पदवाक्यप्रमाणनिर्णायकव्याकरणमीमांसान्याय विद्यावैदग्ध्यमुक्तम्। स्वस्य संन्यासगुरुं ब्रह्मण्यतीर्थं सेवतेसमुत्सार्येति। चशब्दोऽपिशब्दार्थः। सदा सर्वावस्थास्वपि। तदुक्तम् "अत्यशक्ये तु निद्रादौ पुनरेव समभ्यसे" दिति। तमस्स्तोमनिवृत्तिसन्मार्गप्रकाशनरूपप्रयोजननिर्वृत्त्यनन्तरमपि विष्णुपदासक्तमित्युक्त्यास्वाभाविकं विष्णुपदैकसंश्रयत्वमुक्तम्। विद्योपदेष्टॄन् गुरुन्नमति-ज्ञानेति। ज्ञानेत्यादिना विद्योपदेशहेतुत्वं व्यवस्थापितम्। ग्रन्थाभिधानमाह-श्रीमध्वेति। स्वकृतस्य निबन्धस्यावान्तरप्रयोजनवत्तामाहविक्षिप्तेति।    
   
\</1-1-1\>

\<1-1-2\>  %2.विप्रतिपत्तिविचारः%

 आचार्योपदेशपरिगृहीतार्थस्य न्यायतोऽवधारणरूपमननस्यावधार्यमाणार्थविपरीतनिराससाध्यत्वात् परपक्षं प्रतिक्षेप्तुमुपक्षिपति- नन्विति। अत्र विशेषणसङ्गतेनैवकारेण \`शङ्खः पाण्डुर एवे' तिवद्विशेष्यतावच्छेदकावच्छिन्ने सर्वस्मिन् विशेषणसम्बन्धबोधनात् \`स्याशेषविश्वस्य कारणमि 'त्यनेन सूचितस्य स्वपक्षस्य विपरीतस्य निर्देशः कृतः। प्रतिवाद्यवधानाय परो \`मिथ्यैव विश्वमि' ति स्वपक्षस्य प्रामाणिकत्वं जानीहीत्याह- तथाहीति। ननु \`मिथ्यैव विश्वमि'ति परपक्षोपक्षेपो न सम्भवति, ब्रह्मादिषु बाधाद्यापत्तेः इत्याशङ्कामपनेतुं विवादाङ्गं विप्रतिपत्तिजन्मानं च संशय वक्तुमाह-तत्रेति। प्रवर्त्स्यन्त्यां मिथ्यात्वकथायां विप्रतिपत्तिः पूर्वं मध्यस्थपरिदर्शिताऽस्तीति शेषः। तथाच विप्रतिपत्तौ पक्षत्वेन निर्दिष्टस्यैव विश्वशब्देन ग्रहणात् न ब्रह्मादौ बाधादीति भावः। विप्रतिपत्तिस्वरूपमाह -ब्रह्मप्रमेत्यादिना। अत्र विश्वस्य धर्मित्वे ब्रह्मणि बाधासिद्धी स्याताम्। अतो ब्रह्मान्यदित्युक्तम्। ननु - पक्षतावच्छेदकैक्ये तन्न दूषणम्। समानप्रकारकविरहज्ञानस्यैव प्रतिबन्धकतया ब्रह्मत्वावच्छेदेन साध्यहेत्वभावनिश्चयेऽपि विश्वत्वावच्छेदेन तदनिश्चयादिति चेत्, न; एवमपि तत्र तज्ज्ञानस्य भ्रमत्वेन तत्त्वनिर्णयाभावेन वादकथा निर्णयसिद्धये तदुपादानस्य सर्वसिद्धत्वात्। तुच्छे बाधासिद्धी मा भूताम्। इति असद्विलक्षणत्वे सतीति।

 पक्षतावच्छेदकसामानाधिकरण्येन साध्यसिद्धेरुद्देश्यत्वे पक्षैकदेशे साध्यसिद्धावपि सिद्धसाधनमिति मते शुक्तिरूप्ये सिद्धसाधनवारणाय \`अबाध्यत्वे सती'ति विशेषणम्। यदि पुनः पक्षतावच्छेदकावच्छेदेनैव साध्यसिद्धिरुद्देश्या, तदैकदेशे साध्यसिद्धावपि सिद्धसाधनाभावात् तद्वारकविशेषणमनुपादेयम्। परमते वियदारेरपि बाध्यत्वात्पक्षालाभो मा भूत् इति \`ब्रह्मप्रमान्येनेत्यबाध्यत्वविशेषणम्' ननु ब्रह्मण्यारोपितस्य क्षणिकत्वादेरधिष्ठान ब्रह्मप्रमामात्रनिवर्त्यत्वात्तत्र सिद्धसाधनम्, शुक्तिज्ञानादेरपि ब्रह्मज्ञानादेरपि तद्बाध्यरजतादौ च सिद्धसाधनम्, \`शुद्धं ब्रह्म वृत्तिव्याप्यमपि ने' ति मते वियदादेरपि ब्रह्मप्रमान्यबाध्यत्वात् पक्षालाभश्चेत्यनुशयेन \`सप्रकारेणे ' त्यबाध्यत्वविशेषणम्।

 इदं च विप्रतिपत्तिस्वरूपं तार्किकादिरीत्यैवेत्यनुपदमेव वक्ष्यति। तेन स्वमते तुच्छस्यापि निषेधप्रतियोगित्वात् तत्र बाधाभावेन तद्वारणाय \`असद्विलक्षणत्वे सती' ति विशेषणमसङ्गतम्। शुक्तिरूप्यादेरसत्त्वेन \`असद्विलक्षणत्वे सती' त्यनेनैव तद्वारणात् तत्र सिद्धसाधनवारणायाद्यं विकल्पितं विशेषणद्वयं च व्यर्थमित्यादिदूषणमनवकाशं वेदितव्यम्।

 सिंह-माणवकयोरिव \`मम शरीरमि' ति देहात्मनोः स्पष्टतरभेदावभासेन देहात्मैक्या रोपासम्भव इति मताश्रयणात् न देहात्मैक्ये सिद्धसाधनम्। नभोनैल्य-चन्द्रपरिमाणभ्रमयोः सप्रकारकबाधार्हत्वात् न तत्रापि सिद्धसाधनम्।

 ननु- इयं विप्रतिपत्तिस्तार्किकादेर्मायावादिना वा ? तत्त्ववादिनो मायावादिना वा ? तदुभयेषां मायावादिना वा ? नाद्यः; तार्किकादिमत आपणस्थरूप्यातिरिक्तस्य शुक्तिरूप्यस्या भावेन तत्र सिद्धसाधनवारणार्थोपात्ताबाध्यत्वविशेषणानुपपत्तेः। नच आपणस्थरूप्य एव तन्मते सिद्धसाधनवारणाय तद्विशेषणमिति वाच्यम्। \`प्रतिपन्नोपाधावि' त्यत्र साध्ये \`सर्वस्मिन्नि' त्यस्य विशेषणस्यावश्यकतया रूप्ये सिद्धसाधनानवकाशात्। अन्यथा वियदादेरपि क्वचिदधिकरणे भ्रमसम्भवेन भ्रमप्रतिपन्नाधिकरणनिष्ठात्यन्ताभावप्रतियोगित्वस्य सत्त्वपक्षेऽपि सम्भवेन सर्वत्रैव सिद्धसाधनापातात्। तार्किकमते शुक्तिरूप्यज्ञानस्यैव भ्रमत्वख्यापन रूपबाधविषयतया रजतस्याबाध्यतया तद्विशेषणेन तदवारणाच्च। मायावादिमते शुक्तिरूप्ये सिद्धसाधनसम्भवेऽपि साध्यनिर्देष्टारं स्वं प्रति स्वस्य सिद्धसाधनोद्भावनस्यासम्भवदुक्तिकत्वात्। नापि द्वितीयः। \`असद्विलक्षणत्वे सती' त्यनेनैव शुक्तिरूप्यव्यवच्छेदे तद्व्यावृत्त्यर्थं विशेषणान्तरोपादानवैयर्थ्यात्। अत एव न तृतीयः। पक्षद्वयोक्तदोषात् एकदाऽनेकैर्विवादायोगाच्चेति चेत्, अत्रोच्यते-तृतीयपक्षे दोषाभावात्। \`शुक्तिरूप्यं तात्कालिकमुत्पन्नं तत्रैव सदि'ति भास्करादिमते शुक्तिरूप्ये सिद्धसाधनवारणायाद्यं सत्यन्तं विशेषणम्। भास्करादिभिरपि भ्रम-प्रमाविभागाय रजतस्य घटादिवैलक्षण्यमङ्गीकृतमेव इति तन्मतेऽपि तस्य पक्षबहिर्भावस्यावश्यं वाच्यत्वात् तार्किकादिमते स्वमते च तदुपरक्ते साध्यसिद्धिः प्रयोजनम्। इति सर्वमतेऽपि सप्रयोजनं विशेषणम्। विशेषणत्वे प्रयोजनवत्त्वं तन्त्रम्, नतु विशेषणप्रयोजनस्य सर्वसिद्धत्वमपि। सत्यत्ववाद्यनेकमतानुसारिणः कुशलस्यैकस्य मिथ्यात्वादिना कथासम्भवादिति सर्वमनवद्यम्।

 | प्रतिपन्नेति | अत्र त्रैकालिकनिषेधे' त्यनेनात्यन्ताभाव एव विवक्षितः| तथाचान्योन्या भावमादाय सिद्धसाधनम्, तद्वारणाय निषेधपदस्यात्यन्ताभावपरत्वे च \`त्रैकालिके ' ति व्यर्थमति शङ्कानवकाशः| \`प्रतिपन्ने'ति च घटादावत्यन्ताभावप्रतियोगित्वमिति मते घटादावेव सिद्धसाधनवारणाय| प्रतिपन्नत्वं च प्रतीतत्वमात्रम्; अतः प्रमाप्रतिपन्नत्वं भ्रमप्रतिपन्नत्वं वाऽऽदाय न विरोध-सिद्धसाधने| यावत्त्वं च विवक्षितम्; अतो भ्रमप्रतिपन्नाधि करणनिष्ठात्यन्ताभावप्रतियोगित्वमादाय सत्त्वपक्षे न सिद्धसाधनम्| ननु स्वाधिकरणाभिमत यावन्निष्ठात्यन्ताभावप्रतियोगित्वमिति पर्यवसितेऽर्थे केवलान्वय्यत्यन्ताभावप्रतियोगिगगनादिषु सिद्धसाधनम्| यदधिकरणे यत् सत् तत् तन्निष्ठात्यन्ताभावप्रतियोगीति कृते विरोधः| कथञ्चिद्विरोधपरिहारेऽपि संयोगादिसम्बन्धेन घटाद्यधिकरणे समवायसम्बन्धेन घटाद्यत्यन्ता भावसत्त्वेन घटादौ सिद्धसाधनम्| येन सम्बन्धेन यद् यस्याधिकरणम् तेन सम्बन्धेन तत् तन्निष्ठात्यन्ताभावप्रतियोगीति विवक्षायामव्याप्यवृत्तिषु संयोगादिषु सिद्धसाधनमिति चेत्, मैवम्| यत्सम्बन्धावच्छेदकविशेषाभ्यां यत्र यस्य प्रतीतिर्भवितुमर्हति तत्सम्बन्धावच्छेदकविशेषाभ्यां तस्यैव तन्निष्ठात्यन्ताभावप्रतियोगित्वमिति विवक्षितम्| आकाशादेरपि संयोगादिसम्बन्धेनास्त्येव वृत्तिरिति नोक्तदोषः| यदि पुनर्घटादेर्नात्यन्ताभावप्रतियोगित्वम्, न वा स्वत्यान्ता भावसामानाधिकरण्यम् लाघवेन घटात्यन्ताभावत्वेनैव घटसामानाधिकरण्यविरोधित्वकल्पनात्, सम्बन्धविशेषप्रवेशे च गौरवात्, घटसम्बन्धाभावमात्रविषयतया चाभावप्रतीत्युपपत्तेः, आधाराधेय भावस्य प्रत्यक्षसिद्धत्वेन घटस्यावृत्तित्वाशङ्कानुदयात्, एवं संयोगादेरपि नाव्याप्यवृत्तितेति पक्षः तदाऽत्यन्ताभावप्रतियोगित्वमेव विवक्षितम्|

 ननु मूलग्रन्थेषु विप्रतिपत्तेः क्वाप्यदर्शनात् न तस्या आवश्यकत्वमित्यत आह-इदं चेति। तार्किकैः स्वग्रन्थेषु विप्रतिपत्तिः प्रदर्शिताऽस्तीति अत्रापि सा प्रदर्शिता नतु तस्या अवश्यं प्रदर्शनीयतया प्रदर्शनमित्यर्थः। ननु विप्रतिपत्तिरवस्यं प्रदर्शनीयैव; प्रयोजनवत्त्वात्। मूलग्रन्थेषु तदप्रदर्शनं तु शिष्यैरेव सोत्प्रेक्ष्यतामित्यभिप्रायेण भविष्यतीत्यत आह- तत्पक्षेऽपीति। यैरपि कथातः पूर्वं विप्रतिपत्तिर्मध्यस्थादिनाऽवश्यं प्रदर्शनीया प्रयोजनवत्त्वादित्यभिधीयते तैरपि तस्याः पक्षपरिग्रहरूपसाधनीयकोटिपरिग्रह एक एव प्रयोजनं वाच्यमित्यर्थः। ननु स्थापनीयकोटिरूपपक्षपरिग्रहार्थमेव तार्किकादीनामिव भवतामपि साऽवश्यं प्रदर्शनीयेत्यत आह- तस्य चेति। तस्य पक्षपरिग्रहस्य। वादिवाक्येन वा मध्यस्थकल्पितविषयस्वीकारेण वा सिद्धौ विप्रतिपत्तिवाक्यस्य वैयर्थ्यादित्यन्वयः। \`कथाबाह्येने' त्यादि वादिवाक्यविशेषणम्। तथाच पक्षपरिग्रहरूपप्रयोजनस्यान्यथासिद्धत्वात् तार्किकादिभिरपि विप्रतिपत्तिर्नावश्यं प्रदर्शनीयेति भावः। तार्किकमते विप्रतिपत्तिवाक्यस्य पक्षपरिग्रहैकफलकत्वं वक्तुं प्रयोजनान्तरं निरस्यति - नचेति। विप्रतिपत्तिवाक्यस्य समयबन्धादिना व्यवहितत्वेन हेत्वभिधानप्रयोजकाकाङ्क्षाजनकसाध्योपस्थित्यहेतुत्वमित्यर्थः। ननु विप्रतिपत्तिवाक्यस्य साध्योप स्थित्यहेतुत्वे कथं साध्योपस्थितिः स्यात् ? अत आह- प्रतिज्ञयैव हेत्वभिधानप्रयोजका काङ्क्षाजनकसाध्योपस्थितिसम्भवादित्यर्थः। विप्रतिपत्तिवाक्यस्य पक्षपरिग्रहैकफलकत्वं परिशेषयितुं तस्य संशयार्थत्वं निरस्यति- नचेति। तदिति। विप्रतिपत्तिवाक्यम्। वादि-प्रतिवादिनोरिति। तथाच विशेषादर्शनरूपहेत्वभावाद् विप्रतिपत्तिवाक्यस्य न वाद्यादिषु संशयाधायकत्वमित्यर्थः। ननु विशेषदर्शने सत्यपि विप्रतिपत्तिवाक्याद् वाद्यादीनामाहार्यसंशयो भविष्यति। तस्य विशेषदर्शनाप्रतिबध्यत्वात् इत्यत आह- आहार्येति। अनुमित्युत्तरकालमप्याहार्यसंशयस्य सत्त्वेन सिषाधयिषाविरहदशायामपि पक्षतापत्त्याऽतिप्रसङ्गेनेत्यर्थः। विप्रतिपत्तीति। तथाच व्यभिचारात् नाहार्यसंशयं प्रति विप्रतिपत्तिवाक्यस्य हेतुत्वमित्यर्थः। ननु -वाद्यादीनां विशेषदर्शनवत्त्वेन संशयासिद्धौ पक्षत्वासिद्ध्या कथं न्यायावतारः स्यादिति, अत आह -संशयं विनेति।

 ननु विप्रतिपत्तिवाक्यस्य वाद्यादिषु संशयाजनकत्वेऽपि परिषदादिषु संशयजनकत्वमस्त्येव; तेषां विशेषदर्शनविरहात्। नच - अन्यदीयसंशयस्य पक्षत्वाप्रयोजकत्वेनानुमानाङ्गत्वं नेति वाच्यम्। तस्यानुमानानङ्गत्वेऽपि व्युदसनीयतया विचाराङ्गत्वमस्त्येव। वाद्यादिषु संशयं प्रति विप्रतिपत्तेर्निश्चयादिना प्रतिबन्धाद जनकत्वेऽपि स्वरूपयोग्यत्वात्। वाद्यादीनां निश्चयवत्त्व नियमाभावात्। "निश्चितौ हि वादं कुरुतः" इत्याभिमानिकनिश्चयाभिप्रायम्। परपक्षमालम्ब्याप्यहङ्कारिणो विपरीतनिश्चयवतो जल्पादौ प्रवृत्तिदर्शनात् तस्मात् समयबन्धादिवत्स्वकर्तव्यनिर्वाहाय मध्यस्थेन विप्रतिपत्तिः प्रदर्शनीयैव इति। उच्यते-वाद्यादीनां निश्चयवत्त्वध्रौव्येण विप्रतिपत्तेः क्वचिदपि वाद्यादिनिष्ठसंशयानुपधायकत्वेन तादृशसंशयं प्रति तस्याः स्वरूपयोग्यत्वस्याप्यकल्पनात्। क्वचित् फलोपहितजातीयस्यैव स्वरूपयोग्यत्वात्। वाद्यादीनां निश्चयवत्त्वस्य कथातः पूर्वं समविद्यत्वज्ञापकपरीक्षादिना सिद्धत्वात्। अहङ्कारिणः परपक्षमालम्ब्य ख्यात्याद्यर्थं जल्पादिप्रवृत्तिसम्भवाच्च। व्युदसनीयतया विचारङ्गस्यापि पारिषद्येषु संशयस्य विप्रतिपत्तिं विनाऽपि वादि-प्रतिवादिसन्नाहादिना कोट्युपस्थितौ विशेषादर्शने सति सम्भवेन विप्रतिपत्तिवाक्यस्यानावश्यकत्वादित्यभिप्रायः।  
\</1-1-2\>

\<1-1-3\>  %3.मिथ्यात्वे परोक्तानुमानानि%

 एवं विप्रतिपत्तिवाक्यस्य प्रयोजनाभावेनानावश्यकत्वमभिधाय परपक्षमुत्थापयति-प्रमाणं चेति। ननु मिथ्यात्वेऽनुमानं प्रमाणमिति भवता कथमवगतमिति ? अत आह-विमतमित्यादि। इत्यानन्दबोधोक्तेर्हेतोरवगतमित्यर्थः। एवमग्रेऽपि। ननु विप्रतिपत्तौ धर्मितेवानुमितौ पक्षताऽपि \`ब्रह्मप्रमान्येने ' त्यादिनैवावच्छिद्यताम्, अत एवाग्रे प्रपञ्चसत्यत्वानुमानेषु गुरुत्वात् लध्वी विमतिरेव पक्षतावच्छेदिकेति वाच्यम्। तस्या लघुत्वेऽपि तुच्छब्रह्मव्यावृत्ति वियदाद्यनुगतिरूपनियत विषयत्वायोक्तावच्छेदकसापेक्षत्वेनोक्तस्यैव पक्षतावच्छेदकत्वमुचितम्, नतु विमतेस्तद्ग्रहा धीनग्रहाया इत्याशङ्क्य निराकरोति- यद्यपीति। सत्यं विमतिरनुगतावच्छेदकसापेक्षेति। तथाप्यनुमाने लध्व्या विमत्यैव पक्षतावच्छेद उचितः। प्रमाणोपन्यासेन लघुभूतस्यैवादरणीयत्वात्। सावयवत्वेन गुरुणा गृहीतस्य लघुनः कार्यत्वस्य हेतुत्ववदित्यर्थः। सत्यत्वानुमानेषु तस्य तत्त्वेनोपादानं तु शिष्यान् प्रति प्रयोगवैचित्र्योपपादनायेत्यदोषः। स्वनियामकेति। विप्रतिपत्त्यन्तर्गतेन \`ब्रह्मप्रमे' त्यादिना नियामकेनेत्यर्थः। विप्रतिपत्त्येति। विमत्येत्यर्थः।

 यद्वेति। आत्मत्वेतरपृथिवीत्वाद्यभावत्वान्तचतुर्दशधर्मावच्छिन्नविशेष्यता कचतुर्दशविप्रतिपत्तिप्रयुक्ता विमतिः पक्षतावच्छेदिकेत्यन्वयः। ननु अननुगतविप्रतिपत्तिप्रयुक्ताया विमतेरननुगतत्वात् कथं पक्षतावच्छेदकत्वम् ? अत आह- अनुगतेति। अनेकविशेष्यतावच्छेदकावच्छिन्नापि तावत्स्वेका समूहालम्बनरूपा विमतिरनुगता वा तद्विषयत्वं वाऽनुगतं सम्भवति इति सैव पक्षतावच्छेदिकेत्यर्थः। अस्मिन् पक्षे विप्रतिपत्तौ धर्मितावच्छेदकमेवानुमानेऽपि पक्षतावच्छेदकमस्त्विति शङ्कैव नोदेति, विप्रतिपत्त्यवच्छेदका नामननुगतत्वात् इत्यभिप्रेत्योक्तम्- अननुगतधर्माश्रयेति। विप्रतिपत्तिरिति। विमतिरित्यर्थः। पृथिव्यादौ पृथिवीत्वादिप्रत्येकधर्मावच्छेदेन जातायामपि विप्रतिपत्तौ विमतत्वं तावत्स्वनुगतमस्ति इति लघुभूतं तदेव पक्षतावच्छेदकमिति भावः। यद्यपि विमतिरिति। पक्षतावच्छेदक धर्मसामानाधिकरण्येन साध्यसिद्धिरूपानुमित्यनुरोधेनानुकाले सत एव धर्मस्य पक्षतावच्छेदक त्वमुचितम्। विमतेः समयबन्ध-सभ्यानुविधेयसंवरणादिना व्यवहितत्वात् तद्घटितं विमतिविषयत्वमपि नानुमानकालेऽस्तीत्यर्थः।

 सैवेति। विमतिविषयतेत्यर्थः। विमतेरनुमानकालेऽसत्त्वेऽपि \`पाकरक्तः श्यामः' इतिवद् विमतं मिथ्येत्यनुमितिरप्रत्यूहैव। ननु पक्षतावच्छेदकाभावे पक्षतावच्छेदकविशिष्टे हेतुज्ञानरूपपक्ष धर्मताज्ञानं न स्यादिति चेत् न। स्वरूपसत्पक्षतावद्धर्मताज्ञानस्यैव पक्षधर्मताज्ञानत्वात्। नच पक्षतावच्छेदकासत्त्वे पक्षतापि कथं वर्ततामिति वाच्यम्; "विषयजन्यं ज्ञानं प्रत्यक्षमि" ति लक्षणे विषयत्वेनाभिमते घटादौ स्वज्ञानात् पूर्वं ज्ञानविषयत्वाभावेऽपि विषयत्वेनावच्छेद्यायाः स्वज्ञानं प्रति जनकतायाः सत्त्वमिवोपपत्तिरिति भावः। ननु उत्सर्गतो विशेषणत्वावगाहित्वरूपप्रमाणस्वभावबाध एवात्र दोषः प्राप्नोति, अत एव \`रूपप्रागभावावच्छिन्नो घटो रूपवानि' त्यत्र बाध उक्तः, उपलक्षणत्वे तदसम्भवादित्यरुच्या पक्षतावच्छेदकस्य विशेषणत्वमेवाह-तज्ज्ञानं वेति। विमतिविषयत्वज्ञानं वेत्यर्थः। न्यायवाक्यप्रयोज्यपरामर्शपूर्वक्षणे विमतिज्ञानम्, तदुत्तरक्षणे च परामर्शः, तदुत्तरक्षणे त्वनुमितिरिति भावः। विमतेः पक्षतावच्छेदकत्वे उपष्टम्भकमाह -अत एवेति। "प्राचामि "त्यत्र पूज्यत्वं न विवक्षितम् ; अतो "नाञ्चेः पूजायामि"ति नलोपनिषेधाभावः। विमतेः पक्षतावच्छेदकत्वसिद्ध्यर्थ मवच्छेदकान्तराणि परिस़ञ्चष्टे- नतु वियदादीत्येवेत्यादिना।

 ॥पक्षादन्यत्रेति॥ एतच्च दार्ष्टान्तिके विशेषणम्, नतु दृष्टान्तेऽपि। निश्चितसाध्याभाववति हेतुसन्देहस्य सर्वत्रापि दोषत्वात्। यद्वा, दृष्टान्तेऽपि तद्विशेषणं व्याप्यत्वासिद्धीतर दोषान्तरासङ्कीर्णस्यानैकान्त्यस्य लक्ष्यत्वमभिप्रेत्य; पक्षे तु तस्य बाधसङ्करात्। ॥निश्चितहेतुमतीति॥ तथाच वियन्मात्रस्य पक्षत्वे घटादौ सन्दिग्धानैकान्त्यं स्यादेवेत्यर्थः। ननु निश्चितहेतुमति सर्वत्र साध्यसन्देहो न दोषः अनुमानमात्रोच्छेदापत्तेः, किन्तु पक्षातिरिक्ते। घटादिस्तु न पक्षातिरिक्त इति न तत्र सन्दिग्धानैकान्त्यं दोषः। नच प्रतिज्ञाविषयत्वरूपं पक्षत्वं घटे नास्तीति स पक्षातिरिक्त इति वाच्यम्। प्रतिज्ञाविषयत्वं न पक्षत्वम्। स्वार्थेऽनुमाने शब्दप्रयोगरूपप्रतिज्ञाविरहेण पक्षत्वाभावापत्तेः। किन्तु साधक-बाधक प्रमाणाभाववत्त्वं पक्षत्वं स्वार्थानुमान-परार्थनुमानसाधारणम्। तच्च घटेऽप्यस्ति इति न स पक्षातिरिक्तः इथि न घटे सन्दिग्धानैकान्त्यं दोषः इति वियदित्येव पक्षनिर्देशोऽस्त्वित्यत आह-प्रतिज्ञां प्रत्यविषय इति।

 ॥एवं पक्षनिर्देशस्येति॥ यद्यपि वियन्मात्रस्य पक्षत्वेऽप्युक्तविधया घटे न सन्दिग्धानैकान्त्यम्। तथापि घटादिसाधारण्यामेकस्यामनेकस्यां वा विप्रतिपत्तौ सत्यां घटादिबहिर्भावेन वियन्मात्रपक्षनिर्देशस्यानाकाङ्क्षिताभिधानत्वेनाप्राप्तकालत्वादित्यर्थः। ननु अनुमाने पक्षतावच्छेदिका इव लध्वी विमतिरेव विप्रतिपत्तावपि धर्मितावच्छेदिकाऽस्तु, किं \`ब्रह्मप्रमान्येने' त्याद्युक्तकुसृष्टियुक्तधर्मितावच्छेदकाश्रयणेनेत्यत आह- विप्रतिपत्ताविति॥ विमतिः विप्रतिपन्नत्वम्। विप्रतिपत्तौ विमतेर्धर्मितावच्छेदकत्वे मिथ्या न वेत्यादिविप्रतिपन्नत्वं मिथ्या न वेत्यादि विप्रतिपत्तिः स्यात्, तथाचात्माश्रयः स्यात्। तस्माद् \`ब्रह्मप्रमान्येन' त्याद्यनुगतं वा पृथिवीत्वादिकमननुगतं वा विप्रतिपत्तौ धर्मितावच्छेदकमुपादातव्यमित्यर्थः।

 तन्त्ववृत्तित्वादिति। तथाच तत्रैव व्यभिचारवारणायानादीति विशेषणमित्यर्थः। विमतमिति। स्वसमानाधिकरणेत्यादिसाध्यवत्त्व- तदभावाभ्यां विमतमित्यर्थः। संयोगादौ तूक्तरूपविमतेरभावात्। आद्येऽपि संयोगादिव्यावृत्तम् न वा ? नाद्यः। तस्यानुक्तत्वात्, द्वितीये संयोगादेरपि पक्षत्वमवर्जनीयमेवेत्यनुशयेनाह - ब्रह्मप्रमेति। संयोगादौ सिद्धसाधनवारणाया व्याप्यवृत्तित्वानधिकरणमिति पक्षविशेषणम्। पक्षधर्मताबलादिति॥ अव्याप्यवृत्तित्वान धिकरणमिति पक्षविशेषणबलादव्याप्यवृत्तित्वेन पक्षे साध्योपसंहाराभावेन स्वसमानाधिकरण व्याप्यवृत्त्यत्यन्ताभावप्रतियोगित्वरूपं मिथ्यात्वं पक्षे सिद्ध्यतीत्यर्थः। नित्यद्रव्यान्यदिति पक्षविशेषणम्। वृत्तिमदित्यर्थः। एतच्च नित्यद्रव्येषु सिद्धसाधनवारणाय। संयोगादिभिन्नत्वमपि पक्षविशेषणम् तेन संयोगादिकमादाय न सिद्धसाधनम्।  
 ननु आत्मनोऽमिथ्यात्वात् तत्र व्यभिचार इत्यत आह- अत एवेति। आत्मनि साध्यसत्त्वात् न व्यभिचार इत्यर्थः। अत्यन्ताभावप्रतियोगित्वं मिथ्यात्वं पक्षतधर्मताबलात् सिद्ध्यतीत्याह- मिथ्यात्वसिद्धिस्त्विति। वृत्तिमत्त्वार्थकनित्यद्रव्यान्यत्वविशेषणादवृत्तित्वमादाय पक्षे साध्योपसंहाराभावे सति मिथ्यात्वसिद्धिर्भवतीत्यर्थः। आत्मत्वावच्छिन्नेति। शुक्तिरूप्यप्रतियोगिके आत्मानात्मधर्मिके भेदे सिद्धसाधनवारणाय आत्मत्वावच्छिन्नेति। अनात्ममात्रेति॥ आत्मानात्मप्रतियोगिके शुक्तिरूप्यधर्मिके भेदे व्यभिचारवारणाय- मात्रेति। अनात्ममात्रप्रतियोगिकसादृश्यादेः पक्षसमत्वात् न तत्र व्यभिचारः।  
     
\</1-1-3\>

\<1-1-4\>  %4.मिथ्यात्वनिर्वचनम्%  
   
 मिथ्यात्वं चेति। यद्यपीत्यस्य व्यवहितेनाग्रेतनेन तथापीत्यनेन सम्बन्धः। अपसिद्धान्तादिति। मिथ्यात्ववादिभिरपि प्रपञ्चस्यासद्वैलक्षण्याङ्गीकारादित्यर्थः। अप्रसिद्धेरिति। सत्यत्ववादिना शुत्तिरूप्यादेरप्यनिर्वाच्यत्वानभ्युपगमात् तार्किकाभिमतान्यथाख्यातिपक्षे रूप्यस्यापि सत्यत्वात्, सिद्धान्त्यभिमतान्यथाख्यातिपक्षे शुक्तेरेवात्यन्तासद्रूप्यात्मना भानाङ्गीकारेण रूप्यस्य सदसद्वैलक्षण्यरूपानिर्वाच्यत्वस्याप्रसिद्धेरित्यर्थः। सतोऽपीति। सद्विशेषभेदस्य सत्यपि सम्भवादित्यर्थः। निर्धर्मक इति। तथाच सत्त्वानधिकरणत्वेऽपि ब्रह्मवत् सदूपत्वेनाप्यमिथ्यात्वोपपत्तिरित्यर्थः। नचेति। सत्त्ववत् सत्त्वानधिकरणत्वमपि धर्मो ब्रह्मणि नास्तीत्यर्थः। निर्धर्मकत्वहेतोरिति। निर्धर्मकत्वरूपहेतोः पक्षे सत्त्वे निर्धर्मकत्वरूपधर्मस्य ब्रह्मणि सत्त्वेन तत्र निर्धर्मकत्वस्य व्याघातः। अथ निर्धर्मकत्वं हेतुः पक्षे नास्ति, तथापि ब्रह्मणो न निर्धर्मकत्वम्, सधर्मकत्वस्यैव प्राप्तेः। एवं सत्त्वानधिकरणत्वाभावरूपसाध्यस्य पक्षे सत्त्वे तादृशसाध्यरूपधर्मलाभेननिर्धर्मकत्वरूपहेतु व्याघातः। अथ सत्त्वानधिकरणत्वाभावरूपसाध्यं पक्षे नास्ति तथापि सत्त्वानधिकरणत्व रूपधर्मलाभेननिर्धर्मकत्वरूपहेतोस्तेन व्याघतः, सत्त्वानधिकरणत्वाभावरूपसाध्येन न व्याघात इत्यर्थः। अभावरूपेति। तथाच ब्रह्मणोऽपि सत्त्वानधिकरणत्वे नातिव्याप्त्यापत्त्या न तन्मिथ्यात्वलक्षणमित्यर्थः। ब्रह्मण्यभावरूपधर्मानङ्गीकारे बाधकमाहा-अन्यथेति। अनिर्वाच्यलक्षण इति। सदसत्त्वानधिकरणत्वरूपानिर्वाच्यलक्षण इत्यर्थः। ननु अदृश्यत्वेन प्रमित्यविषये ब्रह्मण्यतिव्याप्तिरित्यत आह ब्रह्मत्विति। ब्रह्मणो वृत्तिव्याप्यत्वेऽपि चिदविषयत्वाददृश्यत्वोपपत्तिरिति भावः। शुक्तिरूप्यादेरिति। प्रमित्यविषयत्वं वा साक्षात् प्रमित्यविषयत्वं वा मिथ्यात्वं शुक्तिरूप्यादौ नास्ति इति दृष्टान्तः साध्यविकल इत्यर्थः। आवश्यकत्वादिति। उपलक्षणमेतत्। स्वाभावसत्त्वप्रकारकप्रमारूपबाधकज्ञानं प्रति साधाद् विषये रूप्यादौ साध्यवैकल्यं च द्रष्टव्यम्। ब्रह्मणोऽपीति। तस्य जगद्भ्रमाधिष्ठानत्वेन परैरङ्गीकारादित्यर्थः। उक्तरीत्येति। अनुव्यवसायादिरूपप्रमाविषयत्वेनेत्यर्थः। विशेष्येति। अध्यस्तत्वमेव तल्लक्षणमस्त्वित्यर्थः। ननु तावदेव तल्लक्षणमस्त्वित्यत आह-विशेषणेति। अध्यस्तत्वस्य लक्ष्यत्वेन लक्षणत्वायोगादित्यर्थः। तद्धीति। बाध्यत्वम्। ब्रह्मणीति। क्षणिकत्वबाधकस्थायित्वज्ञानविषयतया प्रपञ्चस्य सिद्धसाधनदोषोऽपि बोध्यः। नापीति। \`नास्ती 'त्यादिप्रकारत्रयेण बोध्यमानो यो निषेधः, कालत्रयसंसृष्ट इति यावत्, तत्प्रतियोगित्वमित्यर्थः। मन्मत इति। मिथ्यात्वं निर्वक्तुर्मायावादिनो मम मत आपणस्थरूप्यस्यैव तादृशनिषेधप्रतियोगित्वम्, न शुक्तिरूप्यस्य तस्य धीकाले शुक्त्यादौ सत्त्वेन तत्र तस्य तादृशनिषेधानङ्गीकारात्। तथाच शुक्तिरूप्यादौ साध्यवैकल्यमित्यर्थः। उपलक्षणमेतत्। बाध्यत्वेनानङ्गीकृते तुच्छे तदापत्तिश्च बोध्या। उत्तरेति। तथाच ज्ञानादौ पक्षैकदेशे सिद्धसाधनम्, घटादावर्थान्तरं चेति भावः। नापि स्वेति। बाध्यत्वस्याननुषङ्गाय पुनर्मिथ्यात्वोक्तिः। अव्याप्यवृत्तीति। तथाच पूर्ववत् सिद्धसाधनार्थान्तरते इति भावः। नाप्यव्याप्येति। संयोगात्यन्ताभावस्यापि गुण-कर्मावच्छेदेन व्याप्यवृत्तित्वाधिकरणतया तत्प्रतियोगिनि संयोगादौ सिद्धसाधनतावारणायाव्याप्यवृत्तित्वानाश्रयेति निषेधद्वयान्तर्भावः। ननु आरोपितसंयोगस्या त्यन्ताभावोऽपि संयोगात्यन्ताभावत्वादव्याप्यवृत्तित्वाश्रय एव इति तदनाश्रयात्यन्ताभाव प्रतियोगित्वं मिथ्याभूतं आरोपिते संयोगेऽव्याप्तमित्यत आह- आरोपितस्येति। शुक्तिरूप्यादाविति। \`नेदं रजतमि'ति निषेधं प्रत्यापणस्थरूप्यस्यैव प्रतियोगितया शुक्तिरूप्यादेः स्वसमानाधिकरणनिषेधायोगादित्यर्थः। नाप्यविद्येति। प्रत्येकाव्याप्तिवारणायान्यतरत्वान्तर्भावः। अनादाविति। तदुक्तं वार्तिके-

"जीवं ईशो विशुद्धा चिद् भेदस्तस्यास्तयोर्द्वयोः।  
अविद्या-तच्चितोर्योगः षडस्माकमनादयः॥"इति।

परमत इति। सत्यत्ववादिमते। अज्ञानस्य भ्रमप्रागभावरूपस्य तत्कार्यभ्रान्त्यादेश्च प्रागभावरूपाविद्या-तत्कार्यान्यतरत्वेऽपि सत्यतया तद्वद् घटादेरपि सत्यत्वेनाप्युक्तसाध्योपपत्त्याऽर्थान्तरत्वमित्यर्थः। भ्रमप्रागभावभ्रमादौ सिद्धसाधनतापि द्रष्टव्या। ननु अनिर्वाच्या विद्यातत्कार्यान्यतरत्वं लक्षणार्थः, अतो नोक्तदोष इत्यत आह-शुक्तिरूप्यादाविति। तथाचाप्रसिद्धिरित्यर्थः। तथापीति। एतस्य यद्यपीत्यनेन पूर्वेण सम्बन्धः। पूर्वोक्तामप्रसिद्धं निराकरोति-तत्प्रसिद्धिश्चेति। सत्त्वम्, असत्त्वात्यन्ताभावसमानाधिकरणात्यन्ताभावप्रतियोगि, व्यतिरेकिधर्मत्वात् गोत्ववत्, प्रमेयत्वादेरप्यतयन्ताभावप्रतियोगित्वपक्षे धर्मत्वादित्येव हेतुः। नच घटावृत्तित्वमुपाधिः। घटत्वे साध्याव्याप्तेः। नच घटेतरवृत्तित्वरूपपक्षधर्मावच्छिन्न साध्यव्यापकं घटमात्रावृत्तित्वमुपाधिः पक्षेऽपि सत्त्वादित्यादि वक्ष्यत इत्यर्थः।

 ननु सत्त्वविशिष्टस्यासत्त्वस्याभावः सदसत्त्वानधिकरणत्वम्। तच्च विशेष्याभावात् सत्यत्वपक्षेऽपि सिद्धम्, अतः सिद्धसाधनम्, इत्यत आह-यद्वेति। तच्चेति। बाध्यत्वमित्यर्थः। तुच्छेऽतिव्याप्तिवारणाय प्रतिपन्नोपाधाविति विशेषणम्। तुच्छस्य प्रतीत्यभावेन न प्रतिपन्नोपाधिरित्यभिप्रायः। शुक्तिरूप्यादौ दृष्टान्ते साध्यवैकल्यपरिहाराय तस्यात्यन्ताभाव प्रतियोगित्वमुपपादयितुमुक्तं \`शुक्तिरूप्यादिरेवे' त्यादि \`मते' इत्यन्तम्। तत्त्वमस्यादीति। मात्रशब्देन ज्ञानस्याज्ञाननिवर्तकतायामितरनिरपेक्षत्वमुक्तम्। "नासीदि"त्यस्य नञो न निवृत्तिरर्थः, किन्तु संसर्गाभावमात्रम्। तस्य च \`आसीदि'त्यादीना कालत्रयसम्बन्धबोधनेन त्रैकालिकत्वसिद्धिः इति निरुक्तमित्थायत्वे सम्मतत्वसिद्धिः।

 ननु प्रतिपन्नोपाधिस्थले निषेधस्य ब्रह्मभिन्नस्य तात्त्विकत्वेऽद्वैतहानिः,व्यावहारिकत्वे विरोधः, प्रातिभासिकत्वे सिद्धसाधनमित्यतः पक्षान्तरमाह-मतान्तरे त्विति। रूप्योपादानमज्ञानं स्वकार्येण वर्तमानेन विलीनेन वा सहाधिष्ठानसाक्षात्कारात् निवर्तते; तत्तद्भ्रमोपादानाज्ञानानां भेदाभ्युपगमात्, इति न दृष्टान्ते साध्यवैकल्यम्। \`मुद्गरपातानन्तरं घटो नास्ती' ति प्रतीतिवदधिष्ठानज्ञानानन्तरं \`शुक्त्यज्ञानं तद्गतञ्च रूप्यं नास्ती' ति प्रतीतेः सर्वसम्मतत्वादिति मत इदं लक्षणमुच्यत इत्यभिप्रेत्योक्तम्-मतान्तरे त्विति। प्रविलीनेनेति। मुद्गरपातानन्तरं घटस्य नात्यन्तिकी विवृत्तिः, किन्तु प्रविलयमात्रमित्यभ्युपगमादतीतघटादेरपि ज्ञानादेव निवृत्तिरित्यर्थः। उत्तरज्ञाननिवर्त्ये पूर्वज्ञानादौ सिद्धसाधनतां वारयति-अनुमितिं प्रतीति।

 ननु ज्ञाननिवर्त्यत्वं ज्ञानजन्यनिवृत्तिप्रतियोगित्वम्। तच्च न रूप्योऽस्ति। शुक्तिज्ञानानन्तरं रूप्यं नास्तीति प्रतीतावपि रूप्यं निवृत्तमित्यप्रतीतेः, तथाच साध्यवैकल्यम् इत्यतः पक्षान्तरमाह- अथवेति। स्वसमानाधिकरणेति। स्वाधिकरणाधिकरणकेत्यर्थः. संयोगादौ सिद्धसाधनतां वियदादौ चार्थान्तरतां वारयति- संयोगेति। बाधात् नाव्याप्ववृत्तित्वसिद्धिरिति भावः। रूप्यादौ साध्यवैकल्यशङ्कां वारयति
-शुक्तिरूप्यादेरिति। आविद्यकतया विद्यमानमपि रूप्यं पारमार्थिकत्वेन व्यधिकरणेन धर्मेण स्वसमानाधिकरणनिषेधप्रतियोगि इति न तत्र साध्यवैकल्यमित्यर्थः। स्वात्यन्ताभावाधिकरण एवेति। एतेन प्रतिपन्नोपाधौ त्रैकालिकनिषेधप्रतियोगित्वं मिथ्यात्वमित्यनेन पूर्वोक्तेनास्य पुनरुक्तिरपि परिहृता।

 ननु एवमत्यन्तासत्त्वापत्तिः। नच अत्यन्तासतः प्रतीयमानत्वं नेति वाच्यम्; \`शशविषाणमि 'त्यादिशब्दाभासादिना तस्यापि प्रतीतेरित्यतो लक्षणान्तरमाह-यद्वेति। सतोऽपि सदन्तरविविक्तत्वात् सिद्धसाधनमित्यत आह तच्चेति। निर्धर्मके ब्रह्मणि सद्रूपत्वरूपधर्माभावादतिव्याप्तिरित्यत आह ब्रह्म चेति।  
   
\</1-1-4\>

\<1-1-5\>  %5.दृश्यत्वस्वरूपविचारः%

 साध्यं विविच्य हेतुं विविनक्ति- दृश्यत्वञ्चेति। दृग्विषयत्वमिति। ज्ञानविषयत्वमित्यर्थः। आत्मा च वृत्तिविषयोऽपि नेति भावः। अत एवाग्र आत्मनो ज्ञानविषयत्वमभ्युपेत्य पक्षान्तरं वक्ष्यति तथाचात्मनो ज्ञानविषयत्वेऽपीत्यादिना। नन्विति। मिथ्यात्वस्य व्यतिरेकिधर्मत्वेन किञ्चिदधिकरणनिष्ठात्यन्ताभावप्रतियोगित्वे निश्चिते तदधिकरणे हेतुव्यतिरेकस्याग्रहे तत्र हेतुसंशयसम्भवात् सन्दिग्धानैकान्त्यमित्यर्थः। ब्रह्मापि दृश्यमिति। तथाच ब्रह्मणि व्यभिचार इति भावः। व्यतिरेकावच्छिन्नस्य दृश्यत्वादिति। शुद्धे ब्रह्मस्वरूपे साध्य-साधनयोर्व्यतिरेकोऽस्ति। मिथ्यात्व-दृश्यत्वव्यतिरेकावच्छिन्ने च दृश्यत्वमप्यस्ति, इति साध्य-साधनव्यतिरेकयोः सहचारग्रहो भवति। व्यतिरेकावच्छिन्नस्य दृश्यस्य मिथ्यात्वाद् व्यभिचारोऽपि नेति भावः। ननु अदृश्यस्य कथं दृश्यत्वम् ? इत्यतः सदृष्टान्तमुपपादयितुमुक्तम्
-आकाशस्येति। आकाशस्यापरिच्छेद-परिच्छेदाविव ब्रह्मणोऽप्यदृश्यत्वदृश्यत्वे उपपन्ने। स्वाभाविकत्वास्वाभाविकत्वाभ्यां च तद्वदेवाविरोध इति भावः॥1॥

 ननु व्यतिरेकावच्छिन्नस्य विशिष्टस्य दृश्यत्वे विशिष्टानुगतविशेष्यस्य दृश्यत्वमवर्जनीयम्; विशिष्टज्ञानस्य विशेष्योऽपि संशयादिनिवर्तकत्वात्। अन्यथा \`दण्डी देवदत्त'इति ज्ञानानन्तरं देवदत्ते कदाचित् संशयादिः स्यात्। तथाच व्यभिचार इत्यत आह- स्वव्यवहार इति। अद्वितीयत्वादिप्रकारक आत्मगोचरे व्यवहारे स्वातिरिक्तवृत्तिरूपसंविदपेक्षाऽस्ति इत्यात्मनि दृश्यत्वं मा प्रसाङ्क्षीत् इति नियतिग्रहणम्। अद्वितीयत्वादिरूप आत्मव्यवहारे तदपेक्षायामपि स्फुरणरूपे नित्यसिद्ध आत्मव्यवहारे तदभावात्‌ तत्र नियमो नास्तीत्यर्थः। आत्मनो वृत्तिविषयत्वमपि नास्ति इति न्यायदीपावलीरीत्या दृश्यत्वं व्याख्यातम्। आनन्दबोधोक्तरीत्या तु शुद्धात्मनो वृत्तिविषयत्वेऽपि स्वव्यवहारेऽपि स्वातिरिक्तसंविदपेक्षानियतिरूपं दृश्यत्वं शुद्धात्मनि नास्तीत्याह-तथाचेति॥2॥

 ननु आत्मनः स्फुरणव्यवहारे उपनायकप्रमाणापेक्षाया विरहेऽप्यद्वितीयत्वादिविशिष्टव्यवहारे विशेषणोपनायकप्रमाणापेक्षानियमोऽस्त्येव इति व्यभिचारस्तदवस्थ इत्यत आह-अस्वप्रकाशत्वं वेति। घटादाविति। घटादेः फलव्याप्यतया फलाव्याप्यत्वरूपं विशेषणं घटादौ नास्तीत्यर्थः। धर्मादौ त्विति। अपरोक्षव्यवहारयोग्यत्वं विशेष्यं धर्मादौ नास्तीत्यर्थः। ननु जडत्वं नाज्ञानत्वम् वृत्तिभागेऽसिद्ध्यापत्तेः, किन्त्वस्वप्रकाशत्वमेव वाच्यम्। तथाच दृश्यत्वजडत्वयोः पूर्वोक्तयोर्हेत्वोरभेदापत्तिरित्यत आह- अस्मिंश्चेति। असंविद्रूपत्वम् अचिद्रूपत्वम्। तच्च वृत्तिरूपे ज्ञानेऽस्तीति भावः॥3॥  
\</1-1-5\>

\<1-1-6\>  %6.मिथ्यात्वे परोक्तश्रुतिः%

 श्रुतिश्चेति। "एकमेवाद्वितीयमि" त्यादिकेत्यर्थः। ननु ब्रह्माद्वितीयं चेत् प्रथमं तृतीयं वा स्यात्, बहुव्रीहिपक्षेऽपि सप्रथमं सतृतीयं वा स्यात्, तथाच नेष्टसिद्धिरित्यतः श्रुतिं व्याख्याति-एवमेवेति। अद्वितीयादिशब्दैः कण्ठतो द्वितीयनिषेधे द्वितीयनिरूपिततृतीयादेरपि निषेधोऽर्थतो भवति इति द्वितीयस्यात्यन्ताभावप्रतियोगित्वरूपं मिथ्यात्वं श्रुत्या सिद्ध्यतीत्यर्थः। नचेति। \`सन् घटः' इत्यादिसत्तवग्राहकप्रत्यक्षबाधादित्यर्थः। अमानम्। अग्न्यनौष्प्यानुमानवदिति शेषः। अमुख्यार्था। "यजमानः प्रस्तरः"इत्यादिश्रुतिवदिति शेषः। नच आगमानुमानाभ्यामेव प्रत्यक्षं बाध्यतामिति वाच्यम्; प्रत्यक्षस्यागमाद्यगृहीतरेखोपरेखादिग्राहकत्वेन तदनिवर्तिन दिङ्मोहादिभ्रमनिवर्तकत्वेन जात्या, शब्दे स्वरूपधर्म्यादिग्राहकत्वेनोपजीव्यतयाऽऽगमाद्यपेक्षया प्राबल्यादित्यर्थः। प्रत्यक्षस्य भिन्नविषयत्वात् न तेनागमादीनां प्रत्यक्षागृहीतपारमार्थिकसत्यत्वस्य निषेधादित्यर्थः। नच मिथ्वात्वश्रुतेरप्रसक्तप्रतिषेधतापातः। अर्थक्रियादिरूपानुमानाभासेन वा आरोपितपारमार्थिकसत्यत्वतात्पर्यकेण प्रत्यक्षगृहीतव्यावहारिकसत्यत्वानुवादकेन "विश्वं सत्यमि" त्याद्यागमेन वा पारमार्थिकसत्यत्वप्रसक्तेर्वियदादिषु सम्भवादिति भावः। ननु मिथ्यात्वश्रुत्या निषेध्यमानमेव पारमार्थिकसत्त्वं प्रत्यक्षेण गृह्यते इति न प्रत्यक्षस्य भिन्नविषयतेत्यत आह-न हीति। अतीतानागतादिभिः सन्निकर्षाभावात् प्रत्यक्षस्य नोक्तरूपसत्यत्वग्राहकतेति भावः। ननु एवं भिन्नविषयतया प्रत्यक्षाविरोधोपपादने अग्न्यनौष्ण्यानुमानेऽपि न प्रत्यक्षविरोधः स्यात्, तथाच कालात्ययापदिष्टदोषोच्छेदः स्यादित्यत आह-वह्निरनुष्ण इत्यत्रेति। अतात्त्विकविश्वान्तर्गतजलादिस्वभावानौष्ण्येन समस्वभाव मनौष्ण्यमग्नावनुमीयते यदा तदैव प्रत्यक्षेण बाधः। अनीदृशं तु मित्यात्वस्यैव नामान्तरम् इति नाग्न्यनौष्ण्यानुमानेऽपि प्रत्यक्षबाध इत्यर्थः। ननु श्रुत्या प्रत्यक्षगृहीतव्यावहारिक सत्यत्वानुपदर्मेन तदगृहीतपारमार्थिकसत्यत्वनिषेधे प्रत्यक्षगृहीतसत्यत्वस्य न मिथ्यात्वसिद्धिः नच- व्यवहारिकसत्यत्वेऽपि घटवत् पारमार्थिकसत्यत्वं निषेध्यते, इति तत्र तत्सिद्धिरितिवाच्यम्; व्यावहारिकसत्यत्वे यद् व्यावहारिकसत्यत्वम्, तत्रैवमपि व्यावहारिकसत्त्वानुपमर्देन तन्मिथ्यात्वासिद्धेः। तत्राप्युक्तन्यायेऽनवस्था, इति सत्यत्वग्राहिप्रत्यक्षप्राबल्येऽरुचिमभि सन्धायापौरुषे यत्वेनानाशङ्कितदोषतया श्रुतेः, तदनुगृहीतत्वाच्चानुमानस्य सम्भावितदोषप्रत्यक्षापेक्षया प्राबल्यात् प्रत्यक्षगृहीतमपि सत्यत्वमनुमानागमाभ्यां निषिद्ध्यत इति वक्तुं प्रत्यक्षस्यागमादिबाध्यत्वं दृष्टमस्तीत्याह-दृश्यते चेति।   
\</1-1-6\>

\<1-1-7\>  %7.प्रथममिथ्यात्वभङ्गः%

 सिद्धान्ताभिधानं प्रतिजानीते- उच्यत इति। पञ्चधेति। सदसत्त्वानधिकरणत्वं वा ? सर्वस्मिन् प्रतिपन्नोपाधौ त्रैकालिकनिषेधप्रतियोगित्वं वा ? ज्ञानत्वेन ज्ञाननिवर्त्यत्वं वा ? स्वात्यन्ताभावाधिकरण एव प्रतीयमानत्वं वा ? सद्रूपत्वाभावो वा ? इति पञ्चप्रकारैर्मिथ्यात्वं लक्षितमित्यर्थः। तत्राद्य इति। \`सदसत्त्वानधिकरणत्वमि'त्यत्र सच्छब्दः सत्त्वपरः। तत्र सत्त्वं किमसत्त्वविशेषणं वा ? सत्त्वासत्त्वे प्रत्येकमनधिकरणत्वस्य विशेषणं वा ? सच्छब्दात् परतोऽनधिकरणत्वशब्दरूपमध्यमपदलोपिसमासाश्रयणेन सत्त्वानधिकरणत्वस्य विशेषणं वाऽभिप्रेतमिति प्रश्नवाक्यार्थः। मन्मत इति। विशेष्याभावायत्तो विशिष्टाभावोऽस्तीत्यर्थः। व्याहतेरिति। सत्त्वाभावसाधनेऽसत्त्वस्य प्राप्त्या पुनरसत्त्वाभावसाधने व्याहतिरित्यर्थः।

 ननु न व्याहतिः। सा हि तयोः परस्परविरहव्यापकतया वा ? परस्परविरहव्याप्यतया वा ? परस्परविरहरूपतया वा ? नाद्यः। सत्त्वाभाववति शुक्तिरूप्ये बाध्यत्वरूपासत्त्वस्य विद्यमानत्वेऽपि क्वचिदप्युपाधौ सत्त्वेन प्रतीयमानत्वानधिकरणत्वरूपासत्त्वव्यतिरेकस्य विद्यमानत्वेन व्यभिचारितया सत्त्वव्यतिरेकं प्रत्यसत्त्वस्य व्यापकत्वाभावात्। निर्धर्मके ब्रह्मण्युभयस्यापि व्यभिचाराच्च। न द्वितीयः, तस्य व्याघाताप्रयोजकत्वात्। गोत्वाश्वत्वयोः परस्परविरहव्याप्यत्वेऽपि तदभावयोरुष्ट्रादावेकत्र सहोपलम्भात्। न तृतीयः। सत्त्वासत्त्वयोः परस्परविरहरूपत्वानङ्गीकारात्। तथाहि-अत्र त्रिकालाबाध्यत्वरूपसत्त्वव्यतिरेको नासत्त्वम्, किन्तु क्वचिदप्युपाधौ सत्त्वेन प्रतीयमानत्वानधिकरणत्वम्। तद्व्यतिरेकश्च साध्यत्वेन विवक्षितः। तथाच त्रिकालाबाध्यविलक्षणत्वे सति क्वचिदप्युपाधौ सत्त्वेन प्रतीयमानत्वरूपं साध्यं पर्यवसितम्;तथाच न व्याहतिरिति चेत्, मैवम्; \`असच्चेत् न प्रतीयेते' ति वदता त्वया उक्ताप्रतीतिं प्रति प्रयोजकस्य प्रतीत्यनुपाधिकस्य सत्त्वविरोधिनोऽसत्त्वस्य वक्तव्यत्वाद् असत्त्वाभावः सत्त्वेन प्रतीयमानत्वे पर्यवसन्नः इति तत्साधनस्य व्यर्थत्वात्। नच असद्वैलक्षण्यसिद्ध्यर्थं तत्साधनमिति वाच्यम्। प्रतीयमानत्वस्यासत्साधारणत्वात्। "तद्धैक आहुरसदेवेदमग्र आसीदि" त्यसतः सत्त्वेन प्रतीतेः श्रुत्याऽनूदितत्वात्। नच असत इव प्रतीतेरनुवादो न प्रतीतिसत्तामापादयतीति वाच्यम्। असतः सत्त्वेन प्रतीतिमत \`एक' इत्यसत्प्रतीतेः सत्त्वस्यैवोक्तेः। नच - "तद्धैक आहुरि" ति श्रुत्या "सदेव सौम्येदमि" ति श्रुत्यर्थाभावस्यासत्त्वेनासतः सत्त्वप्रतीत्यनिवारणात्।

 अत्रेदमालोचनीयम्। सत्त्वासत्त्वयोः परस्परप्रागभावादिरूपतया परस्परविरहरूपत्वासम्भवेना त्यन्ताभावरूपतयैव परस्परविरहरूपता वाच्या। तत्रापि त्रिकालसर्वदेशीयनिषेधप्रतियोगि त्वादिरूपस्यासत्त्वस्याभावरूपतयाऽसत्त्वात्यन्ताभावः सत्त्वमिति वाच्यम्। तथा सति सिद्धान्तेऽत्यन्ताभावस्यासन्मात्रप्रतियोगिकत्वस्वीकारेणा-सत्त्वस्यात्यन्तासत्त्वपत्तिः। नच तार्किकादिमतेन तयोः परस्परविरहरूपत्वाभिधानमिति वाच्यम्। स्वमते व्याहत्युक्तेरसम्भवापत्तेः, सिद्धान्तेऽप्यसत्त्वाभाव एव सत्त्वमिति स्वीकाराच्च। यद्वक्ष्यति "मया लाघवादा वश्यकत्वादसत्त्वाभाव एव सत्त्वमिति स्वीकारात्, \`द्वौ नञौ प्रकृतमर्थं सातिशयं गमयतः' इति न्यायेनैकतरनिषेधस्यान्यतरविधिरूपत्वात् \`माता वन्ध्ये' तिवद् व्याघातः" इति। "मया त्रिकाल-सर्वदेशीयनिषेधाप्रतियोगित्वप्रतियोगित्वे सत्त्वासत्त्वे इति स्वीकारादि" ति च। "सत्त्वासत्त्वे, एकधर्मिनिष्ठात्यन्ताभावप्रतियोगिनी न, परस्परात्यन्ताभावरूपत्वात् घटत्वा घटत्ववदि" ति च। ननु- घटादिसत्त्वं च शशश्रृङ्गादिगतासत्त्वस्यात्यन्ताभावरूपम्, येन तस्य तुच्छथ्वं स्यात्। किन्तु घटादौ भ्रान्तिप्रतिपन्नासत्त्वस्योति चेत्, न; सत्त्वस्य यदसत्त्वं प्रत्यत्यन्ताभावरूपत्वम्, तत्प्रत्यसत्त्वस्यात्यन्ताभावरूपत्वानुपपत्तेः। निःस्वरूपत्वात्। घटादिगतसत्त्वस्य शशश्रृङ्गादिगतासत्त्वस्य च विरहयोरेकत्रोक्तौ बाधकाभावाच्च। तयोः परस्परविरहरूपत्वाभावस्य त्वयैवोक्तेः। अत्र ब्रूमः-समानसत्ताकयोः परस्परविरहयोः व्याप्यत्वे सति व्यापकत्वं परस्परविरहरूपत्वम्। तादृशयोरभावो नैकत्र सम्भवतः घटादौ सत्त्वे सत्यपि शशश्रृङ्गादिगतासत्त्वस्यात्यन्ताभावी नेति व्यभिचारवारणाय समानसत्ताकेति विरहविशेषणम्। अभेदेऽपि व्याप्य व्यापकभावोऽस्त्येव। एवञ्च न शशश्रृङ्गादि गतासत्त्वस्यासत्त्वापत्तिरिति।

 निर्धर्मकेति॥ उभयाभावसाधनेऽपि ब्रह्मवत् सद्रूपत्वानुपमर्दादित्यर्थः। ननु - "एकेनैव सर्वानुगतेन सर्वत्र सत्प्रतीत्युपपत्तौ ब्रह्मवत् प्रत्येकं प्रपञ्चस्य सत्स्वभावताकल्पने मानाभावात् अनुगतव्यवहाराभावप्रसङ्गाच्च,सत्प्रतियोगिकासत्प्रतियोगिकभेदद्वयं वा साध्यम्। तथाचो भयात्मकत्वे, अन्यतरात्मकत्वे वा तादृग्भेदाभावेन ताभ्यामर्थान्तरानवकाश इति चेत्, मैवम्। रजतं विनाऽपि शुक्तौ रजतप्रतीतिव्यवहारादिदर्शनात् सत्पदार्थं विनापि सत्प्रतीत्यादेरुप पत्तावतिलाघवम् इति ब्रह्मापि सद्रूपं न सिद्ध्येत्। प्रमितत्वाद् ब्रह्म सद्रूपमिति तु जगत्यपि तुल्यम्। एतेन अनेकसत्कल्पनरूपबाधकतर्कसहकृतसत्त्वाभावानुमानमेव सद्रूपत्त्वा भावेऽपि पर्यवस्यति इति न सद्रूपत्वेनार्थान्तरमिति निरस्तम्। तर्कस्य प्रमितसद्रूपत्वा नपवादकत्वात्। अन्यथा सत्त्वाभावानुमानस्य लाघवेन प्रातीतिकसत्त्वाभावेऽपि पर्यवसानेन जगत् शून्यमेव स्यादिति साधूक्तम् - "अर्थान्तराच्चे" ति। सदसदुभयान्योन्याभावस्य साध्यतायां तु व्याहति- साध्यवैकल्यादिर्दोषोऽस्त्येव। त्रयोदशेति। अभावमनन्तर्भाव्य त्रयोदशत्वं बोध्यम्। कथञ्चिदिति। अनुमितिविषयस्योभयाभावरूपस्य साध्यस्यैकस्मिन्नधिकरणे प्रसिद्ध्यभावेऽपि प्रत्येकाधिकरण उभयाभावप्रसिद्धिरस्तीत्यर्थः। असत्त्वात्यन्ताभावांश इति। यथा पक्षतावच्छेदकनानात्वे क्वचिदधिकरणे पक्षतावच्छेदकावच्छेदेन साध्यसिद्धेर्जातत्वात् तत्पक्षांशे सिद्धसाधनम्, तथा साध्यतावच्छेदकनानात्वेऽपि सिद्धसाध्यांशे सिद्धसाधनमेव;साध्यतावच्छेदकावच्छिन्नस्य पक्षतावच्छेदकावच्छेदेन सिद्धिरूपस्य सिद्धसाधनबीजस्योभयत्रापि तुल्यत्वादित्यर्थः।

 ननु - साध्यतावच्छेदकनानात्वेऽप्युभयाभावगोचरसमूहालम्बनरूपैकानुमित्युद्देशेन नांशतः सिद्धसाधनम्। असत्त्वात्यन्ताभावांशेऽप्युद्देश्यायाः समूहालम्बनरूपायाः सिद्धेरजातत्वात्। अनुमितिद्वयोद्देशे च सिद्धसाधनमेव नांशतः सिद्धसाधनम्। नचैवम् पक्षतावच्छेदक नानात्वेऽप्युक्तविधया नांशतः सिद्धसाधनमिति वाच्यम्; इष्टापत्तेरिति चेत्, सत्यम् ; समूहालाम्बनानुमित्युद्देश्यत्व एव तस्या असत्त्वाभावांशे पक्षतावच्छेदकावच्छेदेन सिद्धं यत् साध्यतावच्छेदकावच्छिन्नसाध्यम्,तद्विषयकसिद्धिरूपत्वेन सिद्धसाधनत्वाभि धानमित्यदोषः।

 ननु अपेक्षाबुद्धिविषयत्वादेर्व्यासज्यवृत्तिधर्मस्य साध्यतावच्छेदकतायां नांशतस्सिद्धसाधनम्, अत एवानुपदमेव वक्ष्यति \`साध्यतावच्छेदकैक्याद् नांशे सिद्धसाधनमितीति' चेत्, सत्यम्। तत्र व्याहत्यादिरेव दोषो बोध्यः। ननु साध्यकोटिनिविष्टस्यासत्त्वात्यन्ताभावस्य पक्षे सिद्धौ यदि सिद्धसाधनम्, तदा \`पृथिवी इतरभिन्ने' त्यत्र त्रयोदशान्योन्याभावानामपि \`घटो न जलादिरि' ति पृथिवीत्ववति प्रतीत्या घटादौ सिद्धेः सुतरां सिद्धसाधनं स्यादित्यत आह पृथिवीति॥ पृथिवीत्वोपहित इति। घटादिभिन्नपृथिवीत्वोपहित इत्यर्थः। यथाश्रुते त्रयोदशान्योन्याभावानां पृथिवीत्वसामानाधिकरण्यस्यापि घटादौ सिद्ध्या उक्तदोषतादवस्थ्यात्। दृष्टान्तस्येति। असत्त्वाभावस्य साध्यतावच्छेदकावच्छिन्नस्य शुक्तिरूप्यादावभावादित्यर्थः। ननु बाध्यत्वरूपासत्त्वव्यतिरेकस्य तत्राभावेऽपि क्वचिदप्युपाधौ सत्त्वेन प्रतीयमानत्वानधिकरण त्वरूपासत्त्वव्यतिरेको रूप्यादावप्यस्त्येव। तस्य तत्त्वेन प्रतीयमानत्वात्। मैवम्। सत्त्वेन प्रतीयमानत्वरूपस्यासत्त्वव्यतिरेकस्य साधनं व्यर्थमित्युक्तत्वेन बाध्यत्वरूपासत्त्वव्यतिरेकस्यैव साधयितुमुचितत्वेन साध्यवैकल्यापरिहारात्। ननु अभावद्वयस्य साध्यतायां रूप्ये सत्त्वाभावस्य सत्त्वेऽपि असत्त्वाभावाभावेन यदि साध्यवैकल्यम्, तर्हि \`पृथिवी, इतरभिन्ने' त्यत्र जले तेजःप्रभृतिद्वादशभेदानां सत्त्वेऽपि जलभेदस्याभावेन साध्यवैकल्यम्। एवं तेजःप्रभृतिष्वपि स्वस्वेतरप्रतियोगिकद्वादशभेदसत्त्वेऽपि स्वस्वभेदाभावात् साध्यवैकल्यमेव स्यादित्याशङ्क्याह-पृथिवीत्वहेतुस्तु केवलव्यतिरोकीति। तथाच न तत्र दृष्टान्तापेक्षा इति न तत्प्रयुक्तसाध्य वैकल्यादिदोषावकाश इति भावः। ननु पृथिवीत्वहेतौ दृष्टान्तानपेक्षणे साध्यप्रसिद्ध्यभावेन साध्यव्यतिरेकनिरूपणं न स्यादित्यत आह-त्रयोदशेति। साध्यतावच्छेदकावच्छिन्नानां त्रयोदशान्योन्याभावानां स्वस्वाधिकरणे विद्यमानानां ज्ञाने सति साध्यव्यतिरेकनिरूपणं स्यादित्यर्थः। ननु एवमेकैकान्योन्याभावाधिकरणस्यापि साध्यतावच्छेदकावच्छिन्नसाध्याधि करणतया तद्व्यावृत्तस्य हेतोरसाधारण्यं स्यादित्याशङ्कापरिहारायोक्तम् समूहालम्बनैकज्ञानोपा रूढत्वमात्रेणेति। एकैकान्योन्याभावस्य न साध्यतावच्छेदकावच्छिन्नत्वम्; साध्यतावच्छेदकस्य समूहालम्बनैकज्ञानोपारूढत्वस्य व्यासज्यवृत्तेर्धर्मस्य प्रत्येकाभावेष्वपर्याप्तेः। तथाच प्रत्येकाभावाधिकरणस्य न सपक्षत्वम्, साध्यतावच्छेदकावच्छिन्नसाध्यरहितत्वात्। तदुक्तं "तावदभावयोगी ह्यत्र सपक्षो भवति, नतु तदेकदेशकतिपयाभाववान्, साध्यतायास्तावति पर्याप्तेरि"ति। सत्त्वात्यन्ताभावादेस्तु प्रत्येकं साध्यतावच्छेदकावच्छिन्नत्वेऽपि नासाधारण्यम्; दृष्टान्तस्य सत्त्वादिति भावः। ननु \`अत एवे' त्यतिदिष्टा व्याहतिरनुपपन्ना; एकत्र विरुद्धोभयप्रतियोगिकात्यन्ताभावसाधने हि सा स्यात्। नचात्रोभयात्यन्ताभावौ साध्यावित्यत आह व्याहतेरिति। उभयात्यन्ताभावयोस्सामानाधिकरण्योक्तौ व्याहतिवद् उभयात्यन्ताभावयोः सामानाधिकरण्येन सम्बन्धेन विशेषण-विशेष्यभावोक्तावपि व्याहतिरित्यर्थः। किञ्चेति। यद्यपि नांशतः सिद्धसाधनम्, नापि व्यर्थविशेष्यत्वम् तथाप्यप्रसिद्धविशेषणत्वमित्यन्वयः। पक्षतावच्छेदकनानात्वेनेति। यद्यपि पक्षतावच्छेदकनानात्वेऽप्युक्तविधया नांशतः सिद्धसाधनम्; तथापि मतान्तरेणेदं बोध्यम्। पक्षतावच्छेदकैक्यादिति। पक्षतावच्छेदकैक्येंऽशतः सिद्धसाधनं न भवत्येव। तथाहि- पक्षतावच्छेदकधर्मसामानाधिकरण्येन साध्यसिद्धौ हि सिद्धसाधनमेव, नांशतस्सिद्धसाधनम्। तादृशसिद्धेरेवानुमानसाध्यत्वात्। तदसिद्धौ च तच्छङ्कैव नास्ति। न हि पक्षे साध्यसिद्धिमात्रेण तत्। किन्तु पक्षतावच्छेदकधर्मसामानाधिकरण्येन साध्यसिद्ध्या। अन्यथा धूमवत्त्वेन पर्वते वह्निनिश्चयेऽपि सिद्धसाधनप्रसङ्गादित्यर्थः। साध्यतावच्छेदकैक्यादिति। साध्यतावच्छेदकावच्छिन्नसाध्यसिद्धेरभावादित्यर्थः। नापि व्यर्थविशेष्यत्वमिति। यथेश्वरानुमाने कृतिमज्जन्यमिति साध्यकरणमात्रेणापीश्वरसिद्धावपि चिकीर्षादेर्विशेषणस्य न वैयर्थ्यम्; व्यापकविशेषणानामुद्देश्यप्रतीत्यर्थत्वात्, यथा भेदाभेदवादिना तार्किकं प्रति प्रयुक्ते \`भिन्नाभिन्नमि' ति साध्ये भिन्नत्वविशेषणस्य तार्किकेणाङ्गीकृतत्वेऽपि न वैयर्ध्यम्; तत्प्रतीतेरुद्देश्यत्वात्, तथेहापि \`सद्विलक्षणत्वे सत्यसद्विलक्षणत्वमि'ति प्रतीतेरुद्देश्यत्वात् न व्यर्थविशेष्यत्वमित्यर्थः। समानाधिकृतत्वादिति। \`शुक्लः पटः' इति सामानाधिकरण्य वत्त्वादित्यर्थः। व्यापकविशेषणानामिति । नच - व्यतिरेकव्याप्तौ साध्याभावस्य व्याप्यतया तत्र विशेषणं व्यर्थमिति वाच्यम्; विशिष्टाविशिष्टभेदेनैकस्मिन् व्याप्यतावच्छेदकद्वयप्रवेशाभावेन तद्बीजाभावादित्यर्थः। ननु ईश्वरानुमाने ज्ञानादिघटितं साध्यत्रयमेवाभिप्रेतम् इति न तद् दृष्टान्तः। भेदाभेदानुमाने त्वप्रयोजनकत्वपरिहाराय भिन्नत्वविशेषणस्योद्देश्यतेत्याशङ्क्या, प्रकृतेऽपि तथेत्याह-यदि चेति। \`गुणादिकम् गुण्यादिनाऽभिन्नम्, समानाधिकृतत्वादित्येव कृते अभेदरूपसाध्यवत्यपि घट-कलशादावविद्यमानस्य समानाधिकृतत्वस्याभेदरूपसाध्यं प्रत्यप्रयोज कत्वं स्यात्। तदुक्तम्- "तस्मिन् सत्यभवतस्तेन विनाऽपि भवतस्तदप्रयोजकत्वादि"ति। अतोऽप्रयोजकत्वमित्यर्थः। तर्हीति। सत्त्वाभावमात्रस्य साध्यत्वे सत्त्वाभाववति निवेशितः इति न व्यर्थविशेष्यत्वमित्यर्थः। सममिति। तुच्छे दृश्यत्वाभाववति विशिष्टं साध्यमपि नास्ति इति नाप्रयोजकत्वमित्यर्थः। तथाप्यप्रसिद्धविशेपणमिति। विशिष्टसाध्यस्य सति, असति च अप्रसिद्धत्वादित्यर्थः। नच शुक्तिरूप्य एवोभयाभावप्रसिद्धिरस्तीति वाच्यम्। तत्र सत्त्वेन प्रतियमानत्वानधिकरणत्वरूपासत्त्वस्याभावे विद्यमानेऽपि बाध्यत्वरूपस्यासत्त्वस्य व्यतिरेको नास्तीति प्रागवोचाम। ननु यदि सत्त्वाभावविशेषितासत्त्वाभावरूपविशिष्टसाध्याप्रसिद्ध्याऽप्रसिद्धविशेषणत्वम्, तदा जलादिद्वादशान्योन्याभावविशेषितसमवायान्योन्याभावरूपविशिष्टसाध्यस्याप्यप्रसिद्धत्वेन प्रत्येकान्योन्याभावानां प्रसिद्ध्या साध्यप्रसिद्ध्युपवर्णनं विरुद्ध्येतेत्यत आह-पृथिवीति। \`पृथिवी इतरभिन्ने'त्यत्र जलादिद्वादशभेदविशेषितसमवायभेदरूपं विशिष्टं न साध्यम्, न वा त्रयोदशभेदानामैकाधिकरण्यं साध्यतावच्छेदकम्, येनाप्रसिद्धविशेषणत्वं स्यात्। किन्तु स्वस्वाधिकरणे विद्यमानानां त्रयोदशान्योन्याभावानामपेक्षा बुद्धिविषयत्वसमूहालम्बनैकज्ञानोपारूढत्वादिरूपव्यासज्यवृत्तिधर्मावच्छिन्नसाध्यताकानां साध्यत्वम्। तथाच नाप्रसिद्धिः, न वाऽसाधारण्यमित्युक्तमिति भावः। ननु सत्त्वाभावासत्त्वाभावयोः विशेषण-विशेष्ययोः प्रसिद्ध्या तद् विशिष्टमपि प्रसिद्धमेव। विशिष्टस्य विशेषणविशेष्या भ्यामनतिरेकात्, अन्यथा क्षणिकत्वापत्तेरित्यत आह-अन्यथेति। प्रत्येकप्रसिद्ध्या यदि विशिष्टप्रसिद्धिः, तदेत्यर्थः। विशिष्टं तु त्वन्मतेऽप्यतिरिक्तमेवेति भावः।

\</1-1-7\>

\<1-1-8\>  %8.द्वितीयमिथ्यात्वभङ्गः %  
   
 \`सर्वस्मिन् प्रतिपन्नोपाधौ त्रैकालिनिषेधप्रतियोगित्वमि' ति द्वितीयपक्षं दूषयति-न द्वितीय इति। अद्वैतहानेरिति। उपलक्षणमेतत्-तव मते रूप्यमिथ्यात्वस्य व्यावहारिकत्वपक्षे तात्त्विकात्यन्ताभावप्रतियोगित्वस्य रूप्येऽभावात् साध्यवैकल्यं च। रूप्यमित्यात्वस्य तात्त्विकत्वे तद्बोधकस्य प्रत्यक्षादेस्तत्त्वावेदकत्वापत्तिरिति च बोध्यम्।

 ननु प्रपञ्चनिषेधाधिकरणीभूतब्रह्ममात्रत्वात् प्रपञ्चनिषेधस्य तात्त्विकत्वेऽपि नाद्वैतहानिकरत्वमिति चेत्, मैवम्; प्रपञ्चभ्रमार्थमधिष्ठानब्रह्मस्फुरणस्यावश्यकतया ब्रह्माभिन्न प्रपञ्चनिषेधस्यापि प्रकाशे प्रपञ्चभ्रमासम्भवात्। नच इदन्त्वाधिष्ठानप्रकाशेऽपि प्रप़ञ्चनिषेधत्वादिना न प्रकाश इति वाच्यम्; तव मते प्रपञ्चनिषेधत्वादेरपि ब्रह्ममात्रत्वात्, अन्यथा निर्विशेषत्वहानिप्रसङ्गादिति। सिद्धसाधनादिति। अत्र साद्यवैकल्यमपि बोध्यम्। व्यावहारिकत्वेऽपीति। घटादितुल्यतया प्रपञ्चनिषेधस्यापि बाध्यत्वम्; अन्यथा दृश्यत्वादेस्तत्रैव व्यमिचारः स्यादित्यर्थः।

 अत्र वदन्ति "अतात्त्विक एव निषेधोऽयम्। अतात्त्विकत्वेऽपि न प्रातिभासिकः, किन्तु व्यावहारिकः। नच तर्हि निषेधस्य बाध्यत्वेन तात्त्विकसत्त्वाविरोधित्वादर्थान्तरमिति वाच्यम्; स्वाप्नार्थस्य स्वाप्ननिषेधेन बाधदर्शनाद् निषेधस्य बाध्यत्वं पारमार्थिकसत्त्वादिरोधित्वे न तन्त्रम्, किन्तु निषेध्यापेक्षया न्यूनसत्ताकत्वम्, प्रकृते च तुल्यसत्ताकत्वात् कथं न विरोधित्वम् ?

 नच निषेधस्य निषेधे प्रतियोगिसत्त्वापत्तिरिति वाच्यम्; तत्र हि निषेधनिषेधे प्रतियोगिसत्त्वामायाति यत्र निषेधस्य निषेधबुद्ध्या प्रतियोगिसत्त्वं व्यवस्थाप्यते न निषेधमात्रं निषिद्ध्यते। यथा रजते \`नेदं रजतमि'ति ज्ञानानन्तरम् \`इदं नारजतमि'ति ज्ञानेन रजतं व्यवस्थाप्यते। यत्र तु प्रतियोगि-निषेधयोरुभयोरपि निषेधः, तत्र न प्रतियोगिसत्त्वम्। यथा संससमये प्रागभाव-प्रतियोगिनोरुभयोरपि निषेधे। एवं च प्रकृतेऽपि निषेधबाधकेन प्रतियोगिनः प्रपञ्चस्य तन्निषेधस्य च बाधनात् निषेधस्य बाध्यत्वेऽपि न प्रपञ्चस्य तात्त्विकत्वम् उभयोरपि निषेध्यतावच्छेदकस्य दृश्यत्वादेस्तुल्यत्वात्- इति"।

 अत्र ब्रूमः - स्वप्नदृष्टार्थाभावस्य जाग्रत्यबाधानुभवाद् न तस्य बाध्यत्वम्। नहि स्वप्ने दृष्टत्वमात्रेण बाध्यत्वम्; आत्मादेरपि बाधापत्तेः। यच्चोक्तम्- प्रकृते प्रतियोगि निषेधयोस्तुल्यसत्ताकत्वमिति। तदपि न। निषेधस्य बाध्यत्वे प्रतियोगितदभावयोस्तुल्यसत्ताया एवासिद्धेः। यच्चोक्तम् निषेधस्य निषेधेऽपि न प्रतियोगिनः सत्त्वापत्तिरिति। तदपि न। त्रैकालिकनिषेधस्य बाध्यत्वे प्रतियोगिसत्त्वापत्तेर्दुर्वारत्वात्, यथोदाह्रते रजतादौ। यत्र हि प्रतियोगिसत्त्वं विना निषेधस्य निषेधोऽनुपपन्नः, तत्र निषेधस्य निषेधे प्रतियोगिनः सत्त्वम् तृतीयप्रकाराभावात्। प्रागभावादौ तु नैवम् इति न प्रागभावाभावे प्रतियोगिनः सत्त्वम् तृतीयप्रकारस्य ध्वंसस्यापि सम्भवात्। तस्माद् युक्तमत्यन्ताभावस्य बाध्यत्वे प्रतियोगिनः पारमार्थिकत्वापत्तिरिति॥

 अर्थान्तरादिति। व्यावहारिकप्रतियोगिमति व्यावहारिकतदत्यन्ताभावसाधने बाधोऽपि बोध्यः। तव मते जलादिसाधारणाग्न्यनौष्ण्यानुमान एव बाधः; अन्यथा त्वग्न्यनौष्ण्यानुमानमप्यद्वैतस्यैव नामान्तरमित्युक्तत्वादिति भावः॥ अद्वैतश्रुतेरिति॥

 नच ब्रह्मभिन्नं प्रपञ्च-तन्निषेधादिकमतात्त्विकत्वेन बोधयन्त्याः श्रुतेर्नाप्रामाण्यमिति वाच्यम्। प्रतियोगि-तदभावयोरतात्त्विकत्वबोधनस्य विरुद्धत्वात्, वस्तुतो मानस्य स्वार्थसत्तानिश्चायकत्वेन जगदभावग्राहकमानस्यापि तथात्वात् तदभावस्य बाध्यत्वाङ्गीकारे श्रुतेरतत्त्वावेदकत्वं दुर्वारम्। तत्प्रतियोगिन इति॥ व्यावहारिकात्यन्ताभावप्रतियोगिन इत्यर्थः। अत्र चान्वयदृष्टान्ताभावेऽपि शुक्तिरूप्यादिरेव व्यतिरेकदृष्टान्तरः। रूप्यादौ पारमार्थिकत्त्वात्यन्ताभाववति व्यावहारिका त्यन्ताभावप्रतियोगित्वस्य सत्त्वेन व्यतिरेकव्याप्तौ व्यभिचारवारणाय \`अप्रातिभासिकस्ये' ति विशेषणम्। तदर्थश्चोभयसिद्धमिथ्यात्वकभिन्नत्वम्। मिथ्यात्वं च सद्विविक्तत्वम्। अतस्तुच्छेऽपि न व्यभिचारः। नापि पक्षे हेत्वसिद्धिः। रूप्यादौ तु उक्ताप्रातिभासिकत्वरूपविशेषणविरहप्रयुक्तो विशिष्टव्यतिरेकोऽस्त्येव इति न व्यभिचार इत्यर्थः। नच साध्यवति ब्रह्मणि हेतोरभावाद साधारण्यमिति वाच्यम्; वास्तवासाधारण्यस्याप्रतिबन्धकत्वात्। नच साध्यवद्व्यावृत्त त्वमात्रेणासाधारणत्वम् किन्तु सर्वनिश्चितसाध्यवद्व्यावृत्तत्वेन हेतोर्ज्ञानात्। ब्रह्मणस्त्वन्मतेऽज्ञेयत्वेन साध्यवत्तयाऽनिश्चयादिति॥ किञ्चेति॥ वायौ रूपात्यन्ताभाववत् स्वरूपेणैव ब्रह्मणि प्रपञ्चस्य, पुरोवर्तिनि च रजतस्यात्यन्ताभावो वा,घटे वाच्यत्वस्य सत्त्वेऽपि समवेतत्वेन वाच्यत्वात्यन्ताभाववत् पारमार्थिकत्वेन व्यधिकरणेन धर्मेण तत्र तस्यात्यन्ताभावो वा प्रपञ्चस्य रजतस्य वा मिथ्यात्वमिति विकल्पार्थः। ननु प्रप़ञ्चस्य रजतादेश्च स्वरूपानुपमर्देन निषेध इत्यनुपपन्नम् मिथ्यावस्तुनः स्वरूपस्यैवैभावात्, अत उक्तम् असद्विलक्षणेति॥ असतो निरुपाख्यस्य परं स्वरूपं नास्ति। प्रपञ्चो रूप्यं चासद्विलक्षणे, अतस्तस्य किञ्चित् स्वरूपमस्त्येवेति भावः॥ श्रुत्यादिसिद्धोत्पत्त्यादिकस्येति॥ आद्यं विशेषणद्वयं वियदादेः, तृतीय-चतुर्थे वियदादेः रूप्यादेश्च। "असद्विलक्षणस्वरूपेण "तीत्थम्भूतलक्षणे तृतीया। श्रुत्यादिसिद्धोत्पत्तिकस्य धीकाले विद्यमानस्यासद्विलक्षणस्वरूपस्य त्रैकालिकनिषेधो न भवति उत्पत्त्याद्यसम्भवापातादित्यर्थः॥ त्रैकालिकेति॥ तथाचापसिद्धान्त इत्यर्थः॥

 अत्र वदन्ति - "स्वरूपेणैव त्रैकालिकनिषेधप्रतियोगित्वं प्रपञ्चे रूप्ये चाङ्गीकुर्मः। तथाहि- शुक्तौ रजतभ्रमनन्तरमधिष्ठानतत्त्वसाक्षात्कारेण \`रूप्यं नास्ति नासीद् न भविष्यती'ति स्वरूपेणैव "नेह नाने" ति श्रुत्या प्रपञ्चस्य स्वरूपेणैव निषेधः प्रतीयते। नच तत्र लौकिकपरमार्थरजतमेव स्वरूपेण निषेधप्रतियोगीति वाच्यम्। भ्रम-बाधयोर्वैयधिकरण्यापत्तेः। अप्रसक्तप्रतिषेधापत्तेश्च। नच तर्ह्युत्पत्त्याद्यसम्भवः। नह्यनिषिद्ध स्वरूपत्वमुत्पत्त्यादिमत्त्वे तन्त्रम् ; परैरनिषिद्धस्वरूपत्वेनाङ्गीकृतस्यापि वियदादेरुत्पाद्यनङ्गीकारात्। किन्तु वस्तुस्वभावादिकमन्यदेव किञ्चित् प्रयोजकं वक्तव्यम्। तस्य मयाऽपि कल्पितस्य स्वीकारात्। नच \`त्रैकालिकनिषेधं प्रति स्वरूपेणापणस्थं रूप्यं पारमार्थिकत्वाकारेण प्रातिभासिकं वा प्रतियोगी' ति मतहानिः स्यादिति वाच्यम्; अस्य वचसो लौककपारमार्थिकरजततादात्म्येन प्रतीतं प्रातिभासिकमेव रजतं प्रतियोगीत्यर्थः। तच्च स्वरूपेण पारमार्थिकत्वेन वेत्यनास्थायां वाशब्दः॥

 एतावदुक्तिश्च पुरोवर्तितादात्म्येनैव पजतं प्रतीयत इति मतनिरासार्थम्। लौकिकपारमार्थिकरजततादात्म्येनापि प्रतीयत इति प्रतिपादयितुं च। तदुक्तं तत्त्वप्रदीपिकायाम् - "तस्माद् लौकिकपरमार्थरजतमेव \`नेदं रजतमि ' ति निषेधप्रतियोगी" ति पूर्वाचार्याणां वाचोयुक्तिरपि पुरोवर्तिनि रजतार्थिनः प्रवृत्तिदर्शनाद् लौकिकपरमार्थरजतत्वेनापरोक्षतया प्रतीतस्य कालत्रयेऽपि \`लौकिकपरमार्थरजतमिदं न भवती' ति निषेधप्रतियोगितामङ्गीकृत्य नेतव्ये " ति॥ अयमभिप्रायः - एकविभक्त्यन्तपदोपस्थापिते धर्मिणि प्रतियोगिनि च नञोऽन्योन्या भावबोधकत्वनियमस्य व्युत्पत्तिबलसिद्धत्वात् \`घटः पटो न भवति' इति वाक्यवद् \`इदं रजतं न भवती'ति वाक्यस्यान्योन्याभावबोधकत्वे स्थिते अभिलापजन्य प्रतीतितुल्यत्वादभिलप्यमानप्रतीतेः \`नेदं रजतमि'ति वाक्याभिलप्यप्रतीतेरन्योन्याभावविषयत्वमेव। तथाचेदम्शब्दनिर्दिष्टे पुरोवर्तिप्रातीतिकरजते रजतशब्दनिर्दिष्टव्यावहारिकरजतान्योन्याभाव प्रतीतेरार्थिकं मिथ्यात्वम्, \`नात्र रजतमि'ति वाक्याभिलप्यमाना च प्रतीतिरत्यन्ताभावविषया; भिन्नविभक्त्यन्तपदोपस्थापितयोरेव धर्मि-प्रतियोगिनोर्नञः सम्सर्गाभावबोधकत्वनियमात्। सा च पुरोवर्तिप्रतीतस्यैव व्यावहारिकमत्यन्ताभावं विषयीकरोति, इति कण्ठोक्तमेव मिथ्यात्वम् ; अतो नापसिद्धान्तः, नान्यथाख्यात्यापत्तिः, न वा ग्रन्थविरोध इति॥

 अत्रोच्यते- प्रातिभासिकरजतस्य लौकिकपरमार्थरजततादात्म्येन त्वन्मते प्रतीतिर्न युक्ता; प्रातिभासिकरूप्यस्य लौकिकपारमार्थिकरजताज्ञानाकार्यत्वात्। प्रातिभासिकस्य स्वोपादानाज्ञाननिवर्तकज्ञानविषयेणैव तादात्म्यप्रतीतेश्च। नहि पुरोवर्तितत्त्वाज्ञानेऽपि लौकिकपरमार्थरजततत्वज्ञानमात्रात् प्रातिभासिकरजतनिवृत्तिरस्ति। \`शुक्लः पटः' इति तु शुक्ल-पटयोरेकाज्ञानकार्यत्वाद् एकत्राध्यासाच्च। नचैवं घट-पटयोरपि तादात्म्यप्रतीत्यापत्तिः। तादृशप्रतीतौ सत्यामेतस्य निमित्तत्वं कल्प्यते, \`आरोपे सति निमित्तानुसरणम्, नतु निमित्तमस्तीत्यारोपः' इति न्यायात्। लौकिकपरमार्थरजतसन्निकर्षादिरूपसामग्रीविरहाच्च। अत एव त्वयाऽन्यथाख्यातिः प्रत्याख्याता। तस्मात् लौकिपरमार्थरजतमेवेदम्पदास्पदे स्वरूपेण निषिद्ध्यत इत्येव त्वत्प्राचामाचार्याणां वाचामर्थः। तत्र भ्रम-बाध-वैयधिकरण्यादिदोषस्तु दण्डापूपन्यायेन ममानुकूल एव। तस्माद् दुष्परिहरोऽपसिद्धान्तादिदोष इति॥

 रूप्यस्य वियदादेश्च स्वरूपेण त्रैकालिकनिषेधप्रतियोगित्वे दूषणान्तरमाह-अत्यन्तासत्त्वापाताच्चेति॥ अन्यथेति॥ मिथ्यात्वानुमानकाले पटादेस्तन्त्वन्यत्रासत्त्वासम्मतौ पटादेस्तन्तुभिन्नदेशे सत्त्वापत्त्याऽर्थान्तरता स्यादित्यर्थः। पटादेस्तन्त्वन्यत्र सत्ता त्वयाऽपि नाङ्गीक्रियत इत्याह-नहीति॥

 रूप्यादेरसद्वैलक्षण्यनिरासायासत्त्वं विविनक्ति- नच तेषामिति। निरुपाख्यत्वं शब्दशक्त्यविषयत्वम् ? प्रमित्यविषयत्वं वा ? आद्य आह- निरुपाख्येति॥ तथाचासत्त्वेन सम्प्रतिपन्नस्याप्यसत्त्वं न स्यादित्यर्थः। द्वितीये दोषमाह-असत इति॥ असद्वैलक्षण्यज्ञानार्थमसतः प्रतियोगिनोऽवश्यं ज्ञेयत्वात्। असत्प्रतीतिनिरासार्थमसत्प्रतीतेः प्रसक्त्यपेक्षा। सा चासदवच्छिन्नप्रतीतिविषयैव। प्रेक्षावत्कृतस्य शब्दप्रयोगस्य शब्दार्थज्ञानपूर्वत्वात्, असत्पदप्रयोगार्थमसतो ज्ञानस्यावश्यकत्वादित्यर्थः। जगतीति॥ शून्यवाद्यनङ्गीकृतस्या सद्वैलक्षण्यस्य रूप्यादौ त्वया स्वीकार्यत्वात्। अन्यथा रूप्यादौ जगति चासद्वैलक्षण्यप्रतिपादनफलं न स्यादित्यर्थः। त्वयाऽपीति॥ अन्यथाऽऽपाद्यापादकयोरवैशिष्ट्यं स्यादित्यर्थः। ब्रह्मणीति॥ सत्त्वासत्त्वयोः परस्परविरहरूपत्वेनैव प्रतीतेरित्यर्थः। अन्यथेति॥ सत्त्वासत्त्वयोः परस्परविरहरूपत्वे स्थिते सत्त्वेनाप्रतीयमानत्वमसत्त्वं चेत्, तदभावः सत्त्वेन प्रतीयमानत्वं सत्त्वं ब्रह्मणि स्यादित्यर्थः। येन पुंसेति॥ न ह्यत्र \`जबगडदशि' त्यादिनिरर्थकेष्विव पदार्थधीरेव वा, \`कुण्डमजाजिनमि' त्याद्यपार्थकेष्विवान्वयधीर्वा नास्ति। विपरीतबोधकेषु योग्यताभावेऽपि योग्यताभ्रमेणाकाङ्क्षाज्ञानेनच वाक्यार्थज्ञानोत्पत्तेरनुभवात्। अन्यथा प्रवृत्त्यादेरयोगात्। तथाच सत्त्वेनाप्रतीयमानत्वं शशश्रृङ्गादावसिद्धमित्यर्थः। ननु \`शशश्रृङ्गमस्ती'ति वाक्याभासात् शशेऽनिर्वचनीयश्रृङ्गविषयको भ्रम उत्पद्यते, नत्वसद्विषयकः स इत्यत आह-त्वन्मतेऽपीति॥ अनिर्वाच्यवादिनस्तव मतेऽपि तत्राध्यस्तस्यास्तित्वस्यानिर्वाच्यत्वेऽपि \`शशश्रृङ्गमसदि'ति वाक्य इव \`शशश्रृङ्गमस्ती'ति वाक्येऽपि शशश्रृङ्गशब्देनासत एव प्रतीतेरित्यर्थः।

 ननु शशश्रृङ्गादिशब्दात् विकल्पमात्रं जायते। तदुक्तम्- \`शब्दज्ञानानुपाती वस्तुशून्यो विकल्प 'इति। एवं च शशश्रृङ्गादिशब्दात् न सतः प्रतीतिरित्यत आह- वक्ष्यते चैतदिति॥ \`विकल्पस्येच्छादिवत् ज्ञानान्यवृत्त्यन्तरत्वेऽनुभवविरोधः, प्रवृत्त्याद्ययोगश्च। नहि शशश्रृङ्गस्यासत्त्वाज्ञानदशायां तदस्तित्वज्ञानस्य गोश्रृङ्गास्तित्वज्ञानात् मात्रयाऽपि विशेषोऽनुभूयते। असति वृत्त्यन्तरवत् ज्ञानस्यैवोपपत्तेश्च। अन्यथा शुक्तिरूप्यादेरपि विकल्पमात्रम्, नतु प्रतीतिरिति स्यात्। विकल्पस्य ज्ञानविशेषत्वे त्विष्टापत्तिः। वस्तुशून्य इति च कोऽर्थः ? किमप्यनुल्लिखन्निति वा ? असदेवोल्लिखन्निति वा ? आद्येऽनुभवविरोधः, व्यवहाराद्यनुपपत्तिश्च। नह्ययं घटादिवत् किमप्यनुल्लिखन्ननुभूयते। द्वितीये सिद्धं नः समीहितम्' इत्यादि वक्ष्यत इत्यर्थः। तद्धैक इति। असदासीदित्यसत्प्रतीतेः अनुवादमुखेनोत्केरित्यर्थः।

 अनिर्वाच्यत्वस्येति। असद्विलक्षणत्वात्तस्येत्यर्थः। लाघवेनेति॥ सदन्यत्वमेवासत्त्वम्, नत्वनिर्वाच्यभिन्नत्वमपि तत्र प्रवेश्यम्। नचानिर्वाच्यस्यासत्त्वाभावार्थं तद्विशेषणम्। स्वरूपेण निषेधे तस्यासत्त्वापरिहारादित्यर्थः। अनिर्वाच्यस्यापीति॥ तथाचासम्भव इत्यर्थः। निस्स्वरूपत्वस्येति। मिथ्याभूतस्य सस्वरूपत्वे तस्य स्वात्यन्ताभाव सामानाधिकरण्यायोगादित्यर्थः। नच मिथ्याभूतमिति॥ तथाच मिथ्याभूतस्य स्वरूपेणैव स्वाधिकरणनिष्ठात्यन्ताभावप्रतियोगित्वं न विरुद्धमित्यर्थः। स्वदेश-कालयोरिति॥ प्रतियोगिस्वरूपसमानाधिकरणस्यात्यन्ताभावत्वं पारिभाषिकं स्यात्। तथाच तादृशाभाव प्रतियोगित्वेऽपि स्वरूपेणाभावप्रतियोगित्वं न सिद्ध्येत् इत्यतस्तत्सिद्ध्यर्थं तत्र रजतादिस्वरूपं नास्तीति वाच्यम्। एवं चासत्त्वापत्तिर्दुर्वारेत्यर्थः। अन्यथेति॥ निषेधाधिकरणेऽपि प्रतियोगिनः सत्त्व इत्यर्थः। अतन्तुष्वपीति॥ अत्यन्ताभावस्य प्रतियोगिना दैशिको विरोधः सर्वसिद्धो न स्यादित्यर्थः। प्रागभावादीति॥ प्रागभावादेः प्रतियोगिना कालिको विरोधो न स्यादित्यर्थः। तुच्छेऽपीति॥ स्वात्यन्ताभावाधिकरणेऽपि स्वस्य प्रतीतिमात्रेण सस्वरूपत्वं चेत्, तर्हि तुच्छेऽपि स्वात्यन्ताभावसामानाधिकरण्यसहिष्णु स्वरूपं स्यादित्यर्थः। \`सर्वस्मिन्नपि प्रतिपन्नोपाधौ त्रैकालिकनिषेधप्रतियोगित्वमि 'त्यस्यात्यन्तासच्छब्देनतुल्यार्थत्वमपीत्याह-तत्र तदानीमिति॥ नचेति॥ मिथ्याभूतस्य स्वरूपेण निषेध इति पक्षे तदभावोऽपि निष्प्रतियोगिक एव, नतु सप्रतियोगिकः; प्रतियोगिस्वरूपस्यैवाभावात्। नापि सदा सर्वत्र सद्वैलक्षण्यमात्रम् स्वरूपेणैव प्रतिषेधादित्यर्थः।

 असत इति॥ असत आत्यन्तिकनिषेधप्रतियोगित्वं नास्ति, मिथ्याभूतस्य तु तदस्ति। तथाच तत्कृतमेव मिथ्याभूतस्यासद्वैलक्षण्यमित्यर्थः। असत्त्वस्येति॥ असत्, नात्यन्ताभावप्रतियोगि, असत्त्वादित्यत्र हेतूकृतमसत्त्वमत्यन्ताभावप्रतियोगित्वरूपमुक्तसाध्येन विरुद्धमित्यर्थः। ननु हेतूकृतमसत्त्वं नात्यन्ताभावप्रतियोगित्वम्, किन्तु सदनिर्वाच्यभिन्नत्वम्, अतो न विरोध इत्यत आह-असतोऽसत्त्ववदिति॥ असत्त्वादिनां धर्मिसत्तानिरपेक्षाणां यथाऽसति विद्यमानता, तथोक्तनिषेधप्रतियोगित्वस्यापीत्यर्थः। ननु धर्मिसत्तानपेक्षाणां धर्माणां धर्मिणं विनाऽप्यवस्थानमस्तु, अत्यन्ताभावप्रतियोगित्वं तु न तथेत्याशङ्क्याह- प्रागभावादीति॥ तत्प्रतियोगित्वेति॥ विद्यमानप्रागभावादिप्रतियोगित्वेत्यर्थः॥ प्रतियोगित्वस्येति॥ अभावप्रतियोगित्वस्येत्यर्थः॥ तथाचाभावप्रतियोगित्वाविशेषात् यथा विद्यमानप्रागभावादिप्रतियोगित्वं   धर्मिसत्तानपेक्षम्। तथाऽत्यन्ताभावप्रतियोगित्वमपीत्यर्थः। रूपादिवदिति व्यतिरेकदृष्टान्तः। ननु विद्यमानप्रागभावादिप्रतियोगित्वं न धर्मिसत्तानपेक्षम्; तद्धर्मिणो घटादेः प्रागभावादूर्ध्वं प्रध्वंन्सात् प्राक् सत्त्वादित्यत आह-कालान्तर इति॥ यस्मिन् काले विद्यमानप्रागभावादिप्रतियोगित्वं धर्मो वर्तते, तस्मिन् काले तद्धर्मी नास्ति, अन्यदा तु सत्यपि धर्मिणि विद्यमानप्रागभावादिप्रतियोगित्वरूपधर्म एव नास्ति ; अतस्तादृशधर्मस्य धर्मिणं विनैवावस्थानमित्यर्थः।

 ननु असतो नाभावप्रतियोगित्वम् ; तत्प्रतियोगित्वेऽसद्वैलक्षण्यस्य प्रयोजकत्वात्। घटादेरप्यविद्यमानतादशायां न विद्यमानप्रागभावप्रतियोगित्वरूपधर्मं प्रत्याश्रयत्वम्। किन्तु प्रागभावादेरेव विद्यमानस्य घटप्रतियोगिकत्वरूपधर्मं प्रत्याश्रयत्वम्। एवं सद्वैलक्षण्यमपि नासति। किन्तु सत्येवासद्वैलक्षण्यम्। प्रतियोगित्वाभावोऽपि नासति। किन्तु प्रतियोगित्वा भावेऽसदाश्रयकत्वम्, एवं असज्ज्ञानव्यवहारयोरेवासद्विषयकत्वम्, नत्वसति तद्विषयत्वम् ; एवमसद्वैलक्षण्य एवासत्प्रतियोगिकत्वम्, नत्वसद्वैलक्षण्यं प्रत्यसतः प्रतियोगित्व मित्याशङ्कायामाह-शिष्टमिति॥ यदुक्तम्-अभावप्रतियोगित्वं प्रत्यसद्वैलक्षण्यं प्रयोजकमिति, तन्न। तथा सति लाघवाय सत्त्वस्यैव तत्प्रयोजकत्वापत्त्याऽनिर्वचनीयस्य सद्विलक्षणस्याभावप्रतियोगित्वं न स्यात्। तस्मात् प्रतीतत्वमात्रेण सत इवासतोऽप्यभावप्रतियोगित्वमुपपद्यते। यच्चोक्तम्-प्रागभावादेरेव घटादिप्रतियोगिकत्वमित्यादि, तदपि न। घटादेः प्रागभावप्रतियोगित्वाभावे प्रागभावादिष्वपि तत्प्रतियोगिकत्वं न स्यात्। एवं प्रागभावादेर्घटादिप्रतियोगिकत्वे घटादेः प्रागभावप्रतियोगित्वादिकमवर्जनीयमेवेत्यादिकं वक्ष्यत इत्यर्थः।

 असतोऽप्रसक्तेरिति॥ प्रतियोग्यधिकरणसंम्सर्गज्ञानं प्रसक्तिः। तथाच निषेधप्रतियोगित्व तदभावकृतमेव मिथ्याऽसतोर्वैषम्यमिति भावः। ब्रह्म-जगतोरिति॥ ब्रह्मजगतोरसद्वैलक्षण्यस्या सत्तादात्म्यप्रसक्तिपूर्वकत्वादित्यर्थः। नासदासीदिति। \`नासदासीन्नो सदासीत् तदानीमि'ति श्रुत्या तदानीं शब्दान्निर्दिष्टेऽसतो ज्ञानाभावे न तत्र तन्निपेधो न बोध्येतेत्यर्थः। असति चेति॥ निषेधाधिकरणे प्रतियोगिज्ञानाभावस्यापि सत्त्वादित्यर्थः। तस्यापीति॥ निषेधप्रतियोगित्वाभावस्येत्यर्थः। यद्यप्यसद्वैलक्षण्यादेरपि प्रतियोगिप्रतीत्यधीनसिद्धिकत्वम् ; तथापि परोक्तत्वात् प्रतियोगित्वाभावस्यैव ग्रहणम्। निषेधाधिकरणे प्रतियोगिप्रसक्तिं तत्र प्रसक्त्यभावेऽपि वा निषेध इति शङ्कते-ननु तत्रेति॥ परार्थेनेति॥ परप्रवृत्तिनिवृत्तिपरेणेत्यर्थः। प्रत्यक्षेणेति॥ एतेन "नासदासीदि" ति श्रौतनिषेधो व्यावर्तितः। स्वयम्प्रकाशे ब्रह्मण्यसद्वैलक्षण्यस्य प्रत्यक्षेणा \`स्ति स्फुरणमि' त्यादिना प्रतीतेः। जगति तु स्पष्टमेवासद्वैलक्षण्यं प्रत्यक्षसिद्धम्। अप्रत्यक्षेऽप्यसति सद्वैलक्षण्यस्य प्रतियोगित्वाभावस्य च वायौ रूपाभाववत् प्रत्यक्षत्वसम्भवादित्यर्थः॥ अन्यथेति॥ शब्दाभासादिना प्रसक्तिर्वाऽप्रसक्तस्यैव वा प्रत्यक्षेण निषेध इत्यनङ्गीकार इत्यर्थः॥ सममिति॥ शब्दाभासादिना प्रसक्तौ सत्यामप्रसक्तस्यैव वा शशश्रृङ्गादेरपि निषेधप्रतियोगित्वं भविष्यति। तथाच निषेधप्रतियोगित्व-तदभावकृतोऽपि नानिर्वचनीयासतोर्भेद इत्यर्थः॥ शशश्रृङ्गमिति॥ यथाऽनुभवसिद्धाया \`अङ्गुल्यग्रे हस्तिशथं नास्ती'ति प्रतीतेर्दुपह्नवत्वात् तदुपपादकमसतः प्रसक्त्यादिकं कल्प्यते, तथा \`शशश्रृङ्गं नास्ती'ति प्रतीतेर्दुरपह्नवत्वात् तदुपपादकमपि कल्पनीयमेवेत्यर्थः॥ अबाधितेति॥ निर्बाधसाक्षिसिद्धेत्यर्थः॥ नच तत्रापीति॥ \`शशश्रृङ्गं नास्ती'त्यत्र न शशश्रृङ्गस्यासतो निषेधः, येन तदुपपादकमसतः प्रसक्त्यादिकं कल्प्येत । किन्तु शुक्तौ रूप्यनिषेध इव शशे श्रृङ्गस्यैव निषेध इत्यर्थः॥ श्रृङ्गस्येति॥ शशश्रृङ्गस्येत्यर्थः। यथाऽऽपणस्थरूप्यसदृशस्यैवानिर्वचनीयरूप्यस्य शुक्तावारोपो निषेधश्च, तथाऽसदन्यस्यैवा निर्वचनीयस्यासदाभासस्य शशश्रृङ्गस्य प्रतिषेध इत्यर्थः॥ अनाभासस्यैवेति॥ आपणस्थरूप्यस्थानीयस्यानिर्वाच्यस्य शशश्रृङ्गभिन्नस्यानाभासशशश्रृङ्गस्यैव निषेद्धव्यत्वादित्यर्थः। तथाचानाभासस्यासतः प्रतिषेधार्थं तत्प्रसक्तिस्त्वयाऽपि वाच्येत्यभिसन्धिः॥ आभासस्येति॥ यद्यपि स्वरूपेण रूप्यादेः प्रतिषेध इति प्रस्तुते पक्षेऽनाभासस्य न निषेधः, किन्त्वाभासस्यैव। तथापि मतान्तरस्यापि त्वयाऽनुरोद्धव्यत्वादिति भावः॥ जगदादाविति॥ यदि \`शशश्रृङ्गं नास्ती' त्यत्रानिर्वचनीयमसदाभासरूपं शशश्रृङ्गं निषिध्यते, तर्हि तादृशादेवासतो वैलक्षण्यं जगद्ब्रह्मणोः सिद्ध्येत्। तस्यैव वैलक्षण्यज्ञानोपयोगिप्रतीतिविषयत्वात्। न त्वानाभासरूपादसतः। तस्य सर्वथाऽनुपस्थितत्वेन तद्वैलक्षण्यस्य दुर्बोधत्वादित्यर्थः।

 ननु स्वरूपेण त्रैकालिकनिषेधप्रतियोगित्वेऽपिरूप्य जगतोर्नात्यन्तासत्त्वम्। तार्किकादिमते तादृशनिषेधप्रतियोगिनो रूप्यात्मादेरसत्त्वाभावादिति शङ्कते- नन्विति॥ तथाच त्रैकालिकनिषेधप्रतियोगित्वं नासत्त्वम्। किं त्वन्यदेव। तच्च न रूप्य-जगतोरित्यर्थः॥ तर्हीति॥ तादृशनिषेधप्रतियोगित्वरूपस्य मिथ्यात्वस्यात्मन्यपि सत्त्वादित्यर्थः। ननु आत्मनस्तादृश निषेधप्रतियोगित्वे प्रतिपन्नोपाधेरभावात्तद्विशिष्टमुक्तनिषेधप्रतियोगित्वं तत्र नास्तीत्यत आह -तस्यापीति॥ \`स एवाधस्तात् स एवोपरिष्टादि'ति भूमरूपस्यात्मनोऽप्यध आदिः प्रतिपन्नोपाधिरस्तीत्यर्थः॥ अथेति॥ तथाच न तादृशनिषेधप्रतियोगित्वमात्मनः, अतो न तस्य मिथ्यात्वमित्यर्थः॥ तत एवेति॥ तादृशनिषेधप्रतियोगित्वाभावादेवेत्यर्थः। ननु उक्तनिषेधप्रतियोगित्वरूपस्य सत्त्वस्यात्मनि प्रसङ्गाभावेऽपि देशकालयोरस्ति प्रसङ्गः ; नहि देश-कालौ देश-कालयोर्वर्तेते आत्माश्रयापातादित्यत आह-देशकालावपीति॥ सदेति॥ \`सदा देशकालौ' \`सर्वत्र देशकालावि'ति प्रतीत्येत्यर्थः॥ प्रमेयत्वेति॥ नच - आश्रिताश्रययोः प्रमेयत्वयोर्भेदात् न प्रमेयत्वस्य स्ववृत्तित्वमिति -वाच्यम्। नित्यस्वप्रकाशेश्वरप्रमारूपस्य प्रमेयस्यानुगतस्य सम्भवे तद्भेद मानाभावात्। गगनात्यन्ताभावस्यैकस्यैव स्ववृत्तेश्च। अन्योन्यवृत्ती इति॥ उत्पत्त्याद्यप्रतिबन्धकत्वात् नात्माश्रयोऽन्योन्याश्रयो वा दोष इति भावः। अन्यथेति॥ स्वस्मिन्नन्योन्यस्मिंश्चवृत्तित्व इत्यर्थः॥ तदुक्तमिति॥ अनुव्याख्याने द्वितीयाध्याये तृतीयपाद इति शेषः॥ तेनैवेति॥ इति वदता परेणैवेत्यर्थः।

 ननु सर्वत्र त्रैकालिकनिषेधप्रतियोगित्वं यद्यपि तुच्छानिर्वाच्ययोः साधारण्यम्; तथापि क्वचिदप्युपाधौ सत्त्वेन प्रतीत्यनर्हत्वमत्यन्तासत्त्वम्। तच्च शुक्तिरूप्ये प्रपञ्चे च बाधात् पूर्वं नास्त्येव इति नतुच्छत्वापत्तिः। नच बाधात् पूर्वं शुक्तिरूप्यं प्रपञ्चो वा सत्त्वेन न प्रतीयते। एतदेव सदर्थकेनोपाधिपदेन सूचितम्। शून्यवादिभिः सदधिष्ठानकभ्रमानङ्गीकारेण क्वचिदप्युपाधौ सत्त्वेन प्रतीत्यनर्हरूपासद्वैलक्षण्यस्य क्वचिदप्युपाधौ सत्त्वेन प्रतीत्यर्हत्वरूपस्य शुक्तिरूप्ये प्रपञ्चे वाऽनङ्गीकारात्॥ नन्वेवं सति यावत्सदधिकरणकात्यन्ताभावप्रतियोगित्वं पर्यवसितम्। तथाच केवलान्वय्यत्यन्ताभावप्रतियोगिष्ववृत्तिगगनादिषु तार्किकाणां सिद्धसाधनम्। यदधिकरणं यत् सत् तन्निष्ठात्यन्ताभावप्रतियोगित्वं तस्य मिथ्यात्वमिति विवक्षायामधिकरणपदेनावृत्तेर्वारणेऽपि संयोगसम्बन्धेन समवायसम्बन्धेन वा यद् घटादिकरणम्, समवायसम्बन्धेन संयोगसम्बन्धेन वा घटस्य तन्निष्ठात्यन्ताभावप्रतियोगितया सर्वेषु वृत्तिमस्तु दुरुद्धरं सिद्धसाधनम्। येन सम्बन्धेन यत् यस्याधिकरणम् तेन सम्बन्धेन तस्य तन्निष्ठात्यन्ताभावप्रतियोगित्वमिति विवक्षायाम् अव्याप्यवृत्तिषु संयोगादिषु सिद्धसाधनम् इति चेन्न। येन रूपेण यदधिकरणतया यत् प्रतिपन्नम्, तेन रूपेण तन्निष्ठात्यन्ताभावप्रतियोगित्वस्य प्रतिपन्नपदेन सूचितत्वात्। तच्च रूपं सम्बन्धविशेषोऽवच्छेदकविशेषश्च। न हि सम्बन्धविशेषमन्तरेण भूतले घटाधिकरणता प्रतीयते। अवच्छेदकविशेषमन्तरेण वा वृक्षे कपिसंयोगाधिकरणता। तथाच येन सम्बन्धविशेषेण अवच्छेदकविशेषेण वा यदधिकरणताप्रतीतिर्यत्र भवितुमर्हति, तेनैव सम्बन्धविशेषेण तेनैवावच्छेदकविशेषेण तदधिकरणात्यन्ताभावप्रतियोगित्वं तस्य मिथ्यात्वमिति पर्यवसिते क्व सिद्धसाधनम् ? यदि पुनर्ध्वंसप्रागभावप्रतियोगित्वमिव अत्यन्ताभावप्रतियोगित्वमपि आकाशादिषु न स्यात्। साधकमानाभावस्य तुल्यत्वात्, \`इहाकाशो नास्ती'ति प्रत्यक्षप्रतीत्यसम्भवात्, अनुमाने चानुकूलतर्काभावात्, सामान्यतो दृष्टमात्रेण ध्वंस-प्रागभावप्रतियोगित्वस्यापि सिद्धिप्रसङ्गात्, तद्व्यतिरेकेण कस्यचित्कार्यस्यानुपपत्तेरभावाच्च, एवं संयोगसम्बन्धेन घटवति भूतले समवायसम्बन्धेन घटाभावसत्त्वे मानाभावात्। लाघवेन घटात्यन्ताभावत्वेनैव घटसामानाधिकरण्यविरोधित्वकल्पनात्, सम्बन्धविशेषप्रवेशे च गौरवात् घटसमवायाद्यभावमात्रविषयतया प्रतीत्युपपत्तेः, आधाराधेयभावस्य प्रत्यक्षसिद्धत्वेन घटस्यावृत्तित्वशङ्कानुदयात्, उक्तयुक्तेश्च न घटात्यन्ताभावसामानाधिकरण्यम्, एवं संयोगतदत्यन्ताभावयोः नैकाधिकरण्यम्। अग्रे वृक्षः कपिसंयोगी मूले न इति प्रतितेरग्रमूलयोरेव संयोग-तदत्यन्ताभाववत्तयोपपत्तेः, तदा सन्मात्रनिष्ठात्यन्ताभावप्रतियोगित्वमेव मिथ्यात्वम्, इति मन्तव्यम्। नच- एवं सति भावाभावयोरविरोधात् तज्ज्ञानयोः बाध्य-बाधकभावो न स्यादिति-वाच्यम्। भिन्नसत्ताकयोरविरोधेऽपि समसत्ताकयोर्विरोधात्। यत्र भूतले यस्य घटस्यात्यन्ताभावो व्यावहारिकः, तत्र स घटो न व्यावहारिक इति नियमात्। नच -एवं सति \`शुक्तिरियं न रजतमि'ति ज्ञानविषयीभूताभावस्य व्यावहारिकत्वेन पुरोवर्तिप्रतीतरजतस्य व्यावहारिकसत्त्वापहारेऽपि प्रातीतिकसत्त्वानपहाराद् बाधोत्तरकालेऽपि \`इदं रजतमि'ति प्रतीतिः स्यादिति-वाच्यम्। तत्र \`इयं शुक्तिरि'त्यपरोक्षप्रमया प्रातीतिकरजतोपादानाज्ञाननिवृत्तौ प्रातीतिकसत्त्वस्याप्यपहारात्। शुक्त्यज्ञानस्य प्रातीतिकरजतोपादानत्वेन तदसत्त्वे प्रातीतिकरजतासत्त्वस्यावश्यकत्वात्। अत एव यत्र परोक्षयाऽधिष्ठानप्रमया न भ्रमोपादानाज्ञाननिवृत्तिः, तत्र व्यावहारिकत्वापहारेऽपि प्रातीतिकत्वानपहारात् \`तिक्तो गुडः'इति प्रतीतिरनुवर्तते। एकमखण्डब्रह्मसाक्षात्कारात् पूर्वं परोक्षबाधेन प्रपञ्चस्य व्यावहारिकत्वापहारेऽपि प्रतीतिरनुवर्तत एव। अधिष्ठानाज्ञाननिवृत्तौ तु नानुवर्तते'-इति।

 अत्रोच्यते । यदुक्तं क्वचिदप्युपाधावित्यादि, तन्न। \`असच्चेत् न प्रतीयेते' ति वदता तादृशाप्रतीतिं प्रति प्रयोजकस्यासत्त्वस्य प्रतीत्यनुपाधिकस्यैव वाच्यत्वात्। निरस्तं चैतदधस्तात्। यच्चोक्तम्- \`येन रूपेणे'त्यादि, सन्मात्रनिष्ठोत्यादि च, तदुभयमपि न। लाघवेन भावाभावयोरेव सामानाधिकरण्यविरोधात्। सत्ताभेदस्याद्याप्यसिद्धेश्च। मिथ्यात्वानुमानादेव च सत्ताभेदसिद्धावन्योन्याश्रयात्। श्रुतेः प्रत्यक्षबाधाच्च। तस्मात् साधूक्तमत्यन्तासत्त्वं दुर्वारमिति॥

 अबाध्यत्वरूपेति॥ अबाध्यत्वरूपपारमार्थिकत्वज्ञाने सति तद्धटितमिथ्यात्वज्ञानम्। बाध्यत्वरूपमिथ्यात्वज्ञाने च तदभावरूपाबाध्यत्वज्ञानमित्यन्योन्याश्रय इत्यर्थः॥ रूप्यं नास्तीति॥ अन्यथा \`पारमार्थिकत्वेन रूप्यं नास्ति' \`पारमार्थिकत्वेन नाना नास्ती'ति च निषेधोल्लेखः स्यादित्यर्थः। ॥ अन्यथेति॥ तथाच नृश्रृङ्गादेरपि पारमार्थिकस्वरूपातिरिक्तं किञ्चित् स्वरूपमनिषिद्धं स्यादित्यर्थः। \`रूप्यं नास्ति' \`नेह नास्ती'ति रूप्यप्रपञ्चयोः पारमार्थिकत्वेन निषेधानन्तरमपारमार्थिकं रूप्यस्य प्रातिभासिकं प्रपञ्चस्य व्यावहारिकं स्वरूपमनुवर्तेत; तस्यानिषिद्धत्वात्। नचेष्टापत्तिः। मोक्षेऽपि तदनुवृत्तौ निष्प्रपञ्चताया असिद्ध्यापातादित्यपि बोद्धव्यम्॥ रूप्यवदिति॥ पारमार्थिकत्वस्यापि निषेधाय बुद्धिपूर्वकारोपरूपा प्रसक्तिर्वाच्या। आरोपश्चानिर्वचनीयपारमार्थिकत्वविषयः, इति पारमार्थिकत्वस्यापि न स्वरूपेण निषेधः। किन्तु पारमार्थिकत्वान्तरेण, तस्याप्युक्तविधया पारमार्थिकत्वान्तरेणेत्यनवस्था स्यादित्यर्थः॥ सुखादीति॥ प्रतिपन्नोपाधौ पारमार्थिकत्वाकारेण निषेधप्रतियोगित्वं ब्रह्मण्यतिव्याप्तमित्यर्थः। निर्धर्मकतया पारमार्थिकधर्मशून्यस्यापि ब्रह्मणः स्वरूपं परमार्थसदिति यदि, तदा प्रपञ्चस्यापि तथाऽस्त्विति बोध्यम्॥ मयीति॥ मदंशोऽध आदिश्च ब्रह्मणोऽपि प्रतिपन्नोपाधिरस्तीत्यर्थः। ननु पारमार्थिकस्य ब्रह्मणः कथं पारमार्थिकत्वेन निषेध इत्यत उक्तम् निर्धर्मकत्वेनेति॥ प्रतिपन्नोपाधिशब्देनेति॥ तथाच ब्रह्मण्यतिव्याप्तिरिति भावः। ननु-अध्यस्तत्वं न मिथ्यात्वम्, येनात्माश्रयः, किन्तु सदसद्‌भ्यामन्यत्वमित्यत आह-शेषेति॥ वैयर्थ्यादित्युपलक्षणम्। इष्टापत्तिरपि बोध्या। ननु प्रतिपन्नोपाधौ पारमार्थिकत्वाकारेण निषेधप्रतियोगित्वं मिथ्यात्वलक्षणं न ब्रह्मण्यतिव्याप्तम्; ब्रह्मणः प्रतिपन्नोपाधेरभावात्। नच- \`मयि सुखानुभवः' इति प्रत्यक्षेण "स एवाधस्तादि"त्यादिश्रुत्या च मदंशोऽध आदिर्वाऽस्ति ब्रह्मणोऽपि प्रतिपन्नोपाधिरिति-वाच्यम्। ब्रह्मणः सर्वाधिष्ठानत्वेन मदंशाध आदेर्ब्रह्मण्यध्यस्तस्य ब्रह्म प्रत्यधिष्ठानत्वायोगादित्यत आह-ब्रह्मण इति॥ पारमार्थिकत्वधर्मशून्ययोरपि ब्रह्म जगतोः प्रतिपन्नोपाधिविरहतत्सद्भावप्रयुक्तापरिच्छिन्नत्व परिच्छिन्नत्वाभ्यां विशेषेऽपि न परमार्थस्वरूपे विशेष इत्यर्थः। ननु द्रव्यत्वहीनं गुणादिकमद्रव्यमितिवत् पारमार्थिकत्वहीनं जगदपारमार्थिकमेव स्यात् अत आह-न हीति॥ पारमार्थिकत्वहीनमपारमार्थिकं चेत्, ब्रह्माण्यपारमार्थिकं स्यादित्यर्थः। ननु पारमार्थिकत्वस्य तत्त्वतः सत्त्वेऽपि नाद्वैतहानिः। तस्य ब्रह्मस्वरूपत्वेन ब्रह्मण इव ब्रह्माद्वैताविरोधित्वादित्यत आह- नचेति॥ सोपाधिकत्व-निरुपाधिकत्वाभ्यां पारमार्थिकत्वब्रह्मणोर्नैकस्वरूपत्वमित भावः। ब्रह्म-जगतोः सत्यत्वेऽप्यवान्तरवैषम्यमाह -एवञ्चेति॥ ब्रह्मणः कालत्रयेऽपि सत्त्वेन नित्यत्वम्, जगतस्तु स्वकाले कदाचिदेव सत्त्वेनानित्यत्वम्, इति नित्यत्वानित्यत्वाभ्यामेव ब्रह्म-जगतोर्वैषम्यम्, नतु सत्यत्वमिथ्यात्वाभ्यामित्यर्थः। उक्तार्थं सङ्गृह्णाति-तथाचेति॥ निषेधो रूप्यादेरित्यन्वयः।      
      
\</1-1-8\>

\<1-1-9\>  %9.तृतीयामिथ्यात्वभङ्गः%

 ॥अतीतेति॥ अतीतस्य ज्ञानेन विनैव निवृत्तत्वादित्यर्थः॥ शुक्तिज्ञानेनेति॥ तथाच दृष्टान्तः साध्यविकल इत्यर्थः॥ एतावन्तमिति॥ ज्ञानत्वेन ज्ञाननिवर्त्यत्वं भ्रमाज्ञानादिवत् सत्यत्वेऽपि प्रपञ्चस्योपपन्नम्, अतोऽर्थान्तरमिति भावः॥ अपरोक्षेति॥ तथाचासम्भव इत्यर्थः॥ ज्ञानत्वव्याप्येति॥ तथाचापरोक्षत्वेन ज्ञाननिवर्त्यत्वेऽप्युक्तमिथ्यात्वमस्त्येवेत्यर्थः॥ इच्छाद्यनिवर्त्य इति॥ तथाच संस्कारादेरेव प्रपञ्चस्य सत्यत्वेऽप्युपपत्तिरित्यर्थः॥ अनुभवत्वेति॥ स्मृतावनुभवत्वव्याप्यधर्मस्याधर्मस्याभावादित्यर्थः॥ भ्रमोत्तरप्रमेति॥ अत्र प्रमात्वं यथार्थज्ञानत्वमात्रम्, नत्वनुभवत्वगर्भम्। तेन यथार्थस्मृतिनिवर्त्येऽयथार्थस्मृतिविषये नाव्याप्तिः॥ अज्ञानसंस्कार इति॥ सर्वपदार्थानां संस्काररूपेण विद्यमानत्वस्य परैरङ्गीकृतत्वादज्ञानस्यापि संस्कारोऽस्ति। स चाज्ञाने निवृत्तेऽपि जीवन्मुक्त्यवस्थायां भिक्षाटनादिप्रवृत्तिहेतुरनुवर्तमास्तत्त्वज्ञानसंस्कारेण निवर्तते। अतस्तत्राव्याप्तिरित्यर्थः। ॥स्वोपादानेति॥ अज्ञानादेरनादेर्योऽध्यासः,तत्राप्युपादानासम्भवादित्यर्थः॥ लाघवेनेति॥ अज्ञानस्य स्वं प्रत्युपादानत्वे स्वस्याज्ञानोपादानकत्वं फलितम्, तदेव लक्षणमस्त्वित्यर्थः। सङ्गृह्णाति -विज्ञानेति॥ मिथ्यारूप्यादौ मिथ्यात्वे नोभयसंमते रूप्यादौ विज्ञाननाश्यता नानुभूयते। अधिष्ठानवत् सत्ये रूप्याज्ञाने विज्ञाननाश्यताऽनुभूयते। तथाच रूप्यादावव्याप्तिः, रूप्याज्ञाने चातिव्याप्तिरित्यर्थः।  
   
 ननु ज्ञाननिवर्त्यत्वं नाम ज्ञानप्रयुक्तावस्थितिसामान्यविरहप्रतियोगित्वम्, । अवस्थितिर्द्वेधा स्वरूपेण कारणात्मना च; सत्कार्यवादाभ्युपगमात्। तथाच मुद्गरपातेन घटस्य स्वरूपेणावस्थितिविरहेऽपि कारणात्मनाऽवस्थितिविरहाभावाद् ब्रह्मज्ञानप्रयुक्त एव सः, इति नातीतघटादावव्याप्तिः। अत एव न पूर्वज्ञाने सिद्धसाधनम् उत्तरज्ञानेन लीनस्य पूर्वज्ञानस्य स्वकारणात्मनाऽवस्थानादवस्थितिसामान्‌यविरहानुपपत्तेः। शशविषाणादाववस्थितिसामान्यविरह अपि तस्य ज्ञानप्रयुक्तत्वाभावात् नातिव्याप्तिः। शुक्तिरजतादेश्चापरोक्षप्रतीत्यन्यथानुपपत्त्या प्रतिभासकालेऽवस्थित्यङ्गीकारात् न बाधकज्ञानं विना तद्विरहः, इति न साध्यविकलता। अत एवोक्तं विवरणाचार्यैः- \`अज्ञानस्य स्वकार्येण प्रविलीनेन वर्तमानेन वा सह ज्ञानेन निवृत्तिर्बाधः'इति। वार्तिककृद्‌भिश्चोक्तम्-

\`तत्त्वमस्यादिवाक्योत्थसम्यग्धीजन्ममात्रतः।  
अविद्या सह कार्येण नासीदस्ति भविष्यति॥'

इति। \`सह कार्येण नासीदि'ति लीनेन कार्येण सह निवृत्त्यमिप्रायम्। \`सह कार्येण न भविष्यती'ति भाविकार्याभिप्रायमित्यन्यदेतत्। रूप्योपादानमज्ञाने स्वकार्येण वर्तमानेन लीनेन वा सहाधिष्ठानसाक्षात्कारात् निवर्तते। तत्तद्भ्रमोपादानानामज्ञानानां भेदाभ्युपगमात्, इति न दृष्टान्ते साध्यवैकल्यम्। \`मुद्गरपातानन्तरं घटो नास्ती'ति प्रतीतिवद \`धिष्ठानज्ञानानन्तरं शुक्त्यज्ञानं तद्गतं रूप्यं च नास्ती'ति प्रतीतेः सर्वसम्मतत्वात्।

 ज्ञानत्वव्याप्यधर्मेण ज्ञाननिवर्त्यत्वमित्यपि साधु। उत्तरज्ञानस्य पूर्वज्ञाननिवर्तकत्वं न ज्ञानत्वव्याप्यधर्मेण, किन्त्विच्छादिसाधारणेनोत्तरात्मविशेषगुणत्वेन, इति न सिद्धसाधनादिति। नापीच्छाद्यनिवर्त्ये स्मृतिनिवर्त्ये संस्कारेऽतिव्याप्तिः। स्मृतेः संस्कारनिवर्तकत्वे समानविषयकसंस्कारानेकत्वमित्यदोषः।

 वस्तुतस्तु- साक्षात्कारत्वेन ज्ञाननिवर्त्यत्वं विवक्षितम्, अतो न पूर्वोक्तदोषः, नापि निश्चयत्वेन ज्ञानत्वव्याप्यधर्मेण ज्ञाननिवर्त्ये संशयेऽतिव्याप्तिः - इति॥

 अत्रोच्यते। यदुक्तं ज्ञानप्रयुक्तावस्थितिसामान्यविरहप्रतियोगित्वं ज्ञाननिवर्त्यत्वमिति, तत्रावस्थित्या सामान्यं वा विशेष्यते ? विरहो वा ? आद्योऽवस्थितिसामान्यं कारणात्मनाऽवस्थितिः, कारणमिति यावत्। ज्ञानप्रयुक्तव्यतिरेकप्रतियोगिकारणकत्वमित्यर्थः स्यात्। तत्र चोत्तरज्ञानप्रयुक्तव्यतिरेकप्रतियोगिपूर्वज्ञानजन्यसंस्कारादौ सिद्धसाधनमनाद्यविद्यादौ च बाधः, कारणशब्देनाविद्योक्तौ चाविद्याकारणकत्वमेवास्तु। शेषवैयर्थ्यात्। अनाद्यविद्यादौ बाधश्च। न द्वितीयः। घटाद्यवस्थितिसामान्यविरहस्य ज्ञानप्रयुक्तत्वं न सम्भवति; विनष्टघटाद्यवस्थितिविशेषद्वयविरहद्वयस्य ज्ञानप्रयुक्तत्वाभावात्। स्वरूपेणावस्थितिविरहस्य ज्ञानप्रयुक्तत्वाभावात्। विशेषाभावातिरिक्तसामान्याभावस्य त्वयैवाविद्यावादे निरसिष्य माणत्वात्। ज्ञानप्रयुक्तविरहप्रतियोग्यवस्थायामवस्थात्वस्यातिप्रसङ्गेन प्रतियोगितानवच्छेदकत्वाच्च। शुक्तिरजतादेरवस्थित्यङ्गीकारे स्वरूपेण निषेधोक्तयोगाच्च। \`रूप्यादेः स्वरूपेणैव निषेधः' इति त्वदभ्युपगतपक्षे रूप्यादेरत्यन्तासत्त्वस्यापादितत्वेन रूप्याद्यभावोऽपि शशविषाणाद्यभाव इव ज्ञानाप्रयुक्तः इति दृष्टान्तस्य साध्यवैकल्यमेव। पक्षे बाधश्च॥

 यच्चोक्तम्- ज्ञानत्वव्याप्येत्यादि, तदपि न। तव मते मननत्वादिना ज्ञानत्वव्याप्यधर्मेण मनननिवर्त्येऽर्थगतसंशयविशेषेऽतिव्याप्तेः। तादृशसंशयनिवर्तकत्वेनैव मननस्य सप्रयोजनत्वोक्तेश्च। \`उत्तरात्मविशेषगुणत्वेने ' त्याद्यपि न युक्तम्। धर्माधर्मादावतिप्रसङ्गात्॥ यच्चोक्तम्- स्मृतेः संस्कारनिवर्तकत्वं नेति, तन्न। सुखादेर्धर्मादेरिव स्मृतेरपि स्वकारणसंस्कारस्य निवर्तकत्वात्। दृढसंस्कारस्तु स्मृतिजन्योऽन्य एव॥ यच्चोक्तम् \`वस्तुतस्त्वि'त्यादि, तदपि न। त्वया प्रत्यक्षस्य शब्दबाध्यत्वमङ्गीकुर्वता \`नायं सर्पः' इत्याप्तोपदेशस्यापि सर्पादिभ्रमबाधकताया उक्तत्वेन साक्षात्कारत्वस्य बाधकतानवच्छेदकत्वादिति॥   
\</1-1-9\>

\<1-1-10\> %10.चतुर्थमिथ्यात्वभङ्गः%

 एतेनेति॥ अत्यन्तासत्त्वापादनादिनेत्यर्थः॥ दोषस्योक्तत्वाच्चेति॥ स्वरूपेणात्यन्ता भावप्रतियोगित्वपक्षेऽत्यन्तासत्त्वापसिद्धान्तादेः, पारमार्थिकत्वेन तत्प्रतियोगित्वपक्षे ब्रह्मवत् पारमार्थिकत्वधर्मशून्यस्यापि जगतो ब्रह्मवदेवामिथ्यात्वोपपत्तेरित्यादेर्दोषस्योक्तत्वादित्यर्थः। संयोगिनि समवायिनि वा देशे तदत्यन्ताभावासम्भवः। सम्भवे तूपादानत्वनुपपत्तिरित्यपि बोध्यम्।

 अत्र वदन्ति- \`काले सहसम्भववद् देशेऽपि सहसम्भवाविरोधः, प्रागभावसत्त्वे नोपादानत्वाविरोधश्च। नच -अत्यन्ताभावाधिकरणे प्रागभावस्याप्यनुपपत्तिरिति- वाच्यम्। काले व्यभिचारात्। नच - काले प्रागभावात्यन्ताभावयोः सामानाधिकरण्यम् \`इदानीं घटात्यन्ताभावः' \`इदानीं घटप्रागभावः' इति प्रतीतिबलादङ्गीकृतम्, देशे तु तदुभयसामानाधिकरण्ये न किञ्चिदपि प्रमाणमिति- वाच्यम्। मिथ्यात्वानुमितेः श्रुतेश्च प्रमाणत्वात्। विषमसत्ताकयोरविरोधश्च पूर्वमुपपादितः। नचासत्यतिव्याप्तिः। स्वात्यन्ता भावाधिकरण एव सत्त्वेन प्रतीयमानत्वस्य विवक्षितत्वात्। नच \`तद्धैक आहुरसदेवेदमग्र आसीदि' त्यादिश्रुत्याऽसतः सत्त्वप्रतीतेस्तत्रातिव्याप्तिर्दुरुद्धरेति- वाच्यम्। "सदेवेदमग्र आसीदि" त्यस्यार्थस्याभाव एव नञा प्रतिपाद्यते, नत्वसतः सत्त्वम् विरोधात् अतो नातिव्याप्तिः -इति।

 अत्रोच्यते; यदुक्तम् प्रतियोगितदत्यन्ताभावयोः काल इव देशेऽप्यविरोध इति, तन्न। तथा सति भावाभावयोर्विरोध एवोच्छिन्नकथः स्यात्, इति व्यावहारिक्यपि व्यवस्था न स्यात्। द्वैताद्वैतयोरविरोधापत्तेरद्वैतज्ञानस्य द्वैतज्ञाननिवर्तकत्वं न स्यात्। यच्चोक्तम्- मिथ्यात्वानुमानादेरेवात्यन्ताभाव-प्रागभावयोर्देशसामानाधिकरण्ये प्रमाणत्वमिति, तन्न। विरोधेनानुमानस्वरूपस्यैवालभ्यत्वात्। यदपि चोक्तम्- विषमसत्ताकयोस्तयोरविरोध इति, तन्न। लाघवेनात्यन्ताभावमात्रस्यैव प्रतियोगिसामानाधिकरण्यविरोधित्वात्। यच्चोक्तम्- \`असदेवेदमि'ति श्रुत्या सदेवेदमितिश्रुत्यर्थाभावमात्रं बोध्यत इति, तन्न। \`सदेवेदमि' तिश्रुत्यर्थाभावबोधकत्वेऽप्यसद्बोधकत्वस्य दुर्वारत्वात्। तथाहि-सदेवेत्यस्य ब्रह्मसत्त्वमर्थः, तदभावस्त्वत्यन्तासन्नेव। नहि ब्रह्मसत्त्वाभावः क्वचिद् देशे काले वाऽस्तीति॥  
\</1-1-10\>

\<1-1-11\> %11.पञ्चममिथ्यात्वभङ्गः%

 सद्विविक्तत्वमिति पक्षं दूषयति॥ पञ्चमेऽपीति॥ त्वन्मतेऽपीति॥ तथाचासम्भवः, ब्रह्मण्यतिव्याप्तिश्च॥ सिद्धसाधनादिति॥ प्रपञ्चे ब्रह्मभेदस्य मयाऽप्यङ्गीकृतत्वादित्यर्थः। \`सद्रूपत्वाभावः इत्यस्य ब्रह्मण्यतिव्याप्तिश्चेत्याह-मन्मत इति॥ ननु ब्रह्मणः सत्त्वाभावेऽपि न सद्रूपत्वासिद्धिः। सत्त्वे सत्त्वान्तराभावेऽपि सद्रूपत्वमिव ब्रह्मणोऽपि तथात्वोपपत्तेरित्यत उक्तम्- सत्त्वस्याभिधेयत्ववत् स्वाश्रितत्वेनेति॥ ननु सत्त्वस्य स्वाश्रितत्वे आत्माश्रयः स्यात्। अभिधेयत्वे तु नात्माश्रयः। अभिधेयत्वेऽप्यभिधानविषयत्वस्य प्रमितत्वादित्यत उक्तम् - अबाध्यत्वादिरूपस्येति॥ यथा घटादावबाध्यत्वेन तादृशं सत्त्वम्, तथाऽबाध्यत्वस्याप्यबाधितत्वात् तादृशसत्त्ववत्त्वं प्रमितम्। अतो नात्माश्रयदोष इति भावः।

 अत्र वदन्ति - \`प्रमाणसिद्धत्वमेव सत्त्वम्। प्रमाणत्वं च दोषासहकृतज्ञानकरणत्वम्। तेन स्वप्नादिवत् प्रमाणसिद्धभिन्नत्वेन मिथ्यात्वं सिद्ध्यति। प्रमाणसिद्धत्वं चाबाध्यत्वव्याप्यमित्यन्यत्। अत्राप्यसति निर्धर्मके ब्रह्मणि चातिव्याप्तिवारणाय सत्त्वेन प्रतीयमानत्वं विशेषणं देयम्, तयोः सत्त्वप्रकारकप्रतीतिविषयत्वाभावादि'ति।

 अत्रोच्यते; प्रमाणासिद्धत्वस्य सुखादौ तव मते सत्त्वेऽपि घटादावसत्त्वादव्याप्तिः। यच्चोक्तं \`प्रमाणसिद्धत्वमबाध्यत्वव्याप्यमि'ति, तन्न। प्रमाणासिद्धस्यापि ब्रह्मणोऽबाध्यत्वात्, प्रमाणसिद्धस्यापि प्रप़ञ्चस्य बाध्यत्वाच्चेति॥

 सङ्गृह्णाति- तस्मादिति॥ अनिर्वाच्ये सदसद्विलक्षणत्वे। प्रतीते प्रतिपन्नोपाधौ। प्रतिषेध्यता त्रैकालिकनिषेधप्रतियोगित्वम्। ननु तव मते शुक्तिरजतादेर्मिथ्यात्वात्‌ त्वयाऽपि तत् निर्वक्तव्यम्, इति न ममैव पर्यनुयोग इत्यत आह- मम त्विति॥ मदभिमतं मिथ्यात्वं तु न त्वया प्रपञ्चस्येष्यत भावः॥

मिथ्यात्वपक्षाः प़ञ्चत्वं प्रापिताः पूर्वपक्षिभिः।  
दूरं निरस्तास्ते तर्कैरिति संश्रृणवामहै॥  
व्यासाद्रिसृततर्काम्बुपूरैः पक्षयुगं युजि।  
न्यायामृततरङ्गिण्यां मिथ्याभावोक्तिभङ्ग ऐत्॥  
\</1-1-11\>

\<1-1-12\> %12.अथ सामान्यतो मिथ्यात्वभङ्गः%

 ननु मिथ्यात्वस्याबाध्यत्वेऽपि नाद्वैतहानिः। तस्य ब्रह्मस्वरूपत्वात् इत्यत आह- नहीति॥ भ्रमकालानिश्चितमिति॥ अन्यथा रूप्यभ्रमाद् रूप्यार्थिप्रवृत्तिर्न स्यादित्यर्थः॥ अधिष्ठानेति॥ एतच्च भ्रमकाले ब्रह्मणो निश्चयोऽस्तीत्यस्योपपादकम्॥ तस्येति॥ ब्रह्मस्वरूपमात्रस्य प्रपञ्चमिथ्यात्वस्येत्यर्थः॥ दृश्यत्वादेरिति॥ ब्रह्मस्वरूपेऽबाध्ये मिथ्यात्वे दृश्यत्वस्य सत्त्वादित्यर्थः। ननु साध्याभाववत्यपि मिथ्यात्वे दृश्यत्वस्य हेतोरभावाद् व्यभिचार इत्यत आह- मिथ्यात्वस्य चेति॥ मिथ्यात्वानुमाने यदि मिथ्यात्वं न विषयः, तदा मिथ्यात्वानुमानवैयर्थ्यमित्यर्थः॥ तस्येति॥ मिथ्यात्वानुमानस्य मां प्रति मिथ्यात्वज्ञाप्त्यर्थत्वेन त्वया प्रयुक्तत्वादित्यर्थः॥ अन्त्य इति॥ मिथ्यात्वस्य बाध्यत्व इत्यर्थः॥ सिद्धसाधनमिति॥ अविद्यमानानतिरिक्तबाध्यत्वरूपमिथ्यात्वस्य प्रपञ्चे ममानिष्ठत्वाभावादित्यर्थः॥ अद्वैतश्रुतेरिति॥ बाध्यत्वरूपमिथ्यात्वस्यातत्त्वस्यावेदकत्वादित्यर्थः॥ जगदिति॥ जगत् सत्यम् मिथ्याभूतमिथ्यात्व कत्वात् आत्मवदित्यनुमानादित्यर्थः॥

 नचेति॥ आत्मनि सत्ये साध्यव्यापकम्, पक्ष एव साधनाव्यापकमात्मत्वमुपाधिर्न स्यादित्यर्थः॥ सत्यत्वं विनेति॥ प्रपञ्चसत्यत्वविषयके स्थापनानुमाने मिथ्याभूत मिथ्यात्वकत्वस्य हेतोः सत्यत्वरूपसाध्येन व्याप्तिग्राहको व्याघातरूपस्तर्कोऽस्ति। आत्मत्वस्योपाधेर्व्यति रेकेणानात्मत्वेन क्रियमाणे स्थापनानुमानीयसाध्यस्य सत्यत्वस्य व्यतिरेकानुमानेऽनु कूलतर्काद्यभावेनोपाधेरप्रयोजकत्वादित्यर्थः॥ नचेति॥ द्वितीयाभावोपलक्षितं ब्रह्मस्वरूपं च न निरुपाधिकम् न वा भ्रमकाले निश्चितम् इति न पूर्वोक्तदोष इति भावः॥ उपलक्षण इति॥ उपलक्षणद्वितीयाभावस्य बाध्यत्वे तद्रूपस्य मिथ्यात्वस्य बाध्यत्वात् सिद्धसाधनादि। अबाध्यत्वे त्वद्वैतहानिरिति दूषणसहिताद् विकल्पात् न वाच्यमित्यनेनान्वयः॥ द्वितीयेति॥ अप्रसिद्धोपलक्ष्यस्य प्रसिद्धमुपलक्षणं भवति। द्वितीयाभावरूपोपलक्षणं प्रत्युपलक्ष्यस्य ब्रह्मणो नित्यसिद्धत्वेन न तत् प्रति तस्योपलक्षणत्वमित्यर्थः। ज्ञातस्यैवोपलक्षणत्वेन द्वितीयाभावस्याभावरूपोपलक्षणस्य ज्ञानार्थं तदधिकरणभूतशुद्धब्रह्मज्ञानमावश्यकमित्यभि सन्धायोक्तम्- द्वितीयाभावाधिकरणतयेति॥ तथाचोपलक्षणज्ञानार्थं प्रागेव ज्ञातं शुद्धं ब्रह्म प्रति न द्वितीयाभावस्योपलक्षणत्वमिति भावः। सर्वदा प्रतीयमानत्वेनाङ्गीकृताविद्यायाः प्रतीतिस्तदधिकरणशुद्धब्रह्मस्फुरणं विना न सम्भवति, इति तदर्थमपि शुद्धब्रह्मज्ञानमावश्यक मित्यभिप्रायेणोक्तम्- अविद्येत्यादि॥ ननु काकेन गृहगतसंस्थानविशेष इव प्रकाशमानब्रह्म गतधर्मान्तरमेवं द्वितीयाभावेनोपलक्ष्यतामित्यत उक्तम्- अन्यस्येत्यादि॥ उपलक्षणकाले द्वितीयमात्राभावादिति भावः।

 जगच्च सत्यं स्यादात्मवदित्युक्तानुमाने व्यभिचारं शङ्कते-नन्विति॥ रूप्यगतमिथ्यात्वस्य मिथ्यात्वेन मिथ्याभूतमिथ्यात्वकत्वं हेतुः रूप्ये वर्तते, साध्यं च सत्यत्वं नास्ति, इति व्यभिचार इति भावः। सिद्धान्ती व्यभिचारपरिहारं शङ्कते- नच तथात्व इति॥ यदि रूप्ये मिथ्यात्वं मिथ्या, तर्हि मिथ्यात्वविरुद्धं सत्यत्वं सत्यं स्यात्। यथा गवि गोत्वाभावस्य मिथ्यात्वे गोत्वं तद्विरुद्धं सत्यम्। तथाच प्रयोगः- रूप्यम् मिथ्याभूतमिथ्यात्वाधिकरणं न भवति, सत्यभूततद्विरुद्धसत्यत्वानधिकरणत्वात्। यत् सत्यभूततद्विरुद्धाधिकरणं न भवति, तत् मिथ्याभूततदधिकरणं न भवति, यथा सत्यभूतगोत्वविरुद्धगोत्वाभावानधिकरणं गौर्गोत्वाभावविरुद्धमिथ्याभूतगोत्वाधिकरणं न भवति। तथाच रूप्यमिथ्यात्वस्य सत्यत्वेन रूप्ये हेतोरेवागमनात् न व्यभिचार इति भावः। पूर्वपक्षी व्यभिचारपरिहारं दूषयति- धर्मिण इति॥ सत्यभूतसत्यत्वानधिकरणमपि रूप्यं सत्यभूतमिथ्यात्वस्याधिकरणं न भवति। किन्तु मिथ्यात्वस्यापि मिथ्याभूतस्यैवाधिकरणम्।धर्मिणो रूप्यस्य मिथ्यात्वात्। तथाच प्रयोगः- रूप्यगतत्वेनोच्यमाने सत्यत्व-मिथ्यात्वे मिथ्या, मिथ्यात्वोपेतधर्मिकत्वात्। स्वप्नप्रतीतगजरूपवदिति। तथाच जगच्च सत्यं स्यादित्युक्तानुमानस्य रूप्ये व्यभिचारस्तदवस्थ इति भावः। ननु रूप्यमिथ्यात्वे मिथ्यात्वसाधकस्य मिथ्यात्वोपेतधर्मित्वस्य हेतोः रूप्यमिथ्यात्वे मिथ्यात्वाभावसाधकेन सामान्यव्याप्तिमूलकेनानुमानेन सत्प्रतिपक्षितस्य न रूप्यमिथ्यात्वे मिथ्यात्वरूपसाध्यज्ञानजनकत्वम्, अतो रूप्ये मिथ्याभूतमिथ्यात्वकत्वस्य हेतोरज्ञानाद् नोक्तानुमानस्य रूप्ये व्यभिचारः, इत्यतः सिद्धान्त्युक्तसामान्यव्याप्तावुपाधिमाह- परस्परेत्यादिना॥ धर्मी सन्निति॥ तथाच तत्रामिथ्यात्वमुपाधिः। अतस्तस्य हीनबलत्वात् तेन नास्य सत्प्रतिपक्षितत्वम्। अतो रूप्ये हेतुज्ञानसम्भवाद् व्यभिचारस्तदवस्थ इति भावः। उक्तसामान्यव्याप्तौ व्यभिचारमप्याह- नहीति॥ नहि - सत्यभूतस्य गौरत्वविरुद्धश्यामत्वस्यानधिकरणे वन्ध्यासुते तद्विरुद्धं गौरत्वं मिथ्याभूतं नास्ति, किन्तु सत्यभूतं गौरत्वमस्तीति युज्यते। किन्तु गौरत्वं तद्विरुद्धं श्यामत्वं चेत्युभयमपि वन्ध्यासुते मिथ्यैव; धर्मिण एव मिथ्यात्वात्। तथाचोक्तव्याप्तौ व्यभिचार इति भावः। ननु उक्तसामान्यव्याप्तौ विरुद्धत्वं न सहानवस्थितत्वादिसाधारण्यम्, किन्तु परस्परविरहरूपत्वम्। नच गौरत्वश्यामत्वे परस्परविरहरूपे। अतो नोक्तो व्यभिचार इत्यत आह- नवा स्वप्न इति॥ स्वप्ने स्वप्नावस्थायाम्। क्वचिदधिकरण इति शेषः॥ तत्रैवेति॥ तदधिकरण इत्यर्थः। स्वप्नावस्थायां दृष्टे क्वचिदधिकरणे सत्यभूतगजाभावविरहरूपस्य गचस्यानधिकरणत्वं वर्तते, गचविरहरूपस्य गजाभावस्य मिथ्याभूतस्य नाधिकरणत्वम्, किन्तु सत्यभूतस्यैव गजाभावस्याधिकरणत्वमिति नास्ति। किन्तु गजो गजाभावश्चेत्युभयमपि मिथ्यैव इति परस्परविरहरूपविरुद्धत्वगर्भाया अप्युक्तव्याप्तेर्व्यभिचार इति भावः।

 रूप्यस्य धर्मिणो मिथ्यात्वात् तत्र सत्यत्व-मिथ्यात्वे परस्परविरहरूपे अपि मिथ्यैवेत्युक्तं दूषयति-प्रतिपन्नेति॥ धर्मिसत्त्वानपेक्षधर्मस्य सत्यत्वं धर्मिमिथ्यात्वेऽपि युक्तम्। तथाच त्वदुक्तहेतोरप्रयोजकत्वादस्मदुक्तहेतोर्न रूप्ये व्यभिचार इति भावः। ननु प्रतियोगित्वमपि धर्मो विना धर्मिणं नावतिष्ठते,वन्ध्यासुतादावपि नात्यन्ताभावप्रतियोगित्वम्, किन्त्वत्यन्ताभावे एव वन्ध्यासुतप्रतियोगिकत्वमित्यत आह-अनिर्वाच्यत्वभङ्ग इति॥ अत्यन्ताभावस्य वन्ध्यासुतप्रतियोगिकत्वे वन्ध्यासुतस्यापि तत्प्रतियोगित्वमवर्जनीयमेवेत्यादि वक्ष्यत इत्यर्थः। परोक्ते मिथ्यात्वोपतधर्मिकत्वे हेतौ धर्म्यसत्त्वप्रयुक्तसत्त्वाभाववत्त्वमुपाधिमाह -धर्म्यसत्त्व इत्यादिना॥ असत्त्वे सद्विलक्षणत्वे। उसत्त्वम् सद्विलक्षणत्वम्॥

 धर्मिसत्त्वेति॥ धर्म्यसत्त्वप्रयुक्तसत्त्वाभाववत्त्वमित्यर्थः। अयं च साधनावच्छिन्नसाध्यव्यापको बोध्यः। तेन ब्रह्मण्यारोपितमिथ्यात्वादौ च साध्याव्याप्तिः। नञ्‌द्वयान्तर्भावाच्च वन्ध्यासुतश्यामत्वादौ च न साध्यव्याप्तिशङ्केति ध्येयम्। ुक्तोपाधेः पक्षाद् व्यावृत्तिमाह - मिथ्यात्वमिति॥ मिथ्यात्वं तु धर्मिसत्त्वस्य विरहरूपम्। अतो धर्मिसत्यत्वं नापेक्षते, प्रत्युत धर्मिसत्यत्वं प्रतिक्षिपति इति त्वत्प्रतिकूलमित्यर्थः॥ अन्यथेति॥ सत्त्वविरहरूपातिरिक्तं ब्रह्मभिन्नत्वादिकं पारिभाषिकं मिथ्यात्वं सत्यत्वपक्षेऽप्यविरुद्धमित्यर्थः।

 अत्र वदन्ति- मिथ्यात्वमिथ्यात्वेऽपि प्रपञ्चसत्यत्वानुपपत्तिः। तत्र हि परस्परविरुद्धयोरेकमिथ्यात्वेऽपरसत्यत्वम्, यत्र मिथ्यात्वावच्छेदकमुभयवृत्ति न भवेत्;यथा परस्परविरहरूपयोः रजत-तदत्यन्ताभावयोः शुक्तौ, यथा वा परस्परविरहव्यापकयोः रजतभिन्नत्व-रजतत्वयोस्तत्रैव। तत्र निषेध्यतावच्छेदकभेदनियमात्। प्रकृते तु निषेध्यतावच्छेदकमेकमेव दृश्यत्वादि। यथा गोत्वाश्वत्वयोरेकस्मिन् गजे निषेधे गजत्वात्यन्ताभावव्याप्यत्वं निषेध्यतावच्छेदकमुभयोस्तुल्यम्, इति नैकतरनिषेधेऽन्यतरसत्त्वम्, तद्वत्। यथाच सत्यत्व-मिथ्यात्वयोर्न परस्परविरहरूपत्वम्, न वा परस्परविरहव्यापकत्वम्, तथोपपादितमधस्तात्। पररस्परविरहरूपत्वेऽपि विषमसत्ताकयोरविरोधात्, व्यावहारिकमिथ्यात्वेन व्यावहारिकसत्यत्वापहारेऽपि काल्पनिकसत्यत्वानपहारात्। तार्किकमतसिद्धसंयोग- तदभाववत् सत्यत्व-मित्यात्वयोः समुच्चयाभ्युपगमाच्च। एकसाधकेनापरस्य बाध्यत्वं विषमसत्ताकत्वे प्रयोजकम्; तथा शुक्तिरूप्य- तदभावयोः। अस्ति च प्रपञ्च-तन्मिथ्यात्वयोरेकब्रह्मज्ञानबाध्यत्वम्, अतस्समसत्ताकत्वाद् मिथ्यात्वबाधकेन प्रपञ्चस्यापि बाधाद् नाद्वैतहानिः - इति।  
   
 अत्रोच्यते; न तावत् परस्परविरहरूपयोरेकनिषेध्यतावच्छेदकावच्छिन्नत्वं सम्भवति। क्वाप्यदर्शनात्। गोत्वाश्वत्वादौ तु न परस्परविरहरूपत्वम्; अतो नोक्तदोषः। यथाच सत्यत्व-मिथ्यात्वयोः परस्परविरहरूपत्वम्, तथोपपादितमधस्तात्, उपपादयिष्यते च। यदपि च विषमसत्ताकयोरविरोध इत्युक्तम्, तदपि न। विषमसत्ताके सत्यत्व-मिथ्यात्वे किं रूप्येऽङ्गीक्रियेते ? किं वा जगति ? नाद्यः। त्वया \`रूप्यमिथ्यात्वं तात्त्विकमि'त्यग्र उक्तत्वेन तद्विरोधात्। रूप्ये मिथ्यात्वस्य व्यावहारिकत्वे बाध्यत्वापत्त्या रूप्ये सत्यत्वस्य तात्त्विकत्वापत्तेः। नान्त्यः; विषमसत्ताकयोस्तयोः प्रपञ्चे त्वयाऽनङ्गीकारात्। अत्रैव \`सत्यत्व-मिथ्यात्वे प्रपञ्चे समसत्ताके' इत्युक्तत्वाच्च। तथा सति अप्रातिभासिकत्वेनाङ्गीकृतस्य प्रपञ्चस्य व्यावहारिकमिथ्यात्वयुक्तस्य तात्त्विक्तवापत्तेर्दुर्वारत्वाच्च। सत्यत्वमिथ्यात्वयोस्समुच्चयस्त्व त्यन्तायुक्तः। त्वयाऽपि सत्यत्व-मिथ्यात्वयोः परस्परसमुच्चये विरोधाद् बिभ्यता सदसद्वै लक्षण्यस्य रुप्येऽङ्गीकाराच्च। यच्चोक्तम्- एकबाधकेनापरबाध्यत्वमित्यादि, तदपि न। परस्परविरहरूपयोरेकबाधकबाध्यत्वस्यासिद्धेः, शुक्तिरूप्य-शुक्तिभिन्नत्वयोः परस्परविरह रूपत्वाभावात्। यच्चोक्तम्- प्रपञ्चगतसत्यत्व-मिथ्यात्वयोः समसत्ताकत्वमिति, तदपि न। निरसिष्यमाणत्वात्। विरुद्धयोर्द्वयोरेकाधिकरणे समुच्चयासिद्धेः। अन्यथा वह्नावपि व्यावहारिकानौष्ण्य-तदभावौ स्याताम्, इति कालात्ययापदिष्टमात्रोच्छेदः स्यात्। त्वयैव व्यावहारिकौष्ण्याभावविषयत्वेन बाधव्यवस्थोक्तेश्च। इति पूर्वापरविरोधपरिहारे भवानेव पृष्टो व्याचष्टाम्। तस्मात् साधूक्तम्- जगच्च सत्यं स्यादात्मवदिति॥

 सन्तः स्युरिति॥ सद्ब्रह्मसम्बन्धादित्यर्थः॥ रूप्याधिष्ठानेति॥ प्रातिभासिकरूप्य सम्बन्धादित्यर्थः॥ रूप्य इति॥ सत्सम्बन्धादित्यर्थः॥ असद्वैलक्षण्यं चेति॥ रूप्ये प्रपञ्चे चेत्यनुषङ्गः। ब्रह्मणीति शेषः॥ असत् स्यादिति॥ असत्सम्बन्धादित्यर्थः॥ असति चेति॥ अधिकरणत्वेनासता सम्बन्धादित्यर्थः॥ भ्रान्तीति॥ अनिर्वचनीयरजतवादे रजतज्ञानस्य समानाधिकरणप्रकारकतया भ्रान्तित्वासिद्ध्यापत्त्या मिथ्याभूतार्थविषयकतया भ्रान्तित्वम्, अमिथ्याविषयकतया च बाधकत्वं वक्तव्यम्। उभयोरपि मिथ्याविषयकत्वे भ्रान्तिबाधव्यवस्था न स्यादित्यर्थः॥ मिथ्यात्वेनेति॥ मिथ्यात्वोपेतधर्मिकत्वेनेत्यर्थः॥ प्रातिभासिकत्वापत्त्येति॥ प्रातिभासिकरूप्यसम्बन्धादित्यर्थः॥ अप्रामाण्यं चेति॥ प्रातिभासिकविषयतया रूप्यज्ञानवत् व्यवहारदशायामप्रामाण्यं स्यादित्यर्थः॥ हेतूकृतस्येति॥ रूप्यमिथ्यात्वे मिथ्यात्वसाधनायेति शेषटः॥ धर्मिमिथ्यात्वस्येति॥ मिथ्यात्वोपेतधर्मिकत्वस्येत्यर्थः। अतो नापक्षधर्मत्वम्॥ मिथ्यात्वे॥ मिथ्याभूतेतिविशेषणयुक्तत्व इत्यर्थः। यथाश्रुते त्वसिद्धिरेव स्यात्, न व्यभिचार इति बोद्धव्यम्॥ घटरूपादाविति॥ घटरूपादेर्धर्मिणि घटादौ मिथ्यात्वस्याभावेन मिथ्याभूतमिथ्यात्वोपेतधर्मिकत्वस्य हेतोर्घटरूपादौ सत्त्वाद् मिथ्यात्वरूपसाध्यस्य चाभावाद् व्यभिचार इत्यर्थः॥ व्यभिचारापत्त्येति॥ रूप्यमिथ्यात्वसाधनदशाया ं घटरूपादेरमिथ्यात्व सम्प्रतिपत्त्या व्यभिचार इत्यर्थः॥ सत्यत्वेति॥ \`सत्यभूते' तिविशेषणस्यावश्यम्भावादित्यर्थः। यथाश्रुते त्वसिद्धिरेव परिहृता स्यात्, नतु वक्ष्यमाणो विरोध इति ध्येयम्॥ विरोधश्चेति॥ रूप्यगतमिथ्यात्वे पक्षीकृते सत्यभूतमिथ्यात्वोपेतधर्मिकत्वं हेतुस्तदा वर्तेत, यदि मिथ्यात्वधर्मिणि रूप्ये मिथ्यात्वं सत्यं स्यात्। एवं च पक्षे हेतुसिद्ध्यर्थं सत्यत्वेनाङ्गीकृते रूप्यमिथ्यात्वे यदि मिथ्यात्वं साध्यते, तदा पक्षे न हेतुः स्यात्। तथाच हेतु-साध्ययोः पक्षे सहानवस्थानविरोध इत्यर्थः।

 रूप्ये प्रपञ्चे च सत्यत्व-मिथ्यात्वे उभे अपि न स्त इत्यत्र दूषणान्तरमाह-नचेति। चकारो दूषणान्तरसमुच्चयार्थः। रूप्यस्य प्रपञ्चस्य चोभयानधिकरणत्वे वन्ध्यसुतवत् निःस्वरूपत्वापत्त्या त्वदनभिमतशून्यवादापातः स्यादित्यर्थः। उभयाभावस्त्वया निः स्वरूपेऽङ्गीकृतः, नतु सस्वरूपेऽपि सोऽङ्गीकर्तुमुचितः। तथाच न व्यभिचार इति भावः। ननु तथापि मिथ्याभूतमिथ्यात्वकत्वादित्यस्य हेतोः स्वप्ने प्रतीतस्य गजादेस्तन्मिथ्यात्वस्य च मिथ्यात्वात् तत्र व्यभिचार इत्यत आह-स्वाप्नस्यापीति॥ स्वाप्नस्य कल्पितत्वपक्षेऽपि स्वप्नप्रतीतस्य स्वाप्नगजध्वंशादेर्मिथ्यात्वेऽपि गजादेर्मिथ्यात्वं सत्यमेव इति गजादौ हेतोरगमनाद् न व्यभिचार इत्यर्थटः। यद्वा- परस्परविरहरूपविरुद्धत्वगर्भायामप्युक्तव्याप्तौ परोदीरितं व्यभिचारं परिहरति-स्वाप्नस्यापीति॥ विरहशब्देनात्यन्ताभावोऽभिप्रेतः। स्वप्ने प्रतीतयोर्गज-ध्वंसयोस्तु न परस्परात्यन्ताभावरूपत्वम्। अत उभयोरपि मिथ्यात्वेऽपि स्वप्नप्रतीतगज-तन्मिथ्यात्वयोरुभयोरपि न मिथ्यात्वम्। किन्तु गजस्यैव। गजमिथ्यात्वं तु गजात्यन्ताभावगर्भतया सत्यमेवेत्यर्थः।

 ननु प्रपञ्चमिथ्यात्वं व बाध्यम् नवाऽबाध्यम्, किन्तु प्रपञ्चसमसत्ताकम्, एकबाधकबाध्यत्वं हि समसत्ताकत्वे प्रयोजकम्। यथा शुक्तिरूप्य-शुक्तिभिन्नत्वयोः। अस्ति च प्रपञ्च-तन्मिथ्यात्वयोरेकब्रह्मज्ञानबाध्यत्वमिति शङ्कां निराकरोति-नचेति॥ एव़ञ्चेति॥ मिथ्यात्वस्य व्यावहारिकत्वादित्यर्थः। परस्परात्यन्ताभावयोरेकबाधकबाध्यत्वस्याभावादिति भावेनाऽह-मिथ्यात्वस्येति॥ पारमार्थिकत्वापातादिति॥ तथाच सिद्धसाधनमेवेति भावः॥ द्वैतेति॥ उभयोरपि व्यावहारिकपरत्वेनाव्यवस्थैव स्यादित्यर्थः॥ तयोरिति॥ प्रपञ्च-तन्मिथ्यात्वयोरित्यर्थः॥ अन्यथेति॥ विरुद्धयोरेकत्र समसत्त्ाकत्वे प्रप़ञ्चे तात्विके सत्यत्वमिथ्यात्वे वा तात्त्विकौ तदभावौ वा स्यातामित्यर्थः।

 एतेन-कल्पितस्योभयस्य तात्त्विकस्योभयाभावस्य च सत्त्वादिष्टापत्तिरिति-निरस्तम्; तथा सति रूप्येपि सत्त्वासत्त्वोभयसमुच्चयापत्त्या तदुभयवैलक्षण्यस्यानङ्गीकरणीयत्वात्। ख्याति-बाधावपि सत्त्वासत्त्वाभ्यामेवोपपादनीयाविति भावः। एतेनैव -वृक्षे संयोग-तदन्त्यन्ताभावयोरिव प्रप़ञ्चे मित्यात्व-सत्यत्वयोः समुच्चय इति- निरस्तम्; तद्वदवच्छेदकभेदाभावात्, तत्सत्त्वे त्विष्टापत्तेः। उक्तं च बौद्धधिक्कारे - \`सदसत्त्वस्यैकत्र विरोधेन विधिवत् निषेधस्याप्यनुपपत्तेरि'ति।

 सङ्गृह्णाति-तथाचेति॥ ननु साध्यस्य मिथ्यात्वस्य साध्यवत्त्व-तदभावाभ्यां दूषणाभिधानं जात्युत्तरं स्यादित्यशङ्कां निराकरोति-नचेति॥ स्वेति॥ जातिबीजस्य व्याघातादेरभावादित्यर्थः। प्रत्युत स्वानुगुणमेवेत्याह -उक्तं हीति॥ नित्यसमजातिलक्षणाभावाच्च न सा प्रकृते प्रसञ्जतीत्याह- किञ्चेति॥ नचात्रेति॥यद्यपि मिथ्यात्वस्य मिथ्यात्वे प्रपञ्चस्य मिथ्यात्वविशिष्टत्वभङ्ग एवोच्यते; तथापि मिथ्यात्वस्य सत्यत्वपक्षे स नोच्यते। किन्तु मिथ्यात्वविशिष्टत्वमेव। अद्वैतहानिस्तूच्यत इत्यर्थः॥ परस्यैव जातिवादित्वमित्याह- प्रत्युतेति॥ सूरिभिराघोषितं च परेषां जातिवादित्वमित्याह-उक्तं हीति॥ अवष्टभ्य साधनमालम्ब्य॥

व्यासाद्रिसृततर्काम्बुपूरैः पक्षयुगं युजि।  
न्यायामृततरङ्गिण्यां मार्ष्यसामान्यभङ्ग ऐत्॥       
\</1-1-12\>

\<1-1-13\> %13.अथ दुश्यत्वहेतुभङ्गः%

 हेतुं निराचष्टे- दृश्यत्वेति॥ मिथ्या मिथ्यार्थविषयकः प्रत्ययत्वादिति। मीमासकरीत्या त्र्यवयवप्रयोगः। नचालयविज्ञाने शून्यविज्ञाने च व्यभिचारः; विशिष्टप्रत्ययत्वस्य विवक्षितत्वात्। छर्दिः ष्ठीवनम्। बौद्धमत इति। स्तम्भादिप्रत्ययस्यासदर्थविषयकत्वरूपाप्रामाण्यं स्तम्भादि प्रत्ययग्राहकेणोत्सर्गत एव गृहीतम्, इत्यनुकूलतर्कसद्भावादुक्तानुमानेन स्तम्भादिप्रत्ययस्य मिथ्यार्थकत्वसिद्धिः। अन्यमते तु घटादिज्ञाने प्रामाण्यस्य सदर्थकत्वस्य स्वतस्त्वाद् बुभुत्सिताग्राह्यज्ञानग्राहकेण साक्षिणा प्राक् मिथ्यात्वानुमानात् प्रामाण्यमेव गृहीतम् इति पश्चात् प्रवृत्तस्य मिथ्यात्वानुमानस्य बाधिततया न स्वसाध्यसाधकत्वमित्यर्थः। सम्भावितप्रकारान् दृस्यत्वस्य दूषयितुं पृच्छिति-किञ्‍चेति॥ वृत्तीति इन्द्रियार्थसन्निकर्षाद् बाह्येन्द्रियद्वारा निस्सृतान्तःकरणपरिणामो वृत्तिः। तद्व्याप्यत्वम् तया प्राप्यत्वम्, तया सह सम्बन्धविशेष इत्यर्थः। फलेति। उक्तरूपायां वृत्तौ प्रतिबिम्बितं चैतन्यं फलम्। तेन सम्बन्धः तद्व्यप्यत्वमित्यर्थः। साधारणमिति। वृत्तिव्याप्यत्वफलव्याप्यत्वयोरनुगतं व्यवहारप्रयोजकविषयत्वं वा, तदन्यतरत्वादिकं वेत्यर्थः। कदाचिदिति। स्वस्याविद्यमानतादशायां चिदविषयत्वेऽपि विद्यमानतादशायां चिद्विषयत्वं कदाचित् चिद्विषयत्वम्। \`धर्मं न जानामी' त्यज्ञानोपरागेण वा, \`घटं जानामी'ति ज्ञानोपरागेण वा चिद्विषयत्वं कथ़ञ्चित् चिद्विषयत्वमित्यर्थः। स्वव्यवहार इति। अद्वितीयत्वादिविशिष्टचैतन्यव्यवहारेऽपि स्वातिरिक्तसंविदपेक्षाऽस्तीत्य व्यभिचाराय-नियतिरिति। स्वातिरिक्तसंविदपेक्षाव्याप्यस्वव्यवहारकत्वं तदर्थः। चैतन्ये तु स्वातिरिक्तसंविदन्तराभावेऽपि सुषुप्तौ नित्यसिद्धस्फुरणरूपव्यवहारदर्शनात् न तन्नियम इत्यर्थः॥ अस्वप्रकाशत्वं वेति॥ परप्रकाश्यत्वाभाव इत्यर्थः॥ आत्मन इति॥ वेदान्तजन्येनोक्तरूपमनः  परिणामेन वृत्त्याऽऽत्मनोऽपि व्याप्यमानत्वात् तत्र व्यभिचार इत्यर्थः॥ अन्यथेति। आत्मनो वृत्तिव्याप्यत्वानङ्गीकार इत्यर्थः। ननु न वेदान्तवैयर्थ्यम्; जपाद्यर्थवत्त्वोपपत्तेरित्यत्राह ब्रह्मपराणामिति॥ उपक्रमादिलिङ्गैर्ब्रह्मप्रतीतिच्छया पूर्वपूर्वाध्याप कोच्चारितानामित्यर्थः॥ श्रवणादिविधेश्चेति॥ फलाभावादित्यर्थः। ननु न फलाभावः श्रवणविधेर्विश्वजिन्न्यायेन स्वर्गफलवत्त्वस्यान्ततः सम्भवादित्यत उक्तम्-ब्रह्मज्ञानार्थमिति॥ \`आत्मा वा अरे द्रष्टव्यः श्रोतव्यः' इत्यत्र श्रवणेन भावयेत् किम् ? इति फलाकाङ्क्षायां वाक्येन दर्शनं विनियुज्यते, नतु व्यवहितं स्वर्गादि सम्बध्यते। सन्निहितफलाभाव एव व्यवहितस्य कल्पनात्। अतः श्रवणविधिर्ब्रह्मज्ञानार्थस्त्वन्मते व्यर्थः स्यादित्यर्थः। ननु न श्रवणविधिर्ब्रह्मज्ञानार्थः। ब्रह्मणोऽदृश्यतया सन्निहितस्यापि समानपदोपात्तं श्रवणमेव वाक्योपात्तदर्शनापेक्षयाऽतिसन्निहितं फलत्वेन सम्बध्येत। एवं च सन्निहितफलाभावे व्यवहितस्यापि ग्राह्यतया स्वर्गाद्यर्थ एव श्रवणविधिः। अतो न व्यर्थ इति यो ब्रूयात् तं प्रत्याह -ब्रह्म विचारयतोरिति॥ ब्रह्म विचारयतोः ब्रह्म विचारयितुमुपक्रान्तयोः गुरोर्मौनम्, शिष्यस्य मौढ्यम्। चकारः पूर्वदूषणसमुच्चये। यद्वोभयेषामुभयम्।

 ननु आपाद्यमानं मौनं शब्दवक्तृत्वाभावे वा ? वेदान्तरूपशब्दवक्तृत्वाभावो वा ? ब्रह्मज्ञानेद्देश्यकशब्दवक्तृत्वाभावो वा ? नाद्यः, अज्ञेयत्वेऽपि ब्रह्मणस्तद्विचारे प्रवृत्तयोर्देहनिर्वाहादि हेतुभूतशब्दप्रयोगे विरोधाभावात्। न द्वितीयः;ब्रह्माबोधकस्यापि वेदान्तरूपशब्दस्य स्तुतशस्त्राधिकरणन्यायेन वचनोपपत्तेः। न तृतीयः; इष्टापत्तेः। ब्रह्मणो ज्ञानाविषयत्वेन तज्ज्ञानोद्देशेन शब्दप्रयोगस्य मयाऽनङ्गीकरणात्। नचैवं ब्रह्मविचारे वेदान्तवाक्यप्रयोगवैय्यर्थ्यमिति वाच्यम्। वेदान्तवाक्यैरेव ब्रह्मविचारस्य विहिततया तत्प्रयोगसम्भवात्, \`वेदान्त विज्ञानसुनिश्चितार्थाः'इति श्रुतेरिति-चेत्,उच्यते। उपक्रमादिलिङ्गस्य ब्रह्मज्ञानेच्छापूर्व कोच्चरितत्वरूपवेदान्तनिष्ठब्रह्मविषयकतात्पर्यावधारणरूपस्य विचारस्यासिद्धेर्मैनशब्दार्थत्वेन विवक्षितत्वात्। ब्रह्मणोऽज्ञेयत्वे निरुक्तविचारस्यासम्भवत्स्वरूपत्वात्। मौढ्यशब्देन ब्रह्मज्ञान प्रागभावाभावोऽभिप्रेत इति न कश्चिद् दोषः॥

 ब्रह्मजिज्ञासेति॥ कृदन्तजिज्ञासाशब्दयोगे जिज्ञासाकर्मभूतब्रह्मगतकर्मत्वमभिदधाना ब्रह्मशब्दात् षष्ठी \`कृर्तृ-कर्मणेः कृती' ति शूत्रात्। तस्याश्च \`प्रतिपदविधाना षष्ठी न समस्यते' इति समासनिषेधेऽपि \`कृद्योगलक्षणा षष्ठी समस्यते' इति प्रतिप्रसवात् समासे जाते \`सुपो धातु-प्रातिपदिकयोः' इति सूत्रेण षष्ठीलोपे ब्रह्मजिज्ञासेति पदं निष्पद्यते एवं ब्रह्मज्ञानमित्यपि। एवं च \`ब्रह्मजिज्ञासा '\`ब्रह्मज्ञानमि' त्यादौ कर्मत्वार्थकषष्ठ्यर्थान्तर्भावेण वाक्यार्थे न स्यात्। षष्ठ्यर्थान्तर्भावश्च समासशक्त्या वा पूर्वपदलक्षणया वा लुप्तषष्ठीस्मृत्या वा षष्ठ्यर्थोपस्थितावित्यन्यदेतत्। ज्ञानापरपर्यायवृत्त्यव्याप्यत्वे ब्रह्मणो ज्ञानक्रिययाऽऽप्तुमिष्ट तमत्वरूपज्ञानकर्मत्वानुपपत्त्योक्तषष्ठ्यर्थान्तर्भावेण वाक्यार्थो न निष्पद्येतेति भावः॥ तमेवेति॥ कर्मणीति द्वितीया तङ्तव्यादिषु च सम्बध्यते॥ दृशोऽज्ञान इति॥ \`विशेषणाज्ञाने विशिष्टाज्ञानादित्यर्थः। ननु मैव दृशं ज्ञासीत्, तथापि वृत्तिव्याप्यत्वरूपोक्तहेतुः सुज्ञान एव, नहि दृग्विषयत्वरूपं दृश्यत्वमत्र हेतुत्वेनाभिप्रेतमित्यत आह- दृग्विषयत्वेति॥ अयमर्थः- नात्र दृग्विषयत्वरूपं दृश्यत्वमत्र हेतुत्वेनाभिप्रेतमित्यत आह- दृग्विषयत्वेति॥ अयमर्थः- नात्र प्रकृतहेतोरज्ञानमापाद्यते। किन्तु मिथ्यात्वे साध्ये वृत्तिव्याप्यत्वरूपं पारिभाषिकं दृश्यत्वं हेतुकुर्वताऽपि प्रकृतिहेतोरज्ञानमापाद्यते। किन्तु मिथ्यात्वे साध्ये वृत्तिव्याप्यत्वरूपं पारिभाषिकं दृश्यत्वं हेतूकुर्वताऽपि प्रकृतिप्रत्ययावगतदृग्विषयत्वरूपदृश्यत्वमपि दुरपह्नवम्। परं तु तत् तेन हेतुत्वेन नाभिप्रेतम्। एवं च हेतुत्वेनानभिमतोऽपि दृग्विषयत्वरूप उपाधिर्यदि वृत्तिव्याप्यः तदा तदुपाधिविशेषणीभूतदृशोऽपि वृत्तिव्याप्यत्वमवर्जनीयमेव। यदि न वृत्तिव्याप्यः, तदा तदुपाधेर्न मिथ्यात्वसिद्धिः, भागासिद्धिश्च स्यादिति।

 ननु शब्दाजन्यवृत्तिविषयत्वमेव दृश्यत्वम्। अन्यथा \`शशविषाणं तुच्छमि' त्यादि शब्दजन्यवृत्तिविषये तुच्छे व्यभिचारस्य दुरुद्धरत्वापातात्। एवं च सति शुद्धस्य वेदान्त जन्यवृत्तिविषयत्वेऽपि न तत्र व्यभिचारः। शुद्ध-तुच्छयोः शब्दाजन्यवृत्तिविषयत्वानभ्युपगमात्। यद्वा-सप्रकारकवृत्तिविषत्वमेव दृश्यत्वम्। प्रकारश्च सोपाख्यः कश्चिद्धर्मः। तेन निष्प्रकारकज्ञानविषयीभूते शुद्धे निरुपाख्यधर्मप्रकारकज्ञानविषयीभूते तुच्छे च न व्यभिचारः। अभावत्वस्यापि सोपाख्यत्वादभावत्वप्रकारकज्ञानविषयीभूतेऽभावे न भागासिद्धिः। उपाख्यातु अस्तीति प्रतीतिविषयत्वादि इत्यन्यदेतत्, तस्माद् नोक्तो व्यभिचार इति चेत्, न। चाक्षुषतादृशघटादिविषयकवृत्तिविषयत्वाद् ब्रह्मणस्तत्र व्यभिचारस्य दुष्परिहरत्वात्। नच घटादिप्रत्ययेषु न ब्रह्म विषय इति वाच्यम्। तथा सति तव स्ववचनविरोधः स्यादित्याह सर्वप्रत्ययेति॥ घटादिसर्वप्रत्ययविषयो ब्रह्मेत्यङ्गीकुर्वतां स्वाचार्याणां वचनस्यापि स्ववचनत्वात् तद्विरोधः स्यादित्यर्थः। नच विशिष्टं सर्वप्रत्ययवेद्यम्, न शुद्धमिति वाच्यम्। \`प्रपञ्चस्य प्रविलयः शब्देन प्रतिपाद्यते' इत्युत्तरार्धेन जगद्विलयाधिष्ठानत्वोक्त्या सर्वप्रत्ययवेद्यस्य शुद्धत्वात्। पूर्वोर्धेऽपि व्यवस्थिते इत्यनेनानुगतत्वोक्त्या शुद्धस्यैव प्रतीतेः॥

 दृश्यत्वं चेति॥ वृत्तिव्याप्यत्वरूपमिति शेषः॥ व्यावहारिकमेवेति॥ नतु पारमार्थिकसत्ताकधर्मिसमसत्ताकम्, अतो न व्यभिचार इत्यर्थः॥ ब्रह्म-जगतोरिति॥ जगतो व्यावहारिकत्वे सिद्धे तन्मध्यवर्तिनो वृत्तिव्याप्यत्वस्य हेतोः पारमार्थिकव्यावहारिक योर्ब्रह्मजगतोर्विद्यमानस्यापि व्यावहारिकत्वं सिद्ध्यति। पारमार्थिक-व्यावहारिकविभागश्चाद्यापि न सिद्ध इत्यर्थः। तथाच निश्चितसाध्याभाववति ब्रह्मणि निरुक्तहेत्वभावस्य सन्दिग्धत्वात् सन्दिग्धानैकान्तिकता स्यादिति भावः। यदि विपक्षे धर्मिसमसत्त्वस्य हेतोर्वृत्तिर्व्यभिचारः, तदा गुञ्जापुञ्जारोपितवह्नौ वह्नित्वस्य धर्मिसमसत्ताकस्य व्यावहारिकोष्णत्वा भावसमानाधिकरणस्योष्णत्वेन व्यभिचारात् वह्नित्वेनोष्णत्वानुमानं व्यावहारिकवह्नावपि न स्यादित्यपि दोषो बोध्यः॥ किञ्चेति॥ दूषकतौपयिके व्यभिचारे यदि धर्मिसमसत्ताक हेतुवृत्तिरपेक्षिता, तर्हि तादृशे बाधादिकेऽपि धर्मिसमसत्ता साध्येऽपेक्षिता स्यात्, समानन्यायत्वात्। किञ्च गमकतौपयिके रूपे च पक्षवृत्तित्वादौ हेतोर्धर्मिसमसत्ताकवृत्तिरपेक्षणीया स्यादित्यर्थः। ततः किमित्यत आह- तथाचेति॥ आत्मा स्वप्रकाशः अनुभूतित्वात् व्यतिरेकेण घटवत्, इथि त्वदुक्तानुमाने पक्षीकृत आत्मनि धर्मिसमसत्ताकस्य साध्यस्याभावोऽस्तीति बाधः स्यात्। तत्रैव धर्मिसमसत्ताकस्यानुभूतित्वस्य हेतोरभावादसिद्धिश्च स्यात्। तत्र हेतुस्तात्त्विकधर्महीन इत्यनेनोक्त इत्यर्थः॥ एवमिति॥ साध्याभाववति साधनाभावमात्रं नव्यभिचारः, किन्तु साध्याभाववति धर्मिसमसत्ताकः साधनस्याभावो व्यभिचाराभाव इत्यपि स्यादित्यर्थः। तत्र दोषमाह-तथाच दृश्यत्वादीनामिति॥ वृत्तिव्याप्यत्वादीनामित्यर्थः। साध्याभाववत्यात्मनि दृश्यत्वादेः साधनस्याभावे विद्यमानेऽपि धर्मिसमसत्ताकत्वरूपविशेषणविशष्टस्साधनाभावो नास्ति, इति व्यभिचार एव स्यादित्यभिप्रायः॥ तस्मादिति॥ त्वदुक्ते स्वप्रकाशत्वानुमानेऽनुभूतित्वहेतोर्व्यावहारिकस्यात्मनि पक्षे सत्त्वात् यथा नासिद्धिः तथा मिथ्यात्वानुमाने वृत्तिव्याप्यत्वस्य हेतोर्व्यावहारिकस्यात्मनि विपक्षे सत्त्वाद् व्यभिचारो दुरुद्धर इत्यर्थः॥ अथ धर्मीति॥ धर्मिशब्दस्य सम्बन्धिशब्दतया समभिव्याहृतपरत्वेन घटादिधर्मिसमसत्त्वरूपविशेषणविशिष्टस्य हेतोः पक्षे सत्त्वात् नासिद्धिः। उक्तन्यायेनैवात्मपरतया धर्मिशब्दस्य विपक्ष आत्मनि तत्समसत्त्वस्य हेतोरभावाद् न व्यभिचारोऽपीत्यर्थः। व्यभिचारलक्षणान्तर्गतहेतौ धर्मिसमसत्त्वं विशेषणं प्रागभिहितम्। सम्प्रति तु न्यायवाक्यान्तर्गतहेत्ववयवार्थे प्रकृते हेतौ धर्मिसमसत्त्वं विशेषणमुच्यत इति भेदः॥ तर्हीति॥ विषयत्वापरपर्यायकर्मत्वार्थककृत्यप्रत्ययान्तेन वृत्तिव्याप्यशब्देन वृत्तिविषयत्वमभिहितम्। तथाच धर्मिसमसत्ताकत्वरूपविशेषणविशिष्टं विषयत्वमेव हेतुरस्तु, तात्त्विकधर्महीने च ब्रह्मणि धर्मिसमसत्ताकस्य कस्यचिद् धर्मस्याभावाद् व्यभिचाराभावेन वृत्तीत्यस्य विशेषणस्य वैयर्थ्यमिति भावः। ममेति। ब्रह्मणि तात्त्विकधर्मान् अङ्गीकर्तुः। दृष्टान्तेति। व्यावहारिकदृश्यत्वाधिकरणे शुक्तिरूप्ये धर्मिसमसत्त्वस्य दृश्यत्वस्याभावादित्यर्थः।

 व्यभिचाराभावं शङ्कते-नन्विति॥ साध्याभाववति शुद्धे हेतोरप्यभावः, हेतुमति च विशिष्टे साध्यमप्यस्ति। अतो न व्यभिचार इत्यर्थः। उक्तं च सङ्क्षेपशारीके-

"बहु निगद्य किमत्र वदाम्यहं श्रुणुत सङ्ग्रहमद्वय आत्मनि।  
सकलवाङ्मनसातिगता चितिः सकलवाङ्मनसव्यवहारभाक्॥" इति॥

 स्वत इति॥ शुद्धे वृत्तिव्याप्यत्वरूपहेत्वभावे शुद्धासिद्धिप्रसङ्गादित्यर्थः॥ अज्ञात इति॥ अन्यथा \`शुद्धं न दृश्यमि' ति ज्ञानविषयत्वाविशेषाच्छुद्धेतरस्मिन्नपि दृश्यत्वाभावसिद्धिः स्यादित्यर्थः॥ दृश्यत्वनिषेधायेति॥ वृत्तिव्याप्यत्वनिषेधायेत्यर्थः।

 ननु अभावबुद्धावधिकरणोपस्थितिरपेक्षिता, न त्वभावग्राहकप्रमाणजन्याधिकरणोप स्थितिः ? प्रमाणजन्या तदुपस्थितिर्वा ? आद्ये वायौ रूपात्यन्ताभावश्चाक्षुषो न न स्यात्। द्वितीये गौरवम्। अधिकरणोपस्थितिश्च स्वतः स्फुरणरूपाऽस्ति इति सुबोधः। शुद्धे वृत्तिव्याप्यत्वरूपहेतोर्व्यतिरेक इति शङ्कते-नचेति॥ दृश्यत्वेति॥ वृत्तिव्याप्यत्वरूपेत्यर्थः॥ शुद्धं स्वप्रकाशमिति॥ विधि-निषेधयोरविषयस्य विधि-निषेधाभाजनत्वात्, अन्यथाऽति प्रसङ्गादित्यर्थः॥ लाघवेनेति॥ ब्रह्मण्यमिथ्यात्वसिद्ध्यर्थं वृत्तिव्याप्य्तवरूपं दृश्यत्वं ब्रह्मण्यनभिप्रेतं मिथ्यात्वे प्रयोजकमभिहितं परेण। नचैतावताऽपि परेष्टसिद्धिः। लाघवेन स्फुरणमेव मिथ्यात्वे तन्त्रम्, नतूक्तं दृश्यत्वम्। एवं चादृश्यमपि ब्रह्म स्वतः स्फुरदपि स्फुरणरूपमिथ्यात्वप्रयोजकवत्त्वात् मिथ्यैव, नतु परतः स्फुरद्रूप्यादिमात्रमित्यपि स्यादित्यर्थः। ननु न लघुनोपि स्फुरणस्य मिथ्यात्वप्रयोजकत्वम्, किं तर्हि ? गुरुणोऽप्युक्तदृश्यत्वस्यैव। अन्यथा ब्रह्ममोऽपि मिथ्यात्वापत्ती तत्सत्यतापराणां \`सत्यं ज्ञानम्' \`तत्सत्यमि' त्यादिश्रुतीनामुपरोधः स्यात्, अत उक्तम् - तत्सत्यत्वश्रुतिस्त्विति॥ तत्प्रयोगवैयर्थ्याच्चेति॥ वाक्यस्तानां पदानां सम्भूयैकार्थप्रति पादकत्वरूपमेकवाक्यत्वं न स्यादित्यर्थः॥ व्यतिरेकेति॥ व्यतिरेकसहचारज्ञानस्यापि व्याप्तिग्रहहेतुत्वादित्यर्थः।

 अत्र वदन्ति- \`वृत्तिकाले वृत्तिरूपेण धर्मेण शुद्धत्वासम्भवात् शुद्धस्य वृत्तिविषयत्वं न सम्भवति, अतः \`शुद्धं स्वप्रकाशमि' ति वाक्यस्य लक्षणयाऽशुद्धत्वमस्वप्रकाशत्व व्यापकमित्यर्थः। तथाचाशुद्धत्वव्यावृत्त्या शुद्धे स्वप्रकाशता पर्यवस्यति। यथा भेदनिषेधादभिन्नत्वम्। नच- शुद्धपदेनाभिधा लक्षणया वा शुद्धाप्रकाशे तत्प्रयोगवैयर्थ्यमिति वाच्यम्। पर्यवसितार्थमादाय सार्थकत्वोपपत्तेः। एवं च \`शुद्धं न दृश्यं न मिथ्ये' त्यस्याप्यशुद्धत्वं दृश्यत्व-मिथ्यात्वयोर्व्यापकमित्येतत्परत्वेन शुद्धे दृश्यत्व-मिथ्यात्वयोर्व्यतिरेकः पर्यवस्यती'ति।

 अत्र ब्रूमः। न तावदस्वप्रकाशत्वाशुद्धत्वयोर्व्याप्य-व्यापकभावग्रहमात्रेण शुद्धे स्वप्रकाशता पर्यवस्यति। किन्तु शुद्धेऽस्वप्रकाशत्वव्यापकस्याशुद्धत्वस्य व्यावृत्तौ ज्ञातायामेव। तथाच व्यापकव्यतिरेकग्रहार्थमावश्यकं शुद्धज्ञानम्। किं चास्वप्रकाशत्वाशुद्धत्वयोर्व्याप्यव्यापक भावग्रहोऽपि तदुभयव्यतिरेकयोः शुद्धत्व-स्वप्रकाशत्वयोः शुद्धे सहचारग्रहे सत्येव, इति घट्टकुटीप्रभातवृत्तान्तः।

 ननु न मिथ्यात्व-दृश्यत्वव्यतिरेकयोः सहचारग्रहापेक्षा। सा हि निश्चितसाध्याभाववति साधनग्रहेण व्यभिचारज्ञाने सति स्यात्। नचात्र साध्याभावनिश्चयः शुद्धे सम्भवति। न वा तत्र हेतुग्रहः सम्भवति। शुद्धस्याज्ञेयत्वादित्यत आह-विशिष्टज्ञान इति॥ मा भूत् केवलस्य शुद्धस्य ज्ञानम्, तथापि शुद्धे व्यभिचार एव। अशुद्धस्य विशिष्टस्य ज्ञेयत्वेनैव तदनुगतस्य शुद्धस्य विशेष्यस्य ज्ञेयत्वादित्यर्थः॥ नच विष्णव इति॥ तथाच विशेष्ये शुद्धे हेत्वगमनात् न व्यभिचार इत्यर्थः॥ देवतात्ववदेवेति॥ विशेषणस्य मिथ्यात्वासिद्धिश्चेत्यपि द्रष्टव्यम्। घटत्वादीति॥ तथाच विशेष्यस्य घटस्य च मिथ्यात्वं स्यादित्यर्थः। दृश्यत्वम् वृत्तिव्याप्यत्वरूपम्॥ विशिष्ट इति॥ तथाच विशेष्यांशे यदज्ञाविरोधि, तदेव विशिष्टज्ञानमावश्यकमित्यर्थः॥ ननु विशिष्टज्ञानानन्तरमव्यवधानेन विशेष्यज्ञानमुत्पद्यते, तत एव विशेष्यविषयकाज्ञानादिनिवृत्तिः, नतु विशिष्टज्ञानादित्यत आह- दण्डीति॥ तथाचाव्यवहितविशेष्यज्ञानकल्पनमप्रामाणिकमिति भावः। एतेनेत्यस्य विवरणम्- अनुभवविरोधादिनैवेति॥ विशिष्टज्ञानेनैव विशेष्‌यमपि ज्ञातमित्यनुभवेन ज्ञातत्वरूपविषयत्वस्य विशेष्येऽपि सत्त्वादित्यर्थः॥ अत एवेति॥ विशिष्टस्य दृश्यत्वे विशेष्यस्य दृश्यत्वादेवेत्यर्थः॥ साकल्येनेति॥ प्रतीतार्थासम्भवादित्यर्थः। श्रुतेरान्तरानुपपत्तिं चाह-अन्यथेति॥ यत्पदादिना शुद्धस्य ब्रह्मणोऽप्रतिपादने शुद्धे ब्रह्मण्यदृश्यत्वं न सिद्ध्येदित्यर्थः॥

 एतेनेति॥ उपहितस्य दृश्यत्वे शुद्धस्य तदुपधेयस्यापि दृश्यत्वमवर्जनीयमेव। तस्य च मिथ्यात्वाभावाद् व्यभिचार एवेत्यर्थः। चरमवृत्तेर्ब्रह्मेतराविषयकत्वे सति ब्रह्मविषयिकायाः परिशेषेणापि शुद्धविषयकत्वं वाच्यमित्याह-चरमवृत्तेरिति॥ यद्वा-अस्त्वेतद् यथा तथा वा। विशिष्टविषयकवृत्तौ विशेष्यस्य शुद्धात्मनो विषयत्वात् तत्र व्यभिचार इति। अविशिष्टविषयचरमवृत्तिविषयत्वात् शुद्धात्मनि स्पष्टो व्यभिचारः। ननु चरमवृत्तिरपि विशिष्टविषयैव, इति कस्यचित् समाधानमाशङ्क्य निराकरोति
-एतेनेति॥ चरमवृत्तेर्विशिष्टविषयत्वेन वक्ष्यमाणेनेत्यर्थः। तदेवाह-चरमवृत्तेरिति॥ स्वम् चरमवृत्तिः॥ स्वप्रकाशत्वस्येति॥ स्वस्मिन् स्वस्य विषयत्वाङ्गीकारादित्यर्थः॥ अप्रमात्वस्य चेति॥ मिथ्याभूतचरमवृत्तिविषयत्वदित्यर्थः। उपलक्षणमेतत्-शाब्दबोधे शब्दानुपस्थिताभाननियमेन वृत्तेः शब्दानुपस्थितायास्तत्र भानानुपपत्तेः। न वा ततोऽज्ञान-तत्कार्यनिवृत्तिः स्यात्। अज्ञान-तत्कार्याविषयकवृत्तेरेव तदुभयनिवर्तकत्वात्। अन्यथा -अहमज्ञोऽयं घटः इत्यादिज्ञानानामप्युपहितविषयत्वेनाज्ञाननिवर्तकत्वप्रसङ्गः॥ बहिर्भावे चेति॥ चरमवृत्तेः स्वविषयबहिर्भावे चरमवृत्तिविषयस्य निष्प्रपञ्चस्य सत्यत्वाद् व्यभिचार इत्यर्थः।

 ननु नचरमवृत्तिः स्वविषयान्तर्गता। नापि तद्विषयस्य सत्यत्वम्। वृत्तेः शाब्दवृत्तावनवभासमानाया एवोपधायकत्वाभ्युपगमात्। तदुक्तं कल्पतरौ-\`शुद्धं ब्रह्मेति विषयीकुर्वाणा वृत्तिः स्वस्वेतरोपाधिनिवृत्तिहेतुरुदयतेः; स्वस्या अप्युपाधित्वाविशेषात्। एवं च नानुपहितस्य विषयता; वृत्त्युपरागोऽत्र सत्तयोपयुज्यते, नतु भास्यतया विषयकोटौ प्रवेशेने' ति। अयमभिप्रायः - यथाऽज्ञानोपहितस्य साक्षित्वेऽपि नाज्ञानं साक्षिकोटौ प्रविशति जडत्वात् किन्तु साक्ष्यकोटावेव। एवं वृत्त्युपहितस्य विषयत्वेऽपि न वृत्तिर्विषयकोटौ प्रविशति। स्वविषयत्वानुपपत्तेः। किन्तु स्वयमविषयोऽपि चैतन्यस्य विषयतां सम्पादयतीति न काप्यनुपपत्तिः इति।

 अत्र ब्रूमः। यदि वृत्तिः स्वसन्निधिमात्रेण चैतन्यस्य स्वोपहिततां सम्पाद्य स्वयमुपाध्यविषयाऽपि सत्युपहितमिथ्याभूतार्थविषया भवति, तर्ह्यज्ञानमपि स्वसन्निधिमात्रेण चैतन्यस्य स्वोपहिततां सम्पाद्याज्ञानाविषयकं सदज्ञेयविषयकं स्यात्, इति मिथ्याभूतार्थविषयकमेवाज्ञानं स्यात्। नतु शुद्धचिद्विषयकम्। उक्तविधया मिथ्याभूतार्थाश्रितं च स्यात्, नतु शुद्धचिदाश्रितम्। इष्टं चाज्ञानस्य शुद्धचिदाश्रयविषयत्वं परेषाम्। यदाहुः-

\`आश्रयत्व-विषयत्वभागिनी निर्विशेषचितिरेव केवला।  
पूर्वसिद्धतमसो हि पश्चिमो भवति नापि गोचरः॥' इति।

तथाचापसिद्धान्तः।

 ननु अज्ञानमपि स्वोपधानदशायामेव ब्रह्म विषयीकरोति। स्वानुपधानदशायां स्वस्यैवाभावात्। तथाच ज्ञानाज्ञानयोरुभयोरप्युपाध्यविषयत्वे सत्युपहितविषयत्वात् समानविषयत्वमपि। अत एवोपाधिविषयज्ञानानि नाज्ञाननिवर्तकानि; अज्ञानस्योपाध्यविषयत्वेन समानविषयत्वाभावात्। समानविषयत्वेनैव तयोर्निवर्त्य-निवर्तकभावात्। मैवम्। शुद्धचिदाश्रयविषयमज्ञानमिति सिद्धान्तभङ्गप्रसङ्गात् अन्योन्याश्रयाच्च। तथाहि-लब्ध उपहिते विषयेऽज्ञानस्वरूपसिद्धिः, अज्ञानस्वरूपे च सिद्धे तदुपहितरूपविषयसिद्धिरिति। एवमुपहिताश्रयत्वेऽप्यन्योन्याश्रयः। किञ्च वृत्तेरप्यन्योन्याश्रयादेव नोपहितविषयत्वम्। तथाहि -अनुपहितस्य शुद्धस्य वृत्त्यविषयत्वेनचैतन्यस्य चरमवृत्तिविषयत्वाय तटस्थयाऽप्युत्पन्नया वृत्त्योपहितत्वम्, उपहिते सति चैतन्ये तद्विषयकवृत्त्युत्पत्तिः। निर्विषयकवृत्तेरनुत्पादात्। एवं च चैतन्यस्य विषयत्वे तद्विषयकवृत्त्युत्पत्तिः, वृत्त्युत्पत्तौ च चैतन्यस्य वृत्त्यधीन विषयत्वमित्यन्योन्याश्रयः। तस्मात् शुद्धस्यैव चैतन्यस्य चरमवृत्तिविषयता। तस्य चामिथ्यात्वाद् व्यभिचार एवेति साधूक्तम्- \`व्यभिचारानुद्धारादि'ति॥

 नच स्वरूपेणेति॥ विशिष्टाविषयकवृत्तिव्यात्वमेवेत्यर्थः॥ ब्रह्म त्विति॥ विशिष्टविषय वृत्तिव्याप्यमेवेत्यर्थः॥ निर्विकल्पकेति॥ निर्विकल्पकाभावपक्षे विशिष्टाविषयवृत्तेरभावाद् घटादौ सर्वत्र हेत्वसिद्धिः। निर्विकल्पकसद्भावपक्षे नित्यातीन्द्रियस्य विशिष्टमात्रविषयकानु मित्यादिविषयत्वात् तत्र भागासिद्धिः॥ नहीति॥ लिङ्गादिविशेषदर्शनस्य विशिष्टज्ञानसामग्रीत्वात् ततो नानुमितिरूपा निर्विकल्पकधीरित्यर्थः।

 ननु स्वाभिन्नेतरविशेषणप्रयुक्तविशिष्टाविषयकवृत्तिव्याप्यत्वमुक्तहेत्वर्थः। तथाच निर्विकल्पका भावपक्षेऽपि घटादौ नासिद्धिः। \`घटोऽयमि'ति वृत्तिमादाय निरुक्तहेतोस्तत्र सत्त्वात्। इदन्तादेरपि स्वाभिन्नत्वात्। नित्यातीन्द्रियस्यापि तत्तत्पदजन्यतत्तदर्थमात्रगोचरस्मृतिविषयत्वेन तत्रापि नासिद्धिः। ऐन्द्रियके घटादावतीन्द्रिये धर्मादौ च घटत्वादेर्धर्मत्वादेश्च विशेषणस्य घटादिधर्म्याद्यभिन्नत्वात्, धर्म-धर्मिणोरभेदात् स्वाभिन्नेतरद् यद्विशेषणं पटत्वादि, तत्प्रयुक्तं यद्विशिष्टं पटादि, तदविषयकं यद् विशिष्टं ज्ञानं \`घटोऽयमि'ति प्रत्यक्षम्, धर्मपदजन्या धर्म इति स्मृतिः, तद्विषयत्वाद् घटादेर्धर्मादेश्च न तत्र हेत्वसिद्धिः। ब्रह्मणस्तु स्वाभिन्नं यदानन्दादि, तदितरद् घटादि, तत्प्रयुक्तं विशिष्टं घटादिविशिष्टभूतलादि, तद्विषयक एव ज्ञाने भानम्; सर्वस्यापि ब्रह्मविषयकप्रत्ययस्यान्यनिबन्धनविशिष्टविषयकत्वात्। एवं च ब्रह्मणि हेत्वभावादेव न व्यभिचार इति-चेत्, मैवम्। ब्रह्ममात्रविषयकवेदान्तजन्यनिरुक्तवृत्तिमादाय व्यभिचारतादवस्थ्यात्।

 ननु वेदान्तजन्या वृत्तिरपि विशिष्टविषयैव, इति न व्यभिचार इति- चेत्, मैवम्। तद्विशिष्टमकल्पितम् ? कल्पितं वा ? नाद्यः। ब्रह्मणोऽखण्डार्थत्वहानिप्रसङ्गात्। न द्वितीय इत्याह- वेदान्तानामिति। कल्पितविशिष्टपरत्वादित्यर्थः॥ तरतीति॥ शोकरूपाज्ञानस्य तारणरूपनिवृत्तिं प्रति साधनत्वेनोक्ताया आत्मविदो न तावदात्मविषयकभ्रमत्वं युक्तम्। भ्रमस्याज्ञानानिवर्तकत्वात्। किन्तु सा प्रमैव। प्रमात्वं च तस्याः कल्पितविशिष्टाविषयत्वेनैव तस्मात् वेदान्तानां कल्पितविशेषविनिर्मुक्तशुद्धब्रह्मज्ञानजनकत्वमेव, इति तत्र व्यभिचार इति भावः। मोक्षसाधनेति प्रमाविशेषणम्॥

 किञ्चेति॥ मौनं मौढ्यमित्यत्रमौढ्यशब्देन ब्रह्मज्ञानप्रागभावाभाव आपादितः, इति नात्र पुनरुक्तिः॥ ज्ञानस्येति॥ नच - मूलाज्ञानमपि स्वोपहितज्ञेयब्रह्मविषयकमेवेति समानविषयता ज्ञानाज्ञानयोरिति वाच्यम्। अज्ञानस्य शुद्धचिदाश्रयविषयकत्व सिद्धान्तभङ्गस्यान्योन्याश्रयादेश्चोक्तत्वात्। किं चैतावताऽपि न ज्ञानाज्ञानयोः समानविषयत्वम्। तथाहि-अज्ञानं हि स्वरूपसदज्ञानोपहितब्रह्मविषयम्। वृत्तिस्तु स्वरूपसद्‌वृत्त्युपहितब्रह्मविषया। अन्यथा वृत्तेर्मिथ्याभूतार्थविषयकत्वं त्वदभिमतं न स्यादिति। ननु न ज्ञानस्याज्ञान समानविषयकत्वेनाज्ञाननिवर्तकता, किन्त्वज्ञानविषयान्याविषयककज्ञानत्वेन। घटादिज्ञाने तथैव कल्पनात्। एवं च ब्रह्मज्ञानमप्यज्ञानविषयब्रह्मन्याविषयकम्, इति भवति ब्रह्माज्ञान निवर्तकमित्याशङ्क्य निराकरोति - नचेति॥ दीपेच्छादाविति। तथाच समानविषयकत्वेनैव ज्ञानस्याज्ञाननिवर्ककता, नतूक्तरूपेण। तस्य गुरुतया तेन रूपेणाज्ञाननिवर्तकतायाः क्वाप्यदर्शनादित्यर्थः। उक्तरूपस्याव्याप्तिमप्याह -घट-पटावितीति॥ ब्रह्मज्ञानस्येति॥ वेदान्तजन्यवृत्त्यव्याप्यत्वे ब्रह्मणस्तज्ज्ञानस्य ब्रह्मेतराविषयकस्य ब्रह्माविषयकतया निर्विषयत्वापत्तौ घटवद् ज्ञानत्वानुपपत्तिः। स्व-पराविषयकं ब्रह्मरूपं ज्ञानमसम्भवीति वक्ष्यमाणत्वादित्येतद्‌ग्रन्थस्वारस्याद् ब्रह्मरूपज्ञानपरतया एतद्‌ग्रन्थम् व्याचक्षते। तत्तु पूर्वोत्तरासङ्गतत्वादुपेक्षणीयम्॥ वक्ष्यमाणत्वादिति॥ जडत्व हेतुभङ्गे॥

 अज्ञानेन समानविषयत्वाभावेऽपि ब्रह्मज्ञानस्य तन्निवर्तकत्वमस्तु, तावता नोक्तव्यभिचार इति शङ्कते-अथेति। अन्यत्रज्ञानस्याज्ञानसमानविषयकत्वेन तन्निवर्तकत्वेऽपि ब्रह्मज्ञानस्य ब्रह्माकारत्वमात्रेण ब्रह्माज्ञाननिवर्तकत्वमस्त्वित्यर्थः॥ तच्चेति। शशश्रृङ्गादिज्ञानस्य शशश्रृङ्गादिसन्निकर्षाजन्यत्वात् न तस्य तद्विषयत्वमित्यर्थः॥ स एवेति॥ आत्मैवाकारो ज्ञानस्येति वा ? आत्मातिरिक्त आत्माकार एव ज्ञानस्याकार इति वा ? आत्म-तदाकाराभ्यामन्य आत्माकारसदृश आकारो ज्ञानस्येति वा ? इत्यर्थः॥वृत्त्यनाश्रितस्येति॥ आकारो ह्याकारिणमाश्रयते। नच ब्रह्म वृत्तिरूपमाकारिणमाश्रयति। अतो न ब्रह्म वृत्तेराकार इत्यर्थः॥ साकारवादापातादिति॥ ज्ञानस्येति शेषः॥ जडाद्याकारेति॥ जडानानन्द परिच्छिन्नानृतरूपाकारयुक्ताया वृत्तेर्ब्रह्मसम्बन्धिज्ञानान्दापरिच्छिन्नसत्य रूपाकारयुक्तत्वं न सम्भवतीत्यर्थः। ननु नासाधारणो ज्ञानानन्दादिरात्माकारो वृत्तेराकार इति ब्रूमः। अपितु साधारणसत्तादीति। तत्राह-सत्तयेति॥ ननु साधारणासाधारणाकाराभ्यामतिरिक्तोऽन्य एव संस्थानविशेषादिरात्माकारो वृत्तेराकारः, इत्यत आह- आत्मनो निराकारत्वाच्चेति॥ संस्थानाद्याकाररहितत्वोच्चेत्यर्थः। अत एवेत्युक्तमेव हेतुं विशदयति ज्ञानानन्दादिनेति॥ तस्मादिति॥ ब्रह्मज्ञानस्यापीति शेषः। अन्यस्य तदाकारत्वस्यासम्भवादित्यर्थः। अनिर्वचनीय त्वादिकमिति॥ आदिपदेन ज्ञाननिवर्त्यत्वादिकम्। प्रतिपन्नोपाधौ त्रैकालिकनिषेधप्रति योगित्वादिरूपमिथ्यात्वस्य साध्यस्य तुच्छेऽपि सत्त्वात् तत्र न व्यभिचार इत्यर्थः॥ तुच्छे साध्याभाववति हेतुमुपपादयति-असद्वैलक्षण्येति॥

 दृग्विषयत्वमात्रमिति॥ वृत्तिव्याप्यत्वमित्यर्थः। तदभिव्यक्तमिति॥ वृत्त्या वा वृत्तिप्रतिफलितचैतन्येन वाऽभिव्यक्तं घटादिविषयाधिष्ठानचैतन्यं फलम्। तदेव घटादेर्भासकमित्यर्थः। समुदितोऽभिज्ञाभिलपनं प्रवृत्तिरादानात्मा व्यवहारः फलं वा? यथासम्भवं वा ? आद्य आह- हानादेरिति॥ एकदेशाभावात् समुदायो गगनादावसिद्ध इत्यर्थः। द्वितीय आह-अभिलापस्य चेति॥ अभिज्ञाभिलापरूपव्यवहारख्याप्यत्वरूपं फलव्याप्यत्वं हेतुरात्मनि व्यभिचारीत्यर्थः॥ नित्यातीन्द्रिय इति॥ अपरोक्षैकरसचैतन्यरूपफलव्याप्यत्वे नित्यातीन्द्रियस्याप्यपरोक्षत्वं स्यात्, इत्यतो न तत्र हेतुरस्तीति भावः। नित्यातीन्द्रियस्याप्यपरोक्षत्वमस्तीति शङ्कते-तदपीति॥ तथाच नासिद्धिरिति भावः॥ योगिप्रत्यक्षगम्यतयेति॥ \`यत्राप्यतिशयो दृष्टः स स्वार्थानतिलङ्घनादि'ति न्यायेन योगिनो योगप्रभावेण दूरादपि पश्यन्ति, श्रृण्वन्ति चेत्येव, न पुनश्चक्षुषाऽपि श्रृण्वन्ति, श्रोत्रेणापि पश्यन्ति, अतीन्द्रियमपि चैन्द्रियं कुर्वन्ति; स्वभावातिक्रमापातादित्यर्थः॥ पक्षैकदेश इति॥ ननु साक्षिवेद्यान्तःकरणवृत्तेरनङ्गीकारेऽप्यविद्यावृत्तेः परैरङ्गीकारादविद्यावृत्तिप्रतिफलितचिदपि साध्यत्वात् फलम्, इत्यविद्यादि शुक्तिरूप्याद्यपि फलव्याप्यमेवेति चेत्, न। तथाप्यविद्यावृत्त्यादावसिद्धिरेव। अन्योन्याश्रयादेः। अविद्यावृत्तौ मानाभावाच्चेत्यर्थः॥

 नित्यातीन्द्रियमिति॥ नित्यातीन्द्रियवद् ब्रह्मणोऽपि ज्ञातत्वेन वाऽज्ञातत्वेन वा साक्षिविषयत्वस्य त्वयाऽप्यङ्गीकार्यत्वाद् ब्रह्मणि व्यभिचार इत्यर्थः। ननु नचिद्रूपस्य शुद्धब्रह्मणश्चिद्विषयत्वम्; भेदाभावादित्याशङ्क्य निराकरोति तद्व्यवहारजनन इति॥ तदविषयत्वे तद्विषयकव्यवहाराजनकत्वमेव प्रयोजकम्, नतु तदभिन्नत्वम्। अभिधेयत्वरूपाभिधान विषयेऽभिधाने व्यभिचारात्। तथाच भेदाभावरूपहेतौ तद्विषयकव्यवहाराजनकत्वमुपाधिरित्यर्थः। असिद्धिमप्याह-कल्पितभेदेनेति॥ कल्पितभेदस्य सत्त्वाद् भेदाभावरूपहेतुरसिद्ध इत्यर्थः। ननु कल्पितभेदो न भेदकार्यक्षमः, इत्यत उक्तम्- लिङ्ग-लिङ्गिभाववद् ज्ञातृ-ज्ञेयभाववच्चेति च॥ ननु विषय विषयिणोः कल्पितभेदस्याप्यभावे कथं विषय-विषयिभाव इत्यत उक्तम् स्वाकारवृत्तिप्रतिफलितचिद्विषत्वसम्भवाच्चेति॥ वृत्तिप्रतिफलितचितः शुद्धात्मनः सकाशात् कल्पितभेदवत्त्वेन विषयित्वं सम्भवतीत्यर्थः। यद्वा पूर्वोदाहृतानुभवबलात् चिद्रूपस्याप्यात्म नश्चिद्विषयत्वमज्ञातत्वादिना नित्यातीन्द्रियवत् पररैङ्गीकर्तव्यमित्येव न, अपितु घटादिवदात्मनः स्वाकारवृत्तिप्रतिफलितचिद्विषयत्वमपि स्वीकर्तव्यमेव। तथाच पूर्वोक्तस्य फलव्याप्यत्वस्य हेतोरपि शुद्धे ब्रह्मणि व्यभिचारश्चेत्यभिप्रायेण स्वाकारवृत्तिप्रतिफलितचिद्विषयत्वसम्भवाच्चेत्युक्तम्॥ अन्यथाचिद्विषयत्वेत्येवावक्ष्यत्। ननु आत्माकारवृत्तौ चितः प्रतिफलनेऽपि नात्मनः स्वाकारवृत्तिफलितचिद्विषयत्वमस्ति; प्रयोजनाभावात्, इति नोक्तहेतोर्व्यभिचार इत्यत आह अन्यथेति॥ तया स्वाकारवृत्तिप्रतिफलितचिता। घटादाविवात्मन्यप्यस्त्येव स्वाकारवृत्तिप्रति फलितचिद्विषयत्वस्य प्रयोजनं स्वविषयकाज्ञाननिवृत्तिरित्यर्थः। ननु आत्मनश्चिद्विषयत्वं विनाऽप्यात्माकारवृत्तेरेवात्माज्ञाननिवर्तकत्वमस्त्वित्यत आह- तदाकारवृत्त्यैव चेति॥ घटादेरपि स्वज्ञाननिवर्तकस्वाकारवृत्तिविषयत्वमात्रमेव, नतु चिद्विषयत्वमित्यापातेनासिद्धिरित्यर्थः। ननु घटाकारवृत्तौ चित्प्रतिफलनं विना नाज्ञाननिवृत्तिः। वृत्तिमात्रस्याज्ञानानिवर्तकत्वात्। आत्माकारवृत्तौ तु चित्प्रतिफलनं विनाऽपि वृत्तिमात्रस्याज्ञानानिवर्तकत्वात्। आत्माकारवृत्तौ तु चित्प्रतिफलनं विनाऽपि वृत्तिमात्रेणात्मस्वरूपस्फुरणसहिते नाज्ञाननिवृत्त्युपपत्तिः। अतो नात्मनि व्यभिचारः, न वा घटादावसिद्धिः, इत्यत आह -अज्ञानाविरोधीति॥ घटाकारवृत्तौ चित्प्रतिफलनं विनाऽपि वृत्तिमात्रेण घटस्वरूपस्फुरण सहितेनाज्ञाननिवृत्तिरित्यस्यापि वक्तुं सुवचत्वेनासिद्धिस्तदवस्थेत्यर्थः। घटो न स्फुरणरूपः, तस्मिन् सत्यप्यज्ञानदर्शनात्, इति यदि, तदाऽऽत्माऽपि न स्फुरणरूपः; तस्मिन् सत्यप्यज्ञानदर्शनादिति तुल्यम्। केवल आत्मा स्फुरणरूपोऽपि नाज्ञानविरोधी, किन्तु, वृत्तिसहित इति यदि, तदा स्फुरणरूपोऽपि घटः केवलो नाज्ञानविरोधी, किन्तु वृत्तिसहित इत्यपि तुल्यमित्यभिप्रायेणोक्तम्- अज्ञानाविरोधिस्फुरणरूपत्वस्य चेति॥ तथाचासिद्धिभयेन घटाकारवृत्ताविवात्माकारवृत्तावपि चित्प्रतिफलनमवश्यमङ्गीकरणीयम्। एवं चात्माऽपि घटादिरिव स्वाकारवृत्तिप्रतिबिम्बितविषयः, इति शुद्धात्मनि निरुक्तहेतोर्व्यभिचार इत्यर्थः।

 एतावता घटादौ स्वाकारवृत्तिप्रतिफलितचिद्विषयत्वमभ्युपेत्य तन्न्यायेनैव शुद्धात्मनोऽपि स्वाकारवृत्तिप्रतिफलितचिद्विषयत्वमापाद्य शुद्धात्मनि व्यभिचार आपादितः। सम्प्रत्यात्मनीव घटादावपि स्वाकारवृत्तिप्रतिफलितचिद्विषयत्वं नास्ति तथाचासिद्धिरिति वक्तुं घटादौ स्वाकारेन्द्रियजन्यवृत्त्यतिरिक्तम्, स्वाकारवृत्तिप्रतिबिम्बितचैतन्यरूपं वा, तादृशवृत्त्यभि व्यक्तचैतन्यरूपं वा ज्ञानान्तरं नास्ति, प्रयोजनाभावादित्याह अस्फुरणरूपेष्वित्यादिना॥ तादृशवृत्तिरूपज्ञानातिरिक्तं तादृशचैतन्यरूपं ज्ञानं किं वृत्तिविषये घटादौ व्यवहारार्थं वा कल्प्यते ? अनुभवबलाद्वा ? श्रुतिबलाद्वा ? आपरोक्ष्यार्थं वा ? नाद्य इत्याह-अफुरणरूपेष्विति॥ इन्द्रियजन्यान्तःकरणवृत्तावेव चित्प्रतिफलनम्, न त्वनुमित्यादिरूपान्तः करणवृत्ताविति परसिद्धान्तः। तथाच यथाऽनुमित्यादिविषये वृत्तिप्रतिफलितचिद्विषयत्वाद्यभावेऽपि वन्ह्यादौ प्रवृत्तिरूपव्यवहारः, तथैन्द्रियकेष्वपीन्द्रियजन्यवृत्तिप्रतिफलितचिद्विषयत्वादिकं वीनाऽपि स्वाकारेन्द्रियजन्यवृत्तिमात्राद् घटादिषु व्यवहारोऽस्तु। एवञ्च वृत्तिप्रतिफलितचिद्विषयत्वादिकं घटादावसिद्धिमित्यर्थः। ननु विज्ञानादिश्रुतेः स्फुरणरूपात्मनि वृत्तिमात्रात् मया व्यवहारस्याङ्गीकारेऽप्यनेवंविधे घटादौ न तद् युक्तम्, अत उक्तम्- अस्फुरणेत्यादि॥ ऐन्द्रियवदतीन्द्रियस्याप्यस्फुरणरूपत्वाविशेषादित्यर्थः।  
 अनुभवबलादिन्द्रियजन्यवृत्त्यतिरिक्तं निरुक्तचैतन्यरूपं ज्ञानं कल्प्यत इति द्वितीयपक्षं निराकरोति घटादाविति॥ घटादौ निरुक्तचैतन्यरूपज्ञानस्याननुभवात्। ननु घटादावज्ञाननिवृत्तिः सहेतुका निवृत्तित्वात् घटनिवृत्तिवदित्यनुमानेनेतरपरिशेषसहितेन निरुक्तचैतन्यरूपज्ञान मज्ञाननिवर्तकत्वेन घटादौ सिद्धमनुभूयत इति-चेत्, न; विषयाकारेन्द्रियजन्य वृत्तिप्रतिबिम्बितचैतन्यरूपस्य विशिष्टस्याज्ञाननिवर्तकत्वं किं विशेष्यभूतचैतन्यस्याज्ञाननिवर्तकत्वेन वा ? विशेषणीभूततादृशवृत्तेरज्ञाननिवर्तकत्वेन वा ? मिलितस्योभयस्य तथात्वेन वा ? नाद्यः। चैतन्यमात्रस्य त्वन्मतेऽज्ञानस्फोरकत्वेनाज्ञानाविरोधित्वात्। न द्वितीयः। परिशेषासिद्धेः। न तृतीयः। आवश्यकवृत्तेरेवाज्ञानविरोधित्वेनाज्ञाननिवर्तकत्वात्। तथाच घटादौ निरुक्तचैतन्य रूपज्ञानस्योक्तविधया-ज्ञानविरोधित्वाभावाद् नोक्तानुमानेन तादृशचैतन्यरूपस्य ज्ञानस्यानुभव इति भावेनोक्तम्-अज्ञानाविरोधीति॥

 …अन्यथेति। अन्यथोपपन्ना ज्ञाननिवृत्तिरूपकार्यकम् अज्ञाननिवृत्तिरूपकार्या जनकमिन्द्रियजन्यवृत्तिव्यतिरिक्तं तत्प्रतिफलितचैतन्यरूपं वा, तद्व्यङ्ग्यचैतन्यरूपं वा ज्ञानं यदि घटादौ कल्प्येत, तदाऽन्यथोपपन्नद्वेषेच्छादिनिवृत्तिकार्यकं द्वेषेच्छादिनिवृत्तिरूपकार्या जनकमिच्छाद्याकारान्तः करणवृत्तिप्रतिफलितं तद्व्यङ्ग्यं वेच्छाद्वेषादिकं कल्प्यं स्यात्। तथाऽन्यथोपपन्नवन्ह्यादिप्रवृत्तिरूपकार्यकं वन्ह्यादिप्रवृत्तिरूपकार्याजनकं वन्ह्यादिपरोक्षवृत्तिप्रति फलितं तद्व्यङ्ग्यं वा वन्ह्यादिविषयकपरोक्षवृत्त्यन्तरमभ्युपेयं स्यात्। तथाऽन्यथोपपन्नान्धकार निवृत्तिकार्यकमन्धकारनिवृत्तिरूपकार्याजनकं तमोनिवर्तकत्वेन प्रतीयमानप्रभाप्रतिफलितं तद्व्यङ्ग्यं वा प्रभान्तरं वा कल्प्यं स्यात्। द्वेषाविरोधीच्छा वा, इच्छाद्यविरोधिद्वेषादिकं वा, वन्ह्यादिव्यवहाराहेतुर्वन्ह्यादिपरोक्षज्ञानं वा, अन्धकाराविरोधिप्रभा वा नास्ति; अननुभवात्, इति यदि तदाऽज्ञानाविरोधिज्ञानमपि नास्ति। अननुभवात्। एवं च वृत्तिप्रतिफलितचिद्विषयत्वं न घटादीनाम् इति तत्रासिद्धिर्दुरुद्धरेत्यर्थः।  
   
 ननु "तमेव भान्तम्" इत्यादिश्रुतिबलात् तादृशचैतन्यरूपज्ञानसिद्धिरिति तृतीयं पक्षं निराकरोति -तमेव भान्तमिति॥ आपरोक्ष्यार्थं निरुक्तचैतन्यरूपज्ञानकल्पनमिति चतुर्थपक्षेऽप्यापरोक्ष्यं किं परोक्षज्ञानभिन्नज्ञानत्वादिकं ज्ञानगतं वा ? आहोस्वित् साक्षात् कृतत्वादिकमर्थगतं वा ? नाद्य इत्याह - चैतन्याविषयस्यापीति॥ ज्ञानस्येति शेषः। चैतन्यम् अविषयः अप्रतिबिम्बितं यस्मिन् तस्य वृत्तिप्रतिबिम्बितचैतन्यभिन्नस्य इन्द्रियजन्यवृत्तिमात्रस्येति यावत्। निरुक्तचैतन्यरूपज्ञानानङ्गीकारेऽपरोक्षज्ञानाभावापातेन परोक्षापरोक्षज्ञानविभागो न स्यात् इति निरुक्तचैतन्यरूपज्ञानकल्पनमिति यत् तदपि न। निरुक्तचैतन्यरूपज्ञानानङ्गीकारेऽपीन्द्रियजन्यवृत्तावेव साक्षात्कारत्वरूपविशेषेण परोक्षज्ञानभिन्न ज्ञानत्वादिरूपापरोक्ष्यस्योपपत्तेः। न द्वितीय इत्याह-चैतन्याविषयस्यापीति॥ घटादेरिति शेषः। चैतन्यं प्रत्यविषयः चैतन्याविषयः। तस्य चैतन्याविषयस्यापि घटादेः साक्षात्कृतत्वरूपमापरोक्ष्यं वृत्तिगतेन साक्षात्कारत्वरूपविशेषणैवोपपन्नमित्यन्वयः। विषयस्या परोक्ष्यं परमते द्वेधा - बाह्येन्द्रियार्थसन्निकर्षाद् बाह्येन्द्रियद्वारा निःसृतान्तः करणवृत्तिप्रतिबिम्बितचैतन्येन घटाधिष्ठानचैतन्यावरकाज्ञाननिवृत्तौ सत्यां घटाकारवृत्तिप्रति प्रतिबिम्बितचैतन्येनैव घटादिकं प्रकाश्यते। यथाहुः-

"स्वच्छेऽन्तः करणेऽशनिप्रसृमरे नेत्रादिमार्गोद्गते।  
तत्तद्‌ग्राह्यचयात्मना परिणते बिम्बीभवन्ती चितिः।  
एकाऽप्यर्थमनोविशेषकवशाद् द्वैतं प्रपन्ना हरति।  
अज्ञानं,प्रकटीकरोति विषयान् ज्ञातं मयेदं त्विति"॥

इति। अत एवातीन्द्रियस्थले निरुक्तचैतन्यरूपज्ञानाभावादतीन्द्रियार्थाधिष्ठानचैतन्यावरकाज्ञाननिवृत्तिर्नास्ति इत्यपरोक्षैकरसानावृतसंवित्तादात्म्येन स्फुरणविषयकत्व रूपमारोक्ष्यं विषयस्य नास्ति, किन्तु केवलमर्थव्यवहारमात्रमिति। अस्मिन् पक्ष आध्यासिकसम्बन्धस्यातन्त्रत्वापातेनारुच्या द्वितीयः पक्षः। स यथा - निरुक्तवृत्तिप्रतिबिम्बितेनचैतन्येन घटाधिष्ठानचैतन्यावरकाज्ञाननिवृत्तौ सत्यां घटाद्यधिष्ठानचैतन्यस्यापरोक्षैकरसप्रमातृ चैतन्येन सहैकोपाध्यवच्छेदेन तदभेदाभिव्यक्तौ तच्चैतन्यस्फुरणे सति तत्राध्यस्तस्य घटादेरप्यापरोक्ष्यमिति, तदुभयमपि न। तादृशचैतन्यरूपज्ञाने प्रमाणाभावात्, वृत्त्यैवापरोक्ष्योपपत्तेः। अन्यथा तव मतेऽप्यपरोक्षवृत्तिवत् परोक्षवृत्तौ चित्प्रतिफलनं भवतु। तादृशवृत्त्या च स्वविषयधर्माद्यधिष्ठानचैतन्यावरकाज्ञाननिवृत्तिरपि भवतु। एवं चापरोक्षैकरसानावृत संवित्तादात्म्येन स्फुरणविषयतयैव परोक्षवृत्तिविषयस्य धर्मादेरापरोक्ष्यमपि भवतु। तथा तद्विषयकपरोक्षवृत्तेरप्यपरोक्षैकरसचैतन्यविषयतयैवापरोक्ष्यमपि भवतु, इत्याद्यापादने कृत इन्द्रियजन्यत्वरूपविशेषाभावात् परोक्षवृत्तौ नैते दोषाः। अपरोक्षकृतौत्विन्द्रियजन्यत्व रूपविशेषप्रयुक्तसाक्षात्कारत्वरूपजातिविशेषसद्भावात् चित्प्रतिफलनादि भवतीति समाधातव्यम्। तदेतत् निरुक्तचैतन्यरूपज्ञानानङ्गीकारे वृत्तिमात्राङ्गीकारेऽपि समानमित्यभिप्रायेणोक्तम्- चैतन्याभिव्यञ्जकत्वार्थमावश्यकेनेति॥ ननु वृत्तिगतेन साक्षात्कारत्वरूपविशेषेण चैतन्या विषयस्यापि घटादेः साक्षात्कृतत्वरूपमापरोक्ष्यमुपपन्नमित्युक्तमयुक्तम्, कार्यगतानुगतधर्म स्यानुगतकारणप्रयोज्यत्वनियमेन तादृशकारणासम्भवे तादृशधर्मस्याप्यसिद्धेः, इत्यत उक्तम् -इन्द्रियजन्यत्वप्रयुक्तेनेति॥ इन्द्रियत्वेनेन्द्रियजन्यत्वेनेत्यर्थः। अनुमितौ तु मनस्त्वेन मनइन्द्रियजन्यत्वम्। अतो न तत्र साक्षात्कारत्वप्रसङ्गः। नचैवं मनस्त्वेन मनोजन्यस्मृतेर्मानसत्ववदनुमितेरपि मानसत्वापत्तिरिति वाच्यम्। व्यापारवत्करण निरपेक्षमनोजन्यत्वेन मानसत्वमित्याहुः। साक्षात्कृतत्वरूपविषयापरोक्षे दृष्टान्तमाह-इच्छादिवृत्त्यनिष्ठेनेति॥ चैतन्याविषयस्यापि विषयस्यापरोक्ष्यं साक्षात्कृतत्वरूपं ज्ञानगतेन साक्षात्कारत्वरूपविशेषेणैवोपपन्नमिति पूर्वेणैवान्वयः।

 ननु न वृत्तावपरोक्षत्वम्। प्रमाणाभावात्। किन्तु चैतन्यमेव तथा। "यत्साक्षादपरोक्षाद् ब्रह्म" इति श्रुतेः। इन्द्रियजन्यवृत्तौ तु चैतन्यरूपापरोक्षज्ञानसम्बन्धेनौपचारिकमपरोक्षत्वम्। अतस्तादृशचैतन्यरूपज्ञानानङ्गीकारे विषयस्य नापरोक्ष्यसिद्धिरित्यत आह - अन्यथेति॥ इन्द्रियजन्यवृत्तौ स्वभावतोऽपरोक्षत्वानभ्युपगमेचैतन्यविषयत्वप्रयुक्तौ पचारिकापरोक्षत्वाभ्युपगमे। परोक्षत्वं ज्ञानकरणकज्ञानत्वादिकम्। अपरोक्षत्वम् परोक्षज्ञानभिन्नत्वादिकम्। इन्द्रियजन्यवृत्तावपरोक्षत्वं नास्तीति यदि तदा चैतन्येऽपरोक्षत्वमेव, वृत्तौ तु परोक्षत्वमेव इति परोक्षत्वापरोक्षत्वयोर्ज्ञानत्वव्याप्यत्वं न स्यादित्यर्थः। ननु वृत्तिचैतन्ययोरुभयोर्ज्ञानत्वमस्ति इति तद्व्याप्यत्वं परोक्षत्वापरोक्षत्वयोर्भविष्यतीत्यत उक्तम्- एकेति॥ परमते न वृत्तिचैतन्ययोरेकज्ञानत्वम्। चैतन्यस्य ज्ञप्तिरूपत्वात्। वृत्तेर्ज्ञप्तिकारणत्वात्। परोक्ष त्वस्यौपचारिकज्ञानत्वव्याप्यत्वम्। अपरोक्षत्वस्य मुख्यज्ञानत्वव्याप्यत्वम्। उभयोस्तु नैकज्ञानत्वव्याप्यत्वं स्यात्। इन्द्रियजन्यवृत्तौ साक्षात्कार्तवनिबन्धनस्य स्वाभाविका परोक्षत्वस्याभ्युपगमे तु परोक्षत्वापरोक्षत्वयोरेकवृत्तिनिष्ठज्ञानत्वेन व्याप्यत्वं सम्भवतीत्यर्थः। ननु तथापि नापरोक्षत्वस्य ज्ञानत्वव्याप्यत्वम्। वृत्तिनिष्ठज्ञानत्वाभाववति निरुक्तचैतन्य रूपज्ञानेऽप्यपरोक्षत्वस्य सत्त्वादिति चेत्, न। इन्द्रियजन्यवृत्त्यतिरिक्ते तादृशचैतन्यरूपापरोक्षज्ञाने प्रमाणाभावादित्युक्तत्वात्। स्वमते त्वैन्द्रियकवृत्तावतीन्द्रियविषयकवृत्तौ साक्षिरूपज्ञाने च मुख्यज्ञानत्वस्य सत्त्वात् परोक्षत्वापरोक्षत्वयोरेकज्ञानत्वव्याप्यत्वं सम्भवतीत्याशयः।

 यथाश्रुते दोषमाह- आत्मनोऽपीति॥ यस्मिन् कस्मिंश्चिदात्मगोचरव्यवहारे स्वप्रकाशत्वाद्वितीयत्वादिविशिष्टविषयके स्वातिरिक्तसंविदो विशेषणविषयिकाया नियमेनै पेक्षणादित्यर्थः। ननु स्वातिरिक्तसंविदपेक्षानिरूपितस्वव्यवहारत्वावच्छिन्नव्याप्यताक व्यवहारकत्वमुक्तलक्षणार्थः। आत्मव्यवहारे नित्यसिद्धे स्फुरणरूपे सुषुप्तिकालीने तादृशसंविदपेक्षाऽभावेन व्यभिचारात् नात्मव्यवहारे तादृशसंविदपेक्षाव्याप्यत्वमस्ति। यद्यप्यात्मव्यवहारविशेषस्य तादृशसंविदपेक्षाव्याप्यत्वमस्ति। तथापि सा व्याप्यताऽऽत्मव्यवहारत्वेन नावच्छिद्यते, किन्तु तत्तदात्मव्यवहारत्वेनैव। एवं च नातिव्याप्तिरिति शङ्कते- नन्विति॥ घटादावपीति॥ घटादिगौचरव्यवहारेऽपि निरुक्तव्याप्यता घटादिगोचरतत्तद्व्यवहारत्वेनैवावच्छिद्यते, नतु घटादिगोचरव्यवहारत्वसामान्येनेत्यर्थः। ननु घटादिव्यवहारनिष्ठा निरुक्तव्याप्यता सामान्येन घटादिव्यवहारत्वेनैवावच्छिद्यते, लाघवात्। व्यभिचाराभावाच्च। आत्मव्यवहारे तु सुषुप्तिकालीने स्फुरणरूपे व्यभिचारात् निरुक्तव्याप्यतावच्छेदकत्वं गुरोरपि व्यवहारविशेषत्वस्यैव कल्प्यते। तथाच नासिद्धिर्घटादौ, न वाऽऽत्मनि व्यभिचार इति शङ्कते -ननु घटादाविति॥ आत्मव्यवहारेऽपि सौषुप्तिके विशिष्टगोचरे विशेषणोपनायकमानापेक्षाया आवश्यकत्वेनात्म व्यवहारस्यापि निरुक्तसंविदपेक्षां प्रत्यव्यभिचारात् तत्रापि सामान्यस्यात्मव्यवहारत्वस्यैव तद्व्याप्यतावच्छेदकत्वात्। तथाचाऽत्मनि व्यभिचार इत्याह-एतावन्तं कालमिति॥ सुषुप्तौ कालादिविशिष्ट एवात्मा व्यवह्रियत इत्यर्थः। ननु स्वव्यवहारे स्वांशावच्छेदेनापि स्वातिरिक्तसंविदपेक्षानियतिरिति विवक्षितो हेतुः। सुषुप्तिकालीने आत्मगोचरकालादि विशिष्टव्यवहारे तु कालादिविशेषणांश एव मानान्तरापेक्षा, न त्वात्मांशेऽपि। अतो नात्मनि व्यभिचार इति शङ्कते-नन्वात्मनीति॥ नियतिपदेति॥ आत्मविषयकाद्वितीयत्वादि विशिष्टव्यवहारेऽपि विशेषणांश एव तदपेक्षा, नत्वात्मांशेऽपि। अतो नियतिपदाभावेऽपि नात्मनि हेतुरस्ति, इति नियतिपदवैयर्थ्यमित्यर्थः। ननु स्वव्यवहारे स्वांशावच्छेदेन स्वातिरिक्तसंविदपेक्षावत्त्वमेव हेतुरस्तु, अतो न वैयर्थ्यम्, अत आह-आसंसारमिति। अज्ञानावृतेऽज्ञाननिवृत्तिं विना व्यवहारस्यैवायोगादित्यर्थः। ननु अज्ञानावृतत्वकाले आत्मा मैव व्यवहरिष्ट, तदनावरणकाले तु स्वातिरिक्तसंविदं विनैव व्यवह्नियतामित्यत उक्तम्
-आसंसारमिति॥ ननु आसंसारमज्ञानावृतोऽप्यात्मा कदाचित् स्वयमेवावरणमज्ञानं निवर्तयिष्यति। अनन्तरमुक्तसंविदं विनैव व्यवह्नियतामित्यत उक्तम्-शुद्धस्येति॥शुद्धस्य केवलस्याज्ञानाविरोधित्वात् न कदाचिदपि स्वाज्ञाननिवर्तकत्वमित्यर्थः। किञ्च यद्यात्मव्यवहारः स्वतः स्फुरणादेव, तर्हि वेदान्तानां प्रकाशमानार्थप्रकाशकत्वेनानीदृशप्रामाण्यं न स्यात्। तदर्थं वेदान्तनामेवात्मव्यवहारहेत्वात्मज्ञानहेतुत्वं वाच्यमित्यभिप्रायेणोक्तम्- अनधिगतार्थं बोधकेति॥ ननु वृत्त्यन्यसंविदपेक्षानियतिमद्व्यवहारवत्त्वं विवक्षितम्। अस्ति च घटादौ तादृशचैतन्यरूपसंविदपेक्षा, इति न तत्रासिद्धिः। चैतन्ये तु न तदपेक्षा, इति न व्यभिचारोऽपीत्यत आह-वृत्त्यन्येति॥ तवेति॥ घटादौ वृत्त्यन्यसंविदपेक्षामङ्गीकर्तुरपीत्यर्थः। तथाचासिद्धिरिति भावः। ननु आत्मव्यवहारे न वेदान्तजन्यसंविदन्तरापेक्षा, किन्त्वात्माज्ञाननिवृत्तिमात्रे। आत्मव्यवहारस्तु स्वतःस्फुरणादेव, अतो नात्मनि व्यभिचारः। घटादौ त्वस्फुरणरूपतया व्यवहारेऽपि स्वातिरिक्तसंविदपेक्षाऽस्ति, इति नासिद्धिरित्याशङ्कां निराकरोति-नच घटादावपीति॥ ननु उक्तम्-अस्फुरणतया घटादौ स्वव्यवहारेऽपि स्वातिरिक्तसंविदपेक्षेति। सत्यमुक्तं परन्तु तत्प्रत्युक्तमपि, अज्ञानाविरोधिस्फुरणरूपत्वस्यात्मनीव घटादावपि सुवचत्वादित्यनेनेति भावः॥ एतेनेति॥ स्वातिरिक्तसंविन्निष्ठस्व व्यवहारहेतुतावच्छेदकरूपत्वं स्वव्यवहारे स्वावच्छिन्नसंवित्सापेक्षत्वम्। आत्मनस्तु न स्वातिरिक्तस्वव्यवहारहेतुसंविदं प्रति विषयतयाऽवच्छेदकत्वम्। आत्मविषयकवृत्तेरात्मविषयकत्वेन व्यवहाराहेतुत्वात्। घटादेस्तु स्वव्यवहारहेतुसंविदं प्रति विषयताऽवच्छेदकत्वम्। घटादिविषयकत्वेन घटसंविदो घटव्यवहारहेतुत्वादित्यर्थः। एतदपि घटादिविषय संविदोऽप्यात्मविषयकवृत्तेरात्मविषयकत्वेनेव न घटविषयत्वेन घटादिव्यवहारहेतुता, अज्ञाननिवृत्तिमात्रार्थत्वादित्यादिना निरस्तमित्यन्वयः॥

 ॥घटादाविति॥ अवेद्यत्वे सत्यपरोक्षव्यवहारयोग्यत्वं स्वप्रकाशत्वम्। तत्र निरुपाख्येऽतिव्याप्तिवारणायापरोक्षेत्यादिविशेष्यम्। घटादावतिव्याप्तिवारणाय सत्यन्तं विशेषणम्। ब्रह्मणोऽपि वृत्तिवेद्यतयाऽव्याप्तिर्मा भूत्, इति फलव्याप्यत्वाभावोऽवेद्यत्वं विवक्षितम्। सुप्तिप्रलयादावपरोक्षव्यवहाररहित आत्मन्यव्याप्तिवारणाय योग्यत्वं विशेषणम्। एवंरूपस्व प्रकाशत्वाभावोऽस्वप्रकाशत्वम्। तच्च विशेष्यवति घटादौ विशेषणाभावाद्, विशेषणवति नित्यातीन्द्रिये विशेष्याभावादिति परेषां मतम्। तत्र घटादौ चैतन्यरूपज्ञानविषयत्वस्या प्रामाणिकत्वेनापरोक्षव्यवहारयोग्यत्वरूपविशेष्यवत् फलाव्याप्यत्वरूपविशेषणमपि तत्र वर्तत इत्येव स्यात्। एवच्च विशेषणविशेष्ययोर्घटादौ सत्त्वाद् विशिष्टाभावस्तत्र नास्तीत्यसिद्धिः। अविद्यान्तः करण शुक्तिरूप्यादौ फलाव्याप्यत्वरूपविशेषणवदपरोक्षव्यवहारयोग्यत्व रूपविशेष्यस्यापि सत्त्वाद् विशिष्टव्यतिरेकरूपो हेतुस्तत्रापि नास्तीत्यसिद्धिः। साधनविकलो दृष्टान्त इत्यर्थः। नित्यातीन्द्रिये विशेषणस्य सत्त्वेऽपि विशेष्याभावादा विशिष्टाभावरूपहेतुरस्तीति \`पक्षैकदेशे'इत्युक्तम्॥ शुक्तिरूप्यादाविति॥ शुक्तिरूप्यादेर्व्यवहारकाल एव बाधितत्वात् तत्रापरोक्षव्यवहारयोग्यत्वमपि नास्तीत्यर्थः। शुक्तिरूप्यादेरापरोक्ष्याभावेऽपि \`रूप्यं साक्षात्करोमि' इत्यपरोक्षव्यवहारं समर्थयते- अपरोक्षव्यवहारायोग्येऽपीति॥ साक्षिगतेति॥ इदमाकारवृत्ति निवृत्ताज्ञानकार्यसाक्षिभेद इदमंशावच्छिन्नचैतन्यगतापरोक्ष्याध्यासादित्यर्थः। यथाश्रुते तु रूप्यस्य साक्षात् साक्षिचैतन्येऽनुत्पत्तेरसङ्गतिः स्यात्।

 ननु एवमपरोक्षव्यवहारयोग्यत्वाभावोऽस्वप्रकाशत्वं हेतुरस्तु। नच घटादावसिद्धिरिति वाच्यम्। शुक्तिरूप्यादेरिव घटादेरप्यध्यस्तत्वेन तत्राप्यापरोक्ष्यविरहसत्त्वेनासिद्धेरभावादित्याशङ्क्य निराकरोति- यद्यपीति॥ फलाव्याप्यत्वे सति सप्रकारकबाधायोग्यापरोक्षव्यवहारयोग्यत्वाभावो हेतुः। तत्र सत्यन्तं विना घटादावसिद्धिः स्यादिति भावः। मा भूत् तर्हि शुक्तिरूप्यादौ दृष्टान्ते साधनवैकल्यं, पक्षीकृतेऽज्ञानान्तः करणादावसिद्धिस्तु स्यादेवेत्याह सर्वेति॥ सर्वव्यावहारिकोपादानत्वमज्ञानविशेषणं, नान्तः करणादेः व्यावहारिकत्वादिति॥ सप्रकारकबाधा बाध्यत्वादित्यर्थः। तत्र हेतुः - ब्रह्मज्ञानात् प्रागबाधित इति॥ अस्य चासञ्जातबाधरूपादिसाधारणतया श्रुत्यादिसिद्धे चेति द्वितीयो हेतुः। न हि परमते प्रातिभासिकापरोक्षयोग्यताधिकरणं रूप्यादि श्रुत्यादिसिद्धमित्यर्थः। व्यावहारिकेऽपि नित्यातीन्द्रिये तादृशयोग्यत्वं न व्यावहारिकं, तथापि व्यावहारिक इत्यस्य प्रत्यक्षप्रयोजकवत्तया व्यवहारविषय इत्यर्थः। पूर्वहेत्वोरप्येतदुपस्कर्तव्यम्, अतो न कश्चित् क्षुद्रोपद्रवः॥ न हीति॥ परेषां मत आपरोक्ष्यं नेन्द्रियजन्यवृत्तिविषयत्वम्। किं त्वपरोक्षैकरसानावृतसंवित्तादात्म्येन स्फुरणविषयत्वम्। तच्चाज्ञानादौ साक्षादस्ति। तत्र प्रमाणवृत्तेरविद्यावृत्तेर्वाऽनपेक्षणात्। घटादौ तु प्रमाणवृत्तिद्वाराऽनावृतसंवित्तादात्म्येन स्फुरणविषयत्वम्, इति परम्परयाऽऽपरोक्ष्यम्। एवं च घटाद्यपेक्षयाऽप्यज्ञानान्तःकरणादावापरोक्ष्यमुत्कृष्टमस्ति, इत्यपरोक्षव्यवहारयोग्यत्वाभाव स्तत्रासिद्ध इति भावः॥ तद्वेद्य इति॥ ज्ञातत्वेन साक्षिवेद्य इत्यर्थः। किञ्च रूप्यस्य प्रातिभासिकत्वेऽपि तद्गतमपरोक्षव्यवहारयोग्यत्वं सप्रकारकबाधायोग्यमेव। रूप्यापरोक्ष्यं नास्तीत्यप्रतीतेः। तथाच साधनवैकल्यमेव।

 ननु फलव्याप्यत्वमेवास्वप्रकाशत्वम्। फलव्याप्यत्वं च न वृत्तिप्रतिबिम्बितचैतन्यविषयत्वं वा, वृत्त्या वा तत्प्रतिबिम्बितचैतन्येन वाऽभिव्यक्तविषयाधिष्ठानचैतन्यं प्रति विषयत्वं वा। घटादौ वृत्तिरूपज्ञानविषत्वातिरिक्ते निरुक्तचैतन्यरूपे ज्ञानविषयत्वे प्रमाणाभावादित्युक्तत्वात्। तथापि वृत्तिजन्यातिशययोगित्वं वा,वृत्तिप्रतिबिम्बितचैतन्यजन्यातिशययोगित्वं वा फलव्याप्यत्वम्। अतिशयश्च नावरणभङ्गः। घटादावावरणाभावेन तद्भङ्गाभावात्। नापि व्यवहारः। वृत्तिजन्यव्यवहारवत्त्वस्यात्मन्यपि सम्भवेन व्यभिचारात्। घटादिषु चैतन्यरूपज्ञानानङ्गीकर्तृमते घटादिव्यवहारस्य घटादिविषयवृत्तिजन्यतया निरुक्तचैतन्याजन्यत्वेन स्वरूपासिद्ध्यापत्तेः। किन्तु भग्नावरणचित्सम्बन्धः। एतच्च चैतन्यस्य व्यापकतया सर्वमतेऽप्यस्तीति शङ्कां निराकरोति -शिष्टमिति॥ घटादौ वृत्त्या वा, तत्प्रतिबिम्बितचैतन्येन वा भग्नावरणचित्सम्बन्धे प्रमाणाभावात्। ननु आत्मनश्चिद्विषयत्वमनङ्गीकृत्य चित्कर्मत्वरूपास्वप्रकाशत्वं हेतूक्रियते। अत एवाज्ञानान्तः करणादौ रूप्ये वाऽसद्विर्न भवति। साक्षिविषयत्वात्। नापि तुच्छे व्यभिचार इति चेत्, न। विषयत्वातिरिक्तस्य कर्मत्वस्याभावेन परम्परया ज्ञातत्वादिना चिद्विषयत्वस्यात्मनि व्यभिचारात्। साक्षात् चित्कर्मत्वस्य घटादावप्यसत्त्वेनासिद्धिरित्यादि स्वप्रकाशत्ववादे वक्ष्यत इत्यर्थः॥ किं चास्वप्रकाशत्वस्येति॥ यद्यपि फलव्याप्यत्वभिन्नानां पञ्चानामपि हेतूनामविद्यानिवृत्तौ व्यभिचारः, तथापि तेषां दूषितत्वेनासत्कल्पतया प्रस्तावितदूषणस्यास्वप्रकाशत्वस्यैव ग्रहणमित्यदोषः "पञ्चमप्रकार" इति चतुर्थप्रकारसदसद्वैलक्षण्यरूपसाध्याभावोपपादनाय॥ प्रातिभासिकवदिति॥ अविद्यान्तः करणादेः प्रमाणाधीनवृत्तिविषयत्वाभावेऽपि वस्त्वधीनवृत्तिविषयत्वमस्ति इति नासिद्धिरित्यर्थः॥ तज्ज्ञानस्यापीति॥ अन्यथा तुच्छज्ञानत्वेनाभिमतस्याज्ञानत्वं वा, अनित्यज्ञानत्वं वा स्यादित्यर्थः॥ धीमात्रेति॥ रूप्यस्य धीमात्ररूपत्वेन रूप्यवृत्तेः स्वाभिन्नरूप्यानधीनत्वादित्यर्थः। ननु एतदयुक्तम्। दोषसंस्कारसम्प्रयोगैः द्वे अविद्यावृत्ती जन्येते- एका रजतरूपा, अपरा रजतधीरूपा। तथाच रजताधीनत्वं रजतवृत्तेः सम्भवत्येव। नच द्वयोर्वृत्त्योः समकालत्वात् न परस्परपरतन्त्रतेति वाच्यम्। वस्तुव्यतिरेकप्रयुक्तव्यतिरेकप्रतियोगित्वस्य वस्त्वधीनशब्देन प्रागभावाप्रतियोगिप्रागभावाविद्यादावसम्भवः। अभावान्तरोक्तौ घटादिष्वसम्भव इत्याशयः॥ ब्रह्मणीति॥ प्रमाणाधीनवृत्तिविषयत्वस्योपपादनादित्यर्थः। सङ्गृह्णाति -नेति॥ अन्यापेक्षेति॥ स्वातिरिक्तसंविदपेक्षानियतव्यवहारयोगित्वमित्यर्थः॥ अस्वप्रभत्वम् अस्वप्रकाशत्वं रूप्ये नास्ति। अतः साधनवैकल्यम्, आत्मन्यस्तीति व्यभिचारः।

 अत्र वदन्ति- अस्वप्रकाशत्वरूपं दृश्यत्वं हेतुः। स्वप्रकाशत्वं हि स्वापरोक्षत्वे स्वातिरिक्तानपेक्षत्वम्। "यत् साक्षादपरोक्षाद् ब्रह्म" इति श्रुतेः। तथाचान्यानधीनापरोक्षत्वं पर्यवसितम्। तन्निरूपितभेदवत्त्वं हेतुः। तच्च नित्यपरोक्षेऽन्याधीनापरोक्षे च घटादावस्ति, इति नासिद्धिः। नच ब्रह्मणोऽपि ब्रह्मप्रतियोगिककाल्पनिकभेदवत्त्वात् तत्र व्यभिचारः। अकल्पितभेदस्य क्वाप्यसिद्धत्वादिति वाच्यम्। तद्भेदस्यान्यानधीनापरोक्षत्वरूपधर्मानिरूपितत्वात्। जीवत्वेश्वरत्वादिरूपस्यान्यस्यैव धर्मस्य तन्निरूपकत्वात्। एवं चावेद्यत्वे सत्यपरोक्ष व्यवहारयोग्यत्वाभावरूपं दृश्यत्वमपि हेतुः। नच फलव्याप्यत्वाभावविशिष्टं यदपरोक्षव्यवहारयोग्यत्वं, तस्य ब्रह्मणीवाविद्यान्तः करणादौ शुक्तिरूप्यादौ च सत्त्वेना सिद्धिसाधनवैकल्ये इति वाच्यम्। अज्ञाननिवर्तकवृत्तिविषत्वयोग्यत्वस्यापरोक्षव्यवहार योग्यत्वपदेन विवक्षितत्वात्। तस्य चाविद्यादौ शुक्तिरूप्यादौ चासत्त्वात् नासिद्धिसाधनवैकल्ये। यथाच घटादेः फलव्याप्यत्वं, तथाऽग्रे वक्ष्यते। अविद्यानिवृत्तेः पञ्चमप्रकारत्वाभ्युपगमपक्षे तत्र व्यभिचारवारणायाज्ञानकालवृत्तित्वं हेतुविशेषणं देयम्। तेनैव तुच्छेऽपि न व्यभिचारः। सद्विविक्तत्वे तु साध्ये तुच्छे पञ्चमप्रकाराविद्यानिवृत्तौ च न व्यभिचारगन्धोऽपि "इति।

 अत्र ब्रूमः- अपरोक्षत्वस्य ब्रह्मतिरिक्तत्वेऽविद्याधीनतयाऽन्यानधीनत्वस्यासम्भवदुक्ति कत्वात्। ब्रह्मस्वरूपत्वे तु तादृशभेदप्रतियोगितानवच्छेदकत्वेन घटादावसिद्धिः। अपरोक्षप्रति योगिकभेदोक्तौ तादृशजीवप्रतियोगिकभेदवत्त्वाद् ब्रह्मणी व्यभिचारः। कल्पितभेदमादाय ब्रह्मस्वरूपस्याप्यपरोक्षत्वस्यावच्छेदकत्वे पञ्चमप्रकाराविद्यानिवृत्तौ च व्यभिचारः, तदुभयव्यावृत्त्यर्थमज्ञानकालवृत्तित्वविशेषणोक्तावविद्यानिवृत्त्युत्तरकालीने जीवन्मुक्त्यवस्थोत्पन्ने भोगादावसिद्धिः। अविद्यालेशसमकालीनत्वोक्तौ घटादावसिद्धिः। अन्यतरसमकालीनत्वोक्ताव प्रयोजकम्। प्रत्येकमुक्तिपक्षे पञ्चमप्रकाराविद्यानिवृत्तौ व्यभिचारः। युगपत् सर्वमुक्तेश्च वामदेवादिमुक्तिप्रतिपादकागमविरोधेनाप्रामाणिकत्वस्य त्वदीयैरपि कैश्चिदभिहितत्वादिति दिक्। वस्तुतस्तु- अपरोक्षत्वमपरोक्षत्वजातिमत्त्वं वाऽपरोक्षज्ञानविषयत्वं वा स्यात्। तृतीयप्रकाराभावात्। उभयथाऽप्यन्यानधीनापरोक्षभिन्नत्वाद् ब्रह्मणि व्यभिचारः। द्वितीयपक्षेऽन्यानधीनापरोक्षरूपचैतन्यविषयत्वाद् घटादावसिद्धिरित्यादि बोध्यम्। सद्विविविक्तत्वे साध्येऽपि यथायथमेत एव दोषा बोध्याः। वृत्तिमात्रस्याज्ञानानिवर्तकतया तन्मते घटादाविव ब्रह्मण्यप्यज्ञाननिवृत्त्यर्थं वृत्तिप्रतिबिम्बितचैतन्यस्यावश्यकत्वेन फलव्याप्यत्वात्, विशेषणाभाव प्रयुक्तविशिष्टाभावस्य घटादाविव, चित्प्रतिफलनानङ्गीकारे वृत्तेरज्ञानानिवर्तकत्वात्। अतीन्द्रियादाविव विशेष्याभावप्रयुक्तविशिष्टाभावस्यात्मन्यपि सत्त्वेन व्यभिचारस्य दुरुद्धरत्वात्। वृत्तिव्यतिरिक्तस्य चैतन्यरूपज्ञानस्य घटादिभासकस्य मयाऽनङ्गीकारेणान्यतरासिद्धेश्च। घटादौ फलव्याप्यत्वाभावस्योक्तत्व-वक्ष्यमाणत्वाभ्यां तव मतेऽप्यसिद्धेरापाद्यमानत्वाच्च। तस्मात् नैतदपि समाधानं युक्तम् इति सर्वमवदातम्।

व्यासाद्रिसृततर्काम्बुपूरैः पक्षयुगं युजि।  
न्यायामृततरङ्गिण्यां दृश्यत्वं दृश्यतां बुधैः॥  
॥इति दृश्यत्वहेतुभङ्गः॥     
\</1-1-13\>

\<1-1-14\> %14.जडत्वहेतुभङ्गः%

 त्वन्मत इति॥ तथाच तत्रासिद्धिरिति भावः॥ शुद्धात्मन इति॥ तथाच तत्र व्यभिचार इति भावः॥ शुद्धेऽपीति॥ तथाच शुद्धात्मनि हेतोरगमनाद् न व्यभिचार इत्यर्थः॥ कल्पितेनेति॥ अयोगोलकादौ कल्पितेन वन्ह्यभावेन वह्णेरपि धूमाव्यभिचारः स्यादित्यर्थः। अहमर्थे हेत्वसिद्धिर्नेति शङ्कते-कल्पितस्येति॥

 गौरोऽहमिति॥ अहमर्थनिष्ठस्य ज्ञातृत्वस्य गौरे देहे कल्पितत्वादित्यर्थः। देहादौ हेतुसिद्धि शङ्कते - धर्मिसमसत्त्वस्येति॥ तादृशेति॥ व्यावहारिकेत्यर्थः॥ शुद्ध इति॥ शुद्धे तात्त्विकस्य धर्मिसमसत्ताकस्य ज्ञातृत्वस्याभावात् तत्र व्यभिचार इत्यर्थः॥ वृत्तिज्ञान इति॥ ज्ञाने ज्ञानत्वस्यावश्यकत्वादित्यर्थः। ननु हेतूकृतमज्ञानत्वमज्ञप्तित्वम्। तच्च वृत्तिरूपे ज्ञानेऽस्ति, इति नासिद्धिरिति शङ्कते-यदि चेति॥ साङ्ख्यरूपाः वेदान्तिनः साङ्ख्यवेदान्तिनः। बुद्धिवृत्तेर्ज्ञानभिन्नत्वमुपपाद्य तत्र ज्ञानशब्दप्रवादसमर्थनपरो विवरणग्रन्थः। अज्ञप्तित्वमपि वृत्तिरूपे ज्ञाने नास्तीत्यसिद्धिरेवेत्याह- तर्हीति॥ अपरोक्षवृत्तौ चैतन्यप्रतिबिम्बनियमात् तस्य च ज्ञप्तित्वादज्ञाननिवृत्त्यादि भविष्यति, इत्यत उक्तम्- परोक्षवृत्त्येति॥ परोक्षवृत्तौ चैतन्यप्रतिफलनादेस्तन्मतेऽप्यभावादज्ञाननिवृत्त्यादेर्ज्ञप्तिकार्यस्य ततो दर्शनात् परोक्षवृत्तौ ज्ञप्तित्वमवश्यमभ्युपेयम्, अतोऽसिद्धिरित्यर्थः॥ तासामिति॥ ज्ञप्तिकारणात् ज्ञप्तिकार्यं न दृष्टमिति भावः॥ धर्माधर्मादिकमिति॥ धर्मादिवृत्तौ परोक्षरूपायां ज्ञप्तित्वरहितायां ज्ञप्तित्वमवगाहमानोऽनुभवः प्रमा न स्यादिति शेषः॥ किञ्चात्मनीति॥ त्वदभिप्रेते आत्मरूपे ज्ञाने ज्ञानत्वाभावस्याऽपाद्यमानत्वेन तत्राज्ञानत्वरूपहेतोः सत्त्वेन व्यभिचारः।

 आत्मनि ज्ञानत्वाभावं वक्तुं ज्ञानत्वव्यापकसविषयत्वाभावमाह - तथाहीत्यादिना॥ आत्मरूपं ज्ञानमिति॥ ज्ञप्तिरित्यर्थः॥ स्ववृत्तिविरोधेनेति॥ क्रिया हि स्वविषये कर्मणि कर्तरि वा केनचित् सम्बन्धविशेषेणेतरव्यावृत्तेन वर्तते। तत्र सकर्मकक्रिया कर्मणि। यथा छिदिक्रिया छेद्ये, गतिक्रियाऽपि गम्ये केनापि सम्बन्धेन वर्तत एव। अकर्मकक्रिया तु कर्तरि -यथा शयनासनादिक्रिया देवदत्ते। तदत्र स्वरूपभूतज्ञानक्रिया प्रति ब्रह्म यदि विषयः स्यात्, तदा कर्मकर्त्रोरन्यतरत् स्यात्। ततश्च स्वरूपभूतज्ञानं ब्रह्मस्वरूपभूते ज्ञाने वर्तेत, तच्च विरुद्धम्। नहि छिदा छिदायां वर्तते, शयनं वा शयने। एवं स्ववृत्तिविराधेन ब्रह्मस्वरूपज्ञप्तेः स्वविषयत्वं परैर्नाङ्गीकृतमित्यर्थः। ननु ब्रह्मस्वरूपज्ञानं प्रति ब्रह्मणो विषयत्वेऽपि न ज्ञानं प्रति ब्रह्मणः कर्तृकर्मत्वान्यतरत्वापत्तिः। कर्तृकर्मत्वातिरिक्तस्य तज्जन्यव्यवहारयोग्यत्वरूपस्य विषयत्वस्य स्वरूपभूतज्ञानं प्रति ब्रह्मणः सत्त्वात्। तथाच न स्ववृत्तिविरोध इति शङ्कते-ननु स्वकर्मत्वभावेऽपीति॥ अत्र परः स्वाचार्यसम्मतिमाह-तत्स्वभावस्यापीति॥ तत्र ब्रह्मस्वरूपज्ञानस्य ज्ञप्तिकर्मत्वाभावेऽपि ज्ञप्तिजन्यव्यवहारयोग्यत्वरूपं ज्ञप्तिविषयत्वमस्त्येव। तथाच ब्रह्मरूपं ज्ञानं स्वविषयमेव, इति न ज्ञानत्वव्यापक सविषयत्वव्यावृत्तिर्ब्रह्मस्वरूपज्ञाने, इति न तत्र व्यभिचार इति भावः॥ घटादावपीति॥ घटादौ ज्ञप्तिकर्मत्वज्ञप्तिविषयत्वयोरेकत्वाद् ब्रह्मणो ज्ञप्तिकर्मत्वमनभ्युपेत्य ज्ञप्तिविषत्वाङ्गीकारो विरुद्ध इत्यर्थः। कर्मत्वविषयत्वयोर्भेदमाशङ्क्य निराकरोति- न हीति॥ घटाद्याकारवृत्तिं प्रति कर्त्रादिभिन्नकारकविशेषत्वं वा, घटाद्याकारवृत्तिजन्यावरणाभिभवातिशययोगित्वं वा, घटाद्याकारवृत्तिप्रतिबिम्बि तचैतन्यं प्रति कारकविशेषत्वं वा, घटाद्याकारवृत्तिप्रति बिम्बितचैतन्यजन्यावरणाभिभवरूपातिशययोगित्वं वा घटादीनां कर्मत्वम्। विषयत्वं तु तज्जन्यव्यवहारयोग्यत्वरूपं निरुक्तकर्मत्वाद् भिन्नमेवेत्यर्थः। निराकारणहेतुमाह- ज्ञातैकसतीति॥ कर्मत्वेन सम्प्रतिपन्ने सुखादौ निरुक्तकर्मत्वमव्याप्तमित्यर्थः। प्रत्यक्षयोग्यत्वे सति स्वाधिकरणकालवृत्तिप्रागभावप्रतियोगिप्रत्यक्षविषयभिन्नत्वं ज्ञातैकसत्त्वम्। तथाच ज्ञप्त्यपेक्षया पूर्वभावित्वाभावात् सुखादेर्न ज्ञप्तिकारकत्वरूपं तत्कर्मत्वम्। ज्ञातैकसत्त्वात् स्वत एवावरणाभावेन ज्ञप्तिजन्यावरणाभिभवरूपातिशययोगित्वरूपमपि कर्मत्वं सुखादेर्नास्तीत्य व्याप्तिरित्यर्थः। उक्तकर्मलक्षणयोरतिव्याप्तिमप्याह -ब्रह्मणोऽपीति। चरमवृत्तेर्ब्रह्माकारतया तां प्रति ब्रह्मणः कारकत्वात् तज्जन्यावरणाभिभवरूपातिशययोगित्वाच्च चरमवृत्तेर्घटाद्या कारवृत्तिवत् चित्प्रतिफलनयुक्तत्वेन ब्रह्माकारवृत्तिप्रतिफलिनचैतन्यं प्रति ब्रह्मणोऽपि कारकत्वात् तादृशचैतन्यजन्यावरणाभिभवरूपातिशययोगित्वाच्च ब्रह्मण्यतिव्याप्तिरित्यर्थः। विषयत्वातिरिक्तं कर्मत्वं निरस्य कर्मत्वरूपमेव विषयत्वं घटादावित्याह -कन्त्विति॥ एवं घट चैतन्ययोर्ज्ञप्तिकर्मत्वेऽप्यान्तरालिकं भेदमाह -इयांस्त्विति॥ तथाच चैतन्यस्य स्वकर्मत्व मनङ्गीकुर्वद्भिः स्वविषयत्वमपि नाङ्गीकृतमेवेत्यर्थः।

 ब्रह्मरूपं ज्ञानं परविषयमिति द्वितीयपक्षं निराकरोति -न द्वितीय इति॥ मोक्ष इति॥ तथाच मोक्षकाले साक्षिणो निर्विषयत्वं स्यादित्यर्थः। मोक्षकालेऽपि साक्षिणोऽतीतविषयत्वं भविष्यतीत्याशङ्क्य, तत् किमतीतं साक्षान्मोक्षकाले साक्षिमो विषयः ? ज्ञानोपरागेण वा ? इत्याशङ्क्य,न द्वितीयः; असम्भवात्, इत्यभिप्रेत्य प्रथमपक्षं दूषयति-त्वन्मते चेति॥ वर्तमानस्येति॥ योग्यस्येति शेषः। अतीतसुखादेर्न साक्षात् साक्षिविषयत्वमिति भावः। साक्षिणोऽतीतविषयत्वे दूषणान्तरमाह- वह्निरासीदिति॥ मोक्षे सुषुप्तौ च विद्यमाने साक्षिज्ञानेऽतीतविषयोल्लेखरूपः संसारः स्यात्। तथाच मोक्षसुषुप्त्योर्निष्प्रपञ्चता न स्यात्। अतो ज्ञानत्वव्यापकसविषयत्वरहितत्वात्  न ज्ञानमात्मा, इति तत्राज्ञानत्वहेतोर्व्यभिचार इत्यर्थः। ननु न ज्ञानत्वस्य व्यापकं सविषयत्वं येन तद्व्यावृत्त्या ज्ञानत्वं व्यावर्तेत। किं तर्हि ? निर्विषयमाप्यात्मस्वरूपं ज्ञानमस्ति, इति द्वितीयपक्षं दूषयति- निर्विषयत्व इति॥ अयमभिप्रायः - न ज्ञानत्वस्य व्यापकं सविषयत्वं नेति। \`इदं जानामि' इतिज्ञानानुभवेन विषयाङ्कितस्यैव ज्ञानस्य सिद्धेः सविषयत्वस्य ज्ञानत्वव्यापकत्वावधारणादात्मस्वरूपस्य निर्विषयत्वे ज्ञानत्वमेव न स्यादिति। यद्यपि ज्ञानत्वव्यापकसविषयत्वाभावोपादानेनैवाज्ञानत्वमात्मनः सिद्ध्यति; तथापि यदि ज्ञानत्वव्यापकं सविषयत्वं न भवतीति परो वैयात्याद् वदेत्, तदा तं प्रति सविषयत्वस्य ज्ञानत्वव्यापकत्वोपपादनाय द्वितीयविकल्पोपन्यास इत्याशयः।

 ननु आत्मा न ज्ञानम्, निर्विषयत्वात्, घटवत्, इत्यनुमाने त्वदभिप्रेते निर्विषयत्वं किमवर्तमानविषयत्वं वा ? अत्यन्तासद्विषयत्वं वा ? आद्येऽतीतज्ञाने व्यभिचारः। द्वितीये तु तुच्छज्ञाने व्यभिचारः, इत्याशङ्कां निराकुर्वन् हेतुस्वरूपमाह-तद्धीति॥ निर्विषयत्वहेतोः स्वरूपासिद्धिं शङ्कते-नचेति॥ अर्थोपलक्षितस्यैव ज्ञानत्वेन मोक्षदशायामपि तदनपायादित्यर्थः॥ सप्रतियोगिक इति॥ उक्तानुमाने हेतूकृतं निर्विषयत्वं सविषयत्वस्वभावशून्यत्वम्। तच्चत्मनि कदाचिद् विषयसम्बन्धेऽप्यस्ति, इति नासिद्धिरित्यभिप्रेत्य। ननु उक्तसाध्यहेत्वोर्व्यतिरेकसहचारग्रहस्थलाभावात् न व्याप्तिग्रहः, इत्याशङ्क्य व्यतिरेकसहचारग्रहस्थलमुक्तम्- घटादिज्ञान इति॥ ननु- तत्स्वरूपानन्तर्गतस्य विषयस्य कथं तत्स्वभावनिरूपकत्वम् ? इत्याशङ्क्योक्तम्- सप्रतियोगिकेऽभावादौ सविषयके इत्छादाविति॥ एवं च यथाऽभावादौ सप्रतियोगिकत्वं स्वाभाविकम्, इच्छादौ घटादिज्ञाने च सविषयकत्वं स्वाभाविकम्, तथा ब्रह्मरूपज्ञानेऽपि सविषयकत्वं स्वाभाविकं वाच्यम्। तच्च न सम्भवति। मोक्ष आत्मरूपज्ञानस्य सविषयकत्वाभावादित्यर्थः॥

 अत्र वदन्ति-ज्ञानस्य सविषयत्वं विषयसम्बन्धः। स च न तात्त्विकः, किं त्वाध्यासिकः। तात्त्विकसम्बन्धस्य निरूपयितुमशक्यत्वात्। अतो न तस्य स्वाभाविकत्वम्। नहि शुक्तौ रूप्यं तात्त्विकम्। एवं च ज्ञानोपाधिकस्यैव सविषयत्वेस्येच्छादिष्वभ्युपगमात् नतरां तस्य स्वाभाविकत्वम्। नच ज्ञानवद् विषयसम्बन्धं विनाऽपि कदाचिदिच्छायाः सत्त्वापत्तिरिति वाच्यम्। सविषयत्वप्रयोजकोपाध्यपेक्षयाऽधिकसत्ताकत्वस्य तत्र प्रयोजकत्वात्। इच्छायाश्च तत्समानसत्ताकत्वात्। एवं च सविषयकत्वस्वभावत्वं न ज्ञानत्वव्यापकम्। अतस्तन्निवृत्त्याऽऽत्मनि ज्ञानत्वनिवृत्तिर्न। इति नाज्ञानत्वस्य हेतोरात्मनि व्यभिचारः इति। अत्र ब्रूमः; यदि ज्ञानस्य विषयेणाध्यासिक एव सम्बन्धः, तर्हि चरमवृत्तौ नात्मा विषयः स्यात्। नच वृत्तिप्रतिबिम्बितचैतन्यरूपज्ञानस्य विषयेणाध्यासिकः सम्बन्ध इति वाच्यम्। चरमवृत्तावपि शुद्धात्मगोचराज्ञाननिवृत्त्यर्थं चित्प्रतिफलनस्यावश्यकत्वात्। वृत्तिमात्रस्य तत्राज्ञाननिवर्तकत्वे घटादावपि तथात्वापातेन तत्रापि चित्प्रतिफलनाभावापत्त्या घटादेर्वृत्ति व्याप्यत्वमेव स्यात्, न फलव्याप्यत्वम्। नचैवमात्मनोऽपि फलव्याप्यत्वापत्तौ मिथ्यात्वापत्तिरिति वाच्यम्। त्यज तर्हि मिथ्यात्वे फलव्याप्यत्वस्य हेतुत्वम्। परोक्षवृत्तेरतीन्द्रियार्थविषयकत्वं च न स्यात्। परोक्षवृत्तावतीन्द्रियस्याध्यासाभावात्। तस्मात् न ज्ञानस्याध्यासरूपः सम्बन्धः इति स्वाभाविकमेव ज्ञाने सविषयत्वम्। एवमिच्छायामपि स्वाभाविकमेव सविषयत्वम्। \`घट जानामि' इतिवत् \`घटमिच्छामि' इत्यत्रोपाधिं विना सविषयत्वानुभवात्। तस्मात् साधूक्तम्- \`ज्ञाने सविषयत्वादेः स्वभावत्वदर्शनात्' इति॥

 मोक्षे विषयानुल्लेखे ब्रह्मस्वरूपज्ञानस्वभावहान्यापत्त्या ज्ञानत्वाभावमुक्त्वा दोषान्तरमाह-परमपुरुषार्थ इति॥ त्वया मोक्षावस्थायामात्मनो निर्विषयत्वाङ्गीकारादानन्दाप्रकाशे तदपुमर्थत्वं स्यादित्यर्थः। नच तदाऽप्यानन्द एव प्रकाशः, न त्वानन्दस्य प्रकाश इति वाच्यम्। सुखरूपताया अपुरुषार्थत्वात्। प्रकाशमानसुखवत्ताया एव पुरुषार्थत्वात्। ननु अर्थोपलक्षित प्रकाशत्वं मोक्षेऽप्यस्त्येव, इति न ज्ञानत्वहानिरित्यत आह- अर्थप्रकाशत्वेति॥ मोक्षे ज्ञानोपलक्षणस्याप्यर्थस्य यदि प्रकाशोऽस्ति तदा तदुल्लेखरूपोपप्लवापत्तिः। यदि न प्रकाशः तदाऽर्थप्रकाशत्वरूपज्ञानस्वभावाभावाद् घटादिवद् ज्ञानत्वं न स्यादित्यर्थः। ननु नार्थप्रकाशात्मकत्वं ज्ञानस्वभावः। किन्तु जडव्यावृत्तिरेव। सा चास्ति मोक्षेऽप्यात्मनि, नतु घटादावित्यत आह- अर्थाप्रकाशात्मकेति॥ अर्थाप्रकाशात्मकं न ज्ञानमित्युक्त्वा ज्ञात्रभावादपि स न ज्ञानमित्याह- एवमिति॥ ननु आत्मरूपस्य ज्ञानस्यानादित्वेनाक्रियात्वात् न ज्ञेय-ज्ञात्रपेक्षा-स्तीत्याशङ्क्य निराकरोति-यदि चेति॥ ननु सादेरप्यतीतादिज्ञानस्य न स्वोत्पत्त्यर्थं ज्ञात्राद्यपेक्षा, किं पुनरनादेरात्मरूपज्ञानस्य तदनपेक्षेति वक्तव्यम्। अनादीश्वरज्ञाने ज्ञात्राद्यनपेक्षाया दृष्टत्वाच्च इत्याशङ्क्य परिहरति-अतीतादीति॥ नोत्पत्त्यर्थं ज्ञात्राद्यपेक्षामाचक्ष्महे, किन्तु ज्ञाननिरूपणार्थम्। तच्चातीतादिज्ञान ईश्वरज्ञाने चास्ति इति न कोऽपि दोषः। ज्ञानस्य ज्ञेयादिनिरूप्यत्वेऽनुभवं प्रमाणयति-इदमहमिति॥ इदमिति ज्ञेयस्य \`अहम्' इति ज्ञातुरुल्लेखः॥ ज्ञातुरिति॥ ज्ञातुर्योऽर्थप्रकाशः तज्ज्ञानमित्यर्थः॥ सङ्गृह्णाति-तथाचेति॥

 अत्र वदन्ति- जातेर्व्यक्तिनिरूप्यत्वेऽपि कदाचित् तदसम्बन्धवत्तदुपपत्तिः; सम्बन्धप्रयोजकोपाध्यपेक्षयाऽधिकसत्ताकत्वात्। अत एव ज्ञानस्य सज्ञेयत्वं सज्ञातृत्वं च न स्वाभाविकम्। तथाहि- सज्ञेयत्वं तावद् ज्ञेयजन्यत्वं वा ? ज्ञेयव्याप्यत्वं वा ? नाद्यः; परोक्षज्ञान ईश्वरज्ञाने चाभावात्। नापि द्वितीयः; यदा ज्ञानं,तदाऽर्थ इति पूववत् कालिकव्याप्तौ व्यभिचारात्। दैशिकव्याप्तिस्तु दूरनिरस्तैव। नच यदा।ञपरोक्षज्ञानं,तदाऽर्थ इति कालिकव्याप्तौ नास्ति व्यभिचारः। आत्मा च "यत् साक्षादपरोक्षाद् ब्रह्म" इथि श्रुतेरपरोक्षज्ञानरूपः, इति सोऽप्यर्थव्याप्त इति वाच्यम्; अतीतादिज्ञान ईश्वरज्ञाने च व्यभिचारात्। यदैन्द्रियकं ज्ञानं तदाऽर्थ इति तु व्याप्तिः सर्वसम्मता। नचात्मरूपज्ञान ऐन्द्रियकत्वमस्ति इति न तथा विरोधः। ननु यदाऽपरोक्षज्ञानं तदाऽर्थं इथि व्याप्त्यनभ्युपगमे \`इदं रजतम्' इत्यपरोक्षज्ञानान्यथानुपपत्त्याऽनिर्वचनीयरजतसिद्धिर्न स्यात्। अर्थं विनाऽप्यपरोक्षत्वोपपत्तेरिति चेत्, न। \`इदं रजतमहं जानामि' इत्यनुसन्धीयमानं यद् ज्ञानविषयत्वम्, तस्याश्रयान्तरानुपपत्त्याऽनिर्वचनीयरजतसिद्धेर्वक्ष्यमाणत्वात्। अत एव परोक्षभ्रमेऽप्यनिर्वचनीयार्थसिद्धिः। जन्यापरोक्षत्वेन वाऽर्थव्याप्यता। आर्षज्ञानस्यापरोक्षता नभ्युपगमात्। तथाच नानिर्वचनीयरजतसिद्ध्यनुपपत्तिः। एवं सज्ञातृकत्वमपि किं ज्ञातृजन्यत्वं वा ? ज्ञातृव्याप्यत्वं वा ? ज्ञातृसमवेतत्वं वा ? आद्य ईश्वरज्ञाने व्यभिचारः। ज्ञाननित्यत्वस्य साधयिष्यमाणत्वाच्च। द्वितीयेऽप्यप्रयोजकता। न तृतीयः। ज्ञात्रजन्यत्ववद् ज्ञात्रसमवेतत्वस्यापि सम्भवात्। ज्ञानस्य गुणत्वक्रियात्वयोरनभ्युपगमेन द्रव्याश्रयत्वानुमानायोगात्। \`अस्ति ब्रह्म' इति च लकालो न ब्रह्मणः कर्तृत्वमाह। नित्यत्वेन तदसम्भवात्, किन्तु साधुत्वार्थः -इति। अत्र ब्रूमः। व्यक्तिं विनाऽपि जातेः प्रलये सत्त्वेऽपि व्यक्त्युपरक्तबुद्धिविषयत्वं तदाऽप्यक्षतमेव। ईश्वरादिज्ञानस्यैव तदा तादृशत्वात्। सज्ञेयत्वमपि न ज्ञेयजन्यत्वव्याप्यत्वादि। किन्तु ज्ञेयोपरक्तबुद्धिविषयत्वादिकम्। ज्ञेयानुपरक्तापरोक्षाविषयत्वं वा, इति न कोऽपि दोषः। अन्यथाऽभावसादृश्यादेरपि सप्रतियोगिकत्व-ससम्बन्धिकत्वानुपपत्तिः। किं चैवभैक्यस्यापि जीवप्रतियोगिकत्वं न स्यात्। तद्धि जीवजन्यत्वं वा ? जीवव्याप्यत्वं वा ? नाद्यः; ऐक्यस्य ब्रह्ममात्रत्वेन जीवाजन्यत्वात्। न द्वितीयः; यदैक्यं तदा जीव इति कालिकव्याप्तेः सर्वमुक्तौ व्यभिचारात्। यत्रैक्यं, तत्र जीव इति दैशिकव्याप्तेर्जीव एव व्यबिचारात्। तथाच ब्रह्मणि विद्यमानमैक्यं न जीवप्रतियोगिकम् इति साधु समर्थितो जीवब्रह्माद्वैतवादः। एवं सज्ञातृत्वमपि ज्ञात्रुपरक्तबुद्धिविषयत्वं वा, ज्ञात्रनुपरक्तापरोक्षाविषयत्वं वा इति न कश्चिद् दोषः। नच \`आस्ति ब्रह्म' इत्यत्र लकारस्य साधुत्वार्थकत्वम्। योग-क्षेमसाधारण क्रियासिद्धिं प्रति स्वातन्त्र्यरूपकर्तृत्वस्य तत्रापि सत्त्वेनार्थसाधुत्वसम्भवे शब्दसाधुत्वस्या नादरणीयत्वात्। तस्मात् साधूक्तम्- "ज्ञानस्य ज्ञातृ-ज्ञेयनिरूप्यस्वभावत्वात् " इति॥

 ज्ञानविशेषाभ्यां बहिर्भूतत्वादपि नात्मा ज्ञानमित्याह- किं चात्मेति॥ तद्वेद्यस्येति॥ प्रमायाः सदर्थकत्वनियमादित्यर्थः॥ दोषाजन्यत्वादिति॥ रूपप्रागभावकाले पृथिवीत्वलिङ्गक रूपानुमितिरयथार्थपरामर्शरूपदोषाजन्यापि पक्षतावच्छेदकावच्छेदेन साध्याभाववति लिङ्गज्ञान रूपदोषजन्यैव। विसंवादिशुकवाक्यजन्यज्ञानमयथार्थवक्तृवाक्यार्थज्ञानरूपदोषाजन्यमप्ययथार्थ योग्यताज्ञानरूपदोषजन्यम् इति न भ्रमस्य दोषजन्यत्वव्यभिचार इत्यर्थः॥ स्वभावतो रूपद्वयहीनश्चेदिति॥

 अत्र वदन्ति -तार्किकेश्वरज्ञानवद् घटादिनिर्विकल्पकवच्च स्वभावत उभयवैलक्षण्येनाप्युपपत्तिः। तत्रापीश्वरज्ञानस्य प्रमात्वे गुणजन्यत्वस्य, भ्रमत्वे दोषजन्यत्वस्य चापत्तेः। निष्प्रकारके च निर्विकल्पके तद्वति तत्प्रकारकत्वस्य, तदभाववति तत्प्रकारकत्वस्य चानुपपत्तेः। जन्यसविकल्पकत्वेन भ्रम-प्रमाऽन्यतरत्वनियमे चास्माकं क्षत्यभावात्। विलक्षणवृत्तिद्वयोपरागेण स्वभावतो भ्रम-प्रमाविलक्षणस्याप्यात्मज्ञानस्य तदुभयरूपेण व्यवहारोपपत्तेः - इति। अत्र ब्रूमः। न तावत् तार्किकमते गुणजन्यतानवच्छेदकमपि प्रमात्वं गुणजन्यत्वप्रयुक्तं, येनेश्वरज्ञाने प्रमात्वप्रयोजकस्य गुणजन्यत्वस्याभावात् प्रमात्वं न स्यात्। किन्तु तत्तत्प्रमात्वमेव। अत एव- "प्रमामात्रे नानुगतो गुणः" इति मणिकृतोक्तम्। तथाच गुणाजन्यमपीश्वरज्ञानं दोषाजन्यत्वात् प्रमैव इति न तस्योभयबहिर्भावः। अत एव संवादिशुकवाक्यजन्यज्ञाने भगवद्यथार्थावाक्यार्थज्ञानस्य गुणत्वमुक्तं नैयायिकैः। अत एव च नित्यसाक्षात्कारिप्रमाया आश्रयत्वेनेश्वरः प्रत्यक्षप्रमाणमित्युक्तमुदयनाचार्यैः। अत एवेश्वरप्रमाया अनुगतत्वात् तद्विषयत्वरूपं प्रमेयत्वमनुगतमित्याहुर्मणिकृतः। तद्वति तत्प्रकारकज्ञानत्वेऽपि "ननु नेदं प्रमाण्यम् स्मृत्यामतिव्याप्तेः, निर्विकल्पकाव्याप्तेः" इत्याशङ्क्य,निष्कम्पप्रवृत्त्यौपयिकमिदं पारिभाषिकं प्रमाण्यं नतु मुख्यमिति समाहितं तार्किकैः। अतो निर्विकल्पकमपि यथार्थानुभवत्वादिमुख्यप्रमात्वलक्षणयोगात् प्रमैव, इति न तस्याप्युभयबहिर्भावः। तस्मादीश्वरज्ञानबत् निर्विकल्पकवद् आत्मरूपज्ञानमप्युभय बहिर्भूतमेवेत्युक्तिरेव प्रमाणबहिर्भूता इति साधूक्तम्- "स्वभावतो रूपद्वयहीनश्चेति स्वभावतो ज्ञानमेव न स्यात्" इति॥

 ॥निरस्तत्वादिति॥ अस्वप्रकाशत्वं दृश्यत्वमित्यत्रेति शेषः॥ आत्मन एकत्वादिति॥ तथाचात्मत्वरूपजातिशून्यत्वादित्यस्य हेतोरात्मनि व्यभिचार इत्यर्थः॥ विशिष्टात्मनामिति॥ तथाच विशिष्टात्मनि निरुक्तहेतुरसिद्ध इति भावः॥ नापि ज्ञातृत्वं चेति॥ आद्यस्याहमर्थेऽसिद्धिः, द्वितीयस्य वृत्तिज्ञाने, तृतीयस्य घटादावविद्यादावसिद्धिः, शुक्तिरूप्ये साधनवैकल्यं चेत्यादिना निरस्तत्वादित्यर्थः। जन्मादिमतीति॥ जन्मादिमत्त्वमनात्मत्वं च वैषयिकानन्दस्य पक्षत्वोपपादनाय। ननु नात्मस्वरूपातिरिक्तो वैषयिकानन्दोऽस्ति। "विषयसम्बन्धेनाप्यात्म स्वरूपानन्द एवाभिव्यज्यते" इति विवरणोक्तेः इत्यत आह- नीरपानजादिति॥ तथाच तारतम्यवत्त्वाद् वैषयिकानन्दस्य शब्दादिवत् नात्मरूपतेति भावः। ननु वैषयिकानन्दे तारतम्यमसिद्धमित्याशङ्क्यानुभवेन श्रुत्या युक्त्या च सिद्धमित्युक्तम्। आनन्दतारतम्यश्रुतिरपि परमते वैषयिकानन्दपरेति श्रुतिग्रहणम्। अग्निहोत्र-वाजपेयजन्यसुखम्, तारतम्यवत्, उत्कृष्टापकृष्टसाधनजन्यत्वात्; तादृशपाकजरूपवत्, अन्यथा बह्णायाससाध्ये वाजपेयादौ फलभूमानं विनाऽननुष्ठानमापद्येत । तदुक्तमर्थवादपादे वार्तिककृता-

"कर्मणामल्प-महतां फलानां च स्वगोचरे।  
प्रवृत्तिस्थानसामान्यादविशेषेऽपि चोदिते॥" इति

ननु नानन्दे तारतम्यं किन्त्वभिव्यक्तितारतम्यमेवानन्द उपचर्यते। उक्तानुभवादिकमपि तदभिव्यक्तितारतम्येनान्यथासिद्धम् इत्यत आह अखण्ड इति॥ अखण्डैकरसेऽभिव्यक्त्यनभिव्यक्त्योरयोगात्। तथात्वे सखण्डत्वापत्तिरित्यर्थः। ननु नानन्दे स्वरूपकृतं वा तदभिव्यक्तिकृतं वा तारतम्यम् किन्तु विरोधिनो दुःखस्याल्पत्व उत्कृष्टानन्दः, तस्याल्पतरत्व उत्कृष्टतर आनन्दः तस्याल्पतमत्व उत्कृष्टतम आनन्दः इति स्वरूपानन्देऽपि तारतम्यं विरोधिदुःखनिबन्धनं युज्यत इत्यत आह- विरोधिन इति॥ विरोधिनो दुःखस्य सर्वात्मना निवृत्तावप्यानन्दे तारतम्यानुभवात् स्वरूपानन्दे च तदयोगात् तदतिरिक्तो वैषयिकानन्दोऽस्तीति वक्तव्यम्। तथाच तत्रानानन्दत्वहेतुरसिद्ध इत्यर्थः। वैषयिकानन्दस्य स्वरूपानन्दाद् भेदेनानुभूयमानत्वादपि तदतिरिक्तो वैषयिकानन्दोऽस्तीति वक्तव्यमित्याह- अन्तः करणेति॥ यथा स्वरूपज्ञानातिरिक्तमन्तः करणवृत्तिरूपं ज्ञानं \`जानामि' इत्यनुभवविषयोऽङ्गीक्रियते, तथा \`अहं सुखी' इत्यनुभवबलेन स्वरूपान्दातिरिक्तं वैषिकं सुखमप्यङ्गीकार्यम्। अन्तः करणवृत्तिरूपसुखाभावेअन्तः करणवृत्तिरूपसुखानङ्गीकारे॥ अहं सुखीत्यनुभवायोगादिति॥ स्वस्मिन् स्ववत्ताया बाधितत्वादित्यर्थः। तथाच वैषयिकानन्दे हेतोरसिद्धिरिति भावः॥ अनानन्दत्वस्येति॥ आनन्दभिन्नत्वस्येत्यर्थः॥ आत्मनीति॥ अहङ्कारवृत्त्यहन्त्वस्याभाव आत्मन्यस्ति इति तत्र व्यभिचार इत्यर्थः॥ उक्तादन्यस्येति॥ आत्मत्वानन्दत्वाहन्त्वादेः सकाशादन्यस्य प्रत्यक्त्वस्याभावादित्यर्थः॥ निरसिष्यमाणत्वादिति॥ देशकालादावसिद्ध्येति शेषः॥ अवाच्य इति॥ आत्मशब्दवाच्यत्वाभावोऽनात्मत्वमात्मन्यप्यस्तीत्यर्थः। ननु देहादिविशिष्टस्यैवात्मशब्दवाच्यता, देहमात्रे तु लक्षणयाऽपि प्रयोगसम्भवः। तथाचात्मपद जन्यप्रतीतिविशेष्यभिन्नत्वस्यानात्मत्वस्य विवक्षितत्वात् तस्य च देहादावपि सत्त्वात् नासिद्धिरिति-चेत्, तथापि लाक्षणिकस्याप्यनुभावकत्वात् लक्षणयाऽऽत्मपदजन्यप्रतीतिविशेष्ये देहादावसिद्धितादवस्थ्यात्॥ इन्द्रियादाविति॥ लक्षणयेन्द्रियादिष्वात्मशब्दप्रयोगसम्भवादित्यर्थः। किञ्चात्मभिन्नत्वादेः काल्पनिकस्य ब्रह्मण्यपि सत्त्वाद् व्यभिचारः, तात्त्विकभेदस्य चाप्रसिद्धिः। नच धर्मिसमसत्ताकतद्भेदो हेतुरिति वाच्यम्। रूप्ये साधनवैकल्यात्। तत्रात्मभेदस्य व्यावहारिकत्वादिति॥ मयेति॥ ज्ञातृत्वाभाव आत्मनि व्यभिचारी, अहमर्थेऽसिद्धश्चेति भावः। अनात्मत्वपक्षदूषणमुपसंहरति-तस्मादिति॥ मयाऽज्ञातृत्वमिति॥ तथाचात्मनि व्यभिचारः, अहमर्थेऽसिद्धिश्चेति भावः। किं चाज्ञानत्वादीनां चतुर्णां तुच्छे पञ्चमप्रकाराविद्यानिवृत्तौ च व्यभिचारः। नच- अज्ञानकालवृत्तित्वं हेतुविशेषणं, अतो नोक्तो व्यभिचार इति वाच्यम्। प्रत्येकमुक्तिपक्षेऽस्याप्यविद्यानिवृत्तौ सत्त्वात्। युगपत् सर्वमुक्तेश्च वामदेवादिमुक्तिप्रतिपादकागमविरोधेनाप्रमाणिकत्वस्य परैरपि कैश्चिदभिहितत्वात्, मिथ्यात्वं प्रत्यप्रयोजकत्वाच्चेति सर्वं मनोहरम्॥

व्यासाद्रिसृततर्काम्बुपूरैः पक्षयुगं युजि।  
न्यायामृततरङ्गिण्यां जडताभङ्ग ईक्ष्यताम्॥  
 |इति जडत्वहेतुभङ्गः|   
\</1-1-14\>  
   
\<1-1-15\> %15.परिच्छिन्नत्वहेतुभङ्गः%

 ॥देशत इति॥ अत्यन्ताभावप्रतियोगित्वमित्यर्थः। कालत इति॥ प्रध्वंसप्रतियोगित्व मित्यर्थः॥ वस्तुत इति॥ अन्योन्याभाववत्त्वमित्यर्थः। अत्यन्ताभावप्रतियोगित्वरूपं देशपरि च्छिन्नत्वं समवायसम्बन्धेनात्यन्ताभावप्रतियोगित्वं चेदाम्मनि व्यभिचारि। तस्य क्वाप्यसमवेतत्वात्। सर्वसम्बन्धित्वाभावविवक्षायां सर्वसम्बन्धशून्ये परमात्मनि व्यभिचारः। संयोगसम्बन्धेनात्यन्ताभावप्रतियोगित्वाभिप्राये त्वाकाशादावसिद्धिः। एवं कालतः परिच्छेदेऽप्यसिद्धिरित्याह-देशकालाज्ञानेष्विति॥ त्वदभिप्रेत इति निषेधेन सम्बध्यते। आकाशादिषु हेत्वभावमुपपादयति-अवकाशरूपेति॥ इदमग्रे॥ अस्याग्रे इत्यनेन सर्वजगत्सृष्टेः पूर्वं "यदा सर्वे प्रलीयन्ते कामा येऽस्य हृदि श्रिताः। अथ मर्त्योऽमृतः" इत्यविद्यातत्कार्यनिवृत्तिरूपमोक्षेऽपि देशकालयोः सत्त्वेनापरिच्छेदसिद्धेरित्यर्थः। ननु आकाशे न कालपरिच्छेदराहित्यम्। "तस्माद्वा एतस्मादात्मन आकाशः सम्भूतः" इति श्रुतिसिद्धजन्यत्वेन ध्वंसप्रतियोगित्वरूपकालपरिच्छिन्नत्वस्याकाशेऽनुमितत्वात्, "आकाशवत् सर्वगतश्च नित्यः" इत्यत्र चात्मनिदर्शनत्वं स्वसमानकालीनसर्वगतत्वेनाभूत सम्प्लवस्थायित्वेनचोपपन्नमित्यत आह-आकाशः सम्भूत इति श्रुतेश्चेति। वियदधिकरणसिद्धोत्पत्तिकभूताकाशपरतया सम्भूतश्रुतेः सावकाशतया निश्चितार्थकात्मनिदर्शनश्रुत्या तत्परतयाऽऽकाशस्य कालापरिच्छेदरूपनित्यत्व सिद्धिरित्यर्थः। ननु भूताकाशातिरिक्तस्याकाशस्याभावात् कथं श्रुत्योर्विरोधपरिहार इति ? अत आह-उक्तं चेति॥ भूताकाशोऽव्याकृताकाशश्चेत्याकाशद्वैतम्॥

 ननु प्रतियोगिसमानसत्ताकात्यन्ताभावप्रतियोगित्वं हेतुः, अतो नात्मनि व्यभिचारः। अज्ञानाकाशादौ च स्वसमानसत्ताकात्यन्ताभावप्रतियोगित्वसत्त्वेनासिद्ध्यभावात्। अविद्याकाशा देर्व्यावहारिकस्य पारमार्थिकाभावपक्षे स्वान्यूनसत्ताकेति विशेषणं देयम्। अत एव प्रातिभासिकशुक्तिरूप्यादेर्व्यावहारिकाभावप्रतियोगित्वेऽपि न साधनवैकल्यम्। सद्विविक्तत्वादि मिथ्यात्वप्रकाराणां चैवंरूपत्वाभावाद् न साध्याविशिष्टतेत्यत आह- अत्र देश इति॥ देश-कालयोः सर्वदेश-कालसंसृष्टत्वेन प्रतियोगिसंसर्गवति तदत्यन्ताभावासंसर्गादसिद्धिरेव। अन्यथा \`अत्रेदानीं' शब्दाभ्यां देश-कालौ निर्दिश्य पुनस्तयोर्निषेधे व्याघातः स्यादित्यर्थः। किञ्च ब्रह्मणो देश-कालाभ्यामपरिच्छिन्नतयैव तयोस्ताभ्यामपरिच्छेदसिद्धिरित्याह- ब्रह्म कुत्रचिदिति॥ \`कुत्र चित्- कदाचि' च्छब्दाभ्यां देश-कालौ निर्दिश्य पुनस्तौ विना \`ब्रह्मास्ती' त्यभिधाने व्याघातापत्त्या \`ब्रह्म सर्वदेशे सर्वकालसंसृष्टमेव, सर्वकाले सर्वदेशसंसृष्टमेव' इति ब्रह्ममोऽपरिच्छेदे निरूप्यमाणे देश-कालयोरपि देश-कालाभ्यामपरिच्छेदसिद्धिरिति भावः। देश-कालयोः परिच्छेदनिरूपणायापि देशकालयोरपरिच्छेदसिद्धिरित्याह- देश-कालयोरिति॥ यदुपादौ देश-कालौ वर्तेते, तदुपाधौ तयोर्व्यावहारिकनिषेधे विरोधापत्त्या देश-कालयोर्निषेधोपाधिभूतावन्यौ देश-कालौ वक्तव्यौ। तयोरपि देश-कालपरिच्छेदवत्त्वे पूर्ववद् देश-कालान्तराद्यपेक्षाया आवश्यकत्वेनानवस्थापत्त्या कयोश्चिद् देश-कालयोर्देश-काला परिच्छेदेऽङ्गीकर्तव्ये प्रथमयोरेव तदपरिच्छेद आवश्यक इत्यर्थः। ननु सत्यं यदुपाधौ देश-कालौ वर्तेते, तदुपाधौ न तयोर्व्यावहारिको निषेध इति। किन्तु स्वस्वरूपदेश-कालयोः स्वयं देश-कालौ न वर्तेते; आत्मश्रयदोषात्। अतः स्वस्वरूपयोरेव देश-कालयोर्निषेधो भविष्यतीत्याशङ्क्याह- देशः सर्वत्रास्तीति॥ नात्माश्रयदोषेण देश-कालयोः स्वस्वरूपेऽवृत्तिः। प्रमेयत्वादिवदभेदेन सम्बन्धेन स्वस्मिन्नपि वृत्तेः प्रामाणिकत्वादित्यर्थः। तथाच देश-कालयोः परिच्छिन्नत्वमसिद्धमिति भावः। अज्ञाने हेत्वसिद्धिमुपपादयति -अज्ञानस्येति॥ यद्देश-कालयोरज्ञानं न स्यात्, तद्देश-कालस्वरूपमेव न तिष्ठेत्। तव मते देशकालयोरप्यज्ञानोपादानकतया उपादानाभावे उपादेव देश-कालयोरप्यभावापत्तिः। अतो न कस्मिंश्चिद् देशे काले वाऽज्ञानस्य परिच्छेदः सम्भवति; व्याघातापत्तेरित्यभिप्रायेणोक्तम् सर्वदेश-कालोपादनात्वेनेति॥ आवरणं हि पटादिकमाव्रियमाणपुरुषाद् अन्यूनदेशादि दृष्टम्। अतो देशाद्यपरिच्छिन्नं ब्रह्म प्रति देशाद्यपरिच्छिन्नब्रह्मविषयकावरणमज्ञानमप्याव्रियमाण ब्रह्मान्यूनदेशं वाच्यम्, इत्यज्ञानस्य देश-कालाद्यपरिच्छेदसिद्धिरित्यभिप्रायेणोक्तम् सर्वगतं ब्रह्म प्रतीत्यादि॥ सूर्यन्यूनदेशं सूर्यावरकच्छत्रादि व्यावर्तयितुं \`विषयसम्बन्धी' त्युक्तम्। पराभिप्रेतस्य प्रतिपन्नोपाधिस्थनिषेधस्यापरिच्छिन्नत्वमुपपादयति प्रतिपन्नोपाधाविति॥ यद्देशे प्रतियोगिनिषेधोऽत्यन्ताभावरूपो नास्ति, तद्देशे प्रतियोगिनः सत्त्वम्, यथा तन्तुदेशे पटस्य। यत्काले प्रतियोगिनिषेध उक्तरूपो नास्ति, तत्काले प्रतियोगिनः सत्त्वम्; यथा प्रतियोगिनो गन्धात्यन्ताभावस्य निषेधो गन्धरूपः प्रलये नास्ति। अतः प्रलये गन्धात्यन्ताभावरूपो गन्धस्य प्रतियोगी वर्तते। तस्माद् देश-कालप्रतिपन्नोपाधिस्थनिषेधेष्वपरिच्छिन्नेषु परिच्छिन्नत्वहेतोरसिद्धिरिति॥

 सङ्गृह्णाति -कालादिरिति॥ इत्यादीति॥ आदिशब्देन \`यत्र त्वस्य सर्वमात्मैवाभूत्' \`अथ सोऽभयं गतो भवती'ति मोक्षे \`यत्राथ'शब्दाभ्यां देश-कालसत्त्वप्रतिपादकश्रुतिसङ्ग्रहः॥

 किञ्चेति॥ कालादिपरिच्छिन्नत्वं किमेकस्मिन् देशमात्रे कालमात्रे च सत्त्वं वा ? एकस्मिन् देशमात्रे कालमात्रे च सत्त्वरहितत्वे सत्येकस्मिन् देशमात्रे कामात्रे च सत्त्वेन ज्ञानविषयत्वं वा ? एकस्मिन् देशमात्रे कालमात्रे च सत्त्वेन भ्रमविषयत्वं वा ? एकस्मिन् देशमात्रे कालमात्रे च सत्त्वेन ज्ञानविषयत्वं वा ? एकस्मिन् देशमात्रे कालमात्रे च सत्त्वेन व्याहारिकप्रमाविषयत्वं वा ? स्वदेश-कालेतर देशकालयोरसत्त्वं वा ? इति विकल्पानभिसन्धायाद्यमपवदति -न तावदिति॥ एककालादिमात्रे सत्त्वम्, नतु द्वयोस्त्रिषु कालादिषु सत्त्वमित्यर्थः॥ रूप्यादाविति॥ ममात्यन्तासद्रूप्यवादिनो मते रूप्यस्यैकस्मिन्नपि कालादावसत्त्वादित्यर्थः॥ तेनेति॥ एकस्मिन् देशे काले च सत्त्वेन सर्वदेशेऽपि कालत्रयेऽपि निषेधे साध्यमाने यद्देशे काले वा यस्य सत्त्वमस्ति, तद्देश-कालायोरपि विरोध इत्यर्थः। द्वितीय-तृतीयौ दूषयति
-प्रपञ्च इति॥ मया प्रप़ञ्चे सत्त्वाभावानङ्गीकारात्, सत्त्वेन भ्रमानङ्गीकाराच्चेत्यर्थः। चतुर्थमुक्त्वा दूषयति- प्रमा-भ्रमेति॥ पञ्चममुक्त्वा दूषयति-व्यावहारिकेति॥ षष्ठमपवदति नापीति॥ दूषयति- तेनेति॥ तथाचागृह्यमाणविशेष दशायामाभाससाम्यम्, विशेषग्रहे तु बाध इत्यर्थः॥ रूपान्तरेणेति॥ तथाचाभासान्तर साम्यरूपमप्रयोजकत्वमित्यर्थः। रूप्यादेरिति॥ रूप्यादेर्वियदादेश्चान्यकाले स्वरूपोपमर्दसत्त्वेन स्वकालेऽपि स्वरूपोपमर्दः स्यात्। नचेष्टापत्तिः। तथा सति कालत्रयेऽपि रूप्यादिवियदादि स्वरूपोपदर्देनासत्त्वापत्त्याऽसद्विलक्षणस्वरूपाभावापातादित्यर्थः। तथाचासद्विलक्षणस्वरूपानुप मर्देनपारमार्थिकत्वाकारेण निषेध इति त्वत्सिद्धान्तविरोधः स्यादिति भावः॥

 एतेनेति॥ स्वदेश-कालेतरदेश-कालयोरसत्त्वेन स्वदेश-कालयोरप्यसत्त्वसाधने विरोधापाते नेत्यर्थः॥ निरस्तमिति॥ स्वासत्त्वग्राहकेण प्रमाणेन देश-कालयोः स्वसत्त्वग्राहकेणापि विरोधस्याविशिष्टतया यत् कदाचिद् कुत्रचिदसत्, तत् सदा सर्वत्रासदेव, इति वियदादेः स्वोपाद्यावप्यसत्त्वसाधने यत् कदाचित् कुत्रचित् सत्, तत् सर्वत्र सदा सदेव, इति स्वोपाध्यतिरिक्तदेशादावपि वियदादेः सत्त्वं स्यादिति दोष उक्तप्रायत्वाद् नोक्तः॥ आद्ययोरिति॥ असङ्गत्वात् सर्वमूर्तासंयोगित्वम्, निर्गुणत्वाद् निर्गुणत्वेन तादृशपरिमाणानधिकरणत्वाद् गुणादिषु हेत्वसिद्धिरित्यर्थः॥ कालपरिच्छिन्नत्वमिति॥ प्रागभावप्रतियोगित्वे सति ध्वंसप्रतियोगित्वं वा, एकैकप्रतियोगित्वं वा कालपरिच्छिन्नत्वम्। तच्च नित्येष्वन्योन्याभावादिषु जगत्सत्यत्ववादिनोऽसिद्धमित्यर्थः। परिच्छिन्नत्वहेतौ कृतेषु त्रिषु विकल्पेष्वाद्यौ विकल्पौ निरस्य, वस्तुतः परिच्छेद इति तृतीयं विकल्पं दूषयितुमुपक्रमते - न तृतीय इति॥ तद्धीति॥ भेदवत्त्वमित्यर्थः। \`भेदवत्त्वं वस्तुतः परिच्छेदः' इत्यत्र किं तात्त्विकभेदवत्त्वम् ? कल्पितभेदवत्त्वं वा ? धर्मिसमसत्त्वभेदवत्त्वं वा ? भेदवत्त्वमात्रं वा ? सत्यप्रतियोगिकभेदवत्त्वं वा ? इति विकल्पानभिप्रेत्याद्यं दूषयति-तस्येति॥ भेदस्येत्यर्थः। तथाचासिद्धिरित्यर्थः॥ आत्मन्यपीति॥ तथाचात्मनि व्यभिचार इत्यर्थः। द्वितीयं दूषयति- कल्पितस्येति॥ तथाच व्यभिचार इत्यर्थः। तृतीयं दूषयति-धर्मीति॥ ननु-रूप्यस्य प्रातिभासिकत्वेऽपि तत्र घटादिभेदस्य व्यावहारिकत्वेऽपि स्वप्रतियोगिकभेदभ्रममादाय धर्मिसमसत्ताका निर्वचनीयभेदवत्त्वं रूप्येऽप्यस्ति, इति न तत्र साधनवैकल्यमिति- चेत्, न। रूप्यस्याविद्यावृत्तिरूपस्य रूप्येऽप्यस्ति, इति न तत्र साधनवैकल्यमिति- चेत्, न। रूप्यस्याविद्यावृत्तिरूपस्य साक्षिगोचरतया विशेषदर्शनस्य सत्त्वेन तस्मिन् स्वप्रतियोगिक भेदभ्रमस्यासम्भवदुक्तिकत्वादिति भावः। भेदवत्त्वमात्रस्य बहुव्रीहिः। तस्येत्यनुषक्तेन सम्बध्यते। चतुर्थं दूषयति- मिन्नत्वमात्रस्य चेति॥ भेदवत्त्वमात्रस्य हेतोः पक्षेऽध्यस्तप्रतियोगिकभेद सत्त्वेनाप्युपपन्नतया सदसद्भेदरूपसाध्यं विनाऽनुपपत्त्यभावेन सदसद्भेदरूपसाध्यं प्रत्यप्रयोजकत्वा दध्यस्तप्रतियोगिकभेदवत्त्वसिद्धौ न सत्यत्वमेव सिद्ध्यतीत्यर्थः। भेदवत्त्वमात्रं कल्पितभेदवत्यात्मन्यनैकान्तिकं चेत्यपि बोध्यम्। प़ञ्चमं दूषयति-सत्याद्भेदस्य चेति॥ ननु स्वसमानसत्ताकभेदप्रतियोगित्वरूपवस्तुपरिच्छेदस्य विवक्षितत्वाद् न ब्रह्मणि तुच्छे वा व्यभिचारः। न वा प्रपञ्चेऽसिद्धिरिति -चेत्, मैवम्। रूप्यप्रतियोगिकघटादिनिष्ठभेदस्य व्यावहारिकतया स्वसमानसत्ताकभेदप्रतियोगित्वं रूप्येऽसिद्धमिति साधनवैकल्यम्। नच रूप्यस्य प्रातिभासिकरूप्यान्तरनिष्ठभेदप्रतियोगित्वमादाय तत्र हेतुः स्यादिति- वाच्यम्। तद्भेदस्यापि व्यावहारिकत्वात्। अन्यथा तुच्छान्तरनिष्ठो यस्तुच्छभेदः प्रतीयते,तत्प्रतिगित्वेनतुच्छे व्यभिचारापत्तेः। अविद्यावृत्तिरूपस्य साक्षिसिद्धस्य रूप्यस्य स्वप्रतियोगिकभेदवत्त्वेन ज्ञानमसम्भवि। येन तादृशानिर्वचनीयभेदप्रतियोगित्वमादाय रूप्ये हेतुसत्त्वं स्यादिति॥

 स्वानुगतेति॥ स्वान् प्रत्यनुगतं प्रतिभासस्वरूपं यद् वस्तु, तत्र कल्पिता इत्यर्थः। अत्र \`प्रतिभासे' इत्येतद् धर्मिज्ञानरूपभ्रमकारणस्य सत्त्वाद् भ्रमोपपत्तिरित्येवमर्थम्। नतु साध्यान्तर्गतम्। अत एव तदनन्तर्भावेणैव \`यथा सर्पे' त्याद्युदाहरणवाक्यम्। \`अनुगते' त्येतदप्यननुगतस्यानुगतेऽध्यासो युक्त इति प्रतिपादयितुम्। यथा सर्पमालादिकमिति॥ विभक्तमिति शेषः। अतो नोदाहरणे साधनानुक्तिः। सदर्थे चेति॥ एतच्चोपनयवाक्यम्। तत्र विभक्तत्वस्य हेतोरनुगतरूपावधिसापेक्षत्वादनुगतस्य सदर्थस्य ब्रह्मणो निर्देशः, इति नाधिक्यं दोषः। उपनयान्तैश्चतुर्भिरवयवैरनुमितिहेतुज्ञाननिष्पत्तिर्निगमनमनावश्यकमिति पक्षमाश्रित्य निगमनानुक्तिः। अतो न न्यूनताऽपीत्यर्थः॥ निरस्तत्वादिति॥ आद्यस्य वस्तुपरिच्छिन्नत्वरूपहेतुनिरासेन, द्वितीय-तृतीययोः कालपरिच्छिन्नत्वदेशपरिच्छिन्नत्वहेतुनिरा सेनेत्यर्थः। सुख-दुःखादीति॥ सुखादेः सर्वदा प्रकाशमानत्वादित्यर्थः॥ युक्तो हीति॥ तथाच कादाचित्कप्रकाशरूपकार्येण प्रकाशसामग्र्याः कादाचित्कत्वमेव सिद्ध्यति। नतु प्रकाशमानस्याप्यसत्यत्वम्। बीजाभावादित्यर्थः। अननुगतान् घटादीन् प्रति चलनादीनामनात्म त्वान्तानामनुगमम्, खपुष्प-नृश्रृङ्गादीन् प्रत्यसतोऽनुगमम्, आत्मानं प्रति सदर्थस्यानुगमं प्रतीत्या दर्शयति- अस्ति हीति॥ एकस्याप्यनेकेष्वारोपो दृष्टः, इत्येकस्यापि ब्रह्मणोऽनेकेषु वियदादिष्वारोपः स्यादित्याह -दृश्यत इति॥ एतेनेति॥ \`घटश्चलति' \`पटश्चलति' \`घटो रूपी' \`पटो रूपी' त्यादिचलन-रूपाद्यनुविद्धतया प्रतीयमानस्यापि घट-पटादेश्चलना दिष्वारोपादर्शनेनेत्यर्थः॥ कल्पितमिति॥ स्वाभाववति प्रतीयत इत्यर्थः॥ तदनुविद्धत्वेनेति॥ सूत्रे स्यूतानां नानामणीनां सूत्रानुविद्धतया यथा प्रतीतिः, तथा \`घटः सन्' \`पटः सन्नि' ति सदर्थानुविद्धतया प्रतीयमानत्वादित्यर्थः। दूरात् तरवोऽपि निरन्तरा वनाकारानुविद्धाः प्रतिभासन्ते । नच ते तत्र कल्पिताः, इति \`प्रत्येकमि' युक्तं प्रमाणमालायाम्। वयं तु \`सद् ब्रह्मे'ति सदनुविद्धत्वेन प्रतीयमाने ब्रह्मणि व्यभिचारवारणाय \`प्रत्येकमि'ति। समासवृत्त्यन्तर्गतवीप्साबलेनानेकेषां तदनुविद्धतया प्रतीयमानत्वं हेत्वर्थो लभ्यते। सद्ब्रह्मणोश्च नानेकत्वम्, । नचैवम्- अनेकत्वमात्रस्यैव कल्पितत्वाव्याप्यतया शेषवैयर्थ्यमिति-वाच्यम्। प्रतीतिविशेषविषयत्वस्य हेतुत्वेन तत्र वैयर्थ्यशङ्काभावात्। अत एव-\`विज्ञानमानन्दं ब्रह्मे' ति ब्रह्मानुविद्धत्वेन प्रतीयमानानां विज्ञानादीनां न ब्रह्मणि कल्पितत्वमिति व्यभिचारः। निरस्तः। विज्ञानादीनां ब्रह्माभिन्नत्वेन निरुक्तहेतोस्तत्रासत्त्वात्। यद्वा- सद्रूपब्रह्माभिन्नत्वमेव सद्रूपे कल्पितत्वम्, इति न कोऽपि दोष इति ब्रूमः॥ प्रत्येकं चन्द्रानुविद्धेति॥ जलतरङ्गस्थचन्द्रस्य गगनस्थितचन्द्रानुवेधो नामतस्मिन् दृश्यमाने सति दृश्यमानत्वमित्यादि बोध्यम्। एतेनेत्यतिदिष्टदोषे सत्येव दोषान्तरमाह-खण्डो गौरिति॥ तथाचोक्तहेतोः स्वानुगतप्रतिभासे गोत्वादौ व्यक्तीनामकल्पितत्वात् प्रत्येकं हेतुत्रयम्। चाक्षुषत्वादिप्रयोजकहीनमित्याद्यहेत्वर्थः। तेन रूप-रूपत्व-रूपाभावादिषु न व्यभिचारः। आवृतस्यापि मेघादिना सूर्यस्यावरणापगमदशायां चाक्षुषत्वेन व्यभिचारो मा भूत्, इति द्वितीयहेतावा \`संसारमि' ति विशेषणम्। नचात्र दृष्टान्तासिद्धिः। तुषाद्यावृतविनष्टबीजादेरेव दृष्टान्तस्य सुलभत्वात्। व्यतिरेकव्याप्तौ वा घटादिर्दृष्टान्तः॥ कन्त्विति॥ तथाच \`सन् घटः' इत्यत्र ब्रह्मभिन्नस्य घटादिनिष्ठस्य सत्त्वस्यानित्यत्व-घटत्वादिना समानस्य प्रतिभासनाद् न ब्रह्मरूपसदर्थानुवेधेन घटादिप्रतिभासः इति हेतोरसिद्धिरित्यर्थः। रूपादिराहित्याद्युक्तहेतुत्रययुक्तस्यापि ब्रह्मणश्चाक्षुषज्ञाने भानमस्तु। तथा व्यञ्जकविशेषसमवधानात् चन्द्रसंनिधौ राहोरेव, इत्याशङ्क्य निराकरोति- नचेति॥ स्वरूपयोग्यस्य सहकारिसमवधाने फलोपधानम्, नतु स्वरूपायोग्यस्य सहकारिशतेनापि। योग्यता च तादृशचाक्षुषरूपविशेषवत्त्वमेव, इति तद्रहितं ब्रह्म नचाक्षुषज्ञानयोग्यम्। अतो न सहकारिसमवधानेऽपि चाक्षुषज्ञाने भासत इत्यभिप्रेत्य योग्यतानादरणे दोषमाह-शब्दाद्यवच्छिन्नस्येति॥ राहोस्तु योग्यताऽस्तीत्याह- नीलस्येति॥

 अत्र वदन्ति गोत्वादिसामान्यानध्यस्ते खण्डादौ न तावद् व्यभिचारः। सत्सामान्यातिरिक्तगोत्वादिसामान्यानम्युपगमात्। गोत्वाद्यभ्युपगमेऽपि गोत्वादिव्याञ्जकतावच्छेदक सामान्यानभ्युपगमाद् व्यक्तिविशेषाणामेवाननुगतानां सास्नादिमत्त्वाद्युपाध्यनुगतानां वा तद्व्यञ्जकत्ववद् व्यक्तिविशेषविशिष्टत्वेन सत्सामान्यस्यैव तद्व्यवहारजनकत्वोपपत्तेः॥

 यदपि चोक्तमासंसारमज्ञानावृतमित्यादि। तदपि न। यतः सदात्मना न ब्रह्मणो मूलाज्ञानेनावृतत्वम्। किन्तु घटाद्यवच्छिन्नक्त्यज्ञानेनैव। तथाच चक्षुरादिजन्यवृत्त्या तदज्ञाने निवृत्ते तदावरणभङ्गे सति \`सन् घटः' इत्यत्र ब्रह्मणः स्फुरणे बाधकाभावात्। नच -रूपादिहीनतया चाक्षुषत्वाद्यनुपपत्तिर्बाधिकेति-वाच्यम्। प्रतिनियतेन्द्रियग्राह्येष्वेव रूपाद्यपेक्षानियमात्। सर्वेन्द्रियग्राह्यं तु सद्रूपं ब्रह्म ? नातो रूपादिहीनत्वेऽपि चाक्षुषत्वाद्यनु पपत्तिः। सत्तायाः परैरपि सर्वेन्द्रियग्राह्यत्वाभ्युपगमात्॥ तदुक्तं वार्तिककृद्भिः-

"अतोऽनुभव एवैको विषयोऽज्ञातलक्षणः।  
अक्षादीनां स्वतः सिद्धो यत्र तेषां प्रमाणते " ति।

कालस्य च रूपादिहीनस्य सर्वेन्द्रियग्राह्यत्वं मीमांसकादिभिरभ्युपगमात्। नच- शब्दावच्छिन्नाकाशस्यापि श्रावणत्वापत्तिरिति -वाच्यम्। स्वभावतो योग्यस्य हि केनचित् निमित्तेन प्रतिरुद्धयोग्यताकस्यावच्छेदकादिना योग्यता सम्पाद्यते। यथा दूरस्थत्वदोषेण प्रतिरुद्धयोग्यताकस्य राहोश्चन्द्रसम्बन्धेन। एवं चावरणेन प्रतिरुद्धयोग्यताकं ब्रह्म घटाद्यवच्छेदेन योग्यं भवेत्। यद्वा- द्रव्यग्रहे चक्षुषो रूपापेक्षा, न त्वन्यग्रहे, ब्रह्म तु न द्रव्यम्। "अस्थूलमनण्वह्रस्वमदीर्घमि" ति श्रुत्या चतुर्विधपरिमाणनिषेधेन द्रव्यत्वप्रतिषेधात्। अतो नानुपपत्तिः। अस्तु वा द्रव्यम्, तथाप्यध्यस्तद्रव्यत्ववति गुणादौ रूपानपेक्षचाक्षुषत्वदर्शनेन धर्म्यन्यूनसत्ताकद्रव्यत्ववत्येव चक्षू रूपमपेक्षते। ब्रह्मणि च द्रव्यत्वं धर्म्यपेक्षन्यूनसत्ताकमेव, इति न तद्‌ग्रहे रूपाद्यपेक्षा- इति।

 अत्र ब्रूमः; \`खण्डो गौर्मुण्डो गौरि' त्यनुगतव्यवहारस्यैव बाधकाभावे सति गोत्वसामान्ये प्रमाणस्य सत्त्वेन तदनभ्युपगमस्य निर्बीजत्वात्। नच- व्यक्तिविशेषविशिष्टत्वेन सत्सामान्यस्यैव तद्‌व्यवहारजनकत्वमिति-वाच्यम्। व्यक्तिविशेषाणां गोत्वादिपरिचितानां सत्सामान्यविशेषणत्वे घट्टकुटीप्रभातवृत्तान्तः। तदपरिचितत्वेऽतिप्रसङ्गः। यच्चोक्तम् सदात्मना न ब्रह्मणो मूलाज्ञानेनावृतत्वमिति, तदपि न। तव मते सदात्मन आनन्दात्मनोऽखण्डरसत्त्वेन सदात्मन आवरणापगम आनन्दात्मनोऽप्यावरणापगमस्यावश्यकतयासत्प्रकाशवदानन्दप्रकाशस्याप्यावश्य कत्वात्। नच- सदाकारानन्दाकारयोः परमते विशेषोऽस्ति। अखण्डत्वभङ्गापातात्। यच्चोक्तम्- प्रतिनियतेन्द्रियग्राह्येष्वेव रूपाद्यपेक्षानियमः, ब्रह्म तु सर्वेन्द्रियग्राह्यम्- इति, तदपि न। अत्यन्तमव्यक्तस्वभावस्य ब्रह्मणश्चक्षुरादिसर्वेन्द्रियग्राह्यत्वे मानाभावात्, प्रत्युत "नावेदविन्मनुते तं बृहन्तम्" "यो वेदनिहितं गुहायाम्" "गुहां प्रविष्टौ परमे परार्ध्दे" "गुहाहितं गुह्यं गूढमप्सु " "एको देवः सर्वभूतेषु गूढः " इत्यादिश्रुतिभिरिन्द्रियाविषयत्वस्यैव सिद्धत्वात्। "हृदयं ब्रह्मेति शार्कराक्ष्या उपासते" इत्यैतरेये सूक्ष्मार्थदर्शिभिरेव ब्रह्मणो ज्ञेयत्वस्य भवदीयैर्भाषितत्वाच्च। अत एव "वि मे कर्णा वपततो वि चक्षु" रिति कर्णादिविदूरत्वं ब्रह्मणोऽभिहितं ज्योतिः सूत्रे। सत्तादृष्टान्तोऽप्ययुक्ताः। तस्या इन्द्रिययोग्यव्यक्तिवृत्तिजातित्वेन व्यक्तिग्राहकसामग्रीग्राह्यत्वात्। ब्रह्म तु न द्रव्यादिवृत्तिजात्यादि। वार्तिकश्लोकोऽप्ययुक्तः। नहि ब्रह्मण्यक्षादीनां प्रामाण्यं स्वतः सम्भवति। "तं त्वौपनिषदं पुरुषं पृच्छामी" त्युपनिषदेकगम्यत्वाद् ब्रह्मणः। "अथ परा यया तदक्षरमधिगम्यते" इति ब्रह्मावबोधकत्वेनोपनिषदां परविद्यात्वस्य लक्षणत्वेनोक्तेश्च। अन्यथा प्रत्यक्षादिषु परविद्यालक्षणस्यातिव्याप्त्यापत्तेः। तस्मान्न ब्रह्मणः सर्वेन्द्रियग्राह्यता। कालस्यापि विनोपनयं न सर्वेन्द्रियग्राह्यता॥

 वस्तुतस्तु- कालः साक्षिग्राह्यः। यच्चोक्तम्- अयोग्य आकाशः इति न तस्य शब्दावच्छिन्नस्य प्रत्यक्षत्वम् ब्रह्म तु योग्यम् इति घटावच्छिन्नस्य ब्रह्मणः प्रत्यक्षत्वम् इति, तस्य योग्यतावच्छेदकरूपादिमत्त्वस्योभयत्रानवधारणेऽपि ब्रह्मणो योग्यत्वं यथाऽवधृतम्, नाकाशस्येति, सेयं योगसिद्धिरकारणपक्षपाता। यच्चोक्तम्-द्रव्यग्रहे चक्षुषो रूपापेक्षा, ब्रह्म तु न द्रव्यम् इति तदपि न अस्थूलश्रुत्या घटादिसाधारणस्थौल्यादिनिषेधः, नतु परिमाणमात्रनिषेधः। "महान्त विभुमात्मानम्" "स वा एष महानज आत्मा" "अणोरणीयान् महतो महीयान्" "ततो ज्योयांश्च पूरुषः" "एष आत्माऽन्तर्हृदयो ज्यायान्" "एभ्यस्त्रिभ्यो लोकेभ्यः सर्वमावृत्यतिष्ठति" "सर्वं समाप्नोषि ततोऽसि सर्वः" "आकाशवत् सर्वगतश्च नित्यः" "सर्वत्र प्रसिद्धोपदेशात्" इत्यादि श्रुति-स्मृति-सूत्रैः, ब्रह्म, परिमाणवत्, परिमाणवदुपादानत्वात्, इत्यादियुक्त्या च ब्रह्मणि परिमाणसिद्धेः। अन्यथा अस्थूलादिवाक्यशेषे "न तदश्नाति कश्चने" ति सर्वाव्यापनीयत्वोक्त्या लब्धेन महत्परिमाणवत्त्वेन विरोधात्, अद्रव्यस्याम्बरादिधारकत्वानुपपत्तेश्च। न त द्रव्यत्वे ज्ञानानन्दाद्यात्मताविरोधः। ज्ञानादेरपि द्रव्यत्वे बाधकाभावात्। यच्चोक्तम्- धर्म्यन्यूनसत्ताकद्रव्यत्ववत्येव चक्षू रूपमपेक्षते, ब्रह्मणि च द्रव्यत्वं धर्म्यपेक्षया न्यूनसत्ताकमेवेति तन्न। कल्पितत्वासिद्धौ जगतः ब्रह्मणि द्रव्यत्वस्य धर्म्यन्यूनसत्ताकत्वासिद्धेरिति। तस्मात् साधूक्तम्- "रूपादिहीनमासंसारमज्ञानावृतं ब्रह्म चाक्षुषादिज्ञाने न भाती"ति॥

व्यासाद्रिसृततर्काम्बुपूरैः पक्षयुगं युजि।  
न्यायामृततरङ्गिण्यां परिच्छेदच्छिदेक्ष्यताम्॥  
इति परिच्छिन्नत्वहेतुभङ्गः     
\<1-1-15\>

\<1-1-16\>  %16.अंशित्वादिहेतुभङ्गः%

 कार्यस्य कारणाभेदेनेति॥ अत्र वदन्ति -अभेदे कार्य-कारणभावव्याहत्या कथञ्चिदपि भेदोऽवश्यमभ्युपेयः। नच "तदनन्यत्वमारम्भणशब्दादिभ्यः "इत्याधिकरणविरोधः। उपादानव्यतिरेकेणोपादेयं नास्तीत्यस्यैव तदर्थत्वा "दिति। तन्न। कथञ्चिद्भेदो नाम यदि मिथ्या भेदः, तदाऽभेद एव सत्यः। अधिष्ठानज्ञानाबाध्यात्यन्ताभावप्रतियोगित्वं हि मिथ्यात्वम्। अधिष्ठानज्ञानबाध्यात्यन्ताभावप्रतियोगित्वस्य सत्यत्वेऽपि सम्भवात्, भेदात्यन्ताभावश्चाभेद इति भेदस्य मिथ्यात्व कथं नाभेदः सत्यः स्यात् ? व्यवहारतोऽपि कार्यकारणयोरभेदाच्च।

 तर्हि तत एवेति॥ प्रत्यक्षबाधादेवेत्यर्थः। उक्तमप्यधिकविवक्षयाऽह-अपि चेति॥ प्रमाणिकः पारमार्थिक इत्यर्थः। यथाश्रुते त्वन्तः करणवृत्तिप्रतिबिम्बितचैतन्यरूपप्रमाविषयत्वेन प्रामाणिकस्यापि घटादेः परैर्बाध्यत्वाङ्गीकारादद्वैतहान्यापादनासङ्गतेः। अप्रामाणिकः प्रातिभासिक इत्यर्थः॥ एतेनेति॥ प्रामाणिकत्वाद्यविशेषितात्यन्ताभावमात्रं साध्यनिविष्टमित्यपि सिद्धसाधनादिदोषादेव निरस्तमित्यर्थः॥ अत्यन्ताभावो व्यवहारिक इतीति॥ जगदत्यन्ताभावस्य प्रामाणिकत्वेऽपि बाध्यतया जगत्तात्त्विकसत्ताऽविरोधित्वेनार्थान्तरतापत्तेरित्यादिना द्वितीय मिथ्यात्वलक्षणदूषणे निरस्तमित्यर्थः। अत्यन्ताभावस्य प्रामाणिकत्वपक्षमाश्रित्य शङ्कते- अभावरूपा इति॥ अभावस्य द्वितीयस्याङ्गीकारे द्वितीयो भावोऽप्यवर्जनीय इत्याह- अभावत्वोदेरिति॥ अभावस्य तात्त्विकत्वाङ्गीकारः परमते विरुद्ध इत्याह-अभावरूपेति॥ साधिकरणस्य तात्त्विकस्य ब्रह्मारोपितजगदभावस्य ब्रह्मैवाधिकरणम्, इत्यद्वितीयशब्द प्रवृत्तिनिमित्तस्य द्वितीयाभावस्य ब्रह्मणि तत्त्वतः सम्भवेनाद्वितीयपदवाच्यता ब्रह्मणि स्यादित्यर्थः। तात्त्विकाभावे प्रमाणाभावश्चेत्याह -अखण्डेति॥ श्रौतेति॥ "सदेव सोम्येदमग्र आसीदेकमेवाद्वितीयमि' त्यादौ तात्त्विकं द्वितीयाभावं बोधयताऽद्वितीयपदेन पुनरभावनिषेधे स्वविरोधो यथा, तथा द्वितीयस्य भावस्यापि निषेधे "अग्र आसीदि" त्यादिकालसत्त्वप्रतिपादकेन स्ववाक्यान्तर्गतपदेन विरोधाविशेषात् स्वतन्त्रभावनिषेधपरत्वेनापि सङ्कोच आवश्यक इत्यर्थः॥ भावस्यापीति॥ अभावद्वैताङ्गीकारे भावो द्वितीयोऽङ्गीकृतः स्यादित्यर्थः। ननु अभावस्याभावाभावात् तस्य तात्त्विकत्वमित्यत आह-अभेदस्येति॥ भेदनिष्ठान्योन्या भावप्रतियोगित्वेनेत्यर्थः। अन्यथा तव भेददूषणानुपपत्तेरिति भावः॥ प्रतियोगिघटितत्वेनेति॥ प्रतियोगिनिरूप्यत्वेनेत्यर्थः॥ निरस्तत्वादिति॥ च स्वरूपेण; अनङ्गीकारात्। न पारमार्थिकत्वेन; ब्रह्मवत् स्वरूपसत्त्वेनाप्युपपत्त्याऽर्थान्तरादित्यर्थः। एतच्च मिथ्यात्व निरुक्तिदूषणप्रस्ताव उक्तमप्यनुमानदूषणावसरे पुनरुच्यते। अतो न पौनरुक्त्यम्। अन्यासमवेतस्येति॥ एतत्तन्तुनिष्ठात्यन्ताभाव प्रतियोगित्वव्यापकैतत्तन्त्वसमवेतत्वाभावरूपैतत्तन्तु समवेतत्वं विनाऽनुपपन्नमिति साध्यव्यापकविरुद्ध इत्यर्थः॥ अत्र वदन्ति एतत्तन्तुनिष्ठात्यन्ताभावप्रतियोगित्वेऽप्येतत्तन्तुसमवेतत्वस्य सत्त्वेनांशित्वस्य साध्येनाविरोधात्। केवलान्वयिधर्ममात्रस्यैतत्समवेतत्वापत्तेः। किन्त्वेतन्निष्ठप्रागभावप्रतियोगित्वादिकम्। तच्चैतन्निष्ठा त्यन्ताभावप्रतियोगित्वेऽप्यविरुद्धम्- इति, तन्न। तदत्यन्ताभाववति तत्प्रागभावस्यापिविरुद्धत्वेनैतन्निष्ठप्रागभावप्रतियोगित्वस्याप्येतत्पटेऽसत्त्वात्। अन्यथा रूपात्यन्ताभाववति वाय्वादौ रूपप्रागभावस्यापि प्रसङ्गेन व्यावहारिक्यपि व्यवस्था न स्यात्। यच्चोक्तम्-केवलान्वयीत्यादि, तदपि न। न ह्येतत्समवेतत्वं नामैतन्नित्यसम्बन्धवत्त्वम्, किन्तु यावदेतत्स्वसत्त्वमेत त्सम्बन्धवत्त्वमात्रम्। तच्च केवलन्वयिनोऽप्येतत्तन्तुना सह विद्यत एव। कस्यचित् पटस्येति॥ अत्राहुः - (सिo) तत्समवेतस्य तन्निष्ठात्यन्ताभावप्रतियोगित्वमङ्गीकुर्वाणस्य तत्संयोगिनस्त न्निष्ठात्यन्ताभावप्रतियोगित्वाङ्गीकारेण पक्षसमत्वान्न व्यभिचारः - इति, तन्न। प्रतियोगिकालेऽत्यन्ताभावसंसर्गस्य विरुद्धत्वेन व्यभिचारस्य सत्त्वात्। ननु समवायसम्बन्धेनै तत्तन्तुनिष्ठात्यन्ताभावप्रतियोगित्वं साध्यम्। तच्चैतत्तन्तुसंयोगिनि पटेऽप्यस्तीति न व्यभिचार इत्यत आह- समवायवृत्तेति॥ तथा सति समवायानभ्युपगमपक्षे निरुक्तसाध्यस्यैतत्पटेऽपि सत्त्वेन सिद्धसाधनमर्थान्तरं वा स्यादित्यर्थः॥

 इह तन्तुष्विति॥ अत्राहुः - \`इह तन्तुषु पटः' प्रत्यक्षं भ्रमसाधारणतया चन्द्रप्रादेशिकत्वप्रत्यक्षवदप्रामाण्यशङ्कास्कन्दितत्वेनाबाधकम् इति, तन्न। फलपर्यन्तार्थक्रिया लक्षणपरीक्षापरीक्षितप्रत्यक्षबाधस्योक्तत्वात्। चन्द्रप्रादेशिकत्वप्रत्यक्षे चाप्रामाण्यशङ्कैव, नतु परीक्षिततेति वैषम्यम्। वक्ष्यते चैतत् प्रत्यक्षबाधे॥ नचेति॥ साध्यरूपविशेषणप्रसिद्धिर्नेत्यर्थः। एतत्तन्तुगतरूपादेः पक्षत्वाभिप्रायेणेदम्॥ संसर्गाभावेति॥ अभिधेयत्वादिव्याप्ये प्रमेयत्वादौ व्यभिचारवारणाय संसर्गाभावप्रतियोगित्वेति। प्रमेयत्वादेस्तु घटादौ संसर्गाभाव प्रतियोगित्वसामानाधिकरण्येऽपि \`संसर्गाभावप्रतियोगित्वानधिकरणे केवलान्वयिधर्मेऽपि सत्त्वेन संसर्गाभावप्रतियोगित्वाव्याप्यत्वेनाव्यभिचारात्। \`संसर्गाभावप्रतियोगित्वादि' त्युक्तावसिद्धिः। पक्षीकृत एतत्तन्तुनिष्ठात्यन्ताभावप्रतियोगित्वे संसर्गाभावप्रतियोगित्वस्य हेतोराधाराधेयभावेना निश्चयात्। प्रागभाव-प्रध्वंसाभावप्रतियोगित्वमादाय पक्षे संसर्गाभावप्रतियोगित्वं न सम्भवति। अत्यन्ताभावप्रतियोगित्वस्य च साध्यत्वात्, तदादायापि पक्षे न हेतोर्निश्चयः। पक्षीकृतोपाधेर्हेतूकृतोपाधेश्चैकस्मिन्नुपधेये वृत्तावपि गन्धवत्त्व-रूपवत्त्ववत् तयोर्भेदेनाभेद सम्बन्धेनापि संसर्गाभावप्रतियोगित्वस्य पक्षावृत्तेः। व्याप्यत्वोक्तौ तु नासिद्धिः। पक्षीकृतेऽपि संसर्गाभावप्रतियोगित्वव्याप्यत्वसत्त्वात्। अन्योन्याभावप्रतियोगित्वमादायाभावप्रतियोगित्वव्याप्ये प्रमेयत्वादौ व्यभिचारवारणाय \`संसर्गे' ति। ननु साध्यप्रसिद्ध्युपपादकानुमानेनैव सत्प्रतिपक्षसिद्धेर्व्यर्थं पूर्वानुमानमित्यत आह- सामान्यत इति॥ विशिष्य सत्प्रतिपक्षार्थं तदनुमानमित्यर्थः। अत्र वदन्ति - (सिo) न सत्प्रतिपक्षः सम्भवति। यत्रैतत्तन्तु निष्ठात्यन्ताभावप्रतियोगित्वम्, तत्रैतत्तन्त्वारब्धत्वाभाव इति व्यतिरेकव्याप्तावेतन्निष्ठप्रागभावाप्रति योगित्वस्योपाधित्वेन प्रतिरोधस्य हीनबलत्वात्। एतत्तन्त्वारब्धत्वाभावव्यापकस्यैतत्तन्तुनिष्ठ प्रागभावाप्रतियोगित्वस्य पक्षावृत्तेः पक्षवृत्तितया सन्दिह्यमानैतत्तन्तुनिष्ठात्यन्ताभावप्रति योगित्वाव्यापकत्वात्, दृश्यत्वाद्यनुपपत्तिरूपप्रतिकूलतर्कपराहतेर्वक्ष्यमाणत्वाच्च-इति। अत्र ब्रूमः। एवं हि पृथिवी, इतरभिन्ना, पृथिवीत्वात्, इत्यत्र पाकजरूपाभावादिकमुपाधिः स्यात्। पृथिवीत्वाभावव्यापकस्य पाकजरूपाभावस्य पक्षावृत्तेः पक्षवृत्तितया सन्दिह्ममान तदभेदाव्यापकत्वादिति तत्रापि शक्यं वक्तुम्। तस्मान्नैतन्निष्ठप्रागभावाप्रतियोगित्वमुपाधिः। संयोगादिना दृश्यत्वोपपत्तेर्वक्ष्यमाणत्वात् न प्रतिकूलतर्कपराहतिरिति सुस्थः सत्प्रतिपक्षः॥ उपाधिरेवेति॥ यत्रैतत्तन्तुनिष्ठात्यन्ताभावप्रतियोगित्वम्, तत्रैतत्तन्त्वनारब्धत्वम्; यथाऽऽकाशादौ। यत्रैत्तन्त्वारब्धत्वम्, तत्रैतत्तन्तुनिष्ठात्यन्ताभावप्रतियोगित्वाभावः; यथैतत्तन्त्वारब्धगुणा दावित्यन्वयसहचारग्रहादिभिः साध्योपाध्योर्व्याप्य-व्यापकभावनिश्चयाद् उक्तसाध्यं प्रत्युक्तोपाधिरेव प्रयोजकः, नतु हेतुः। तस्य साध्यवति ब्रह्मण्यविद्यमानस्य साध्याव्यापकत्वेन साध्यं प्रत्यप्रयोजकत्वादित्यर्थः। ननु धूमादिरप्येवमेवाप्रयोजकः स्यादिति- चेत्, सत्यम्। तत्र कार्य-कारणभावतर्केण व्याप्तिग्रहात्, प्रकृते तथा तर्काभावादिति वक्ष्यते। ननु नासावुपाधिः। तथाहि- एतत्पटस्यैवैतत्तन्त्वारब्धरूपादेरप्येतत्तन्तुनिष्ठात्यन्ताभावप्रतियोगित्वं परस्य सिषाध यिषितम्।

"अंशिनः स्वांशगात्यन्ताभावस्य प्रतियोगिनः।  
अंशित्वादितरांशीव दिगेवैषा गुणादिषु "॥ इति

तत्त्वप्रदीपोक्तेः। तथाचोपाधिव्यतिरेकवत्येतत्तन्त्वारब्धरूपादौ साध्यव्यतिरेकानिश्चयेनोक्तोपाधेः साध्याभावाविनाभाव्यभावप्रतियोगित्वाभावादित्यत आह- अनुकूलेति॥ यद्वा- प्रयोजको धर्म उपाधिः। प्रयोजकत्वं च न न्यूनाधिकवृत्तेः। तस्मिन् सत्यभवतस्तेन विनाऽपि भवतस्तदप्रयोजकत्वात्। एतत्तन्तुनिष्ठात्यन्ताभावप्रतियो गित्वरूपसाध्यविरहिणि प्रमेयत्वादौ विद्यमानस्यैतत्तन्त्वनारब्धत्वस्योपाधेस्तेन विनाऽपि भवत उक्तसाध्यं प्रत्यप्रयोजकत्वात् नोपाधित्वम्। अत आह- अनुकूलेति॥ वाद्युपन्यस्तसाध्यनिरूपितव्याप्तिग्राहककार्यकारणभावाद्यनुकूलतर्काभावे व्यतिरेकहीनस्यापि साध्यव्यतिरेकव्याप्यव्यतिरेकाप्रतियोगिनः साध्यव्यापकस्याप्युपाधित्वमार्द्रेन्धनादिवदक्षतमेवेत्यर्थः। वादिहेतावनुकूलतर्काभावमेवाह- नहीति॥ यत्तु एतत्तन्त्वनारब्धत्वं नोपाधिः; उपाधिव्यतिरेकेण साध्यव्यतिरेके साध्यमाने व्यतिरेकव्याप्तावेतत्तन्तुनिष्ठप्रागभावाप्रतियोगित्वस्योपाधित्वात् इति, तन्न। व्यतिरेक्युच्छेदापत्तेर्नैवं विधस्योपाधित्वमित्युक्तत्वात्॥ आभाससाम्यमिति॥ अप्रयोजकत्वमित्यर्थः। आभास साम्यस्यादोषत्वात्।

 यत्त्विति॥ स्वाप्नो दृष्टान्तः॥ सहोपलम्भेति॥ सहोपलम्भः सहोपलम्भनियमः। एतच्च प्रपञ्चितं बौद्धाधिकारे - "ग्राह्य-ग्राहककयोरभेदे साध्ये सहोपलम्भनियमो हेतुत्वेनोपादीयते'इति। एतच्च व्याख्यातं शिरोमणिना- "सहोपलम्भनियमः नियमेनैकवित्तिवेद्यत्वम्,तदविषयकज्ञानाविषयत्वं वा, तेषां मते ज्ञानस्य स्वप्रकाशत्वात्, ज्ञान-ज्ञेययोरभेदे च ज्ञान-ज्ञेयग्राहकाभ्यां ज्ञेय-ज्ञानयोरपि ग्रहणात् नासिद्धिरि " ति॥ उपलब्धीति॥ तथाचा सिद्धिरित्यर्थः॥ यत्तु ज्ञानव्यतिरेकेणानुपलभ्यमानत्वं नाम चिदाभासे सत्येवोपलभ्यमानत्वं हेतुरिति, तन्न। घटादौ वृत्त्यतिरिक्तचिदाभासरूपज्ञानाभावस्य रूपादिरहितात्मनश्चाक्षुषादिज्ञाने प्रतिभासासम्भवस्य चोक्तत्वेनचिदाभासे सत्येवोपलब्ध्या हेतोरसिद्धेः॥ चित्रेति॥ चित्रपटविशेषोऽन्यथा प्रतीयते, निम्नमपि निम्नतरापेक्षयोन्नतत्वेन, उन्नतमप्युन्नततरापेक्षया निम्नत्वेनेत्यन्यथा प्रतीयत इत्यर्थः॥ इदानीमेवेति॥ "ब्रह्म तं परादाद् योऽन्यत्रात्मनो ब्रह्म वेदे " ति विप्र-क्षत्रप्रभृतीनामात्मव्यतिरेकविदं निन्दित्वा "इदं सर्वं यदयमात्मे" त्यादिश्रुत्याऽशेषाणामनात्मनामात्मतयोक्तत्वादित्यर्थः॥ घटादिकमिति॥ स्फुरणस्य भारूपतया ब्रह्मत्वेन तत्संलग्नतया घटादेः प्रतीतेरित्यर्थः॥ व्यर्थविशेषणतेति॥ धीकाल एवेत्यस्येत्यर्थः॥ आद्य इति॥ कार्यकारणयोरभेदेनकार्यस्य कारणानाश्रितत्वादित्यर्थः॥अवयव्यादेरिति॥ अवयविनोऽवयववृत्तित्वानधिकरणत्वाभावादित्यर्थः॥ बाधितत्वादिति॥ पक्षतावच्छेदकावच्छिन्ने पक्षे साध्यानुमितेरसम्भवादित्यर्थः॥ अनात्मत्वस्येति॥ जडत्वभङ्ग इति शेषः॥ तृतीय इति॥ केवलान्वय्यत्यन्ताभावप्रतियोगित्वे साध्ये धर्मावच्छेदेन पारमार्थिकत्वेनार्थान्तरत्वात्, ब्रह्मवत् स्वरूपसत्तयाऽप्युपपत्तेः। नित्यद्रव्याणामपीति॥ \`इदानीमाकाशः ' इति प्रतीतेरबाधितायाः सत्त्वादित्यर्थः॥

व्यासाद्रिसृततर्काम्बुपूरैः पक्षयुगं युजि।  
न्यायामृततरङ्गिण्यामंशादेर्भङ्ग ईक्ष्यताम्॥  
इत्यंशित्वादिहेतुभङ्गः॥?  
\</1-1-16\>

\<1-1-17\> %17.दृश्यत्वादेः सोपाधिकत्वम्%

 स्वबाधकाभिमतेति॥ दिदर्शयिषितोपाधिकमधिकरणं स्वशब्दार्थः। शुक्तिरूप्यादौ साध्यवति शुक्तिरूप्यादिबाधकत्वेनाभिमतेन \`नेदं रजतमि' ति ज्ञानेनाबाध्यो यो दोषः=सादृश्यादिः, तत्प्रयुक्तभानत्वस्य, तथोक्तविधया स्वबाधकाभिताबाध्यबाधकं \`नेदं रजतमि'ति ज्ञानं प्रति निषेध्यत्वेन विषयत्वस्य सत्त्वात् सपक्षे रूप्यादावुपाध्योः साध्यव्यापकता। हेतुमति पक्षे पररीत्याऽविद्यारूपदोषप्रयुक्तभानत्वस्य, तथा "नेति नेती" ति वेदान्तवाक्यजन्यं बाधकज्ञानं प्रति निषेध्यत्वेन विषयत्वस्य च सत्त्वात् साधनव्याप्तिर्मा भूत, इति \`स्वबाधकाभिमताबाध्ये' ति प्रथमोपाधौ दोषविशेषणम्। द्वितीयोपाधौ बाधकज्ञानविशेषणम्। एवं चाविद्यारूपो दोषो वियदादिबाधकाभिमतया चरमवृत्त्या बाध्य एव,इति स्वबाधकाभिमताबाध्यत्वरूपविशेषणाभावाद् विशिष्टरूपोपाधिर्नास्त्येव। मम मते तु विशेष्याभावाद् विशिष्टरूपोपाधिर्नास्ति इति भवति पक्षे साधनव्यापकः। एवं द्वितीयोपाधावपि योजनीयम्। साधनाव्यापकत्वमाह- पक्षादिति॥ \`विपक्षाद् व्यावृत्तस्ये'ति पाठेऽनेन साध्याभाववदवृत्तित्वरूपसाध्यव्याप्यत्वोक्तिः॥ व्यतिरेकव्याप्तिमत इति॥ साध्यव्यतिरेकनिरूपितव्याप्तिमद्व्यतिरेकप्रतियोगिन इत्यर्थः। अनेन साध्याभावव्याप्याभावप्रतियोगित्वरूपसाध्यव्यापकत्वोक्तिः॥ एवञ्च समव्याप्तिर्लभ्यत इत्यभिसन्धायोक्तम्-समव्याप्तिमत इति॥ यद्वा
-समव्याप्तिमत्त्वाद् व्यतिरेकव्याप्तिमत इत्यर्थः॥ वस्तुतस्तु-पक्षाद् व्यावृत्तस्येत्येव युक्तः पाठः। अत एव पक्षेतरत्वशङ्कायां तां निराकरोति
-नचेति॥ पक्षमात्रव्यावर्तकविशेषणवत्त्वम् = तादृशविशेषणघटितत्वम्। नतु तादृशविशेषणं प्रति विशेष्यत्वम्॥

 तथाहि- उपाधित्वेन प्रेक्ष्यमाणे विशिष्टे प्रविष्टस्यान्यत्वरूपस्य पर्वत-तदितरसाधारणस्य विशेष्यस्य यद् विशेषणं पर्वतावयववृत्तीत तेनान्यत्वरूपं विशेष्यं पक्षमात्राद् व्यावर्त्यते। पर्वतावयववृत्त्यन्यत्वस्य पर्वतेऽसत्त्वात्। अतः पर्वतावयववृत्तीति विशेषणं पक्षमात्रव्यावर्तकम्। तथाविधविशेषणवानन्यत्वरूपो धर्मः। एवं वह्निसामग्रीयुक्तत्वस्य विशेष्यस्य पर्वततदितरसाधारणस्य यद्विशेषणम्- \`अपर्वतीये' ति, तेन वह्निसामग्रीयुक्तत्वं विशेष्यं पक्षमात्राद् व्यावर्त्यते, इति पर्वतावयववृत्त्यन्यत्वमपर्वतीयवह्निसामग्रीयुक्तत्वं च पक्षमात्र व्यावर्तकविशेषणवदित्यर्थः। यथाश्रुतेत्वविशिष्टोपाधिं प्रति पक्षमात्रव्यावर्तकविशेषणाभावेन सङ्गतिः स्यात्। यद्यप्यत्र पर्वतावयववृत्त्यन्यत्वस्य पर्वतावयववृत्तिरूपादिव्यावर्तकत्वाद् न पक्षमात्रव्यावर्तकत्वम्। एवम्- \`अपर्वतीये ' त्यस्यापि पर्वतीयवह्निसामग्रीयुक्तपर्वतीयवृक्षादि व्यावर्तकतया न पक्षमात्रव्यावर्तकत्वम्, तथापि साध्यव्यापकताग्राहकानुकूलतर्कादिराहित्याद् यथा पर्वतावयववृत्त्यन्यत्वादेर्नोपाधित्वम्, तथा प्रकृतयोरपि नोपाधित्वम्; साध्यव्यापकता ग्राहकतर्कादेरभावादिति शङ्कितुरभिप्रायः। अत एव \`वक्ष्यमाणानुकूलतर्कैः \`साध्यव्यापकत्व निश्चयादि' त्यनुकूलतर्केण साध्यव्यापकत्वनिश्चयो वक्ष्यत इत्याशयः। यद्यपि प्रकृतयोः \`स्वबाधकाभिमताबाध्ये' त्याद्युपाध्योरनुपाधितायां पर्वतेतरत्वादिकमेव निदर्शनीयम् ; तथापि पर्वतेतरत्वादेरनुपाधितायां न पक्षमात्रव्यावर्तकविशेषणवत्त्वं प्रयोजकम्, किन्तु पर्वतेतरत्वस्य पक्षमात्रवृत्तिव्यतिरेकप्रतियोगितया पर्वतेतरत्वव्यतिरेकेण साध्याभावसाधनेऽसाधारण्यात् पर्वतेतरत्वस्य नोपाधित्वम्। प्रकृतयोः \`स्वबाधकाभिमताबाध्ये' त्याद्युपाध्योस्तु पक्षमात्रवृत्तिव्यतिरेकप्रतियोगित्वम्, विशिष्टोपाधेर्व्यतिरेकस्य साध्याभाववति ब्रह्मण्यपि सत्त्वेनोपाधिव्यतिरेकेण मिथ्यात्वरूपसाध्याभावे साध्यमाने ब्रह्मण एव सपक्षत्वसम्भवादिति यदि कश्चिद् ब्रूयात्, तदा स्वव्यतिरेकेण साध्यव्यतिरेकसाधने पर्वतावयववृत्ति रूपादिनिष्ठव्यतिरेकप्रतियोगित्वेन लब्धोदाहरणस्यापि पर्वतावयववृत्त्यन्यत्वादेर्यथा नोपाधित्वम्, तथा प्रकृतयोरपीत्यभिसन्धाय पूर्वपक्षिणा पर्वतावयववृत्त्यन्यत्वादिकं निदर्शितमित्यवधातव्यम्। पक्षेतरत्वमिति॥ पक्षेतरत्वतुल्यत्वमित्यर्थः। तत्तुल्यत्वं चानुकूलतर्करहित्वेन॥ प्रकृतोपाध्योटः पक्षेतरत्वतुल्तत्वं परिहर्तुमनुकूलतर्कैः साध्यव्यापकताऽस्तीत्याह -वह्निनेति॥

 अयमर्थः - यथेश्वरानुमाने जन्यत्वरूपसाधनविशेषितं शरीरजन्यत्वं नोपाधिः, वह्निना धूमे साध्य आद्रेन्धनप्रभववह्निमत्त्वं साधनविशेषितमप्युपाधिः। एवं च साधनविशेषितस्यो पाधित्वानुपाधित्वयोः साध्यव्यापकताग्राहकानुकूलतर्कसदसद्भावौ बीजम्, तथा पर्वतेतरत्वस्य पक्षमात्रव्यावर्तकविशेषणवतो नोपाधित्वम्। प्रकृतयोः \`स्वबाधकाभिमताबाध्ये 'त्युपाध्योः पक्षमात्रव्यावर्तकविशेषणवतोरप्युपाधित्वम्, इत्यत्र साध्यव्यापकताग्राहकानुकूलतर्कविरहाविरहौ हेतू इति॥ यद्वा साधनशून्यं सर्वं पक्षीकृत्य बाधाप्रतिसन्धानदशायां वह्निना धूमे साध्य आर्द्रेन्धनप्रभववह्निमत्त्वं पक्षमात्रव्यावर्तकविशेषणवदपि साध्यव्यापकताग्राहकानुकूलतर्कसद्भावाद् यथोपाधिः,तथा प्रकृतयोरप्युपाधित्वमित्वर्थः। यथाश्रुताभिप्रायेणाह- बाधित इति॥ बाधेन पक्षस्यैव विपक्षतया पक्षमात्रव्यावर्तकविशेषणवत्त्वमसिद्धमिति भावः। नच ब्रह्मज्ञानमात्रबाध्ये देहात्मैक्ये मिथ्याभूते साध्याव्याप्तिः। तस्य ब्रह्मज्ञानमात्रबाध्यत्वासिद्धेः। \`मम देहः ' इति देहाद् भेदस्य सर्वैरनुभूयमानत्वेन देहात्मैक्याध्यासासम्भवस्य वक्ष्यमाणत्वेन मिथ्याभूतदेहात्मैक्यासिद्धेः॥

 ननु यद्व्यतिरेकस्य साध्यव्यतिरेकसाधनत्वम्, तस्यैव साध्यव्यापकत्वम्। इतरांशेऽनुकूलतर्काप्रसरात्। तथाच क्षित्यादिकम्, कर्तृजन्यं न भवति, शरीराजन्यत्वात्, इत्यत्र यथा शरीरविशेषणवैयर्थ्यात् न शरीरजन्यत्वं कर्तृजन्यत्वव्यापकम्, एवं वियदादिकम्, न मिथ्या, स्वबाधकाभिमताबाध्यदोषप्रयुक्तभानत्वव्यतिरेकात्, इत्यत्र स्वबाधकाभिमताबाध्य भागस्य वैयर्थ्यात् स्वबाधकाभिमताबाध्यदोषप्रयुक्तभानत्वं न मिथ्यात्वव्यापकम्। दोषप्रयुक्तभानत्वं तु भवति साध्यव्यापकम्। तच्च साधनव्यापकमपि, इति नोपाधिः। दृश्यत्वादिनैव मिथ्यात्ववत् तस्यापि साधनात्। एवं द्वितीयोपाधावपि \`स्वबाधकाभिमताबाध्यबाधकं प्रती'ति विशेषणं व्यतिरेकसाधने व्यर्थम्। विशेष्यभागस्तु साध्य-साधनयोर्व्यापकः, इति नोपाधिः। मैवम्। विशेष्यव्यतिरेकाद् विशिष्टव्यतिरेकस्य भिन्नत्वेन तत्र वैयर्थ्यसम्भवात्। तथाहि - एकस्मिन् धर्मिणि व्याप्यतावच्छेदकत्वेन प्रसक्तयोर्द्वयोर्धर्मयोर्लघुनैव तत्र व्याप्तिर्गृह्यते, नतु गुरुणा; यथा नीलधूमे धूमत्व-नीलधूमत्वयोर्मध्ये धूमत्वेन। नचेह विशिष्टाभावनिष्टां व्याप्तिं परिच्छेत्तुं विशेष्याभावत्वं प्रसक्तम्, विशिष्टाभावे विशेष्यभावत्वस्यासत्त्वात्, किन्तु विशिष्टाभावत्वमेव। एवं च विशिष्टोपाधेरस्त्येव साध्यव्यापकता। नच -ईश्वरानुमानेऽप्युक्तविधया शरीरजन्यत्वमुपाधिः स्यादिति- वाच्यम्। श्रुतिबेलन क्षित्यादिकर्तुरीश्वरस्य सिद्धौ पक्ष एव तस्य साध्याव्यापकत्वादनुपाधित्वम्। तस्माद् युक्तावुपाधी॥

 ननु - प्रथमोपाधौ \`स्वबाधकाभिमताबाध्ये'ति विशेषणं साध्येन समव्याप्त्यर्थम्, नतु पक्षमात्रव्यावृत्त्यर्थम्। अतस्तत्र शङ्का-परिहारावसङ्गतौ। तथाहि सर्वप्रत्ययवेद्यत्वेनाविद्यारूपदोषजन्ये घटादिगोचरे चरमवृत्तिरूपे वा ज्ञाने ब्रह्ममो विषयत्वेनोपाधिमति तस्मिन् साध्यस्याभावेन व्यभिचारात्। तद्विशेषणे तु विशिष्टस्योपाधेर्ब्रह्मण्यप्यसत्त्वाद् न तत्र साध्याव्याप्तिरिति -चेत्, स्वयम्प्रकाशे तस्मिन् दोषप्रयुक्तभानाभावात्, इति पररीत्या चोपाधेस्साध्यव्याप्यत्वमस्त्येव इति न तदर्थं विशेषणम्, किन्तु पक्षमात्रव्यावृत्त्यर्थम्; अतस्तत्रापि शङ्का-परिहारौ युक्तौ। पक्षमात्रव्यावर्तकविशेषण वत्त्वशङ्काया अप्यविषयमुपाधिमाह-यद्वेति॥ ननु विपरीतप्रमाविषयत्वादेरुपाधेर्न साधनवतः पक्षाद् व्यावृत्तिः, साध्यवति पक्ष उपाधेरपि साध्यमानत्वादित्याशङ्कां परिहर्तुं \`यथे'त्याद्युक्तम्। युगपदिति॥ तथाचान्योन्यस्यासाध्यमानत्वाद् नान्योन्यसाधनेऽन्योन्यस्योपाधित्वमिति भावः॥ अर्थान्तरमिति॥ यद्यप्युभयसाधनेऽप्येकस्योपाधित्वमवर्जनीयमेव; मित्रातनयत्वेन शाकपाकजत्वे साध्ये श्यामत्वस्येव सन्दिग्धसाधनाव्यापकत्वसम्भवात्, तथापि दूषणान्तरे तात्पर्यम्॥  
   
 ननु अत्र बाधकप्रमां प्रति निषेध्यत्वेन विषयत्वेमेवोपाधिर्वक्तव्यः। तस्यैव पूर्वोक्तविशिष्टोपाधौ विशेष्यभूतत्वात्। यथा \`स्वबाधकाभिमते'त्यादिविशिष्टोपाधिनिविष्टं विशेष्यं दोषप्रयुक्तभानत्व मुपाधित्वेनोक्तम्, विपरीतप्रमाविषयत्वं त्वप्रकृतं किमर्थमुपाधित्वेनोक्तम् ? नच - बाध्यत्वरूपसाध्येन सह बाधकं प्रति निषेध्यत्वेन विषयत्वस्योपाधेरवैशिष्ट्‌यं स्यात्, अत उपाध्यन्तरमुक्तमिति वाच्यम्। विपरीतप्रमाविषयत्वस्यापि बाध्यत्वरूपसाध्येना भेदादित्याशङ्कायामाह- बाध इति॥ आरोपपूर्वकस्वात्यन्ताभावप्रमां प्रति निषेध्यत्वेन विषयत्वं बाध्यत्वम्, स्वात्यन्ताभावप्रमां प्रति निषेध्यत्वेन विषयतामात्रं विपरीतप्रमाविषयत्वमिति तयोर्भेदाद् बाध्यत्वे साध्ये विपरीतप्रमाविषयत्वं भवत्युपाधिरित्यर्थः। ननु एतयोरुपाध्योः कथं साध्यव्यापकत्वम्? उपाधिमति तुच्छे साध्यस्याभावादिति- चेत्, न। मम मत उपाधिमति तुच्छे साध्यस्यापि सत्त्वात्‌। परमते तत्र साध्योपाध्योर्द्वयोरप्यभावात्। ननु तथापि दोषप्रयुक्तभानत्वस्योपाधेर्न साध्यव्याप्यत्वम्। सर्वप्रत्ययवेद्यत्वेनाविद्यारूप दोषप्रयुक्तघटादिभानविषये तादृशचरमवृत्तिविषये वा ब्रह्मणि साध्यस्याभावेन व्यभिचारादिति चेत् न। स्वयम्प्राकाशत्वेन ब्रह्मणो दोषप्रयुक्तभानत्वाभावादित्यभिप्रायत्वात्। पक्षमात्रव्यावर्तक विशेषणवत्त्वशङ्काऽविषयं सम्प्रतिपन्नसाधनाव्यापकताकमुपाधिमाह अधिष्ठानेति॥ जगदध्यासाधिष्ठानेन ब्रह्मणा समानसत्ताऽविद्यारूपदोषस्य नास्ति, इति विशिष्टोपाधिः पक्षे नास्तीत्यर्थः॥ ब्रह्मणोऽपीति॥ बौद्धकल्पितदोषस्य प्रातिभासिकत्वेन वेदरूपादिष्ठानेन समानसत्ता नास्ति, इति ब्रह्मण्युपाध्यभावाद् नोपाधेः। साध्येन व्यभिचार इत्यर्थः। ननु ब्रह्मणीव ब्रह्मणि कल्पिते क्षणिकत्वादावपि मिथ्याभूते धर्मेऽधिष्ठानसमसत्ताकदोषवद्धेतु जन्यज्ञानाविषत्वादुपाधेः साध्याव्यापकत्वमिति -चेत्, मैवम्। \`अधिष्ठानसमसत्ताके 'त्यनेन व्यावहारिकबाधबाध्यत्वस्य दोषविशेषणत्वेन विवक्षितत्वात्। ब्रह्मणि क्षणिकत्वादि कल्पनाहेतोर्दोषस्य वाऽविद्यारूपस्य वा शून्यवाद्युत्थापिततर्कादेर्व्यावहारिकबाधाबाध्यत्वेन विशिष्टोपाधिविरहस्य तत्रापि सत्त्वात्। यथाच व्यतिरेकसाधने न वैयर्थ्यम्, तथोक्तम्॥

 पक्षैकदेशादिति॥ क्वचित् साधनवति साध्यव्यतिरोकसाधनमात्रेणापि व्यभिचारज्ञानद्वारोपा धर्दोषत्वमित्यर्थः॥ श्रुतितात्पर्याविषयत्वमिति॥ श्रुतिजन्यप्रमां प्रत्यविषत्वमित्यर्थः। एतेन -ब्रह्मण एव श्रुतितात्पर्यविषयतया तदभावस्य साधनव्यापकत्वमिति-निरस्तम्। तथा सति धर्माध्यसिद्ध्यापत्त्या यथाकथञ्चित् श्रुतिजन्यज्ञानविषयत्वस्य ब्रह्मभिन्नेऽप्यङ्गीकार्यत्वात्। उक्ता च परैरपि देवताधिकरणे देवताविग्रहादिप्रमा श्रुतिभ्यः। सुखादेः पक्षेकदेशाद् व्यावृत्तमुपाधिमाह- दोषजन्येति॥ सुखादिधियोऽप्यविद्यावृत्त्युपहितसाक्षिरूपाया अविद्यारूप दोषप्रयुक्तत्वेन नोपाधेः पक्षाद् व्यावृत्तिरस्तीति जन्यत्वपर्यन्तमुक्तम्। सर्वस्मात् पक्षाद् व्यावृत्तमुपाधिं स़ञ्जानीते-पक्षमात्रादिति॥ मात्रशब्दः कार्त्स्न्यार्थः॥ प्रतिभासमात्र शरीरत्वमिति॥ ननु प्रतिभासमात्रशरीरत्वं नाम ब्रह्मज्ञानेतरबाध्यत्वमेव।
   तस्य च हेदात्मैक्ये मिथ्याभूतेऽप्यसत्त्वेनोपाधेः साध्याव्यापकतेति -चेत्, मौवम्। देहात्मनोर्भेदस्य \`मम देहः' इति सर्वानुभवसिद्धत्वेन विशेषदर्शनाद् ऐक्यभ्रमस्यासिद्धतया मिथ्याभूते देहात्मैक्ये मानाभावेन तत्र साध्याव्यापकत्वाभावात्। यथाचैतत्, तथा देहात्म्यैक्याध्यासभङ्गे वक्ष्यते। दृष्टिसृष्टिपक्षेणोपाधेः पक्षाद् व्यावृत्तिरस्तीत्यत आह नचेति॥ प्रतिकर्मव्यवस्थेति॥ तथाच दृष्टिसृष्टिक्षस्याप्रामाणिकतयाऽस्त्येवोपाधेः पक्षाद् व्यावृत्तिरिति भावः। कर्म कर्म प्रति प्रतिकर्म। व्यवस्था =नियमः। ब्रह्मरूपे ज्ञाने घटादिनामध्यासाद् युगपत् सर्वेषां प्रकाशप्रसक्तौ यदिन्द्रियसन्निकर्षजन्यान्तः करणवृत्त्या यदवच्छिन्नचैतन्यावरणाज्ञानशक्त्याद्यपगमः, तत् चैतन्येन प्रकाश्यत इत्येव व्यवस्था परैरङ्गीक्रियते। सा दृष्टिसृष्टिपक्षे न युज्यते। अन्योन्याश्रयात्। सति चैतन्यरूपे ज्ञाने घटादिस्वरूपम्, तत्स्वरूपे न सति तेनेन्द्रियसन्निकर्षे जाते तदवच्छिन्नचैतन्यावरकाज्ञानशक्त्यपगमात् चैतन्यरूपं तद्भानमिति। तस्मात् प्रतिकर्मव्यवस्थानुपपत्त्या न जगत् प्रतिभासमात्रशरीरम्, इति नोपाधेः साधनवतः पक्षाद् व्यावृत्तिरिति। पररीत्या चायमनुपाधिर्द्रष्टव्यः॥

व्यासाद्रिसृततर्काम्बुपूरैः पक्षयुगं युजि।  
न्यायामृततरङ्गिण्यां दृश्यत्वादेरुपाधयः॥  
इति दृश्यत्वाद्यनुमानस्य सोपाधिकत्वम्॥   
\</1-1-17\>

\<1-1-18\> %18.दृश्यत्वादेः आभाससाम्यम्%

 इत्याभाससाम्यं चेति॥ ननु - जगतोऽव्यावहारिकत्वे साध्ये व्यवहारानुपपत्तिः, ब्रह्मणो मिथ्यात्वे शून्यवादापत्तिश्चेति प्रतिकूलतर्कपराघातेन तयोरसाधकत्वम्। प्रकृते च प्रतिकूलतर्काभावः। किञ्च प्रातिभासिकत्वं ब्रह्मज्ञानेतरबाध्यत्वम्, प्रतिभासमात्रशरीरत्वं वा ? आद्ये साध्ये देहात्मैक्ये व्यभिचारः, अप्रयोजकत्वं च। द्वितीये दृष्टिसृष्टिमतेन सिद्धसाधनम्। एवं ब्रह्मणि मिथ्यात्वे साध्ये सोपाधिके सिद्धसाधनम्। अनुपाधिके व्यहारविषयत्वरूपो हेतुरसिद्धः। वेदान्तजन्यवृत्तिविषयत्वाभ्युपगमेऽप्यप्रयोजकः। एवमसद्विलक्षणत्वमपि ब्रह्मण्य सिद्धमेव। क्वचिदप्युपाधौ सत्त्वेन प्रतीत्यनर्हत्वं ह्यसत्त्वम्। तद्विलक्षणत्वमबाध्यत्वम्, तच्च ब्रह्मण्यस्त्येति- वाच्यम्। अबाध्यत्वेन बाध्यत्वलक्षणमिथ्यात्वे साध्ये विरोधात्। शुक्तिरूप्यदृष्टान्तस्य साधनविकलत्वाच्च। शून्यावादस्याग्रे निराकरिष्यमाणत्वात्। तस्मात् न दृश्यत्वादीनामाभाससाम्यम्, इति। अत्रोच्यते। यत्तावदुक्तं जगतोऽव्यावहारिकत्वानुमाने व्यवहारानुपपत्तिरूपप्रतिकूलतर्कपराहतिरिति, तन्न। सुखानुभवपर्यन्तव्यवहारस्याप्यव्यावहारिक त्वेनाप्रतिकूलत्वात्। स्वप्नोत्थापिततर्कवत्। इहापि प्रतिकूलतर्कस्य वक्ष्यमाणत्वाच्च। यच्चेक्तम् -किञ्चेत्यादि तदपि न। देहात्मैक्ये हेतोरेवाभावात् न व्यबिचारः। दृष्टिसृष्टिपक्षस्य चाप्रामाणिकत्वेन सर्वैरङ्गीकारात् न तस्मिन् साध्ये सिद्धसाधनम्। यच्चोक्तमनुपाधिकस्य न व्यवहार इति, तथा सति तस्यासिद्ध्यापत्त्या तद्व्यवहारस्यावश्यं वाच्यत्वात्। यच्चोक्तम् -ब्रह्म क्वचिदप्युपाधौ सत्त्वेन प्रतीत्यनर्हमिति, तदपि न। शुद्धस्य ब्रह्मणो भूम्नः "स भगवः कस्मिन् प्रतिष्ठितः ? स्वे महिम्नी" ति प्रश्न-प्रतिवचनाभ्यां स्वोपाधावेव प्रतीत्यर्हत्वात् नासिद्धिः। एतस्य शुक्तिरूप्यादावपि सत्त्वात् नासिद्धिः। निराकरिष्यमाण शून्यवादस्यानिष्टत्वेन परं प्रत्यापाद्यमानत्वात्। जगन्मिथ्यात्वे शून्यवादापाताच्च। मिथ्यात्वाति रिक्तस्य तुच्छत्वस्याभावादित्युक्तत्वात्। तस्माद् युक्तमाभाससाम्यम्॥

 ननु आभाससाम्यं कथं दोषः ? इति चेत्, यथायथं सर्वदोषज्ञापकतया। तथाहियस्मिन्नाभासे वादि-प्रतिवादिभ्यां यो दोषो ज्ञातः, तद्दोषेतरसकलतदाभासगतसाधकबाधकवत्तया ज्ञायमानायां स्थापनायां तत्र तस्यापि दोषस्येपस्थितिर्भवति, इति तादृशसकलदोषोत्थापकतया तस्य दोषत्वमिति प्रोचुः॥

व्यासाद्रिसृततर्काम्बुपूरैः पक्षयुगं युजि।  
न्यायामृततरङ्गिण्यां मृषायुक्तीतरे समे॥  
इति दृश्यत्वादीनामाभाससाम्यम्॥  
\</1-1-18\>

\<1-1-19\> %19.सत्त्वनिरुक्तिः%

 प्रतिज्ञाश्रयं प्रबलप्रमाणविरोधाख्यं दोषं बाधं विवक्षुः प्रमाणज्येष्ठप्रत्यक्षविरोधं तावदाह - सन् घट इतीति॥ प्रत्यक्षगृहीतसत्त्वविरोधिमिथ्यात्वानुमानं प्रत्यक्षबाधितम्, अग्न्यनौष्ण्यानुमानवदित्यर्थः। ननु न मिथ्यात्वानुमानस्य प्रत्यक्षविरोधः; प्रत्यक्षगृहीतसत्त्वस्यानु मानगृहीताविरोधित्वात्, अनुमानगृहीतविरोधिसत्त्वस्य च प्रत्यक्षेणाग्रहादित्यभिप्रायेण सत्त्वं पृच्छिति-ननु किमिदमिति॥ प्रत्यक्षसिद्धमनुमानविरोधीति शेषः॥ परजातिरिति॥ द्रव्यत्व-गुणत्व-कर्मत्वव्यापिका सत्ताजातिर्वेत्यर्थः। आद्य-द्वितीय-तृतीयान् निराकरोति नाद्य इति॥ सिद्धसाधनादिति॥ अनुमीयमानमिथ्यात्वेनाविरुद्धतया परजात्यादिरूपस्य सत्त्वस्य मिथ्यात्ववादिना मयाऽपि प्रत्यक्षविषयत्वस्वीकारादेतादृशसत्त्वं प्रत्यक्षविषय इति वचनं मां प्रति सिद्धसाधनमित्यर्थः। चतुर्थेऽपि स्वातन्त्र्येण स्वाभावाविषयकप्रमाविषयत्वं वा ? यथाकथ़्चित् प्रमाविषयत्वं वा ? साक्षात् प्रमाविषयत्वं वा । सत्त्वप्रकारकप्रमाविषयत्वं वा ? असत्त्वाप्रकारकप्रमाविषयत्वं वा ? इति विकल्पानभिसन्धायाद्यं दूषयति-असतीति॥ असता सह संयोगादीन्द्रियमन्निकर्षव्याप्त्याद्यभावेनासति स्वातन्त्र्येण प्रमाणाप्रवृत्तेः प्रमाणप्रवृत्त्यर्थं प्रमाणप्रवृत्तेः पूर्वं स्वरूपसत्यत्वं वक्तव्यम्। तच्च प्रमाणप्रवृत्त्यधीनप्रमायां निर्वक्ष्यति इति संयोगादीन्द्रियसन्निकर्षापेक्षा। अन्यार्थप्रवृत्तप्रमाणजन्यप्रमाविषयत्वं तु संयोगादिसन्निकर्षादिकं विनैव भविषय्तीति न सत्त्व-प्रमयोरन्योन्यापेक्षा, इति यथाकथञ्चित् प्रमाविषयत्वमेव सत्त्वमस्त्विति द्वितीयं पक्षं दूषयति-असतोऽपीति॥ तृतीयं दूषयति-साक्षाच्चेति॥ चतुर्थं दूषति-सत्त्वप्रकारकेति॥ प़ञ्चमं दूषयति-असत्त्वेति॥ अत एवेति॥ चतुर्थपक्षवद् विकल्प्य तद्‌दूषणेभ्य एवेत्यर्थः॥ सतोऽपीति॥ तथाचासम्भव इत्यर्थः। चतुर्थ-पञ्चमषष्ठानां सत्त्वप्रकाराणां प्रमा-भ्रमघटितत्वेन प्रत्यक्षायोग्यत्वमपि बोध्यम्। शुक्तिरूप्ययोरिति॥ शुक्तेः परिच्छिन्नत्वेऽप्यसत्त्वाभावात्, शून्यस्यापरिच्छिन्नत्वेऽपि सत्त्वाभावादव्याप्त्यतिव्याप्तिभ्यां नापरिच्छिन्नत्वं सत्त्वमित्यर्थः। शुक्ति-रूप्ययोः परिच्छिन्नयोर्मध्ये रूप्य एवासत्त्वं नतु शुक्तौ; तस्या अधिष्ठानत्वेनासत्त्वाभावात्। ब्रह्म-शून्ययोरपरिच्छिन्नयोर्मध्ये ब्रह्मण्येव सत्त्वं नतु शून्यस्येत्येवं व्यवस्थितत्वेन नियतत्वेनापरिच्छिन्नत्वातिरिक्तं सत्त्वमन्यदेव वाच्यम्। तच्च भ्रमाधिष्ठानत्वेन शुक्तिकादिजगतोऽपि भविष्यतीति भावः।

 ननु जगद्‌ब्रह्मणोरेकसत्त्वे जगतोऽसत्त्वमेव स्यात्। तथाहि- स्वप्रकाशाद्वितीयचैतन्यरूपत्वमेव ब्रह्मणः सत्त्वम्। तदेव चेद् जडस्यापि जगतः तदा रजतत्वविरोधिशुक्तिसत्तया रजतस्येव जडत्वविरोधिस्वप्रकाशसत्तया जगतः स्वरूपतो मिथ्यात्वोपपत्तेः। चैतन्यस्यैव चावच्छिन्नाज्ञानविषयत्वेन सर्वभ्रमाधिष्ठानत्वाभ्युपगमात् न भ्रमाधिष्ठानत्वेन शुक्त्यादेः सत्त्वसिद्धिरिति-चेत्,मैवम्; भावानवबोधात्। तवाऽत्मनि यत् सत्त्वं, तदेवेह ममेत्यस्य यः स्वभावो ब्रह्मणः स एव जगत इति नार्थः। किन्तु यादृशेन सत्त्वेन मिथ्यात्वप्रतिपक्षेण सत्यशब्दावगतेन ब्रह्मणि मिथ्यात्वाभावसम्प्रतिपत्तिः, तादृशेन \`सन् घटः' इति प्रत्यक्षसमधिगम्येन घटादिगतेन घटादेरपि मिथ्यात्वाभावसम्प्रत्यय इति। न हि स्वप्रकाशत्वादि मिथ्यात्वप्रतिपक्षभूतम्। \`सर्वं प्रमेयम्' इति ज्ञानस्य स्वप्रकाशस्यापि तव मते मिथ्यात्वात्। अवेद्यत्वादिरूपस्वप्रकाशत्वयुक्तस्याद्वितीयस्य शून्यस्यापि सद्विविक्तत्वादिरूपमिथ्यात्वयुक्तत्वाच्च। ब्रह्मविषयकश्रौतसत्यत्वव्यवहारप्रयोजकराहित्यस्यैव प्रपञ्चे मां प्रति त्वया सिषाधयिषिततया ब्रह्मणि सत्यत्वव्यवहारं प्रति स्वप्रकाशत्वाद्वितीयत्वादेः प्रयोजकत्वे प्रप़ञ्चे मिथ्यात्वानुमानेन स्वप्रकाशत्वाद्वितीयत्वादिविरहस्यैव साध्यतापत्तौ सिद्धसाधनापत्तेरिति। तस्माद् युक्तम्- यदेवात्मनि सत्त्वम्, तदेवेह ममेति॥ तं प्रतीति॥ त्रिकालसर्वदेशीयनिषेधं प्रतीत्यर्थः। तथाच तत्र नातिव्याप्तिरिति भावः। श्लोकं व्याचष्टे -सर्वदेशेति॥ सम्बन्धीति॥ संसृष्टेत्यर्थः। सर्वावच्छेदेनेत्यपि बोध्यम्। अत एव संयोगे नाव्याप्तिरित्याह-यदवच्छिन्न इति॥ वृक्षभिन्ने सर्वत्र देशे विद्यमानस्य संयोगविशेषात्यन्ताभावस्य वृक्षे संयोगे नेति प्रतीत्या वृक्षेऽपि सत्त्वेन सर्वदेशीयस्यापि संयोगात्यन्ताभावस्य सर्वावच्छेदेन वृत्त्यभावाद् यदवच्छिन्ने संयोगः तदवच्छिन्ने तदत्यन्ताभावो नेति न तत्राव्याप्तिः। \`सर्वसंसर्गकप्रतियोगिताके'त्यपि विशेषणम्। तेन सर्वस्मिन् काले सर्वस्मिन् काले सर्वस्मिन् देशे सर्वावच्छेदेन विद्यमानो योऽत्यन्ताभावः तत्प्रतियोगित्वेऽप्याकाशादौ नाव्याप्तिः; आकाशादेः समवायेनारोप्यसम्बन्धेनोक्तरूपात्यन्ताभावं प्रति प्रतियोगित्वेऽप्याकाशाद्यत्यन्ताभावस्य सर्वसंसर्गकप्रतियोगित्वाभावात्। संयोगादिना सम्बन्धेनाकाशस्य विद्यमानत्वेन तेन सम्बन्धेन तदत्यन्ताभावासम्भवात्। तदेवाह- गगनोदेरपीति॥ केवलान्वयी नेति॥ सर्वसंसर्गकप्रतियोगिताको नेत्यर्थः। उक्तत्वेनेति॥ उक्तप्रायत्वेनेत्यर्थः। देश-कालावपि \`सदा सर्वत्र देश-कालौ' इत्यबाधितप्रतीत्या प्रमेयत्वाभिधेयत्ववत् स्ववृत्ती, अन्योन्यवृत्ती च। अन्यथा त्वन्मतेऽपि तयोः प्रातिभासिकत्वं स्यात् इत्यत्रेत्यर्थः॥

 ननु संयोग-तदत्यन्ताभावयोरैकाधिकरण्याङ्गीकारे संयोग-तदत्यन्ताभावयोरवच्छेदकभेदेन भिन्नाश्रितत्वस्यैवानुभवेन सत्त्वपक्षे सामानाधिकरण्यायोगादित्यनेन विरोध इति- चेत्, न। तार्किकादिसाधारणसत्त्वलक्षणपरैतद्‌ग्रन्थे संयोग-तदत्यन्ताभावयोः सामानाधि करण्याङ्गीकारस्य मतान्तरे तदनङ्गीकारप्रतिपादकोदाहृतग्रन्थेन   
विरोधाभावात्। अत्र संयोग-तदत्यन्ताभावयोः सामानाधिकरण्यानङ्गीकाराभिप्रायत्वे यत्र संयोगः तत्र तदत्यन्ताभावो नेत्येवावक्ष्यत, न पुनर्यदवच्छिन्ने संयोगः तदवच्छिन्ने तदत्यन्ताभावो नेतीति। सर्वकाले सर्वदेशे सर्वावच्छेदेन संसृष्टसर्वसंसर्गकप्रतियोगिताकाभावं प्रति प्रतियोगित्वमसत्त्वं, तदभावः सत्त्वमिति तार्किकादिसाधारणं सत्त्वलक्षणमभिधाय विशिष्यापि सत्त्वलक्षणमाह-अश्वे गोत्वमिति॥

 सार्वकालिकनिषेधप्रतियोगित्वं तुच्छस्यैव, न पुनर्घटादेः; अश्वे गोत्वं नास्तीत्यत्रापि गोत्वाश्वसंसर्ग एव निषिध्यते, स चासन्नेव, नतु गोत्वमिति ये मन्यन्ते तेषां मते सार्वकालिकनिषेधप्रतियोगित्वमसत्त्वम्, तदभावः सत्त्वमित्येव लक्षणम्। देशपदं तु न देयम्। अतस्तद्विशेषणीभूतसर्वावच्छेदेनेत्यपि न देयम्। आकाशादेरत्यन्ता भावप्रतियोगित्वाभावात् सत्त्वलक्षणे तत्राव्याप्त्यभावात् सर्वसंसर्गकप्रतियोगिताकेत्यपि न देयमेव। अन्योन्याभावस्य भावाभावस्वरूपत्वेन न तमादायाव्याप्तिः। नचैवम्- अत्यन्ताभावभिन्ने पटादाव्याप्तिरिति वाच्यम्। तादृशात्यन्ताभावं प्रति घटादेर्निरूपकत्वमात्राङ्गीकारेण तद्विरहत्वरूपतत्प्रतियोगित्वाभावात्।

 अत्र वदन्ति नैतादृशं सत्त्वं चक्षुरादियोग्यम्। चक्षुराद्ययोग्यानेकपदार्थं घटितत्वेनैतादृशसत्त्वग्रहणे चक्षुरादेरसामर्थ्यात्। न हि सर्वदेशीय त्रैकालिक निरुक्तनिषेधप्रतियोगित्वं कस्यचित् प्रत्यक्षम्, येन तदभावः प्रत्यक्षो भवेत्। ननु स्वदेश-कालवृत्तिनिषेधप्रतियोत्वाभावे गृह्यमाणे कालत्रयमध्ये वर्तमानकालस्य, सर्वदेशमध्ये प्रकृतदेशस्यापि प्रवेशेन तत्र निषेधप्रतियोगित्वाभावस्य गृहीतत्वात् तत्संवलित कालत्रयवर्तिसर्वदेशीयनिषेधप्रतियोगित्वरूपं मिथ्यात्वं नानुमानेन ग्रहीतुं शक्यत इति चेत्, न। स्वदेश-कालवर्तिसकलनिषेधप्रतियोगित्वस्य चक्षुराद्ययोग्यत्वेन तदभावस्य सुतरां तदयोग्यत्वात्। स्वदेश-कालवृत्तियत्किञ्चिन्निषेधाप्रतियोगित्वस्य च मिथ्यात्वाविरोधित्वात्। स्वप्रतियोगिकात्यन्ताभावासामानाधिकरण्यस्य च स्वप्रतियोगि कात्यन्ताभावाप्रसिद्ध्या केवलान्वयिनि सम्बन्धभेदेन घटादौ चासिद्धेः। स्वात्यन्ताभाववद्यावदधिकरणावृत्तित्वं वा स्वात्यन्ताभाववद्यत्किञ्चिदधिकरणावृत्तित्वं वेति विकल्पेन पूर्वोक्तदोषाच्च। तस्मात् प्रकारान्तरस्य निरूपयितुमशक्यत्वात् मिथ्यात्वाविरोधित्वाच्च स्वसमानाधिकरणयावदत्यन्ताभावप्रतियोगित्वाभावरूपमेव सत्त्वमुपेयम्। तच्च नचक्षुरादियोग्यमित्युक्तम्-इति।

 अत्र ब्रूमः सर्वदेश-कालवृत्तिनिषेधप्रतियोगित्वस्य चक्षुराद्ययोग्यत्वेऽपि तदभावरूपसत्त्वस्य तद्योग्यत्वं सम्भवति, घट आकाशत्वाभाववत्। पट आकाशत्वसत्त्वे तस्यानेकव्यक्तिगतत्वेन जातित्वापत्त्या घटत्ववत् तदुपलम्भापादनवद् घटे तादृशाभावप्रतियोगित्वोपलम्भस्याप्या पादनसम्भवात्। घटवृत्तिसंसर्गाभावप्रतियोगित्वस्य प्रागभावप्रतियोगित्वादिवद् योग्यत्वात्। घटादिज्ञानानन्तरमयमिहैव नान्यत्रैत्यन्यनिष्ठाभावं प्रति प्रतियोगित्वस्यानुभूयमानत्वात्। नचैवम्- अन्यनिष्ठाभावप्रतियोगित्ववदन्यनिष्ठाभावस्यापि चक्षुरादिना ग्रहः स्यादिति- वाच्यम्। विशेष्यसन्निकर्षाद्यभावेन न तस्य ग्रहणम्। प्रतियोगित्वस्य स्वरूपविशेषात्मनो योग्यत्वेन तदुपलम्भापादनसम्भवात्। नच दृष्टान्तासम्भवः। मम मते शुक्तिरूप्यस्यैव तादृशनिषेधप्रतियोगित्वेन साक्षिगोचरस्य दृष्टान्तत्वसम्भवात्। तार्किकादिमते व्यतिरेकव्याप्ति सम्भवाच्च। यद्वा- तादृशनिषेधप्रतियोगिभिन्नत्वं सत्त्वम्। तदन्योन्याभावस्तु प्रतियोग्य प्रत्यक्षत्वेऽपि स्तम्भे पिशाचान्योन्याभाववत् प्रत्यक्ष एवेत्यसद्भेदरूपसत्त्वप्रत्यक्षोपपत्तिरिति। स्वसमानाधिकरणयावदत्यन्ताभावप्रतियोगित्वाभावरूपमपि सत्त्वं चक्षुरादियोग्यमेव। तथाहि -यस्मिन् कस्मिंश्चिद् देश-कालवृत्तिनिषेध एतद्देशैतदत्कालवृत्तिनिषेधत्वं ज्ञात्वा तेन प्रत्यासत्तिभूतेनोपस्थापितानां स्वदेश-कालवृत्तिसकलनिषेधानां प्रतियोगित्वस्याभावो घटे ग्राह्य इति।

 ननु - उक्तविधया सामान्यलक्षणप्रत्यासत्त्या सर्वनिपेधेषूपस्थितेष्वपि तत्प्रतियोगित्वा भावश्चक्षुराद्ययोग्य एव। योग्यप्रतियोगिक एव हि संसर्गाभावो योग्यः। नचाशेषनिषेधानां प्रतियोगित्वमतीन्द्रियसाधारणं चक्षुरादियोग्यम्- इति मैवम्। घटे मनस्त्वाभावस्य, जलपरमाणौ पृथिवीत्वाभावस्य प्रत्यक्षत्वाप्रत्यक्षत्वानुपपत्त्या प्रतियोगिप्रत्यक्षत्वस्य संसर्गाभावप्रत्यक्षे योग्यतारूपत्वाभावात्। उक्तोपलम्भापादनेनैवाभावस्य योग्यत्वात्। तस्य च प्रकृतेऽपि सम्भवादित्युक्तत्वात्। असद्भेदरूपसत्त्वप्रत्यक्षत्वस्य च प्रतियोगिप्रत्यक्षं विनाऽप्युपपत्तेश्चेति।

 अत्र केचित् स्वसमानाधिकरणयावदभावप्रतियोगित्वाभावरूपसत्त्वज्ञानाभावाशया प्रतियोगिज्ञानाभावं वक्तुं सामान्यस्य प्रत्यासत्तित्वं निराकुर्वन्। तथाहि- सामान्यं नेन्द्रियप्रत्यासत्तिः मानाभावात्। नच - महानसीयधूमेन्द्रियसंयोगेन तत्रैव व्याप्तिग्रहे पर्वतीयधूमादनुमितिर्न स्यादिति सामान्यस्य धूमत्वादेः प्रत्यासत्तित्वे तस्यापि प्रत्यासन्नत्वात् तत्र व्याप्तिग्रहे ततोऽनुमितिरिति वाच्यम्। पर्वतीयधूमेन्द्रियसन्निकर्षदशायां धूमत्वेन प्रकारेण गृहीत-स्मृतव्याप्तेस्तत्र वैशिष्ट्यग्रहसम्भवात्। \`सुरभि चन्दनम्' इतिवद् विशेष्येन्द्रियसन्निकर्ष विशेषणज्ञानतदुभयासंसर्गाग्रहरूपाया विशिष्टज्ञानसामग्र्याः सत्त्वाद्। व्याप्तिस्मृतिप्रकारेण पक्षधर्मताज्ञानस्य हेतुता। महानसीय एव धूमो धूमत्वेन व्याप्तिस्मृतिविषयो भवति। धूमत्वेन पर्वतीयधूमज्ञानं चापि जातम्। तच्च सामान्यलक्षणां विनैव। तावतैवानुमितिसिद्धिः। नच- सामान्यप्रत्यासत्तिं विना \`धूमो वह्निव्यभिचारी न वा' इत्यनुभूयमानः शंशयो न स्यात्। प्रसिद्धधूमे विह्नसम्बन्धावगमात्, अप्रसिद्धस्य चाज्ञानादिति- वाच्यम्। प्रसिद्धधूम एव तत्तद्धूमत्वदिना व्याप्तिनिश्चयेऽपि धूमत्वेन तत्संशयोपपत्तेः। तथाचोक्तं मणिकृता - "घटत्वेनेतरभेदनिश्चयेऽपि पृथिवीत्वादिना तत्र संशयसिषाधयिषे भवतः" इति। निश्चितेऽप्यर्थे प्रामाण्यसंशयाहितसंशयवद् धूमत्वं वह्निव्यभिचारिवृत्ति न वेति संशयादपि तादृशसंशयोपपत्तेश्च। एतेन- वायू रूपवान् न वेति संशयोऽपि- व्याख्यातः।

 ननु सिद्धे नेच्छा, किं त्वसिद्धे। सा च स्वसमानविषयकज्ञानसाध्या। तच्च ज्ञानं न सामान्यप्रत्यासत्तिं विना। नच - सिद्धगोचरसुखत्वप्रकारकज्ञानादेवाज्ञाते सुखे भवतीच्छा, समानप्रकारकत्वमात्रस्य नियामकत्वादिति - वाच्यम्। रजतत्वेन रजतेऽनुभूयमाने घटादौ रजतत्वप्रकारकेच्छाप्रसङ्गात्। नच प्रकाराश्रयत्वमपि नियामकम्। रजतभ्रमात् शुक्ताविच्छानुदयप्रसङ्गात्। तथाच समानप्रकारकत्वे सति समानविषयकत्वं तन्त्रम्। अत एवाख्यातिपक्षे रजतस्मरणस्यैव शुक्तौ प्रवर्तकत्वमित्यपास्तमिति- चित्, न। यतो रजतभ्रमात् शुक्ताविच्छा नास्त्येव, किन्त्वनिर्वचनीये रजते। प्रकाराश्रयत्वं नियामकं वदन्नख्यातिवादी परमेवं विभीषणीयः। तथाच प्रकाराश्रयत्वम्य नियामकत्वादन्यथाख्यातिपक्षोऽपि निरस्त एव। नच तर्हि भ्रमत्वं न स्यात्। \`इदं रजतम्' इति भ्रमत्वाभिमतज्ञानस्य व्यधिकरणप्रकारकत्वानभ्युपगमादिति- वाच्यम्। बाधितविषयत्वेन हि भ्रमत्वम्, नतु व्यधिकरणप्रकारकत्वेन। तस्यापि विषयबाधप्रयोज्यत्वाच्च।

  ननु -अभावज्ञानस्य प्रतियोगिज्ञानजन्यत्वात् प्रौढप्रकाशयावत्तेजोविरहरूपस्य तमसः प्रत्यक्षता न स्यात्, सामान्यप्रत्यासत्तिं विना प्रतियोग्यनुपस्थितेरिति- चेत् न। अस्मन्मते तमसो भावान्तरत्वात्। नच -तथापि तद्व्यञ्जकत्वात् तदपेक्षेति - वाच्यम्; स्वरूपत एव तादृक्तेजोविरहस्य तमोव्यञ्जकत्वम्, नतु ज्ञातस्य। मानाभावात्, इत्यभ्युपगमात्। अन्येषां तादृक्तेजोविरहज्ञानस्यापेक्षितत्वेऽपि प्रतियोगितावच्छेदकप्रकारकज्ञानादेव तत्सम्भवेन तदर्थं सकलप्रतियोगिज्ञानजनिकायाः सामान्यप्रत्यासत्तेरनुपयोगात्। 

 नच - गोत्वाभावज्ञानं गोत्वत्वप्रकारकज्ञानजन्यम्। तच्च गवेतरावृत्तित्वे सति सकलगोवृत्तित्वरूपं सामान्यप्रत्यासत्तिमन्तरेण न शक्यमवगन्तुमिति साम्प्रतम्। यत्किञ्चिद्गोव्यक्तेरेव गोत्वत्वनिरूपकत्वात्। एतेन प्रागभावप्रतीतिरपि व्याख्याता।

किञ्चानागतज्ञानस्यापेक्षितत्वेऽप्यनुमानादेव तद् भविष्यति। तथाच न्यायकुसुमाञ्जलौ-

शङ्का चेदनुमाऽस्त्येव नचेच्छङ्का ततस्तराम्।  
व्याघातावधिराङ्का तर्कः शङ्कावधिर्मतः॥

इत्यत्र शङ्कोपपादकमनागतज्ञानमनुमानादेवेत्युक्तम्। अनुमानं च वर्तमानपाकः,पाकपूर्वकालीनः, पाकत्वादतीतपाकवदित्यादि। नच चरमपाके व्यभिचारः। साध्यसिद्ध्युपजीवकस्य व्यभिचारज्ञानस्यादोषत्वात्। अन्यथा सिद्ध्यसिद्धिव्याघातात्। किञ्च शब्दादपि सकलधूम-पाकादिगोचरज्ञानसम्भवः। नच - शङ्कादिपूर्वं शब्दस्योपस्थितिनियमाभाव इति - वाच्यम्। कदाचिदेव शब्दादनुभूतस्य तदानीं प्रमुष्टतत्ताकस्मृतिसम्भवात्। ननु - अनुमितेर्विशेषणज्ञानजन्यत्वेन सामान्यप्रत्यासत्तिसिद्धिः। नचानुमानात् तद्विशेषणज्ञानम्। अनवस्थानादिति चेत्, न। विशेषणतावच्छेदकप्रकारकज्ञानादेव साध्यविशेषणकपक्षविशेष्यकानु मितिसम्भवात्।

 एतेन। \`सुरभि चन्दनम्' इत्यादिविशिष्टज्ञानाय कल्पिता ज्ञानलक्षणा प्रत्यासत्तिरपि - निरस्ता। चन्दनत्वेन सुरभित्वानुमानोपपत्तेः। अन्यथा साध्यविशिष्टपक्षप्रत्यक्षोप पत्तेरनुमानमात्रोच्छेदप्रसङ्गात्। नच
-अभावसाध्यककेवलव्यतिरेकिणि साध्यप्रसिद्धेरनङ्गत्वात् तत्र क्लृप्ताया अनुमितिसामग्र्याः प्रत्यक्षसामग्रीतो बलवत्त्वमिति- वाच्यम्। अर्थापत्तिवादिभिरस्माभिस्तदनभ्युपगमात् \`पर्वतवर्तिधूमो वह्निव्याप्यः' इति परामर्शात् साध्यविशेष्यकपक्षविशेषणकानुमित्यभ्युपगमे नु नैव काऽप्यनुपपत्तिः। अनुमिते पक्षविशेष्यकत्वनियमे मानाभावात्। किञ्च धूमत्वसामान्यं न स्वरूपतया प्रत्यासत्तिः। धूलीपटले धूमभ्रमानन्तरं धूमत्वेन सकलधूमनिष्ठवह्निव्याप्तिग्रहानुदयप्रसङ्गात्। तत्र स्वरूपतो धूमत्वाभावात्। नचेष्टापत्तिः। तदुत्तरकालमनुमित्यनुदयापत्तेः। तथाच धूमत्वज्ञानं प्रत्यासत्तिरिति वाच्यम्। तच्च धूमेन्द्रियसन्निकर्षदशायां धूमज्ञानात् प्राङ् नास्त्येव। निर्विकल्पके मानाभावात्। विशिष्टज्ञानत्वेन विशेषणज्ञानत्वेनच कार्य-कारणभावानभ्युपगमात्। अवश्यक्लृकार्यकारण भावविशेषेणैव सर्वव्यवहारोपपत्तेः। नच धूमत्वेन संनिकृष्टधूमव्यक्तिज्ञानानन्तरं तत्समानाकारमसन्निकृष्टधूमगोचरं ज्ञानान्तरमुत्पद्यत इत्यत्र मानमस्ति। \`धूमत्वेन पुरोवर्तिनं धूमं साक्षात्करोमि,न व्यवहितमि 'त्यनुभवाच्च। अन्यथा \`जगतीगतसकलधूमव्यक्तीरहं साक्षात्करोमि ' इत्यनुव्यवसीयेत। नचैवमनुभावमात्रशरणैरभ्युपेयते।

 किञ्च समान्यप्रत्यासत्त्यङ्गीकारे यत् प्रमेयम् तदभिधेयम्, यत् प्रमेयवत् तदभिधेयवद् ' इत्यादिव्याप्तिपरिच्छेदे सार्वज्ञ्यापत्तिः। नचेष्टैव सा। \`परज्ञानविषयो घटो न वा ' इत्यादिसंशयानुपपत्तेः। नच - घटत्वप्रकारकघटविषयकनिश्चयो घटसंशयविरोधी, प्रमेयमिति निश्चयस्तु घटविषयकोऽपि न घटत्वप्रकारक इति- वाच्यम्; भासमानवैशिष्ट्यप्रतियोगिन एव प्रकारत्वात्। घटत्वस्यापि प्रमेयवदिति ज्ञाने भासमानवैशिष्ट्यप्रतियोगित्वात्। स्वरूपसम्बन्धविशेषाभ्युपगमे चानिर्वचनीयवादापत्तेः,इत्यादिदूषणानि बहुतरमूहनीयानि। तस्मात् सामान्यप्रत्यासत्त्या निषेधमात्रप्रतियोगित्वोपस्थितौ तदभावग्रहाद् बाध इत्यनुपपन्नमेव- इति।

 अत्र ब्रूमः। माऽस्तु सामान्यलक्षणा, तथाऽप्यनागतपाकादेरिव स्वसमानाधिकरण यावदत्यन्ताभावज्ञानमनुमानादिना भविष्यति। तथाहि घटः अत्यन्ताभावसमानाधिकरणः, धर्मत्वादित्यनेन वा, कपालम् अत्यन्ताभाववत्, वस्तुत्वादित्यनेन वा घटसमानाधिकरण यावदत्यन्ताभावसिद्धिः। नच - यत्किञ्चिदत्यन्ताभावेनैवानुमितेर्विषषयलाभेन न तस्या यावदत्यन्ताभावविषयकत्वमिति- वाच्यम्। साध्यतावच्छेदकाक्रान्तस्य पक्षेऽबाधितस्य सर्वस्यैव भानसम्भवात्। अन्यथा विनिगमनाविरहेण नैकस्यापि भानं स्यात्। अत एवानेकवह्निमति पर्वते जायमानाया वह्न्यनुमितेर्विनिगमनाविरहेण तत्र सर्ववह्निविषयत्वम्। नच - घटसमानाधिकरणयावदत्यन्ताभावज्ञानेऽपि तत्प्रतियोगित्वाभावो योग्यप्रतियोगिकः कथं प्रत्यक्षविषयः ? इति वाच्यम्। उक्तोपलम्भापादनसम्भवेनैवाभावस्य योग्यत्वात्। स्वसमानाधिकरणयावदत्यन्ताभावप्रतियोगिभिन्नत्वरूपसत्त्वप्रत्यक्षे प्रतियोगिप्रत्यक्षत्वस्यानपेक्षणीय त्वाच्च। तस्माद् युक्तं प्रत्यक्षस्य सत्त्वग्राहकत्वमिति।

 ॥केचित्त्विति॥ परमते तुच्छेऽतिव्याप्तिवारणाय पराभिप्रेतेति। परैरभिप्रेतस्य तुच्छसाधारणमिथ्यात्वस्याभावः सत्त्वमित्यर्थः। अतस्तुच्छे नातिव्याप्तिः। ननु पराङ्गीकृतं तुच्छसाधारणं मिथ्यात्वमत्यन्ताभावप्रतियोगित्वादिकमेव, न कु बाध्यत्वादिकम्। तथाच पौनरुक्त्यमिति चेत्, मैवम्। स्वसमानाधिकरणान्योन्याभावप्रतियोगितानवच्छेदकत्वे तात्पर्यात्। अतो न कश्चिद्दोषः॥ असद्वैलक्षण्ये सतीति॥ असति शुक्तिरूप्ये चातिव्याप्तिवारणाय विशेषणविशेष्ये। ननु - अनारोपितत्वमारोपाविषयत्वम्। तच्चाप्रसिद्धम्। सर्वस्यापि क्षणिकत्वादिनाऽऽरोपविषयत्वादिति- चेत्, न। अनारोपितत्वमारोपितभिन्नत्वम्। तच्च मतद्वयेऽप्यस्ति घटादेः। मम मतेऽडसत एवारोपितत्वात्। तव मतेऽनिर्वचनीयस्यारोपितत्वात्। घटादेर्ब्रह्मणश्च तद्भिन्नत्वात्। नचैवम्- मम मतेऽसद्वैलक्षण्ये सतीति व्यर्थमिति- वाच्यम्। मम मते तदुपरक्तबुद्धेस्तत्प्रयोजनत्वात्। परं प्रत्यतिव्याप्तिवारकत्वात्। उभयसिद्धप्रोयजनवत्त्वं विशेषणस्य, नतु प्रयोजनस्योभयसिद्धत्वमिति भावः। एतच्च लक्षणं न तार्किकादिसाधारणम्। अतो न तन्मतेऽप्रसिद्धिदोषः॥ अस्तित्वप्रकारकेति॥ अस्तित्वेनेत्यर्थः। एतच्च विषयत्वविशेषणम्। नच प्रमात्वस्य अर्थसत्त्वघटितत्वेनात्मश्रय इति वाच्यम्। प्रमात्वस्य जातिरूपत्वेनाभिमतत्वात्। नच आरोपघटितं प्रमाघटितं च सत्त्वं कथं चक्षुरादियोग्यम् ? इति वाच्यम्; उपनीतस्यापि तद्योग्यत्वसम्भवात्। आत्माश्रयशङ्कां निराकरोति - अस्तित्वं चेति॥ अव्याप्तिशङ्कां निराकरोति- अतीतादिरपीति॥ ननु वर्तमानत्वप्रकारकप्रमाविषयत्वं न मिथ्यात्वविरोधि, प्रतिभासकालेऽर्थसत्त्वस्य मिथ्यात्ववादेऽपि सत्त्वादिति चेत्, न। तत्काले स्वरूपेम विद्यमानस्य कालत्रयनिषेधप्रतियोगित्व रूपमिथ्यात्वानुपपत्तेः॥ आरोपितं त्विति॥

 ननु कालसम्बन्धित्वं न मिथ्यात्वविरोधि। शुक्तिरूप्यस्यापि प्रतिभासकालसम्बन्धित्वात्। बाधेन तात्त्विककालत्रयसम्बन्धनिषेधेऽप्यतात्त्विककालसम्बन्धस्यानिषेधात्। नापि तात्त्विक कालसम्बन्धित्वं तत्। तात्त्विकत्वस्याद्याप्यनिरूपणात्। निरूपणे वा शेषवैयर्थ्यादिति- चेत्, मैवम्। तात्त्विकातात्त्विकपदार्थविभागस्याद्याप्यसत्त्वेन किञ्चित्कालसम्बन्धिनः सार्वकालिकनिषेधायोगात्। अत एव स्वरूपेण निषेधमनङ्गीकृत्य पारमार्थिकत्वेन निषेधः कैश्चिदुक्त, इति तस्माद् युक्तः सत्त्वग्राहकप्रत्यक्षबाधः।

व्यासाद्रिसृततर्काम्बुपूरैः पक्षयुगं युजि।  
न्यायामृततरङ्गिण्यां सत्त्वलक्षणमीक्ष्यताम्॥  
इति प्रत्यक्षयोग्यसत्त्वविचारः।    
\</1-1-19\>

\<1-1-20\> %20.प्रत्यक्षस्य ज्ञात्या उपक्रमादिन्यायैश्च प्राबल्यम्%

 सन् घट इति प्रत्यक्षस्य घटादौ सत्त्वग्राहकत्वेन न तद्विरोधो दृश्यत्वादेरिति शङ्कते॥ नन्विति॥ इदं रूप्यमित्यत्र रूप्ये इदन्ताविरहेणाधिष्ठानभूतशुक्तिकायामिदन्त्वेन गृह्यमाणायां तदभिन्नरजतमपीदमिति निर्दिश्यते यथा तथा सद्रूपे ब्रह्मणि घटादेरध्यस्तत्वेन सद्रूपब्रह्माभिन्नत्वादधिष्ठानब्रह्माभिन्नत्वेन भाने तद्गतमेव सत्त्वं घटादौ व्यवह्नियते। तथाच न घटादौ सत्त्वं प्रत्यक्षविषय इत्यर्थः॥ उक्तत्वादिति॥ परिच्छिन्नत्वहेतुभङ्ग इति शेषः। नच रूपादिहीनस्यापि कालादिन्यायेन स्फुरणमस्त्विति वाच्यम्। इदानीं रूपमिति कालोल्लेखवत् ब्रह्मणोऽभावेन ब्रह्मणस्तद्विषयत्वाभावात्। न हीति॥ एवं च यथा सत्यं ब्रह्मेत्यत्र ब्रह्मण्येव सत्त्वं प्रतीयते न त्वधिष्ठानादिगतं तथा सन् घट इत्यत्रापि घटगतमेव सत्त्वं प्रतीयत इत्यभ्युपेयमिति भावः।

 ननु सद्ब्रह्मणोः सामानाधिकरण्यस्याबाधितत्वात्तत्र तथाऽस्तु । नतु घटे। सन्नित्यस्य घट इत्यनेन सामानाधिकरण्यस्य बाधितत्वात्। तथा हि। सत्ताजातिस्फुरणनिबन्धनं वा, स्वरूपसत्तानिबन्धनं वा, कालत्रयाबाध्यत्वनिबन्धनं वा सामानाधिकरण्यं स्यात्। नचाभावादिसाधारणसत्प्रतीतौ जातिस्फुरणं सम्भवति। अभावादिषु त्वयापि तदनङ्गीकारात्। नच क्वचित्साक्षात्सम्बन्धेन क्वचित्परम्परासम्बन्धेन सदिति प्रतीत्युपपत्तिः। विजातीयसम्बन्धेन समानाकारप्रतीत्यनुपपत्तेः। अन्यथा सम्बन्धभेद एव न सिद्ध्येत्। नच स्वरूपसत्त्वेनाभावादौ तत्प्रतीतिः। अननुगमात्। अननुगतेनाप्यनुगतप्रतीतौ जातिमात्रोच्छेदप्रसङ्गात्। अत एव न सर्वत्रापि स्वरूपसत्वेनैव सद्व्यवहारः। एकेनैव सर्वानुगतेन सर्वत्र सत्प्रतीत्युपपत्तौ वहूनां तद्धेतुत्वकल्पने मानाभावात्। नापि कालत्रयाबाध्यत्वनिबन्धनं तत्। तस्य चक्षुराद्यगम्यत्वस्योक्तत्वात्। सदिदं रजतमित्यादिभ्रमेऽभावाच्च। तस्मादेकं सर्वाधिष्ठानमेव सदिति सर्वत्रानुभूयत इति युक्तम्। नीलादेस्तु घटादिसामानाधिकरण्ये नास्ति किमपि बाधकम्। नच नीलादेरधिष्ठानत्वं सम्भवति। प्रागसत्त्वात्। नीलपीतादिप्रातिभासिकानन्ताधिष्ठानकल्पने गौरवात्। अधिष्ठेयसमानयोगक्षेमत्वात्। अधिष्ठेयविषमसत्ताकं ह्यधिष्ठानं भवति। मिथ्यारूप्यमसन्नृश्रृङ्गमित्यादौ मिथ्यात्वासत्त्वयोरधिष्ठानत्वशङ्कापि नास्ति। शून्यवादापत्तेः। यत्तु सत्यं ज्ञानमित्यत्रापि तथा स्यादिति तन्न। यतो न तत्र सत्तासम्बन्धेन सत्त्वं, किन्तु स्वरूपेणैवेत्युक्तदोषानवकाशात्। नचैवं घटादावपि स्वरूपेणैव तथात्वम्। पूर्वमेव निराकृतत्वादिति॥

 अत्रोच्यते। सन् घट इति व्यवहारस्य सत्ताजातिस्फुरणनिबन्धनत्वे बाधकाभावात्। नचाभावादिषु सत्ताविरहात्तद्व्यवहारानुपपत्तिः। तत्रापि समवायेतरसम्बन्धेन सत्तासत्त्वात्। नच विजातीयसम्बन्धेन समानाकारप्रतीत्युपपत्तिः। लोहितः स्फटिक इति प्रतीतेरेकाकारायाः साक्षात्परम्परासम्बन्धविषयत्वेऽप्रमात्वस्य प्रमात्वस्य च सर्वैरुपपादितत्वात्। नीलो घटो नीलो गुण इति प्रतीत्योरेकाकारत्वेपि सम्बन्धभेदाच्च। नच सम्बन्धभेदासिद्धिः। असाधारण्येन तत्तत्सम्बन्धगोचरबुद्धेरेव तत्सिद्धेः। स्वरूपसत्तवनिबन्धनाद्वा सद्व्यवहारः। नचाननुगमः। तव मते प्रमेयत्वस्याननुगमेऽप्यनुगतव्यवहारवदुपपत्तेः। तव मतेऽपि सत्यं ब्रह्मेति व्यवहारः स्वरूपसत्तया सन् घट इति व्यवहारस्त्वधिष्ठानसत्तानुवेधेनेत्यननुगमस्य तदवस्थत्वाच्च। वस्तुतस्तु उक्तरूपसत्त्वेनैव सर्वत्र सदिति व्यवहारः। तस्य च यथा प्रत्यक्षत्वं तथोक्तम्। नच नीलादेरधिष्ठेयाधिकसत्ताविरहान्नाधिष्ठानत्वामिति वाच्यम्। घटादेरधिष्ठानत्वेनाभिमतस्य ब्रह्मणो घट  
ाद्यधिकसत्ताया असम्प्रतिपत्तेः। ब्रह्मणितत्सत्यमित्यादिश्रुतेरेव सन् घट इति प्रत्यक्षस्यापि घटादौ ब्रह्मसमानसत्त्वग्राहकस्य सत्त्वात्। नच मिथ्या रूप्यमसन्नृश्रृङ्गामित्यादौ मिथ्यात्वासत्त्वयोरधिष्ठानताशङ्काऽपि नास्ति। शून्यवादापत्तेरिति वाच्यम्। वियदादेः सर्वस्य मिथ्यात्वे किं न शून्यवादः ? अधिष्ठानमात्रसत्यत्वस्य च शून्यवादेऽपि सत्त्वात्। तस्मात्सन् घट इत्यादौ यदि ब्रह्मसत्तानुवेधः तर्हि नीलो घट इत्याद्यप्यधिष्ठानानुवेधः स्यादिति साधूक्तम्।

 प्रत्यक्षस्य जात्या प्राबल्यमनुमानादिभ्यः समर्थयते॥ प्रत्यक्षस्येति॥ ननु तत्रोपजीव्यत्वनिबन्धनं प्रत्यक्षस्य बाधकत्वमत आह॥ दृष्टं हीति॥ धर्म्यादेश्चक्षुरादिनैव सिद्धेस्त्वचोऽनुपजीव्यत्वादित्यर्थः। ननु त्वाचप्रत्यक्षस्याप्युपजीव्यत्वेनैव शैत्यानुमिति प्रतिबन्धकत्वम्। चक्षुरादिना धर्म्यादिग्रहेपि त्वचं विना साध्यप्रसिद्धेरभावात्। तथाच न जात्या प्राबल्ये मानमस्ति। तदगृहीतग्राहित्वमपि न प्राबल्यप्रयोजकम्। प्रत्यक्षागृहीतधर्मादिग्राहकत्वेन परोक्षप्रमाणस्यैव प्राबल्यापत्तेः। नाप्यनुमानाद्य निवर्तितदिङ्मोहादिनिवर्तकत्वेन प्राबल्यम्। एतावता हि वैधर्म्यमात्रं सिद्धम्। नच तावतेतरप्रमाणापेक्षया प्राबल्यं भवतीति। मैवम्। शैत्याद्यनुमित्याद्यनिवर्तितपीतभ्रम निवर्तकजातिविशेषावच्छिन्नज्ञानजनकत्वेन प्रत्यक्षस्य प्राबल्यम्। नच चक्षुरनिवर्तित वंशोरगभ्रमनिवर्तकत्वात्त्वचोऽपि चक्षुरपेक्षया प्राबल्यं स्यादिति वाच्यम्। मण्डूकवसाञ्जनदोषेण हि दुष्टचक्षुषो वंशोरगभ्रमानिवर्तकत्वं दूरादिदोषवशात्। निर्दुष्टस्य चक्षुषः पुरैव च त्वचो वंशोरगादिभ्रमनिवर्तकत्वम्। नच प्रत्यक्षागृहीतधर्मादिग्राहकत्वेन परोक्षप्रमाणस्यैव प्राबल्यापत्तिः। स्वविषये विशेषग्राहकत्वस्य प्रत्यक्षे प्राबल्यबीजत्वात्। धर्मादेस्तु तदविषयत्वात्। परोक्षप्रमाणे स्वविषये तदग्राहकत्वात्।

 प्रत्यक्षस्य जात्या प्राबल्ये आगमस्य तत्प्रतिपादकेन ब्रह्मतर्कवचनेन विरोधं परिहरति॥ प्राबल्यमागमस्यैवेति॥ नचाद्वैतस्यापि वैदिकार्यत्वमितिवाच्यम्। अद्वैते प्रमाणाभावस्य वक्ष्यमाणत्वादिति॥ क्व चेति॥ नचैतत्परीक्षितप्रामाण्यप्रत्यक्षविषयमिति वाच्यम्। सन् घट इति प्रत्यक्षस्यापि फलपर्यन्तं परीक्षितत्वात्। त्वयाऽपि परोक्षज्ञानेनानिवृत्तस्य भेदभ्रमस्यापरोक्षज्ञानेन निवृत्तेः स्वीकाराच्च। अनुभूयते चानुमानादिभ्योऽपि विश्वासहेतुः प्राबल्यं प्रत्यक्षे। दीक्षणीयेष्टेरर्थवादेपि प्रत्यक्षस्य शब्दापेक्षयाप्राबल्यं ज्ञायते। तथा ह्यैतरेयब्राह्मणे। "तस्माद्दीक्षितेन सत्यमेव वदितव्यं अथो खल्बाहुः कोर्हति मनुष्याः सर्वं सत्यं वदितुं सत्यसंहिता वै देवा अनृतसंहिता मनष्या इति विचक्षणवतीं वाचं वदेत् चक्षुर्वै विचक्षणं विधानेन पश्यतीति॥ एतद्वै मनुष्येषु सत्यं निहितं यच्चक्षुस्तस्मादाचक्षाणमाहुरद्रागिति स यद्यदर्शमित्याह अत हास्य श्रद्दधति यस्तु वै स्वयं पश्यति न बहूनां नान्येषां श्रद्दधाति तस्माद्विचक्षणवतीमेव वाचं वदेत् सत्योत्तरा हैवास्य वागुदिता भवति" इति। अत्रव दीक्षितस्य सत्यवचनं विधाय, सत्यवाक्यं देवधर्मो मनुष्याणामशक्य इत्यथो खल्वाहुरित्यनेन पूर्वपक्षयित्वा चक्षुःसंवादिवदनमेव सत्यवचनमिति सिद्धान्तिन्तं विचक्षणवतीं वाचं वदेदित्यनेन। तत्र विचक्षणवतीमित्यनेन कथं चक्षुःसंवादित्वमित्यपेक्षायां विचक्षणशब्दस्य चक्षुःपरत्वं योगेनेत्युक्तं विधानेन पश्यतीति। एतच्चक्षुः सर्वप्रमाणापेक्षया सत्यं बलवत्। अत एव वक्तारं पृच्छति। अद्राक् दृष्टवानिति। स वाक्योच्चारयिता यद्यदर्शं पश्यामीत्याह तर्हि श्रद्दधति तद्वचनम्। नान्यस्य। तस्माच्छुतिसिद्धं प्रत्यक्षस्य प्राबल्यम्॥

 उपक्रमाधिकरणन्यायेनेति॥ तृतीयस्य तृतीये चिन्तितम्। "श्रुतेर्जाताधिकारः स्यात्"। ज्योतिष्टोमे श्रूयते - "प्रजापतिरकामयत प्रजाः सृचेयेति। स तपोतप्यत। तस्मात्तेपानात्त्त्रयो देवा अजायन्त। अग्निर्वायुरादित्यस्ते तपोतप्यन्त। तेभ्यस्तेपानेभ्यस्त्रयो वेदा अजायन्त। अग्नेर्ऋग्वेदो वायोर्यजुर्वेद आदित्यात्सामवेदः" इत्युपक्रम्य श्रूयते "तस्मादुच्चैर्ऋचा क्रियते उपांशु यजुषा उच्चैः साम्ना" इति। तत्र संशयः। किमुच्चैष्ट्वादय ऋगादिजातानां मन्त्राणां धर्माः ऋचा मन्त्रेणोच्चैरिति, किं वा वेदधर्माः ऋग्वेदोनोच्चैरितीति। उपक्रमे वेदश्रवणादुपसंहारे च ऋगादिश्रवणात्सन्देहः। वेदशब्दो हि मन्त्रब्राह्मणसमुदायात्मनो ग्रन्थविशेषस्य वक्ता। नैकस्य मन्त्रवाक्यस्य ब्राह्मणवाक्यस्य वा वाचकः। प्रयोगाभावात्। न ह्येकं द्वे त्रीणि वाक्यान्यधीत्य "वेदानधीत्य वेदौ वा वेदं वाऽपि यथाक्रमम्" इत्येतच्छास्त्रार्थमनुष्ठितं मन्यन्ते। तस्मात्समुदायो वेदः। ऋगादिशब्दास्तु मन्त्रवचनाः स्थापिताः। तेनोपक्रमोपसंहारयोर्विप्रति पत्तेरेकवाक्यत्वाच्चोभयोरेकविषयत्वेऽवश्यम्भाविनि किमुपसंहारस्य विध्युद्देशवशात् उपक्रम स्थार्थवादगतो वेदशब्दो वेदैकदेशमन्त्रपरो भवतु, किं वोपक्रमगतार्थवादवशादुपसंहारस्थऋगादिपदं वेदपरं भवत्विति सन्देहः। पूर्वपक्षस्तु। प्रधानत्वादप्राप्तविषयत्वाच्च विध्युद्देशस्य यथाश्रुतादन्यथार्थत्वमप्रामाणिकम्। अर्थवादस्तु प्रमाणान्तरप्राप्तानुवादकत्वात्तद्वशेन लक्षणया नीयमानो न दुष्यतीति। जातादिकारा उच्चैष्ट्वादयः। तदुक्तं

"गुणत्वादनुवादत्वादर्थवादस्य लक्षणा।  
मुख्यस्यापि प्रधानत्वादप्राप्तविषयत्वतः॥  
विध्युद्देशो जघन्योऽपि स्वार्थहानिं न गच्छति।  
मुख्यापि दीक्षणीया हि लभते न स्वधर्मताम्।  
जघन्यस्यापि सोमस्य प्रधानत्वात्स्वधर्मता।  
वक्ष्यते तद्वदत्रापि विध्युद्देशस्य सा भवेत्॥"इति।

सिद्धान्तस्तु। य इष्ट्या पशुना सोमेन वा यजेत सोऽमावास्यायां पूर्णमास्यां वा यजेतेति वचनात्सोमस्यापि कालो लब्धात्मतया युक्तं दीक्षणीयाकालं बाधते। विध्युद्देश्यस्त्विह मन्त्रविषयत्वेन लब्धात्मा कथमिवार्थवादं वाधेत। तथाहि। वेदशब्दोत्रोपक्रमगतोऽसञ्जातप्रतिपक्षत्वाद्यथाश्रुतपर एव तावदवधार्यते। तस्मिंश्चावधारिते सत्युपसंहारगत मृगादिपदमुपजातप्रति पक्षविज्ञानत्वाद्यथाश्रुतार्थं सत्तदेकवाक्यतामप्रतिपद्यमान तदनुगुणवेदपरत यैवात्मानं लभते, नान्यथा। येन बाधकं स्यात्। उपक्रम एव वेदानां किञ्चिद्विधास्यते इत्यवगतम्। किं तद्विधेयमित्यवगतमपेक्षितं च । अतो विध्युद्देशगतोऽपि ऋगादिशब्दोऽवगतविषयत्वादनुवाद इति लक्षणां सहते। तस्माद्वेदधर्माः। ऋग्वेदेन यत्क्रियते विधीयते तदुच्चैरिति। तदुक्तम्।

"लब्धात्मनः प्रधानस्य बलीयस्त्वं गुणाद्भवेत्।  
विध्युद्देशस्त्वलब्धात्मा लब्धात्मानं न बाधते॥" इति।

तदिहोपक्रमोपसंहारैकवाक्यतया वेदधर्मत्वमवधारितमिति। तस्माद्यथाऽसञ्जातविरोधित्वाद् उपक्रमस्योपसंहारापेक्षया प्राबल्यम् तथा सन् घट इति प्रत्यक्षस्याप्यद्वैतगमापेक्षया प्राबल्यम्।

 ॥लिङ्गात् श्रुतेरिति॥ तृतीयस्य तृतीयेऽभिहितं "श्रुतिलिङ्गवाक्यप्रकरणस्थानसमाख्यानां समवाये पारदौर्बल्यमर्थविप्रकर्षात्। " श्रुत्यादीनामेकविषयसमवाये विरोधे सति बलाबलं चिन्त्यते। तत्र श्रुतिलिङ्गयोर्विरोधोदाहरणमेवं श्रूयते- ऐन्द्र्या गार्हपत्यमुपतिष्ठत इति। तत्र संशयः। किमिन्द्रस्यैवोपस्थानं कर्तव्यमुतेन्द्रस्य वा गार्हपत्यस्य वाऽथवा समुच्चयोऽथवा गार्हपत्यस्यैवेति। यदि लिङ्गं बलीयस्तत इन्द्रोपस्थानम्। अत तुल्यबलत्वं ततो विकल्पः। अथ तुल्यवलत्वेऽप्यविरोधस्ततः समुच्चयः। श्रुतिनलीयस्त्वे तु गार्हपत्यस्यैवेति। यः शब्दस्य श्रवणादेव विनियोगः प्रतीयते स श्रौत इत्युच्यते। श्रवणं श्रुतिः। गार्हपत्यमिति च ब्राह्मणगतद्वितीयन्तपदश्रवणादेव गार्हपत्यस्य प्राधान्यमुपस्थानं प्रत्यवगम्यते। ऐन्द्‌य्राश्च तृतीयान्तायाः करणत्वमिति श्रौतोऽयं विनियोगः मन्त्रगतात्त्विन्द्रपदादिन्द्रस्वरूपमात्रं श्रुत्याऽवगम्यते। नतु मन्त्रं प्रतीन्द्रस्य प्राधान्यं मन्त्रस्य वा करणत्वं केनचिच्छब्देनदोच्यते। किन्तु मन्त्रस्येन्द्राभिधानसामर्थ्यमालोच्य नूनमनेन मन्त्रेणेन्द्र उपस्थेय इथि कल्प्यत इति लैङ्गिको विनियोगः। गृह्णीम एतदिन्द्रार्थत्वं लिङ्गादिति। नतु गार्हपत्यार्थत्वम्। मन्त्रस्य श्रौतगार्हपत्यमिति शेषितमात्रमनिर्धारितशेषविशेषं श्रुत्योक्तम्। ऐन्द्रीविषयं तु तदिति वाक्यादवगन्तव्यम्। तथैन्द्य्रेत्यनवगतशेषिविशेषविषयत्वं श्रुतं वाक्याद्गार्हपत्यविषयं सम्भवति। यच्च श्रुत्युपात्तं सामान्यरूपं च न तल्लिङ्गेन विरुध्यते। सम्भवति हि गार्हपत्यस्य काञ्चिदाग्नेयीं प्रति प्राधान्यम्। ऐन्द्य्राश्चेदं प्रति शेषत्वम्। अन्योन्यान्वयस्तु वाक्यादवगतो लिङ्गेन विरुध्यते। तेन लिङ्गवाक्ययोरेव विरोधो नतु श्रुतिलिङ्गयोः। तदुक्तं-

"शेषशेषित्वमात्रं हि श्रुत्यैन्द्रीगार्हपत्ययोः।  
उक्तमन्योन्यविषयनियमस्त्वेकवाक्यतः "इति।

उच्यते। यथैव श्रुतिमात्रमविरुद्धं एवं वाक्यमपि श्रुतिमनादृत्यालोच्यमानमविरुद्धमेव। यदि हि गार्हपत्यशब्द इन्द्रं लक्षयेत् द्वितीया वा सप्तम्यर्थे ततो लिङ्गाविरोधेन गार्हपत्यपदमैन्द्य्रोपतिष्ठत इत्यनेनैकवाक्यतां गच्छति। यस्तु द्वितीयान्तगार्हपत्यशब्दश्रवणादेवार्थः प्रतीयते गार्हपत्यस्य प्राधान्यं स लिङ्गेन विरुध्यते। अतो न केवलं वाक्यं न केवला श्रुतिर्लिङ्गेन विरुध्यते वाक्यसहिता श्रुतिर्विरुध्यते। तदुक्तं-

" सत्यं वाक्यविरोधोऽस्ति श्रुतिश्चापि विरुध्यते।  
सहिते हि विरुद्ध्येते नतु लिङ्गेन केवले॥" इति।

कथं पुनरेवमुभयविरोधः सन्नयंश्रुतिविरोध एव व्यवहियते न वाक्यविरोधः। उच्यते। श्रुतेः प्राधान्यात्। विनियोगो हि प्रमेयः। स च साध्यसाधनरूपः श्रुत्यैवोक्तः। वाक्यं तु प्रतियोगिविशेषसमर्पणेन श्रुतिमनुगृह्यद्गुणभूतम्। प्रधानेनच विरोधी लक्ष्यते नतु गुणेन। अयं चापरो विशेषः। येन श्रुतेरेवात्र विरोधो न वाक्यस्य। यस्य हि लिङ्गे बलीयसि बाधस्तल्लिङ्गेन विरुध्यते न त्वत्र लिङ्गे बलीयसि वाक्यं शक्यते बाधितुम्। तद्बाधे हि पृथक्कृते गार्हपत्यैन्द्रीपदे न कञ्चिदर्थं प्रतिपादयतः। पदमात्रस्याप्रमाणत्वात्। तत्र श्रुतेरप्यत्यन्तबाधो वाक्यस्य वा यत्र पृथक्‌भूतस्याप्यर्थप्रतिपादकत्वं न विहन्यते। यथा स्योनादिषु। तत्रैव वाक्यबाधो नैवञ्जातीयकेषु। ततश्चासम्भवति वाक्यस्य बाधे श्रुतिरेव बाध्यते इतिं श्रुतिलिङ्गयोरेवैष विरोध इति। तत्र श्रुत्यपेक्षया लिङ्गस्य प्राबल्यादिन्द्रोपस्थानमिति प्रथमः पक्षः। तदुक्तं-

यद्वा सामर्थ्यरूपत्वाल्लिङ्गं स्यात्प्रवलं श्रुतेः।  
वस्तुशक्त्यनुसारी हि शब्दः सर्वः प्रवर्तते॥ इति।

श्रुतिलिङ्गयोः स्वतः प्रामाण्याविशेषाद्विरोधाच्च विकल्प इति द्वितीयः पक्षः। तदुक्तम्।

"तत्र स्वतः प्रमाणत्वं लिङ्गादेः श्रुतिवन्मतम्।  
सामर्थ्यालोचनादेव सामर्थ्यं हि प्रतीयते॥  
गार्हपत्यार्थता श्रुत्येत्युभयोस्तुल्यकालता।  
तेन द्वयोरुपस्थानं विकल्पेन भविष्यति॥" इति।

श्रुतिलिङ्गयोरविरोधात्समुच्चय इति तृतीयः। पक्षः। तदुक्तं-

"समुच्चयेन वा मन्त्रः प्रयुज्येत द्वयोरपि।  
प्रतिप्रधानमावृत्तिर्गृणानां न विरुध्यते।  
यद्यपि स्याद्बलीयस्त्वं श्रुतेर्लिङ्गात्तथापि तु।  
अविरोधादबाधः स्यात्सम्भवीह समुच्चयः" इति। अत्राहुः।  
"तन्न तावद्बलीयस्त्वं लिङ्गस्य नच तुल्यता।  
विनियोगः श्रुतेः पश्चाल्लिङ्गस्यारादसौ स्थितः।  
यावदेव हि मन्त्रार्थो मन्त्रेण प्रतिपाद्यते।  
तावदेव श्रुतिर्मन्त्रं गार्हपत्यार्थतां नयेत्।  
मन्त्रार्थं मन्त्रतो बुध्वा पश्चाच्छक्तिं निरूप्य च।  
मन्त्रकाङ्क्षावशेनेह शेषत्वे श्रुतिकल्पना।  
श्रुत्या प्रत्यक्षया पूर्वं गार्हपत्याङ्गतां गते।  
निराकाङ्क्षीकृते मन्त्रे निर्मूला श्रुतिकल्पना।  
तेन शीघ्रं प्रवर्तिन्या श्रुत्या लिङ्गस्य बाधनम्।  
प्रत्यक्षे चानुमाने च यथा लोके बलाबलम्।  
शीघ्रमन्थरवृत्तित्वात्तथेह श्रुतिलिङ्गयोः।  
अविरोधादबाधो यो वर्णितः सन युज्यते।  
लिङ्गस्य द्विप्रमाणत्वं मन्त्राकाङ्क्षानिबन्धनम्।  
तां च श्रुति ? निक्षिपन्ती नाविरोधेन गच्छति।  
विरोधे च श्रुतिर्लिङ्गं बलीयस्त्वेन बाधते।  
गार्हपत्ये तु सामर्थ्यं गौणं मन्त्रस्य विद्यते।  
गुणाद्वाऽप्यभिधानं स्यादित्यत्रैतद्धि साधितम्॥" इति॥

 प्रत्यक्षे चेति। श्रुतिलिङ्गयोः शीघ्रमन्थरगामित्वेन बलाबलचिन्तायां प्रत्यक्षानुमानयोरुदाहृतत्वेन प्रत्यक्षस्यानुमानापेक्षया बलवत्त्वं निश्चितमित्यर्थः। ननु परीक्षितस्य मन्थरगामिनोऽपि प्राबल्यमिति चैन्मैवम्। प्रत्यक्षेऽपि फलपर्यन्तं परीक्षायाः सत्त्वात्।

 यदाहवनीये जुहोतीत्यस्मादिति॥ दशमस्याष्टमपादे चिन्तितं- "अविशेषेण यच्छास्त्रमन्याय्यत्वाद्विकल्पस्य तत्सन्दिग्धमाराद्विशेषशिष्टं स्यात् ॥" च्योतिष्टोमे श्रूयते -पदे जुहोति वर्त्मनि जुहोतीति। अन्यत्र श्रूयते गार्हपत्ये पत्नीसंयाजान्यजतीति। तत्र यदाहवनीये जुहोतीति सामान्यविहितस्याहवनीयस्य विशेषविहितैः पदादिभिः किं विकल्पो वा बाधो वेति चन्त्यते। यदि सामान्यविशेषयोस्तुल्यबलवत्त्वं ततो विकल्पः। यदि विशेषस्य प्राबल्यं ततो बाधः। पूर्वपक्षस्तु- युक्तः श्रुत्या लिङ्गबाधः। शीघ्रगामित्वात्। लिङगादिकल्पकस्य तु शास्त्रस्य मन्थरगामित्वात्। तवातिदेशस्यानुमानिकत्वात्। प्रत्यक्षेण शरादिशास्त्रेण विरोधे सति तद्विरोधं परिहृत्य विषयान्तरपरिकल्पनाद्युक्तः कुशानां बाधः। सामान्यशास्त्रं तु क्लृप्तं प्रत्यक्षश्रुतं च। विशेषणशास्त्रवदिति तुल्यबलत्वाद्विकल्प एव युक्तः। तदुक्तं-

"सामान्यस्यापि लब्धत्वात्प्रत्यक्षेण विशेषवत्।  
नास्ति लिङ्गादिवद्बाधो नापि बाधोतिऽदेशवत्" इति।

सिद्धान्तस्तु। पत्नीसंयाजादिषु होमविशेषेषु होमसामान्ये श्रुतस्याहवनीयस्य लक्षणया प्राप्तिः। गार्हपत्यादि तु श्रुत्यैव होमविशेषे विधीयते। तेनास्मिन्विशेषे श्रुत्या श्रीघ्रप्राप्तगार्हपत्यादिकं लक्षणया मन्थरप्राप्ताहवनीयं निरुणद्धीति बाध एव। तदुक्तम्।

"प्राप्तिः सामान्यशिष्टस्य विशेषे लक्षणावशात्।  
श्रुत्या विशेषशिष्टस्य तस्मादस्ति बलाबलम्" इति।

ननु पदाहवनीययोर्विकल्प इति पूर्वः पक्षो बाध इति सिद्धान्तश्च न युज्यते। अदृष्टार्थत्वात्पदाहवनीययोः। तथाहि - यदाग्नेयोऽष्टाकपालो भवतीत्यष्टाकपालेन किञ्चित्प्रकृतिद्रव्यमाक्षिप्त तत्र व्रीहयो नियम्यन्ते। इह त्वाधारो नाक्षिप्त एव वचनसामर्थ्याद्विधीयते। नतु सामान्येनाक्षिप्ते नियम्यते। शक्यते ह्यनाधारोऽपि होमः कतुम्। तेन दृष्टार्थत्वान्न विकल्पः। न ह्यनेन क्रीयमाणे दृष्टेऽन्यस्य हेतुत्वमस्तीत्यत्र किञ्चित्प्रमाणमस्ति। तदुक्तं भाष्ये - नच यत्सम्बन्धिसम्बन्धेन क्रियते न तत्तनूनपात्सम्बन्धेनेति। व्रीह्यादिनिर्वर्त्यपुरोडाशनिर्वर्तनसामर्थ्यन्तु नीवारादीनां प्रत्यक्षसिद्धमतस्तत्र युक्तो नियम इति व्रीह्यदीनां दृष्टार्थता। पदाहवनीययोस्त्वदृष्टार्थत्वान्न विकल्पो न वा बाधः। किन्तु समुच्चय एव। विरोधाभावात्। अत एव न देवताग्निशब्दक्रियमन्यार्थसंयोगादिति देवतादीनां प्रतिनिध्यभाव उक्तः षष्ठे। दृष्टार्थे तु प्रतिनिधिः स्यादेव। अत एव चानुयाजादृष्टेनोपकुर्वन्तो नाम न होमादिभिरुपहोमैर्विकल्प्यन्ते। बाध्यन्ते चेत्युक्तं दशमे। उदाहरणं चायुक्तम्। पदे जुहोति यदाहवनीये जुहोतीत्युभयत्रापि होमसामान्यमेव श्रुतम्। अतः सामान्यविशेषभावाभावान्न बाध्यबाधकभावः।

 अत्राहुः। सत्यमाग्नेयोऽष्टाकपालो भवतीत्यत्र यथा प्रकृतेद्रव्याक्षेपस्तथा नाक्षिप्त आहवनीयः। त्वयापि न त्वनाकाङ्क्षितः सम्बध्यते। तथाहि- यदाहवनीय इति सप्तम्यन्तं साकाङ्क्ष जुहोतीत्यनेन निराकाङ्क्षीक्रियते, जुहोतीत्यपि साकाङ्क्षमाहवनीयेन निराकाङ्क्षीक्रियते। तेनानयोराकाङ्क्षावशादाधारादेभवरूपदृष्ट एव सम्बन्धरूप उपकार इति दृष्टार्थत्वाद्विकल्पादिः प्राप्नोति। नन्वेवं प्रतिनिधिः प्राप्नोति। दृष्टार्थत्वात्। द्रव्यान्तरवत्। तथाच षष्ठाधिकरणविरोध इति चेन्मैवम्। यत्र नियमेनाक्षेपाद्दृष्टार्थता तत्र प्रतिनिधिः। द्रव्याद्यभावे पुरोडाशाभावेन यागस्वरूपासिद्धेरवश्यं किञ्चिद्द्रव्यमाक्षिप्तमष्टाकपालेन। तद्व्रीह्यादिशब्दैर्नियम्यते। नचैवं प्रकृते। विनाऽऽहवनीयं निराधारहोमनिष्पत्तेराहवनीयस्य नियमेनाक्षेपासम्भवात्। तस्मान्न प्रतिनिधिः। अतो न षष्ठाधिकरणविरोधः। नाप्युदाहरणानुपपत्तिः। असत्यपि सामान्यविशेषशब्दे आहवनीयो हि पवमानेष्ट्यादिभिरुत्पादितः प्रयोजनमपेक्षते। तस्य चानारभ्यवादेनाधिकरणभावो होमेषु प्रयोजनं विधीयते सामान्येन। इह तु पदविशिष्ट एव होम उत्पद्यते। तत्राहवनीयो न शक्यते विधातुम्। पदेन होमस्य व्याप्तत्वात्। तथाच यदाहवनीये जुहोतीत्यत्र साधाराननाधारांश्च होमाननूद्य विधीयमान आहवनीयः साधारेष्वयोग्यत्वेन बाधितोऽनाधारेषु होमेष्ववतिष्ठत इति युक्तमुदाहरणम्। गार्हपत्ये पत्नीसं याजान्यजतीत्यत्र तु न कश्चित्क्षुद्रोपद्रवः। तत्र पत्नीसंयाजशब्दो यागविशेषमेव ब्रूते श्रुत्या। यदाहवनीये जुहोतीत्यत्र यागसामान्यमेव श्रुत्या न विशेषः। कथं न पुनरत्र बाधो यावता द्वयोरपि शास्त्रयोः प्रत्यक्षत्वाज्जुहोतिशब्दविशेषात्तु पत्नीसंयाजेष्वपि विहित एवाहवनीयः। मैवम्। जुहोतिशब्दादाकृतिन्यायेन पत्नीसंयाजस्य लक्षणयोपस्थितिर्विलम्बेन, पत्नीसंयाजशब्दात्तदुपस्थितिः शीघ्रेत्येवं वैधर्म्येण बाधसम्भवात्। तस्मान्न पदाहवनीययोः समुच्चयः। अपि वाऽहवनीयः पदनिरपेक्षः सप्तम्या आतारत्वेन प्रतिपाद्यते॥ पदमप्याहवनीयनिरपेक्षम्। तस्मादप्यसमुच्चयः। तद्यथा व्रीहिभिरिति व्रीहीन् करणविभक्तिर्यवनिरपेक्षानेव प्रतिपादयति यागसाधनत्वेन तथा यवैरिति। तथाच तद्वदेवासमुच्चयः ननु तत्राशक्यत्वादसमुच्चयो न निरपेक्षश्रवणादिति चेन्न। तत्र यः समुच्चयं कुर्यान्नासौ पुरोडाशं न निवर्तयति। शक्येति हि मिश्रैरपि पुरोडाशोऽभिनिर्वर्तयितुम्। किन्तु वाक्येन योऽनयोः प्रतिपाद्यते नैरपेक्ष्यरूपः सम्बन्धस्य बाधते। तेन शब्दादेव तत्र विकल्पो, न वस्त्वसम्भवात्। अपि च वस्तुस्वभावोऽपीहैव शक्यते वक्तुम्। तत्र व्रीहियवाभ्यामपि पुरोडाशो निवर्तत एव नतु प्रत्यक्षविरोधः। पदाहवनीययोस्तु समुच्चये सत्याहवनीयः पदे वा निक्षिप्यते। आहवनीये वा पदम्। तत्र यदाऽऽहवनीयः पदे निक्षिप्तो होमाधिकरणं भवति तदाऽऽहवनीयेन पदस्य व्यवधानान्न पदमधिकरणं स्यात्। एवमन्यत्रापि। तस्मान्न शब्दतो वस्तुकृतः पदाहवनीययोः समुच्चयः। किं तु बाध एवेति। तदिदमुक्तं- पदे जुहोतीत्यस्य विशेष विषयत्वादिति। अविशेषेण यच्छास्त्रं तत्सन्दिग्धं विशेषेविलम्बितं विशेषशिष्टं त्वाराच्छीघ्रमेव विशेषे प्रवर्तते तस्मात्सामान्यस्य विशेषशास्त्रं बाधकमिति सूत्रार्थः।

 ननु सामान्यविशेषन्यायस्य निश्चितप्रामाण्योभयविषयत्वम्। अन्यथाऽयं गौरश्व इत्यादेरपि गौरश्वो न भवतीत्यादितः प्राबल्यं भवेदिति चेत्। मैवम्। उत्सर्गतः प्राप्तस्वतः प्रामाण्यस्य प्रत्यक्षे निश्चयाभावे बीजाभावात्। फलपर्यन्तपरीक्षायाः सत्त्वाच्च॥ यत्किञ्चित्प्राचीनमिति॥ अग्नीषोमीयपशोः पूर्वकालं यत्किञ्चिदनुष्ठीयते तत्रोपांशु मन्दस्वरः कर्तव्य इति श्रुत्यर्थः॥ तथा वृत्त्यन्तरेणेति॥ तत्त्वमसीत्यादौ वृत्त्यन्तरेण लक्षणया, ब्रह्मैव सन् ब्रह्माप्येतीत्यादौ ब्रह्मशब्दस्यानेकार्थत्वेन, सर्व एकीभवन्तीत्यादौ स्थानैक्यादिविषयान्तरपरत्वेनेत्यादि बोध्यम्। न्यायस्त्वित्थम्। नवमस्य प्रथमपादे चिन्तितं -देशबद्धमुपांशुत्वं तेषां स्यात् श्रुतिनिर्देशात् तस्या च तत्र भावात्। ज्योतिष्टोमे श्रूयते - \`शरा वा एष यज्ञस्य तस्माद्यत्किञ्चित्प्राचीनमग्नीषोमीयात्तेनोपांशु चरति' तत्र संशयः। किमिदमुपांशुत्वं ज्योतिष्टोमस्य यः प्राग्भागस्तद्धर्मः सत् परमापूर्वप्रयुक्तं ततश्च विकृतिषु तद्भागारम्भके प्राकृते पदार्थेऽप्यूहितव्यमुताग्नीषोमीयात् पशोर्ये प्राचीनाः पदार्था दीक्षणीयादयस्तेषां धर्मस्तदवान्तरापूर्वप्रयुक्तं ततश्चाप्राकृते पदार्थे यूपावटस्तरणबर्हिर्धर्मवन्नोहितव्यम्। पूर्वपक्षस्तुयज्ञशब्दो व्यवहितेनापि प्राचीनशब्देन सम्बध्यते। प्रवृत्तिविशेषकरत्वात्। नतु संनिहितेनापि शरशब्देन। तथात्वेऽर्थवादत्वेन प्रवृत्तिविशेषकरो न स्यात्। तस्माद्यज्ञस्य ज्योतिष्टोमस्य यत्प्राचीनं प्राग्भागस्तदुपांश्विति सम्बन्धः। यज्ञस्येत्यवयवव्यतिरेकजनिता षष्ठी। तेन प्राचीनशब्देन यज्ञावयवोऽभिधीयते न पदार्थः। यद्यपि प्राचीनशब्दः पदार्थान् शक्नोति विविक्षितुम्। तथापि न। श्रुत्या हि भगवचन एव प्रतीयते। तथाहि- अक्षरोच्चारणमात्रेणैव प्राग्भागमाह। पदार्थांस्तु लक्षणया। न हि प्राचीनशब्दः पदार्थान् स्वरूपेण वक्ति। किन्तु प्राग्देशविशेषितान्। अतश्चाकृतिन्यायेन देशे श्रुतिः पदार्थेषु लक्षणा। अस्तु वा शराशब्दस्यार्थवादस्य शेषो यज्ञशब्दः। तथापि नोपांशुतायाः पदार्थधर्मतासिद्धिः। ननु कथं नासिद्धिः ? प्राचीनशब्दोऽग्नीषोमीयेण विशेष्यति। अतस्तस्यानवयवित्वा दवधिमात्रत्वेनावस्थानात् प्राचीनशब्देन नावयवोऽभिधीयते। अग्निषोमीयात् प्रथमे पदार्था एव तु अभिधीयेरन्॥ मैवम्। प्राचीनशब्दोऽग्नीषोमीयेण न विशेष्यते। ननु यद्यग्नीषोभीयशब्देन प्राचीनशब्दो न विशेष्यते कस्य तर्हि प्राग्भागः ? सर्वथा हि येन केनचिद्विशेषयितव्यः। सापेक्षत्वात्। सत्यं विशेषयितव्यः। किन्तु प्रकरणलब्धविपरिवर्तिकज्योतिष्टोमेनैव। तस्माद्यज्ञशब्दस्य शराशब्दसम्बन्धादप्युपांशुतायाः परमापूर्वप्रयुक्तत्वसिद्धिः। तथा हि। येयमुपांशुत्वानुषितिरेषा शराशब्दाच्छद्मगतिर्यथा शकुनिं जिघृक्षतः प्रच्छन्ना गतिर्भवति शनैः पदन्यासो दृष्टिप्रणिधानमशब्दकरणं चेति तत्सर्वं शकुनिग्रहणाय। तथैवानुष्ठातुरुपांशुत्वानुष्ठानं च्छद्मगतिरूपमनुष्ठानसाध्याय यज्ञसाध्यत्वाद्यज्ञशब्दप्रतिपाद्याय परमापूर्वायेति। तस्मादुपांशुतायाः परमापूर्वप्रयुक्तत्वेन विकृतौ कुण्डपायिनामयनेऽप्यग्नीषोमीयपशोः प्राचीनेषूपांशुत्वस्योह इति।

 सिद्धान्तस्तु। पदार्थापूर्वप्रयुक्तमुपांशुत्वं यद्यनर्थकं भवति ततोऽर्थवत्त्वाय व्यवहितकल्पना स्यात्। यज्ञस्येत्यश्रुतो वा कल्प्येत। इह त्वध्याहारव्यवहितकल्पनाभ्यामृतेपि यथा श्रुत एव वाक्ये घटमाने किमर्थं व्यवहितकल्पनाऽध्याहारो वाऽश्रीयते ? अपि च प्राचीनशब्दे यज्ञशब्देन विशेष्यमाणेऽपि यद्यग्नीषोमीयपदमविवक्षितं स्यात्तथा सति साकाङ्क्षत्वाद्वाक्यमेव न घटते। कतरस्मात्पदार्थात्प्रागिति सापेक्षत्वात्प्राक्‌शब्दस्य। तस्मादग्नीषोमीयशब्दोऽवश्यं विवक्षणीयो भवति। ते सुदूरमपि गत्वा प्राचीनशब्दस्याग्नीषोमीयशब्देन सम्बन्ध एषितव्यः। तद्वरमादावेव प्राचीनशब्देनाग्नीषोमीयशब्दः सम्बन्धनीयः। किञ्च यज्ञस्य यत्प्राचीनमित्यन्वये प्राचीनशब्देन प्रमितसम्बन्धः किञ्चिशब्दोऽनन्वितः स्यात्। तथा हि। किञ्चिच्छब्दोऽयमज्ञाते ज्ञातुमिष्टे वर्तते। देशश्च ज्ञात एव। प्राचीनशब्दस्य तद्वाचिनः श्रुतत्वात्। नाप्ययमनुवादः। यच्छब्दोत्तरकिञ्चिच्छब्दो हि वीप्सार्थे वर्तते। नचैकस्मिन्नेव प्राचीनशब्दार्थे वीप्सा सम्भवति। तस्मान्नानुवादो नाप्युत्सर्ष्टव्यार्थः। पदे वाक्ये च गम्यमानार्थत्वात्। तस्माद्गृहैकत्वादिवदविवक्षाकारणाभावाद्वीप्सावाची सन्नयमवश्यं विवक्षितार्थः। पदार्थपरत्वे तु तस्यैकत्वात्किञ्चिच्छब्दार्थो वीप्सा बाध्येत। अतः किञ्चिच्छब्दस्य मुख्यत्वात्तदबाधाय तदनुसारेण जघन्यस्य प्राचीनशब्दस्य वर्णनात्प्राचीनशब्दः प्राग्देशावच्छिन्नपदार्थानेवामुख्यवृत्त्याऽभिदधाति। एतेनाकृतिन्यायोऽपिपरास्तः। तस्माद्यत्किञ्चिच्छब्दस्य प्रकृतविशेषवाचित्वम्। तदिदमुक्तं यत्किञ्चिच्छब्दस्य प्रकृतविशेषवाचित्वेनेति। देशसम्बद्धमुपांशुत्वं तेषां पदार्थानामेव धर्मः स्यात्। नतु यज्ञावयवस्य। कुतः ? प्राचीनाग्नीषोमीयशब्दयोः सेबन्धस्य श्रुतिनिर्देशात्। शब्दश्रवणादेव प्रतीयमानत्वात्। प्राचीनमग्नीषोयादिति हि श्रूयते। न हि यज्ञस्य यत्प्राचीनमित्येवंविधं वाक्यं श्रूयते। अथवा अग्नीषोमीयादिति पदार्थः श्रुतः। स चोदितः प्राग्भाविनः पदार्थान् स्वसम्बद्धानुपस्थापयति। न यज्ञभागमित्यभिप्रेत्य श्रुतिनिर्देशादित्युक्तम्। श्रुतिनिर्देशादग्नीषो मीयस्येत्यर्थः। पदार्थानामुपांशुत्वं प्रति प्रयोजकत्वे निष्प्रयोजनपदार्थप्रयुक्तपांशुत्वं व्यर्थं स्यादत आह॥ तस्य च तत्र भावादिति॥ तस्यावान्तरापूर्वस्य प्रयोजनस्य तत्र सन्निपातिषु सोमप्रवहणीयसूक्तादिद्वाराराऽदुपकारेषु च प्रायणीयाप्रयाजादिषु भावात्। न ह्यात्मसमवेतादृष्टमेवापूर्वशब्दः। अपि तु व्रीह्यादिसमवेतः संस्कारोऽप्यपूर्वशब्दः। तस्मात्सन्निपात्यारादुपकारकं चोपांशुताप्रयोजकम्। तदुक्तं-

"संस्कारोऽपि ह्यदृष्टत्वादपूर्वमिति गीयते।  
प्रयाजापूर्ववत्तस्मादुभयं स्यात्प्रयोजकम्॥" इति।

यावत्या वाचा कामयीतेति। नवमस्य द्वितीयाधिकरणद्वितीयवर्णके विचारितम्। संस्कारे युज्यमानानां तादर्थ्यात्तत्प्रयुक्तं स्यात्। ज्योतिष्टोमे श्रूयते-यावत्या वाचा कामयीत तावत्या दीक्षणीयायामनुब्रूयात् मन्द्रं प्रायणीयायां मन्द्रतरमातिथ्यायां उपांशूपसत्सु उच्चैरग्नीषोमीय इति श्रुतेर्वाड्नियमाख्यः संस्कारो च्योतिष्टामापूर्वप्रयुक्तो वा दीक्षणीयाजन्यफलभोक्तृत्वयोग्यता रूपयजमानसंस्काररूपदीक्षणीयापूर्वप्रयुक्तो वेति संशयो पूर्वः पक्षः - अवश्यं ह्यत्र दीक्षणीयाशब्देनापूर्वसाधनत्वं लक्षयितव्यम्। श्रुत्यर्थे आनर्थक्यापत्तेः। तत्र किमिति फलवत्परमापूर्वलक्षणया तादर्थ्ये सम्भवति निष्फलावान्तरापूर्वार्थत्वमाश्रीयते। तस्माद्दीक्षणीया परमापूर्वप्रयुक्त एव वाड्नियमः। तदुक्तं-

"फलवत्परमापूर्वं तच्छेषत्वं ततो भवेत्।  
स्वापूर्वं क्रतुशेषत्वान्न स्वयं फलवद्यतः॥

फलवच्छेषता युक्ता नतु निष्फलशेषता।  
तस्मान्न साधने रूपे स्वरे भेदोऽभिधीयते॥" इति।

सिद्धान्तस्तु। दीक्षणीया आत्मीयमपूर्वं लक्षयति। प्रथमं तेनच धर्माणां सम्बन्धः। तस्यापि फलवत्त्वेन तदतिक्रमकारणाभावात्। परमापूर्वं तु लक्षितलक्षणया। अतः प्रथमोपस्थितफलवत्स्वापूर्वप्रयुक्त एव वाड्नियमः। तदुक्तं-

"एवमाश्रीयमाणे हि भवेल्लक्षितलक्षणा।  
स्वापूर्वे लक्षणामात्रं तस्माल्लक्षितलक्षणा॥

तच्छेषत्वेपि धर्मस्य नानर्थक्यं प्रसज्यते।  
तस्याप्यदृष्टरूपत्वात् फलापूर्वापयोगतः ॥"इति।

तत्र स्वरान्तराणामस्य च समावेशो निरूप्यते। दीक्षणीयाया याजुर्वेदिकत्वादुपांशु यजुषेति नानावेदस्वरूपोपांशुत्वं प्राप्नोति। तच्चोदकेन बाध्यते। कथं प्राक् स्विष्टकृतः प्रथमस्थानेन मध्यमेनेडायाः शेषे तृतीयस्थानेनेत्येतस्थलवैचित्र्यं चोदकप्राप्तम्। तच्चोदकाश्रयत्वात्प्रयोगवचनाश्रय नानावेदस्वारापेक्षया बलवत्। तदपि यत्किञ्चित् प्राचीनमग्नीषोमीयादित्यनेन वाचनिकेनोपांशुत्वेन बाध्यते। ततश्च पुनरपि दीक्षणीयादीनां साङ्गानामुपांशुत्वमेव प्राप्तम्। तदपि यावत्या वाचा कामयीत तावत्या दीक्षणीयायामनुब्रूयादित्यनेन वाङ्नियमेन बाध्यते। नन्वग्नीषोमीयात्प्राचीनेषु प्रायणीयातिथ्योपसत्सु वाचनिक एव तत्तस्वरनियम इति यत्किञ्चित्प्राचीनमित्यनेनोक्तमुपांशुत्वं क्व विधीयेत ? उपसत्सु पुनरनुवाद एव स्यादिति चेदुच्यते। दीक्षणीयादिशब्दवाच्ये वाङ्नियमो विधीयते। दीक्षणीयादिशब्दश्च प्रधानमात्रे वर्तते नाङ्गेषु। तेन प्रधानेषु यावत्या वाचेति विहितः स्वरः। तदङ्गेषु तूषांशुत्वमिति। नन्वेवमग्नीषोमीयात्प्राचीने प्रवर्ग्येपि उच्चैः प्रवर्ग्येणेति विहितमुच्चैस्त्वं प्रधानमात्रे स्यात्। अङ्गेषूपांशुत्वमेव स्यादिति चेन्न। उच्चैः प्रवर्ग्येणेति करणविभक्तिनिर्देशात्साङ्गस्यैव करणत्वेन साङ्गस्यैवोच्चैस्त्वम्। दीक्षणीयादिषु तु करणविभक्तिर्निर्देशाभावात्प्रधानमात्रधर्मतेति विशेषः। यच्च पूर्वपक्षे भाष्यकारमते प्रयोजनमुक्तं मासाग्निहोत्रादिषूपांशुत्वस्य प्राप्तिरिति तद्वार्तिककारो न मन्यते। तथाहि- कौंण्डपायिनामयनाग्निहोत्रादीनां नैय्यमिकाग्निहोत्रादिभ्यो नाम्नाऽन्यस्वरः प्राप्नोति। चोदके नचेदमुपांशुत्वम्। चोदकाच्च नामधेयं बलवत्। तस्मादन्यत्प्रयोजनं वाच्यम्। तदुच्यते। राजसूये पुरस्तादुपसदां सौम्येन प्रचरन्ति अन्तरा त्वाष्ट्रेणोपरिष्टाद्वैष्णवेनेति। पूर्वपक्षे सौम्यादिषूपांशुत्वम्। सिद्धान्ते तु नेति। ननु यत्किञ्चिच्छब्देनापि प्रकृता विशेषा उच्यन्ते। दीक्षणीयादिभिरपि शब्दैर्विशेषा एव। तत्र द्वयोर्विशेषप्रवृत्तेर्नास्ति बाध्यबाधकभावः। तस्माद्दीक्षणीयादिषु प्रधानेषु विकल्पः प्राप्नोति। मैवम्। दीक्षणीयादिभिः शब्दैर्वर्णापात्तमेव प्रधानम्। तस्माद्वि वर्णश्रवणादेवान्यनैरपेक्ष्येण दीक्षणीयादिप्रधानं प्रतीयते। यत्किञ्चिच्छब्देनतु न कश्चिद्वर्णोपात्तः पदार्थः प्रतीयते। किन्तु प्रकरणालोचनसंव्यपेक्षः। वर्णोपात्तेन निरपेक्षेणावर्णोपात्तः सापेक्षो विरोधे सत्यवश्यं बाधनीयः। एवं न योग्यताज्ञानापेक्ष आगमस्तन्निरपेक्षप्रत्यक्षेण सङ्कोचनीय इत्यभिप्रायः। किञ्च दीक्षणीयातिरिक्ते दीक्षणीयाङ्गे सावकाशमुपांशुत्वम्। यावत्या वाचेति विहितस्वरस्तु दीक्षणीयेतरत्र निरवकाश इति दीक्षणीयस्वरस्तस्य सङ्कोचको भवति। तदिदमुक्तं -दीक्षणीयेतरत्र निरवकाश इति दीक्षणीयस्वरस्तस्य सङ्कोचको भवति। तदिदमुक्तं-दीक्षणीयातिरेके सावकाशत्वादिति। संस्कारे दीक्षणीयादौ युज्यमानानां विधीयमानानां तत्परमापूर्वमेव प्रयोजकं स्यात्। कुतः। दीक्षणीयादेस्तादर्थ्यात् परमापूर्वार्थत्वादिति सूत्रार्थः।

 ननु तात्पर्यलिङ्गैरुपक्रमादिभिर्द्वैतनिषेधपरत्वेऽवधृते अद्वैतश्रुतेरपि निरवकाशत्वात्प्रत्यक्षस्यापि व्यावहारिकद्वैतविषयतया सावकाशत्वाद्विरुद्धयोर्द्वयोरहं मनुष्य इत्यादिप्रत्यक्षाकाशवत्सर्वगतश्च नित्य इत्यादि श्रुत्योरिव तात्विकप्रामाण्यानुपपत्त्या कस्यचिद्व्यावहारिकं कस्यचित्तात्विकं प्रामाण्यमभ्युपेयम्। अत्यन्ताप्रामाण्यस्यान्याय्यत्वात्। तत्राद्वैतश्रुतेर्व्यावहारिकप्रामाण्यसम्भवे द्वैतग्राहिप्रत्यक्षादेस्तात्विकं प्रामाण्यं भवेत्। तदसम्भवे तु बलादेवाद्वैतश्रुतेस्तात्विकं प्रामाण्यमिति प्रत्यक्षादेर्व्यावहारिकं प्रामाण्यं पर्यवस्यतीति कृतबुद्धयो विदाङ्कुर्वत्विति। अत्रोच्यते। तदुपक्रमादिलिङ्गैः श्रुतेर्द्वैतनिषेधपरत्वेपि प्रत्यक्षगृहीतघटादीतरविषयत्वेन सावकाशत्व निरवकाशत्वाभ्यामुभयोरपि तात्विकप्रामाण्योपपत्तौ नाप्रामाण्यापरनामधेयव्यावहारिकप्रामाण्यं प्रत्यक्षस्येति साधु कृतबुद्धयोबिदाङ्कुर्वन्त्विति।

 पञ्चदशरात्र इति। द्वादशस्य द्वितीये विचारितम्। विप्रतिषिद्धर्माणां समवाये भूय सां स्यात्सधर्मत्वम्। अस्ति पञ्चदशरात्राख्यं सत्रं पञ्चदशसुत्यात्मकम्। तस्य प्रथमं सौत्यमहरग्निष्टुन्नामकम्। ततः पराणि त्रीणि ज्योतिर्गौरायुरित्येतन्नामकानि। परिशिष्टान्येकादश द्वादशादिकानि। अग्निष्टुज्ज्योतदिर्गौरायुरित्येतन्नामका ऐकाहिकाः क्रतवः प्रसिद्धा अपरे वर्तन्ते। तेषां नामान्यग्निष्टुदादीनि पञ्चदशरात्रस्य प्रथमदिवसचतुष्टये धार्यन्ते। तदीयेतिकर्तव्यताप्राप्त्यर्थं कुण्डपायिनामयने अग्निहोत्रनामवत् सुब्रह्मण्याह्वानं चातिथ्यान्ते उपसत्काले च सुत्याकालीनं च। तत्र सुत्याकालीनं सुब्रह्मण्याह्वानं भिन्नकालत्वान्न तन्त्रमर्हतीति ततः सुत्याकाल एव क्रियते। आतिथ्यान्ते उपसत्काले सुब्रह्मण्याह्वानं तु समानदेशकालकर्तृत्वादहर्गणेषु तन्त्रमित्येकादशे वर्णितम्। पञ्चदशरात्रस्य चाग्निष्टुन्नामकं प्रथममहरग्निष्टुन्नमकैका हविकृतित्वात्तद्धर्मभूताग्नेयीसुब्रह्मण्याङ्गवत्। ततः पराणि त्रीणि ज्योतिर्गैरायुरित्येतत् सञ्ज्ञकान्यहानि ज्योतिर्गौरायुरित्येतत्सञ्ज्ञकैकाहवि कृतित्वात् तदङ्गभूतैन्द्रीसुब्रह्मण्याधर्मकाणि। परिशिष्टान्येकादश द्वादशाहविकृतित्वादैन्द्र्या सुब्रह्मण्ययोपेतानि। एवं चाद्यस्याह्न आग्नेयीसुब्रह्मण्याङ्गम्। परिशिष्टानां चतुर्दशानामैन्द्र्यङ्गम्। अत एव वसतीवरीग्रहणोत्तरकालं सुत्याकाले यथायथं आग्नेयी ऐन्द्र्यश्च सुब्रह्मण्या आहूयन्ते। प्रधानभूतैरेभिश्च पञ्चदशसुत्याभिरातिथ्यान्ते उपसत्काले च सुब्रह्मण्याह्वानं तन्त्रेण क्रियमाणमाकाङ्क्षितम्। तत्राऽग्नेय्या प्रथमया सुत्ययानुरूपत्वेनाग्नेयी सुब्रह्मण्याऽकाङ्क्षिता। परिशिष्टाभिरैद्रीसुत्यादिभिः स्वानुरूप्येणैन्द्री सुब्रह्मण्याऽऽकाङ्क्षिता। तदिहातिथ्यान्ते उपसत्काले च सुब्रह्मण्यायां सन्देहः किमाग्नेयीसुत्यानुसारेणाऽग्नेय्याऽऽह्वातव्या आहोस्विदैन्द्रीसुत्यानुसारेणैन्द्री आह्वातव्याति। तत्राऽग्नेय्याः सुत्यायाः प्राथमिकत्वेन मुख्यत्वादसञ्जातविरोधित्वाच्चाग्नेय्येवाह्वातव्या न त्वैन्द्री। चरमोपस्थित्वेनामुख्यत्वात्सञ्जातविरोधि त्वाच्चेति पूर्वपक्षे प्राप्ते सिद्धान्तितम्। बहूनामनुग्रहस्य न्याय्यत्वादैन्द्र्येवाह्वातव्येति भाष्यकारो वर्णयाम्बभूव। तदेतद्वार्तिककरो नानुमन्यते। तथाहि - यत्रान्यार्थेनान्यस्योपकारसिद्धिस्तत्र प्रसङ्गः। नचोपसत्कालीनग्नेय्या सुब्रह्मण्य ऐन्द्रः संस्कृतो भवति। ऐन्द्र्या वा तयाऽग्निः। यथाग्नये जुष्टं निर्वपामीति निर्वापमन्त्रः संस्कारकत्वात्प्रतिनिर्वापं भिद्यते एवमियमपि। अत एव न तन्त्रता। तेनोभे अपि भेदेनाह्वातव्ये इत्यनुदाहरणम्।

 सुब्रह्मण्येति। इदमुदाहरणं काम्येष्टिकाण्डे श्रूयते। अग्नये दात्रे पुरोडाशमष्टाकपलां निर्वपेत्। इन्द्राय प्रदात्रे पुरोडाशमेकादशकपालं दधि मधु घृतं पयो धानास्तत्संसृष्टं प्राजापत्यं पशुकाम इति। तदिमानि सप्तहवींषि। आग्नेयमैन्द्रिं प्रजापत्यानि पञ्चेति। तत्राग्नेयं प्राजापत्याश्च धाना आग्नेयविकारत्वादुभयथाऽप्यविरुद्धाः। यस्त्वैन्द्रः पुरोडासो यच्च प्राजापत्यं दधि तयोःझ क्रमेणैन्द्राग्नसान्नाय्यविकारत्वादमावास्याधर्मापेक्षा। मधुघृतापानां तूपांशुयाजविकारत्वात् पौर्णमासिकधर्मपेक्षा। मधूदकयोराच्यविकारत्वमष्टमे सिद्धम्। घृतस्य त्वसन्दिग्धमेव। तदेतेषु सप्तसु यागेषु सहप्रकान्तेष्वभिमर्शनमन्त्राज्यभागमन्त्रयोर्विरोधः। चतुर्होत्रा पौर्णमासीमभिमृशेत् पञ्चहोत्रा अमावास्यायामभिमृशेदित्यभिमर्शनमन्त्रौ विहितौ। पृथिवी होता द्यौरध्वर्युः रुद्रोऽग्नीत् बृहस्पतिरुपवक्ता इत्ययं चतुर्होतृमन्त्रः। अग्निर्होता अश्विनाध्वर्यू त्वष्टाग्नीत् मित्र उपवक्ता इत्ययं पञ्चहोतृमन्त्रः। एताभ्यां चतुर्होतृपञ्चहोतृमन्त्राभ्यां हविषां पुरोडाशादीनामभिमर्शनं पूर्णमास्यमावास्ययोर्भेदेन विहितम्। तत्र संसृष्टत्वाद्धविषां सकृतेवाभिमर्शनं सर्वेषां पूर्णमासीहविषामेवममावास्यायामपि क्रियेत। वाक्यान्तरविहिते ह्यभिमर्शने मन्त्रद्वयमिदं व्यवस्थया विधीयत इत्यष्टमे वर्णितम्। नच कृतस्याप्यभिमर्शनस्य मन्त्रान्तरेणाभिमर्शनं न कृतमिति मन्त्रार्थमावृत्तिर्युक्ता। अङ्गानुरोधेन प्रधानावृत्तेरभावात्। तथाच प्रकृतेष्टौ पूर्णमास्यमावास्याविकाराणां हविषां सहाभिमर्शने कर्तव्ये तत्स्मरणार्थयोर्मत्रयोरस्ति विरोधः। वार्त्रघ्नी पौर्णमास्यामनूयच्येते, वृधन्वती अमावास्यायामित्यनेनाज्यभागयोर्व्यवस्थया मन्त्रौ विधीयते। तौ च पौर्णमासीविकाराणां वार्त्रघ्नावाज्यभागमन्त्रौ प्राप्तौ। दर्शविकारयोस्तु वृधन्वन्तौ। नचान्यतराभ्यां मन्त्राभ्यां कृतावाज्यभागौ पुनर्मन्त्रार्थमावर्तनीयौ। अङ्गानुरोधेन प्रधानावृत्तेरभावात्। तदिह किममावास्याधर्माभ्यां वृधन्वतीभ्यां ऋग्भामाज्यभागौ कर्तव्यौ। ताभ्यामेव च प्रसङ्गकार्यस्य सिद्धत्वात्पौर्णमासीकौ मिन्त्रौ निवर्तेते। अथवा पौर्णमासीधर्माभ्यां वार्त्रघ्नीभ्यां ऋग्भ्यामाज्यभागौ कर्तव्यौ। ताभ्यामेव च प्रसङ्गकार्यसिद्धेरमावास्यामन्त्रौ निवर्तेते इति सन्देहे आग्नेयस्योभयथाऽप्यविरुद्धत्वादैन्द्रदध्नौः प्राथमिकत्वादसञ्जातविरोधित्वाच्च तद्धर्मानुग्रहाय वृधन्वत्यावेवाग्निः प्रत्नेन मन्मना सोम गीर्भिष्ट्वावयमित्येते ऋचौ कर्तव्ये इति प्राप्ते सिद्धान्तः भूयसां मधुघृतापानामनुग्रहाय वार्त्रघ्नावेवाग्निर्वृत्राणि सङ्घनत्, त्वं सोमासि सत्पतिरित्येते कर्तव्ये इति। नचात्र पूर्ववदन्यतरमन्त्रेणान्यतरस्यानुपकारः शङ्कनीयः। अग्नीषोमयोराज्यभागादेव तयोरुभाभ्यां मन्त्राभ्यामविशेषेणैव संस्कार्यत्वात्। नच वृत्रहवृधन्वद्रूपेणान्यतरस्यैव संस्कारकत्वमिति वाच्यम्। विष्णुशिपिविष्टादि वद्वृत्रहादिरूपेणाग्नीषोमयोर्देवतात्वाभावात्। किन्तूभयत्राग्नीषोमावविशिष्टावेव देवते। मन्त्रस्यैव परं तत्तच्छब्दभेदेन भेदः। अन्यथा वृत्रघ्नेऽग्नयेऽनुब्रूहीति प्रैषाध्यापातात्। यदाहाऽश्वलायनो "लिङ्गविशेषान्नामधेयान्यत्वम्" इति। तदिह मधुघृतापापेक्षितमन्त्रेणैवोपकारः सम्पादनीयः। न त्वैन्द्रपुरोडाशदध्यपेक्षितमन्त्रेण। बहूनामनुग्रहस्य न्याय्यत्वात्। यद्यपि मुख्यस्य धर्मः प्रथममवगम्यते तथापि पश्चाद्भूयोऽनुग्रहमालोच्य बाध्यते। नचात्राऽग्नावैष्णवं द्वादशकपालं निर्वपेत्, अपराह्णे सरस्वतीमाज्यस्य यजेतेति मध्वरकल्पाहविषोरिव समयोर्विप्रतिषेधः। येन प्रथमोपस्थितस्यानुग्रहः कल्प्येतेति। नच मुख्यानेकानुग्रहयोः कतरोऽनुसरणीयो नियामकाभावादिति वाच्यम्। बहुसाद्गुण्यस्यैव नियामकत्वात्। यथाङ्गगुणविरोधाधिकरणे मुख्यमपि दीक्षणीयाधर्मत्वे बाधित्वा प्रधानधर्मत्वबलेन सुत्याकाल एवानुग्रहीष्यते। तदुक्तं शास्त्रदीपिकायां - न ह्यल्पवैगुण्ये भूयोवैगुण्यं प्रयोगवचनः क्षमते। अवगतमपि हि कारणान्तरवशाद्बाध्यत इति। तस्माद्भूयोऽनुग्रहो न्याय्यः। अत्र च भाष्येकारमतेनाधिकरणन्यायोक्तिरिति सर्वमनवद्यम्। उदाहृतसूत्रार्थस्तु स्पष्टः आग्नेयी प्राप्ता आतिथ्यान्ते उपसत्सु चेति शेषः।

 चोदकेन प्राप्तयेति। ननु चोदकादपि नामधेयप्राबल्यं नवमे साधितम्। तत्कथं चोदकप्राप्तया ऐन्द्र्या नामातिदेशेन प्राप्ताया आग्नेय्या बाधो वर्ण्यते। सत्यम्। नामधेयप्राबल्यमेव नामान्तरेणाक्षिप्यते। न हि नामधेयेनचोदकप्राप्तिरेकादशस्वहस्तु निराकर्तुं शक्यते। तस्याग्निष्टुद्विषयत्वात्। भिन्नविषययोश्च बाध्यबाधकभावाभावात्। ते चोदकतस्तेषु नामधेयतश्चाग्निष्टुनि यथायथं विध्यन्ते प्राप्ते यत्र विरोधो भवति तत्र भूयस्त्वेन कारणेन नामप्राप्ताऽपि बाध्यते। वस्तुतस्तु पञ्चदशरात्रस्य प्राथमिकेषु चतुर्ष्वहस्स्वग्निष्टुज्ज्योति र्गौरायुरित्येतन्नामतिदेशेनैकाहिकाः धर्माः प्राप्नुवन्ति। तत्र प्रथमेऽह्नि आग्नेयी। त्रिष्वैन्द्र्याः। एवं च आतिथ्यान्ते उपसत्कालसे च सुब्रह्मण्याग्निष्टुन्नामाग्नेयी प्राप्ता। ज्योतिर्गौरायुरिति त्रिभिर्नामभिरैन्द्री प्राप्ता। तथा विरोधे बहूनामनुग्रहेणातिथ्यान्ते उपसत्सु चैन्द्र्येव सुब्रह्मण्येति बह्णनुग्रहो द्रष्टव्यः। ननु चतुर्दशाहस्तु चोदकेन प्राप्तयेत्यनुपपन्नम्। एकादशस्वेवाहःसु चोदकप्राप्तेर्निर्णीतत्वादिति चेत् सत्यम्। चतुर्दशाहस्स्वित्यस्य चतुर्भ्यः पराणि दश चतुर्दश। तानि च योग्यत्वादहान्येव। चतुर्दश चाहश्च चतुर्दशाहानि तेषु चतुर्दशाहस्स्वित्यर्थः। एवं च अग्निष्टुज्ज्योतिर्गौरायुरित्येतेभ्यः पराणि पञ्चमप्रभृतीनि अचतुराणि चतुर्दशान्तानि मन्यन्ते। अहः शब्देनोत्तममहः। एवं चैकादशानि चतुर्दशाहःशब्देनोपस्थाप्यन्ते। अतो न वार्तिकादिविरोध इति प्रतिभाति। यद्वा चतुर्दशाहस्सु प्राप्तया ऐन्द्र्येति सम्बन्धः। चोदकेनेत्यतः परं नामधेयेनेति शेषटः। तथाच नामधेयसमुच्चितेनचोदकेनचतुर्दशाहस्सु ऐन्द्र्येव प्राप्ता तयाऽऽग्नेय्या निवृत्तिरित्यर्थः। ऐन्द्र्या बहुविषयया बाध इति। यद्यपि नायं बाधस्य विषयः। किं तु प्रसङ्गस्य। तथापि फलतो बाधस्य विषयो भवतीति तदुक्तिरित्यर्थः। अत्रैवं वाक्यार्थः। प्रथमेऽहनि प्रथमसुत्यायां सुब्रह्मण्याग्नेयीत्यतः परं अग्निष्टुत्सुत्यादेवतासंस्कारानुगुणाय यथा क्रियते वसतीवरीग्रहणोत्तरकालं तथा पञ्चदशसुत्यासाधारणाङ्ग देवसि आतिथ्यान्ते उपसत्सु च प्रथमोपस्थिताग्निष्टुत्सुत्यादेवतासंस्कारानुसारेणाग्नेय्येव सुब्रह्मण्येत्यध्याहरणीयं प्राप्ता तस्याः आतिथ्याते उपसत्सु च प्राप्ताया आग्नेय्याः सुब्रह्मण्यायाः चतुर्दशसु सुत्यासु नामातिदेशेनचोदकेनच प्राप्ता ऐन्द्र्या सुब्रह्मण्यया। अत्र ऐन्द्र्या सुब्रह्मण्येत्यतः परं चतुर्दशसुत्यादेवतासंस्कारत्वे सादृश्यात्तदङ्गदिवसे आतिथ्यान्ते उपसत्सु च प्राप्तया ऐन्द्र्या सुब्रह्मण्ययेत्यध्याहार्थम्। ततः बहुविषयेत्यादि पठनीयम्। एवमध्याहारेण योजने न काचिदनुपपत्तिः। यथा सुत्याकालीनसुब्रह्मण्यायाः बाधाभावस्योक्तत्वात्। तदेतत् सहृदयैराकलनीयम्। अयं चार्थो भाष्यकारमतेन। यथा तु वार्तिके तथा नैतदिब्यत इति प्रागवोचाम।  
   
 ननु दृष्टान्ते बहुविषयबाधोऽत्र तु बहुभिरिति वैषम्यम् देहात्मैक्ये प्रत्यक्षानुमानशब्दाभासादिसत्त्वेपि देहात्मभेदबोधकस्यानन्यपरत्वेन प्राबल्यवदत्राप्यनन्यपरत्वेनाद्वैत श्रुतेः प्राबल्यात्। विद्याविद्याभेदेन विद्वदविद्धत्पुरुषभेदेनच विरोधाभावादिति चेत्, मैवम्। बहुबाधप्रसङ्गस्य बाधबीजस्य सत्त्वेन यथा बहुविषययाऽल्पविषयाया बाधस्तथा तेनैव बाधबीजेन बहुभिरप्यल्पबाधस्य सम्भवात्। यद्वा भेदग्राहकमानत्वं बाधकत्वसमानाधिकरणं बहुविषयकत्वसमानाधिकरणत्वात् क्रतुविशेषातिदिष्टेन्द्रप्रकाशकसुब्रह्मण्यात्ववदित्यत्र तात्पर्यात्। अत एव तादृशमेवोदाहरति। तदुक्तमिति। बहूनां प्रामाणानां विरोधे सतीत्यर्थः।

व्यासाद्रिसृततर्काम्बुपुरैः पक्षयुगंयुजि।  
न्यायामृततरङ्गिण्यां जात्याक्षं बलवन्नयैः॥  
| प्रत्यक्षस्य जात्योपक्रमादिन्यायैश्च प्राबल्यम्|   
\</1-1-20\>

\<1-1-21\> %21.प्रत्यक्षस्य उपजीव्यत्वेन प्राबल्यम्%

 श्रुतेः स्मृतित इति। प्रथमस्य तृतीयेऽभिहितम्। धर्मस्य शब्दमूलत्वादशब्दमनपेक्षं स्यात्। मन्वादिस्मृतीनां प्रामाण्यसिध्द्यर्थं श्रुतिमूलत्वसदसद्भावविचारणायां पूर्वपक्षः - न तावदमीषां प्रत्यक्षादिमूलत्वेन प्रामाण्यम्। तेषां धर्माधर्मयोरप्रवृत्तेः। नापि स्वातन्त्र्येण वेदवत्। पौरुषेयत्वात्। नचोदनामूलत्वेन। तदुनुपलम्भात्। न हि तासां प्रत्यक्षेणोपलम्भसम्भवः। अनुच्चार्यमाणत्वात्। उच्चार्यमाणत्वे वा स्मृतिप्रणयनवैयर्थ्यम्। प्राक् पठिता अपि सम्प्रति पुरुषाशक्त्या उत्सन्ना इति चेत् किमेका काचिच्छाखा स्मार्तश्रुतिसङ्घातात्मिका पूर्वमासीत् सेदानीमुत्सन्नैति कल्प्यते, किं वा बहुशाखास्वितस्ततः श्रुतयः स्मृतिमूलभूताः पठिताः सम्प्रत्युत्सन्ना इति। तत्र सहस्रं सामशाखाः एकशतमध्वर्युशाखा एकविंशतिशाखा वह्वृचः इत्यादिशाख्यापरिमाणस्य परम्परया सर्वलोकस्मरणान्नातोऽधिका शाखा सम्भावयितुं शक्यते। नापि पठ्यमानानामत्यन्तावहिताध्येतृकाणां मध्ये कासाञ्चिच्चोदनानामुत्सादसम्भवः। नापि नित्यानुमेयाः। अन्धपरम्परापातात्। ननु स्मृतिलिङ्गवशेन निश्चेप्यन्ते चोदनाः लिङ्गादिनेव श्रुतय इति चेत्, विषम उपन्यासः। लिङ्गादयो हि सर्वपुरुषप्रत्यक्षविषयाः श्रुतिमन्तरेणानुपपद्यमानाः युक्तं यत्तस्यानिश्चयमादधति। स्मृतिवाक्यरचनात् पौरुषेयी यदर्थविषयोपलभ्यति तद्विषयमेव रचयितुर्ज्ञानं कल्पयति। अष्टकाकर्तव्यताविषयं च स्मृतिवाक्यमिति। नूनमयमष्टकाकर्तव्यतां वेदेत्येतावत् प्रथमं कल्प्यते। न श्रुतिस्वरूपं नापि तज्ज्ञानम्। एवमर्थज्ञाने स्मृतिकारस्य कल्पिते पश्चाद् ज्ञानलिङ्गाज्ज्ञेयभूतार्थानुमानम्। न श्रुतिकल्पनम्। अथोच्येत। न खलु परकीयेन ज्ञानेन झटित्येवार्थनिर्णयः। मूलानुसन्धानसापेक्षत्वात्। तत्र स्मृतिकारस्यार्थविषयज्ञानमनुसन्दधानः स्मृत्यन्तरमेव सम्भावयेत्। तदपि च ज्ञानस्यैव लिङ्गं नार्थस्य। एवं च ततः पूर्वतरमपि स्मरणं ज्ञानस्यैव लिङ्गं नार्थस्येति न क्वचिदर्थनिश्चयो लैङ्गिको लभ्यत इति श्रुतिरेव कल्पयित्व्या। यद्येवं श्रुतावपि तुल्यमेवैतत् स्मृतिकारस्य मूलतया श्रुतिज्ञानमेव प्रथमं कल्प्यते न श्रुतिसद्भावः श्रुतिविषयेण तु ज्ञानेन ज्ञेयभूतश्रुतिनिर्णयः। परज्ञानेन तद्विषय श्रुतिनिश्चयो मुलानुसन्धानसापेक्षः। मूलं च स्मृतिकारस्य स्मृत्यन्तरमेव। तदपि चार्थज्ञानद्वारेण श्रुतिज्ञानस्यैव लिङ्गं न श्रुतिसद्भावस्येति न क्वचित्कस्यचिदपि श्रुतिसद्भावनिश्चयो लैङ्गिको लभ्यते। तेन यदि परकीयज्ञानेन प्रागेवार्थनिश्चयस्ततोऽर्थस्मरणं परम्परयार्थस्यैवानुमानान्न श्रुतिसिद्धिः। अथ स्मृत्यन्तरमेव मूलं स्यादन्धपरम्परया न स्वरूपनिश्चयः स्यात्। एवमुभयथापि न श्रुतिर्नित्यानुमेया सिध्यतीति न तन्मूलत्वेनाम् प्रामाण्यं स्मृतीनाम्। तदाहुः-

"नैतासां श्रुतिमूलत्वे प्रत्यक्षादि प्रवर्तते।  
अर्थापत्तिस्तु नास्त्यत्र भ्रान्त्यादेरपि सम्भवात्॥  
नोच्छिन्नश्रुतिमूलत्वं नित्यतोक्तिविरोधतः।  
पठितश्रुतिमूलत्वे स्मृतिप्रणयनं वृथा॥  
नित्यानुमेयतायां तु मूलत्वं नैव सम्भवेत्।  
स्मर्तॄणामपि नास्मद्वत्कल्पनं ह्युपपद्यते॥" इति।

सिद्धान्तस्तु।

"वैदिकार्थप्रयोक्तॄणामादरेण परिग्रहः।  
स्मार्तेषु वेदमूलत्वं विना नैवोपपद्यते॥  
मन्वादयश्च वेदेपि प्रवृक्तत्वेन कीर्तिताः।  
तेन तद्वाक्यसत्यत्वं वेदेनैवावधारितम्।"

यद्वै किञ्चिन्मनुरवदत्तद्भेषजमिति वेदेनैव मानवस्य ग्रन्थस्य प्रमाणत्वाभिधानादेवं विधशिष्टपरिग्रहदार्ढ्यात्प्रामाण्यमेव वेदमूलत्वेन स्मृतीनाम्। कथमनुच्चारितानां मूलत्वोपपत्तिरिति चेन्न। उच्चार्यन्त एव हि स्मृतिमूलभूताः सम्प्रत्यभिप्रकीर्णाः। काश्चित्क्वचित्कस्यां चिच्छाख्यायां विप्रकीर्णत्वाच्छाखान्तराध्यायिभिः शाखान्तरगतानामनुपलम्भात्तादर्थ्येनार्थवत्तन्नि बन्धनम्। उपलम्भेऽपि वा मन्दधीभिरनुपसंहरणीयानामुपसंहारफलं स्मृतिप्रणयनमिति न वैयर्थ्यम्। धर्मस्य शब्दमूलत्वात् वेदमूलत्वात्। अशब्दमवेदमूलम्। अनपेक्षं धर्मप्रमायामनपेक्षणीयं स्यादिति सूत्रार्थः। एवं स्मृतेः सकाशादुपजीव्यत्वेन यथा श्रुतेः प्राबल्यं तथा द्वैतश्रुति ग्राहिप्रत्यक्षस्याप्यद्वैतश्रुत्यपेक्षया प्राबल्यमित्यर्थः।

 प्रत्यक्षस्योपजीव्यत्वमुपपादयति। तच्चेति। अक्षेण ग्राह्यत्वादित्यन्वयः। यदा हीति। दृष्टं चापेक्षितैकदेशग्राहिणामप्युपजीव्यत्वम्। तद्विरुद्धग्रहणे तेन बाधश्च। यथा घटविभुत्वानुमाने पक्षग्राहिणाऽक्षेण। नरशिरः कपालशुचित्वानुमाने साध्यग्रहकेणाऽगमेन। मनोवैभवानुमाने ज्ञानासमवाय्याधारत्वहेतुग्राहकेणानुमानेन। किमु वक्तव्यमपेक्षिताशेषग्राहिणा स्वविरुद्धग्राहकस्य बाध इत्यर्थः॥

 ननु यथाऽनुमानस्य व्याप्त्याद्यंशे प्रत्यक्षापेक्षा तथा प्रत्यक्षस्यापि स्वरूपसिद्धिं प्रत्यनुमानापेक्षा तुल्येत्याशङ्क्य निराकरोति। यद्यपीति। इन्द्रियस्याज्ञातकरणतया ज्ञानजननाद्यनपेक्षा। अनुमानादीनां तु ज्ञानजननार्थमेव तदपेक्षणादिति विशेष इत्यर्थः। अक्षाप्रामाण्ये हीति। व्याप्त्यादेरित्यत्रातुद्गुणसंविज्ञानबहुव्रीहिणाऽबाधितत्वमुक्तम्। साध्याभाव प्रमाविरहरूपाबाधितत्वस्य बाधे अनुमेयस्य बाधनियमात्। योग्यतायाश्चेतरपदार्थ संसर्गेऽपरपदार्थनिष्ठात्यन्ताभाव प्रतियोगित्वाभावरूपायाः बाधे शब्दार्थबाधस्यावश्यकत्वमित्यर्थः। तत्र हेतुमाह। अनुमेयस्येति। व्याप्त्यादिनेत्यत्राप्यबाधितार्थकत्वमेवोक्तम्। अन्यथेति। अनुमेयस्याबाधितार्थकत्वादिना तुल्ययोग्यक्षेमत्वाभावे। प्रातिभासिकव्याप्त्यादिमतेति। प्रातिभासिकबाधितत्ववतेत्यर्थः। व्यावहारिकव्याप्त्यादिमतेति॥ व्यावहारिकबाधितत्ववतेत्यर्थः। व्यावहारिकव्याप्त्यादि मतेत्यत्रातद्गुणसंविज्ञानबहुव्रीहिणाऽबाधितार्थकत्वमनुमानेऽभिहितम्। सम्प्रति घटादिगोचरप्रत्यक्षे व्यावहारिकेणाबाधेन विश्वस्य तात्विकत्वं सिद्ध्येदित्युच्यत इति भेदः। ननु प्रतिबिम्बस्य मिथ्यात्वपक्षे प्रतिबिम्बेऽबाधितार्थकत्वस्यासिद्ध्या कथमबाधितार्थ कत्वस्यानुमेयतुल्ययोगक्षेमत्वमित्यत आह। प्रतिबिम्बस्य मिथ्यात्वेऽपीति। तन्मिथ्यात्व पक्षेऽपीत्यर्थः। तथाच प्रतिबिम्बेपि व्यतिरेकव्याप्तिसत्त्वादबाधितार्थकत्वमस्त्येवेत्यबाधितत्वतुल्य योगक्षेमत्वमनुमेयस्यास्त्येवेति भावः। ननु यादृशं साध्यस्य सत्त्वमादाय हेतोरबाधितत्वं सम्भवति तादृशमेव साध्यस्य सत्त्वं हेतुना सिध्यति। धूमादेस्तु व्यावहारिकसाध्यसत्त्वमादायाबाधित्वमुपपन्नमिति धूमादिगतेनाबाधितविषयत्वेन व्यावहारिक एव वह्निः सिध्यति। दृश्यत्वस्याबाधितविषयत्वं तु तात्विकसाध्यसत्त्वगर्भम्। अतो व्यावहारिकेणापि दृश्यत्वगतेनाबाधितविषयत्वेन तात्विकमिथ्यात्वसिद्धिः। धूमादिना तु व्यावहारिकवह्निसिद्धिरित्यत आह। नच धूमस्येति। व्याप्तिशब्देनाबाधितविषयत्वं। धूमे विद्यमानमबाधितत्वं व्यावहारिकसाध्यसत्त्वेनाप्युपपन्नम्। दृश्यत्वे विद्यमानमबाधितविषयत्वं तु तात्विकमिथ्यात्वं विनाऽनुपपन्नम्। अतस्तात्विकं मिथ्यात्वं साधयति। तथाचानुमेयस्याबाधितविषयत्वेनतुल्ययोगक्षेमत्वानङ्गीकारेऽपि धूमादेर्व्यावहारिकवन्ह्यनुमितिरेव, दृश्यत्वादेस्तु तात्विक मिथ्यात्वानुमितिरेवेति व्यवस्थासिध्द्यभाव इत्यर्थः। ननु दृश्यत्वादेस्तात्विकार्थसाधनस्वभावादेव तथाविधार्थसिद्धिः। धूमादेस्तु तात्विकार्थसाधनस्वभावो नास्तीति यवबीजात्कलमाङ्कुरस्येव न धूमादेस्तात्विकार्थसिद्धिरित्यत आह। नचाद्यापीति। क्लृप्तनियमत्याग इति। अनुमेयस्याबाधितविषत्वादिना समानयोगक्षेमत्वादिति नियमस्य त्याग इत्यर्थः। कारणं विनापि क्लृप्तनियमत्यागे बाधकमाह। अकस्मादिति। तथा दृश्यत्वहेतुना मिथ्यात्वसिद्धिरपि न स्यादिति भावः।

 अत्र वन्दति- \`एतावता हि व्याप्त्यादिसमानसत्ताकमनुमेयं सिध्यत्वित्यापत्तेः फलितोर्थः। स चास्माकमिष्ट एव। न हि ब्रह्मभिन्नं किञ्चिदप्यत्यन्ताबाध्यमस्ति। नचानुमेयादेर्व्याप्त्यादिना समसत्ताकत्वनियमोऽप्यस्ति। व्यभिचारिणापि लिङ्गेन साध्यवति पक्षेऽनुमितिप्रमादर्शनात्। ध्वनिधर्मह्रस्वत्वदीर्घत्वादिविशिष्टत्वेन मिथ्याभूतैरपि नित्यैर्विभुभिर्वर्णैः सत्या शाब्दप्रमितिः क्रियत इति मीमांसकैरपि स्वीकारात्। गन्धप्रागभावावच्छिन्ने घटे तात्विकव्याप्त्यादिमतापि पृथिवीत्वेनातात्विकगन्धानुमितिदर्शनात्। प्रतिबिम्बेन बिम्बानुमितिदर्शनात्। नच तत्रापि बिम्बरहितावृत्तित्वरूपा व्याप्तिस्तात्विक्येवेति वाच्यम्। एवं सत्यवृत्तिगगनादेरपि व्याप्यतापत्तेः। नच तत्र बिम्बपूर्वकत्वमेवानुमीयते, बिम्बव्यतिरेकप्रयुक्तव्यतिरेकप्रतियोगित्वरूपेण प्रतिभासिकेन हेतुनेति वाच्यम्। प्रयुक्तत्वं न तज्जन्यजनकत्वादिरूपम्। व्यतिरेकयोः परस्परं तदभावात्। किन्तु व्याप्यव्यापकभावः। तथाच बिम्बव्यतिरेकव्यापकव्यतिरेकप्रतियोगित्वं हेतुः। स चाकाशादौ व्यभिचार्येव। तस्मात्तत्र प्रतिबिम्बेनैव बिम्बानुमानम्। अनुमेयस्य लिङ्गव्याप्त्यादि समानसत्ताकत्वनियमस्यापास्तत्वात्। एतेन शब्देऽपि योग्यतासमानसत्ताकेन शब्दार्थेन भवितव्यम्। योग्यतावाक्यार्थयोः समानसत्ताक्तवनियमादिति कथं वेदान्तवाक्यार्थो योग्यताबाधेऽप्यबाधितः स्यादिति परास्तम्। वेदान्तवाक्ये अखण्डार्थरूपवाक्यार्थाबाधरूपायाः योग्यताया अप्यबाधाच्चेति।

 अत्रोच्यते। यत्तावदुक्तमनुमेयस्य व्याप्त्यादिना समानसत्ताकत्वमिष्टमिति तन्न। दृश्यत्वेन मिथ्यात्वानुमितेरेवातात्विकविषयत्वापातेनानिष्टत्वात्। यच्चोक्तमनुमेयस्य व्याप्त्यादिना समानसत्ताकत्वनियमोऽसिद्ध इत्यादि। तदयुक्तम्। व्याप्तिशब्देनाबाधितविषयत्वस्योक्तत्वात्। तस्य चानुमेयसमसत्ताकत्वनियमात्। साध्यवति साध्यज्ञानजनके व्यभिचारिणि लिङ्गेऽप्यबाधितविषयत्वस्य सत्त्वात्। रूपप्रागभावकाले रूपज्ञानजनके पृथिवीत्वे व्याप्तिपक्षधर्मतयोः सत्त्वेऽप्यबाधितत्वस्याभावेन साध्यज्ञानस्य भ्रमत्वात्। अत एवाबाधितत्वं प्रमानुमितौ गुण इति नैयायिकाः। यच्चोक्तं वर्णेष्वविद्यमानेन दैर्घ्यादिना सत्या शाब्दप्रमितिः क्रियते इति। तन्न। दैर्घ्यस्याहेतुत्वात्। तज्ज्ञानस्यैव हेतुत्वात्। तस्य च वाक्यार्थसमसत्ताकत्वात्। तार्किकमते दैर्घ्यस्यापि सत्त्वाच्च। यच्चोक्तं प्रतिबिम्बे यदि बिम्बरहितावृत्तित्वरूपा व्याप्तिस्तर्ह्याकाशस्यापि बिम्बरहितावृत्तित्वेन बिम्बव्याप्त्यापत्तिरिति। तन्न। इष्टापत्तेः। पक्षधर्मताविरहादाकाशादेः परं नानुमितिहेतुत्वम्। यच्चोक्तमखण्डवाक्यार्थबाधरूपा योग्यता वेदान्तवाक्येष्वप्यस्तीति तन्न। वाक्यार्थस्य क्रियाकारकभावसंसर्गरूपस्याभेदसंसर्गरूपस्य वाऽखण्डत्वविरोधात्। तस्मात्साधूक्तमनुमेयस्य व्याप्त्यादिना तुल्ययोगक्षेमत्वमिति।

 अनुमेयस्यानुमितिप्रामाण्येनतुल्ययोगक्षेमत्वमुक्तमुपपादयितुमाशङ्कते। ननु तथापीति। प्रत्यक्षस्याप्रमाणत्वेनेति। अतत्वावेदकत्वेनेत्यर्थः। रूप्यादिज्ञानेष्विति। तथाच प्रत्यक्षस्याप्रमाणत्वेनेत्यसिद्धिरिति भावः। निर्विकल्पके प्रकारघटितप्रामाण्यस्य पर्यवसन्नतया प्रामाण्यबाधोऽर्थबाध एवेति भावः। नन्वर्थाबाधरूपप्रामाण्यमिथ्यात्वादर्थस्यापि मिथ्यात्वमिति न वाच्यम्। अबाधितार्थविषयत्वं हि यत्प्रामाण्यं तस्य मिथ्यात्वं प्रकृते नार्थबाधात्। तद्बाधकप्रमाणासम्भवात्। तस्यापि बाधावधित्वात्। किन्तु तद्विषयत्वरूपसम्बन्धबाधात्। तथाचाबाधितार्थविषयत्वरूपप्रामाण्यस्य मिथ्यात्वेपि नार्थो मिथ्या। विशिष्टस्यै कांशमिथ्यात्वेऽप्यपरांशस्य सत्यत्वात्। यथा दण्डबाधनिबन्धनदण्डिपुरुषबाधेपि पुरुषो न बाधित एवेति। अत्र ब्रूमः। एवं सति वस्तुतो यो बाधितोऽर्थो मिथ्यात्वं तद्विषयाया मिथ्यात्वानुमितेः प्रामाण्यं मिथ्येत्यङ्गीकुर्वता मिथ्यात्वतदनुमित्योर्विषयविषयिभावसम्बन्धो नेत्युक्तं स्यात्। तथा सति मिथ्यात्वानुर्मिथ्यात्वसिद्ध्यर्थं परं प्रति प्रयोगो विरुद्धः स्यात्। मिथ्यात्वानुमितेस्तत्वावेदकत्वं च न स्यात्। नहि विषयत्वातिरिक्तं तदावेदकत्वं नामास्ति। अथ मिथ्यानुमितेर्मिथ्यात्वविषयकत्वमस्ति। परं तु मिथ्याभूतं तदिति चेन्न। वन्ह्यनुमितिर्जरद्गववाक्यं च मिथ्यात्वविषयकमिति कस्यचिद्भ्रममादाय तयोरपि मिथ्यात्वे प्रमाणत्वं स्यादिति। यत्प्रामाण्यमिति। साक्षात्परम्परया हेतुरुपजीव्यशब्देन विवक्षितः। येन नेदं रूप्यमिति ज्ञानं प्रति इदं रूप्यमित्यस्यप्युपजीव्यत्वं स्यात्। किं तु यत्प्रामाण्यप्रयोजकप्रामाण्याश्रयो यत् तत्तस्योपजीव्यम्। इदं रूप्यमिति ज्ञानं तु नेदं रूप्यमिति ज्ञानप्रामाण्यप्रयोजक प्रामाण्याश्रयो नेति न तस्योपजीव्यत्वमिति भावः। प्रामाण्यप्रयोजकत्वं च योगक्षेमसाधारणं विवक्षितम्। तत्र स्वरूपसिद्ध्यर्थमित्याद्यप्रकारं योगरूपमुदाहरति। इह चेति। अत्रापि व्याप्त्यादीत्यनेनानुमिति प्रामाण्यप्रयोजकमबाधितत्वं विवक्षितम्। अबाधितत्वज्ञानाप्रामाण्येऽनुमित्यप्रामाण्यस्यावश्यकत्वम्। नतु व्याप्तिज्ञाना प्रामाण्येऽप्यनुमित्यप्रामाण्यम्। कूटलिङ्गादपि जायमानस्य साध्यवति साध्यज्ञानस्य यथार्थत्वादित्यर्थः। अपवादनिरासार्थमिति द्वितीयप्रकारं क्षेमरूपमुदाहरति। सर्वज्ञत्वेति। ब्रह्मबुद्ध्यप्रामाण्य इत्युपलक्षणम्। जीवबुद्ध्यप्रामाण्य इत्यपि द्रष्टव्यम्। ऐक्यश्रुत्या प्रत्यक्षसिद्धं जीवमनूद्य तस्य ब्रह्मत्वं वा, श्रुतिसिद्धं ब्रह्म वाऽनूद्य तस्य जीवत्वं वोभयानुवादेनाऽभेदो वा विधेयः। सर्वथाप्युपजीव्यविरोधान्न श्रुतिरैक्ये प्रमाणम्। प्रत्यक्षेण जीवस्य ब्रह्मतो भिन्नत्वेन श्रुत्या च सर्वज्ञत्वनिर्दुःखत्वादिना ब्रह्मग्राहिण्या ब्रह्मणस्तद्भिन्नत्वेनानुभूयमाना ज्जीवाद्भिन्नत्वेन ग्रहणात्। सर्वज्ञत्वनिर्दुःखत्वादिप्रकारकब्रह्मरूपधर्मिज्ञानाप्रामाण्ये जीवरूप धर्मिज्ञानाप्रामाण्ये च ब्रह्मजीवरूपधर्मिणोरसिद्ध्यापत्त्या ब्रह्मात्मैक्यबुद्धेः प्रमाण्यं न सम्भवतीत्यैक्युश्रुतेरुपजीव्यविरोध इत्यर्थः। तदुक्तं "शास्त्रगम्यपरेशानाद्भेदः स्वात्मन ईयते। अनुभूतिविरोधेन कथमेकत्वमुच्यत " इति। "सार्वज्ञादिगुण्यं जीवाद्भिन्नं ज्ञापयति श्रुतिः। ईशं तामुपजीव्यैव वर्तते ह्यैक्यवादिनी"॥ इति च। नचैवं निषेध्यार्पके इदं रजतमिति ज्ञाने उपजीव्यत्वं नेदं रजतमिति निषेधज्ञानं प्रत्यस्तीत्याह। प्रतिषेध्यज्ञानाप्रामाण्य इति। उक्तप्रकारद्वयमपि इदं रजतमिति ज्ञानप्रामाण्यस्य नेदं रूप्यमिति ज्ञानप्रामाण्यं प्रति नास्तीति न तत्तस्योपजीव्यमित्यर्थः। उपजीव्यतायां प्रकारान्तरमाह। यद्वेति। इदं रूप्यमिति धीश्चेति। इदं रूप्ममिति धीश्च न धर्म्यर्पकत्वेनोपजीव्या। धर्मिण इदमंशस्य नेदं रूप्यमित्यनेनैव सिद्धेरित्यत उक्तं प्रतिषेध्यार्थकतया वेति । तर्हि इदं रूप्यमिति ज्ञानं प्रत्युपजीव्यत्वेन प्राबल्यं स्यादित्यत आह। न हीति। तर्हि इदं रूप्यमिति ज्ञानं प्रत्युपजीव्यत्वेन प्राबल्यं स्यादित्यत आह। न हीति। यावच्छक्तीति। उपजीव्यस्य यथोचितपरीक्षायां सत्यामप्युपजीवकेन बाधने दोषः अशोधिते अपरीक्षिते उपजीवकेन बाधने सत्यपि न दोष इत्यर्थः। न हीति। परेण वेदान्तवाक्येन पूर्वस्य प्रत्यक्षस्यापच्छेदन्यायेन बाध इति वदतस्तवमतेपीत्यर्थः। परीक्षितत्वे चेति। इदं रजतमिति ज्ञानस्योपजीव्यत्वेऽपि परीक्षाविरहान्नोत्तरज्ञानं प्रति बाधकत्वमित्यर्थः। ननु शुक्तिरूप्याभेदज्ञानेऽपि शुक्त्यंशे परीक्षाऽस्तीत्यत उक्तम् अंश इति। अभेदांश इत्यर्थः। नन्वनुव्यवसायादिविषयत्वरूपपरीक्षा रूप्येऽप्यस्तीत्यत आह। सजातीयेति। सजातीयविजातीयाभ्यां संवादस्ताभ्यां विसंवादस्याभावश्च परीक्षा, न त्वनुव्‌यवसायादिरूपप्रमाविषयत्वरूपा परीक्षेत्यर्थः। रूप्यज्ञानवज्जगत्सत्यत्वज्ञानेऽपि परीक्षा नास्तीति न तदुपजीव्यमप्यद्वैतागमस्य बाधकमित्यत आह। जगत्सत्यत्वप्रत्यक्ष इति। जगत्सत्यत्वप्रत्यक्षे सजातीयसंवादमाह। सन् घट इति ज्ञानान्तरमिति। विजातीयसंवादमाह। घटार्थक्रियेति। सजातीयविजातीयविसंवादाभावमाह। प्रत्यक्ष इति। निषेध्यार्पिकेति। तथाचोपजीव्येत्यर्थः। भेदश्रुतेः सजातीयसंवादमाह। साक्षिप्रत्यक्षमिति। उपलक्षणमेतत्। सुरनरादिषु विचित्रशक्तितदभावादिरूपविजातीयसंवादोऽप्यस्तीति बोध्यम्। विसंवादाभावमाह। अदोषत्वादिति। परीक्षितमितीति। परीक्षिता च परीक्षितं च परीक्षितम् नपुंसकमनुपुंसकेनेत्यादिनैकशेषैकवद्भावौ। एवं तदपीत्यत्रापि। ननु सजातीय संवादादिरूपायाः परीक्षाया अपि ज्ञानरूपत्वात्तत्राप्यनाश्वासे तत्रापि परीक्षान्तरानुसरणेऽनवस्था स्यादित्यत आह। इत्थमेवेति। यद्वा परीक्षायां सत्यामपि परीक्षणीये ज्ञानेऽनाश्वासे दोषमाह। इत्थमेवेति। तज्ज्ञान इति। निर्दोषज्ञान इत्यर्थः।  

 अत्र वदन्ति नोपजीव्यविरोधः। यत्स्वरूपमुपजीव्यते तन्न बाध्यते। बध्यते च तात्विकत्वाकारः। स च नोपजीव्यते। कारणत्वे तस्याप्रवेशात्। तदुक्तं-

"पूर्व सम्बन्धनियमो हेतुत्वे तुल्य एव नौ।  
हेतुतत्वबहिर्भूतसत्त्वाकथा वृथा॥"

इति। किञ्चापेक्षितत्वमात्रेण चेदुपजीव्यता, तया च बाधकत्वं तदाऽपेक्षितस प्रतियोगिग्राहकत्वेनेदंरजतमिति भ्रमस्य बाधोपजीव्यत्वात्कथं नेदं रजतमिति बाधबुद्धि स्तद्विरुद्धोदियात्। अथ निषेध्यार्पकतया प्रतियोगिज्ञानत्वेन तस्योपजीव्यत्वेपि तत्प्रामाण्यं नोपजीव्यम्। न हि प्रतियोगिप्रमात्वेनाभावज्ञानकारणता। गौरवात्। प्रतियोगिभ्रमाद प्यभावज्ञानदर्शनाच्च। किं तदु तज्ज्ञानत्वेनैव। लाघवात्। अतस्तद्विरुद्धविषयकंज्ञानमुदियादेवेति ब्रूषे, तुल्यमिदं प्रकृतेपि। पक्षज्ञानत्वेन कारणता। नतु तत्प्रमात्वेनापीति। यच्चोक्तं परीक्षितत्वविशिष्टमुपजीव्यत्वं प्राबल्ये तन्त्रमिति। तन्न। परीक्षा हि संवादविसंवादाभावदोषाभावादिरूपा। तथाच स्वसमानदेशकालीनविषयाबाध्यत्वं प्रामाण्यस्य व्यवस्थाप्यते। धूमेन स्वसमानदेशकालीनवह्निरिव। तथाच व्यवहारदशामात्राबाध्यत्वं देहात्मैक्यसाधारणं परीक्षितप्रामाण्ये व्यवस्थापितम्। कथमत्यन्ताबाध्यत्वाभावग्राह कानुमानागमयोः प्रवृत्तिर्न स्यात्। तस्माद्विश्वसप्रमाणतदाभासव्यवस्था जीवेशभेदादिकं च व्यावहारिकमित्युपपन्नमेव सर्वं जगन्मिथ्या इति।

 अत्रोच्यते। यत्तावदुक्तं यत्स्वरूपमुपजीव्यते तन्न बाध्यत इत्यादि। तन्न। अबाधितत्वादेस्तात्विकत्वस्य बाधेऽनुमित्यादेः प्रामाण्यस्य दुर्लभत्वापत्तेरित्युक्तत्वेन सत्वान्तर्भावेणैव हेतुत्वस्य वक्तव्यत्वात्। यच्चोक्तमपेक्षितत्वमात्रेण चोपजीव्यतेत्यादि। तदपि न। यत्प्रामाण्यप्रयोजकप्रामाण्याश्रयो यत्तत्तस्योपजीव्यमित्युक्तत्वात्। रूप्यज्ञानं न तथेति न तदुपजीव्यम्। यच्चोक्तं परीक्षया स्वसमानदेशकालीनविषयाभाध्यत्वं प्रामाण्यस्य व्यवस्थाप्यत इत्यादि। तदपि न। मिथ्यात्वानुमितेः स्वदेशकालयोरपि घटादिनिषेधविषयत्वेनोपजीव्यविरोधस्य दुष्परिहरत्वात्। पारमार्थिकत्वाकारेण निषेधस्य निर्धर्मकात्मनोपि सम्भवाच्चेति। यद्यपि इंद रूप्यमिति धीर्धर्म्यर्पकत्वेन नोपजीव्या धर्मिण इदमंशस्य नेदं रूप्यमित्यनेनैव सिद्धेः। तथाप्यभ्युपेत्याह। यद्यपीति। नेदमित्यत्रेदमंशमात्रं धर्मि। नतु रजतत्वविशिष्टम्। इदमंशमात्रे रूप्यनिषेधमात्रेणैवेष्टसिद्धेः। एवं च यदुपजीव्यं तन्न बाध्यम्। इदमंशमात्रस्याबाधात्। यच्च बाध्यं रजतत्ववैशिष्ट्यं न तदुपजीव्यम्। रजतत्वविशिष्टस्याधर्मित्वादित्यर्थः। नन्वेवं मिथ्यात्वानुमानैक्य वाक्येऽपि घटस्वरूपमात्रं ब्रह्मस्वरूपमात्रं च धर्मि। नतु सत्त्वविशिष्टं घटस्वरूपं सार्वज्ञादिविशिष्टं ब्रह्मस्वरूपं वा धर्मि। एवं च यदुपजीव्यं तन्न बाध्यं यच्च बाध्यं न तदुपजीव्यमिति न मिथ्यात्वानुमानैक्यश्रुत्योरुजीव्यविरोध इत्यत आह। शिष्टमिति। मिथ्यात्वानुमानेन घटस्वरूपस्यापि बाध्यमानत्वेन धर्मिग्राहकविरोधो मिथ्यात्वानुमानस्यास्त्येव। ऐक्यवाक्येपि किं सार्वज्ञादिना भावरूपेण निर्दुःखादिना अभावरूपेण वाऽसाधारणधर्मेण ब्रह्मेद्देश्यं चित्त्वादिना साधारणधर्मेण वा स्वरूपेणैव वा। आद्ये सुस्थ उपजीव्यविरोधः। द्वितीये चित एव जीवैक्यं सिद्ध्येत्। नतु ब्रह्मणः। तच्च ममापि संमतम्। न तृतीयः शब्देनासाधारणब्रह्मस्वरूपोद्देशस्यासाधारणधर्मिणं विना सिद्ध्यभावेनोपजीव्यविरोधस्य तादवस्थ्यात्। साधारणस्वरूपोद्देशे च ब्रह्मैक्यासिद्धेरित्यादि वक्ष्यत इत्यर्थः।

व्यासाद्रिसृततर्काबुपूरैः पक्षयुगंयुजि।  
न्यायामृततरङ्गिण्यं प्रत्यक्षस्योपजीव्यता।  
प्रत्यक्षस्योपजीव्यत्वेन प्राबल्यम्।    
\</1-1-21\>

\<1-1-23\> %23.प्रत्यक्षस्य शद्बबाध्यत्वे बाधकम्%

 तस्माद्धूम एवेति। अर्थवादाधिकरणे "शास्त्रदृष्टविरोधाच्च " इति पूर्वपक्षसूत्रेण \`तस्माद्धूम एवाग्नेर्दिवा ददृशे नार्चिस्तस्मादर्चिवाग्नेर्नक्तं ददृशे न धूमः' इत्यादीनां दृष्टविरोधादप्रामाण्यमाशंक्य "गुणवादस्तु" इति सिद्धान्तसूत्रेण गुणवादमभ्युपेत्य प्रामाण्यमुक्तम्। तथा हि "सूर्यो ज्योतिर्ज्योतिरग्निः स्वाहेति सायं जुहोति अग्निर्ज्योतिर्ज्योतिः सूर्यः स्वाहेति प्रातः" इति मिश्रलिङ्गमन्त्रविधिशेषो धूम एवाग्नेर्ददृशे इत्यादिरर्थवादः। दिवा अग्निरादित्यमनुप्रविशति रात्रावादित्येऽस्तमित्येतमर्थमुपपादयन्विधेयमर्थं स्तौति। धूम एवेत्यवधारणं तु दूरभूयस्त्वात्। दूरस्थैर्हि दिवा च धूम एव भूयान्दृश्यते नार्चिः। रात्रौ चार्चिर्भूयो दृश्यते न धूमः। अतो न दृष्टविरोधादप्रामाण्यमिति। अदितिर्द्यौरित्यादिमन्त्रस्य चेति। मन्त्राधिकरणे "अर्थविप्रतिषेधात्" इत्यादि सूत्रेणार्थविरोधाद्विरुद्धार्थकत्वात् "अदितिर्द्यौरदितिरन्तरिक्षमदितिर्माता स पिता स पुत्रः", "एक एव रुद्रो न द्वितीयाय तस्थे", "सहस्रशो ये रुद्रा अधिभूम्याम्" इत्यादेरप्रामाण्यमाशङ्क्य "गुणादविप्रतिषेधः स्यात्" इति सिद्धान्तसूत्रेण मातृत्वादिगूणैरदितिः स्यूयते तस्मादविरुद्धमित्यादिना गौणार्थत्वमेवाङ्गीकृतम्। तदेतत्सर्वं शब्दस्य प्रत्यक्षबाधकत्वे विरुध्येत। मुख्यार्थपरत्वमेव स्यादित्यर्थः।

 तत्सिद्धिरित्यादीति। प्रथमस्य चतुर्थोपादे विचारितं - तत्सिद्धिजातिसारूप्य प्रशंसाभूमलिङ्गसमवायाः। वैदिकशब्देषु क्वचिद्गौणीवृत्तिरस्तीति प्रतिपादयितुं गौण्या लक्षणं तावद्विचार्यते। "गौणत्वमेकदेशे किं वृत्तिः सङ्गातवाचिनः। किमध्यारोपितार्थत्वं वृत्तिर्वा गूणयोगतः॥ नाद्यः शौर्यादिरहिते सिंहे नो सिंहगीरियम्। मुख्यवृत्तिं प्रपद्येताशतार्थे शतशब्दवत्॥ अतः सिंहत्वमारोप्य देवदत्ते प्रयुज्यते। सिंहशब्दोऽन्यथा न स्यात्तद्बोधः सिंहशब्दतः। शौर्यादिगूणयोगस्य सिंहत्वारोपकारणम्।

न चैवं मुख्यतापत्तिर्वाच्यस्यावास्तवत्वतः॥  
वेदेऽध्यारोपकाभावान्नाध्यारोपस्तु सम्भवी।  
अतो वैदिकशब्देषु न गौणीवृत्तिरिष्यते॥  
अत्रोच्यते न सिंहत्वबुद्धिर्नरि कदाचन।  
विलक्षणाकृतित्वेन विशेषस्यैव दर्शनात्॥  
सादृश्येऽप्यत्र नारोपः स्पष्टभेदप्रतीतितः॥  
किं तु स्वार्थाविनाभूतशौर्यादिगुणयोगतः।  
पिम्भिः प्रयुज्यमानस्य सिंहशब्दस्य गौणता।  
अतो वेदेपि गौणत्वं सम्भवेद्गुणयोगतः॥

कथं तर्हि खपुष्पशशविषाणादिशब्दानां गौणत्वं "खपुष्पं भवत्सिद्धान्तः" इत्यादौ। न हि तेषां मुख्यमभिधेयमस्ति, येन तत्सादृश्याद्गौणत्वं स्यात्। उच्यते।

"मुख्यमर्थं वदन्त्येव शशशृङ्गादिका गिरः।  
असद्विशेषं तत्रापि विशेषोऽस्तीति वक्ष्यते॥"

असत्यप्यसत्वविरोधी विशेषोऽस्तीत्यनिर्वाच्यसाधकख्याति बाधान्यथानुपपत्तिभङ्गे ग्रन्थकार एव वक्ष्यति। तस्माद्वेदेपि गौण्याः सम्भवाद्यजमानः प्रस्तरः, यजमान एक कपाल इत्यादिषु विचार्यते। नामधेयं वा गुणविधिर्वाऽर्थवादो वेति सन्देहे सामानाधिकरण्यादेकमितरस्य नामधेयं प्रस्तरशब्दो वा यजमानस्य यजमानशब्दो वा प्रस्तरस्येति पक्षो भिन्नार्थत्वेन प्रसिद्धात्वान्नैकमितरस्य नामधेयं भवितुमर्हतीति निरस्तः। नापि तृतीयः। अर्थान्तरवचनेनार्थान्तरवचनस्य स्तुत्यसम्भवात्। अष्टाकपालादिभिस्त्ववयवद्वारेण स्तुतिरुक्ता द्वादशकपालस्य। न च प्रस्तरावयववचनो यजमानशब्दः। येन स्तुतिः स्यात्। तस्मादन्यतरकार्येन्यतरविधानं गुणविधिः। तत्रापि यजमानस्य मुख्यत्वात् श्रुतिवृत्तौ यजमानः प्रस्तरशब्दलक्षिते स्रुग्धाराणादौ प्रस्तरकार्ये विधीयते। तस्माद्गुणविधिरिति प्राप्तेऽभिधीयते। यजमानस्य स्रुग्धारणे विनियुक्तस्य स्वपदार्थकरणविरोधात्प्रस्तरवच्च सूक्तावाकेन प्रस्तरं प्रहरतीति प्रहरणापत्तेरेककपालवच्च सर्वहुतकरणात्सर्वतन्त्रपरिलोपः स्यात्। तस्मादर्थबादः। कथं परशब्देन परस्य स्तवनं सामानाधिकरण्यं वा ? गुणादिति ब्रूमः। कथमगुणवचनो गुणमभिदध्यात् ? नाभिदधाति, किन्त्वर्थसम्बन्धेन बोधयति। जयमानशब्दो हि स्वार्थमभिधत्ते। स चाभिहितः स्वसमवेतं तात्पर्यं भजमानः शब्दो गौणः सम्पद्यते। यथा लोके सिंहो देवदत्त इति। तस्य यजमानस्य कार्यसिद्धिः यजमानकार्यकरत्वं स्रुग्धारणादि यजमानशब्दस्य प्रस्तरे प्रवृत्तौ निमित्तं गुणः।

 जातिः॥ अग्निर्वै ब्राह्मण इति वार्तिककारस्योदाहरणम्। आग्नेयो वै ब्राह्मणः ऐन्द्रो राजन्यो वैश्यो वैश्वदेव इत्युदाहरणम्। अत्रापि पूर्ववन्नामधेयत्वगुणविधित्वार्थवादत्वसन्देहे अर्थवादत्वसिद्धान्तः। निमित्तान्तरकथानाय पृथगुक्तिः। अग्निसम्बन्धो मुखजन्यत्वगुणो ब्राह्मणे वर्तते। श्रूयते चाग्निब्राह्मणयोर्मुखजन्यत्वं कस्मिंश्चिदर्थबादे। प्रजापतिरकामयतः प्रजाः सृजेयेति। स मुखतः त्रिवृतं निरमिमीतअग्निर्देवता अन्वसृज्यत गायत्रीछन्दो रथन्तरं साम ब्राह्मणो मनुष्याणामजः पशूनां तस्मात्ते मुख्याः मुखतो ह्यसृजन्तेति। तस्मादाग्नेयशब्दः स्तावकः। एवमैन्द्रो राजन्यो वैश्यो वैश्वदेव इत्यादिषु द्रष्टव्यम्। सारूप्यात्। आदित्यो यूपो यजमानो यूपः। अत्रापि त एव पक्षाः। सारूप्यं त्वत्र प्रवृत्तिनिमित्तम्। तच्च तेजस्वित्वादि। ननु सर्वत्र सारूप्यं गौणत्वनिमित्तम्। कोऽत्र विशेषः ? इह चक्षुर्ग्राह्यसारूप्यं विवक्षितम्। प्रशंसा- प्रशंसाऽप्यपरं शब्दस्य गौणत्वे निमित्तम्। तथा हि । अपशवो वा अन्ये गो अश्वेभ्यः पशवो गोअश्वा इत्यत्र अजादिषु श्रूयमाणं यदपशुत्वं तस्यार्थवादत्वं न सम्भवति। पशुत्वनिषेधमात्रेण स्तुतेरसम्भवात्। नामधेयत्वं त्वनाशङ्क्यमिति गुणविधित्वेन पूर्वःपक्षः। पशुकार्ये गवाश्वव्यतिरिक्तानामजादीनां प्रतिषेधप्रतीतेरिति। सिद्धान्तस्तु- तत्र तत्राजादीनां विहितत्वादशक्यः पशुकार्येऽजादीनां प्रतिषेधः। पशुव्यतिरिक्तघटादिवचनस्य परशब्दस्यापशुशब्दस्य परत्राजादिषु गवाश्वगतप्रशंसानिमित्तः प्रयोगः तस्मादर्थवादः। ननु सर्व एव प्रशंसानिमित्तोऽर्थवादः। किमत्र विशेषेणोपन्यस्यते ? सत्यम्। तत्सिद्ध्यादिना गुणेन प्रस्तरादिषु प्रवृत्तौ यजमानादिशब्दः प्रस्तरादेः प्रशंसाफलो भवति। इह तु शब्दप्रवृत्तिनिमित्तमपि गुणः प्रशंसैव। तथाहि। अयमत्रार्थः। अपशवो वा अन्ये गोअश्वेभ्यः इत्यत्र नञ्‌समासगेन पशुशब्देन प्रथमं गवाश्वगतं प्राशस्त्यमुपादाय पश्चात्तदभावो नञा पश्वन्तरेषु कथ्यते। न हि पशुत्वं शक्यं प्रतिषेध्युम्। अवश्यं च पशुशब्दोपात्तोऽर्थो नञा कथ्यते। प्रतिषेद्धव्यः। शक्नोति चायं पशुशब्दो गवाश्वाभ्यामेकवाक्यतया सम्बद्धस्तद्गतं प्राशस्त्यं लक्षयितुम् तच्च नञा पर्युदसिष्यते। एतदुक्तं भवति। गवाश्वेषु यत्प्राशस्त्यं न तदन्येष्वस्ति। तस्मादप्रशस्तास्ते। गवाश्वमेव प्रशस्तम्। सोयं गवाश्वगतप्राशस्त्याभावः पश्वन्तराणामपशूनां तुल्य इत्यनेनाभिप्रायेणि पश्वन्तराण्यपशव इत्युच्यन्ते। द्विप्रकारा हि प्रशंसा। वस्तुनि र्विद्यमानगुणोत्कर्ष एकः प्रकारः। स्तावकेन शब्देन सम्पादितो गुणोत्कर्षोऽपरः प्रकारः। गवाश्वयोरजादिभ्य उत्कर्षो लोकसिद्धो यः सोऽत्र निमित्तम् ? अजादयः स्वभावतः पशवोऽपि सन्तो गवाश्वौ प्रत्यपशवः सम्पन्नाः, ईदृशो गवाश्वयोर्महिमेति स्तुतिः फलम्। नन्वपशुशब्दस्याजादिषु प्रवृत्तौ कथं गावाश्वगतं प्राशस्त्यं निमित्तम् ? व्यधिकरणत्वात्। अजादिगतप्रशंसाभावस्तु निमित्तं स्यात्समानाधिकरणत्वात्। अतोऽप्रशंसैव सूत्रणीया नतु प्रशंसेति चेदत्र ब्रूमः। अजादिषु प्रवृत्तावपशुशब्दस्य तदवयवभूतेन पशुशब्देन निषेध्यमर्पयता सन्निहितगवाश्वगतप्रशंसाया उपादानादपशुशब्दः प्रशंसानिमित्त इत्युच्ययते। एतेनापशुशब्दोऽजादिषु प्रवर्तते। गवाश्वौ च स्तौतीति व्यधिकरणमिति परास्तम्। तत्सिद्ध्यादिषु शब्दप्रवृत्तिस्तुत्योः प्रस्तरादिनिष्ठत्वेपि प्रकृते भिन्नरूपत्वात्। अजादिष्वप्रशंसया प्रवर्तमानस्यापशुशब्दस्यार्थविशेष करणत्वाभावाच्च। न च रजतनिन्दया हिरण्यस्तुतिवदजादिनिन्दया गवाश्वयोः स्तुतिः स्यादिति वाच्यम्। अपशुशब्दात्स्पष्टं निन्दाया अप्रतीतेः। तस्मात्प्रशंसैव सूत्रणीयेति प्रशंसानिमित्तोऽयमर्थवादः।

 अयज्ञो वा एष यदसामा अयज्ञो वा एतद्यदछन्दोममित्यादिष्वयमेव न्यायः। छन्दोमशब्देन चतुर्विंशः चतुश्वत्वारिंशाष्टचत्वारिंश इत्येते त्रयः स्तोमा उच्यन्ते। अक्षरसङ्ख्यासाम्येन गायत्रीत्रिष्टुब्जगतीछन्दोभिर्गीयमानत्वात्। भूमा अग्निचयने श्रूयते। सृष्टीरुपदधातीति सृष्टिशब्दोपेता मन्त्रा यासामिष्टकानामुपधाने विद्यन्ते ता इष्टकाः सृष्टय इत्युच्यन्ते। सृष्टिमानासामुपधानो मन्त्र इति विगृह्य "तद्वा नासामुपधानो मन्त्र इतीष्टकासु लुक्च मतोः" इति व्याकरणसूत्रसिद्धप्रक्रियया तन्निप्पादनात् सृष्टिशब्दोपेताश्चोपधानमन्त्रा "एकया सूवत"इत्यस्मिन्ननुवाक समाम्नाताः ब्रह्मासृज्यत भूतान्यसृज्यन्तेत्यादिना सृजति धातोस्तेषु प्रयुक्तत्वात्। ते मन्त्रा अत्र सृष्टिशब्देनोपधाने गुणत्वेन विधीयन्ते उत सृष्टिशब्दोऽनुवादरूपोऽर्थवादो वेति संशये मन्त्ररूपगुणविधिरिति पूर्वःपक्षः। कुतः ? उपदधातीत्यनेनाख्यातेनाभिसम्बन्धात्। न चार्थवादत्वमस्य सम्भवति। विध्यन्तरेण सहैकवाक्यत्वाभावादिति प्राप्तेऽभिधायते। लिङ्गप्रकरणाभ्यामेव मन्त्राणां प्राप्तत्वान्न विधिः सम्भवति। तथा सति परिसङ्ख्या स्यात्। बहुषु मन्त्रेषु प्रकरणप्राप्तेषु सृष्टिविधानादन्ये परिसङ्ख्यायेरन्। स च त्रिदोषा। परिसङ्ख्यातानां च मन्त्रान्तराणामानर्थक्यं स्यात्। तस्मान्न ते मन्त्रा अत्र विधीयन्ते। किन्तु तान् मन्त्राननूद्येष्टकोपधानं विधीयते। सृष्टिशब्देनानुवादस्तु वक्ष्यमाणार्थवादोपपत्त्यर्थः। यथा सृष्टमेवावरुन्ध इति वक्ष्यमाणोऽर्थवादः। यदि विधिवाक्ये मन्त्राणामनुवादकः सृष्टिशब्दो न स्यात्तदानीमर्थवादे सृष्टिशब्दप्रयोगाद्विध्यर्थवादयोर्वैयधिकरण्यभ्रमः स्यात्। तस्मान्मन्त्रानुवादी सृष्टिशब्दो न गुणविधायकः। किं त्वर्थवादः। ननु प्रथममन्त्रे सृजतिशब्दो न प्रयुक्तः, किन्तु दधातिधातुः। एकया स्तुवते, प्रजा अधीयन्तेति तत्पाठात् बाढम्। तथापि द्वितीयादिषु बहुषु मन्त्रेषु सृजतिधातुप्रयोगाद्भूम्रा गुणेन सृष्ट्यसृष्टिसमुदाये सृष्टिशब्दो गौणः प्रवर्तत इति भाष्याभिप्रेतः पक्षः। एवं च "तद्वानासामुपधानो" इत्यादिव्याकरणसूत्रमप्यनुसृतं भवति। यद्यपि व्याकरणसूत्रानुसारेण सृष्टिशब्दार्थान्तर्गतत्वादुपधानमपि न पृथग्विधेयम्। तथाप्युपधानरूपसृष्टिपदार्थविधानार्थं विधिप्रत्ययस्तावदवश्यं प्रयोक्तव्यः। स च धातुं विना न केवलं साधुप्रयोग इति यस्य कस्यचिद्धातोः प्रयोक्तव्यत्वे बुद्धिसन्निहित उपदधातिरेव प्रयुज्यते। सृष्टिशब्दोपता मन्त्रा यासामिष्टकानामुपधाने वर्तन्ते इत्येव सृष्टिपदार्थे इष्टकाविशेषणत्वेनोपस्थितस्योपधानविशेषस्य विधिसम्बन्धे क्लिष्टत्वाच्चेति वयं पश्यामः। केचित्त्वयं मन्त्रविधिरिति समर्थयन्ते। न ह्येकया स्तुवत इत्यादीनामुपधानमेकान्तिकं लिङ्गमस्ति येन प्राप्तिः स्यात्। इष्टकालिङ्गस्य स्त्रीलिङ्गशब्दप्रयोगादेः साधारणत्वेन ग्रहणासादनादिष्वपीष्टकानां प्राप्नुयुः। तथासत्यस्ति विधेरवकाशः। सत्यामप्युपधाने प्राप्तौ मध्यमचिति सम्बन्धार्थमपि प्रत्यक्षविधानमर्थवद्भविष्यति। यां काचिद्ब्राह्मणवतीमिष्टकामभिजानीयात्तां मध्यमायां चिति निदध्यादिति वचनात्। लिङ्गसमवायात्। चयने श्रूयते- प्राणभृत उपदधातीति। अत्रापि सृष्टिन्यायेन मन्त्रविधिरिति पूर्वःपक्षः। लिङ्गप्रकरणप्राप्तमन्त्रानुवादेनेष्टकोपाधानविधिरिति सिद्धान्तः। एतस्यैव प्राणान् दधातीत्यस्य वक्ष्यमाणार्थवादस्योपपत्तये प्राणभृच्छब्देन मन्त्रानुवादः। पूर्वत्र द्वितीयादिमन्त्रेषु सृष्टिलिङ्गानां बाहुल्यम्। इह तु प्रथममन्त्र एव प्राणभृल्लिङ्गमाम्नायते। अयं पुरोभौवनस्तस्य प्राणो वां यत इति एकस्यैव मन्त्रस्य प्राणभृत्त्वेपि तत्सहचरिताः सर्व एव मन्त्राः छत्रिन्यायेन प्राणभृच्छब्देन लक्ष्यन्ते। प्राण भृदप्राणभृद्गणेपि प्राणभृच्छब्दसमवायोऽस्तीति सर्वेषु तदनुवाकगतमन्त्रेषु प्राणभृच्छब्दो गौणः। तत्सिद्ध्यादिभिर्हेतुम्भिर्यजमानादिशब्दा गौणाश्रयाः गुणवृत्तय इति समग्रः सूत्रार्थः। तदुक्तं

"तत्सिद्धिजातिसारूप्यप्रशंसालिङ्गभूमभिः।  
षड्भिः सर्वत्र शब्दानां गौणी वृत्तिः प्रकल्पिते " ति।

विशेषस्तु टुप्‌टीकादौ द्रष्टव्यः। अनेकप्रमेयसङ्ग्रहरूपत्वात्पेटिकाशब्दः।

अनन्यपरत्वादिति। अद्वैते तात्पर्यलिङ्गानां सत्त्वेनाद्वैततात्पर्यकत्वादन्यत्र तात्पर्यलिङ्गाभावेनान्यत्र तात्पर्यभाव इत्यर्थः। अत्रवदन्ति "प्रमाणान्तरसंवादार्थ क्रियादिरूपपरीक्षापरीक्षितस्य प्रत्यक्षस्य प्राबल्येन व्यवहारदशायामेव तद्विरुद्धग्राहिणो "धूम एवाग्नेर्दिवा ददृशे", "अदितिर्द्यौः", "यजमानः प्रस्तर" इत्यादेः तद्विरोधेना मुख्यार्थत्वेऽप्यद्वैतागमस्य परीक्षितप्रमाणाविरोधाभावेन मुख्यार्थत्वोपपत्तेः। प्रत्यक्षादेर्हि परीक्षया व्यावहारिकप्रामाण्यमात्रं सिद्धम्। तच्च नाद्वैतागमेन बाध्यते। बाध्यते तु तात्विकं प्रामाण्यम्। तत्तु परीक्षया न सिद्धमेवातो न विरोधः। धूम एवाग्नेरित्यादेस्तु मुख्यार्थत्वेन प्रत्यक्षादेर्व्यावहारिकं प्रामाण्यं व्याहन्येत। अतो विरोधात्तत्रामुख्यार्थत्वमिति विवेकः। यत्तु प्रत्यक्षाविरोधाय तत्त्वम्पदलक्षणा नाऽश्रीयेतेति। तन्न। षड्विधलिङ्गैर्गतिसामान्येन वाऽखंएवावधार्यमाणस्य तात्पर्यस्यानुपपत्तेर्जीवेशगतसर्वज्ञत्वकिञ्चिज्ज्ञत्वादीनामनुपपत्तेरैक्यस्य तात्पर्यविषयीभूताखण्डप्रतीति निर्वाहाय लक्षणाङ्गीकरणस्यैवोचितत्वात्। तात्पर्यविषयीभूतान्वयनिर्वाहाय लक्षणाश्रयणस्य सर्वत्र दर्शनात्। न चैवं सत्यमुख्यार्थत्वं स्यादिति वाच्यम्। तद्धि प्रतीयमानार्थपरित्यागेनार्थान्तरपरत्वं वा अशक्यार्थपरत्वम् ? नाद्यः। सामानाधिकरण्येन प्रतीयमानस्यैक्यस्यात्यागात्। नान्त्यः। जहदजहल्लक्षणाश्रयणेन शक्यैकदेशपरित्यागेऽपि सोऽयं देवदत्त इत्यादिवाक्य इव शक्यैकदेशस्यैवान्वयाभ्युपगमात्। विशेषणबाधेन विशेष्यमात्रान्वयस्यैवात्र लक्षणाशब्देन व्यपदेशादिति। यत्तु षड्विधलिङ्गैरित्यादि। तदपि न। अन्योन्याश्रयात्। सिद्धेऽखण्डे तात्पर्ये तन्निर्वाहाय सार्वज्ञादित्यागेन लक्षणया विशेष्यपरतया मानान्तराविरोधः। तदविरोधे च तात्पर्यलिङ्गैरखण्डगोचरतात्पर्यसिद्धिरिति। लौकिकवाक्यस्य मानान्तरविरुद्धार्थगोचरतात्पर्यकत्वेऽपि वैदिकवाक्यस्य न्यायगम्यतात्पर्यकस्य मानान्तराविरुद्ध एव तात्पर्यकल्पनात्। न हीति। मानान्तराविरोध एवोपक्रमादीनां तात्पर्यप्रमापकत्वं ननु तद्विरोधेऽपीत्याखण्डलार्थः। वाक्यमिति। आगमवाक्यमित्यर्थः। न विधाविति। विधौ विधायके वाक्ये परः प्रतीयमानवाक्यार्थातिरिक्तोऽन्यो वाक्यार्थो नास्तीत्यर्थः। अन्यशेषेपीति। इयं गौः क्रय्येत्यस्य शेषभूते बहुक्षीरा स्त्र्यपत्या अनघप्रजेत्यादिवाक्ये प्रतीयमानबहुक्षीरादिसंसर्गपरत्वेन मुख्यार्थत्वात्। कामधेनुरिति। व्यतिरेकदृष्टान्तः। हिरण्यदक्षिणाविधिशेषे सोरोदीद्यदरोधीत्तद्रुद्रस्य रुद्रत्वं यदश्रवसीयत तद्रजतँ्हिरणमभवत्। तस्माद्रजतँहिरणमदक्षिण्यं अश्रुजमित्यादिष्वपि प्रतीयमानसंसर्गपरत्वं विना रजतनिन्दासिद्धेः प्रतीयमानसंसर्गपरत्वरूपमुख्यवृत्तिरेवाश्रितेत्यर्थः। प्रस्तरादीति। व्यतिरेकदृष्टान्तः।

 अत्र वदन्ति- "तात्पर्यविषयीभूतार्थबोधकत्वं हि मुख्यार्थत्वं, न शक्यार्थमात्रबोधकत्वम्। अन्यार्थतात्पर्यकत्वं चामुख्यार्थत्वं, न लाक्षणिकत्वमात्रम्। तथाचाद्वैतागमस्य तात्पर्यविषयीभूतार्थबोधनिर्वाहाय लक्षणाश्रयणेऽपि मुख्यार्थत्वमुपपन्नम्। एवं च सोमेन यजेतेत्यादिविशिष्टविधेर्विशेषणतात्पर्याभावान्मत्वर्थलक्षणायामपि स्वार्थापरित्यागाच्च नामुख्यार्थ त्वम् जिज्ञासापदे तु ज्ञाधातुना इष्यमाणज्ञानलक्षणाङ्गीकारानङ्गीकारमतभेदेऽपि सन्पदस्य विचारे जहल्लक्षणाभ्युपगमस्योभयत्र तुल्यत्वाच्छक्यार्थपरित्यागेऽपि विधितात्पर्यनिर्वाहान्ना मुख्यार्थत्वम्। न हि वाक्यार्थप्रतीत्यन्यथानुपपत्त्या पदमात्रेण लक्षणायामपि वाक्यस्यामुख्यार्थत्वम्। प्रतीत स्यार्थस्यानन्यशेषत्वेन मुख्यत्वात्। यत्र पुनः प्रतीत एव वाक्यार्थोऽन्यशेषत्वेन कल्प्यते तत्र वाक्यस्यामुख्यार्थत्वमेव। अन्यद्धि पदतात्पर्यम्। अन्यच्च वाक्यतात्पर्यम्। सैन्धवमानय, गङ्गायां वसतीत्यादौ वाक्यतात्पर्यैक्येऽपि पदतात्पर्यभेदात्। विषं भुङ्क्ष्वेत्यादौ पदतात्पर्याभेदेऽपि वाक्यातात्पर्यभेदात्। अत एव गौः क्रय्या बहुक्षीरेत्यादिवाक्यस्यावश्यं क्रेतव्येति विधिशेषत्वेन तत्प्राशस्त्यलक्षकत्वादमुख्यार्थत्वम्। सोऽरोदीदीत्यादिवाक्यार्थस्य च हिरण्यं दक्षिणेति विधिशेषत्वेन रजतनिन्दाद्वारा तत्प्राशस्त्य लक्षकत्वात्। सर्वं खल्विदं ब्रह्म तज्जलानिति शान्त उपासीतेति शमविधिशेषत्वेनात्यनायाससिद्धत्वरूपतत्प्राशस्त्यलक्षकत्वादमुख्यमेव। अत एव मानान्तरविरोध एव लक्षणेत्यपास्तम्। इयं गौर्बहुक्षीरेत्यादिना प्राशस्त्यलक्षणायां व्यभिचारात्। किं तु परमतात्पर्यविषयीभूतार्थप्रतीतिनिर्वाहायैव सर्वार्थवादेषु लक्षणा। एतावांस्तु विशेषः। विधिप्राशस्त्यलक्षणातः प्राग्यदर्थवादवाक्यार्थज्ञानं तस्य प्रमाणान्तरविरोधे बाध एव। यथा प्रजापतिरात्मनो वपामुदखिददित्यादौ। अत एवात्र गुणवादमात्रम्। प्रमाणान्तरप्राप्तै न्वनुवादमात्रमग्निर्हिमस्य भेषजमित्यादौ। अत एव तदुभयत्राबाधिताज्ञातज्ञापकत्वरूप प्रामाण्यशरीरानिर्वाहादप्रामाण्यम्। यत्र पुनः प्रमाणान्तरप्राप्तिविरोदौ। न स्तस्तत्र प्रामाण्यशरीरानिर्वाद्यद्भूतार्थवादत्वम्। यथेंद्रो वृत्राय वज्रमुदयच्छदित्पादौ। अयमेव देवताधिकरणन्यायः। ननु तर्ह्यादित्यो यूप इत्यादौ वाक्यार्थप्रतीत्यर्थमेव लक्षणाङ्गीकारादमुख्यार्थत्वं न स्यात्। न स्यात् यद्यादित्यसदृशो यूप इति वाक्यार्थपर्यवसानं स्यात्। किन्तु गुणवृत्त्या प्रतीतस्यापि वाक्यार्थस्य यूपे पशुं वध्नातीति विधिशेपत्वेन तत्प्राशस्त्यलक्षकत्वमस्त्येव। तेनैवामुख्यत्वं नतु पदगौणतयेति। तत्सिद्धिपेटिकायां सर्वोदाहरणेष्ववान्तरवाक्यार्थप्रतीतये गुणवृत्तिप्रकाराः प्रदर्शिताः। कर्मप्राशस्त्यलक्षणा तु सर्वार्थवादसाधारणी तत्रास्त्येवेति नामुख्यार्थत्वानुपपत्तिः। अत उपपन्नं प्रस्तरादि वाक्यवैषम्यमद्वैतवाक्यस्य। तस्मादद्वैतागमस्य लाक्षणिकत्वेपि मुख्यार्थत्वात्प्रत्यक्षवाधकत्वमिति"। अत्र ब्रूमः - तत्त्वमसि, सोमेन यजेतेत्यादौ वाक्यार्थस्यानन्यशेषत्वरूपामुख्यार्थत्वेऽपि, बहुक्षीरा सोऽरोदीदित्यादौ वाक्यार्थस्यान्यशेषत्वरूपामुख्यार्थत्वेऽपि, स्वरसप्रतीतसमानाधि करणपदार्थभेदरूपवाक्यार्थनिर्वाहाय तत्त्वंपदयोर्जहदजहल्लक्षणाश्रयणं सोमपदे मत्वर्थलक्षणाश्रयणं च न स्यात् यदि प्रत्यक्षमागमबाधकं न स्यात्। न हि तत्त्वम्पदार्थयोः सर्वज्ञत्वादिभोक्तृत्वादिविशिष्टयोरभेदबोधने सोमद्रव्यस्य च यागाभेदबोधने प्रत्यक्षविरोधादन्यो दोषोऽस्ति। एवं जिज्ञासाशब्दगतसन्पदेपि विचारे जहल्लक्षणा न स्यात्। सन्पदार्थस्येच्छायाः विधिपरतन्त्रत्वाभावबोधकमानस्यैव तद्विजिज्ञासस्वेतीच्छा विधायकागमबाधितत्वेन सन्पदस्य मुख्यार्थताया एव प्राप्तेः। किं चान्यशेषस्यामुख्यत्वे प्रस्तरवाक्यमन्यशेषत्वादमुख्यार्थमिति हेतुहेतुमद्भावो नोपपद्यते। यच्चोक्तं - तात्पर्यविषयीभूतार्थबोधकत्वं मुख्यार्थत्वे, नतु शक्यमात्रबोधकत्वमिति। तदपि न। मानान्तर विरुद्धे वाक्यतात्पर्यस्यैवानुपपत्तेः। मानान्तरविरुद्धे वाक्यतात्पर्यवत्पदतात्पर्यस्याप्यापातेन तत्त्वंसोमसन्पदादिलक्षणाया अप्यसिद्धेः। अन्यशेषीभूत वाक्यार्थप्रतिपादके समिधो यजतीत्यादौ वेदे, तण्डुलान् पचेतेत्यादौ लोके चामुख्यार्थत्व व्यवहाराच्च। सर्वस्यापि वाक्यस्येति। मिथ्यात्ववादिना प्रत्यक्षबाधकत्वेन आगमे उद्भाविते सत्यत्ववादिना आगमस्य मुख्यार्थत्वे प्रत्युक्ते पुनः मिथ्यात्ववादिना आगमस्यामुख्यार्थत्वं न निषेदव्यम् स्वाभ्यपगमविरोधापत्तेरिति भावः। अनुवादमुख्यार्थत्वायेति अर्थवादमुख्यार्थत्वायेत्यर्थः।

 नन्वश्वप्रतिग्रहेष्टौ प्रतिगृह्णीयादिति विधौ प्रतिग्राहयेदिति व्यवधारणकल्पनयाऽर्थवादानु सारेण प्रयोजकव्यापारे लक्षणाया अङ्गीकरणादिति चेन्मैवम्। न हि तत्रार्थवादानुसारेण विधौ लक्षणा। किन्तु "प्रजापतिर्वरुणायाश्वमनयत्। स स्वां देवतामार्छत्। स पर्यदीर्यत। स एतं वारुणं चतुष्कपालमपश्यत्। तं निरवपत्। ततो वै स वरुणपाशादमुच्यत। वरुणो वा एतं गृह्णाति योऽश्वं प्रतिगृह्णाति। यावतोऽश्वान् प्रतिगृह्णीयात्तावतो वारुणांश्चतुष्कपालान्निर्वपेत्। वरुणमेव स्वेन भागधेयेनोपधावति। स एवैनं वरुणपाशान्मुञ्चति" इत्यत्रोपक्रमस्वारस्यायैवोपसंहारे लक्षणा। प्रजापतिर्वरुणायाश्वमनयदिति प्रजापतिर्दाता सङ्कीर्तितो वरुणः प्रतिग्रहीता। स स्वां देवतामार्च्छदिति। स इति समानविभक्तिनिर्दिष्टः प्रजापतिः स्वां देवतां पूर्ववाक्ये सम्प्रदाननिर्देशाद्वरुणमार्छत् अपरराध। स पर्यदीर्यत भीतो विदीर्णो वा। स एवं वारुणं चतुष्कपालमपश्यत्। ततो वै स वरुणपाशादमुञ्चत इति सर्वत्र प्रजापतिरेव दाताऽनुषज्यते। तथाचान्योऽप्यश्वस्य दाता एतामिष्टिं कुर्यादित्युपक्रमे दातुरिष्टिः प्रतीयते। वरुणो वा एतमित्याद्युपसंहारे प्रतिग्रहीतुः। उपक्रमप्राबल्याच्च दातुरिष्टिर्नार्थवादबलवत्त्वात्। अपि च तन्त्रसारे "मैत्रायणीयशाखायां दात्रुपक्रमतोऽप्यृते। कर्माङ्गत्ववशादेव दातुरिष्टिः प्रतीयते" इत्युक्तत्वेन वचनादेव दातुरिष्टिर्न त्वर्थवादानुसारेण। विधिवाक्ये व्यवधारणकल्पनादिना दातुरिष्टिरिति।

व्यासाद्रिसृततर्काम्बुपूरैः पक्षयुगंयुजि।  
न्यायामृततरङ्गिण्यामक्षं नो शब्दबाधितम्॥

प्रत्यक्षस्य शब्दबाध्यत्वे बाधकम्।  
\</1-1-23\>

\<1-1-24\> %24.अपच्छेदन्यायवैषम्यम्%

 अपच्छेदन्यायेनेति। षष्ठस्य प़ञ्चमे स्थितम्। पौर्वापर्ये पूर्वदौर्बल्यं प्रकृतिवत्। बहिष्पवमानस्तुत्यर्थं प्रस्तोतृप्रतिहर्तारौ प्रतिहर्त्रुद्गातारौ च समन्वारब्धाः प्रसर्पन्ति। अध्वर्युं विनिष्क्रामन्तं प्रस्तोता सन्तनुयात्। तं प्रतिहर्ता तमुद्गातां तं ब्रह्मा तं यजमान इति वचनात्। तत्र विभागे प्रायश्चित्तं श्रुतिं-यदि प्रस्तोताऽपच्छिद्येत ब्रह्मणो वरं दद्यात्। यदि प्रतिहर्ताऽपच्छिद्येत सर्ववेदसं दद्यात्। यद्युद्गाताऽपच्छिद्येतादक्षिणं यज्ञमिष्ट्वा तेन पुनर्यजेत तत्र तद्दद्याद्यात्पूर्वस्मिन् दास्यन् स्यादिति। पूर्वाधिकरणे स्थितमपच्छेदस्य यौगपद्ये विकल्प इति। इदानीं पौर्वापर्ये किं विकल्प उत बाध इति चिन्त्यते। तत्र पूर्वःपक्षः। न तावदत्र सामान्यविशेषनित्यनैमित्तिकनित्यकाम्यक्रत्वर्थपुरुषार्थाल्पभूयस्त्वसावकाश निरवकाशत्वां गप्रधानतद्धर्मत्वलक्षणः कश्चिदपि शास्त्रद्वयस्य मिथो बाधे हेतुरस्ति। नापि प्रमाणतदाभासवत्पौर्वापर्येण बाधः। शास्त्रावधारणवेलायां पौर्वापर्याभावात्। प्रयोगस्थं तु पौर्वापर्यं न शास्त्रार्थावधारणायालम्। न हि प्रयोगाधीनं शास्त्रार्थावधारणम्। तदवधारणोत्तरकालत्वात्तत्प्रयोगस्य। किञ्च यः पूर्वस्य परेण बाधमिच्छति तेन तावदुत्पन्नस्योत्पत्तिविरोधलक्षणबाधासम्भवान्मिथ्यात्वलक्षणबादो वक्तव्यः। न च नाम शास्त्रस्य मिथ्यात्वसम्भवः। सामान्यशास्त्रादेर्हि विशेषशास्त्रादिवशात्तद्व्यतिरिक्तविषयपरिकल्पनान्न मिथ्यात्वप्रसक्तिः। इह त्वस्मिन्नेव प्रयोगे शास्त्रेणोत्पन्ननैमित्तिकं विज्ञानमित्यविवादम्। न तद्विषयान्तरे व्याख्यातुं शक्यम्। तत्र तद्बाधे शास्त्रस्य प्रामाण्यबाधप्रसङ्गः। किं च मिथ्यात्वं विद्यमानमेव बाधकेन बोध्यते। नतु तद्वशेन मिथ्यात्वं जन्यते। न चात्र पूर्वविज्ञानस्य मिथ्यात्वमस्ति। अदुष्टकरणजन्यत्वात्। न चामिथ्याभूतस्य बाधसम्भवः। तस्मात्पौर्वापर्योत्पत्तावपि येन केनचित्कल्पेनैव क्रतावधिक्रियेतैवैति। सिद्धान्तस्तु। यथा शक्त्यनुबन्धादाख्यातो विदधदेव स्वार्थं विरुद्धं धर्मान्तरमबाधित्वा स्वार्थं बोधयितुमशक्नुवन्‌ पूर्वविज्ञानं बाधते। आगन्तुकनिमित्तसम्बन्धेन क्रतोर्विकारे विधीयमानेऽयमर्थोऽवगम्यते। प्रागन्यादृशोऽपि क्रतुः फलसाधनः सन्नस्मिन्निमित्ते सञ्जाते सत्यन्यादृशः फलं साधयतीति। ततश्च यथा द्वादशशतदक्षिणः, फलसाधकः स चोद्गात्रपच्छेदे सञ्जाते सत्यदक्षिणः पुनरावृत्तिधर्मकश्च फलसाधनं भवति। प्रतिहर्त्रपच्छेदे च सर्ववेदसदक्षिणः तथा द्वयोर्निमित्तयोरन्यतरेण पूर्वोत्पन्नस्यादाक्षिण्यस्य सर्ववेदसदाक्षिण्यस्य वा सतः पश्चात्तनेन निमित्तान्तरेण सामर्थ्यान्तरमेव क्रतोर्जातमिति पूर्वस्य परेण बाधः। स चायं शास्त्रार्थाबाधारणवेलायामेव प्रायोगिकेण पौर्यापर्येण शास्त्रयोर्मिथो बाधोऽवगम्यत इति न प्रयोगोत्तरकालं शास्त्रार्थाबाधारणापत्तिः। न च शास्त्रस्याप्रामाण्यप्रसङ्गः। यत्र पाश्चात्यं निमित्तान्तरं बाधकं नास्ति तद्विषयत्वेन शास्त्रव्याख्यानात्। प्रकृतिवच्छब्दस्यैव लुप्तार्थप्रत्याम्नातप्रतिषिद्धातिरिक्तविषयतया श्रुतिलिङ्गादिषु तु पूर्वपूर्वविरोधे परस्यानुत्पत्तिरेवेति पूर्वस्य प्राबल्यम्। इह तु पूर्वविज्ञानसमये परस्यानुत्पन्नत्वेनाविरुद्धत्वात् अबाध्यत्वम्। न ह्यसतो बाधः सम्भवति। उत्तरस्य पूर्वबाधनमन्तरेणावस्थितिर्न सम्भवतीति पूर्वं प्रति बाधकत्वम्। तदुक्तं वाचस्पत्ये-

पूर्वं परमजातत्वादबाधित्वैव जायते।  
परस्य त्वन्यथोत्पादात्तदबाधे न सम्भवः॥

इति। तस्मात्पूर्वस्य परेण बाध इति। तत्र विप्रतिषेधाद्विकल्पः स्यादिति। यौगपद्ये प्रायश्चित्तद्वयमापतति। तत्किं समुच्चीयते उत विकल्प्यत इति विचारः। तत्र पूर्वःपक्षःस - उद्गात्रपच्छेदे पुनर्यज्ञादिविधानाददाक्षिण्यसर्ववेदसदानयोः प्रयोगद्वयेनानुग्रहसम्भवात्सत्यां गतावष्टदोषनिदानविकल्पासम्भवात्समुच्चय इति। सिद्धान्तस्तु यस्मिन्नेव प्रयोगे प्रतिहर्त्रपच्छेदस्तस्मिन्नेव तन्निमित्तं प्रायश्चित्तं सर्वस्वदानं कर्तव्यमित्यवगमान्न प्रयोगान्तरेण तदनुग्रहसम्भवः। किं च यत्पूर्वस्मिन् दातव्यं तदेव पुनः क्रतौ दास्यन् स्यात्। यदि पूर्वस्मिन्न सर्वस्वं ततस्तस्य पुनः क्रतावपि न दानसम्भवः। अथ दातव्यं ततस्तुल्यत्वान्नादाक्षिण्येन बाधसम्भवः। तस्माद्युगपदुभयनिपातात्परस्परविरुद्धं नैमित्तिकं विकल्पितुमर्हतीति।

 यद्युद्गाता जघन्यः स्यात्सर्ववेदसं दद्यादित्यधिकरण इति। एतच्च सूत्रमर्थतः पठितम्। नतु यथापाठम्। सूत्रपाठस्तु "यद्युद्गाता जघन्यः स्यात्पुनर्यज्ञे सर्ववेदसं दद्यात् यथेतरस्मिन्" इत्येवंरूपः। पौर्वापर्ये परेण पूर्वबाध इति स्थितम्। तत्र प्रतिहर्त्रपच्छेदानन्तरमुद्गात्रपच्छेदे सति कर्तव्ये पुनः प्रयोगे सति किं द्वादशशतं देयमुत सर्ववेदसद्वादशशतयोर्विकल्प उत सर्ववेदसमेवेति संशयः। तत्र पूर्वःपक्षः। यत्पूर्वस्मिन्दास्यन् स्यादिति यदेव क्रतौ स्वभावतो देयं तदेव पुनर्देयं प्रतीयत इत्येकः। प्रथमं द्वादशशतं दास्यन्नासीत्। प्रतीहर्तरि त्वपच्छिन्ने सर्ववेदसम्। अत उभयमपि पुनः प्रयोगे यत्पूर्वस्मिन्दास्यन् स्यादिति शक्यं वक्तुम्। तस्माद्विकल्प इति द्वितीयः। सिद्धान्तस्तु द्वादशशतस्य सर्ववेदसेन बाधितत्वात् न तद्दास्यन् भवति। यच्च पूर्वं दास्यन् भवति तत्पुनः क्रतौ देयम्। तस्मात्सर्ववेदसमेव देयम्। ननु तदप्यदाक्षिण्येन बाधितम्। मैवम्। बाधो हि परिमाणान्तरम्। यथा प्रतिहर्त्रपच्छेदे सर्ववेदसं दद्यादिति द्वादशशतविरुद्धपरिमाणान्तरविधानाद्द्वादशशतस्य बाधः। न त्वेवमिह परिमाणान्तरमस्ति। यतोऽर्थात्सर्ववेदसं निवर्तेत। न चाहत्य सर्ववेदसं प्रतिषध्यते। नन्वदक्षिणः संस्थाप्य इति दक्षिणाप्रतिषेधः श्रुत एव। मैवम्। नायं प्रतिषेधो यथा न गृह्णाति षोडशिनमिति। किं तर्ह्यदक्षिणस्य निवृत्तिः कथ्यमानादक्षिणा दाने सति न सम्भवतित्यर्थाद्दक्षिणाया निवृत्तिः कल्प्यते। नतु शब्दात्। न दद्याद्यक्षिणामित्येवं शब्दाभावात्। नन्वर्थादपि सर्वस्वदक्षिणा निवर्तत एवेति चेन्नार्थात्सर्ववेदसनिवृत्तिः साभ्यासे क्रतावुभयसमावेशे सम्भवात्। ननु यस्मिन्नेव पूर्वप्रयोगे प्रतिहर्त्रपच्छेदः तस्मिन्नेव सर्वस्वं दातव्यम्। न प्रयोगान्तरे तस्यानुग्रहस्सम्भवति। तस्मिंश्च प्रयोगेऽदक्षिणसंस्थापनविधानात् बाधितमेव सर्वस्वदानं तुल्यं द्वादशशतेनेति चेत्सत्यम्। न प्रयोगान्तरे तस्यानुग्रहस्सम्भवति। तस्मिंश्च प्रयोगेऽदक्षिणसंस्थापनविधानात् बाधितमेव सर्वस्वदानं तुल्यं द्वादशशतेनेति चेत्सत्यम्। पूर्वस्मिन्नेव प्रयोगे सर्वस्वं दातव्यम्। प्रयोगान्तरे च न तस्यानुग्रहः सम्भवति। वचनात्तु प्रयोगान्तरे निक्षिप्यते। इदं हि वचनं यत्पूर्वस्मिन्प्रयोगे दातव्यं प्राप्तं तत्तत आच्छिद्य प्रयोगान्तरे निक्षिपति नतु स्वरूपमेव बाधते। तस्मात्सर्वस्वदानेनैव पुनः क्रतावधिकार इति द्विविधोऽपि पूर्वपक्षो निरस्तो भवति। यद्युद्गाता जघन्यः स्यात्। जघनं पश्चाद्देशमर्हतीति जघन्यः अपच्छिद्येतेतदि यावत्। तदाऽऽरब्धं प्रयोगमदक्षिणं समाप्य पुनर्यज्ञे पुनः प्रयोगे सर्ववेदसं दद्यात्। यथेतरस्मिन्प्रतिहर्तृमात्रापच्छेदे यथा सर्वस्वं देयं तथा प्रतिहर्त्रपच्छेदोत्तरभाव्युद्गात्रपच्छेदनिमित्तकद्वितीयप्रयोगेऽपि सर्वस्वं देयमिति सूत्रार्थः। तस्य प्रयोगान्तरे निक्षेप इति। तस्य सर्वस्यदानस्य पूर्वस्मिन्प्रयोगे कर्तव्यत्वेन प्राप्तस्य वचनेन प्रयोगान्तरे निक्षेप एव क्रियते नतु स्वरूपमेव बाध्यत इत्यर्थः। पौर्वापर्यमिति। नियमादित्यप्रामाण्येन सम्बध्यते। नास्ति नापादयितुं शक्यत इत्यर्थः। तदयमर्थः। क्रमिकैकविषयकप्रवृत्तियुक्तविरुद्ध पूर्वकालीनानापादनीयनियताप्रामाण्यकमानजन्यविज्ञानं तदबधिकोत्तरकालप्रवृत्तमानजन्यविज्ञानेन बाध्यत इति। यथाश्रुते स्वमते प्रत्यक्षागमयोरपच्छेदन्यायापत्तेः। क्रिमिकपाठावगतविकल्पस्थले अपच्छेदन्यायो मा भूदिति युक्तान्तम्। तच्च विरुद्धविशेषणम्। क्रमिकानुष्ठानेष्वाग्नेयादिषु तत्प्रसङ्गवारणाय विरोध इत्युक्तम्। एको देव इत्यादिसगुणनिर्गुणवाक्ये तत्प्रसङ्गवारणाय तृतीयविशेषणम्। न च नियमोऽधिकः। तदनुक्तावुपक्रान्तप्रयोगे प्रतिहर्त्रपच्छेदयुक्ते प्राप्तस्य सर्वस्वदाक्षिण्यविज्ञानस्य प्रतिहर्त्रपच्छोदोत्तरभाव्युद्गात्रपच्छेदेनैव बाधिततयाऽप्रमाणत्वेनापच्छेदन्यायोऽसम्भवदुक्तिक एव स्यात्। नियमादित्युक्तौ तु नासम्भवः। सर्वस्वदाक्षिण्यस्य प्रयोगान्तरेऽनुग्रहेण नियताप्रामाण्यस्याभावात्। यदा तु बदरफलश्यामरक्तरूपविज्ञानवत्सर्वस्वदाक्षिण्यादाक्षिण्य विज्ञानस्य क्रतुविशेष्यकस्य कालभेदावगाहिनो नायथार्थत्वमिति पक्षस्तदो नियमादिति न वक्तव्यमेवेति सर्वमनवद्यम्।

 न चैवं प्रकृत इति। ननूद्गात्रपच्छेदाभावे युगपदुभयापच्छेदे प्रतिहर्त्रपच्छेदस्य पश्चात्त्वे च ज्योतिष्टोमद्वितीयप्रयोगे प्रतिहर्त्रपच्छेदनीमित्तकसर्वस्वदक्षिणयागप्रतिपादकवाक्यस्य सावकाशत्ववद्व्यावहारिकप्रामाण्ये प्रत्यक्षस्यापि सावकाशत्वात् तत्रैकप्रयोगे विरोधवदत्रापि तात्विकांशे विरोध इति नापच्छेद न्यायवैषम्यमिति तद्वैषम्याभिधानमबोधमात्रविजृम्भितम्। अत एव सगुणसप्रपञ्चश्रुत्योर्निर्गुणनिष्प्रप़ञ्च श्रुतिभ्यामपच्छेदन्यायेन बाध इति सुष्ठूक्तेमिति चेन्मैवम्। व्यावहारिकतात्विकरूपप्रमाण्यविभागस्यासंमतत्वेन तात्विकस्यैव प्रमाणतया तात्विकत्वबाधे प्रामाण्यस्यैव बाधापत्तेः। प्रमाणतात्विकत्वयोर्विरोधश्च। अत एव सगुणसप्रपञ्चवाक्येऽपि नापच्छेदन्याय इति शिवम्। तत्परत्वादिति। तत्तात्पर्यकत्वादित्यर्थः। तत्परत्वमसिद्धत्वादिति। आद्ये हेतावसिद्धिः। द्वितीये व्यभिचारः। तृतीयेऽप्रयोजकत्वमित्यर्थः। असिद्धिमेवाऽह- असिद्धं हीति। द्वितीयहेतोर्व्यभिचारस्थलमाह -परत्वं त्विति। व्यभिचारस्थलान्तरमाह-दृश्यते चेति।

स्वत एव कितः क्त्वायाः किद्वाचोऽनर्थकत्वतः।  
सेटः क्त्वायाः किन्निषेधनिषेधार्थत्वमास्थितम्॥

अप्रयोजकत्वमाह। निर्दोषत्वमिति। अर्थान्तरे प्रत्यक्षाविरुद्धे। उपलक्षणमेतत्। यजमानप्रस्तरभेदग्राहकप्रत्यक्षाबाधके यजमानः प्रस्तर इत्यादिवाक्ये व्यभिचारोऽपि बोध्यः। प्रस्तरवाक्यस्य प्रतीतार्थे न निर्दोषत्वमिति तु त्वदीयागमेऽपि तुल्यम्। अत्र वदन्ति - "नासिद्धिव्यभिचाराप्रयोजकत्वैस्तत्परत्वपरत्वनिर्दोषत्वानि " न हेतवः। तथाहि प्रत्यक्षादेर्व्यावहारिकप्रामाण्यं, श्रुतेस्तु तात्विकमिति विरोधाभावेन तत्परत्वसिद्धेः। परशब्देन च मानान्तराबाधित परत्वं विवक्षितम्। तेन प्रमानन्तरभ्रमे न व्यभिचारः। तस्य तदुत्तरभाविमानबाध्यत्वात्। नक्त्वासेडित्यस्य तु पाठतः परत्वेप्यर्थतः पूर्वत्वमेव। अतो निर्दोषत्वमपि नान्यथासिद्धम्। तात्पर्यविषय एव प्रामाण्यस्याभ्युपेयत्वात् इति। मैवम्। व्यावहारिकतात्विकप्रमाणविभागाभावेऽनासिद्ध्युद्धारासिद्धेः। द्वितीयहेतोर्व्यभिचाराभावेप्य सिद्धिप्राप्तेः। प्रत्यक्षबाधितत्वेन मानान्तराबाधाभावात्। न क्त्वा सेडित्यस्य तु पुरस्तादपबादन्यायेन पूर्वेण मृडमृदेत्यादिना बाध्यमानत्वात्। निर्दोषत्वेन तात्पर्यविषये प्रामाण्येऽपि मानान्तरविरुद्धे तात्पर्यस्यैवासिद्धेरिति।

व्यासाद्रिसृततर्काम्बुपूरैः पक्षयुगंयुजि।  
न्यायामृततरङ्गिण्यामपच्छेदवितुल्यता॥  
अपच्छेदन्यायवैषम्यम्।  
\</1-1-24\>

\<1-1-25\> %25.मिथ्यात्वानुमितेः अग्निशैत्यानुमितिसाम्यम्%

 मिथ्यात्वश्रुतेरिति। अत्र केचिदात्मनि तात्विकसत्त्वप्रसिद्ध्या प्रसक्तिमुपपादयन्ति। तन्न। न हि प्रतियोगिज्ञानमात्रं प्रसिक्तिः। किन्तु निषेधाधिकरणकप्रतियोगिज्ञानम्। न चात्मा निषेधाधिकरणम्। अन्ये त्वेवं वदन्ति। मा भूत्प्रसक्तिः। अभावप्रत्यक्षे हि संसर्गारोपत्वेन सोपयुज्यते। शब्दानुमानयोस्तु तस्याः क्वोपयोगः। न चाप्रसक्तौ निषेधवैयर्थ्यम्। अनर्थनिवृत्तिरूपस्य प्रयोजनस्य विद्यमानत्वादिति। अत्र ब्रूमः। दशमाध्याये अष्टमपादे "अपूर्वे चार्थवादः स्यात्" इत्याधिकरणे न सोमे अध्वरे इत्यस्य नञः प्राप्त्यभावेन निषेधार्थत्वासम्भवादर्थवादत्वमभिहितम्। तद्विरुध्येत। तथाहि। दर्शपूर्णमासयोज्य भागावग्नीषोमाभ्यां यजतीत्याज्यभागौ विधाय तौ न षशोः करोतीति निषिध्य पश्चान्न सोमेऽध्वर इति श्रूयते। तत्र किमयं प्रतिषेधः पर्युदासो वाऽर्थवादो वेति संशयः। तत्रासमस्तत्वात्प्रतिषेधः। प्रतिषेधोन्नीतप्रसक्त्या च विकल्पभयात्पर्युदासः। ननु सोमस्योपदेशातिदेशाभ्यां आज्यभागप्राप्त्यभावादुभयमप्ययुक्तम्। सत्यम्। साक्षात् सोमे नाज्य भागौ स्तः। दीक्षणीयादिद्वारेण त्वाज्यभागाभ्यां सोमस्यास्ति सम्बन्धः। सप्तदशारत्निर्वाजपेयस्य यूप इति यूपवाजपेयवत्स प्रतिषिध्यते। तदनेन प्रकारेण सोमाङ्गेषु दीक्षणीयादिष्वाज्यभागप्रतिषेधः पर्युदासो वेति प्राप्ते ब्रूमः। यद्युपदेशेनातिदेशेन वाऽऽज्यभागौ सोमे प्राप्नुयातां नातो निषेधः स्यात्। यदि च सोमासोमसाधारणमाज्यभागविधानमभविष्यत्ततोऽसोम इति पर्युदासो वा कल्प्यखः स्यात्। न त्वेवमस्ति। न चादीक्षणीयादिषु प्रतिषेधः। तथासति न सोम इत्यनेनैवाग्नीषोमीयेऽपि पशौ प्रतिषेधसिद्धेः। तत एव तद्विकारेषु निरूढादिपशुष्वपि प्राप्त्यभावानान्न पशाविति प्रतिषेधोऽनर्थकः स्यात्। सोमशब्दस्यैवं लक्षणा स्यात्। न च वाजपेयस्य यूपेनेवाङ्गद्वारकः सोम आज्यभागयोः सम्बन्धोऽवगम्यते। तत्र वाजपेयस्येति हि षष्ठ्या सामान्येन सम्बन्ध्युपात्तः। तस्य सप्तदशारत्निता विधीयते। सम्बन्धमात्रं चाङ्गाङ्गस्याप्यस्त्येवेति युक्तो यूपे निवेशः। इह त्वाधारत्वेनाङ्गितया सोमः श्रूयते न सम्बन्धिमात्रतया। न च परम्परासम्बन्धेऽस्त्याधारत्वमिति साक्षादेवायं सोमसम्बन्धः प्रतीयते। स चाप्राप्त इति प्रतिषेधासम्भवः। तस्मान्न पशावित्यस्यायमर्थवादः। यथा सोमस्य नाज्यभागावेवं पशावपीति। इत्थं महाभागावाज्यभागौ यौ सोमेऽक्रियमाणौ तावत्र पशौ न क्रियेते इति स्तुतिः। तौ न पशाविति तु प्रतिषेध इति वक्ष्यते। तदेतद्विरुद्धं स्यात्। न च तत्र प्रयोजनाभावादप्राप्तनिषेधासम्भवेपि प्रकृतेऽनर्थनिवृत्तिरूपप्रयोजनसत्त्वादप्राप्तनिषेधौ युज्यत इति वाच्यम्। जगन्मिथ्यात्वज्ञानादेरनर्थनिवर्तकत्वस्यासिद्धेः। तमेवं विद्वानमृत इत्यादिना सगुणब्रह्मज्ञान स्यैव मोक्षसाधनत्वोक्तेः। किं च तौ न पशौ करोतीत्यत्र वाक्ये नञः प्रतिषेधार्थत्वमाश्रित्य विकल्प उक्तः। तदप्यप्रसक्तप्रतिषेधपक्षे न सङ्गतं स्यात्। तथाहि। न तावदयं पर्युदासः। यदि पशुप्रकरणे इदं श्रूयेत तथासति चोदकेन प्राप्तावाज्यभागौ पर्युदस्येयातां - आज्यभागवर्जं प्रकृतिवत्कुर्यादिति। इह तु दर्शपूर्णमासप्रकरणे इदं विपरिवर्तते। तत्र यदीयं वचनव्यक्तिराज्यभागवर्जं दर्शपूर्णमासौ कुर्यादिति दर्शपूर्णमासविधिशेषः स्यात्ततो विधानमाज्यभागयोरनर्थकं स्यात्। पशावित्ययं च प्रमादपाठः स्यात्। तस्मान्न पशावित्ययं प्रतिषेधः। न चाप्रसक्तस्य प्रतिषेधः सम्भवतीति प्रसक्तिरिति निषेधादेवोन्नीयते। तथाच पशावाज्यभागयोर्विकल्प इति व्यवस्थापितम्। तदेतद्विरुद्धं स्यात्। यत्तु नाप्रसक्तप्रतिषेधः परोक्षप्रसक्तेः सम्भवादिति। तदपि न। परोक्षप्रसक्तिः किमनुमानेन वाऽऽगमेन वा। नाद्यः। श्रुत्या प्रत्यक्षेण वाऽननुगृहीतस्यानुमानस्यार्थासाधकत्वान्निषेधवैयर्थ्यम्। तदुक्तं- वाचस्पत्ये तर्काप्रतिष्ठानादित्यत्र - "यत्नेनानुमितोऽप्यर्थः कुशलैरनुमातृभिः। अभियुक्ततरैरन्यैरन्यथैवोप पाद्यते॥" इति। न द्वितीयः। श्रुत्या प्रसक्तस्य श्रुत्या निषेधायोगात्। विकल्पापत्तेश्च। तस्मात्साधूक्तं मिथ्यात्वश्रुतेरप्रसक्तप्रतिषेधत्वापातादिति।

 अक्षसिद्धस्येति। अत्र केचित्। न प्रत्यक्षविषयस्य तात्विकत्वापत्तिः। तद्विषयाधिकरणस्यैव पारमार्थिकत्वव्यतिरेकस्य बोधनादित्याहुः। तन्न। व्यधिकरणत्वात्। तथाहि- श्रुत्यप्रतिपादितप्रतिपन्नोपाध्यधिकरणाभावकस्य प्रप़ञ्चगतव्यावहारिकसत्त्वस्य तात्विकताया आपादनीयत्वात्। प्रातिभासिके रूप्ये व्यावहारिकत्वनिषेधे प्रातिभासिकत्वस्य व्यावहारिकत्वद्व्यावहारिके प्रपञ्चे पारमार्थिकत्वनिषेधे व्यावहारिकत्वस्य पारमार्थिकत्वाम्पातात्। न च व्यावहारिकत्वेऽपि प्रत्यक्षसिद्धव्यवहारिकत्वाबाधेन पारमार्थिकत्वनिषेधात् न व्यावहारिकत्वस्य तात्विकतापत्तिरिति वाच्यम्। तथासति प्रपञ्चगतस्य प्रत्यक्षसिद्धव्यावहारिकत्वस्य निषेधप्रसक्तावुपजीव्यविरोधेन श्रुतेरेवानुत्थानात्। योगे वेति। तथाच वन्ह्यनौष्ण्यानुमितेस्तात्विकानौष्ण्यविषयतया न प्रत्यक्षबाध्यत्वं स्यादित्यर्थः। नन्विदमिति। इदं वह्नौ साध्यमानमनौष्ण्यमुष्णत्वाभावः जलादिसाधारणश्चेन्न तात्विकः। किं तु व्यावहारिकः तथाच प्रतियोगितदभावग्राहकयो प्रत्यक्षानुमानयोरेकसत्तया तदुभयग्राहकत्वात्प्रत्यक्षस्यानुमानबाधकत्वमेव। यदि तु प्रतियोग्यधिकसत्ताको ब्रह्मरूपस्तदति रिक्तो वा अत्यन्ताभाव उष्णत्वस्य साध्यते तर्हि वह्नावुष्णत्वाभावानुमितिरप्युष्णत्वमिथ्यात्वा नुमितिरेव। यत्र यत्प्रतीयते तत्र तस्य तात्विकाभावसाधनमेव मिथ्यात्वानुमानम्। तथाच यथा मम मते जगन्मिथ्यात्वानुमानस्य तात्विकजगदत्यन्ताभावग्राहकस्य व्यावहारिकजगद्ग्राहकेण प्रत्यक्षेण न बाधस्तथा वन्ह्यनौष्ण्यानुमानस्याप्यौष्ण्यप्रत्यक्षेण न बाध इत्यर्थः। विश्वमिथ्यात्वमपीति।जगन्मिथ्यात्वानुमित्या साध्यमानं मिथ्यात्वं जगदन्तर्गतेन रूप्यमिथ्यात्वेनतुल्यसत्त्वं चेद्व्यावहारिकमेव। न तात्विकम्। तथाच प्रत्यक्षविरोध एव। यदि रूप्यसमसत्त्वं मिथ्यात्वं मिथ्यात्वानुमितिविषयस्तर्हि जगतो न मिथ्यात्वसिद्धिः। प्रत्युत मिथ्याभूतमिथ्यात्वसिद्ध्या द्वैतसिद्धिरेव स्यादित्यर्थः। ननु रूप्येण वा तन्मिथ्यात्वेन वा समसत्त्वं मिथ्यात्वं न मिथ्यात्वानुमितिविषयः। येनोक्तदोषः स्यात्। किन्तु तात्विकमित्यवोचाम न च दृष्टान्ते साध्याप्रसिद्धिः। दृष्टान्ते रूप्यादौ विद्यमानस्य जगति साध्यमानस्य च मिथ्यात्वस्य व्यावहारिकत्वतात्विकत्वाभ्यां वैलक्षण्येऽपि द्वयोरपि बाधधीबोधनीयत्वादि रूपमिथ्यात्वलक्षणयुक्तत्वादित्याह। ननु तात्विकत्वेति। इदमपीति। अग्नावनौष्ण्यानुमितिरपि जलादिविलक्षणमपूर्वमेवानौष्ण्यं गृह्णीयात्। तथाच न प्रत्यक्षबाधः स्यादित्यर्थः। ननु यद्यपि रूप्यमिथ्यात्वसमानमेव मिथ्यात्वं साध्यते। तथापि व्यावहारिकं साध्यमानं मिथ्यात्वं पक्षधर्मताबलात्तात्विकं सेत्स्यतीत्याह। ननु प्रातिभासिकस्येति। जलादिस्थस्येति। तथाच व्यावहारिकस्यौष्ण्यस्याभावोऽग्न्यादौ साध्यमानस्तात्विक एव सेत्स्यतीति न कालात्यया पदिष्टदोषस्यावकाशोऽस्तीत्यर्थः। ननु व्यावहारिकौष्ण्यवति तदभावः प्रातिभासिकोऽपि स्यात्। प्रतियोगिसत्त्वविरोधस्योभयथापि सम्भवादिति चेत्तर्हि व्यावहारिकसत्त्ववति मिथ्यात्व रूपसत्त्वाभावोपि प्रातिभासिक एव स्यान्न तात्विकः। तथाच प्रत्यक्षबाधो मिथ्यात्वानुमितेरिति भावः।    
   
 मिथ्यात्वानुष्णत्वानुमित्योर्वैलक्षण्यं शङ्कते। तत्वप्रदीपिकायां त्विति। हेत्वभावादिति। औष्ण्यज्ञानप्रामाण्ये संमतिवज्जगत्सत्यत्वज्ञानप्रामाण्यमपि त्वयाङ्गीकार्यम्। तदनङ्गीकारे हेत्वभावात्। तथाच तत्राप्युभयसंमतिरस्त्येवेति भावः। मिथ्यात्वश्रुतेरिति। तथाच मिथ्यात्वानुवादरूपत्वेन मिथ्यात्वश्रुतेर्न मिथ्यात्वानुमित्यनुग्राहकत्वमित्यर्थः। यत्तु स्वस्वचमत्कारानुसारिणोऽनुमानस्य सकलसाधारण्याभावेन श्रुत्यनुवादकत्वाप्रयोजकत्वमिति। तन्न। तथासति नानुमानं परं प्रत्युपन्यसनीयम्। अनाश्वासात्। अनौष्ण्यानुमितेरपि दिव्या अङ्गारा इरिणे न्युप्ताः शीताः सन्तो हृदयं निर्दहन्तीत्यापाततः श्रुत्यनुगृहीतत्वाच्च। आपाततः प्रतीतेऽर्थे तात्पर्याभावस्तु शीतश्रुतेरिव मिथ्यात्वश्रुतेरप्यविशिष्टः। उष्णमात्रे शैत्यस्येति। तस्यौष्ण्यनिरूप्यत्वात् उष्णविशेषे अनोष्ण्यसाधने औष्ण्यज्ञानस्य पक्षातिरिक्तेपि सम्भवान्न पक्षे प्रतियोगिज्ञानापेक्षेति भावः। एतेनेति। जलादिसाधारणौष्ण्यात्यन्ताभावाति रिक्तौष्ण्यात्यन्ताभावरूपमित्यर्थः। अतद्रूपत्वादिति। औष्णयाभावरूपत्वाभावादित्यर्थः। स्वतः प्रमात्वमिति। अनुमानाद्यविरोधानधीनमित्यर्थः।

व्यासाद्रिसृततर्काम्बुपूरैः पक्षयुगं युजि।  
न्यायामृततरङ्गिण्यां मैथ्यशैत्यानुमे समे॥

मिथ्यात्वानुमितेरग्निशैत्यानुमितिसाम्यम्।   
\</1-1-25\>

\<1-1-26\> %26.प्रत्यक्षस्य लिङगाद्यबाध्यत्वे बाधकोद्धारः %

 सयुक्तिकेत्यादि। ननु रजताभेदशरीराभेदप्रत्यययोर्जाग्रतोरङ्गीकृते युक्त्या प्रतिबन्धाक्षमत्वे तद्विषयप्रत्यक्षोत्पत्तेरेवानवकाश इति चेन्मैवम्। तर्हि सुतरां युक्तेरनवकाशः। तस्याः विरोधिनिश्चयमात्रप्रतिबध्यत्वात्। तस्माद्रजतादिप्रत्यक्षे विद्यमानेऽपि स्वभावत एव बलवद्विपरीतप्रत्यक्षमुपपद्यत इति स्वीकार्यम्। अन्यथा क्वचिदपि ज्ञाने अर्थासत्त्वपर्यवसाय्यप्रामाण्यशङ्काद्यनुदयः स्यात्। तद्विरोधिनः प्रथमोत्पन्नस्य जागरूकत्वादिति। मम शरीरमिति सर्वसिद्धभेदप्रत्ययाच्च गौरोहमिति नैक्याध्यासः, किन्तु गौण उपचार इत्याह- कर्दमलिप्त इति। उष्णमिति। तोयतेजसोर्भेदानुभवादित्यर्थः। जीस्येति। न चाकाशवत्सर्वगतश्च नित्य इत्याद्यागमेन उत्सर्गसिद्धप्रामाण्येन युगपत्पादशिरोवच्छिन्न सुखदुःखानुभवेन जीवस्याणुत्वमसिद्धमिति वाच्यम्। उत्क्रान्त्यादिना तदणुत्वस्य वक्ष्यमाणत्वात्। अन्यत्रापीति। न च य एव दीर्घः स एवेदानीं ह्रस्व इति दीर्घत्वह्रस्वत्वाभ्यामुपस्थितयोरभेदस्य साक्षात्क्रियमाणत्वाद्दीर्घोयं दीपो ह्रस्वो नेति प्रत्यक्षमसिद्धमिति वाच्यम्। तथा प्रत्यभिज्ञाया असिद्धेः।  
 शिष्टाकोपे यथोदितमिति। प्रथमस्य तृतीये स्थितं "शिष्टाकोपे विरुद्धमिति चेन्न शास्त्रपरिमाणत्वात्"। श्रुत आचामेदिति स्मरणानि, वेदं कृत्वा वेदिं करोतीति च श्रौतान्युदाहरणम्। किमप्रमाणं प्रमाणं वेति विचारः। तदर्थं च प्रत्यश्रुत्यादिभिर्विरुध्यते न वेति। तदर्थमप्येभिः क्रतुमध्येऽनुष्ठीयमानैः क्वचित् श्रुत्यर्थस्य क्रमादेर्भवति बाधो न वेति। अथवाऽभ्युपेत्यैव विरोध स्मृतिरप्रमाण्यं प्रमाणं वेति विचार्यते। तदर्थं च प्रमाणप्रमेयबलाबलिविसंवादे किं ज्याय इति चिन्त्यते। श्रुतिस्मृत्योः प्रमाणयोः श्रुतिर्बलीयसीति स्थितम्। अतः श्रौतत्वात्क्रमादयः स्मार्तेभ्य आचमनादिभ्यो बलीयांसो विज्ञायन्ते। प्रमेयस्वरूपालोचने पदार्थगुणत्वात्क्रमादेराचमनादयः पदार्था बलीयांसो विज्ञायन्ते। बलाबलद्वयविसंवादात्कतरेण निर्णय इति सन्देहः। तत्र पूर्वःपक्षः-

श्रुत्युक्तानां क्रमादीनां स्मार्तैराचमनादिभिः।  
व्याकोपः स्यादतस्तावद्विस्पष्टैव विरुद्धता॥  
ततः श्रुतेर्बलीयस्त्वात्स्मृतेः स्यादप्रमाणता।  
पूर्वभाविप्रमाणस्थं प्रमेयस्थाद्बलाबलात्॥  
ज्यायस्तेनैव निर्णीते न पश्चादितरादरः।  
नैराकाङ्क्ष्यात्प्रमाणानामतः स्मृत्यर्थबाधनम्॥

वेदं कृत्वा वेदिं करोतीति क्रमः, कालश्च यः प्रधानेनाङ्गानामविप्रकर्षः, प्रयोगप्राशुभावश्च प्रयोगवचनावगतो यश्च पूर्वाह्णादिः, परिमाणं चाविस्मृतसमस्तपदार्थानुष्ठानसिध्द्यर्थं प्रयोगविधिनैवाकाङ्क्षितम् पदार्थविधिप्रचयावगतम्। तत्त्त्रयमपि क्रमकालपरिमाणात्मक माचमनादिना बाधितं न भवति। न च श्रुत्यर्थत्वेऽपि पदार्थगुणत्वात्क्रमादेर्दौर्बल्यम्, आचमनादेः स्मृत्यर्थस्यापि पदार्थत्वाद्बलीयस्त्वमिति वाच्यम्। प्रमाणपूर्वको हि प्रमेयावगमः। तेन पूर्वभाविप्रमाणस्थं बलाबलं पूर्वमवगम्यते। तेनाचमनादिभ्यः क्रमादीनां बलीयस्त्वे निर्णीते निराकाङ्क्षत्वान्न पश्चादवगतं प्रमेयबलाबलमादर्तव्यम्। तस्मादाचमनादि स्मृतिनामप्रामाण्यमिति। सिद्धान्तस्तु।

पदार्थप्राप्त्यपेक्षत्वात्क्रमादेरविरोधिता।  
विरोधेऽपि च दौर्बल्यं पदार्थेभ्यो गुणत्वतः॥

सर्वेषु च हि पदार्थेषु प्राप्तेषु प्रयोगवेलायां तद्विशेषणतया क्रम आपतति। तेन पदार्थप्राप्त्यपेक्षत्वात्क्रमस्यात्यन्तजघन्यप्रमाणकोऽपि पदार्थः पूर्वं प्राप्नोति। पश्चात्क्रमः पूर्वपदार्थप्रयोगाङ्गतया चेतरत्रापि पदार्थैर्विरुध्यते। कालोऽप्येवमेव प्रयोगाङ्गत्वाद् यावन्तः पदार्थो अवधारितास्तेषामेव पूर्वाह्णादिकालत्वं प्रधानसंनिकर्षः प्रयोगप्राशुभावश्च। परिमाणं तु न कस्यचिदपि शास्त्रस्यार्थः। प्रयोगविधिरपि न तदाक्षिपति। अन्यथाऽप्यविस्मरणसिद्धेः। अथापि शास्त्रार्थतयापि प्रयोगौपयिकत्वात्प्रयोगस्य च प्रयोज्यपदार्थसापेक्षत्वादविरोधित्वम्। यद्यपि क्रमादिनामाचमनादिभिर्विरोधस्तथापि पदार्थगुणत्वाद्दौर्बल्यम्। आचमनादयस्तु पदार्थत्वाद्बलवन्तः। न च प्रमाणबलाबलस्य पूर्वभावित्वम्। न हि प्रमाणयोः स्वरूपतो विरोधः। अपि तु प्रमेयविशेषनिमित्तः। प्रमेयगतं हि विरोधमालोच्य प्रमाणविरोधबुद्धिर्भवति। तद्यदैव प्रमेययोर्विरोधोऽवगम्यते तदैव तयोर्बलाबलमपीति तत एव निर्णये कृते नैराकाङ्क्ष्यात्प्रमाणबलमनादर्तव्यमिति न स्मृतेर्बाधः। यद्धि स्वभावत एवाप्रमाणं तत्सर्वदैवानादर्तव्यम्। यत्तु बलवद्विरोधापेक्षमप्रमाणं तत्तदभावापेक्षया प्रमाणमेवेत्यवगन्तव्यम्। न चात्र बाधकमस्ति। प्रमाणबलाबलस्य बाधकत्वम्। तस्मादाचमनादेर्बलीयस्त्वात्तदनुरोधेनैव श्रुत्युक्तक्रमादयो बाध्यन्त इत्याचमनादिस्मृतिनामबाधात्प्रामाण्यमिति।

 एतच्च भाष्यकारमते नाधिकरणशरीरम्। भाष्यकारो हि शिष्टाकोपे अविरुद्धमिति चेन्न। शास्त्रपरिमाणत्वादित्यनेन पूर्वपक्षयित्वा अपि वा कारणग्रहणे प्रयुक्तानि प्रतीयेरन्निति सूत्रेण सिद्धान्तितवान्। शिष्टस्य श्रुत्युपदिष्टस्य वेदं कृत्वा वेदिं करोतीत्यादेः स्मार्ताचमनाद्यनुष्ठानात् अकोपे हान्यभावे सत्यविरुद्धमेव़ञ्जातीयकं स्मार्तमिति चेत् पश्य सिद्धान्तिन्नित्याद्यसूत्रार्थः। एवमाशङ्क्याह पूर्वपक्षी - नशास्त्रपरिमाणत्वादिति। नैतदेवं अविरुद्धमेव़ञ्जातीयकमिति। कुतः ? शास्त्रपरिमाणत्वात्पदार्थानामिति। शास्त्रेणे परिमाणं पदार्थानां त्रिधाऽवगतम्। इयन्त इति श्रुतिवलिङ्गादिषट्केन,एतत्क्रमका इति श्रुत्यर्थादिषट्केन, प्रधानप्रत्यासन्ना इति प्रयोगवचनेन। तत्र यदि वेदवेदिकरणयोरन्तः क्षुन्निमित्तमाचमनमनुष्ठीयेन तर्हि इयत्तादित्रयमपि बाध्येत। तस्मात् श्रुत्युक्तार्थविरुद्धान्येवञ्जातीयकानि स्मरणान्यप्रमाणान्येवेति द्वितीयसूत्रस्यार्थः। अपि वेति पूर्वपक्षव्यावृत्तिः। क्रतुमध्ये प्रयुक्तान्याचमनादीन्यविरुद्धत्वेन प्रमाणत्वेन प्रतीयेरन्। कारणाग्रहणे लोभादिरूपमूलान्तराग्रहणे सतीति तृतीयसूत्रार्थः। वेदो नाम संमार्जनसाधनं दर्भमुष्टिः। तस्य करणं सम्यग्बन्धनाग्रपरिवासनादिसंस्कारः। वेदिर्नाम गार्हपत्याहवनीययोर्मध्ये चतुरङ्गुलखाता भूमिः। तत्करणं नाम वेदेन संमार्जनमुद्धननादिसंस्कारः।

 वार्तिककारस्तु भाष्यकारोक्तपूर्वपक्षस्यातिमन्दत्वाच्छिष्टाकोपेत्यदिना पूर्वपक्षयित्वा न शास्त्रेत्यादिना सिद्धान्तितवान्। अपि वेत्यादि त्वधिकरणान्तरमित्याह। तथाहि- न तावदाचमनस्मृत्यादय उदाहरणम्। हस्ताववनिज्य त्रिराजामेत् द्विःपरिमृज्य, सकृदुपस्पृश्येति प्रत्यक्षवेदविहितत्वादाचमनं न स्मार्तम्। यत्किञ्च ब्राह्मणो यज्ञोपवीत्येबाधीयेत याजयेद्यजेत वा यज्ञस्य प्रसृत्या इत्ययज्ञापवीते प्रत्यक्षो वैदिको विधिः। यथा वै दक्षिणः पाणिरेव देवयजनमिति दक्षिणाचारस्य प्रत्यक्षो वेदपरामर्शः। अत आचमनादीनां प्रत्यक्षश्रुतिविहितत्वेन स्मार्ततया नोदाहणं युक्तम्। नापि विरोधाशङ्का।

अप्राप्तेषु पदार्थेषु न भवन्ति क्रमादयः।  
प्राप्तेषु तदधीनत्वान्न पदार्थविरोधिता।

नित्यं चाचमनं सर्वं पूर्वत्वान्न विरुध्यते।  
नैमित्तिकं तु नित्यस्य क्रमादेर्बाधकं भवेत्॥

अथ प्रमाणप्रमेयबलाबलयोः किं ग्राह्यमिति चिन्त्यते। किं प्रमाणबलाबलवशात् श्रौतेन स्मार्तबादो धर्मित्वेन वा पदार्थानां बलीयस्त्वाद्धर्मभूतक्रमादिबाध इति। तदप्ययुक्तम्। सिद्धान्तासम्भवात्। तथाहि।

इष्टं स्मृतिप्रमाणत्वे दौर्बल्यं किं निबन्धनम्।  
अनिष्टे तु प्रमेयत्वं पदार्थानां कुतो भवेत्॥

विषयालोचनेनाथ स्मृतेरत्र प्रमाणता।  
नान्योन्याश्रयतापत्तेरेतदप्यवकल्प्यते॥

प्रमेयत्वे हि धर्मत्वात्पदार्था बलवत्तराः।  
बलवद्विषयत्वेन स्मृतेः स्यात्तत्प्रमेयता॥  
धर्मित्वाच्च बलीयस्त्वं स्वधर्मान् प्रति सम्भवेत्।  
न चैषामप्रमेयत्वे तद्धर्मत्वं क्रमादिना॥

किञ्च वैदिकपदार्थमात्रोपसंहारिक्रमादिर्बाध्यते स्मृत्याचारपर्यन्तसकलप्रमाणप्रापितपदार्थोपसंहारी वा। आद्ये कल्पे स्मार्तपदार्थानपेक्षत्वात्कथं तद्बाध्यत्वम्। द्वितीये त्वविरोधान्न बाधः। वैदिकपदार्थमात्रपर्यालोचनयोत्पन्नमपि तावन्मात्रोपसंहारिक्रमज्ञानं स्मार्तपदार्थज्ञानेन बलीयसा बाध्यत इति चेत् न। बलवत्प्रमाणावष्टम्भमन्तरेण तद्वलीयस्त्वासिद्धेः।

अतः प्रमाणदौर्बल्ये प्रमेयबलवागियम्।  
व्योमचित्रायते तेन विचारोऽयं न युज्यते॥

अतः शाक्यादिशास्त्रस्थं वेदवाक्याविरोधि यत्।  
सत्योक्त्यादिवचस्तत्किं प्रमाणं नेति चिन्त्यते॥

विरोधेनाप्रमाणत्वं पूर्वमेषां निरूपितम्।  
तदभावादतः पूर्वपक्षी प्रत्यवतिष्ठते॥

विरोधे प्रामाण्यमनपेक्ष्यमिति वदताऽर्थादविरोधे प्रामाण्यमुक्तम्। तथासति वेदाविरोधिनामहिंसासत्योक्त्याद्यर्थनां शाक्यादिवचसां प्रामाण्यं प्राप्नोति।

एवमाद्येन सूत्रेण पूर्वपक्षः कृतोऽधुना।  
न शास्त्रपरिमाणत्वादित्यनेन निराकृतः।  
चतुर्दशैव शास्त्राणि वेदाश्चत्वार एव च।  
धर्मशास्त्रपुराणाङ्गमीमासान्यायमिश्रिताः॥

शाक्यादिसंहितास्तत्र बाह्याः शिष्टाप्रयोगतः।  
न शास्त्रपदवाच्याः स्युरतो धर्माप्रमाणता॥

वेदप्रमित एवार्थः श्रेयः साधनमाश्रितः।  
स्वाध्यायविधिनाऽन्येषां तदधीना प्रमाणता॥

अतो वेदाननुज्ञातशाक्यादिवचसामिह।  
अविरोधेऽपि नैवास्ति प्रामाण्यं मत्तवाक्यवत्॥

अपि वा कारणेत्येतद्भिन्नाधिकरणं मतम्।  
शिष्टाचारः प्रमाणं किं न वेत्यत्रे विचार्यते॥

स्मृतिन्यायेन सिद्धाऽपि शिष्टाचारप्रमाणता।  
विरुद्धाचारसंसर्गात्पुनराक्षिप्य साध्यते॥ इति।

न हीति। आचमनादेः प्राधान्यमनुष्ठीयमानत्वं स्मृत्या क्षृत आचामेदित्येवं रूपया।

 अत एवेति। न चैतत्पित्रादिवचसि नास्तीति तत्र शब्दस्यैवाक्षबाधकत्वमिति वाच्यम्। पितृवाक्यत्वेनैव दृष्टमूलत्वात्तेनैव बाधः। न च चन्द्रेति। चन्द्रप्रादेशिकत्वादिप्रत्ययस्याऽगमादिना भ्रमत्वं न ज्ञायते। किन्तु प्रागेव ज्ञातदूरादिदोषेणेत्यर्थः। ननु युक्तिरेवैषा। यद्यद्दूरस्थाल्यपरिमाणज्ञानं तद्दूरदोषनिबन्धनमप्रमा। शैलाग्रस्थविटपिदूर्वाङ्कुरपरिमाणज्ञानवत् इदमपि तथेति। थथा चैवं रूपया युक्तयैव चन्द्रप्रादेशिकत्वादिप्रत्यक्षस्य बाधं वदन्युक्त्या न प्रत्यक्षस्य बाध इति वक्तुं कथमुत्सहेत। किञ्च येन यस्य भ्रमत्वं ज्ञायते तत्तस्य बाधकमिति यदि तद्रा भ्रमत्वस्यानुमेयत्वादनुमानमेव बाधकमित्यायाति। न हि प्रमात्ववत् भ्रमत्वस्यापि स्वतस्त्वं भवदभिमतमिति चेन्न। दूरस्थतरुचन्द्रपरिमाणादौ नोक्तप्रकारेण युक्त्या वा बाध इष्यते। अपि तु दूरादिदोषेण स्वरूपसता जायमानं ज्ञानमर्थनिश्चयपारङ्मुखं जायते। तस्मिंस्तु जाते दूरादिदोषजन्यत्वज्ञानसहकृतेन साक्षिणैव तत्र भ्रमत्वनिश्चय इति न प्रथमं युक्त्या दूरस्थचन्द्रपरिमाणादिप्रत्यक्षबाधः। विरोधिनिश्चयप्रत्यक्षे जाग्रति तद्विपरीतयुक्तेरनुत्थानादित्युक्तत्वात्। अत एव पीतः शङ्खः, तिक्तो गुड इत्यादौ नापीतानुमित्यादिना प्रत्यक्षबाधः। किं त्वपीतप्रत्यक्षेणेति सर्वतान्त्रिकसिद्धान्त इति । परैरपि साक्षात्कारिभ्रमे साक्षात्कारिविशेषदर्शनमेव विरोधीति स्वीकर्तव्यम्। अन्यथा परोक्षज्ञानस्यापरोक्षभ्रमनिवर्तकत्वोपपत्तौ वेदान्तानामपरोक्षज्ञानजनकत्वसाधनप्रयासो व्यर्थः स्यात्। किं च नायं सर्प इत्याप्तवाक्यादिना सविलासाज्ञाननिवृत्त्यभावेपि भ्रमगता प्रमाणत्वज्ञापनेन भ्रमप्रमाणत्वबुद्धेस्तद्विषयसत्यताबुद्धेश्च निवर्तनात्। तावता भ्रमनिवर्तकत्वव्यपदेशाद्भ्रमे प्रामाण्यविभ्रमस्य तद्विषयसत्यताविभ्रमस्य च परोक्षत्वेनापरोक्षबाधानपेक्षत्वात्। न हि दुष्टकारणाजन्यत्वमबाधितविषयत्वं वा प्रामाण्यं कस्य चित्प्रत्यक्षम्। न वा सर्वदेशसर्वकालसर्वपुरुषाबाध्यत्वरूपं विषयसत्यत्वम्। अतस्तयोः परोक्षप्रमाबाध्यत्वमुचितमेव। तयोश्च बाधितयोः रजतदिभ्रमः स्वरूपेण सन्नपि स्वकार्याक्षमत्वादसन्निवेति बाधित इत्युच्यता इति तत्र तत्र परैरुक्तत्वात्परोक्षज्ञानस्यापरोक्षज्ञानबाधकत्वमभिप्रेत्य युक्त्या प्रत्यक्षं बाध्यत इति वदतां वाङ्मनसविसंवाद एव।

 ननु प्रत्यक्षे योग्यविशेष्यसन्निकर्षः कारणम्। अत एव रूपाभाववान् वायुरिति धीर्न प्रत्यक्षरूपा। तथाच साक्ष्यविषयाकाशे नीलाभावः कथं साक्षिविषय इत्याशङ्क्य न केवलं मम मते साक्षिविषय आकाशोऽपि तु परमतेपीत्याह- परमतेऽपीति। रूपमपि परमते साक्षिविषय इत्याह- निमीलितनेत्रस्येति। तथाचाकाशस्याधिकरणस्य प्रतियोगिनो नीलाम्नश्च साक्षिग्राह्यत्वादाकाशे नीलरूपाभावः साक्षिवेद्य इति साक्षिबाधितैव नभोनैल्यधीरित्यर्थः। यद्वेति। आकाशे रूपाभाव इत्येवं रूपाभावविशेष्यकेत्यर्थः। तदिदमाह। आकाशे रूपाभावाधीरिति । तत्रैव चक्षुषैवानैल्यबुद्धेरिति। ननु नीलं नभ इति प्रत्यक्षे जाग्रति रूपाभावग्रहस्य चक्षुषा साक्षिणा वा न सम्भवः। तथाच वलवती युक्तिरेव तद्बाधिकेति। तन्न। तद्वदेव युक्तेरप्यनुदयप्रसङ्गात्। स्वभावबलवत्त्वं च चक्षुःसाक्षिणोरेव युक्तेरप्यतिशेते। लिङ्गाभावादिति। ननु न लिङ्गाभावः। चक्षुरन्वयव्यतिरेकानुविधायि रूपाविशेषितप्रतीतिविषयत्वान्न रूपवदिति लिङ्गसम्भवात्। न चाप्रयोजकत्वम्। नभो यदि रूपवत् स्यात् चक्षुरन्वयव्यतिरेकानुविधायिप्रतीतौ रूपासम्बन्धितया विषयो न स्यादिति तर्कोपपत्तेः। न चेष्टापत्तिः। सविधे रूपासम्बन्धितया नभस्सिद्धेस्सर्वजनसिद्धत्वात् नभसस्साक्षिवेद्यतायामपि चक्षुरन्वयव्यतिरेकानुविधानमवर्जनीयमेव। अन्यथा अन्धस्यपि तद्ग्रहणं स्यादिति। तन्न। मण्डूकवसाञ्जनाक्तनेत्रस्य वंशे वंशत्वाप्रतीतावपि वंशत्वसत्त्ववत्सविधे सामीप्यदोषेण नभःप्रतीतौ रूपाविषयकत्वेपि नभसि रूपाभावासिद्धेः। अत एव यस्यैव यत्रैव सविधे नभसि न रूपधीस्तस्यैव तत्रैव नभोभागे नीलिमधीः। तस्मान्नोक्तानुमानान्नभसि नीरूपत्वसिद्धिरिति साधूक्तं लिङ्गाभावादिति।

 द्रव्यानारम्भकत्वादेरिति। अन्त्यावयविनि व्यभिचारोऽपि बोध्यः। पञ्चीकरणेनेति। पञ्चीकरणं त्वित्थम्। अपञ्चीकृताकाशस्यार्धभागे पृथिव्यादिचतुष्टयस्याष्टमेऽष्टमे भागे मिलिते सति पञ्चीकृताकाशस्योत्पत्तिः। अवशिष्टस्याकाशार्धभागस्य चतुर्भागकल्पनया एकैकभागेनाप़ञ्ची कृतपृथिव्यादिचतुष्टयस्य प्रत्येकार्ध भागेन पञ्चीकृतपृथिव्यादिचतुष्टस्योत्पत्तिः। एवं भूतान्तरेऽपि योजनीयम्। एवं च पञ्चीकरणपक्षे रूपवत्तेजोजलपृथिव्यारब्धत्वादाकाशे रूपवत्तया रूपाभावानुमाने बाधः स्यादित्यर्थः। न चापञ्चीकरणदशायां यस्मिन् भूते यो गुणः स पञ्चीकरणेन व्यवहारयोग्यो भवति। आकाशे चाप़ञ्चीकरणदशायां रूपं नास्तीति कथं पञ्चीकरणेनाकाशे रूपारम्भः स्यादिति वाच्यम्। तथापि रूपवदवयवारब्धद्रव्यत्वात् रूपोत्पत्तिः पृथिव्यादाविव दुर्बारा। अत एव पञ्चीकरणपक्षस्य दुष्टत्वात् त्रिवृत्करणपक्ष एव सिद्धान्तितः समन्वयसूत्रे। तस्मात्पञ्चीकरणपक्षे युक्तो बाधः। तस्मादिति। स्वार्थनिश्चयरूपत्वात्तन्निश्चय पराङ्मुखतरुचन्द्रादिपरिमाणगोचरप्रत्यक्षविलक्षणा परोक्षधीः प्रपञ्चीसत्यत्वविषया केवलेनानुमानादिना न बाध्यते। यत्रेति। यत्र विशेषे दर्शनाद्यभावे अर्थसन्निकर्षमात्रेण जायमानं प्रत्यक्षज्ञानमप्यनुमानादिना बाधितं प्रवृत्त्यादिस्वयोग्यव्यवहारक्षमं भवति तत्र प्रत्यक्षस्य मिथ्यात्वं भवतु। यत्र पुनः परीक्षया विशेषदर्शनादिना च प्रत्यक्षे प्रामाण्याबधारणं तत्र नानुमानेन प्रत्यक्षस्य विषयापहाररूपमिथ्यात्वसिद्धिरित्यर्थः। न चैतदपि गृहीत-प्रामाण्ययुक्त्यादीतरयुक्त्यादि विषयम्। एकत्र प्रामाण्यनिश्चये बलाबलचिन्ताया एवानवकाशादिति वाच्यम्। विश्वमिथ्यात्व युक्तेरपि प्रत्यक्षविरोधेन गृहीतप्रामाण्येतरत्वादिति।

व्यासाद्रिसृततर्काम्बुपूरैः पक्षयुगंयुजि।  
न्यायामृततरङ्गिण्यां नाक्षाबाध्यत्वबाधकम्॥  
प्रत्यक्षस्य लिङ्गाद्यबाध्यत्वे बाधकोद्धारः।  
\</1-1-26\>

\<1-1-27\> %27.अथ प्रत्यक्षस्य भाविबाधकशङ्का भङ्गः।%

 प्रत्यक्षमप्रमाणमेवेति प्रथमः पक्षः स्वतः प्राप्ततत्वावेदनलक्षणप्रामाण्यस्य त्यागः किमनुमानविरोधादागमविरोधाद्वा भावाबाधकशङ्कामात्रेण वेति त्रेधा विकल्पितः। तत्राऽद्यौ निराकृतौ। तृतीयं निराकरोति- उक्तरीत्येति। जात्या उपक्रमादिन्यायैश्च प्रबलेन प्रत्यक्षेण विरोधाल्लिङ्गशब्दयोर्बाधाक्षमत्वादित्यर्थः। प्रत्यक्षस्येति। प्रत्यक्षान्तरस्याप्रमाणतया शङ्क्यमानत्वे नाबाधकत्वादित्यर्थः। सर्वविशेषेति। न च सर्वविशेषणामियत्तानवधारणदशायां संशयसम्भव इति वाच्यम्। बाधकत्वेन सम्भावितानामागमानुमानादिप्रमाणविशेषाणामियत्तावधारणकाले तैर्बाधाभावस्य निश्चयसम्भवात्। ननु प्रत्यक्षशब्दयोर्बलावलविचारात्प्राक् किमयं शब्द उपचरितार्थः आहोस्वित्प्रत्यक्षमप्रमाणमिति शङ्कायामुभयोरप्यबाधकत्वप्राप्तौ तात्पर्यलिङ्गैः श्रूयमाणार्थपरतया निश्चितस्यागमस्योपचरितार्थत्वशङ्काव्युदासेन न लब्धावकाशत्वसम्भव इति चेन्मैवम्। शब्दे प्रतीयमानार्थपरतायां हेतुभूतेभ्यस्तात्पर्यलिङ्गेभ्यः सकाशात्प्रत्यक्षविषयार्थसत्यत्वे फलपर्यन्तपरीक्षाया बलवत्त्वेन प्रत्यक्षस्यैव लब्धावकाशत्वसम्भवात्। प्रत्यक्षविरुद्धे तात्पर्यलिङ्गानां तात्पर्यसाधकत्वात्। किञ्चेति। जाग्रच्छब्देन स्वप्नदृष्टस्य गजादेरभावः। आदिपदेन शुक्तिरूप्यादेरभावः। तयोर्ज्ञानमित्यर्थः। स्वप्नादेरित्यादिशब्देन शुक्तिरूप्यादि। प्रतियोगिनीति। जाग्रज्ज्ञाने स्वप्नगजादिविरोधिति गाजाद्यभावे जाते अस्माकं सत्यमिथ्यात्वविवेकवतां स्वप्नादिबुद्धिर्मृषा मिथ्यार्थावभासिका भवेत्। तव सर्वमिथ्यात्ववादिनः बाधकत्वेनाभिमतस्य जाग्रद्गजाद्यभावज्ञानस्य मिथ्यार्थावभासत्वात्स्वप्नगजादेर्मिथ्यात्वंन सिध्यति। तथाच दृष्टान्तासिद्धिरिति भावः। न चारोप्यसत्ताधिकसत्ताकविषयत्वेनाऽपेक्षिकप्रमात्वेनान्यून सत्ताकविषयत्वेन वा जाग्रज्ज्ञानस्य नेदं रूप्यमिति ज्ञानस्य वा बाधकत्वमिति वाच्यम्। आरोप्यसत्ताधिकसत्ताकविषयकमिदं जाग्रदादिज्ञानमिति ज्ञानस्यापि बाधितत्वेन जाग्रज्ज्ञाने आरोप्यसत्ताधिकसत्ताक विषयकत्वस्यासिद्धेः। विश्वबाधकाभिमतज्ञाने बाधकत्वव्यापकाभावमाह- भ्रमकालीनेति। भ्रमकालीनापरोक्षबुद्धिर्भ्रम एव। स्वस्य स्वकालीनत्वात्। तदविषयो विशेषः शुक्तित्वादिः। तद्विषया इयं शुक्तिरित्यादिधीर्बाधिकेत्यर्थः। यद्वा, परमते भ्रमोऽविद्यावृत्तिः। तत्कालीनापरोक्षधीरिदमित्याकारान्तः करणवृत्तिः। तदविषयः शुक्तित्वादिकमित्यर्थः। नन्वधिष्ठान तत्वज्ञानत्वेनैव भ्रमनिवर्तकत्वम्। ब्रह्मज्ञानं च तथेति विश्वभ्रमनिवर्तकमिति। मैवम्। अधिष्ठानगतकिञ्चित्प्रकारानवगाहिनो ज्ञानस्य स्वाश्रयप्रतियोगिकान्योन्या भावासमानाधिकरण धर्मज्ञानत्वरूपतत्वज्ञानत्वासिद्धेः। अधिष्ठानतत्वस्य ज्ञानमधिष्ठानतत्वज्ञानम्। न ह्यधिष्ठानस्वरूपमेवाधिष्ठानस्य तत्वम्। तथासति प्रमेयत्वे प्रमेयत्वप्रकारकज्ञानवत्स्वप्रकारकत्वापत्तौ ब्रह्मज्ञानस्य निष्प्रकारत्वासिद्धिः स्यात्। बाधकत्वव्यापकान्तराभावमाह- किञ्चेति। निर्विकल्पिकाया इति। जागाराद्यकालीनरजतभ्रमहेतुशुक्तिरूपधर्मिज्ञानोपपादकत्वेन शुक्ति निर्विकल्पकस्यावश्यकतया तस्य च रजतभ्रमाविरोधित्वादित्यर्थः। तस्मात्सप्रकारकमेव ज्ञानं भ्रमविरोधि।

 अत्रवदन्ति- निवर्तकतायां सप्रकारकत्वं न प्रवेश्यम्। गौरवात्। नन्वावश्यकः सप्रकारकत्वनियमः व्यावृत्ताकारज्ञानत्वेनैव भ्रमनिवर्तकत्वात्। अन्यथा अनुवृत्ताकारज्ञानादपि तन्निवृत्त्यापत्तेरिति चेत्सत्यम्। व्यावृत्ताकारत्वेन ज्ञानस्य भ्रमनिवर्तकता। नतु तत्र विशेषप्रकारकत्वनियमः तथाहि- व्यावृत्ताकारता हि द्वेधा भवति। विशेषणादुपलक्षणाच्च। तत्राऽद्ये सप्रकारकत्वनियमः द्वितीयेऽपि धर्मान्तरं चेदुपलक्षणं तस्माद्व्यावृत्ताकारत्वे सप्रकारकतैव। यदि तु स्वरूपोपलक्षणाद्व्यावृत्ताकारता तदा निष्प्रकारकतैव। उपलक्षणस्य तत्राप्रवेशात्। स्वस्य च स्वस्मिन्नप्रकारत्वात्। न च प्रमेयत्वादिवत्स्वस्यैव स्वस्मिन्प्रकारत्वमिति वाच्यम्। त्वयापि केवलान्वयिन्ये- वागत्या तथाङ्गीकारान्न सर्वत्र। अथाऽकारप्रकारयोरभेदाद्ब्रह्मकारतैव ब्रह्मबुद्धेस्तत्प्रकारत्वमिति चेन्न। विशिष्टबुद्धेर्विशेष्याकारत्वेऽपि तदप्रकारत्वादाकारप्रकारयोर्भेदात्। आकारश्च वृत्तिनिष्ठः कश्चिद्धर्मोऽसाधारणव्यवहारहेतुः। तस्माद्यथाऽकाशपदाच्छब्दा श्रयत्वोपलक्षितधर्मिस्वरूपमात्रं ज्ञायते तद्वदत्रापि द्वितीयाभावाद्युपलक्षितब्रह्मस्वरूपज्ञानं व्यावृत्ताकारं द्वैतनिवर्तकमपरोक्षं वेदान्तवाक्यादिति। अत्रोच्यते। उपलक्ष्ये किञ्चिद्धर्ममादधत एवोपलक्षणत्वम्। अत एवेत्थम्भूतलक्षणे तृतीया। किञ्चित्प्रकारं प्राप्त इत्थम्भूतः। तस्य लक्षणे ज्ञापने तृतीयेति पाणिनिसूत्रव्याख्याने। तथाचोपलक्ष्ये ब्रह्मण्युपलक्षणस्य द्वितीयाभावस्य स्वसंसृष्टप्रमाजनकत्वमेवाद्वितीयादिशब्दानाम्। न निष्प्रकारकज्ञानजनकत्वम्। अस्त्वेतद्यथा तथा। तथापि पराभिप्रेतस्य निष्प्रकारकज्ञानस्य न बाधकत्वम्। निष्प्रकारकज्ञानस्य स्वरूपमात्रविषयकस्य भ्रमविषयीभूतस्वरूपानपहारकत्वात्। अर्थापहाराद्बाध इति परैरप्यभ्युपगतमिति।

 विश्वबाधिका धीः किं शब्दजन्या शब्दाजन्या वा। आद्येऽपि किं सप्रकारा निष्प्रकार वा। त्वदनभिप्रेतत्वान्नाद्य इत्याह-न तावत्सेति। शब्दस्य निष्प्रकारकज्ञानजनकत्वासिद्धेर्न द्वितीय इत्याह- नापीति। नान्त्य इत्याह- न च त्वन्मत इति। लिङ्गशब्दयोरबाधकत्वादित्यत्र प्रमाणस्याबाधकत्वमुक्तम्। इह तु ज्ञानस्येति भेदः। किं च बाधकधीरिति। अत्राध्यस्तस्येति परमते इष्टत्वोपपादनाय। तथाच भ्रमादेरबाध्यतया सत्यत्वेन तत्रैव दृश्यत्वादेर्व्यभिचार इति भावः।

 अत्र वदन्ति- "यदा हि स्वप्ने द्रष्टारं दुष्टकरणवन्तं कल्पयित्वा तस्य भ्रमं कल्पयति तत्र जागरज्ञानेन सर्वेषां निवृत्तिदर्शनात् जाग्रदृशायामपि मनुष्यप्रतिकृतौ चैतन्यं कल्पयित्वा तत्समीपवर्तिन्यनादर्श एवादर्शनत्वं कल्पयित्वा स्वप्रतिबिम्बं पश्यतीति कल्पयति तदा नायमादर्शो नायं चेतन इति प्रमया सर्वनिवृत्तिदर्शनाच्च। नेयमदृष्टचरी कल्पना। तथाचेयं शुक्तिरित्याद्यधिष्ठानज्ञानं रज्वां सर्पभ्रममिव दृष्टाद्यध्यासं मा निवीवृतत्। तत्कस्य हेतोः ? तदधिष्ठानसाक्षात्कारत्वाभावात्। ब्रह्मज्ञानं त्वाकाशादिभ्रममिव द्रष्टृदोषादिभ्रममपि निवर्तयेदेव। तत्कस्य हेतोः ? अशेषप्रमाधिष्ठानतत्वसाक्षात्कारत्वात्। एवं च बाधबुद्धित्वं न दोषाद्यबाधकत्वे तन्त्रण्। किन्तु तद्भ्रमाधिष्ठानतत्वसाक्षात्कारभिन्नत्वमेव। ननु कल्पितत्वादुक्तदृष्टान्ते तद्बाध्यताम्। इह तु कथमिति चेत् हन्त। ब्रह्मव्यतिरिक्तस्य सर्वस्य कल्पितत्वमङ्गीकुर्वतामस्माकमिदमनिष्टं महदापादितमिति। अत्रोच्यते। यदुक्तं स्वप्ने द्रष्टारमित्यादि तन्न युक्तम्। दुष्टकरणवतो द्रष्टुर्गजाति वत्कल्पितत्वेन स्वप्नद्रष्टृत्वाभावात्। यच्च मनुष्येत्यादि तन्न। तेषामपि दृश्यत्वेन द्रष्टृत्वासम्भवात्। तद्द्रष्टुरन्यत्वात्। यो यद्भ्रमे द्रष्टा स तद्भ्रमबाधेन न बाध्यत इति व्याप्तेरविकलत्वात्। एवं च जगद्भ्रमद्रष्टृदोषादीनां जगद्भ्रमबाधकेन बाधो न युक्त इति।

 सन् घट इति बाध्यत्वेनाभिमते ज्ञाने बाध्यत्वव्यापकाभावमाहदोषजन्यमेवेति। नन्वपौरुषेयत्वेन निर्दोषश्रुतिजन्यमद्वैतज्ञानं तव मत इव मम मते दोषाजन्यमपि साक्षिज्ञानं बाध्यतामित्यत आह- अद्वैतज्ञाने त्विति। अत्राहुः - "चैतन्यस्य स्वरूपतो दोषाजन्यत्वेऽपि तदवच्छेदिकाया अविद्यावृत्तेर्दोषजन्यत्वात्तत्प्रतिफलित चैतन्यस्यैव साक्षिपदार्थत्वादद्वैततात्पर्यग्रहस्य प्रत्यक्षाविरोधेन प्रमारूपतया दोषत्वाभावान्न तज्जन्यमद्वैतज्ञानं बाध्यम्। भ्रमजन्यत्वस्य विषयबाधाप्रयोजकत्वाच्चेति। अत्रोच्यते। अविद्यावृत्तिप्रतिबिम्बितचैतन्यस्य साक्षिपदार्थत्वे प्रतिबिम्बनोपाधेरविद्यावृत्तेस्साक्षिविषयत्वार्थं तस्या एवोपादानं न युक्तम्। प्रतिबिम्बनोपाधिभूताया वृत्तेर्विषयिकोटिप्रवेशेन विषयत्वानुपपत्तेः। नाप्यन्यस्याः। तस्या अपि विषयत्वार्थमन्यस्या इत्यनवस्थानात्। तस्माच्चैतन्यमेव साक्षीत्यङ्गीकार्यम्। तच्च निर्दोषमेव। यच्चोक्त मद्वैततात्पर्यग्रहस्येत्यादि तदपि न। प्रत्यक्षाद्यविरोधासिद्धेरुक्तत्वात्। यच्चोक्तं भ्रमजन्यत्वस्येत्यादि अत्र ब्रूमः। कारणीभूतज्ञानविषयककार्यज्ञानसम्बन्धिविषयबाधं प्रति भ्रमजन्यत्वस्य प्रयोजकत्वमस्त्वेव। यथा शाब्दज्ञानविषयबाधं प्रति संसर्गाबाधरूपयोग्यताभ्रमत्वम्। तदिहाद्वैततात्पर्यभ्रमस्यापि येन केनापि रूपेणाद्वैतविषयतया तद्भ्रमत्वनिबन्धनः शाब्दाद्वैतज्ञानविषयापहारः स्यादेव। तस्मात्साधूक्तं दोषजन्यमेवेत्यादि।

 सन्घट इति ज्ञाने अबाध्यत्वव्याप्यमाह- बाधकतुल्यमानेति। ननु द्वैतस्य प्रत्यक्षादिलौकिकमानसिद्धत्वेन तद्वबोधकश्रुतेरनुवादकृतया फलवज्ज्ञानस्वार्थतात्पर्य काद्वैतश्रुतिसाम्याभाव इति चेन्मैवम्। वर्तमानमात्रग्राहिप्रत्यक्षगृहीतव्यावहारिकसत्यद्वैतातिरिक्त कालत्रयाबाध्यतात्विकद्वैग्राहिकत्वोपपत्त्याद्वैत श्रुतेरननुवादकत्वात्। फलवज्ज्ञातस्वार्थतात्पर्यकत्वाच्च बाधकमानतुल्यमानत्वम्। बाधकधीबोध्यमिति। अधिष्ठानवदित्यर्थः। तयेति। स्वविषयस्य ब्रह्मणोऽभेदस्य वा बाध्यमानाद्भेदादभिन्नतया औदासीन्येन भेदाभेदानवगाहित्वेन वेत्यर्थः। ननु बाधकधियो भेदविषयत्वं नाभ्युपगच्छामः। इयं शुक्तिरित्येव बाधकबुद्ध्युदयात्। तस्यास्तु नेदं रजतमितिवत्तद्बुद्धिः फलम्। व्यावृत्ताकारतैव बाधधिय आवश्यकी। सा च स्वरूपोपलक्षणबलान्निष्प्रकारज्ञानेऽप्यस्तीति न बाधकधीबोध्यत्वं भेदस्येति चेत्। मैवम्। इयं शुक्तिरित्येवं ज्ञानस्य बाधकत्वाभावात्। इदंरजतयोरिव इदंरजतशुक्तीनाप्यभेदग्रहसम्भवात्। इयं शुक्तिरिति ज्ञानेन स्वविषयस्य शुक्तेः रजतस्य च भेदे गृहीते रजतभ्रमनिवृत्तेरनुभवसिद्धत्वात्। अत एव पीतः शङ्ख इति भ्रमः शङ्खत्वप्रत्यक्षेऽप्यनुभूयते। पीतभेदप्रत्यक्षे तु नेति युक्तं भेदानवगाहिज्ञानस्य न बाधकत्वमिति बाधकधीबोध्यस्य भेदस्य न बाध्यतेति साधूक्तम्।

 कथं चेयमिति। सन् घट इति प्रत्यक्षे भाविबाधकशङ्का किमबाधितबाधो भविष्यतीत्येवंरूपा आहोस्विद्बाधितबाधो भविष्यतीत्येवंरूपा। नाद्यः, कोट्यप्रसिद्धेः। त्वन्मते रूप्यादिबाधेऽपि बाधशङ्कायाः सत्त्वात्। न द्वितीयः। अबाध्यत्वाविरोधित्वात्। बाधो भविष्यतीत्येवं शङ्कायाः सामान्यविषयिकायाश्च यावद्विशेषबाधेनायोगादित्यर्थटः। पूर्वं जाग्रदादिज्ञानस्याप्रमात्वेनेत्यादिना बाधस्यापि बाध्यत्वाद्रूप्यादेर्मिथ्यात्वासिद्धौ दृष्टान्तासिद्धिरित्युक्तम्। अत्र तु बाधस्यापि बाध्यत्वादबाधितबाधरूपकोटेरप्रसिद्धौ तत्कोटिकसंशयानुपपत्तिरुच्यत इति भदः। नापि शब्देति। अद्वैतसाक्षात्कारस्तु शब्दजन्य इत्यर्थः। स्वक्रियाविरोधाच्चेति। सर्वत्र प्रत्यक्षे शङ्काऽस्तीति वदतस्तव मते बह्वायाससाध्य वेदान्तश्रवणादिक्रिया वेदान्तवाक्यजन्यधीप्रमाण्य ग्राहिसाक्षिगोचरप्रामाण्यशङ्काभावसाध्या विरुध्येतेत्यर्थः। स्वव्याघाताच्चेति। सर्वप्रत्यक्षे शङ्कामुपपाद्य प्रत्यक्षमप्रमाणीकर्तुमुद्युक्तेन शङ्कागोचरसाक्षिप्रत्यक्षेऽपि शङ्कोपपादनाद्घटादिप्रत्यक्षे शङ्काविरहोपपादनमुखेन घटादिप्रत्यक्षस्य प्रामाण्यमेव साधितं स्यादित्यर्थः। भाविबाधेऽपि बाधशङ्कापातेनेत्यादिना ज्ञानमात्रे शङ्कायां स्वव्याघात उक्तः। अत्र तु साक्षात्कारमात्रे शङ्कायां स उच्यत इति विशेषः। नापि शब्दान्यजन्येति। मुक्तस्वरूपानन्दसाक्षात्कारादिस्तु स्वरूपरूपो न जन् इत्यर्थः। साक्षिणो नित्यत्वपक्षे उक्तदोषे सत्येव दोषान्तरमाह- दशम इति। शङ्काहेतोः साधारणधर्मदर्शनादेः शब्दतदन्यजन्यसाक्षात्कारयोः सत्त्वेनोत्यर्थः। अद्वैतश्रुतीति। द्वैतश्रुतिमेवानेकमेव सद्वितीयमित्यादिकामद्वैतश्रुतित्वेन गृह्णातीति शङ्काऽपि स्यादित्यर्थः। शून्याद्वैतमिति। यद्यप्येतादृशशङ्कया शून्याद्वैतं तत्वमिति श्रुतेरभावासिद्धेरेव। नतु शून्याद्वैतसिद्धिः। तथापि तादृशश्रुतेरभावासिद्धौ तादृशश्रुतिसत्त्वापत्त्या तन्मूलैव शून्याद्वैतसिद्धिः स्यादित्यर्थः।

 ननु प्रत्यक्षस्य तत्वावेदकेनाद्वैतागमेन बाधः शङ्क्यते। अद्वैतागमस्य न तत्वावेदकेन बाधः शङ्कास्पदः। अन्यस्य तत्वावेदकस्याभावादित्यत आह-न चात्माद्वैतेति। प्रत्युत तात्विकबाधस्य क्वाप्यदृष्टत्वात्स एव न शङ्कास्पदः। अतात्त्विकबाधस्तु स्वप्नादौ दृष्ट इति स एव व्यावहारिकसत्त्वविरोधी अद्वैतागमे शङ्क्यते। व्यावहारिकसत्त्वविरोधित्वमात्रेण ममेष्टसिद्धिरित्यर्थः। नन्वप्रातिभासिकत्वरूपविशेषदर्शनान्नाद्वैतागमे व्यावहारिकबाधशङ्का भविष्यतीत्यत आह- अप्रातिभासिकत्वधीरिति। तथाच तात्विकत्ववदप्रातिभासिकत्वविशेषः पक्षे नास्तीति न तत्र तद्दर्शनं शङ्काविरोधीत्यर्थः। श्रुतिरिति। श्रुतिर्नित्य त्वाद्भ्रमादिजन्यत्वादिदोषशङ्कारहितेत्यर्थः। तथापि तात्पर्यभ्रमरूपदोषशङ्का स्यादेवेति दोषे सत्येव दोषान्तरमाह- त्वन्मत इति। ननु नाद्वैतश्रुतौ दोषबाधशङ्का। तस्यां प्रमाकारणत्वरूपविशेषदर्शनादित्यत आह- तस्या इति। तवेति। शङ्कयेति योजना। द्वैतवक्तुर्द्वैते तथा भ्रमो, यथा च ब्रह्ममीमांसायां प्रत्यधिकरणं पूर्वपक्ष्यभिमतार्थे पूर्वपक्षिणो भ्रमस्तथा ममाद्वैतवादिनोऽप्यद्वैप्यद्वैतेतात्पर्यधीर्भ्रम इति तव शङ्कयाऽद्वैतश्रुतिजन्याद्वैतधियः प्रमात्वासिद्धेरित्यर्थः।

 अत्र वदन्ति- "न वयं निश्चितमात्रे शङ्कां ब्रूमः। येनोक्तसर्वविप्लवापत्तिः। अपि तु समत्वेन प्रमाणान्तर उपस्थित एव निश्चितेऽपि सत्त्वादौ शङ्का भवतीति ब्रूमः। तथाच यदुक्तं भट्टवार्तिके दुष्टज्ञानगृहीतेत्यादि तदपि न विरुध्यते। गृहीतमात्रबाधस्य तच्छङ्कायाश्चानुक्तेरिति। अत्र ब्रूमः। शब्दप्रत्यक्षयोः समत्वमसिद्धम्। प्रमाणत्वोपयोगिशब्दसिद्धेः प्रत्यक्षाधीनत्वेन तस्योपजीव्यत्वात्। यद्यप्यतीन्द्रियसिद्धिरपि शब्दाद्भवति। तथापि सा नेन्द्रियस्य प्रमाणतोपयोगिनी। इन्द्रियस्याज्ञातकारणत्वात्। शब्दे तु ज्ञातस्य कारणत्वमिति वैषम्यम्। यदि शब्दप्रत्यक्षयोः साम्यं तर्हि प्रस्तरायजमानत्वादिग्राहिप्रत्यक्षस्य यजमानः प्रस्तर इति श्रुतेश्च साम्येन संशय एव स्यान्नतु गौण्याऽर्थनिर्णय इति । तस्माद्भाविबाधशङ्कायां सर्वविप्लवापत्तिः सूक्ता। दोषजन्यत्वज्ञानरूपकारणाभावादपि न भाविबाधशङ्केत्याह- किं च प्रत्यक्षे क्लृप्तेति। योग्यानुपलब्ध्या दूरादिदोषाभावनिश्चयेपि सन् घट इति प्रत्यक्षे यदि दोषशङ्का तदा श्रुतावपि सा स्यादित्यर्थः। ननु दूरादिदोषाभावनिश्चयेऽपि न दोषसामान्याभावनिश्चयः। स्वाप्नप्रत्यक्षवदन्यस्यापि दोषस्य सम्भावितत्वादिति शङ्कते - स्वाप्नप्रत्यक्षेति। तदा स्वप्नावस्थायाम्। सममित्याह- स्वाप्न इति। सत्त्वादित्यतः परं न दोषसामान्याभावनिश्चयः। स्वाप्नवेदवदन्यस्यापि सम्भावितत्वादिति पूरणीयम्। सन् घट इति प्रत्यक्षेऽपि स्वाप्नप्रत्यक्षवैषम्यानुभवान्न दोषान्तरशङ्केत्यर्थः। प्रत्यक्षसामान्ये दोषजन्यत्वरूपकारणाभावात्कार्यविरहमुक्त्वा प्रत्यक्षविशेषे साक्षिणि बाह्ये न तमाह। न तावत्साक्षिणीतिदोषजन्यमेव बाध्यमित्यादिना बाध्यत्वे तद्व्यापकदोषजन्यत्वानुपलब्धिरूपवाध उक्तः साक्षिणि। इह तु तस्मिन् बाधशङ्काकारणाभावाद्बाधशङ्काभाव उच्यत इति नाभेदः। ननु दोषजन्यत्वज्ञानाभावेऽपि प्रमाणाजन्यत्वेन साक्षिणि शङ्का स्यादत आह- प्रमाणेति॥ तदप्रामाण्ये तस्याप्रामाण्येदुवाधशङ्कायाम्।  । वेदस्यापीति॥ अप्रामाण्यहेतुबाधशङ्कापातादित्यर्थः। तन्निरासात् दोषजन्यत्वज्ञाननिरासेन शङ्कानिरासात्॥ अन्यथेति॥ परीक्षायामप्यनाश्वास इत्यर्थः। सङ्गृह्णाति॥ एवं चेति॥ अपवाद्यत्वेनेति॥ वदः सुपि क्यप् चेत्यत्र सुप्‌ग्रहणात् चोपसर्गग्रहणाभावस्य सत्सूद्विषेत्यत्रोपसर्गहणेन ज्ञापितत्वादपवाद्यमित्यत्र क्यव्यतौ न भवतः। किं तु हलन्ताण्ण्यदेव॥ इह जन्मनीति॥ इह जन्मनि बाधो नोपलभ्यते। योग्यवस्थायां बाधो भविष्यति वा न वेति न विद्य इत्यपहासः॥ वृद्धिमिच्छत इति॥ जगन्मिथ्यात्वरूपं वृद्धिमिच्छता घटादिप्रत्ययस्य बाध्यत्वमुक्तम्। तत्समानयोगक्षेमत्वान्नेदं रजतमिति बाधस्यापि प्राप्नोति। तथाच बाधसिद्धं रूप्यादेर्मिथ्यात्वरूपं मूलं हीयेतेत्यर्थः। मूलरक्षार्थं रूप्यादिबाधस्य सत्यवे घटादिसत्ताग्राहकस्यापि सत्यत्वं स्यादित्याहतथाचेति॥ ननु सौषुप्तिकानन्दानुभवस्याप्रामाण्येऽप्यात्मन आनन्दरूपता "विज्ञानमानन्दं ब्रह्म" इतिश्रुत्या सेत्स्यतीत्यत आह- आनन्दश्रुतेरिति॥ तथाच फलवदज्ञातस्वार्थतात्पर्यकत्वरूपं प्रामाण्यमसिद्धमित्यर्थः।

 अत्र वदन्ति- "सत्त्वप्रत्यक्षाद्वैतागमयोः क्लृप्तदोषाभावनिश्चयस्य समानत्वेन तस्य प्रत्यक्षे अप्रामाण्यशङ्कायामप्रतिबन्धकत्वात्। न हि सत्प्रतिपक्षे उभयत्र दोषाभावनिश्चयः किमत्र तत्वमिति जिज्ञासां प्रतिबध्नाति। विरुद्धविशेषादर्शनकालीनस्यैव विशेषदर्शनस्य शङ्काप्रतिबन्धकत्वात्। अवच्छेदकवृत्त्यनित्यत्वेन च साक्षिप्रत्यक्षस्य दोषजन्यत्वस्योक्तेः। अत एव तार्किकोक्तं तदेव ह्याशङ्क्यत इत्यादि, भट्टवार्तिकोक्तं च इह जन्मनीत्यादि, यच्चोक्तं प्रामाण्यस्योत्पत्तौ ज्ञप्तौ च स्वतस्त्वादित्यादि तत्सर्वं निरस्तम्। आगमादिप्रमाणमूलकशङ्काया एव स्वीकारात्। रूप्यादिनिषेधकस्य तु नेदं रजतमित्यादेरद्वैतश्रुत्यनुगुणत्वेन नाप्रामाण्यशङ्कास्कन्दनम्। न वृद्धिमिच्छतो मूलहान्यापत्तिः। नापि सन् घट इत्यादेर्नेदंरजतमित्यनेन समानयोगक्षेमता। अद्वैतश्रुतिविरोधाविरोधाभ्यां विशेषात्। अत एव सौषुप्तिकानन्दानुभवस्येत्याद्युक्तमपास्तम्। आनन्दस्य ब्रह्मरूपत्वेनाद्वैतश्रुतिविरोधाभावेन तदप्रामाण्यप्रयोजकाभावात्। अत एव नानन्दश्रुतेरप्रामाण्यम्। सुरेश्वरवार्तिकवचने अतोऽवबोधकत्वेनेत्यत्राक्षवदिति निदर्शनं व्यावहारिकप्रामाण्यमात्रेण। एवं च तात्विकप्रामाण्याभावेऽपि प्रत्यक्षज्ञानादीनां व्यावहारिकप्रामाण्याभ्युपगमान्न स्वक्रियाव्याघातः " इति। अत्र ब्रूमः। सत्त्वप्रत्यक्षे क्लृप्तदोषाभावनिश्चयेऽपि निर्दोषाद्वैतागमस्योत्तेजकतया न शङ्काप्रतिबन्धो यथा तथा निर्दोषाद्वैतागमेऽपि निर्दोषप्रतिद्वन्द्वप्रत्यक्षनिबन्धना शङ्का स्यादेव। सत्प्रतिपक्षन्यायस्योभयत्र तुल्यत्वात्। अत एव सत्प्रतिपक्षे प्रकृतहेत्वोः किं तत्वमितिजिज्ञासां तार्किका मन्यन्ते। तस्मात्प्रत्यक्षे सङ्काङ्गीकारे श्रुतावपि सा दुर्वार। प्रत्यक्षस्य श्रुत्यवैषम्यस्यैवात्रापाद्यमानत्वात्। यच्चोक्तं विरुद्धविशेषादर्शनकालीनस्येत्यादि तदपि न। प्रत्यक्ष इव श्रुतावपि विरुद्धविशेषदर्शनकालीनस्य विशेषदर्शनस्य बाधशङ्कां प्रत्यप्रतिबन्धकत्वेन शङ्का स्यादेव। यदपि चोक्तमागमादिप्रमाणमूलकेत्यादि। तदपि न। श्रुतावपि प्रत्यक्षमूलकशङ्काया एव स्वीकारादित्यस्यापि सुवचत्वात्। यदपि मूलहान्यापत्तिसमाधानमुक्तं तदपि न। श्रुतेः प्रत्यक्षवद्बाधशङ्कादुरवस्थाय आनुगुण्यस्य नेदं रजतमिति ज्ञानेऽकिञ्चित्करत्वात्। यदपि चोक्तं सन् घट इत्यादेर्नेदं रजतमित्यनेन न समानतेति तदपि न। अप्रामाण्यशङ्कादुष्टश्रुतेर्विरोधस्य नेदं रजतमिति ज्ञाने तद्विरोधस्य च सन् घट इति ज्ञाने चाप्रयोजकत्वात्। अत एव सुषुप्तावानन्दानुभवस्येत्याद्यपि निरवद्यम्। तस्मात्प्रत्यक्षे वाधशङ्कायां सर्वविप्लवापत्तिरिति साधूक्तम्।

 श्रुतिस्मृतिभ्यामपि प्रत्यक्षप्रामाण्यसिद्धिरित्याह- स्मृतिरिति। यद्यपि "स्मृति प्रत्यक्षमैतिह्यमनुमानं चतुष्टयम्। प्रमाणमिति विज्ञेयम्" इति प्रमाणलक्षणोदाहृतश्रुतौ ज्ञानरूपायाः स्मृतेः प्रामाण्यमुक्तम्। न श्रुतेः। तथाप्यैतिह्यशब्दस्याशेषागमोपलक्षणत्वात् श्रुतेरपि प्रामाण्यमुक्तम्। अर्थकथनमिदं न श्रुतिपाठः।  
   
स्मृतिःप्रत्यक्षमैतिह्यमनुमानं चतुष्टयम्।  
प्रमाणेष्वनवस्थानाद्विकल्पात्स विरज्यत इति।

भारते। श्रुत्यादिप्रमाणसिद्धेश्वरस्वातन्त्र्यवित् यः सः श्रुत्यादिप्रमाणाविषयाज्जीवस्वातन्त्र्य रूपाद्विकल्पाद्विरज्यते। मिथ्याभिमानं त्यजतीत्यर्थः॥ युक्तम्॥ युगपद्वृतिद्वयापत्तेरिति शेषः॥

व्यासाद्रिसृततर्काम्बुपूरैः पक्षयुगंयुजि।  
न्यायामृततरङ्गिण्यां भाविभाच्छङ्कितं नखम्॥

भात् बाधनमित्यर्थः॥ प्रत्यक्षस्य भाविबाधकशङ्काभङ्गः॥  
\</1-1-27\>

\<1-1-28\> %28.अथ प्रत्यक्षस्य पारमार्थिकसत्त्वग्राहित्वविवरणम्%

 पूर्वं किं प्रत्यक्षमप्रमाणमेवोत प्रमाणमपि त्रिकालाबाध्यत्वरूपसत्त्वग्रहाक्षममिति द्वौ विकल्पावुक्तौ। तत्राद्यस्त्रेधा विकल्प्य निराकृतः। सम्प्रति द्वितीयं निराकरोति-नापीति॥ प्रत्यक्षस्य वर्तमानमात्रग्राहित्वाद्रासग्रहादौ चक्षुष इव सत्त्वग्रहेऽक्षमत्वादित्यर्थः॥ तद्धीति॥ अबाध्यरूपसत्यत्वमित्यर्थः। सत्त्वं विद्यमानता॥ किं त्विति ॥ सर्वकालावच्छेदेन सर्वाधिकरणसंसृष्टव्याप्यवृत्त्यत्यन्ताभावप्रतियोगिविद्यमानताकत्वरूपं यदसत्वं तदभाव इत्यर्थः। यथाश्रुते असत्वशब्दस्य विद्यमानतात्यन्ताभावार्थकत्वे कालत्रयवर्तित्वस्य विशेषणस्याव्यावर्तकता। अभावमात्रार्थत्वे तादृशविद्यमानतान्योन्याभावस्य घटादौ सत्यत्वपक्षे सत्त्वात्तदभावासिद्धिरित्यादि शङ्कावकाशः स्यात्। तार्किकादिसाधारणमिदमुच्यत इति न क्षुद्रोपद्रवः॥ स चेति॥ घटादौ स्वकाले विद्यमानत्वस्य संसर्गे प्रत्यक्षेण गृहीते उधिकरमे तत्काले तदत्यन्ताभावसम्बन्धाभावस्य ग्रहणात्। प्रतियोग्यधिकरणसंसर्गाभावस्यैवाधिकरणेऽत्यन्ता भावसम्बन्धरूपतया अधिकरणे प्रतियोगिसंसर्गस्यात्यन्ताभावसम्बन्धाभावरूपत्वादिति युक्तमुत्पश्यामः। सत्त्वे विद्यमानत्वसंसर्गे। सत्त्वग्राहिणा विद्यमानत्वसंसर्गग्राहिणा। अस्तितां विद्यमानतासम्बन्धम्। प्रतिषेधं निरुन्धानः अत्यन्ताभावसम्बन्धाभावं विषयीकुर्वन्। ननु घटादिसाक्षात्कारे न स्वार्थस्य घटादेर्विद्यमानतां गृह्णाति। गघटादिज्ञाने प्रामाण्य संशयस्यानुभवसिद्धत्वात्। अन्यथा स्वार्थसत्त्वनिश्चयस्य स्वस्यैव स्वप्रामाण्यसंशयविरोधि त्वात्तदनुपपत्तिप्रसङ्गादित्यत आह - वेदेऽपि हीति॥ घटादिज्ञाने अर्थसत्त्वगर्भप्रामाण्यस्य घटादिज्ञानानन्तरमेव साक्षिणा ग्रहणाच्छ्रौतज्ञान इव प्रत्यक्षेऽप्यर्थसत्त्वसिद्धिरित्यर्थः॥ उक्तप्रकारत्रयेति॥ चतुर्थस्तु वेदेऽप्यसम्भवी। अपदार्थतयाऽवाक्यार्थतया च भाविबाधाभावस्य श्रौतज्ञानाविषयत्वात्। नन्वेवं प्रामाण्यग्रहेऽनुभूयमानस्तत्संशयोऽनुपपन्नः स्यादित्यत आह-प्रामाप्यस्येति॥ स्वतस्त्वाद्दोषाभावे सति ज्ञानग्राहकग्राह्यत्वात्। तथाच संशयस्थले दोषसत्त्वेन प्रामाण्याग्रहात्संशय उपपद्यत इत्यर्थः। ननु घटादिज्ञानेऽपि कश्चिद्दोषो भविव्यतीत्यत आह-न च रूप्यादीति। घटादिज्ञान इति वाक्यरीषः। प्रत्युत योग्यानुपालब्ध्या। दोषाभाव एव निश्चित इति भावः। ननु गृह्यत एव प्रामाण्यं मम मतेऽपि ज्ञानग्राहकेण। परं तु चरमबाधावधीत्याशङ्कामनुव्याख्यानवचनेन परिहरति- तदुक्तमिति॥ कालतो मर्यादा व्यवहारे प्रामाण्यं परमार्थतो नेत्येवंरूपा। श्रुतिप्रत्यक्षयोः सत्त्वग्रहणे अवान्तरवैषम्यमाह॥ इत्यांस्त्विति॥ वर्तमानेति॥ तत्सत्यमित्यादिश्रुतौ वर्तमानकालोपस्थापकपदाभावादित्यर्थः॥ प्रत्यक्षेणेति॥ प्रत्यक्षज्ञाने वर्तमानकालस्यावश्यं विषयता। इदमिदानीमेवमिति हि प्रत्यक्षानुभवः। अत एव कालस्य षडिन्द्रियवेद्यतामाहुः। तच्चोपनयाद्वाऽन्यथा वेति प्रकारमात्रे विवादः। जागराद्यनुभवेऽपीदन्ताभासत एव। विशिष्टानुभवस्य विशेषणज्ञानजन्यत्वानभ्युपगमात्। अनुभवस्य वा जागराद्यत्वमसिद्धमिति भावः॥ नित्यत्वाद्यसिद्धावपीति॥ कालानवच्छिन्नसत्तासम्बन्धरूप नित्यत्वाद्यसिद्धावपीत्यर्थः। प्रागभावप्रध्वंसाभावाप्रतियोगित्वरूपनित्यत्वस्य तत्सत्यमिति श्रुतितोऽप्यसिद्धेः।

 ननु यद्देशकालप्रकारावच्छेदेन यत्र यस्य येन सत्ता गृहीता तद्देशकालप्रकारावच्छेदेन तत्र तस्य तेन सत्त्वसिद्धावपि न त्रैकालिकनिषधाप्रतियोगित्वसिद्धिः। नेह नानेति भाविबाधबाधितत्वात्। न चैतावताऽन्यतराप्रामाण्यम्। पूर्वोत्तरकालव्यवस्थयोभयोपपत्तेरित्यत आह- कालान्तरदिस्थमपीति॥ आद्य इति॥ रूप्यज्ञानवद्यस्मिन्काले यत्रार्थे गृहीतस्तस्मिन्नेव काले तत्रैवार्थपहारादित्यर्थः॥ अन्त्य इति॥ यस्मिन्कालादौ योऽर्थो गृहीतः पूर्वज्ञानेन तस्मिन्कालादौ बाधकज्ञानेन सोऽर्थो प्रतिषिद्ध एव। अन्यथा निषिद्ध इत्यनित्यत्वमेव स्यादित्यर्थः। वेदेऽपि हि विषयस्याबाध्यत्वे ज्ञानप्रमाण्यमेव तन्त्रम्। नतु शब्दत्वादयश्चत्वारः प्रकाराः। आद्यानां त्रयाणामनाप्तवाक्यसाधारण्यात्। चतुर्थस्तु प्रत्यक्ष इव शब्देऽप्यसम्भवीत्युक्तम्। यदि कश्चिद्वैयात्याद्व्रूयात् शब्देऽस्त्येव भाविबाधाभावग्रहणं प्रामाण्यग्रहणद्वारेति तर्हि प्रत्यक्षेऽप्यस्ति प्रामाण्यग्रहणद्वारा भाविबाधाभावग्रहणमित्याह॥ किं चानागतेति॥ त्यक्तव्यं चेति॥ घटात्यन्ताभावस्य कालत्रयसम्बन्धग्रहं विना घटादिमिथ्यात्वग्रहो न सम्भवतीत्यर्थः। कालत्रयसंसृष्टो योऽत्यन्ताभावस्तत्प्रतियोगित्वरूपमिथ्यात्वाभावस्त्वेककाले प्रतियोगिसत्तामात्रग्रहेऽपि सुग्रह इति दर्शयति परेणैवेत्येवकारेण॥ प्रतिभासिकेति॥ प्रत्यक्षस्याप्रामाण्यो घटादेः प्रातिभासिकवैधर्म्यासिद्ध्या तत्प्रामाण्यं त्वयाऽप्यभ्युपेयमित्यर्थः॥ यद्यक्षसिद्धमिति॥ दोषाभावादिनिश्चयस्य रूप्यमिथ्यात्वप्रत्यक्ष इव विश्वसत्यत्वप्रत्यक्षेऽप्यविशेषादित्यर्थः। ननु रूप्यधर्मो मिथ्यात्वमपि मम मते मिथ्यैव। धर्मिण एव मिथ्यात्वे धर्मस्यापि मिथ्यात्वात्। न हि वन्ध्यासुते श्यामरूपं नास्तीत्येतावता गौररूपं सेत्स्यतीत्यत आह- रूप्यमिथ्यात्वस्येति॥ परस्परात्यन्ताभावरूपयोरन्यतरनिषेधे अन्यतरसत्यत्वम् गौरश्यामरूपयोस्तु न परस्परविरहरूपत्वम्। अतो नैकाभावे अपरस्य सत्वमित्यर्थः। न च वृद्धिमिच्छत इत्यनेन पौनरुक्त्यम्। तत्र नेदं रजतमित्यस्य बाध्यत्वे रजतस्य मिथ्यात्वं न सिध्द्यतीत्युक्तम्। अत्र तु प्रत्यक्षस्य पारमार्थिकसत्यत्वाग्राहकत्वे रूप्यमिथ्यात्वस्य पारमार्थिकत्वं न सिध्यतीत्युच्यत इति भेदः॥ पारमार्थिकेति॥ न च मिथ्यात्वश्रुतेरप्रसक्तप्रतिषेधापात इत्यनेन पुनरुक्तिः। तत्र प्रत्यक्षानुमानयोर्व्यावहारिकपारमार्थिकप्रतियोगितदभावविषयत्वेन कालात्ययापदिष्टव्यवस्थोक्तौ श्रुतेरप्रसक्तप्रतिषेधतोक्तिः। इह तु प्रत्यक्षस्य तात्विकसत्त्वाविषयत्वे सोच्यत इति भेदः। प्रत्यक्षबाधमुपसंहरति॥ तस्मादिति॥

व्यासाद्रिसृततर्काम्बुपूरैः पक्षयुगंयुजि॥  
न्यायामृततरङ्गिण्यां सत्सत्त्वेऽपि क्षमाऽक्षधीः॥  
प्रत्यक्षस्य पारमार्थिकसत्त्वग्राहित्वम्॥    
\</1-1-28\>

\<1-1-29\> %29.अथ विश्वमिथ्यात्वस्यानुमानबाधः%

 प्रत्यक्षबाधमभिधायानुमानबाधमाह॥ अनुमानेति॥ ब्रह्मप्रमान्येनेत्यादि॥ अत्र बाधादिवारकविशेषणस्य प्रयोजनवत्त्वं विप्रतिपत्तावुक्तमनुसन्धेयम्॥ सद्वेति॥ पारमार्थिक सत्त्वातिरिक्तं व्यावहारिकं प्रातिभासिकं वा सत्त्वं नास्तीति पक्षे सदित्येव साध्यनिर्देशः। व्यावहारिकसत्त्वादिकमादाय सिद्धसाधनाभावादित्यभिप्रायः॥ अनिषेध्यत्वेनेति॥ पुरोवर्तिनं रजततया जानामीत्याद्यनुव्यवसायरूपप्रमाविषये प्रातिभासिके व्यभिचारवारणाय साक्षात्पदम्। तत्रैव मिथ्यात्वप्रमितेः साक्षाद्विषये व्यभिचारवारणायानिषेध्यत्वेनेति विषयत्वविशेषणम्। इदं रजतमिति ज्ञानं प्रति साक्षाद्विषये रूप्ये व्यभिचारवारणाय प्रमेति। तेन रजताभावस्यानिषेध्यत्वेन रजतं नास्तीति प्रमां प्रति विषये रजते न व्यभिचारः। न चैवं स्वप्रमाविषयत्वमेवास्त्विति वाच्यम्। यथोक्तविशेषणविशेष्यभावे वैयर्थ्याभावात्। अनिषेध्यत्वेन ईश्वरं प्रतीति॥ अपरोक्षत्वस्य ज्ञानत्वाघटितत्वान्न वैयर्थ्यमिति बोध्यम्॥ प्रातिभासिकस्येति॥ ननु सर्वप्रत्ययवेद्यत्वाद्ब्रह्मणः प्रातिभासिकबाधकज्ञानमपि ब्रह्मज्ञानमेव। न च तस्य ब्रह्मज्ञानत्वेऽपि न तत्प्रमात्वमिति वाच्यम्। ब्रह्मांशे तस्यापि प्रमात्वात्। न चोभयसिद्धा या ब्रह्मप्रमा तदन्येति विवक्षितमिति वाच्यम्। ब्रह्मण्यरोपितस्य क्षणिकत्वादेस्तथाप्यबहिर्भावादिति चेन्न। उभयसिद्ध ब्रह्माधिष्ठानकभिन्नत्वे सतीत्यस्यापि विशेषणत्वादिति न कोपि दोषः॥ अन्योन्याश्रयादिति॥ मानान्तरागम्यस्य वाक्यार्थस्य वाक्यादुपस्थितौ तत्र तात्पर्यावधारणं, तदवधारणे च वाक्याद्वाक्यार्थोपस्थितिरित्यर्थः। ननु ज्ञानमेवाज्ञाननिवर्तकमिति परमते अज्ञाननिवृत्तिरूपमोक्ष हेतोर्ज्ञानान्यस्याभावेनाव्यावर्तकतया ज्ञानेति व्यर्थम्। च चाज्ञाननिवृत्तिरदृष्टादिकारिताऽपीति वाच्यम्। तर्हि तद्वदेव प्रप़ञ्चस्याप्यदृष्टसहितज्ञानबाध्यत्वापत्तौ ज्ञानान्याबाध्यत्वमसिद्धमित्यरुचेराह - यद्वेति। ननु शशशृङ्गमस्तीति शब्दाभासजन्यासद्विषयकज्ञानहेतोर्दोषस्या सद्बाधकाभिमताबाध्यतया सत्यन्तविशेषणेनैवा सद्व्यावृत्तिसम्भवे तद्वारकस्यासत्त्वानधिकरणत्वे सतीत्यस्य वैयर्थ्यमेव। रूप्याकाराविद्यावृत्त्यनङ्गीकर्तृमते साक्षिविषयस्यापि रूप्यस्य दोषजन्यज्ञानाविषयतया तस्यापि पक्षत्वापत्तौ बाधश्चेत्यरुच्या पक्षान्तरमाह- स्वबाधकाभिमतेति। समानाधिकरमेति। मनः परिणामस्य ज्ञानस्य कर्मप्रागभावसामानाधिकरणं बोध्यम्।

 ननु सर्वेष्वप्येषु पक्षेषु वादिनं प्रति प्रातिभासिकव्यावृत्त्यर्थमुपात्तमाद्यं सत्यन्तं वैकल्पिकं विशेषणं व्यर्थम्। तन्मते प्रातिभासिकस्यासत्त्वेनासद्व्यावर्तकासत्त्वानधिकरणत्वविशेषणेनैव प्रातिभासिकस्यापि व्यावृत्तिसिद्धेः। न च परार्थानुमाने प्रतिवादिनं प्रति सिद्धसाधनोद्धारस्यापि वादिनं प्रति प्रयोजनत्वात् जन्यकृत्यजन्यानीत्यत्र पक्षतावच्छेदके मीमांसकं प्रति जन्यत्वस्येवेहापि वादिनं प्रति सत्यन्तस्य तदुपरक्तबुद्धेरुद्देश्यत्वेन विशेषणत्वोपपत्तेश्च न वैयर्थ्यमिति वाच्यम्। एवमपि देहात्मैक्यस्यापि पक्षत्वे बाध एव। बाधे च सति पक्षविशेषणस्य पक्षत्वस्यासिद्ध्या आश्रयासिद्धिरपीति चेन्मैवम्। देहात्मैक्याध्यासनिराकरणाभिप्रायेणास्योक्तत्वाददोषः। वस्तुतस्तु आद्यसत्यन्तविशेषणस्य सत्यत्ववादिमिथ्यात्ववाद्युभयसिद्धमिथ्यात्वकभिन्नत्वमर्थः। अस्ति च रूप्ये देहात्म्यैक्ये च तार्किकादीनां सत्यत्ववादिनां मिथ्यात्ववादिनां च मिथ्यात्वप्रसिद्धिरतस्तस्य न पक्षता। प्रपञ्चे च तार्किकादीनां न मिथ्यात्वप्रसिद्धिः। अतः प्रपञ्चस्य पक्षतोपपत्तिः। सिद्धान्ते देहात्म्यैक्यभ्रमाभावेपि दोषाभावश्चेति दिक्।

 प्रथमसाध्ये सिद्धसाधनतां परिहरति - व्यावहारिकसत्त्वमिति॥ तथाच परमते प्रपञ्चे सत्त्वव्यवहारेऽपि सत्त्वस्याभावान्न सिद्धसाधनमित्यर्थः। द्वितीयसाध्ये व्यर्थविशेषणत्वं परिहरति- अर्थगतमिति॥ तथाच प्रप़ञ्चेऽपि तन्मते सत्त्वस्य विद्यमानत्वात्तद्विशेषणाभावे सिद्धसाधनता स्यादित्यर्थः। अनिर्वाच्येति॥ सदसत्त्वं क्वचिद्बौद्धमस्ति। तदनधिकरण मनिर्वाच्यमिति लक्षणमाश्रित्येदमुक्तं -परार्थानुमान इति।विशेषणत्वे तूभयसिद्धं प्रयोजनवत्त्वं तन्त्रं, नतु प्रयोजनस्याप्युभयसिद्धत्वमितिभावः। अप्रसिद्धिरिति। प्रतियोगिप्रमाविरहेणा भावाज्ञानमित्यर्थः। मतद्वयेऽपीति। प्रतियोगित्वादित्यतः परं प्रतियोगिज्ञानमात्रस्यैवा भावधीहेतुत्वादिति शेषः। केनचिद्रूपेण प्रतियोगिप्रमापि सम्भवतीत्याह- आरोपितत्वेनेति। न च विशेष्यस्यासत्त्वात्कथं सा प्रमेति वाच्यम्। प्रमां प्रति न विशेष्यसत्त्वं प्रयोजकम्। विशेष्यसत्त्वेपि रूप्यज्ञानस्याप्रमात्वात्। किं तु स्वोल्लिखितस्य प्रकारसम्बन्धस्य विशेष्ये सत्त्वम्। तच्च प्रकृतेऽप्यस्त्येवेति भावः। प्रतिभासेति। मात्रशब्देनार्थो व्यावर्त्यते। अर्थाभावेपि प्रतिभासत्त्वमित्यर्थः। यथाश्रुते ज्ञानात्मकतापत्तौ विरोधः स्यादिति बोध्यम्। असिद्धीति॥ यत्किञ्चिदधिकरणे प्रपञ्चे अधिकरणत्वाभावस्यासिद्धिरित्यर्थः। असिद्धिवारकस्यापि बहुशोऽभियुक्तैः प्रयुक्तत्वान्न वैयर्थ्यमित्याह- शरीरेत्यादि॥ विमतमिति॥ वह्निमतः पक्षीकरणादसिद्धिर्बोध्या। विमतं तप्तायः पिण्डादिः॥ किञ्चेति॥ तथाचाप्रसिद्धिवारकतया सहचारग्रहकतया व्याप्तिग्रहोपयुक्तत्वान्न तद्वैयर्थ्यमित्यर्थः। केचिदित्यस्वरसोद्भावनम्। तद्बीजं तु अनधिकरणत्वस्याधिकरणत्वसामान्याभावपरत्वे व्यभिचाराभावः। विशेषाभावपरत्वे तु प्रातिभासिकत्वविशेषणेऽपि व्यभिचार एवेति।

 ननु तथापि प्रातिभासिकत्वविशेषणं व्यर्थम्। अनधिकरणत्वे सत्यसत्त्वानधिकरणत्वस्यैव परमार्थसत्वसाधकत्वोपपत्तेः। शुद्धमेव हि ब्रह्म दृष्टान्तत्वेनाभ्युपेयम्। धर्मवतो दृष्टान्तत्वे साध्यवैकल्यापत्तेः। साध्यं तु बाधाभावरूपत्वादधिकरणस्वरूपमेव। न धर्मः। धर्म्यतिरिक्ताभावानभ्युपगमात्। तथाच क्षित्यादिकमकर्तृकं शरीराजन्यत्वादित्यत्रशरीरस्येव व्याप्तिग्रहानुपयोगित्वेन प्रातिभासिकत्वस्य वैयर्थ्यमेव। आकाशादावजन्यत्वकर्तृजन्यत्वाभावयोरिव निर्धर्मके ब्रह्मण्यनधिकरणत्वपरमार्थत्वयोर्व्याप्तिग्रहोपपत्तेः। तथाचैकामसिद्धिं परिहरतो द्वितीयापत्तिः। स्वरूपासिद्धिपरिहारार्थं विशेषणं प्रक्षिपतो व्याप्यत्वासिद्ध्यापत्तिरित्यर्थः। व्याप्तावनुपयोगस्य दर्शितत्वादिति चेत्। अत्र ब्रूमः। शुद्धे ब्रह्मण्यनधिकरणत्व तदभावाभ्यामधिकरणत्वस्यैव प्राप्त्याऽनधिकरणत्वासिद्धेर्व्याप्त्यग्रहात् प्रातिभासिकत्वविशेषणे तु व्याप्तिग्रहात्तस्य सार्थक्यम्। वस्तुतस्तु अधिकरणत्वाभावातिरिक्तस्य प्रातिभासिकत्व विशेषिताधिकरणत्वस्य विशिष्टस्याभावो अखण्ड एव हेतुकृतः। अतो न वैयर्थ्यगन्धोऽपि। न चैवं शरीराजन्यत्वादित्यत्राप्युक्तविधयाऽखण्डाभावसत्त्वेन वैयर्त्योक्तिरसङ्गता स्यादिति वाच्यम्। इष्टापत्तेरिति विभावनीयम्। ननु तथापि त्वन्मते प्रातिभासिकस्याप्यसत्त्वेन व्यर्थविशेषणतया व्याप्यत्वासिद्धिः। अस्मन्मतमाश्रित्य हेतूकरणे च देहात्मैक्ये ब्रह्मज्ञानेतराबाध्ये व्यभिचारः। न च तस्य त्वन्मते प्रातिभासिकत्वेन प्रातिभासिकत्वानधिकरणत्वविशेषणेनैव व्यावर्तिततया न तत्र व्यभिचार इति वाच्यम्। तस्य ब्रह्मज्ञानेतरबाध्यादन्यत्वेन प्रातिभासिकत्वाभावात्। न हि प्रातिभासिकं ब्रह्मज्ञानेतरबाध्यादन्यदिति चेन्मैवम्। न हि प्रातिभासिकत्वं ब्रह्मज्ञानेतरबाध्यत्वमितीहाभिप्रेतम्। यनोक्तदोषः स्यात्। किं तु सत्यत्ववादिमिथ्यात्व वाद्युभयसंमतमिथ्यात्वकत्वं प्रातिभासिकत्वमिहाभिप्रेतम्। देहात्मैक्यं च सत्यत्ववादिनां तार्किकादीनां मिथ्यात्वेन संमतम्। अतस्तत्र नव्यभिचारः। तदिदमुक्तमारोपितत्वनो भयसम्मतत्वरूपस्येति। न चेति॥ तथाच न पारमार्थिकसत्त्वसिद्धिरित्यर्थः। व्यावर्तकतयेति॥ व्यावृत्तेर्व्यावर्तकप्रयोज्यत्वनियमादित्यर्थः।

 नन्वसत्प्रातिभासिकव्यावृत्तिं प्रति व्यावर्तकं पारमार्थिकसत्त्वं ब्रह्मण्यस्तु। तत्र पारमार्थिकसत्त्वस्य सम्भवात्। प्रपञ्चे तूक्तहेतुं प्रति न पारमार्थिकसत्त्वं व्यावर्तकम्। प्रपञ्चस्य मिथ्यात्वेन पारमार्थिकसत्त्वस्याभावात्। किन्तु व्यावहारिकसत्त्वमेव व्यावृत्तिरूपहेतुं प्रति प्रपञ्चे व्यावर्तकम्। तथाचाननुगतमेव सत्त्वमुक्तहेतुं प्रति प्रयोजकमित्याशङ्कापरिहारार्थमुक्तं विश्वमिथ्यात्वेत्यादि। अन्योन्याश्रयादिति। व्यावृत्तिरूपोक्तहेतुं प्रति पारमार्थिकसत्त्वस्याव्यावर्तकत्वे उक्तहेतोरप्रयोजकत्वेन मिथ्यात्वानुमानं प्रति बाधकत्वाभावसिद्धौ मिथ्यात्वानुमानेन मिथ्यात्वसिद्धिः तत्सिद्धौ चानुगतव्यावर्तकस्यासम्भवादननुगतस्य व्यावर्तकत्वेनोक्तहेतोर प्रयोजकत्वमित्यन्योन्याश्रय इत्यर्थः। तत्प्रयोजकमिति। उक्तहेतुं प्रति व्यावर्तकतया प्रयोजकमित्यर्थः। असद्व्यावृत्तिं च प्रतीति। असत्प्रातिभासिकव्यावृत्तिं प्रतीत्यर्थः। सत्त्वस्यैवेति। ब्रह्मप्रपञ्चयोर्विद्यमानासत्प्रातिभासिकव्यावृत्तिं प्रति व्यावर्तकतया प्रयोजकमुभयानुगतं तद्विरुद्धं पारमार्थिकसत्त्वमेव वाच्यम्। नतु ब्रह्मत्वादिकम्। तस्य प्रपञ्चेऽविद्यमानत्वेन न्यूनवृत्तित्वादित्यर्थः। यथाश्रुते त्वसद्व्यावृत्तेः परमते शुक्तिरूप्येपि सत्त्वेन तत्र त्प्रयोजकसत्तवस्याभाववत्प्रप़ञ्चेपि तदभावोपपत्तेरसङ्गतिः स्यादिति ध्येयम्। अन्यथेति। उक्तव्यावृत्तिं प्रति ज्ञानत्वादेः प्रयोजकत्वे सत्यज्ञानादिवाक्ये ज्ञानपदेन ज्ञानत्वप्रतिपादनद्वाराऽनृतव्यावृत्तिसिद्धिप्रसङ्गेन सत्यपदवैयर्थ्यं स्यादित्यर्थः। प्रपञ्च इति। अनुगतस्य सम्भवे बाधकं विना त्यागायोगादिति भावः।

 अत्र वदन्ति। "अयुक्तमेतत्। न हि प्रातिभासिकासतोरेका व्यावृत्तिरुभया वा समव्याप्ता। येनैकप्रयोजकप्रयोज्या भवेत्। किं तु प्रातिभासिकव्यावृत्तिप्रयोजकं ब्रह्मविश्वासत्साधारणमेव वक्तव्यम्। असत्यपि प्रातिभासिकत्वाभावात्। एवमसद्व्यावृत्तावपि प्रयोजकं ब्रह्मविश्वप्रातिभासिकसाधारणमेव वक्तव्यम्। प्रातिभासिकस्याप्यसत्त्वाभावात्। तथाच तत्प्रयोजकद्वयसमावेशादेव ब्रह्मण्युभयव्यावृत्त्युपपत्तौ नीलत्वघटत्वरूपावच्छेदकद्वय समावेशोपपन्ननीलघटत्ववन्नातिरिक्तप्रयोजककल्पनायामस्ति किञ्चिन्मानमिति कृतबुद्ध्यो विदाङ्कुर्वतु। नित्यत्वं चोपाधिः। तुच्छप्रातिभासिकयोर्नित्यत्वव्यतिरेके साध्यव्यतिरेकदर्शनादिति।

 अत्र ब्रूमः। न तावद्ब्रह्मविश्वासत्सु प्रातिभासिकव्यावृत्तिरेका परमते सम्भवति। ब्रह्मणि सा धर्मिस्वरूपा। जगति व्यावहारिकी अन्योन्याभावादिरूपा। असति तु निर्धर्मकत्वेन न व्यावहारिक्यपि व्यावृत्तिः। किं तु व्यावृत्तावेवासत्प्रतियोगिकत्वादिकम्। न वा ब्रह्मविश्वासत्सु प्रातिभासिकव्यावृत्तिं प्रति प्रयोजकोऽनुगतो धर्मः सम्भवति। ब्रह्मणो निर्धर्मकत्वात्। विश्वस्य व्यावहारिकधर्मवत्त्वात्। असतो  
निरुपाख्यत्वात्। नापि ब्रह्मविश्वप्रातिभासिकेषु असद्व्यावृत्तिरेका सम्भवति। नाप्येकव्यावर्तकप्रयोज्य। ब्रह्मविश्वयोस्त्वसत्प्रातिभासिकव्यावृत्तिः सामान्याभाव रूपतयैका सम्भवति। अधिकरणभेदेनाभावभेदाभावात्। तथाच ब्रह्मविश्वयोर्विद्यमानामुक्तव्यावृत्तिं प्रति व्यावर्तकतया प्रयोजकमेकमनुगतमवश्यं वाच्यम्। तच्च पारमार्थिकसत्त्वमेव। अवच्छेदकान्तरानुपपन्नप्रयोज्यकत्वादिति साधु कृतबुद्धयो विदां कुर्वन्तुतराम्। नापि नित्यत्वमुपाधिः। पक्षे पारमार्थिकसत्त्वाभावे तद्विरुद्धस्वभावासत्प्रातिभासिकयोर्व्यावृत्तावुच्यमानायां व्याघात वत्पारमार्थिकसत्त्वाभावे ध्वंसप्रतियोगित्वरूपस्य नित्यत्वाभावस्योक्तौ व्याघाताभावेनोपाधेः पक्षे साध्याभावासाधकत्वात्। उक्तानुकूलतर्कगृहीतसाध्यव्याप्तिकहेत्वव्यापकत्वेन साध्याव्याप कत्वाच्चेति।

 प्रामाण्येति। अर्थसत्त्वगर्भप्रामाण्यस्यार्थासत्त्वगर्भातत्वावेदकत्वेनात्यन्तविरोधात्प्रामाण्या तत्वावेदकत्वयोः सामानाधिकरण्यादर्शनात्। प्रामाण्यस्य साधारणधर्मत्वा भावेनातत्वावेदकत्वकोट्यस्मारकतया नोक्तविधविकल्पः सम्भवतीत्यर्थः। प्रत्यक्षस्येति। तथाच तत्वावेदकप्रमोक्तावपि नासिद्धिरिति भावः। अनुमानादेश्चेति। तथाच तत्वभूतमिथ्यात्वावेदकतया तत्वावेदकजातीयानुमानविषयत्वेनापि तत्वावेदकप्रमाविषयत्वं पक्षे नासिद्धमिति भावः। विपक्ष इति। मिथ्याविषयकज्ञानस्यापि प्रमात्वे व्याघात इत्यर्थः। विषयेति। रूप्यज्ञानस्यापि प्रामाण्यप्रसङ्गादित्यर्थः। अत्र हेतौ नित्यत्वमुपाधिः पूर्ववन्निरसनीयः।

 अत्र वदन्ति। " प्रमात्वं तद्वति तत्प्रकारकत्वं वा तत्वावेदकत्वं वा। आद्ये दृष्टान्तस्य साधनवैकल्यम्। न हि परमार्थतः शुद्धस्य ब्रह्मणस्सप्रकारकज्ञानविषयत्वम्। न च धर्मवतो दृष्टान्तत्वं सम्भवति। तस्य पक्षकुक्षिनिक्षिप्तत्वेन निश्चितसाध्यवत्त्वाभावात्। द्वितीये तत्वावेदकत्वस्याबाधितविषयत्वरूपत्वेन साध्याविशेषपर्यवसानात्। हेतुग्रहे सिद्धसाधनम्। हेत्वग्रहे तु स्वरूपासिद्धिरिति। मैवम्। विशेष्यावृत्त्यप्रकारकज्ञानत्वादेः प्रमात्वस्य विवक्षायां दोषाभावात्। तत्वावेदकप्रमोक्तावप्यदोषत्वस्योक्तत्वाच्च। न च साध्यावैशिष्ट्यं दोषः। अर्थसत्त्वाग्रहेपि शब्दादिना तज्ज्ञाने तद्विषयकत्वग्रहसम्भवात्। शब्देऽनित्यत्वाग्रहेपि शब्दत्वानित्यत्वयोर्व्याप्तिग्रहवदिति सर्वमनवद्यम्।

 ननु सत्यत्वसिद्धिं विना अनिषेध्यत्वेनेत्यंशस्यासिद्धिः। तथाचान्योन्याश्रय इत्यत आह। त्वयापीति। अन्यथा जन्माद्यस्य यत इति सूत्रे जगत्कर्तृत्वेन ब्रह्मणः सर्वज्ञत्वसिद्धिः,शास्त्रयोनित्वादिति सूत्रे च सर्वकर्तृत्वसिद्धमेव सार्वज्ञं स्फोर्यत इति त्वदुक्तमयुक्तं स्यादिति भावः। अन्यथेति। ईश्वरस्याप्यनिषेध्यत्वेन जगद्द्रष्टृत्वाभावे पालनीयाज्ञानात्तत्पालनादौ प्रवृत्तिर्न स्यादित्यर्थः। नन्वीश्वरः प्रपञ्च निषेध्यत्वेनैव जानाति। अत एव न तस्य भ्रान्तत्वम्। मिथ्याभूतस्य च मिथ्यात्वेनैव ग्रहणादैन्द्रजालिकवद्भ्रान्तित्वायोगात्। अन्यथा सर्वविषयक भ्रमज्ञातृत्वेन भ्रान्तत्वस्य दूर्वारतापत्तेः। न च निषेध्यत्वेन ज्ञानेन तत्पालनार्थमीश्वरस्य प्रवृत्तिर्न स्यादिति वाच्यम्। ऐन्द्रजालिकप्रवृत्तिवदीश्वरप्रवृत्तेरपि तथाविधत्वादिति चेन्मैवम्। न ह्यैन्द्रजालिकस्तत्पालयति। किं तु दर्शयामीति भ्रमयति। ईश्वरस्तु पालयति। एष लोकपालः। विश्वं तद्भद्रं यदवन्ति देवा इत्यादि श्रुतेः। यस्माद्देवाः विश्वं रक्षन्ति तस्माद्भद्रं सत्यमिति माधवीयव्यावख्यानात्। सेयं देवतैक्षत हन्ताहमिमास्तिस्रो देवता अनेन जीवेनात्मनानुप्रविश्य नामरूपे व्याकरवाणि। स ईक्षतेमे तु लोकाश्च लोकपालाश्चेत्यादावनिषेध्यत्वेनैव सर्वज्ञाननोक्तेश्च। यः सर्वज्ञः सर्वविदित्यादौ सामान्यविशेषाभ्यां ज्ञानोक्तेश्च। निषेध्यत्वेन ज्ञाने सामान्यविशेषाभावाच्चेति। विपक्ष इति। अनिषेध्यत्वेनेश्वरज्ञाननिषयस्यापि विश्वस्य सत्यत्वाभावे निषेध्यमेव प्रपञ्चमनिषेध्यत्वेन ईश्वरो जानातीति स्यात्तथाचेश्वरस्य भ्रान्तत्वं स्यादित्यर्थः। सा चेति। शोकं मोहं जरां मृत्युमत्येतीत्यादिभिर्विरुद्धेत्यर्थः। सत्याया इति। सत्यत्वविशेषितार्थक्रियायाः हेतुविशेषणत्व इत्यर्थः। यथाश्रुते असिद्ध्याद्यभावादिति बोध्यम्। पक्षे सपक्षेचेति। पक्षेऽसिद्ध्या पक्षधर्मतायाः सपक्षेऽसिद्ध्या व्याप्तेरयोगादित्यर्थः। असत्यायाश्चेति। अर्थक्रियामात्रस्य हेतुविशेषणत्व इत्यर्थः। नन्वैन्द्रजालिकादेरसत्त्वात्कथं स्वमते तस्यार्थक्रियाकारित्वमिति चेन्न। तस्याप्यविद्यमानापरपर्यायमिथ्याभूतार्थक्रियाहेतुत्वात्। अत एव ब्रह्माणीत्याद्यग्रिमग्रन्थविरोधोऽपि नेति ध्येयम्॥ सप्रकारकेति। ऐन्द्रजालिकार्थक्रिया तु सप्रकारेणेदानीन्तनबाधेन बाध्येति न तत्र व्यभाचार इत्यर्थः। ननु सप्रकारकजाग्रद्बोधा बाध्यस्वप्नजलाव गाहनप्रियासङ्गमादिविशेषिताप्रमाणीभूतज्ञानस्यार्थक्रियाकारित्वदर्शनेन तद्विषये तत्र व्यभिचारः। अथ तत्र ज्ञानमेव सुखादिजनकं तच्चाबाध्यमेवेति मतम्। तदसत्। ज्ञानमात्रस्य हि तादृशसुखाजनकत्वेन किञ्चिद्विशेषितस्यैव तथात्वं वाच्यम्। ज्ञाने च विशेषो नार्थातिरिक्तः। तदुक्तम्। "अर्थेनैव विशेषो हि निराकारतया धिया" मिति। अर्थेनेत्यर्थ एवेत्यर्थः। तथाच मिथ्याभूतविशेषितस्य जनकत्वाभ्युपगमे मिथ्याभूतस्यापि जनकत्वाद्व्यभिचार एवेति शङ्कां परिहरति। व्यभिचारस्त्विति।

 "अत्र ब्रूमः विषयविशेषोपलक्षितज्ञानस्यैव जनकत्वमस्तु, तत्कुतो विषयस्य जनकत्वम्। तथाचोक्तं शास्त्रदीपिकायां बौद्धं प्रति। "अथ सुखज्ञानमेवार्थक्रिया। तच्चाव्यभिचार्येव। न हि क्वचिदप्यसति सुखे सुखज्ञानमस्ती" त्याशङ्क्य सत्यमेतत् नतु तेन पूर्वज्ञानप्रामाण्याध्यवसायनं युक्तम्। अप्रमाणेनापि प्रियासङ्गमविज्ञानेन स्वप्नावस्थायां सुखदर्शना " दिति। ननु स्वरूपाणामननुगततया ज्ञानत्वादेश्चातिप्रसक्ततयाऽनुगतानति प्रसक्तोपलक्ष्यतावच्छेकाभावादुपलक्षणत्वासम्भव इति चेन्न। विशेषणत्वमप्यसम्भवि अनागतादिज्ञाने तत्कालाविद्यमानस्य विषयस्य पूर्वभावित्वरूपजनकत्वासम्भवात्। ननु स्वव्यापारजन्ये व्यापारिणोऽसतो जनकत्ववत्स्वज्ञानजन्येऽप्यसतो जनकत्वमस्त्विति चेन्न॥ व्यापारद्वारा व्यापारिणो जनकत्वमित्यस्य कार्यजनकव्यापारजनकत्वमित्यर्थः। भवति च यागादि तथा। तस्यापूर्वोत्पत्तिकाले सत्त्वात्। मिथ्याभूतं तु स्वकालेपि सद्विलक्षणस्वभावं कथं स्वज्ञानं व्यापारं जनयेत्। असद्वैलक्षण्यापेक्षया लाघवेन सत्त्वस्यैव कारणत्वे प्रयोजकत्वात्। स्वज्ञानाजनकस्यापि मिथ्यार्थस्य स्वज्ञानजन्यकार्यं प्रति स्वज्ञानस्य जनकत्वमात्रेण मिथ्यार्थस्यापि जनकत्वाभिधानं त्वमानकम्। नन्वतीतानागतावस्थस्यापि सद्धर्माश्रयत्वमभ्युपगम्यत एव। अन्यथा ध्वंसप्रागभावप्रतियोगित्वतज्ज्ञानविषयत्वादीनामनाश्रयत्वापत्तेः। प्रमाणबलात्कारणत्वाभ्युप गमस्यापि तुल्यत्वादिति चेन्मैवम्। विद्यमानप्रागभावप्रतियोगित्वादीनामनाश्रितत्वासम्भवाद विद्यमानाश्रयत्ववत् कारणत्वस्य पूर्ववृत्तित्वरूपस्यासत्यसम्भवाद्विद्यमानाश्रितत्वम्। न हि विद्यमानत्वमविद्यमानेऽस्ति। व्याघातादिति सर्वं मनोरमम्।

 नन्वर्थोपलक्षितज्ञानस्यार्थक्रियाकारित्वमिति पक्षेऽप्युक्तहेतोः स्वाप्नगजादिज्ञान एव व्यभिचारः। स्वरूपाबाध्यस्य विषयाबाध्यत्वदर्शनेन विषयबाधे स्वरूपबाधस्यावश्यकतया स्वाप्नादिज्ञानं सदेवेत्यस्य वक्तुमशक्यत्वादिति चेन्न। असत्यपि गजज्ञानमासीदिति तज्ज्ञानस्य जाग्रत्यप्यनुभवेन विषयासत्त्वेपि सत्त्वात्। स्वरूपाबाध्यसाक्षिविषयस्यापि रूप्यस्य बाध्यत्वदर्शनाच्चेति। ननु शुद्धस्यार्थक्रियाकारित्वाभावात्साधनविकलत्वम्। उपहितस्य पक्षनिक्षेपात्साध्यविकलत्वमित्यत आह॥ सत्यस्येति॥ आश्रयत्वविषयत्वादिनाऽज्ञानादि सिद्धिरूपार्थक्रियाकारित्वं शुद्धात्मनि दृष्टान्ते वर्तते। तदुक्तं सङ्क्षेपशारीरके।

 "आश्रयत्वविषयत्वभागिनी निर्विशेषचितिरेव केवले"ति।

शुद्धस्य जगद्धेतुत्वेनाप्यर्थक्रियाकारित्वात्। अत एवानुपदं वक्ष्यति। ब्रह्मणि हेतुत्वं प्रतीत्यादि। अन्यथा तद्वाक्यस्यासङ्गतत्वापात इत्यर्थः। एतेन मम मते अविद्योपहितस्य साक्षिणो मिथ्यात्वात्साधनवत्यपिसाक्षिणि साध्यवैकल्यं साध्यवति शुद्धात्मनि साधनवैकल्यमिति निरस्तम्। साक्षिशब्देन विश्वसाक्षिणः शुद्धात्मन उपादानात्। तस्य चार्थक्रियाकारित्वोक्तेश्च। तुष्यतु दुर्जन इति न्यायेनोक्तार्थक्रियातिरिक्तार्थक्रियामभिप्रेत्याह॥ असद्वेति॥ वाशब्दोऽनास्थायाम्। ननु साध्ययुक्तादात्मनः सपक्षाद्धेतुव्यावृत्तावसाधारणं दोषः स्यादित्यत आह॥ असाधारण्यस्येति॥ अगृह्यमाणेति॥ साध्यतदभावानुमित्यनुकूलव्यतिरेकव्याप्तिद्वयवत्तया वा तादृशव्याप्तिग्रहहेतुव्यतिरेकसहचारवत्तया वा ज्ञायमानत्वे सति पक्षधर्मतया ज्ञायमानत्वेन साध्यतदभावो प्रति हेतोरगृह्यमाणविशेषावस्थायामसाधारण्यं दोष इत्यर्थः। प्रकृते तु नागृह्यमाणविशेषावस्था। विपक्षे बाधकतर्केण स्थापनासाध्यं प्रति हेतोर्व्याप्यत्वग्रहान्नासाधारण्यम्। न वाऽप्रयोजकत्वमित्यर्थः॥

 ननु तथाप्युक्तहेतुरयुक्तः। अनादित्वस्य विषमव्याप्तस्योपाधित्वात्। न चोक्तविपक्ष बाधकतर्केण हेतोः साध्यव्याप्ततया तदव्यापकतयोपाधेः साध्याव्यापकत्वमिति वाच्यम्। प्रातिभासिकरज्जुसर्पादौ भयकम्पादिकार्यकारित्वदर्शनेन प्रातिभासिकसाधारण्यस्य तुच्छव्यावृत्तस्य प्रतीतिकालसत्त्वस्यैवार्थक्रियाकारित्वं प्रति प्रयोजकत्वात्। प्रातिभासिकस्यार्थक्रियाकारित्वा नभ्युपगमे सप्रकारकाबाध्येति हेतुविशेषणवैयर्थ्यापत्तेः। कस्मिन्नपि देशे कस्मिन्नपि काले केनापि पुरुषेणाबाध्यत्वं हि परमार्थसत्त्वम्। तदपेक्षया प्रतीतिकालसत्त्वस्य लघुत्वादिति चेन्मैवम्। स्वरूपेणैव प्रपञ्चस्य निषेध इति त्वया व्यवस्थापितत्वेन सत्त्वेन प्रतीयमानत्वातिरिक्तस्य प्रतिभासिकसत्त्वस्य तव मतेऽभावेन तस्य हेतुत्वं प्रत्यप्रयोजकत्वात्। अन्यथा शशविषाणमस्तीति शब्दाभासात्सत्त्वेन प्रतियमानस्य निरुपाख्यस्यापि हेतुतापत्तेः। यथा च शशविषाणमस्तीत्यादिनाऽनाभासस्यासतः प्रतीतिस्तथोक्तं पुरस्तात्। यथा च हेतौ न विशेषणवैयर्थ्यं तथा तत्रैवावोचाम।

 ननु घटे घटत्वस्येव मिथ्याभूते प्रपञ्चे मिथ्यात्वस्य परमते सत्त्वान्न तत्र तदारोपितम्। अतो हेत्वसिद्धिरित्याशङ्कां परिहरति॥ न च पञ्चम इति॥ आरोपितत्वादिति॥ नन्वारोपितत्वं प्रातिभासिकत्वं चेत्प्रप़ञ्चे हेत्वसिद्धिः। तत्सिद्धेः पारमार्थिकत्वसिद्ध्युत्तरकालीनत्वात्। व्यावहारिकत्वं चेच्छुक्तिरूप्यादौ व्यभिचारः। उभयसाधारण्येप्ययमेव दोष इति चेन्मैवम्। मिथ्यात्वेनोभयसंमतत्वस्यारोपितत्वस्य हेत्वन्तर्गतत्वात्। अस्ति च ब्रह्मजगतोस्तादृशं मिथ्यात्वम्। अतो नासिद्ध्यादि। रूप्ये च तादृशमिथ्यात्वाभावान्न व्यभिचार इति। नन्वसति सदसद्वैलक्षण्यदिरूपमिथ्यात्वस्याभावेनारोपितमेव तत्र तदित्यत आह- अत्र चेति। ननु प्रपञ्चस्य कल्पितत्ववादे कश्चित् कल्पकोऽस्त्येवेति हेतोरसिद्धिरितिशङ्काम्। परिहरति- न च षष्ठ इति॥ चिन्मात्रस्येति। कल्पनोपयोगिदेहाद्यध्यासाभावादित्यर्थः॥ अन्यस्य चेति॥ चिन्मात्रस्याकल्पकतया कल्पितान्तरेणैव कल्पितस्य कल्पना वाच्येत्यनवस्थापत्त्या यावद्विशेषबाधे सामान्याभावसिद्धेरित्यर्थः॥ अत्र चेति॥ ननु नासति व्यभिचारः। सिद्धान्ते तस्यापि भ्रान्तिविषयत्वेन शुक्तिरूप्यवत्कल्पकोपेतत्वादिति चेत् न। स्वप्रत्यासन्नकल्पकरहितत्वादित्यर्थात्। असतोऽप्रत्यासन्नत्वात्। कल्पकशब्दस्य पित्रादिशब्दवत्सम्बन्धिविशेषपरतया तद्राहित्यं पक्षे स्वमतेऽप्यस्तीति भावः।

 ननु शुद्धस्याप्यनाद्यविद्योपधानवशेन कल्पकत्वमस्तु। कल्पकत्वं हि कल्पना प्रत्याश्रयत्वं विषयत्वं साधकत्वं वा। तच्च सर्वं कल्पनासमसत्ताकत्वेन शुद्धत्वाव्याघातकम्। तदुक्तम्। "आश्रयत्वविषयत्वभागिनी " ति। अस्तु वोपहितस्य कल्पकत्वम्। न चानवस्था। अविद्याद्यध्यासस्याध्यासान्तरानपेक्षत्वात् स्वपरसाधारणसर्वनिर्वाहकतोपपत्तेः। अकल्पितस्य कल्पकत्वादर्शनात्। कल्पितप्रतिबिम्बविशिष्टादर्शादेरादर्शान्तरे प्रतिबिम्बकल्पकत्वदर्शनाच्च। बिम्बस्य द्वितीयादर्शसंमुखत्वाभावेन तत्कल्पकत्वायोगादिति। मैवम्। कल्पितेनापि संसारेणास्पृष्टस्य चैतन्यस्याभावे नित्यमुक्तश्रुतेर्निर्विषयत्वापत्तेर्वक्ष्यमाणत्वात्। अतात्विकसंसारास्पृष्टत्वस्य सर्वसाधारणत्वात्। नापि शुद्धस्य कल्पनां प्रत्याश्रयत्वादिकम्। अस्यास्मिन्कल्पनेति कल्पनाया द्वयसापेक्षत्वात्कल्पकस्यान्यस्य सम्भवे तत्कल्पनां प्रति शुद्धस्याश्रयत्वादिकं सम्भवेत्। शुद्धस्य कल्पनां प्रति कर्तृत्वं तु न सम्भवति। देहेन्द्रियाद्यभावादित्युक्तत्वात्। नाप्युपहितस्य कल्पकत्वे अनवस्थाद्यभावः। अविद्याध्यासस्य स्वपरनिर्वाहकत्वकल्पनाया निर्बीजत्वात्। प्रपञ्चस्य सत्यत्वनैवोपपत्तेश्च। आदार्शान्तरे प्रतिबिम्बस्याकल्पितत्वस्य वक्ष्यमाणत्वाच्चेति साधूक्तं कल्पकं विना कल्पनायोगादिति। तस्येति॥ तथाच रूप्ये हेतुसत्त्वे साध्यस्यापि सत्त्वापातान्न व्यभीचार इति भावः। ननु न रूप्ये साध्यस्य सत्त्वस्यापातः। तथात्वे हि सर्वजनसिद्धबाधविरोधात्। गजादौ गोबैलक्षण्येपि तद्विरुद्धाश्ववैलक्षण्ययोगवत्सद्वैलक्षण्येप्य सद्वैलक्षण्ययोगोपपत्तिरिति चेत्। मैवम्। रूप्ये बाधोपपत्त्यर्थमसत्वस्यैवाङ्गीकर्तुमुचितत्वात्। न च तथात्वे प्रतीत्यनुपपत्तिः। प्रतीत्युपपत्त्यर्थं सत्त्वस्याप्यङ्गीकारणीयत्वात्। निषेधसमुच्चय वद्विधिसमुच्चयस्याप्यनिर्वचनीयवादेऽविरोधापत्तेः। सत्त्वासत्त्वयोः परस्परात्यन्ताभावरूपत्वस्य मिथ्यात्वनिरुक्तिभङ्गे उक्तत्वेन गजादौ गोत्वतदभाववैलक्षण्यवत्सामानाधिकरण्यानुपपत्तेश्चेति॥ तस्मिन्नपरोक्षेपीति॥

 ननु सामान्याकारेणापरोक्षेपि शुक्त्यादौ रजतादेरनिषेध्यत्वेन साक्षाद्भासमानतया तत्र व्यभिचारः। अथ व्यावृत्ताकारेण यस्मिन् भासमाने यदनिषेध्यत्वेन साक्षाद्भासते न तत्तदज्ञानकार्यादीति व्याप्तिरिति मन्यसे तदाऽसिद्धिः। नहि चैतन्यमिदानीं भ्रमनिवर्तकत्वाभिमतव्यावृत्ताकारापरोक्षप्रतीतिविषयः। तथासत्यधिष्ठानमेव न स्यात्। यदा तु वेदान्तवाक्यजन्यवृत्तौ व्यावृत्ताकारतयाऽपरोक्षं तदा अनिषेध्यत्वे प्रपञ्चापरोक्ष्यं क्वापि नास्ति। अतः प्रमाणजन्यासाधारणाकारज्ञानस्यैवाज्ञान विरोधित्वान्नापरोक्षज्ञानमात्रेणा ज्ञानपराहतिप्रसङ्ग इति॥ अत्रोच्यते॥ भ्रमनिवर्तकाभिमताधिष्ठानापरोक्षज्ञानान्यूनविषय काधिष्ठानापरोक्षज्ञानस्यात्रापरोक्षपदेन विवक्षितत्वात्। तव मते च चैतन्येमात्रस्यैव भ्रमनिवर्तकज्ञानविषयत्वात्। तावन्मात्रस्य चेदानीमपि स्फुरणात्। व्यावृत्तासाधारणाकारस्य स्वरूपातिरिक्तस्य वेदान्तजन्यवृत्तावपि न विषयता। निष्प्रकारकत्वहान्यापत्तेरिति। यत्तु अज्ञानपदेन ज्ञानाभावोक्तौ सिद्धसाधनम्। अनिर्वचनीयाज्ञानोक्तौ च तस्य खपुष्पायमाणत्वेन प्रतियोगित्वासिद्धिरिति। तदसत्। पराभ्युपगममात्रेणैव प्रतियोगिप्रसिद्धिसम्भवात्। तदुक्तं मतद्वयेप्यप्रामाणिकस्यापि निषेधप्रतियोगित्वादिति।

 शङ्खतत्वेति॥ श्वैत्येत्यर्थः। ननु प्रतिबिम्बे व्यभिचारः। स हि मुखैक्यसाक्षात्कारवत् प्रवृत्तिविषये मुखेऽध्यस्त इति चेन्न। नहि मुखैक्यसाक्षात्कारवतः प्रवृत्तिविषयः प्रतिबिम्बः। किन्तु तद्भेदज्ञानवत एव। अत एव बालानां तत्र बालान्तरधीः। न च तद्व्यतिरेकेणोपलभ्यमानत्वमुपाधिः। व्यतिरेकेणेत्यस्य भेदेनेति यदि तदोपाधेर्न पक्षाद्व्यावृत्तिः। शुद्धं ब्रह्म नि जानामि घटस्य स्फुरणमित्यादि भेदेनैव प्रपञ्चोपलम्भात्। अथ विनेत्यर्थस्तदा रूपादिहीनेनाऽसंसारमज्ञानावृतेन चैतन्येन विनापि चाक्षुषादिज्ञाने घटादेरुपलभ्यमानत्वेनोपाधेर्न पक्षाद्व्यावृत्तिरिति॥ तं प्रतीति॥ नन्वैन्द्रजालिकं प्रत्यपरोक्षे तन्मायाकल्पिते व्यभिचार इति चेन्न। मायाविनं प्रति मायिकस्यापरोक्षत्वाभावात्। तदुक्तम्। "न च मायाविना माया दृश्यत"इति॥ न च मायाऽविद्ययोरभेदाद्देहात्मैक्ये व्यभिचार इति वाच्यम्। तयोर्भेदपक्षे अस्योक्तत्वात्। अत एव न रूप्येति व्यभिचारः॥ प्रत्यभिज्ञानादिति॥ न च सुषुप्तिकालस्थायित्वासाधकत्वस्य प्रत्यभिज्ञायाः दृष्टिसृष्टिसमर्थने वक्ष्यमाणत्वादसिद्धिरिति वाच्यम्। तत्रैव निरसिष्यमाणत्वात्॥ अदृष्टादेरिति॥ नचादृष्टादेः कारणात्मनावस्थानात्पुनरुत्थानसम्भव इति वाच्यम्। तस्याप्यदृष्टसमानयोगक्षेमत्वात्॥ मिथ्यामात्रेति॥ प्रतियोगित्वादौ व्यभिचारवारणाय मात्रेति। न च मिथ्यात्वन्यूनवृत्तित्वमुपाधिः। प्रमेयत्वादौ साध्याव्यापकत्वात्। तस्यात्मान्यसर्वान्तः पातिन्यसति वृत्त्यभावेन साध्यवतो मिथ्यात्वन्यूनवृत्तित्वाभावात्।  
    
 ननु पक्षीकृतं मिथ्यात्वं सदसद्विलक्षणत्वं वा सद्विलक्षणत्वमात्रं वा। आद्ये सिद्धसाधनम्। तस्यात्मान्यसर्वमध्यपतितासद्वृत्तित्वाभावात्। द्वितीये तु हेतौ मिथ्यापदस्य सदसद्वैलक्षण्यमात्रपरत्वे सन्दिग्धानैकान्तिकता। साध्याभाववत्यात्मभेदे हेतुसन्देहादप्रयोजकत्वाच्चेति। अत्र ब्रूमः। आद्यपक्षे दोषाभावः। साध्यगतसर्वशब्दस्य सर्वनामतया सद्विलक्षणसर्वपरत्वात्। अनुकूलतर्कस्योक्तत्वान्ना प्रयोजकत्वादिकमिति। परमार्थसदन्य इति॥ परमार्थसतः सकाशादन्य इत्यर्थः। भेदस्य बाधेन पक्षधर्मताबलात्स्वेतपरमार्थसद्भेदसिद्धिः। न च कल्पितेनात्मप्रतियोगिकभेदेनार्थान्तरम्। कल्पिताकल्पितयोरेकसामान्याभावेन तेन समं व्याप्तेरग्रहात्। अन्यथा मिथ्यात्वानुमानेपि कल्पितमिथ्यात्वमादायार्थान्तरं स्यात् सिद्धसानम् वा। न च व्यावहारिकपदार्थमादाय सिद्धसाधनेऽतिप्रसङ्गाभाव इति वाच्यम्। आत्मनि स्वप्रतियोगिकस्य व्यावहारिकभेदस्य तव मतेऽप्यभावात्। आत्मान्यस्य परमार्थसतोऽभावात्। परमार्थसदन्तराभावेन साध्यसिदध्द्यभावापत्तेः। नचानानन्दत्वमुपाधिः। परमार्थसदन्यत्वाभावं विना आनन्दत्वस्योपाध्यभावस्य व्याघाताद्य भावेनोपाधेरप्रयोजकत्वात्। भावान्य इति॥ अभावस्य द्वितीयस्य परमार्थत्वपक्षे सिद्धसाधनतावारणाय भावेति। एवमग्रेपि॥

 यावत्स्वेति॥ ननु यावत्स्वरूपमित्यत्र स्वशब्दस्य यत्किञ्चित्स्वरूपपरत्वे सिद्धसाधनम्। आत्मस्वरूपपरत्वे साध्याप्रसिद्धिः। नहि यावदात्मस्वरूपमनुवर्तमानोऽनात्मा प्रसिद्धोस्ति। तथा तस्यनुमानवैयर्थ्यादिति चेन्मैवम्। स्वशब्दस्य समभिव्याहृतपरत्वाद्व्याप्तिग्रहदशायां दृष्टान्तस्वरूपपरत्वम्। पक्षधर्मताग्रहदशायां चात्मस्वरूपपरत्वमेवेति न साध्याप्रसिद्धिर्नवा सिद्धसाधनमिति। नचानुमाने शब्दस्वभावोपन्यासानुपयोग इति वाच्यम्। आत्मा यावत्स्वरूपमनुवर्तमानेति वाक्ये यतो विशेषादाकाङ्क्षोत्थापने सति स्वपदेन आत्मस्वरूपमेव बोध्यते न त्वन्यत्। न च विशेषः पक्षधर्मतायाः विशेषसाधनसामर्थ्ये उपयुज्यत एव। यदेव हि विशेषबोधने प्रतिज्ञायामाकाङ्क्षालभ्योऽर्थः पक्षधर्मताविषय इत्युच्यत इति न कश्चिद्दोषः। अविद्यानुमाने स्वप्रागभावव्यतिरिक्तस्वविषयावरणेत्यादि बहुस्वशब्दकसाध्यस्य त्वदीयैर्विवरणेत्युक्तत्वात्। स्वप्रतियोगीति॥ स्वशब्दनिर्दिष्टायाः बन्धनिवृत्तेः प्रतियोगी बन्धस्तस्य विषय आत्मा तद्विषयकं यज्ज्ञानं आत्मतत्वसाक्षात्कारः तेनाबाध्यो योऽनात्मा तेन सह वर्तत इत्यर्थः॥ निगडेति॥ चोरादिविषयज्ञानाबाध्यानात्मसमानकालीना निगडबन्धनिवृत्तिर्भवतीत्यर्थः। ननु पक्षदृष्टान्तयोर्बन्धपदार्थस्यैकस्याभावेन स्वरूपासिद्धिसाधन वैकल्यान्यतरापात इति चेन्मैवम्। नहि निगडादावपि बन्धशब्दप्रयोगेण तन्निमित्तस्याविद्यायामिव तत्रापि वाच्यत्वात्। अप्रकाशितार्थप्रकाशकत्वादित्यविद्यानुमाने त्वदीयैरपि ज्ञानप्रभयोः प्रकाशत्वस्योक्तेश्च। हेतौ च बन्धपदं निवृत्तिविशेषलाभाय। अतोखण्डाभावतुल्यतया न वैयर्थ्यम्। अविविक्षितार्था वा। नन्वप्रयोजकमिदं कस्याश्चिन्निवृत्तेरनात्मसमानकालीनत्वदर्शनं निवृत्तिमात्रस्य तथात्वसाधने संसारकालीनाया दुःखनिवृत्तेः समानाधिकरणदुःखप्रागभावसमानकालीनदर्शनमिव दुःखनिवृत्तिमात्रस्य तथात्वसाधन इति चेत् मैवम्। निवृत्तेः स्वकारणानात्मसहभावं विना तज्जन्यत्वासिद्धेरित्यादितर्कानुगृहीतत्वात्। उक्तनिवृत्तेस्तु नानुग्राहकस्तर्कोस्तीति विशेषात्॥ न स्वविषयेति॥ क्षणिकत्वादिरूपेणात्मधियो क्षणिकत्वादिधीबाध्यत्वात् बाधवारणाय स्वविषयेति विशेषणम्। यत्तु धीपदेन चैतन्यमात्रविवक्षायां सिद्धसाधनमिति तदसत्। चैतन्यमात्रस्यात्मधीत्वासम्भवेन तच्छङ्काया एवानुदयात्॥ धीत्वादिति॥ नु अन्धोयं रूपज्ञानवानिति अन्धकस्य रूपविषतया कल्पितं यज्ज्ञानं तस्य रूपं नान्धगम्यमिति स्वविषयविषयकप्रत्ययबाध्यत्वदर्शनेन व्यभिचारः। कल्पितत्वात्तत्र तद्बाधने प्रकृतेपि वृत्तेः कल्पितत्वं सममिति चेन्मैवम्। रूपविषयतया कल्पितस्य ज्ञानस्य रूपं नान्धगम्यमिति ज्ञानेन समानविषयत्वाभावात्॥ आत्माधिष्ठानकेति॥ एतच्च शुक्त्यधिष्ठानभ्रमहेतुचाकचक्यादेः पक्षत्वे सिद्धसाधनवारणाय॥ न स्वकार्येति विशेषणम्। शुक्त्यज्ञानमपीति॥ तथाच तत्र व्यभिचारो न दोष इत्यर्थः। ननु दूरादिदोषेणोपलादौ यत्र चाकचक्यकल्पना तेन चाकचक्यदोषेण शुक्ताविव रजतकल्पना तत्राधिष्ठानज्ञानेन चाकचक्यरूप्ययोरुभयोरपि बाधदर्शनाद्व्यभिचार इति चेन्मैवम्। आरोपितस्य सद्विलक्षणत्वेनाहेतुत्वात्। सत्यपि चाकचक्यादौ तज्ज्ञानं विनाऽऽरोपादर्शनेन तज्ज्ञानस्यैव हेतुत्वात्। तत्र साध्यस्यापि सत्त्वात्। न च व्यावृत्ताकाराधिष्ठानज्ञानान्याबाध्यत्वं वा स्वकार्यभ्रमाधिष्ठानानारोपितत्वं वोपाधिरिति वाच्यम्। व्यावृत्ताकारेत्यस्य पक्षमात्रव्यावर्तकत्वेनाद्यस्योपाधेः पक्षेतरत्वात्। द्वितीये साधनव्यापकत्वम्। तत्रारोपितस्य तदधिष्ठानभ्रमाहेतुत्वेन साधनाव्याप्तिसन्देहस्याप्यभावात्। अप्रयोजकत्वाच्च॥ ब्रह्मान्यदनादीति॥ अत्र पक्षे हेतौ चानादिपदमनादिभावपरम्। अत एव ध्वंसाप्रतियोगित्वं नोपाधिः। पक्षादव्यावृत्तेः। कालाद्यसम्बन्धं नावतिष्ठत इति॥ ननु कालसम्बन्धं विना नावतिष्ठत इत्यस्य यदा ब्रह्म तदावश्यं कालसम्बन्धं इत्येवंरूपा व्याप्तिरित्यर्थः। तथाच सिद्धसाधनम्। नहि यस्मिन्काले ब्रह्म तस्मिन्काले ब्रह्मणः कालसम्बन्धो नास्ति। एवं यत्रात्मा तत्र कालसम्बन्धं इति दैशिकव्याप्तावपि सिद्धसाधनम्। नहि देशः कालासम्बद्धः कदाप्यस्ति। परममुक्तौ तु न देशो न वा काल इति चेन्मैवम्। कालासंसृष्टसत्ताराहित्यस्य साध्यार्थत्वे सिद्धसाधनानवकाशात्। नहि परमते मुक्तौ ब्रह्मणः सत्तायाः कालसंसर्गोस्ति॥ वेदैकगम्यमिति॥ न च पारमार्थिकत्वेन श्रुतितात्पर्यविषयत्वमुपाधिः। ईश्वरानुमाने शरीरजन्यत्वादिवत्साधन विशेषितत्वात्। धर्मादावपरमार्थत्वेन श्रुतितात्पर्याविषये परमार्थत्वेनैव श्रुतितात्पर्यविषयत्वस्य वाच्यतयोपाधेः पक्षादव्यावृत्तेश्च। अप्रयोजकत्वाच्च। दोषाजन्येति॥ शुक्तिरूप्यादीनां दोषजन्यज्ञानविषयाणामपि दोषाजन्यसाक्षिरूपज्ञानं प्रत्यविषयत्वान्न तेषु व्यभिचारः। न च पक्षे हेत्वसिद्धिः साक्ष्यवच्छेदकाविद्यावृत्तिरूपदोषस्यो भयसिद्धत्वाभावेन विशिष्टाभावरूपहेतोः पक्षे हेत्वसिद्धिः साक्ष्यवच्छेदकाविद्यावृत्तिरूपदोषस्यो भयसिद्धत्वाभावेन विशिष्टाभावरूपहेतोः पक्षे सत्वाच्च। साक्षाद्विशेषणत्वेनेत्यपि बोध्यम्। तेन क्षणिकत्वादिप्रकारकदोषजन्यज्ञानं प्रति विशेष्यत्वादात्मनि न साधनवैकल्यं साक्षात्पदेन संसृष्टतया देहात्मैक्यभ्रमे आत्मनोपि विशेषणतया विषयत्वात्साधनवैकल्यं परिहृतम्। दोषेप्युभयसिद्धत्वं विवक्षितम्। तेन अखण्डाभावरूपतया हेतौ न विशेषणस्यासिद्धिवारकतया वैयर्थ्यमिति बोध्यम्। शुद्धस्य वृत्तिविषयत्वानभ्युपगमेव न साधनवैकल्यम्। विशिष्टाभावस्य तत्रापि सत्त्वात्। एतनात्मनो वृत्तिविषयत्वाभ्युपगमे विषयत्वमात्रस्यैव परमार्थसत्त्वसाधकत्वोपपत्तौ दोषेत्यादिविशेषणवैयर्थ्यद्व्याप्यत्वा सिद्धिः। तावन्मात्रं च पक्षे स्वरूपासिद्धमिति निरस्तम्। विशिष्टोपाधौ वैयर्थ्यशङ्कानुदयात्॥ स्वविषयेति॥ पररीत्या रूप्यादौ व्यभिचारवारणाय स्वविषयकेत्यादिविशेषणम्। न च दृष्टिसृष्टिपक्षेऽसिद्धिः। प्रतिकर्मव्यवस्थानुपपत्त्या तस्य त्वयाप्यभ्युपगमनीयत्वात्॥ अन्योन्याभावातिरिक्तेति॥ एतच्चाभावविशेषणम्। एतद्घटसमानाधिकरणे एतद्घटप्रतियोगिकान्योन्या भावे एतद्घटसमानकालीने एतद्घटसमानाधिकरणैतद्घटप्रतियोगिकाभावत्वं वर्तत इति बाधवारणाय। तन्त्वादिनिष्ठैतद्घटप्रतियोगिकात्यन्ताभावे एतद्घटसमानकालीने बाधवारणायै तद्घटप्रतियोगिकाभावत्वं विशेषणम्। एतद्घटसमानाधिकरणे कपालरूपादौ बाधवारणाय एतद्घटप्रतियोगिकाभावत्वं विशेषणम्। हेतौ एतद्घटान्योन्याभावत्वे व्यभिचारवारणाय आद्यं विशेषणम्। तन्त्वादिनिष्ठैतद्घटात्यन्ताभावे तद्वारणाय द्वितीयम्। तदर्थस्तु सम्बन्धविशेषेण एतद्घटः तत्समानाधिकरणेत्यर्थः। तेन संयोगसम्बन्धेन घटवत्यपि भूतले समवायसम्बन्धेन घटात्यन्ताभावसत्वात्साध्याभाववति घटात्यन्ताभावत्वे व्यभिचार इति शङ्का परिहृता। पक्षेप्येतद्घटसमानाधिकरणेत्यस्यैवमेवार्थः। तेन तत्र बाधशङ्का परिहृता। एतद्घटसमानाधिकरणपटात्यन्ताभावत्वे व्यभिचारवारणाय तृतीयविशेषणम्। एतद्घटकपालसमवाये तद्वारणायाभावेति। प्रमेयत्वादौ तद्वारणाय मात्रेति। पटप्रागभावादौ साध्यसाधनवैकल्यपरिहाराय एतद्घटेत्यादि दृष्टान्ते विशेषणम्। अनेन चेति। अन्योन्याभावातिरिक्तैतद्घटसमानाधिकरणै तद्घटसमानकालीनाभावस्य निषेधेस्वसमानाधिकरणात्यन्ताभावप्रतियोगिरूपमिथ्यात्वाभावरूप सत्त्वसिद्धिरित्यर्थः। नचैतद्घटप्रतियोगिकजन्यजनकान्यतरवृत्तित्वमुपाधिः। एतद्घटपूर्वकालीन मात्रवृत्तितद्घटत्वादौ साध्याव्याप्तेः। न च साधनावच्छिन्नसाध्यव्यापकत्वम्। पक्षीकृतधर्मस्यात्यन्ताभाव वृत्तित्वसन्देहे साधनाव्यापकत्वसन्देहात्। न च विपक्षबाधकतर्कानवतारदशायां तादृशोप्युपाधिरिति वाच्यम्। तदभावात्। प्रत्युत स्थापनायामेवानुकूलतर्कोस्तीत्याह॥ अत्र चेति॥ सङ्गृह्णाति॥ तथाचेति॥

व्यासाद्रिसृततर्काम्बुपूरैः पक्षयुगंयुजि॥  
न्यायामृततरङ्गिण्यां विश्वसत्त्वानुमा इमाः।  
विश्वमिथ्यात्वस्यानुमानबाधः॥        
\</1-1-29\>

\<1-1-30\> %30.अथ विश्वामिथ्यात्वस्यागमादिबाधः॥%

 विश्वमिथ्यात्वस्यागमबाधमाह॥ किञ्चेति॥ विश्वं सत्यमित्यादि॥ विश्वं सत्यं मघवाना युवोरिदापश्चन प्रमिनन्ति व्रतम् वाम्। अच्छेन्द्रा ब्रह्मणस्पती हविर्वो अन्न युजेव वाजिना जिगातं इति मन्त्रस्यायमर्थः। हे मघवन्तौ धनवन्तौ मखवन्ताविति वा इन्द्राब्रह्मणस्पती युवोः युवयोः सम्बन्धि विश्वं जगत् सत्यमित् सत्यमेव वां युवयोः व्रतं सत्यजगत्सर्जनादि आपश्चन व्यापनशीलाः देवता अपि प्रमिनन्ति जानन्ति। डु मिञ् प्रक्षेपणे क्रयादिः नः अस्मदीयं हविर्दध्यादिकं प्रति अन्नं च पुरोडाशादिकं च प्रति अच्छजिगातं सम्यक् आगच्छन्तम्। जिगातिः गतिकर्मा जौहोत्यादिकः। काविव ? वाजिनावन्नवन्तौ युजेव सखायाविवेति यस्तु विश्वं सर्वं सद्भावत्वाद्वा फलस्यावश्यकत्वाद्वा सत्यं कर्म युवोरित् युवाभ्यामेवोद्दिश्य क्रियते। वां युवयोर्व्रतं जगत्सर्जनादि आपो देवता अपि न हिंसन्ति। चनेत्येतत्पदद्वयम्। अधापकप्रसिद्ध्यात्वेकं पदमित्याह। तन्न। सत्यशब्दस्यकर्मण्यप्रसिद्धेः अबाध्य एव प्रसिद्धेश्च। अन्यथा सत्यं ज्ञानमित्यादावपि सद्धेतुत्वादिस्तदर्थः। स्यात्। पदगणनायामध्यापकेषु चैकपदत्वेन प्रसिद्धस्य भिन्नपदत्वे मानाभावात्। नुकं इत्यादिवत् चन शब्दस्याव्ययेषु चनाभ्यां पृथक् पाठाच्च। ममच्चनत्वा युवतिः परासमच्चनत्वा कुषवा जगारेत्यादिषु चनशब्दस्यैकपदत्वेनैव माधवीये व्याख्यातत्वेनेहापि तथात्वस्यैवोचितत्वात्। नेह नानास्ति किञ्चनेत्यादिषु तदेकपदत्वस्य स्वयमप्यङ्गीकृतत्वाच्च। शाक्मना शाको अरुणःसुपर्णः। आ यो महः शूरः सनादनीडः। यच्चिकेत सत्यमित्तन्न मोघं वसुस्पार्हमुत जेतोत दाता। इतीन्द्रप्रतिपादकमन्त्रस्यायमर्थः। शाक्मना शक्मैव शाक्म। तेन शाक्मना बलेन। शाकः शक्तः स्वशक्त्यैव सर्वं कर्तुं शख्त इत्यर्थः। नहि इन्द्रे सहायान्तरापेक्षाऽस्ति इन्द्रत्वादेव। अरुणोऽरुणवर्णः सुपर्णः शोभनपतनः यः प्रसिद्धः। आ अभिव्याप्तः महः महान् शूरः विक्रान्तः सनात् पुराणः अनीडः नीडस्याकर्ता। नहीन्द्रोग्निवत्कुत्रचिदपि यज्ञे निकेतनं करोति। स्पार्हं स्पृहणीयं वसुधनं जेता जयति शत्रुभ्यः सकाशात् उत अपि दाता ददाति स्तोतृभ्यः। जेता दातेति तृन्। तेन न लोकेत्यादिना षष्ठीनिषेधः। एवंविधः इन्द्रः यत् यस्मात् सत्यमित सत्यमेव चिकेत तत्तस्मान्न मोघं न मिथ्या। कविर्मनीषी परिभूः स्वयम्भूर्याथातथ्यतोर्थान्व्यदधाच्छाश्वतीभ्यः समाभ्य इति मन्त्रस्यायमर्थः। कविः ज्ञाना। मनसां मनसा वा ईष्टे इति मनीषी। परिभावयति सर्वानिति परिभूः सर्वोत्तमः स्वयम्भूः स्वरूपसामर्थ्यः। शाश्वतीभ्यः समाभ्यः सर्वदा। याथातथ्यतः सत्यान् अर्थान् महदादीन् व्यदधात् निर्मितवान्। नच यथातथ्यत इत्यस्य पूर्वसृष्टप्रकारेण सर्जनमर्थ इति वाच्यम्। यथार्थशब्दसमानार्थात्ततोऽबाध्यत्वरूपार्थस्यैव प्रतीतेः। असत्यमिति। असत्यं ब्रह्मण्यप्रतिष्ठितं जगत् ये आहुः ते असुरा इत्यर्थः। नाभावइति॥ अभावः सद्भिन्नं जगन्न भवति उपलब्धेः सत्त्वेनोपलब्धेरित्यर्थः॥ वैधर्म्यादिति॥ जगत् स्वप्नमरीचितोयतुल्यं न भवति। वैधर्म्यात् स्वप्नादिवैलक्षण्यानुभवादित्यर्थः। स्वप्नशब्देनात्र स्वप्नगजादिगतं जाग्रत्त्वं गृह्यते। जगतः स्वप्नसाम्यस्य सिद्धान्तेपीष्टत्वादिति विभावनीयम्॥ त्वन्मत इति॥ परमते घटो नित्यः इत्यादिष्विव सन् घट इत्यत्र घटे सत्त्वं न विषयः। किन्त्वधिष्ठानभूत सद्ब्रह्मानुवेधमात्रमित्यङ्गीकाराद्घटादिषु सत्यत्वस्य प्रत्यक्षतो प्राप्तेरिति भावः॥ यच्चिकेतेत्यादीति॥ यच्चिकेतेत्यत्रेश्वरकृतजगदनुवादेन न सत्यत्वमात्रविधिः सम्भवति। जगत ईश्वरकृतत्वस्य केवलानुमानाद्यवेद्यतया मानान्तराप्राप्तत्वेनानुवाद्यत्वायोगात्। किन्तु सत्यकामादिवाक्य इव सत्यत्वविशिष्टजगत्स्रष्टृत्वमीश्वरस्योच्यते। विधानाभावाच्च न विशिष्टविधिशेषः। नचास्य स्तुतिपरतया न स्वार्थपरतेति वाच्यम्। मानान्तराविरोधे सति आ ते सिञ्चामि कुक्ष्योरित्यादेर्देवताविग्रहस्येव जगत्सत्यत्वस्याप्येतस्मात्सिद्धेः। उक्तञ्चैतद्वाचस्पत्ये देवताधिकरणे॥ पृथिवीति॥ घटादावितरभेदस्य प्रत्यक्षेण ब्राह्मणो न हन्तव्य इत्यादिना ब्राह्मणादावेकदेशे हिंसाभावस्य सिद्धावपि पृथिवीमात्रे प्राणिमात्रे च तयोरसिध्द्या यथा नानुवादकत्वं तथेहापि कतिपयेषु घटादिषु प्रत्यक्षेण सत्त्वग्रहेण तदयोग्येषु श्रुत्या सत्यत्वबोधनान्न तस्या अनुवादकत्वमित्यर्थः। ननु दृष्टान्ते हि पृथिवीत्वं हिंसात्वं चैकोऽनुगतो धर्म इति तदवच्छेदेन विधेयस्याप्राप्तत्वेन तत्राननुवादकत्वं युक्तम्। इह तु विश्वत्वं नाम नैको धर्मोस्ति। किन्तु विश्वशब्दः सर्वनामत्वान्न तेन रूपेण घटपटादिनामुपस्थापकः। तेषु च प्रत्येकं सत्यत्वं गृहीतमेवेति कथं नानुवादकता। प्रकारवैलक्षण्याभावादिति चेन्मावम्। सर्वनामपदेषु तदादिषु प्रकृतानां तत्तद्रूपेणोपस्थापकत्वेपि जगदादिशब्दसमानार्थकविश्वादिशब्दैः सर्ववृत्तिधर्मप्रकारेण सर्वोपस्थापकत्वस्यानुभवसिद्धत्वेन घटत्वादिप्रकारभिन्नप्रकारेण जगत्सत्यत्वस्य विश्वं सत्यमित्यादिना बोधनात्। यच्चोक्तं हिंसात्वमेकोनुगतो धर्म इति तत्तुच्छम्। नहि न हिंस्यादित्यहिंसात्वावच्छेदन किञ्चिद्विधीयते। किन्तु भूतेषु हिंसाभावः। तथाच किं हिंसात्वस्यानुगमकथनेनेति भावः॥ अतिप्रसङ्गादिति॥ सिद्धमनूद्यासिद्धं विदधदपि दध्ना जुहोतीत्याद्यनुवादवाक्यमापद्येतेत्यर्थः॥ एकशाखास्थेति॥ तत्तच्छारवागतवाक्यानां तत्तच्छाखा ध्येतॄन्प्रत्यर्थवत्त्वम्। अन्यथा अनन्यार्थपुनः श्रुतिरूपादभ्यासाच्छाखान्तरे कर्मभेदः स्यादित्यर्थः।

 उक्तं च द्वितीयस्य चतुर्थपादे नामरूपधर्मविशेषपुनरुक्तिनिन्दाशक्तिसमाप्ति वचनप्रायश्चित्तान्यार्थदर्शनाच्छाखान्तरे कर्मभेदः स्यात्। नानाशाखाम्नाताग्निहोत्रादि भिन्नं न वेति संशये अनन्यार्थपुनः श्रुतिरूपादभ्यासाद्भिद्यत इति प्राप्ते पुनः श्रुत्या हि कर्म विधेयमित्येव तावत्सिध्यति। नतु भेदः। विधिवशात्तु भेदसिद्धिरन्यत्र विहितस्य विधानायोगादिति। इह तु शाखाभेदानामध्येतृभेदनियतत्वेन विहितस्यापि पुरुषान्तरं प्रति विधिः सम्भवतीत्यन्यथासिद्धा पुनरुक्तिर्न कर्म भिनत्तीति। नामरूपाद्युदाहरणानि वार्तिकादिषु द्रष्टव्यानि॥ येन पुंसेति॥ प्रतिपत्तृव्यवस्थयाऽनधिगतार्थबोधकत्वस्येहापि सत्त्वादित्यर्थः। न च पुरोवादपूर्वकत्वादनुवादस्यात्रायां पुरोवाद इत्यस्यैवाभावान्न शाखान्तरस्थवाक्यस्यानुवादकत्वप्रसङ्ग इथि वाच्यम्। "भूयस्त्वेनोभयश्रुती" ति न्यायेन कर्मस्वरूपनिश्चयवद्वेदद्रष्टृप्रथमव्यक्त्यपेक्षया पुरोवादस्यापि निश्चयात्। सादिप्रत्यक्षस्यानादिवेदात्पुरोवादकत्वासम्भवाच्च। तस्मात्परतिपत्तृव्यवस्थयैवानुवादकत्वं वाच्यमिति भावः॥ न निर्णीतेति॥ एतच्च विशेषादर्शनकालीनसंशयस्य प्रतिबन्धकतया तत्सामग्र्या अपि तथात्वमित्यभिप्रेत्योक्तम्। नन्वेदमनुवादः क्वापि न सिध्द्येदित्यत आह॥ अनुवादकत्वं त्विति॥ न च सर्वाविवाद एकत्रासम्भवीति वाच्यम्। अग्निर्हिमस्य भेषजं अस्यामोषधयो जायन्ते अग्निरेनां स्वदयतीत्यादिषु सर्वाविवादस्य सिद्धत्वात्॥ वादिविप्रतिपत्तीति॥ ननु तत्र वादिविप्रतिपत्तिदर्शनेन देहव्यतिरिक्तात्मनः प्रत्यक्षतैव नास्ति। अन्यथा प्रत्यक्षप्रामाण्यवादिनश्चार्वाकादेस्तत्र विप्रतिपत्तिर्नस्यादित्युक्तं बृहदारण्यकभाष्ये। नतु वादिविप्रतिपत्तिनिरासेनास्तीत्यादेः सार्थकत्वमननुवादकत्वं वा तत्रोक्तमिति चेत् मैवम्। तद्वदेव वादिविप्रतिपत्तिदर्शनाज्जगत्सत्यत्वमपि न प्रत्यक्षविषयः। अन्यथा प्रत्यक्षप्रामाण्यावादिनस्तव ममेव जगत्सत्यत्वे विप्रतिपत्तिर्न स्यादित्येवं परत्वादस्य वाक्यस्य न कोपि दोषः। अत एव बृहदारण्यकभाष्य एवोक्तं तस्माज्जन्मान्तरसम्बन्ध्यात्मास्तित्वे जन्मान्तरेष्विष्टा निष्टप्राप्तिपरिहाररूपविशेषोपाये च शास्त्रं प्रवर्तत इति॥

 द्वयोः प्रणयन्तीति॥ चातुर्मास्यानीति कर्मनाम। तेषु वैश्वदेववरूपाप्रघाससाकमेध शुनासीरीयख्यानि चत्वारि पर्वाणि। तत्र द्वयोः प्रणयन्ति तस्माद्द्वाभ्यामेतीति श्रूयते। तस्य च द्बाभ्यामेतीति वाक्यशेषात् "ऊरू वा एतौ यज्ञस्य यद्वरुणप्रघासश्च साकमेधश्चेति" गमनसाधनोरुसंस्तुतमध्यपर्वद्वयविषयत्वे निश्चिते चातुर्मास्यानां दर्शपूर्णमासविकृतित्वेन प्रणयनस्य प्राप्ततया प्रणयनपुनः श्रुतेर्वैयर्थ्यम्। तथाहि। सा किं परिसङ्ख्यार्था वा गुणार्था वाऽर्थवादार्था वा। नाद्यः। तथासति द्वयोर्मध्यमपर्वणोरेव प्रणयनं नेतरयोर्द्वयोरिति तत्राहवनीयाभावाद्यागाभावः स्यात्। अथोच्येत। न प्रणयनमात्रं परिसङख्येयम्। किन्तु धर्मपरिसङ्ख्या। द्वयोरेव धर्मवत्प्रणयनं नेतरयोरिति। मैवम्। नहि धर्मवद्दर्शपूर्णमासयोः प्रणयनम्। येन धर्ममात्रपरिसङख्यायां कृतायां केवलमधर्मकं प्रणयनमितरत्रापि क्रियते। तस्मान्न परिसङ्ख्यार्था। न द्वितीयः। यत्र हि तस्मिन्नेव वाक्ये गुणिनमुच्चार्य किञ्चिद्विधीयते। यथा दध्ना जुहोति शरमयं बर्हिर्भवतीति। तत्र गुणविधिः। इह तु प्रणयनमुच्चार्य न किञ्चिद्विधीयते। न तृतीयः। यत्र हि कस्यचिद्विधिस्तत्रार्थवादो भवति। विधिना त्वेकवाक्यत्वादित्युक्तम्। प्रणयनं तु दर्शपूर्णमासयोर्विधीयते। इह तु वाक्ये तदविधानात् किमर्थवादेन। तस्मात् प्रणयनपुनः श्रुतिरन्यार्था भेदिका भवतीति दर्शपूर्णमासपूर्वकाद् गार्हपत्यावधिकाहवनीयप्रणयनाद पूर्वमेवाहवनीयावधिकमुत्तराहवनीयप्रणयनं द्वयोः प्रणयन्तीति वाक्येन बोध्यते। तदुक्तं टुप्‌टीकायां तन्त्ररत्ने च सप्तमाध्याये तृतीयपादे। शाखान्तरे अग्निप्रणयनोत्तरकालं आहवनीयात् द्वावध्वर्युप्रतिप्रस्थातारौ अग्नी प्रणयत इति श्रूयते। तदेकवाक्यतया द्वयोः प्रणयन्तीत्यनेनैहवनीयात् प्रणयनं विधीयते। तेन चोदकप्राप्तं यद्गार्हपत्यप्रणयनं ततो विलक्षणमिदं तदुत्तरकालमाहवनीयाद्विहारयोः प्रणयनं पशुबन्धवदिति। अत्र कश्चिदग्निप्रणयनमबुद्धा तत्स्थाने अप्‌प्रणयनमिति लिखति। स मीमांसागन्धवैधुर्यमात्मनो व्यानञ्जेत्युपेक्षणीयः॥ श्रुतेरिति॥ विश्वं सत्यमित्यादिकायाः॥ तत्सत्यमित्यादीति॥ तव मते सन् घटः सद्घटज्ञानं अहमस्मि अज्ञोस्मि सत्सुखस्फुरणमित्यादिप्रत्यक्षेणात्मसत्यत्वप्राप्तेः आत्मसत्त्वं प्रतिपादिकायास्तत्सत्यं स आत्मेत्यादिकायाः श्रुतेर्वैयर्थ्यं स्यात्तन्माभूदित्येवमर्थमितियर्थः।

 ननु न विश्वसत्यत्वश्रुतिस्त्रैकालिकसत्त्वपरा। त्रैकालिकसत्त्वनिषेधश्रुतिविरोधात्। न च वैपरीत्यमेव किं न स्याद्विनिगमकाभावादिति वाच्यम्। तात्पर्यान्यथानुपपत्तिगतिसामान्ययोरेव विनिगमकत्वात्। अद्वैतश्रुतिर्हि षड्विधतात्पर्यलिङ्गोपेता। तत्र त्रिविधं तात्पर्यलिङ्गं प्रामाण्यशरीरघटकं अर्थनिष्ठमज्ञातत्वमबाधित्वं प्रयोजनवत्त्वं च। त्रिविधं तु शब्दनिष्ठमतिप्रसङ्गवारकं उपक्रमोपसंहारैकरूप्यमभ्यासोर्थवादश्चेति। तत्र शब्दनिष्ठलिङ्गत्रये तावन्नविवादः। सर्वासामुपनिषदामेव प्रवृत्तत्वात् मानान्तरासिद्धतया मोक्षहेतुज्ञानविषयतया चाज्ञातत्वं प्रयोजनवत्त्वं च निर्विवादमेव। अबाधितत्वमात्रं सन्दिग्धम्। तच्चान्यथानुपपत्तिगतिसामान्याभ्यां निर्णीयते। नहि सर्वप्रपञ्चनिषेधरूपमद्वैतं व्यावहारिकम्। येन तत्र श्रुतेर्व्यावहारिकं प्रामाण्यं स्यात्। अतस्तत्र तात्विकमेव प्रामाण्यम्। द्वैतसत्यत्वं तु व्यावहारिकम्। अतस्तत्र न श्रुतेस्तात्विकं प्रामाण्यम्। परस्परविरुद्धयोर्द्वयोस्तात्विकत्वायोगात्। वस्तुनि च विकल्पासम्भवात्। तात्विक व्यावहारिकप्रामाण्यभेदेन व्यवस्थोपपत्तेः। स्तुतिपरत्वेनावधारितस्य विश्वसत्यत्ववाक्यस्यैवान्यथाव्याख्यातुमुचितत्वात्। तथा हि। चतुर्धा हि सामानाधिकरण्यम्। अध्यासे इदं रजतमित्यादौ। बाधायां स्थाणुः स पुमान्नैवेत्यादौ। विशेषणविशेष्यभावेनतु नीलमुत्पलमित्यादौ। अभेदेन तत्त्वमसीत्यादौ। अत्र च बाधायामध्यासे वा सामानाधिकरणयोपपत्तेर्न सत्त्वबोधकश्रुतेः षड्विधतात्पर्यलिङ्गोपेताद्वैतश्रुतिबाधकत्वमिति। अत्रोच्यते। एवं हि बाधिततया प्रतीयमानादन्यार्थस्यानुपपत्त्या स एवाबाधितोर्थ इत्यध्यवसीयत इत्युक्तं स्यात्। तथाच तत्त्वमसीत्यादौ सामानाधिकरण्यस्य तत्त्वमादिपदार्थविशिष्टैक्यं विना यस्यार्थस्यानुपपत्त्याविशिष्टैक्यमर्थः स्यात्तत्र लक्षणादिनोपपत्तिरिति यदि तर्ह्यद्वैतवाक्येपि स्वतन्त्राद्वितीयमर्थोस्तु। अन्यथा तव मते व्यावहारिकार्थं प्रस्तरवाक्यं व्यावहारिकं यजमानाभेदं बोधयेत्। मानान्तरं तु प्रातिभासिकं यजमानभेदं भेदं बोधयतीति। द्वय्यपि मीमांसोन्मूलिता स्यात्। गतिसामान्यं त्वभ्यसपर्यवसन्नमबाधित्वा साधकमसिद्धञ्च। सर्वस्यापि वाक्यस्य त्वन्मते अखण्डब्रह्मपरत्वात्। तस्माद्द्वैताद्वैतवाक्ययोर्विरोधे मानान्तराविरुद्ध एव वाक्यार्थोऽध्यवसातव्य इति द्वैतश्रुतेरेवाद्वैत श्रुतिबाधकत्वं युक्तम्। व्यावहारिकतात्विकार्थविषयत्वेन श्रुतेर्व्यवस्थापनं त्वयुक्तम्। अन्योन्याश्रयापातेन विनिगमनाविरहात्। अध्यासे बाधे च सामानाधिकरण्योपपादनमप्ययुक्तम्। तदध्यासादेरद्याप्यसिद्धेरिति॥ सुखं सुप्तोऽस्मीति॥ सुप्तौस्वरूपानन्दो गृह्यते स्वरूपं च तदज्ञानोपहितमेव साक्षिविषय इति सौषुप्तिकानन्दस्यातात्विकत्वमित्यर्थः। ननु साक्षिण उपहितानन्दविषयत्वं श्रुतेश्च निरुपाधिकानन्दविषयत्वात् नानुवादकत्वं भिन्नविषयत्वादिति चेत् तर्हि प्रत्यक्ष गृहीतसत्त्वापेक्षया श्रुतेरपि भिन्नसत्त्वं विषय इति नानुवादकत्वं श्रुतेरित्यवेहि। साधारणधर्मदर्शनादिजन्यप्रामाण्य संशयाक्रान्तत्वरूपानाश्वासनिरासप्रयोजनवत्त्वेन न निष्प्रयोजनानुवाद इत्याह॥ निगमन वदित्यादिना॥ ननु पिपासितस्य शब्दादिना जले ज्ञातेपि न प्रत्यक्षेण तज्ज्ञानमिति तत्सिध्यर्थं प्रत्यक्षापेक्षा प्रकृते तु प्रत्यक्षसिद्धे सत्यत्वे न शब्दापेक्षा भविष्यतीत्यत आह॥ प्रत्यक्षसिद्ध इति॥ न किं चिदवेदिषमिति प्रत्यक्षसिद्धेप्यज्ञाने तम आसीदिति श्रुतेस्त्वयापि प्रमाणत्वेनोपन्यासादित्यर्थः। न च तम आसीदित्यस्य सृष्टिकालसम्बन्धित्वेनाज्ञानग्राहितया सुषुप्तिकालसम्बन्धित्वेनाज्ञानग्राहकप्रत्यक्षमपेक्ष भिन्नविषयत्वेनैव प्रामाण्यसम्भव इति वाच्यम्। एतावन्तङ्कालं शुद्धं ब्रह्म नावेदिषमिति अनादिकालसंसृष्टाज्ञानानुभवेन सृष्टिकालेपि तत्सिद्धेः॥

 षड्विंशतिरस्येति॥ अग्नीषोमीयपशौ दैव्याः शमितार आलभध्वमित्यादिरूपोऽध्रिगुसञ्ज्ञकः प्रैषोस्ति। तस्मिन् प्रैषे षड्विंशतिरस्य वङ्क्रयस्ता अनुष्ट्योच्चावयतादिति मन्त्रोस्ति। अश्वमेधेऽश्व स्तूपरागो मृग इति प्राजापत्यः त्रयः पशवः सन्ति तस्मिन्प्रकरणे चतुस्रिंशद्वाजिनो देवबन्धोर्वङ्क्रीरश्वस्य स्वधितिः समेतीति वैशेषिकमन्त्रोस्ति। आश्वमेधिकस्याश्वस्याग्नीषोमीय पशुविकारत्वेन ततः षड्विंशतिपदोपेतमन्त्रविशिष्टोऽध्रिगुश्चोदकात्प्राप्नोति। तन्मध्यपतितः षड्विंशतिरस्येति मन्त्रेपि चोदकादश्वमेधे प्राप्तः। तस्य चाश्वमेधिकवैशेषिकमन्त्रेण चतुस्त्रिंशत्पदोपेतेन अपवादप्रसक्तौ सत्यां अश्वमेधप्रकरण एव न चतुस्त्रिंशदिति ब्रूयात्षड्विंशतिरित्येव ब्रूयादिति पठ्यते। तत्र संशयः। किमश्वमेधप्रकरण एव पठितवैशेषिकमन्त्रोऽश्वपशौ पठनीय इति कृत्वा चोदकप्राप्तमन्त्रस्य सर्वथा निवृत्तिः उत न निवृत्तिरिति। तत्र चतुस्त्रिंश दित्यादिवैशेषिकमन्त्रस्य प्रकरणपठितस्य बाधायोगत्तेन चोदकप्राप्तस्यैव बाधः। न च वैशेषिकमन्त्रस्यापि न चतुस्त्रिंशदित्यादिना प्रतिषेध इति वाच्यम्। तस्य चतुस्त्रिंशद्वाजिनो देवबन्धोरित्यस्यां ऋचि चतुस्त्रिंशत्पदमुत्कृष्टं षड्विंशतिपदं प्रक्षेपणीयं इत्यर्थवत्त्वोपपत्तेः। अतः चोदकप्राप्तस्य सर्वथा बाध एवेति प्राप्ते प्रकरणपठितायां ऋचि चतुस्त्रिंशत्पदप्रतिषेधेन तत्र तत्स्थाने षड्विंशतिपदप्राप्तौ प्रमाणाभावात् षड्विंशतिरित्येव ब्रूयादिति तदनुवादासम्भवात् तस्यापि विधौ वाक्यभेदापत्तेरेकवाक्यत्वनिर्वाहाय न चतुस्त्रिंशदित्यनेन वैशेषिकीं ऋचं प्रतिषिध्य षड्विंशतिरित्येव ब्रूयादित्यनेन निष्परिपन्थिचोदकप्राप्त प्राकृताध्रिगुवचनमनूद्यत इत्यभ्युपेयत्वात् न तस्य निवृत्तिरिति नवमाध्यायस्य चतुर्थपादे सिद्धान्तितम्। ननु षड्विंशतिरित्येव ब्रूयादित्यत्र न चतुस्त्रिंशदिति ब्रूयादिति निषेधश्रवणेन चोदकप्राप्तमन्त्रापवादकवैशेषिकमन्त्रं प्रति बाधकत्वमस्तु विश्वं सत्यमित्यादौ निषेधाश्रवणात्कथं प्रत्यक्षापवादकाद्वैतश्रुतिबाधकत्वमित्यत आह॥ दृश्यन्ते हीति॥ असंयोगाल्लिट्किति कित्त्वविधिसन्निधिपठितस्य निषेधरहितस्य मृडमृदगुधकुषक्लिशवदवसः क्त्वेति सूत्रस्य। न क्त्वासेडिति कित्त्वापवादं प्रति यथा बाधकत्वम्। तथा विश्वं सत्यमित्यादेः निषेधविधुरस्यापि सत्त्वग्राहिप्रत्यक्षापवादकाद्वैतश्रुति बाधकत्वं युक्तमित्यर्थः।

कित्त्वं हि क्त्वोनिजंयन्नक्त्वासेडिति निराकृतम्।  
मृडेत्यादिविधानं तत्पुनरुज्जीवयत्यदः।  
स्वत एव कितः क्त्वायाः किद्वाचोऽनर्थकत्वतः।  
सेटः क्त्वायाः किन्निषेधनिषेधार्थत्वमास्थितम्।  
  
इत्युक्तेः। सङ्गृह्याति॥ तस्मादिति॥ प्रत्यक्षाविषये धर्मिणि सत्यत्वबोधनाद्धर्मिभेदः। विप्रतिपत्त्यादिना प्रत्यक्षागृहीतसत्त्वं प्रमातारं प्रति तद्बोधनात् प्रमातृभेदः। प्रत्यक्षगृहीतव्यावहारिक सत्त्वभिन्नतात्विकसत्त्वरूपधर्मग्रहाद्धर्मभेदः। न हंस्यादित्याद्यहिंसावाक्यं अहिंसावाक्। एकार्थकनानाशाखास्थवाक्यं भिन्नशाखावाक्। द्वयोः प्रणयन्तीति वाक्यं द्विप्रणयनादिशब्देन गृह्यते॥ प्रमाणमिति॥ अबाधितार्थग्राहकमित्यर्थः॥ तद्वाध इति॥ विरुद्धयोर्द्वयोरप्य बाधितार्थत्वानुपपत्तेरित्यर्थः॥ न चेदिति॥ प्रमितप्रमापकत्वाभावादिति भावः। ननु प्रमितप्रापकत्वं नानुवादकत्वं किन्तु प्रमाणेन वाऽप्रमाणेन वा बोधितस्य बोधकत्वं तच्चास्ति सत्त्वश्रुतेरिति चेन्मैवम्। यतः न बोधिमन्दबोधोपि बुन्धमन्योभवान्। नहि प्रमितप्रमापकत्वमनुवादक लक्षणमस्माभिरभिहितं किन्तु प्रमाणस्य श्रुतेरप्रमाणप्रत्यक्षावधिक मनुवादकत्वं न सम्भवतीत्यभिहितम्। नन्वद्वैतश्रुतिविरोधेन सत्त्व श्रुतिरप्रमाणं अतोऽनुवादिनी स्यात् अत आह॥ श्रुतेरिति॥ सत्त्वश्रुतेः॥ अद्वैत श्रुतिस्तु प्रत्यक्ष गृहीतसत्त्वमेव निषेधस्तु तथाच न सत्त्वश्रुतिरप्रमाणं अनुवादिनीवेति भावः। ननु सत्त्वश्रुतेः प्रत्यक्षसिद्धसत्त्वग्राहकत्वेति वाक्यार्थस्य क्रियासमभिव्याहार सिद्धस्यापूर्वत्वेन तद्विषतयैवानुवादकत्वोपपत्तावद्वैत श्रुतिविरुद्धतात्विकसत्त्वविषयकत्वकल्पना तदर्थमयुक्ता। परमार्थसद्विषयता तु सर्वश्रुतीनां शुद्धब्रह्मतात्पर्यकत्वेनैव। अवान्तरतात्पर्यमादाय व्यावहारिकसद्विषयतेति चेत् मैवम्। सत्यज्ञानादिवाक्येप्येवं कल्पयितुं शक्यत्वेन ब्रह्मणोपि न तात्विकसत्त्वसिद्धिः स्यात्। न च सत्यादिवाक्ये न क्रियासमभिव्याहारोऽस्तीति वाच्यम्। ब्रह्मविदाप्नोतीत्यादिक्रियायाः सत्त्वात्। इहापि सिद्धार्थवाक्यानां

विश्वमाप्रा अन्तरिक्षं महित्वा सत्यमद्धा न किरन्यस्त्वावान्।  
जहि प्रतीचो अनूचः पराचो विश्वं सत्यं कृणुहि विष्टमस्तु।  
सत्रा सोमा अभवन्नस्य विश्वे  
इत्यादि बहूनां सत्त्वात्। त्वन्मते जरद्गवादिवाक्यानामपि लक्षणया अखण्डब्रह्मपरत्वसम्भवेन तद्विलक्षणप्रामाण्यस्य कर्मकाण्डवाक्ये अनुपपादनात्। अवान्तरतात्पर्यप्रतिापदितार्थस्य बाधितत्वेनाप्रामाण्योपपादन एव पर्यवसानाच्च। प्रमाणस्याप्यप्रमाणापेक्षयानुवादितास्त्वित्या आह। नहीति॥ यथेति॥ द्वैतग्राहिप्रत्यक्षं द्वैतग्राहिश्रुत्यर्थभूतं द्वैतं नोपहरेत् प्रत्यक्षस्याप्रमाणत्वेनार्थानिश्चायकतया द्वैतश्रुतिप्रतिपिपादयिषितद्वैतोपनायकत्वायोगादित्यर्थः॥ प्रमाणत्वेनेति॥ पूर्वं प्रमाणत्वे दोष उक्तः। इदानीं तन्निश्चये दोष उच्यत इति भेदः॥ लोकत इति॥ अज्ञोऽस्मि सत्सुखस्फुरणमित्यादि प्रत्यक्षेणेत्यर्थः। न च ब्रह्मत्वसामानाधिकरण्येन सत्त्वं न प्रत्यक्षसिद्धमिति वाच्यम्। अज्ञत्वस्फुरणस्यैव ब्रह्मत्वात्। अखण्डार्थनिषेन सत्यादि वाक्येनापि ब्रह्मत्वसामानाधिकरण्येन सत्त्वाप्रतिपादनाच्च। लिङ्गेन चेति॥ नचानुमानममानमिति वाच्यम्। प्रत्यक्षादिसहकृतस्य तस्य मानत्वात्। त्वयाप्यविद्यादावनुमानोक्तेः। अत्राप्यज्ञोऽस्मीत्यादि प्रत्यक्षसहकृतत्वादनुमानस्येति भावः। प्रवाहानादीति॥ न च श्रुतेरपौरुषेयत्वेन विज्ञानवादादेर्न तदवधिकपूर्वत्वमिति वाच्यम्। त्वन्मते श्रुतेरपि सर्गादावत्पन्नत्वेन तयोः पौर्वापर्यानिश्चयादित्यर्थः। ननु स्वरूपप्रवाहाभ्यामनादित्व शून्यादनुमानात् विज्ञानादिवादाद्वा सकाशान्न श्रुतेरनुवादकत्वं  
अत आह॥ उक्ता हीति॥ उरुप्रथस्वोरु ते यज्ञपतिः प्रथतामिति पुरोडाशं प्रथयतीति श्रूयते। तत्र पुरोडाशप्रथनाभिधानसामर्थ्यरूपलिङ्गेन पुरोडाशप्रथनरूपे कर्मणि उरु प्रथस्वेत्यादिमन्त्रस्य विनियोगे सिद्धे इति पुरोडाशं प्रथयतीति ब्राह्मणरूपस्य तदर्थशास्त्रस्य वैयर्थ्यानुवादकत्वमुक्तमित्यर्थः। ननु क्रमप्रकरणाभ्यां लब्धाङ्गभावा मन्त्राः न परोडाशप्रथनादितत्तत्कर्मसमवेतार्थ प्रकाशने नोपकुर्वन्ति। येन तत्प्रकाशितार्थस्य कर्मसमवायित्वरूपलिङ्गेन मन्त्रविनियोग इति तदर्थशास्त्रवैयर्थ्यं स्यात्। किन्तु अनुच्चरितानामनभिधायकत्वात्। प्राथम्यावश्यकत्वाभ्यामुच्चारणमात्रेण यद्यर्थप्रकाशनमेव मन्त्राणां कार्यं स्यात्तर्हि तेषां नित्यवदाम्नानमनर्थकं स्यात्। उपायान्तरेणापि प्रयोगवेलायामर्थप्रकाशनस्य शक्यत्वात्। अथार्थप्रकाशनाददृष्टं कल्प्येत तद्दूरमपि गत्वा कल्प्यमदृष्टं तदुच्चारणादेव कल्पयितुमुचिम्। तस्माददृष्टार्था मन्त्राः। तदुक्तं

यदि दृष्टार्थतैव स्यान्मन्त्राम्नानमनर्थकं  
प्रत्यायनाददृष्टं चेत्तदुच्चारणतो वरम्। इति।

अत्राहुः- कर्मप्रकरणे मन्त्रोच्चरणस्याविधानेन तस्य कर्मविध्यनपेक्षितत्वेन तैरनाक्षेपात् पुंव्यापारस्य मन्त्रगतव्यापारत्वाभावेन मन्त्रङ्गत्वानिर्वाहकतया तेनाप्यनाक्षेपात् मन्त्रोच्चरणकर्तव्यतायामेव न प्रमाणमस्ति दूरे द्वारकल्पना। किन्तु मन्त्रगतव्यापारत्वेन मन्त्राङ्गत्वनिर्वाहकतयाभिधानस्य विध्याक्षेपसम्भवादभिधानस्य द्वारत्वं युक्तम्। तदर्थं तु पश्चादुच्चारणस्य कर्तव्यतासिद्धिः। तस्मादभिधानरूपदृष्टार्था मन्त्राः। यस्तु मन्त्रैरेवाभिधानं कर्तव्यमिति नियमः। तस्य न किञ्चिद्दृष्टं प्रयोजनमस्तीति अदृष्टं कल्प्यत इति तदर्थशास्त्रस्यानुवादकता। एतच्च प्रथमाध्यायस्य द्वितीयपादेभिहितम्॥अनुवादितेति॥ पूर्वपक्षरीत्येत्यर्थः॥ नाप्रामाण्य हेतुरिति॥ न च लाघवादनुवादकत्वमेवाप्रामाण्ये प्रयोजकम्। नतु याथार्थ्यस्यैव प्रामाण्यप्रयोजकत्वस्यानुपदमेव वक्ष्यमाणत्वात्। अन्यथा धारावाहनधीप्रामाण्यं न स्यात्। न च तस्याः वर्तमानार्थग्राहकत्वेन तत्तत्क्षणविशिष्टग्राहकतया प्रामाण्यमिति वाच्यम्। प्रत्यक्षे सूक्ष्मक्षणभानायोगात्। वर्तमानता तु स्थूलकालोपाधिमादायैव सर्वज्ञानधारासाधारिणीति न विषयभेदिका। न च सत्वश्रुतिरपि सत्वप्रत्यक्षसापेक्षत्वात् सापेक्षानुवादिन्येव। नहि सत्वप्रत्यक्षं विना तन्मूलशक्यशक्त्यादि ग्रहमूलकशब्दप्रवृत्तिसम्भव इति वाच्यम्। ब्रह्मसत्वबोधकस्य सत्यज्ञानादिवाक्यस्यापि तथैव प्रत्यक्षसापेक्षत्वात्। अज्ञोऽस्मीत्यादि प्रत्यक्ष सिद्धसत्वानुवादित्वाच्च सापेक्षानुवादः स्यादिति भावः। नन्वनुवादोपि धारावाहनज्ञानवत्प्रामाण्यम् अस्यैवेति यदुक्तं तदयुक्तम्। तथाहि। तात्पर्यविषये शब्दः प्रमाणं यत्परः शब्दः स शब्दार्थ इत्यभ्युपगमात् अन्यतः सिद्धे च शास्त्रतात्पर्यं न सम्भवति। अतोऽनुवादस्यानुवाद्ये स्वार्थे तात्पर्यसम्भवात् न तत्र तस्य तात्पर्यमिति शङ्कां विश्वसत्यत्ववाक्यस्य विश्वसत्यत्वे तात्पर्यकथनेनोपपादयति॥ किं च वादीति॥ विद्वद्वाक्ये य एवं विद्वान् पौर्णमासीं यजते य एवं विद्वानमावास्यां यजत इत्यादौ॥ अत एवेति॥ विद्वद्वाक्यस्याग्नेयादिषड्यागानां पौर्णमासीकालयुक्तानां त्रयाणाममावास्याकाल युक्तानां च त्रयाणां यागानां विद्वद्वाक्यगताभ्यां पौर्णमास्यमावास्याकालयोगनिमित्त प्रसिद्धयागत्रिकत्रिकनामधेयत्वाभ्यां पौर्णमास्यमावास्या पदाभ्यां निर्देशे सति एकावगत्या त्रिकस्य त्रिकस्य एकैकरणेन समुदायद्वयसम्पादकतया दर्शपूर्णमासाभ्यामिति फलवाक्यगतद्विवचनान्तपदस्य आज्यभागौ यजतीति द्वित्वसङ्ख्योपेते आज्यभागादिषु प्रातिपदिकार्थासम्भवेन आग्नेयादिषु द्विवचनार्थासम्भवेनानुपपन्नस्य समुदायद्वयपरत्वे सति उपपन्नार्थस्य प्रसिद्धर्थकतया फलवाक्यगताप्रसिद्धर्थ यजिविशेषकतया यजेर्नामपरतन्त्रत्वेन नामार्थस्य त्रिकद्वयस्यैव फलवाक्येन फलसम्बन्धो भवती त्येवं सप्रयोजनानुवादो विद्वद्वाक्यम्। अन्यथा दर्शपूर्णमासपदस्य यजिपरतन्त्रत्वे यजेश्च तन्त्रेण प्रकृताग्नेयाज्यभागसमिदादि सर्वयागोपस्थापकतया सर्वेषामेव फलसम्बन्धः स्यादिति सर्वेषां प्रकृताग्नेयाज्यभागसमिदादि सर्वयागोपस्थापकतया सर्वेषामेव फलसम्बन्धः स्यादिति सर्वेषां समप्राधान्यमापद्येत। सप्रयोजनानुवादत्वादेव विद्वद्वाक्यस्य पौर्णमास्यमावास्याकालयुक्त आग्नेयादियागलक्षणानुवाद्य भूतस्वार्थपरत्वम्। अत एव पौर्णमास्यमावास्याख्ययागसमुदायस्य विद्वद्वाक्यनिष्पन्नार्थस्य दर्शाख्येन समुदायेन पूर्णमासाख्येन च समुदायेन स्वर्गकाम इष्टं कुर्यादिति फलवाक्यार्थेनान्वयात् विद्वद्वाक्यस्य फलवाक्येनैकवाक्यत्वम्।

स्वार्थबोधे समाप्तानामङ्गाङ्गित्वाद्यपेक्षया।  
पदानामेकवाक्यत्वं पुनः संहत्य जायते॥

इति वचनात्॥ स्वार्थेति॥ वायुर्वै क्षेपिष्ठा देवतेत्यादीनामसति प्रयोजने मानान्तर प्राप्तार्थमनुवदतामनुवाद्ये तात्पर्याभावेऽवगतेऽवान्तरवाक्यार्थमनादृत्यैव वायव्यश्वेतालम्भन रूपप्रधानस्तुतिपरत्वं यथोक्तं तथा विद्वद्वाक्येप्युच्येतेत्यर्थः। ननु विद्वद्वाक्यस्यानुवादकत्वमेव कुत इति चेत् मैवम्। द्वितीयाध्यायस्य द्वितीयपादे निर्णीतत्वात्। तथाहि। यदाग्नेयोऽष्टाकपालोऽमावास्यायां पौर्णमास्यां चाच्युतो भवति तावब्रूतामग्नीषोमावाज्यस्यैव नावुपांशुपौर्णमास्यां यजेरन्। ताभ्यामेतमग्नीषोमीय मेकादशकपालं पूर्णमासे प्रायच्छत्। ऐन्द्रं दध्यमावास्यायामैन्द्रं पयोऽमावास्यायामिति कालसंयुक्तनि वचनानि श्रुयन्ते। तथा समिधो यजति। तनूनपातं यजति। आज्यभागौ यजतीत्यकालसंयुक्तानि वचनानि। तेषां संनिधौ य एवं विद्वान् पौर्णमासीं यजते य एवं विद्वानमावास्यां यजते इति वाक्यद्वयं श्रुतम्। तथा दर्शपूर्णमासाभ्यां स्वर्गकामो यजेतेति फलवाक्यं श्रुतम्। तत्र संशयः किमिमौ विद्वद्वाक्यगतौ यजतीति फलवाक्यबोधितफलसम्बन्धे पूर्णमास्यमावास्यासञ्ज्ञके अपूर्वकर्मणी विधातारौ उत पूर्णमास्यमावास्याकालसंयोगनिमित्ताग्नेयादिनामधेयत्वाभ्यां पूर्णमास्यमावास्यापदाभ्यां विशेष्यमाणौ प्रकृतानाग्नेयादीन् पूर्णमास्यमावास्याकाल संयुक्ताननुवदितारौ इति। तत्सिध्द्यर्थमप्येतच्चिन्तनीयं किमपूर्वकर्मविधौ रूपं लभ्यते नवेति ततोप्येतद्विचारणीयम्। किं प्राप्तकर्मानुवादेनानेकगुणविधानं एकेन विधिना सम्भवति उत नेति। तत्र पूर्वःपक्षः। य एवं विद्वानित्येताभ्यां पूर्णमास्यमावास्यासञ्ज्ञकौ यागौ विधीयेते अनुवादमात्रस्य व्यर्थत्वात् किं पुनरनयोर्द्रव्यदेवतं तदुच्यते। यदाग्नेयोऽष्टाकपालो भवतीत्यादिभिः पूर्णमास्यमावास्यासञ्ज्ञाभ्यां तावेव यागौ अनूद्याष्टाकपालादिद्रव्यमग्न्यादयश्च देवता विधीयन्त इति तदेव द्रव्यदेवतम्। अस्मिंश्च पक्षे पूर्णमासीमित्येकत्वं प्रातिपदिकार्थगतमेव भविष्यति। यागश्च प्रत्यक्षतः श्रुतः। तौ च द्वावेव। तदपूर्वे च द्वे इति लाघवम्। समुदायानुवादत्वे तु प्रातिपदिकार्थलक्षितसमुदायगतमेकत्वम्। यागश्च क्लेशेन द्रव्यदेवतासम्बन्धादनुमातव्यः। ते चानेके तदपूर्वाणि चानेकानीति गौरवम्। फलवाक्यं तु तयोरेव फलसम्बन्धबोधकमिति। सिद्धान्तस्तु नैतेऽष्टाकपालादयो गुणविधयः प्राप्तकर्मानुवादेनानेकगुणविधाने प्रत्ययावृत्ति रूपदोषप्रसङ्गात्। तदुक्तं वार्तिके।

प्राप्ते कर्मणि नानेको विधातुं शक्यते गुणः।  
अप्राप्ते तु विधीयन्ते बहवोप्येकयत्नत॥

इति। कर्मोत्पत्तिवाक्ये श्रूयमाणो विधिः भावनाया अप्राप्तत्वात्तां विधातुमुपक्रान्तोपि केवलायास्तस्याः अनुष्ठातुमयोग्यत्वात्। कारकविभक्त्यन्तपदां तरादिप्रतिपादितैः भावनांशभूतैर्विशेषणैर्विशेष्यमाणां तां विदधत्तद्विशेषणानि अर्थापत्त्या विदधातीति न तत्र प्रत्ययावृत्तिदोषः। विशिष्टायां भावनायां श्रौतविधित्वमादाय यद्यन्यत्रापि श्रुत्यैव पुनर्व्याप्रियेत ततः पुनरुच्चारणदोषमवैदिकत्वापत्त्या लभेत। अयं पुनः सकृद्विधाय निवृत्तव्यापारः स्वार्थान्यथानुपपत्त्या सर्वविशेषणेषु प्रत्येकनिष्ठानि विध्यन्तराण्याविर्भावयन्सन् समाम्नायावगतैकरूपापरित्यागेनैवासकृदुच्चारणे वर्तते। तदुक्तं वार्तिके।

शब्दव्यापारनानात्वे शब्दानामतिगौरवम्।  
एकोक्त्यवसितानां तु नार्थाक्षेपो विरुध्द्यते॥

इति। विशिष्टविधिनिमित्तत्वादर्थापत्तिः पश्चाद्भवन्ती यद्यपि विशेषणविधीनुत्तरकालमवगमयति तथापि विशेषणान्यनुपादाय विशिष्टे व्यापारासम्भवात् नूनं पूर्वतरं विशेषणविधयो निष्पन्नाः। यतस्तदधीनसिद्धिर्विशिष्टप्रत्ययो दृश्यते तेन बहव एव चैते विधय इति प्रत्यक्षार्थापत्तिलभ्या युगपत्क्रमेण वा व्याप्रियन्त इति अनेकविध्यन्तरप्रसवसमर्थैकविशिष्ट विधिप्रसादेनानेकगुण विधानमपूर्वभावनाविधिपक्षे सुलभम्। यदा तु भावनाऽन्यतः प्राप्ता भवति तदापिष्टपेषणवत्प्रतिहतशक्तिर्विधायको भावनामविदधत्ततोवतीये तत्सङ्गतानि करणान्यूपसर्पति। तत्रानेकेषु विशेषणेषु एकेन विहितेनेतरानाक्षेपात् तत्रापि विधानं कर्तव्यमित्यावृत्तिप्रसङ्गः। तदुक्तं वार्तिके।

प्रधानं नीयमानं हि तत्राङ्गान्यपकर्षति।  
अङ्गमाकृष्यमाणं तु नाङ्गान्तरमसङ्गतेः ॥ इति।

तस्माद्विद्वद्वाक्यविहितकर्मानुवादेनाष्टाकपालादि वाक्यैरग्नेयाष्टाकपाल सम्बन्धस्तस्य पूर्णमासीकालसम्बन्ध इत्यनेक गुणविधानं न सम्भवति। आग्नेयोऽष्टाकपालः पूर्णमास्यामित्यत्र यद्यपि तद्धितस्य सन्निहितद्रव्यवचनत्वात्सामानाधिकरण्यलक्षणः सम्बन्धः प्रागेव पूर्णमासीसम्बन्धात् आग्नेयाष्टाकपालयोर्लभ्यते। तथाप्यसौ सम्बन्धः प्रमाणान्तरेणासिद्धत्वात् अत्रैव विधातव्यः। तं च विधाय पुनः पूर्णमासीसम्बन्धविधिरित्यावृत्तिप्रसङ्गः। नह्येवं सम्भवति य आग्नेयोऽष्टाकपालः स पूर्णमास्यामिति आग्नेयाष्टाकपालस्याप्रसिद्धत्वात्। अत एव वक्तव्यं अष्टाकपाल आग्नेयः कर्तव्यः स च पूर्णमास्यामिति। तथा सत्यावृत्तिः प्रत्ययस्य स्यात् तस्माद्य एवं विद्वानिति विहितकर्मानुवादेनाष्टाकपालादिवाक्ये गुणविधानासम्भवात् अवश्यमेव भावनान्तरं द्रव्यदेवताविशिष्टं आक्षिप्तयजिकं विधातव्यम्। न च भावनान्तरं भावनान्तरस्य रूपं भवतीति सिद्धमरूपत्वम्। अतो विद्वद्वाक्यगतौ यजति समुदायानुवादौ। ततश्चागत्या पूर्णमासीमित्येकवचनं लक्षणया समुदायपरं भविष्यति। किञ्च यदाग्नेयोऽष्टाकपाल इत्यादिक्रियासमानाधिकरण यच्छब्दाद्विलक्षणः य एवं विद्वानिति कर्तृसमानाधिकरणो यच्छब्द उपबध्यमानो विधिसामर्थ्यं निरुन्धे। तथाचोक्तं वार्तिके

क्रियापदैकयोगित्वे यच्छब्दो न रुजेद्विधिम्।  
कर्तृयुक्तस्य एवान्यः प्रापितार्थानुवादकृत्॥

इति। तस्मात्समुदायानुवादौ। ननु प्रत्यक्षसिद्धे वादिविप्रतिपत्तिनिरासरूपप्रयोजनवत्त्वेन प्रमाणान्तरस्य सप्रयोजनतया स्वार्थपरत्वोक्तावग्निर्हिमस्य भेषजमित्याद्यपि तेनैव प्रयोजनेन सप्रयोजनं स्वार्थपरं च स्यात्। अतो न प्रत्यक्षसिद्धे वादिविप्रतिपत्तिनिरासार्थमन्यापेक्षेति चेन्मैवम्। प्रत्यक्षसिद्धे भावरूपाज्ञाने वादिविप्रतिपत्तेस्त्वयाङ्गीकारात्। तत्र श्रुत्यादेरुपन्यासाच्च।

विमतिर्नाक्षग इति त्वदुक्तिव्यक्तवेदनः।  
आत्मा ज्ञानौषधं सिद्धं विमृश्यारोग्यमाप्नुयात्॥

वस्तुतस्तु प्रत्यक्षेण सत्त्वे गृहीतेपि वादिविप्रतिपत्त्या प्रत्यक्षेऽप्रामाण्यशङ्कायां तदाहितार्थसंशये सति सर्वजनसिद्धप्रामाण्यम् श्रुत्या प्रत्यक्षगृहीतार्थस्यानुवादे सति सर्वसंशयबीजनिरासोऽस्यानुवादस्य प्रयोजनम्। अस्ति हि मीमांसकानां प्रत्यक्षसिद्धेपि वायुप्रत्यक्षत्वे नैयायिकानां चात्मप्रत्यक्षत्वे तत्र तदन्येषां विवाददर्शनात्। सत्यां विप्रतिपत्तावग्निर्हिमस्य भेषजमित्याद्यपि द्वीपविशेषस्थं प्रत्यननुवाद एव। पुरुषविशेषं प्रत्येवानुवादकत्वम्। सप्रयोजनानुवादकत्वाभावेपि सत्त्वश्रुतेः प्रामाण्यस्याक्षतत्वात् तया मिथ्यात्वानुमानं बाधितमेवेत्याह॥ किञ्चानुवादत्वेपीति॥ नचाधिगतेऽर्थे तात्पर्याभाव इति वाच्यम्। अधिगतेपीष्टे क्रियासमभिहारेण बालभाषितवत्तात्पर्योपपत्तेः। नाष्फल्यं अज्ञाननिवृत्त्यादि फलाभावः। इष्टबोधनस्यापि सुखादिहेतुत्वात्॥ किञ्चायमिति॥ वायव्यं श्वेतमालभेत भूतिकामो वायुर्वै क्षेपिष्ठा देवतेत्यादौ इत्थं वायव्यश्वेतालम्भः प्रशस्तः यत्र शीघ्रगामिनी वायुदेवता इज्यत इथ्यादिस्तुतेरत्राभावात्॥ आश्रयेति॥ विधीयमानो गुणो यत्र कारकतामापद्यते स आश्रयः। यथा दध्ना जुहोतीत्यत्र विधीयमानस्य दध्नः होमं प्रतिकारकत्वात् होमो दध्न आश्रयः। तथाचानुवाद्यत्वसिद्धौ तत्संसर्गोपि सिद्धः स्यादित्यर्थः॥ तत्रैवेति। नेह नानास्ति किञ्चनेति वाक्य एव किञ्चनेत्यनेन सर्वानुवादसम्भवादित्यर्थः। ननु सामान्यतो विषेधस्य किञ्चनेत्यनेन निषेध्यसमर्पणेपि विशिष्य निषेधे विशिष्य निषेध्यार्पणस्योपयोग इत्यत आह॥ न हीति॥ निषेद्धुं प्राप्तिरपेक्षिता। नतु शब्दतः। गौरवादिति भावः। विश्वं न सत्यमित्यादिविशिष्य निषेधादर्शनाच्च। अस्थूलादिवाक्ये स्थूलादिपदस्यैव निषेध्यानुवादस्य सत्त्वात्॥ अत्रेति॥ परमेश्वरकृतजगत्सृष्ट्यादेः सत्यत्वेन ज्ञानं देवानामप्यस्तीति देवसम्बन्धितादृशज्ञानरूपस्यालौकिक प्रमाणिस्योक्तेरित्यर्थः॥ यत्तन्नेत्यादीति॥ इति यत्तन्न इत्येवं निषेधार्थानुवादलिङ्गस्यैकस्याप्यभावादित्यर्थः। एतेन यत्किञ्चिल्लिङ्गाभावे न लैङ्गिकाभावो वक्तुमशक्य इति परास्तम्। ननु तत्सत्यमित्यादिवाक्यं न ब्रह्मसत्तानुवादकम्। तस्याः मानान्तराप्राप्तत्वादित्यत आह॥ सर्वेति॥ व्यवस्थिते अनुस्यूते। ब्रह्मणः सर्वप्रत्ययवेद्यत्वेन सन्घट इत्यत्र ब्रह्मणि सत्त्वप्रतीतिरित्यर्थः। ननु विशिष्टस्यैव सर्वप्रत्ययवेद्यत्वं नतु शुद्धस्येति शङ्कामपाकर्तृमुत्तरार्ध उहाहृतः। प्रपञ्च विलयाधिष्ठानत्वेन सर्वप्रत्ययवेद्यस्य ब्रह्मणः शुद्धत्वमितिभावः॥ परागर्थेति॥ पराञ्चो येऽर्थाः ते च प्रमेयानि तेषु या फलभूता संवित् घटादिभासकं चैतन्यं तदेव वेदान्तवाक्यरूपप्रमाणस्य प्रमेयमित्यर्थः। तथाच घटज्ञानस्य ब्रह्मत्वात् सत् घटज्ञान मित्यत्र ब्रह्मसत्ता प्रतीयत इत्यर्थः। ननु घटादिविशिष्टे ब्रह्मणि सत्त्वप्रतीतावपि शुद्धे च तत्प्रतीतिरित्यत आह॥ सदिति॥ नन्वत्रापि सुखविशिष्टे अज्ञानविशिष्टे च सत्ताप्रतीयते न केवल इत्यत आह॥ अधिकेति॥ ननु सत्सुखस्फुरणमित्यादौ ब्रह्मत्वसामानाधिकरण्येन न सत्त्वं प्रतीयत इत्यत आह॥ ब्रह्मशब्देति॥ तव मते सत्यादिवाक्यस्याखण्डार्थनिष्ठतया ब्रह्मत्वसामानाधिकरण्येन सत्त्वाबोधकतया ब्रह्मस्वरूपे सत्त्वं तेन बोध्यत इति वाच्यम्। तच्च सत्सुखस्फुरणमित्यत्राप्यस्ति। तार्किकमते निर्विकल्पके भातस्य घटस्य सविकल्पकेपि भानवत्॥ एवमानन्देति॥ नन्वदुःखमसुखमित्यत्र दुःखसाहचर्येण सुखस्यापि वैषयिकस्यैव ग्रहणेन तन्निषेधाय ब्रह्मस्वरूपसुखानुवादायोग इति चेन्मैवम्। दुःखे वैषयिकत्वाव्यभिचारेण दुःखमात्रस्यैव ग्रहणमिति सत्सहपठितस्यापि सुखस्य सर्वस्य निषेधाय ब्रह्मानन्दश्रुतिरप्यनुवादिनी स्यादित्याशयः॥ विश्वं सत्यमिति॥ विश्वं सत्यमित्यादि श्रुत्या बाध्यत्वाभाव रूपमिथ्यात्वाभावं बोधयन्त्या तद्रूपं मिथ्यात्वं निषिध्यत इति विश्वसत्यत्वश्रुतिरेव निषेधश्रुतिः। तां च प्रतिनिषेध्यमानं मिथ्यात्वं विज्ञानवादादिप्राप्तमेव नेह नानेति श्रुतिरनुवादिनी स्यादित्यर्थः। ननु भावाभावयोः परस्परविरहरूपत्वे समेपि भावग्रहो निरपेक्षत्वान्ना भावग्रहमपेक्षते। अभावग्रहस्तु सप्रतियोगिकत्वाद्भावग्रहमपेक्षते। अतो नेति नेतीति श्रुतेरेव सत्त्वश्रुत्यपेक्षा नतु सत्त्वश्रुतेर्नेतिर्नेतीति श्रुत्यपेक्षेति चेन्मैवम्। सत्यत्वस्य बाध्यत्वादिभावरूपमिथ्यात्वाभावरूपतया तद्बोधयन्त्याः सत्त्वश्रुतेरेवात्यन्ताभाव प्रतियोगित्वादिरूप भावरूपमिथ्यात्वप्रतिपादकश्रुत्यपेक्षाया एवोचितत्वात्॥ स्वर्गनरकादेरिति॥ सत्यत्वस्येति शेषः॥ तेन नोपक्रमानानुगुण्यम्। न च धर्मिप्रमातृभेदेनेत्यादिना पौनरुक्त्यम्। नह्यत्र धर्माद्यंशे प्रत्यक्षाप्राप्तसत्त्वविधानेन विश्वं सत्यमित्यादेरननुवादत्वमुच्यते। किन्तु वाक्यप्राप्तस्य वाक्यान्तरेण निषेधेऽतिप्रसङ्ग उच्यते॥ एतच्छाखास्थेति॥ यथा न हिंस्यात्सर्वा भूतानीति श्रुतिरविशेषप्रवृत्तापि हिंसात्वसामान्यस्य प्रत्यक्षादिप्राप्तत्वात् निषेध्योपस्थितौ नाग्नीषोमीयवाक्यमपि निषेध्यसमर्पणायापेक्षते तथा नेति नेतीत्यादि श्रुतिरविशेषप्रवृत्तापि प्रत्यक्षप्राप्तघटदिसत्त्वरूपं निषेध्यमादाय निराकाङ्क्षा सती न प्रत्यक्षाप्राप्तधर्माधर्मादि सत्यत्व बोधिकां विश्वं सत्यमित्यादि श्रुतिमपि निषेध्यसमर्पणायापेक्षितुमर्हति॥ मानान्तरेण निषेध्योपस्थितावपि वाक्यापेक्षणे अग्नीषोमीयहिंसाया अपि तथा निषिद्धत्वेनाधर्मसाधनत्वं स्यादिति बोध्यम्। नन्वग्नीषोमीयवाक्यस्य निषेधविषयन्यूनविषयत्वेन न निषेध्यसमर्पकत्वमिति चेन्न। विश्वं सत्यमित्यस्यापि प्रत्यक्षाप्राप्तधर्माधर्मादिसत्यत्वबोधकतया सर्वनिषेधकान्नेति नेतीत्येतस्मान्न्यून विषयत्वात्। एवं च दृश्यत्वादिहेतोर्धर्माद्यंशे श्रुत्यादिबाध एव॥ नहीति॥ बौद्धादिमतेपि जगति व्यावहारिकसत्त्वस्य सत्त्वात्। यथाहुः

न सन्नासन्न सदसन्नैवानुभयतत्वकम्।  
विमतं तर्कपीड्यत्वान्मरीचिषु यथोदकम्॥इति।

द्वे सत्त्वेसमुपाश्रित्येत्यादि च वक्ष्यते॥ अप्राप्ते चेति॥ व्यावहारिकसत्त्वस्य सर्वसंमतत्वान्नतद्बोधनेन श्रुतेरर्थवत्त्वमित्यर्थः॥ त्वत्पक्ष इति॥ नन्वखण्डार्थबोधस्य द्वितीया भावबुद्धिद्वारत्वेन जगत्सत्यत्वविरोधित्वमिति चेन्न। द्वितीयाभावस्य द्वितीयतयाऽखण्डार्थविरोधित्वेन तस्य तद्बोधे द्वारत्वायोगात्। स्वरूपात्मकत्वे तु स्वरूपमात्रप्रतिपादनपर्यवसानेन श्रुतेस्तद्बोधिकायाः सत्यत्वश्रुत्यविरोधित्वात्। जगत्सत्यत्वाविरोधित्वात् जगत्सत्यत्वबोधकागमा विरोधित्वात्। ननु वैदिकतात्पर्यविषयस्य तात्विकत्वनियमेन तात्पर्यज्ञापकानामपि लिङ्गानामर्थतथात्वज्ञापकत्व एव पर्यवसानमित्यत आह॥ अस्तिचेति॥ तथाचो भयोस्तात्पर्यलिङ्गवत्तया न बाधकत्वाध्यवसाय इत्यर्थः॥ मानान्तरेति॥ मानान्तरप्राप्तार्थत्वे त्वनधिगतार्थत्वक्षतिः। मानान्तरविरुद्धार्थत्वे तु याथार्थ्यमेव न स्यादिति विशेषोपि बोध्यः। ननु प्राप्तार्थयोर्विरोधे प्राप्तार्थस्याप्राप्तार्थविध्यर्थत्वेनान्यशेषत्वनियमादप्राप्तार्थस्यैवानन्यशेषत्वेन बलवत्त्वम्। तदुक्तं सङ्क्षेपशारीरके। अतत्परातत्परवेदवाक्यैर्विरुध्यमाना गुणवाद एवेति चैन्मैवम्। विश्वसत्यत्व श्रुतेरन्यशेषत्वस्य प्राप्तार्थत्वेपि दार्ढ्यादिप्रयोजनवत्तया अतत्परत्वस्य चाभावात्। प्रत्युत मिथ्यात्वश्रुतेरेव मानान्तरविरोधेन प्रस्तरादिवाक्यवदतत्परत्वात्॥ यदि त्विति॥ तथाच मिथ्यात्व श्रुतेर्न मानान्तरविरोध इति भावः॥ तर्हीति॥ तथाच सत्त्वश्रुतेर्नानुवादत्वमिति भावः। श्रुत्योः प्राबल्यप्रसङ्गेनास्योक्तत्वात् न धर्मादिभेदान्न द्वैतगीर्वृथेत्यनेन न पौनरुक्त्यमिति विभावनीयम्॥ सुषुप्तविति॥ सुषुप्तौ विष्प्रपञ्चतायाः सुखत्वेन फलवत्त्वात्। तद्बोधकस्य स्थूलादिवाक्यस्य प्रधान प्रतिपादकवाक्यतुल्यत्वात्। सप्रपञ्चसगुणवाक्यस्य निष्फलप्रपञ्चादि प्रतिपादकत्वेनाङ्गवाक्य तुल्यतया प्रधानावाक्यानुसारेण चाङ्गवाक्यस्य नेयत्वात्। अस्थूलादिप्रपञ्चनिषेधकवाक्यानुसारेण सत्यत्वप्रतिपादकं सप्रपञ्चवाक्यं स्तुत्यर्थत्वेन नेयमित्यर्थः॥ तस्या इति॥ निष्प्रपञ्चताया इत्यर्थः॥ मूर्च्छायामिति॥ तथाच निष्प्रपञ्चतायाः फलवत्त्वव्यभिचार इति भावः॥ सममिति॥ तथाच निष्प्रपञ्चतायाः फलवत्त्वं न कुत्रापि दृष्टचरमिति भावः॥ यदि चेति॥ सुप्तौ निष्प्रपञ्चतायाः प्रसक्त पुरुषार्थत्वं दुःखयोगादपोद्यते। उत्सर्गतस्तु निष्प्रपञ्चता पुरुषार्थ एवेति भावः॥ तर्हीति॥ सुषुप्तिरपि प्रपञ्चाभावरूपफलेन न पुरुषार्थः किन्तु सुखेनैवेति निष्प्रपञ्चता न प्रधानतुल्येति भावः। ननु सप्रपञ्चतादुःखवत्त्वादपुरुषार्थः। द्वीतीयाद्वै भयं भवतीति श्रुतेः। निष्प्रप़ञ्चता तु दुःखरहितत्वादेव पुरुषार्थ इत्यत आह॥ अस्ति चेति॥ तथाच निष्प्रपञ्चताया अपि तस्मादेकाकी न रमत इति श्रुतेरेव दुःखवत्त्वादपुरुषार्थत्वमित्यर्थः। ननु एकधैवानुद्रष्टव्यमिति वाक्यस्वारस्यात् अभेदज्ञानस्यैव मोक्षहेतुत्वान्निष्प्रपञ्चतैव पुरुषार्थ इत्यत आह॥ सन्ति चेति॥ आत्मानं जीवं प्रेपरितारं प्रेरयितारं पृथक् भेदेन मत्वा तेन भेदज्ञानेन परमात्मना वा जुष्टः प्रीतियुतः सन् ततः परमात्मनः सकाशादमृतत्वमेतीत्यर्थः। अत एवोत्तरत्र

अत्रापि तं वेदविदो विदित्वा लीना ब्रह्मणि तत्परा योनिमुक्ताः।  
तदात्मतत्वं प्रसमीक्ष्य देही एकः कृतार्थो भवते वीतशोकः॥

इति भेदज्ञानस्यैव मोक्षहेतुत्वमुक्तम्॥ तर्हीति किति तद्धिते परे वृद्धिविधायकात् किति चेत् सूत्रात्सकाशात् सामान्यतः सर्वत्र किति प्रत्यये परे वृदधिनिषेधकस्य क्ङितिचेति सूत्रस्य प्राबल्यं स्यादित्यर्थः। ननु सामान्‌यविशेषन्यायेन क्ङितिचेत्याद्यपेक्षया किति चेत्यादेर्बलवत्त्वमिति चेत् तर्हि \`यदङ्ग दाशुषे त्वमग्ने भद्रं' तस्तं \`भद्यां मन्त्रेभिः सत्यैः कृण्वन्विश्वान्यपांसि' \`सत्या ऋतावरी ऋतजातस्य सत्ये सत्यमिन्द्रसत्य' \`इन्दुः आद्वां ब्रवाम सत्यान्युक्थ्या सत्यमिद्वा उतं वयमिन्द्रं स्तवाम नानृतं' \`योभूत्सोमैः सत्यमद्वा' \`सत्योयं पूर्वेचिद्देवासश्चिद्यमीधिरे' \`ऋतं यतीसरमाग अविन्दद्विश्वानि सत्याङ्गिराश्चकारं तं नुसत्यं पवमानस्यास्तु' इत्यादिषु बहुषु विशिष्य मन्त्रादीनां कर्मणां देवतानां पृथिव्यादीनां च सत्यत्वोक्त्या सामान्यतो नेति नेतीति श्रुतेः सकाशात् सत्यत्वश्रुतेरेव विशेषश्रुतित्वेन बलवत्त्वात्। अनुपसञ्जातेति॥ न्यायाः पूर्वमुक्ता अनुसन्धेयाः।

 ननु मिथ्यात्वानुमानस्य श्रुतिसूत्रविरोधो न सम्भवति। ययोः शून्यवादिमतनिरासार्थत्वाम्। तथाहि सद्रूपाद्ब्रह्मणो जगत्सर्गं वदतः समन्वयस्य सर्वमसदित्यनुमानेन विरोधे ब्रह्मसाधारण्यां निस्तत्वतायां प्राप्तायां सूत्रेण परिहारः। सतो ब्रह्मणो नाभावः न शून्यत्वं उपलब्धेः। सत्वेन प्रमाणान्तरप्रतीतेः। तथाच किञ्चित्परमार्थसदवश्यं शून्यवादिनापि स्वीकार्यम्। अन्यथा बाधस्य निरवधित्वप्रसङ्गादिति सूत्रार्थः। स च न प्रपञ्चमिथ्यात्वविरोधी। तथाचोक्तम्।

"बाधितापह्नवामानैर्व्यावहारिकमानता।  
मानानां तात्विकं किञ्चिद्वस्त्वनाश्रित्य दुर्भणा

इति। विज्ञानवादिनिराकरणपरेणापि नानेन सूत्रेण विरोधः। रूपादिरहितब्रह्मजगदुपादानत्व प्रतिपादकस्य समन्वयस्य नीलाद्याकारं विज्ञानं साधयतानुमानेन विरोधसन्देहे-

स्वप्नधीसाम्यताबुद्धेर्बुध्यार्थस्य सहेक्षणात्।  
तद्भेदेनानिरूप्यत्वाज्ज्ञानाकारोर्थ इष्यते॥

विमताधीर्न ज्ञानव्यतिरिक्तालम्बना धीत्वात् स्वप्नधीवत्। विपक्षे च ज्ञानाभानेप्यर्थभानप्रसङ्गो बाधकः। नहि भिन्नयोरश्वमहिषयोः सहोपलम्भनियमोस्ति। तस्मान्न ज्ञानातिरिक्तं सदिति प्राप्ते परिहारसूत्रम्। नाभाव उपलब्धेरिति।

बाधेन सोपाधिकतानुमाने उपाध्यभावेन सहोपलम्भः।  
सारूप्यतो बुद्धितदर्थभेदस्थूलार्थभङ्गे भवतोपि तुल्याः।

सूत्रार्थस्तु। नाभावः ज्ञानातिरिक्तस्यार्थस्य नासत्वं किन्तु व्यवहारदशाबाध्यार्थक्रियाकारित्वरूपं सत्वमेव। उपलब्धेः ज्ञानातिरेकेण प्रमाणैरुपलब्धेरिति । तदुक्तम्। तस्मान्नज्ञानाकारोऽर्थः किन्तु बाह्यः। स चार्थक्रियाकारित्वसत्वोपेतोपि अद्वैत श्रुतिवशाद्ब्रह्मणि कल्पितो न परमार्थसन्निति सिद्धान्तस्य सुगतमताद्भेद इति। तस्मान्नस्मृतिसूत्र विरोधोऽस्माकमित्याशङ्क्या परिहरति॥ न च स्मृतिसूत्रे इति॥ ननु न तत्सूत्रे स्वप्नवैधर्म्योक्त्ययुक्तिः। तस्या विमतं निस्तत्वं तर्कपीड्यत्वात् मरुमरीचिकाजलवदित्यनुमाने बाध्यत्व प्रमाणागम्यत्वदोष जन्यत्वाद्युपाधिप्रदर्शनपरत्वात् इत्याशङ्क्य निराकरोति॥ सूत्र इति॥ निस्तत्वानुमानस्यापि निरस्तत्वेन स्वप्नवैधर्म्योक्तिर्भवत्प्रतिकूलेत्यर्थः। संवृतिसत्यत्वं आविद्यकसत्यत्वम्। श्रुत्यादि विरोधमुपसंहरति॥ तस्मादिति॥ ननु न प्रमाणैवर्विषयसत्त्वं सिद्ध्यति। अतीतादिग्राहकमाने विषयीभूतार्थस्य सत्त्वाभावादित्यत आह॥ अग्निरासीदिति॥ नात्र सत्त्वं विद्यमानत्वं किन्तु अबाध्यत्वम्। तच्चातीतादिष्वप्यस्तीति अतीतज्ञानस्यापि स्वार्थसत्वग्राहकत्वक्षतमेवेति भावः॥ रूप्यमिति॥ रूप्यस्य सद्विलक्षणत्वेपि तद्गतं मिथ्यात्वं सदेवेत्यर्थः॥

व्यासादिसृततर्काम्बुपूरैः पक्षयुगंयुजि॥  
न्यायामृततरङ्गिण्यां मिथ्यामाऽऽगमबाधिता॥  
विश्वमिथ्यात्वस्यागमबाधः॥  
\</1-1-30\>

\<1-1-31\> %31.असतः साधकत्वे बाधकविवरणम्%

 सत्वसाधकमानापेक्षया मिथ्यात्वसाधकानुमानानां व्याहत्यादिना दौर्बल्यमित्याह॥ किञ्चेति॥ एतैः दृश्यत्वजडत्वादिघटितैः प्रतिज्ञारूपवाक्येन प्रापितस्य मिथ्यात्वरूपसाध्यस्य एवं हेतुरूपवाक्यादिभिः प्रापितानां दृश्यत्वादिलिङ्गादीनां मिथ्यात्वाबोधने सर्वमिथ्यात्वासिद्धिरित्यर्थः॥ व्याहतिरिति॥ विमतं मिथ्येति प्रतिज्ञारूपेण वाक्येन पक्षे मिथ्यात्वं विधीयते। अनुमानप्रयोगेण विश्वमिथ्यात्वं साधयता विश्वान्तर्गतस्य मिथ्यात्वरूपस्य प्रतिज्ञार्थस्य बाधितरूपं मिथ्यात्वं साध्यत इति व्याहतिरित्यर्थः। बाधेति॥ अनुमानप्रयोगस्य व्याप्त्यद्युपेतत्वेन प्रतिज्ञामात्रापेक्षया बलवत्त्वेन प्रतिज्ञोपनीतसाध्यापहारे च बाध इत्यर्थः॥ स्वरूपासिद्धिरिति॥ हेतुवाक्योपनीतस्य लिङ्गस्य अनुमानादपहारे स्वरूपासिद्धिः। एवमुदाहरणवाक्यार्थस्यापहारे व्याप्यत्वासिद्धिरित्यर्थः। ननु मिथ्यात्वसाधके प्रतिज्ञाद्युप नीतपक्षादीनां मिथ्यात्वसाधनेपि व्याहत्यभावः। प्रतिज्ञादिभिस्तेषां त्रिकालाबाध्यत्व रूपसत्त्वाप्रतिपादनादिति चेन्मैवम्। एककाले सत्त्वप्रतिपादकैः प्रतिज्ञादिभिः त्रिकालवृत्यभावप्रति योगिरूपमिथ्यात्वानुमानस्य विरोध एव। एककाले सतोपि कालत्रयेऽसत्त्वाभावादित्युक्तत्वात्।

 नन्वनुमानप्रयोगेण दृश्यत्वादिहेतूनां मिथ्यात्वसाधनात्पारमार्थिकसत्वापहारेपि प्रकारान्तरेण साधकतोपयुक्तं सिद्ध्यादिकं भविष्यतीत्यत आह॥ परमार्थेति॥ तथाच साधकत्वस्य प्राक् सत्वघटितत्वात् तदन्यथानुपपत्त्या परमार्थसत्वमायातीति मिथ्यात्वानुमानस्य विरोध एवेति भावः॥ ह्रद इति॥ ह्रदे ह्यपरोक्षभ्रान्तिसिद्धेन धूमेन वह्नेः सिद्धिः। प्रपञ्चे चापरोक्षभ्रान्तिसिद्धेनात्यन्ताबाधेन पारमार्थिकत्वसिद्धिः स्यादित्यर्थः॥ वह्नित्वेनेति॥ तथाच तद्धीमात्रादीनां व्यतिरेकव्यभिचार इत्यर्थटः। अमृतत्वेनेति। तथाच तेषामन्वयव्यभिचार इत्यर्थः॥ लोकप्रसिद्धिरिति॥ सत्त्वेन लोकप्रसिद्धिरित्यर्थः॥ इष्टसिद्धीति। गौरोहं नीलं नभ इत्यादेरपि सत्त्वेन पामरलोकप्रसद्धेः सत्त्वात् निरस्तमित्यर्थः॥ निपुणेनेति॥ कथायां कुशलेनेत्यर्थः। तादृशबौद्धोक्तानां शून्यमद्वितीयमित्यस्मिन्नर्थे हेतूनामपि प्राश्निकादिभिः त्रिचतुरकक्ष्यास्वबाधित्वेन ज्ञातत्वात्तदुक्तैरपि हेतुभिः शून्याद्वैतस्यापि सिद्धिः स्यादित्यर्थः॥ यादृश्येति॥ यादृश्या बुध्द्या तव नभोनैल्यादिधीव्यावृत्तया घटादौ सत्त्वसिद्धिः तादृग्बुद्धिविषयत्वमेव मम साधकत्वे तन्त्रमित्यर्थः। प्रत्यक्ष इति तादृशनिर्दुष्टबुद्धिविषयत्वस्य ब्रह्मणि सत्त्वाव्यभिचारित्वेन दृष्ट तया लाघवेन न सत्त्वस्यैव साधकत्वे प्रयोजकत्वादित्यर्थः। सत्यत्वं यथा प्रत्यक्षविषयः तथोक्तं प्राक्॥ अन्यथेति॥ योग्यानुपलब्ध्यादिना दोषाभावनिश्चयस्तु श्रुत्यर्थ इव प्रत्यक्षे सम इति भावः॥ तेनेति॥ स्वार्थानुमाने पराभावादिति भावः। ननु स्वार्थानुमानाभावेपि परार्थानुमानं भवतीत्यत आह॥ परार्थेति॥ परप्रसिद्धेति॥ एकतरसिद्धसाधनेन सर्वान्प्रति साध्यसिद्धिर्न सम्भवति। तदुपायाभावादित्यर्थः।

 ननु सध्यसिद्धिरपि न सर्वान्प्रति। किन्तु यं प्रति साधनं सिद्धमस्ति तं प्रत्येवेत्यत आह॥ न च मिथ्यात्वमिति॥ बौद्धेति॥ परसिद्धसाधनेन परं प्रति साध्यसिद्धावपि तव मिथ्यात्वविषयतत्वज्ञानं न स्यात्। बौद्धोक्तसाधनेन बौद्धरीत्याऽऽत्मनो मिथ्यात्वेपि त्वाम्प्रत्यात्मनः सत्यत्ववत्प्रपञ्चस्य सत्यतैव स्यादित्यर्थः॥ मिथ्यात्वस्येति॥ मिथ्यात्वस्य मिथ्यात्वे तद्बोधकस्य नेहनानेति प्रमाणस्य त्वदभिमतं तत्वावेदकत्वं न स्यादित्यर्थः। ननु मिथ्यात्वस्य मिथ्यात्वेपि तत्वावेदक श्रुतिवेद्यत्वोपपत्तिः। सत्त्वेन सत इव मिथ्यात्वेन मिथ्याभूतस्यापि प्रमाणगम्यत्वाविरोध इति चेन्मैवम्। ब्रह्मबोधकवाक्येन ब्रह्मणस्तात्विकत्वसिद्धिरिव मिथ्यात्वबोधकवाक्येन मिथ्यात्वस्य तात्विकस्यैव सिद्धेरुचितत्वात्। मिथ्यात्वबोधकवाक्ये मिथ्यात्वस्य च मिथ्यात्वेन बोधने तादृशपदराहित्येन सामर्थ्याभावाच्च। अन्यथा यजमानः प्रस्तर इथि वाक्यं यजमानस्य प्रस्तरत्वं प्रातिभासिकं प्रातिभासिकत्वेनैव बोधयतीति तत्सिद्धिरित्यादिना गौणार्थता नोच्येतेति भावः। योपीति॥ परन्प्रति असिद्धः कृतकत्वादिः स्वयं स्वमते सिद्धत्वेनाभिधीयते। तत्र परं हेतुसाधनादिप्रतीकारो भवति। स्वतोसिद्धे तु का क्रिया न प्रतीकार इत्यर्थः॥ अन्योन्याश्रयादिति॥ व्यावहीरिकत्वस्य पारमार्थिकभिन्नत्वस्य प्रपञ्चे पारमार्थिकत्वसन्देह दशायां असिद्धेरित्यर्थः। ननु ब्रह्मज्ञानेतराबाध्यत्वमेव व्यावहारिकत्वम्। तच्च न मिथ्यात्वघटितम्। अत्यन्ताबाध्ये च तुल्यत्वात्। अत एव नेदं परमार्थसत्त्वव्याप्यं परमार्थसत्त्वस्य साधकतायामतन्त्रत्वेन तदभावेपि न साधकत्वानुपपत्तिरिति चेन्मैवम्। एतदपेक्षयाऽबाध्यत्वस्यैव साधकत्वे प्रयोजकत्वौचित्यात्। ब्रह्मणो वृत्तिव्याप्यत्वाभावपक्षे जगतोपि ब्रह्मज्ञानेतरबाध्यत्वेन तदितराबाध्यत्वस्य त्वन्मते जगत्यसिद्धेश्च। शुक्तिज्ञानस्यापि ब्रह्मज्ञानत्वेन तदितराबाध्यत्वस्य त्वन्मते शुक्तिरजते सत्त्वेन तस्यापि व्यावहारिकत्वापाताच्च। सङ्गृह्णाति॥ तथाचेति॥ व्यावहार्यमबाध्यत्वादिरूपम्। न चेदिति॥ सत्त्वेन व्यवहारमात्रस्य व्यावहारिकत्वेऽसतः साधकत्वाङ्गीकारात्। तस्य च दूषितत्वादित्यर्थः॥ तस्मादिति॥ यन्नास्ति शशशृङ्गादि तन्नास्त्येव। यत्तु वियदाद्यस्ति तत्परमार्थत एवास्ति। तस्मात्तत्सत्यमेव। अन्यत् शशशृङ्गादिकं मिथ्यैव। एवं स्थिते सत्ये द्वैविध्यं पारमार्थिकत्वव्यावहारिकत्वरूपं न कल्पनीयम्। प्रमाणाभावात्। मिथ्या इत्यस्य सांवृतमित्यस्य च शब्दस्य तुल्यार्थत्वेपि द्वैविध्यकल्पनारूपोऽयमुपन्यासः केवलं स्वशिष्यवञ्चनार्थमेव। यथा लालावक्त्रासवादिना बाला वञ्च्यन्ते इत्यर्थः। व्यावहारिकसत्तवस्य साधकतायां प्रयोजकत्वे साक्षिणि व्यतिरेकव्यभिचारमाह॥ अज्ञानादेरिति॥ सिद्धपर्यन्तसाधक इत्यनेन रजतादिसाधकाभासाद्वैषम्यमाचष्टे। व्यभिचारमुद्धरति। नचेति॥ अविद्याकाराविद्यावृत्तिः जायते। तस्यां प्रतिबिम्बित एव साक्षी अविद्यादिकं साधयति। स च व्यावहारिक इति च व्यभिचार इति भावः॥ चैत्रराग इति॥ चैत्रेच्छास्वविषयकं यदनित्यज्ञानं तदतिरिक्तेन प्रत्यक्षेण संवेद्या। प्रत्यक्षत्वस्य ज्ञानत्वाघटितत्वान्न वैयर्थ्यम्। ईश्वरज्ञानवेद्यत्वेन सिद्धसाधनवारणाय तत्पदं चैत्रपरम्॥ अज्ञानेति॥ अज्ञानाद्याकारवृत्तिविलम्बेन तज्ज्ञानविलम्बादित्यर्थः॥ अविद्यावृत्तिमिति॥ अनवस्थाभयादिति भावः। साक्षिगतेति॥ अज्ञानस्वरूपसिद्धौ तदधीनं साक्षिणः साधकत्वं तस्य साधकत्वे चाज्ञानस्य प्रातीतिकं सत्वमित्यन्योन्याश्रय इत्यर्थः॥ एतेनेति॥ सतः साक्षिण एव साधकत्वेनेत्यर्थः॥ नापीति॥ क्वचित्पारमार्थिकसत्ता क्वचिद्व्यावहारिकी क्वचित्प्रातिभासिकीति सत्तात्रयमपि विकल्पेन कारणमित्यर्थः॥ अननुगमादिति॥ व्यभिचारादित्यर्थः॥ व्यभिचारादित्यर्थः। ननु तृणजन्यवह्नेः सकाशात् मणिजन्यवह्नेः वैजात्यवत् इहापि कार्यवैजात्यकल्पनान्न व्यभिचार इत्याशङ्क्य परिहरति॥ प्रयोज्य इति॥ अपरमार्थेति॥ तथाच सत एव साधकत्वं न त्वसतोपीति भावः॥ विरोधादिति॥ अबाध्यत्वादिरूपस्य सत्त्वस्य बाध्यत्वादिरूपमिथ्यात्वाश्रये मृषार्थे वृत्तिर्न सम्भवति। स्वाभाववति स्ववृत्तेर्विरोधादित्यर्थः। ननु मृषार्थे न बाध्यत्वादिरूपं मिथ्यात्वं, किन्त्वन्यदेव। तथाच मृषार्थेप्यबाध्यत्वादिरूपं सत्वसामान्यं भविष्यतीत्यत आह॥ अपरमार्थसत इति॥ अबाध्यत्वादिरूपसत्वाविरोधिनो पारमार्थिकत्वस्य पारिभाषिकत्वापत्त्या अपरमार्थसतोपि वस्तुतो परमार्थसद्विशेषत्वात्‌ तत्र सद्वैलक्षण्यं न स्यादित्यर्थः। ब्राह्मण्यामिति॥ एतच्चात्यन्तापकर्ष सूचनाय॥ निषेधस्य त्विति॥ प्रतिलोमजानां यज्ञादावनधिकारबोधकस्येत्यर्थः॥ तत्फलस्येति॥ अद्वैतसाक्षात्कारफलस्य पारमार्थिकस्य सिद्धिः स्यादित्यर्थः। पारमार्थिकस्येति द्वैतादिषु सम्बन्धनीयम्। न च यत्र यत्साधकं व्यावहारिकं तत्र तत् व्यावहारिकम्। यत्र तु साधकं प्रातीतिकं तत्फलमपि तथैव नतु व्यावहारिकमिति वाच्यम्। प्रातिभासिकेनापि सवितृसुषिरादिना स्वाप्नपदर्थेन च व्यावहारिकस्यानिष्टस्य शुभस्य च सिद्धेस्त्वदभिमतत्वात्॥ धर्मीति॥ यादृशसत्त्ववान् धर्मी तत्र तादृशसत्ववान् हेतुः साध्यसाधकः। अतो नासिध्यादिरित्यर्थः॥ गौरवादिति॥ सत्ये द्वैविद्याभावेन सत एव लाघवेन साधकत्वात्। धूमाभासेन पारमार्थिकवह्नेः सिद्धिः स्यादित्यत्र परिहारं शङ्कते॥ नन्विति॥ बहुलेति। यथा धूममात्रे न वह्निव्याप्तिः किं तु बहुत्वोर्ध्वत्वादियुक्ते । तथा आभासधूमेपि न व्याप्तिः, किन्तु आभासभिन्न इत्यर्थः॥ अस्या इति॥ असतः साधकतायां स्वरूपयोग्यत्वे असतः कार्यादर्शनात् व्याप्त्यादिसहकारिवैकल्यकल्पनाया इत्यर्थः॥ अन्योन्याश्रयादिति॥ दृश्यत्वादेरसतः साधकतायां परेणोक्तायां च धूमाभासाद्वह्निसिद्धेरभावात् व्यभिचार इति प्रत्युक्तायां धूमाभासे व्याप्रिप्रयोजकस्याभासविवेकस्याभावात् न वह्निसाधकत्वम्। अतो न व्यभिचार ः तदवस्थ एवेति भावः॥ प्रकृतेपीति॥ यथा ह्रदादावारोपिते धूमे न व्याप्तिः किं त्वाभासविविक्ते पूर्वतवृत्तिधूमे व्याप्तिः। एवं दृश्यत्वेपि ब्रह्मण्यारोपिते न व्याप्तिरिति व्याप्तिसिध्द्यर्थमेव प्रपञ्चदृश्यत्वस्य सत्त्वं स्वीकर्तव्यमित्यर्थः। साधकत्वार्थं साधकत्वोपयुक्तव्याप्त्याद्यर्थं वा दृश्यत्वादेः सत्त्वमावश्यकमिति भावः॥ हेत्वादीति॥ तथाच सिद्ध्यसिद्ध्यादिविभागाय वास्तवहेतुसत्त्वासत्त्वयोरेव वक्तव्यत्वादित्यर्थः। ननु वन्ध्यासुतो न वक्ता अत्यन्ताभावप्रति योगित्वादित्यादौ असतोपि साध्यसाधनं प्रत्याश्रयत्वदर्शनान्मिथ्यात्वानुमानेन बाधितानामपि पक्षहेत्वादीनां साध्यव्याप्त्यादीन्प्रत्याश्रयत्वं भविष्यतीत्याशङ्क्य निराकरोति॥ आश्रयादेरिति॥ आदिशब्देन पक्षसाध्यसंसर्गादेः यथोचितस्य ग्रहणम्॥ तुच्छइति॥ असद्वैलक्षण्यघटितस्य प्रातिभासिकत्वस्य तुच्छे अभावादित्यर्थः॥ गौरवादिति॥ सत्त्वद्वैविद्यकल्पनमनादृत्य सत्त्वमात्रस्यैव साधकत्वप्रयोजकत्वे लाघवादिति भावः। नन्वस्तु तत्त्वमेव प्रयोजकं तत्राह॥ व्यावहारिकेति॥ सत्त्वानेकत्वमते सत्त्वस्य व्यक्तिरूपत्वेनानुगमादित्यर्थः॥ अतिगौरवादिति॥ उक्तसत्त्वापेक्षयेत्यर्थः॥ अन्यथेति॥ लघूनि सम्भवेपि गुरुणोंऽगीकार इत्यर्थः॥ किञ्चेति॥ असतो ज्ञान जकत्वरूपो योर्थः स सदेव सादकमिति ब्रुवाणं मां प्रति न सिद्ध इति त्वया साधनीय इत्यर्थः। नन्वसतो ज्ञानजनकत्वमसतैव साधनीयम्। न च प्रतिवादिनं प्रत्यसिद्धिः। असतो ज्ञानजनकत्वसाधनस्याप्यसदन्तरेण प्रतिवादिनं प्रति साधनादित्यत आह॥ अनवस्थानादिति॥ ननु सतः साधकत्वमपि विप्रतिपन्नत्वात्साधनीयम्। तत्साधनं च न सता मां प्रत्यसिद्धेः। नाप्यसता तवासिद्धेरित्याशङ्क्या परिहरति॥ नचेति॥ तथाच सतः साधकत्वमुभयसंमतमित्यर्थः॥ उक्तं हीति॥ साक्षिणा अज्ञानादिसिद्धिमिच्छता तेन मायावादिना सतः साधकत्वं स्वीकृतमेव। तत्तु परं न सम्भवति। अविशेषस्य सर्वशक्तिरहितस्य साध्यसाधकत्वायोगाच्छून्यवदित्यर्थः। औत्सर्गिकेति॥ धूमादिग्राहकज्ञानस्य उत्सर्गतः प्रमाणत्वात्। प्रामाण्यस्य च स्वार्थसत्त्वपर्यन्तत्वात्। प्रमाणासिद्धानां धूमादीनां साधकत्वस्य सत्साधकत्वे पर्यवसानादित्यर्थः॥ स्वच्छायेति॥ स्वकीया च्छाया यथास्वेन उल्लङ्घितुं न शक्यते तथा धूमस्य साधकत्वं नतु बाष्पारोपित धूमस्येत्येवं लोकसिद्धं यत्सतः साधकत्वं असतश्चासाधकत्वं तदप्युल्लिङ्घुतुं न शक्यत इत्यर्थः॥ ननु लोकेऽसतः साधकत्वं नास्तीति प्रसिद्धिः सतीं सिद्धिमाश्रित्य। मया तु असती सिद्धिरुच्यत इति न मम लोकमर्यादोल्लङ्घनमित्यत आह। नचेति॥ अन्योन्याश्रयादिति॥ असतः साधकत्वे सिद्धे लोकप्रसिद्धेर्विषयान्तरपरत्वम्। लोकप्रसिद्धेर्विषयान्तरपरत्वे च तद्विरोधाभावात्। असतोपि साधकत्वं सिध्यतीत्यन्योन्याश्रय इत्यर्थः॥ अन्यथेति॥ लोकमर्यादातिक्रम इत्यर्थः॥ प्रतीतिरिति॥ असच्चेन्न प्रतीयेतेति प्रतीत्या रजतस्य वियदादेश्चासद्वैलक्षण्यं साध्यते, तन्न स्यात्। रजतादिप्रतीतेः लोकमर्यादासिद्धाया अप्यत्यन्तासत्त्वस्य वक्तुं शक्यत्वादित्यर्थः॥ सल्लक्षणेति। सतो यल्लक्षणं पक्षवृत्तित्वं व्याप्तिमत्त्वमित्यादि। तच्च धूमेऽस्ति। नतु तदाभास इत्यर्थः॥ हेत्विति॥ हेतोरसत्त्वेऽसिध्यापातेना सल्लक्षणयोगित्वमेव स्यात्। एवं व्याप्त्यादावपि। असति हेत्वादौ विद्यमानस्य तस्य सल्लक्षणत्वायोगाच्चेत्यर्थः॥ तद्वदेवेति॥ स्वप्नदृष्टधूमादिना वास्तववह्निसिद्धिविरहवदित्यर्थः॥ अपरमार्थेनेति। सवितृसुषिरादिष्वपि तज्ज्ञानस्य सत एव साधकत्वमिति अनुपदमेव वक्ष्यमाण त्वादित्यर्थः। लोकस्यापीति। सदसतोः साधकत्वासाधकत्वरूप लोकव्यवहारातिक्रमे विचारस्य दैवशसम्पन्नवतस्यवेणुनिस्सृत निस्स्वनतु न स्यत्वं स्यादित्यर्थः

व्यासाद्रिसृततर्काम्बुपूरैः पक्षयुगंयुजि।  
न्यायामृततरङ्गिण्यां असत्साधकबाधनम्।  
असतः साधकत्वे बाधकविवरणम्॥  
\</1-1-31\>

\<1-1-32\>  %32.असतः साधकत्वाभावे बाधकोद्धारः %

 उभयसिद्धे सद्विविक्ते साधकत्वदर्शनात् पारमार्थिकसत्त्वस्य साधकतायां अप्रयोजकत्वमिति शङ्कते॥ नन्विति॥ प्रतिबिम्बस्येति॥ अयं देशो बिम्बवान्‌ उचितस्थले प्रतिबिम्बवत्त्वात् इत्यादिक्रमेण बिम्बानुमापकत्वं प्रतिबिम्बे दृष्टमिति सम्बन्धः॥ लौहित्यं चेति॥ न च लौहित्यं स्फटिके न मिथ्या किं तु धर्ममात्रप्रतिबिम्ब इति पृथगुदाहणानुपपत्तिरिति वाच्यम्। धर्मिभूतमुखादिनैरपेक्ष्येण तद्धर्मभूतरूपादिप्रतिबिम्बादर्शनात्। लौहित्ये स्फटिकस्यारोपे तस्य प्रतिबिम्बत्वं स्फटिके लौहित्यारोपेण तु तस्य मिथ्यात्वमित्यङ्गीकाराच्च। स्फटिकमणेरेवो पधाननिमित्तो लोहितिमेति लोहितिम्नो मिथ्यात्वं दर्शितं प्रतिबिम्बस्य सत्त्वमङ्गीकृत्य पञ्चपादिकायामित्याशयः॥ प्रतिबिम्बेति॥ न च प्रतिबिम्बस्य बिम्बात्मना सत्त्वेपि प्रतिबिम्बाकारेणासत्त्वमिति वाच्यम्। तयोरभेदे बिम्बाकारातिरिक्तस्य प्रतिबिम्बाकारस्याभावात्। सत्यत्वादिति॥ स्वच्छदर्पणादिषु प्रतिफलनेन परावृत्ता नयनरश्मशे ग्रीवास्थमुखेन सम्बद्धास्तदेव गृह्णन्ति। तत्रैव दर्पणस्थत्वग्रीवास्थमुखभिन्नत्वादिकं चारोपयन्ति। यथोक्तम्।

दर्पणाभिहता दृष्टिः परावृत्य स्वमाननम्।  
व्याप्नुवन्त्याभिमुखेन व्यत्यस्तं दर्शयेन्मुखम्॥

इति। लिङ्गलिङ्गिभावस्तु वृक्षशिंशुपादिवदिति परैरङ्गीकारादित्यर्थः॥ ज्ञानमेवेति॥ तच्च सत्यमित्यर्थः। ननु स्वाप्नकामिन्यादेः सुखहेतुत्वदर्शनात् स्वप्नपदार्थस्य साधकत्वं नतु तद्भानस्येत्यत आह॥ अन्वयेति॥ जाग्रत्यन्वयव्यतिरेकाभ्यां तज्ज्ञानस्य मुखहेतुत्वदर्शनात्स्वप्नेपि तथात्वं कल्प्यत इत्यर्थः॥ लौहित्यस्यापीति॥ लोहितिमविशिष्टजपाकुसुमस्य तदवयवसमुदायस्येत्यर्थः। तेन धर्मिभूतमुखादिनैरपेक्ष्येण तद्धर्मरूपादेः नीरूपस्य प्रतिबिम्बो न दृष्टचर इति चोद्यानवकाश; ननु प्रतिबिम्बस्याव्याप्यवृत्तित्वनियमाल्लौहित्यस्य स्फटिके व्याप्यप्रतीतिरयुक्ता। प्रतिबिम्बस्याभिमुख प्रतितिनियमेन लौहित्यस्य (स्य)तिर्यक् प्रतीतिरप्ययुक्तेति चेत् मैवम्। प्रतिबिम्बस्यानेकविधत्वात्। अत एव गगनस्थितसवितुः स्वच्छदर्पणादौ व्यत्यस्तेनापि दर्शनम्। तस्य च तव मतेपि प्रतिबिम्बत्वात्।

नेक्षेतोद्यन्तमादित्यं नास्तंयन्तं कदाचन।  
नोपरक्तं न वारिस्थं न मध्यं नभसो गतम्॥

इति नभःस्थादित्यस्यैव उद्यत्त्वादिविशेषणवद्वारिस्थत्वेनापि विशेषणाच्च॥ रेखेति॥ लिपिभेदेन रेखाभेदग्रहेण वर्णाभेदानुभवादिति भावः। नन्वाशैशवं रैखायामयं ककारोऽयं गकार इत्यभेदानुभवाहितदृढतरसंस्कारवशान्नारोपनिवृत्तिः। अत एव ककारं पठति लिखति चेति सार्वलौकिको व्यवहार इति चेत् मैवम्। दृढतरभेदप्रत्ययेन रेखावर्णयोर्नाभेदारोपः, किन्तु कर्दमलेपने सति कृष्णं वस्त्रप्रमितिवदुपचारमात्रत्वात्॥ दीर्घध्वनीति॥ ननु ध्वनीनामस्फुरणेऽपि दीर्घो वर्ण इत्यादि प्रत्ययात् न दीर्घध्वनिसाहित्यरूपं वर्णेषु दीर्घत्वमिति चेत् न। ध्वन्यग्रहे दीर्घत्वग्रहासिद्धेः। तवापि दैर्ध्यारोपार्थं ध्वनेरावश्यकत्वात् योग्यत्वाच्च तद्ग्रहोपपत्तेः। ननु शीतलं शिलातलं सुरभि जलमितिवत् उपाध्यग्रहेपि दीर्घत्वभ्रमो भविष्यति। न च योग्यत्वात्तद्ग्रहः। तथापि तन्नियमाभावादित्यत आह। तद्व्यक्तेति॥ वस्तुतो दीर्घो यो ध्वनिः तद्व्यक्तं यद्रूपं तदेव दीर्घत्वमित्यर्थः॥ सत्यं ज्ञानमिति॥ यथा च सर्वज्ञानस्य सत्यत्वं तथा वक्ष्यते॥ निरस्तमिति॥ चक्षुरादेः साधकत्वे क्लृप्ते रसादिषु तदभावेन योग्यत्वायोग्यत्वे कल्प्येते। असतस्तु सर्वसामर्थ्यविधुरस्य कुत्रापि साधकत्वादर्शनात् सत एव तत्कल्प्यत इति विशेषः। ननु साधकतावच्छेदकरूपवत्त्वमेव साधकतायां प्रयोजकं न त्वारोपितत्वं अनोरोपितत्वं वेति चेत् न। आरोपितार्थाङ्गीकारे दण्डत्वादिसाधकतावच्छेदकस्य तत्रापि सत्त्वेन तद्व्यावृत्त्यर्थमनारोपितत्वस्यापि साधकतायां प्रयोजकत्वात्।

 वक्ष्यमाणरीत्येति पूर्वमुक्तमुपपादयति॥ सवित्रिति॥ नन्वर्थस्य हेतुत्वे सम्भवति न तज्ज्ञाने हेतुत्वं कल्प्यमित्यत आह॥ सत्यपीति॥ अनुमितिं प्रतीति॥ प्रमानुमितिं प्रतीत्यर्थः॥ व्याप्त्यादीति॥ अतद्गुणसंविज्ञान बहुव्रीहिणा अबाधितत्वमित्यर्थः॥ हेत्वादीति॥ अत्राप्यबाधितत्वं हेतुर्न स्यादित्यत्र तात्पर्यम्॥ तज्ज्ञानेति॥ अबाधितत्वज्ञानस्येत्यर्थः। तथाच हेत्वाभासव्यावृत्त्यर्थं अबाधितत्वाप्रमाय अनुमितिप्रमां प्रति प्रयोजकत्वे प्रमात्वघटकस्याबाधितत्वरूपस्यार्थस्यापि तत्प्रयोजकत्वमिति भावः। यथाश्रुते रूपप्रागभावविशिष्टे घटे व्याप्त्यादिमल्लिङ्गजन्याय अपि अनुमितेः प्रमात्वाभावादसङ्गतिः स्यादिति बोध्यम्। ननु सर्पादिजन्या ? भयादिरूपार्थक्रिया कथमसर्पात्तज्ज्ञानात्स्यादत आह॥ सत्येति॥ अभिसर्पणेति॥ भयादिकं तु न सर्पार्थक्रिया सन्निहितेपि सर्पेतमजानानस्य भयाभावादिति भावः॥ अतिप्रसङ्ग इति ॥ सर्पाभावज्ञानस्यापि भयहेतुत्वप्रसङ्ग इत्यर्थः॥ अवच्छिन्नस्येति॥ अवच्छिन्नस्य ज्ञातत्वे अवच्छेदकस्यापि ज्ञानत्ववत् अवच्छिन्नस्य हेतुत्वे अवच्छेदकस्यापि हेतुत्वमित्यर्थः॥ घटस्येति॥ घटदेशकालौ गृहीत्वा तद्भिन्नदेशकालत्वं तदत्यन्ताभावध्वंसयोर्ग्राह्यम्। घटस्यापि तद्देशकालभिन्नदेशकालत्वं व्याहतं स्यादित्यर्थः॥ घटेति॥ न च घटज्ञानस्य घटेच्छाद्वारा घटजनकत्वे इष्टापत्तिः। तस्य घटकृतावन्यथासिद्धत्वेन घटजनकत्वे मानाभावादिति भावः॥ ब्रह्मण इति॥ ब्रह्मणो वेदान्तसाध्यत्वे नित्यत्वविरोधादित्यर्थः॥ घटं प्रतीति॥ अस्य वक्ष्यमाणेन हेतुत्वेऽपीत्यनेन सम्बन्धः॥ विहितनिषिद्धकरणाभावयोरिति॥ विहितकारणाभावस्य प्रत्यवायं प्रति निषिद्धकारणाभावस्य च आदिपदर्थप्रत्यवायाभावं प्रतीत्यन्वयः॥ अवच्छेदकस्य घटस्येति॥ घटप्रागभाववत् घटस्य घटजनकत्वे घटतत्प्रागभावयोः समानकालत्वापत्तिः। तत्प्रागभावकालवृत्तित्वस्य तत्पूर्वत्वात्। कारणत्वस्य च तत्पूर्वत्वरूपत्वादित्यर्थः॥ विशेषदर्शनस्य विहितनिषिद्धकारणयोरिति॥ विशेषदर्शनादेर्भ्रमादौ हेतुत्वे प्रतियोगितदभावयोः सहावृत्त्या भ्रमप्रत्यवाययोरनुत्पत्तिप्रसङ्गः॥ स्वर्गस्येति॥ कामनावत्‌ कामनाविषयस्यापि यागजनकत्वे तस्येच्छावत् प्राक् सत्तापत्त्या तत्कामनैव व्याहन्येत॥ सिद्धे इच्छाविरहादित्यर्थः॥ अतीतादेरिति॥ अतीतस्य जनकत्वे कार्यव्यवहितपूर्वसमये स्वस्वव्याप्यान्यतरसत्त्वापत्तिः। अत्यन्तेति॥ असतो जनकत्वे निःस्वरूपत्वव्याघातः। घटस्येति॥ चिकीर्षितघटज्ञानवत् घटस्य घटहेतुत्वे पूर्ववत् घटतत्प्रागभावयोः समानकालत्वापत्तिः॥ उदासीनस्वभावस्येति॥

 ननु वृत्त्युपहितस्यैव ब्रह्मणो वृत्तिविषयत्वम्। तस्य चाज्ञाननिवर्तकत्वमस्त्येवेति चेत्। न। वृत्तेः स्वविषयत्वे स्वप्रकाशत्वस्य अप्रमात्वस्य चापातेन शुद्धब्रह्मण एव वृत्तिविषयत्वौचित्यादित्युक्तत्वात्॥ ब्रह्मण इति॥ ब्रह्मणो जगत्प्रति परिणाणिकारणत्वे जगति जडत्वोपलम्भानुपपत्तिः॥ ताटस्त्येनेति॥ उपलक्षणत्वेनेत्यर्थः। ननु विशेषणत्वे सम्भवत्युपलक्षण त्वायोगः विशेषणत्वबाधपूर्वकत्वादुपलक्षणत्वकल्पनायाः अन्यथा दण्डी प्रैषानन्वाह लोहितोष्णीषा ऋत्विजः प्रचरन्तीत्यादावपि दण्डलौहित्यादेः उपलक्षणत्वापत्त्या दण्डाद्यभावे प्रैषाद्यनुवचनापत्तिः। सर्वादीनि सर्वनामानीत्यत्र सर्वशब्दस्य सर्वनामसञ्ज्ञा न स्यात्। जन्माद्यस्य यत इत्यत्र जन्मनो ब्रह्मलक्षणत्वं न स्यात्। विशेषणार्थत्वेन तद्गुणसंविज्ञानबहुव्रीहिसम्भवेप्युपलक्षणार्थत्वेना तद्गुणसंविज्ञान बहुव्रीहिस्वीकारप्रसङ्गाच्च। एवमसिपाणयः प्रवेश्यन्तामित्यादि लौकिकप्रयोगेऽपि। प्रतिबिम्बादि ज्ञानानां जनकत्वे च विशेषणतया प्रतिबिम्बादीनामपि जनकत्वे बाधकाभावात् नोपलक्षणत्वपक्षो युज्यते। उहाहृतस्थले तु सर्वत्र बाधकमस्त्येवेति न विशेषणत्वमिति चेत् मैवम्। धूमाभासादौ साधकत्वाभावस्य सार्वजनीनत्वेन प्रकृतेपि बाधकसत्वात्। तथा हि। सर्पज्ञानादावसति भयाद्यभावात् सति सर्पज्ञाने भयादिदर्शनात् सर्पज्ञानस्य हेतत्वे स्थिते ज्ञानजन्येषु कार्येषु तद्विषयस्योपलक्षणत्वमेव, नतु विशेषणत्वम्। व्याप्त्यादिज्ञाने तथाऽवधारणात्। न च तत्र व्याप्त्यादेरपि हेतुत्वात् स्वज्ञानं प्रति तस्य विशेषणत्वमिति वाच्यम्। व्याप्तिभ्रमादनुमित्यभावापत्तेः। न च तत्रापि व्याप्तिरनिर्वचनीयास्त्येवेति वाच्यम्। अतीन्द्रियव्याप्तिभ्रमे तदभावात्। नचातीन्द्रियभ्रमेप्यर्थोत्पत्तिरस्त्येव। अन्यथा तत्रान्यथाख्याते रसत्ख्यातेर्वा प्रसङ्ग इति वाच्यम्। अस्तु तावदिदं, तथाप्यतीतत्वेन निश्चिताद्धूमादेर्ज्ञानादनुमितिर्न स्यात्। न हि तत्राप्यर्थ उत्पद्यते अतीतज्ञानस्य भ्रमत्वाभावात्। विशेषदर्शनस्य सत्त्वात्। तस्माद्यत्र ज्ञानस्य हेतुत्वं उत्पद्यते न तत्र तद्विषयस्य हेतुत्वम्। गौरवात्। दण्डीप्रैषानन्वाहेत्यादौ तदस्यास्त्यस्मिन्निति मतुबिति मतुप् प्रत्ययस्य वर्तमानत्वरूपस्तित्वे विधानात् श्रौतमेव विशेषणत्वम्। लोहितोष्णीषाऋत्विज इत्यादावपि मतुपा समानार्थत्वाद्बहुव्रीहेः श्रौतमेव विशेषणत्वम्। सर्वादीनि सर्वनामानीत्यत्र जन्माद्यस्य यत इत्यत्र च क्रियात्वितसमस्य मानपदार्थकत्वरूपमुख्यसमासस्य तद्गुणसंविज्ञानस्य सम्भनेनानेवं विधस्यातद्गुण संविज्ञानस्यानाश्रयणात्। वक्ष्यते चैतत्स्वप्रकाशत्वभङ्गे। तस्मात्सर्पज्ञानादौ कारणेन सर्पादेर्विशेषणत्वं बाधकवशादेव। किन्तु क्षेत्रे कुरूणामिव ताटस्थ्येनोपलक्षणत्वम्। तस्य गुणभूतस्यापि सम्यग्विज्ञानं यस्माद्भवति सः तद्गुणसंविज्ञानः। सम्यक्त्वं च विशेष्यक्रियान्वयिन्यन्वयित्वं नोपलक्षणत्वम्। ननु तथाप्यसतः सर्पादेर्हेतुत्वं भयादौ वाच्यम्। तदुत्कर्षेण तदुत्कर्षात्। तथाहि। स्वप्ने जागरे चोत्कृष्टकलधौतदर्शनादुत्कृष्टसुखं उत्कृष्टसर्पादिदर्शनाच्चोत्कृष्टभयादि दृश्यते। विषयस्याकारणत्वे तदुत्कर्षानुविधानं कार्ये न स्यात्। नह्यकारणोत्कर्षः कार्यमनुविधत्त इति न्यायात्। न च ज्ञानप्रकर्षादेव तत्र प्रकर्षः। ज्ञानेपि विषयगतं प्रकर्षं विहायान्यस्य प्रकर्षस्याभावात्। न च ज्ञानगतजातिरेव प्रकर्षः। चाक्षुषत्वादिना सङ्करप्रसङ्गात्। विषयप्रकर्षेणैवोपपत्तौ चाक्षुषत्वादि व्याप्यनानाजात्यङ्गीकारे गौरवान्मानाभावाच्चेति चेन्न। दोषोत्कर्षेण ज्ञानोत्कर्षोपपत्तेः। दृश्यते हि पित्तादिदोषोत्कर्षात् भ्रमोत्कर्षः। तस्मान्नासतो भयादौ हेतुत्वम्। सङ्गृह्णाति॥ तथाचेति॥ सर्पपूर्वकं सर्पादिकम्। फलेति॥ स्वर्गेच्छासाध्ये यागादौ स्वर्गादिफलस्य यथा न कारणत्वमित्यर्थः॥ अथापीति॥ सर्पज्ञाने कार्ये भयादौ सर्पादिहेतुत्वाभावेपीत्यर्थः॥ सत्यपीति॥ तथाच व्यावृत्तिधीजनकत्वरूपं व्यावर्तकत्वं व्यावर्तकत्वेन संमते दण्डादौ नास्तीति व्यावृत्तिधीहेतुधीविषयत्वरूपमेव व्यावर्तकत्वं वाच्यमित्यर्थः॥ नन्वथापीति॥ ज्ञानस्य भयादिजनकत्वे सर्पाद्यवच्छिन्नत्वमेव कारणतावच्छेदकं वाच्यम्। ज्ञानत्वेन ज्ञानजनकत्वेऽतिप्रसङ्गात्। तथाच मिथ्यार्थावच्छिन्नत्वाकारेण ज्ञानस्य मिथ्यात्वात् भ्रमस्थले ज्ञानमात्रस्य जनकत्वेऽकपि मिथ्याभूतस्य जनकत्वमागतमेव। जनकतावच्छेदकरूपेण च मिथ्यात्वे रूपान्तरेण सत्त्वमप्यसत्त्वन्नातिरिच्यते। अनुपयोगात्। तदुक्तं खण्डने। अन्यदा सत्त्वं तु पाटच्चरलुण्टिते वेश्मने यामिकजागरणवृत्तान्तमनुसरतीति॥ तुच्छेति॥ असत्सर्पावच्छिन्नज्ञाने यद्यसत्त्वं तर्हि तुच्छावच्छिन्ने तुच्छज्ञाने तुच्छाद्वैलक्षण्ये च तुच्छत्वं स्यात्। एवं प्रतिभासिकवैलक्षण्यादौ ज्ञेयम्। ननु नावच्छिन्नावच्छेदकयोः सर्वत्र सारूप्यम्। प्रकृते चावच्छेदक इवावच्छिन्नेऽपि मिथ्यात्वप्रयोजकस्य तुल्यत्वेन सारुप्योपपत्तिरिति चेन्न। मिथ्यात्वप्रयोजकस्य बाधादेरर्थे सत्त्वेऽपि तदवच्छिन्ने अभावात्। दृश्यत्वादेस्तु मिथ्यात्वं प्रत्यप्रयोजकत्वात्॥ तत्रेति॥ तुच्छज्ञानादौ असदादीनां तुच्छादीनां ताटस्थ्ये उपलक्षणत्वे सर्पज्ञानादावपि विषय उपलक्षणमस्त्वित्यर्थः॥ अर्थानवच्छिन्नमिति॥ एवं चावच्छेदकस्य मिथ्यात्वे तदवच्छिन्नस्यापि मिथ्यात्वादिचोद्यानवकाश इत्यर्थः। ननु विषयातिरिक्तस्यावच्छेदकस्य ज्ञानेऽभावात् विषयस्यावच्छेदकस्य त्वयानङ्गीकारात् ज्ञानामात्रमेव भायादौ हेतुरित्यङ्गीकृतं स्यात्। तथाच सर्पाभावज्ञानमपि भयादौ हेतुः स्यादित्याशङ्क्य निराकरोति॥ विषयावच्छेदकमिति॥ स्वरूपातिरिक्तेति॥ विषयतत्सम्बन्धयोर्ज्ञानेन सह द्विष्ठसम्बन्धस्य स्वरूपातिरिक्तस्याभावादित्यर्थः॥ असम्बद्धस्य चेति॥ विषयस्य तत्सम्बन्धस्य च ज्ञानोनासम्बद्धस्य ज्ञानं प्रत्यव्यावर्तकत्वादित्यर्थः॥ सम्बन्धान्तरमिति॥ घटसंयुक्ते पटो स्वरूपसम्बन्धेऽव्याप्तिवारणायोद्देश्य प्रतीतिनिर्वाहकेति सम्बन्धान्तरविशेषणम्। संयोगादिश्च न विषयत्वादिप्रतीतिनिर्वाहकः। अतो नोक्तदोषः। घटवद्भूतलस्य चत्वरीयाभावेन स्वरूपसम्बन्धत्वं माभूदिति विशिष्टप्रत्ययजननेति। विशिष्टप्रत्ययाजनके अतीन्द्रियाभावरूपे स्वरूपसम्बन्धेऽव्याप्तिवारणाय योग्येति॥ ज्ञानमात्रेति॥ परोक्षापरोक्षज्ञानानुगतः ज्ञानेतरव्यावृत्तो धर्म इत्यर्थः॥ तर्हीति॥ उक्तसम्बन्धस्य विषयानिरूप्यत्वादित्यर्थः। नन्वाद्ये पक्षे तत्तज्ज्ञानस्वरूपाणामननुगतत्वेन सर्पसर्पज्ञानसाधारण्याभावात् सर्पज्ञानत्वावच्छिन्नस्यासर्पज्ञानत् व्यावृत्तिं प्रति न प्रयोजकत्वम्। द्वितीये तादृशसर्पज्ञानमात्रे धर्मो न जातिरूपः। प्रत्यक्षत्वानुमितित्वादिना सङ्करप्रसङ्गात्। किन्तूपाधिरूपः। स च स्वरूपसम्बन्धेनाध्यासिकसम्बन्धेन वा सम्बन्धिभूतविषयादन्यो न भवति। मानाभावादिति चेन्मैवम्। न तावदाद्योदोषः। तत्तज्ज्ञानस्वरूपाणामननुगतत्वेपि सादृश्यविशेषादिना सर्पज्ञानत्वेनानुगतीकृतानां तेषामेवासर्प ज्ञानाद्व्यावृत्तिसिद्धेः। द्वितीयेऽपि न दोषः। साङ्कर्यस्य जातावुपाधाविव बीजाभावेनादोषत्वात्। शशविषाणादेरतीतस्य च ज्ञाने विषयादन्यस्यैव तस्य वाच्यत्वाच्चेति भावः। ज्ञान एवेति॥ एतच्चान्त्यपक्षाभिप्रायेण। प्रथमे तु ज्ञानमेव विशेष इति बोध्यम॥ सर्पज्ञानमिति॥ सर्पे रज्जौ वेति शेषः। स्वाभिमतज्ञानतन्निष्ठधर्मसम्बन्धावपेक्ष्य सर्पज्ञानस्य वैलक्षण्यं स्वमतेऽप्यस्तीति बादो माभूदिति धर्मीति। न च ज्ञानस्वरूपस्य ज्ञानगतधर्मस्य स्वगतधर्माद्यपेक्षया धर्मित्वादुक्तदोषतादवस्थ्यमिति वाच्यम्। धर्मिशब्देन स्वस्वानाश्रितयोर्विवक्षितत्वादिति भावः। तज्जनकेति॥ असर्पज्ञानजनके योऽसर्पसन्निकर्षादिस्तद्विलक्षणेन सर्पसन्निकर्षादिना जन्यत्वादित्यर्थः। ननु घटसंयोगः पटसंयोगान्न जात्या भिद्यते। तदवृत्तिजात्यनधिकरणत्वात्। किन्तु घटरूपोपाधिनैवेति धर्म्यन्तरसम्बन्धमपेक्ष्यैव विलक्षणे घटसंयोगत्वावच्छिन्ने साध्याभाववति उक्तहेतु सत्त्वाद्व्यभिचार इति चेन्न। जातिविशेषावच्छिन्नतत्तत्कर्मप्रयोज्यधर्मस्य घटनिरूपितस्य घटसंयोगेपि सत्त्वात्। नानादण्डजन्येषु घटेषु विलक्षणजनकतावच्छेदकावच्छिन्नजन्यत्वाभावान्न व्यभिचारः। न च तादृशतत्तद्घटप्रागभावजन्येषु घटेषु व्यभिचारतादवस्थ्यम्। तस्य हेतुत्वे मानाभावात्। भावत्वेन जनकविशेषणाद्वा न दोषः। रज्जौ सर्पज्ञाने रज्जुसंयोगजन्ये सर्पसंयोगस्य विलक्षणस्य जनकस्याभावेपि तथाविधदोषस्य सत्त्वान्नासिद्धिः॥ यवाङ्कुरतद्बीजाभ्यामिति॥ अवधौ पञ्चमी॥ चैक्षादीति॥ न चेष्टापत्तिः। चैत्रादिसम्बन्धित्वाज्ञानेऽपि कलमाङ्कुरत्व तद्बीजत्वदर्शनमात्रेणाङ्कुरान्तराद्बीजान्तराच्च वैलक्षण्यानुभवस्य सार्वजनीनत्वादिति भावः। ननु विशेषणत्वे सम्भवति नोपलक्षणत्वमङ्गीकर्तुमुचितमत आह॥ अतीतादीति॥ अतीतादिज्ञाननिष्ठव्यावर्तकतायां व्यावहारिकस्य वाऽनिर्वचनीयस्य वाऽर्थस्याभावेना किञ्चित्करत्वात् सर्वत्र ज्ञाने उपलक्षणीभूतविषयोपस्यापि तस्वाभाविकविशेषेण ज्ञानं व्यावृत्तमित्यर्थः॥ एवं च यथेति॥ यथेत्यस्य तथा सर्पज्ञानमपीत्यत्रत्येन तथा शब्देनान्वयः॥ अभावान्तरादिति॥ अस्य विलक्षणमित्यनेनाग्रेतनेन लिङ्गविपरिणामात्सम्बन्धः। ज्ञानान्तरादित इत्यत्र वचनव्यत्ययोऽपि॥ तत्तत्कार्येति॥ दोषाभावगुणाद्यभाव कार्याणां प्रमाभ्रमादीनां सङ्करः स्यादित्यर्थः। अभावादिषु प्रतियोग्यादिकृतादसङ्करात्तत्कार्येऽप्यसङ्करशङ्कां निराकरोति॥ न चेति॥ ध्वंसादेरिति॥ ध्वंसादेः काले प्रतियोगिनोऽसत्त्वात् कृतेः काले कृतिविषयस्यासत्त्वम्। कृतेरविद्यमानविषयकत्वात्। तदुक्तङ्कृतेः सिद्धवृत्त्यसिद्धविषयत्वादिति। अतीतादिज्ञानकाले विषयस्यासत्त्वादिति योजना। ननु ध्वंसादेः काले प्रतियोगिनोऽसत्त्वेपि कदाचित्सत्त्वमस्त्येवेत्यत आह॥ पूर्वक्षण इति॥ कदाचित्प्रतियोगिनः सत्त्वेऽपि ध्वंसनिर्वाह्यकार्यकाले प्रतियोगिनोऽसत्त्वेन तत्कृतासङ्कीर्णस्वरूपस्य प्रध्वंसादेः कारणस्यासिध्द्या ध्वंसादिकार्याणामसङ्कारो नस्यात्। एवं कृत्युत्तरकाले विषयस्य सत्त्वेति कृतिकालेऽसत्त्वेन असङ्कीर्णस्वरूपस्यालाभात्। कृतिकार्याणा मसङ्करो न स्यात्। कार्यपूर्वक्षणेऽसतो विद्यमानस्यासङ्कीर्णध्वंसादि रूपस्यासङ्कीर्णस्वकार्य प्रति नियतपूर्ववृत्तित्वरूपं कारणत्वं व्याहतमित्यर्थः। ननु ध्वंसादिकाले प्रतियोग्यादीनामसत्त्वेपि तेषां नियतपूर्ववृत्तित्वरूपं कारणत्वं व्याहतमित्यर्थः। ननु ध्वंसादिकाले प्रतियोग्यादीनामसत्त्वेपि तेषां तत्रोपलक्षणत्वं भविष्यति। तथाच तदुपलक्षणेनैव ध्वंसादिस्वरूपाणामसाङ्कार्ये तत्कार्येष्वप्यसाङ्कर्यं भविष्यतीत्यत आह॥ उपलक्षणभेदमात्रेण चेति॥ मात्रशब्द एवार्थः। प्रध्वंसादौ प्रतियोग्यादेर्नोपलक्षणत्वम्। उपलक्षणभेदमात्रेणाप्रसिद्धकाकाद्युपलक्षणसकाशात् भेदेनैव काकादिकं ह्युपलक्षणम्। स्वोपलक्ष्येण गृहादिना कदाचित्सम्बद्धं तत्रोपलक्षणं दृष्टम्। प्रतियोग्यादिकं प्रध्वंसादिना कदापि न सम्बद्धम्। अतस्तत्र नोपलक्षणमित्यर्थः। ननु माभुत्प्रतियोग्यादिकं प्रध्वंसादावुपलक्षणं प्रध्वंसादिना सम्बध्यमानं देवदत्तादिकं तत्रोपलक्षणं भविष्यतीत्यत आह॥ विलक्षणेति॥ देवदत्ताद्युपलक्षणभेदमात्रेण विलक्षणकार्यजननेऽतिप्रसङ्ग इत्यर्थः। शिलोद्धरणकृतेर्माषोद्धरणकृतितो वैलक्षण्ये हेतुमाह॥ शिलोद्धरणार्थमिति॥ ननु ज्ञानगतधर्मस्य गुणत्वव्याप्यत्वाद्यनुपपत्त्या निरूपयितुमशक्यत्वादनङ्गीकार्यतेत्यत आह॥ उक्तप्रमाणैरिति॥ आख्यातुमशक्यत्वात् हेतोः प्रत्याख्यानमशक्यमिति शेषः। तत्र हेतुरुक्तप्रमाणैरित्यादि। ननु ज्ञाने स्वतो विशेषो न युक्तः। घटज्ञानमित्यादि विषयेणैव विशिष्टत्वादित्यत आह॥ घटज्ञानमितीति॥ यथा माधुर्यादेः स्वतो विलक्षणत्वेपि प्रकारान्तरेण प्रतिपादयितुमशक्यत्वात्क्षीरादिनैव निरूपणं तथा ज्ञानस्य स्वतो विलक्षणस्यापि घटादिना विषयेण निरूपणं युक्तमित्यर्थः॥ तत्तद्वृत्तेरिति॥ परिणामानां स्वभावविलक्षणत्वेादित्यर्थः॥ न हीति॥ घटीयस्वभावस्य तदभावस्येति समानाधिकरणम्। तस्य घटस्य तत्तदाकारवृत्तिरूपे ज्ञाने तदीयस्वभावे ज्ञाने तत्तद्व्यवनहारजननशक्ते च ज्ञाने क्रमेण गवयाकाररेखा घटीयस्वभावरूपघटाभावः। दाहशक्तिश्च दृष्टान्तः। यथा गवयाकाररेखायाः कार्ये गवयस्य घटाभावकार्ये घटस्य दाहशक्तिकार्ये वह्न्यादेर्न निवेशः तथा तादृसज्ञानकार्ये विषयस्य न निवेश इत्यर्थः॥ अधिकेति॥दोषजन्यत्वादित्यर्थः। न च सर्पप्रमाया गुणजन्यत्वान्न सर्पभ्रमेण समानं कारणमिति वाच्यम्। प्रमाया गुणजन्यत्वानङ्गीकारात्। दोषाभावस्य कारणतावच्छेदकत्वेनाकारणत्वादिति भावः॥ तद्धेतुजन्यत्वादिति॥ यद्यपि सर्पज्ञानहेतु सर्पसन्निकर्षजन्यत्वं रज्जुसर्पज्ञाने नास्ति। तत्संयोगादिव्याप्त्यादिरूपः दोषश्च। रज्जुसर्पज्ञाने च दोषरूपं सर्पज्ञानकारणमस्तीति भावः॥ तादृशमिति॥ मिथ्याभूतसर्पाद्यनवच्छिन्नं स्वत एवा सर्पज्ञानाद्व्यावृत्तमित्यर्थः॥ सदेवेति॥ ननु स्वरूपेणापि भ्रमज्ञानस्य मिथ्यात्वम्। स्वरूपतो बाधाभावे विषयतोऽप्यबाधप्रसङ्गात्। न च गुणजन्यत्वमुपाधिः। तस्याप्यापाद्यमानत्वेन वह्न्यनुमाने वह्निसामग्र्या इव साधनव्यापकत्वेनानुपाधित्वात्। विषय इव मिथ्यात्वप्रयोजकदोषादि समवहितसामग्र्या ज्ञानेऽप्यविशेषाच्चेति चेन्मावम्। शुद्धचैतन्यस्याबाधित्वेऽपि तद्विषयस्याज्ञानस्य बाधितत्वेन व्यभिचारात्। अप्रयोजकत्वं च। साध्ये सत्यपि हेतोरभावात्। निर्गुणब्रह्मविषय कदहरादिविद्यानामखण्डार्थनिष्ठवेदान्तवाक्यस्य स्वरूपतो मिथ्यात्वेन विषयतोऽपि मिथ्यात्वापत्तेः। अबाधात्तद्विषयस्य सत्यत्वे सर्पादिज्ञानस्य विषयिणोऽपि तत एव सत्यत्वम्। नायं सर्पः किन्तु तथा ज्ञात इति सर्वानुभवात्। अन्यथा नायं सर्प इतिवन्नेदं ज्ञानमिति बाधो ज्ञानस्यापि स्यादिति॥ अन्तर्भावितेति॥ एतच्च व्याख्यातं शङ्करेण। कारणे सत्ता विशेषणमुपलक्षणं वा। यदि विशेषणं तदा सत्तापि कारणमित्यायातम्। सत्तायां च न सत्तेत्यसत्कारणमित्यायातम्॥ तत इति॥ सत्ताविशिष्टं कारणमित्यभ्युपगमादित्यर्थः। द्वितीये सत्तोपलक्षितं सत्तारहितं कारणमिति त्वयैवाभ्युपगमादित्यर्थः॥ तत इति॥ सत्तोपलक्षितं कारणमित्यभ्युपगमादित्यर्थः। यद्वा कारणमित्युभयत्र भावप्रधानो निर्देशः। सत्तामन्तर्भाव्य कारणत्वं वर्तते न वा। कारणत्वाश्रयकोटौ सत्ता वर्तते न वेत्यर्थः। सत्तायां कारणत्वं वर्तते न वेति यावत्। आद्येऽसदपि कारणम्। सत्तायाः सत्ताविरहेणासत्त्वात्। द्वितीये सत्तयाः सदाकारप्रत्ययो नेति तन्मात्रप्रमायाः सत्तयाः लोपे सर्वकारणमसदेव प्राप्तमित्यर्थ इत्यस्मिन्पक्षे सत्तयां कारणत्वस्वीकारास्वीकारौ ततः शब्दार्थः॥ खण्डनोक्तेति॥ यद्यपि खण्डने अनेन वार्तिकेन सत्कारणत्वं निषिध्यते। असत्कारणत्वं तु प्रागेवोक्तमिति तद्व्याख्यातारः। तथाप्यसत्कारणत्वस्य कण्ठरवेण प्रतीतत्वात्तथोक्तमिति ध्येयम्॥ असत्कारणतेति॥ एतस्य स्वव्याहतेत्यनेनान्वयः॥ अस्यैवेति॥ त्वद्ग्रन्थ एव अन्यथाकारमक्षराणि कियन्त्यपि। तस्मादस्माभिरप्यस्मिन्नर्थे न खलु दुःपठेति त्वदुक्तन्यायेन।

अन्तर्भावितसत्वं चेदनसत्कारणं ततः।  
नान्तर्भावितसत्वं चेदनसत्कारणं तत इति।

अकारान्तर्भावेण पठितुं शक्यत्वादित्यर्थः। अबाध्यत्वरूपसत्त्वविशिष्टे तदुपलक्षिते वा अबाध्यत्वरूपसत्त्वस्य सत्वात्। दृश्यत्वे दृश्यत्ववदिति भावः॥ अन्तर्भावितसत्वं चेदिति॥ सत्ताविशिष्टस्याधिष्ठानत्वे विशेषणीभूतायाः सत्तारहितायाः अपि सत्तायाः अधिष्ठानत्वमायातम्। सत्तोपलक्षितस्याधिष्ठानत्वे सत्ताविरहितमधिष्टानमिति त्वयैवाभ्युपगमादित्यर्थः। एवं द्वितीयव्याख्यानमपि योज्यम्। तत इति। सत्ताविशिष्टं तदुपलक्षितं वाऽधिष्ठानमित्यभ्युपगमादित्यर्थः॥ कथमिति॥ असदेवेदमग्र आसीदित्यादिना अतः कारणत्वं पूर्वपक्षस्य कथं न खलु सोम्यैवं स्यात् कथमसतः सज्जायेतेत्यादिना असत्कारणत्वं निषिद्धम्॥ नासत इति॥ असतः कारणत्वम् न। अदृष्टत्वादिति सूत्रार्थः।

 अत्र केचित्। दण्डतन्तुसाधारणमेकं कारणत्वं नास्त्येव। यत्र तव सत्त्वमवच्छेदकं मम तुच्छविलक्षणत्वादिकम्। किन्तु कार्यतावच्छेदकं घटत्वपटत्वादि। कारणतावच्छेदकं दण्डत्वतन्तुत्वादि। तद्भेदाच्च कारणत्वं भिन्नम्। यथा गोर्गवयसादृश्यमन्यत् मातृभगिन्यादिसादृश्यमन्यत्। तत्र नैकमवच्छेदकं, किन्तु गवयत्वादिकमेव। तद्वदत्रापि दण्डत्वादिकमेव सत्त्वासत्त्वोदासीनमवच्छेदकं वाच्यम्। तथाच जनकत्वाजनकत्वानुसारेणापि न सत्त्वासत्त्वसिद्धिः। तदुक्तं खण्डने पूर्वसम्बन्धनियमो हेतुत्वे तुल्य एव नौ। हेतुतत्वबहिर्भूतसत्त्वासत्त्वकथा वृथेति। अस्यार्थः। न सत्कारणम्। नाप्यसत्कारणम्। किन्तु नियतपूर्ववृत्तिकारणम्। तच्च यथा सत्तथा असदपीति सदेव कारणमिति त्वत्कथावत् असदेव कारणमति मत्कथाप्यापाततो वृथेत्यर्थः। मैवं दण्डत्वतन्तुत्वादेः त्वन्मते दण्डाद्याभासेऽतिप्रसक्तत्वेन न तस्य हेतुत्वावच्छेदकत्वम्। न ह्यकारणे विद्यमानं कारणतावच्छेदकम्। दण्डाभासदेश्चाकारणत्वं त्वयाप्यङ्गीकृतमेव। यथोक्तं वाचस्पत्ये असत्यत्वाविशेषेपि वर्णदैर्ध्यादिना असत्यं ज्ञायते नतु धूमाभासादिनेति। कारणस्यानेकत्वेन दण्डत्वादेरभावेन सद्विशेषदण्डत्वादेः कारणतावच्छेदकत्वे सत्त्वस्य कारणत्वप्रयोजकत्वमिति। उपसंहरति॥ तस्मादिति॥ असत्व इति॥ दृश्यत्वादि हेतुभिर्हेतुवाक्यादि प्रापितानां साधनव्याप्त्यादीनां मिथ्यात्वबोधने न तेषामसत्वमित्यर्थः। व्यासाद्रिकृततर्काम्बुपूरैः पक्षयुगंयुजि॥ न्यायामृततरङ्गिण्यामसतोऽहेतुताऽन्यथा॥ असतः साधकत्वाभावे बाधकोद्धारः॥       
\</1-1-32\>

\<1-1-33\> %33.दृग्दृश्यसम्बन्धानुपपत्तिभङ्गः %

 दृग्दृश्यसम्बन्धानुपपत्तिरूपं पूर्वोक्तं तर्कं निराकर्तुमुत्थापयति॥ अनुकूलेति॥ मायिभिक्षव इति॥ अस्य आहुरित्यनेन सम्बन्धः॥ अन्यच्चेति॥ नीलसंविदोर्भेदे नीलसंविदि नीलस्य भानं न स्यात्। भिन्नस्यापि भाने नीलसंविदि नीलेतरस्य धवलादेरपि भानं स्यात्। ननु नीलसंविदि नीलस्य सम्बन्धोऽस्तीति नीलं भासते, धवलादेस्तु तत्र न सम्बन्ध इति न भानमित्यत आह॥ नियामकमिति॥ नीलस्य नीलबुद्धेश्च वक्ष्यमाणरीत्याऽन्यः सम्बन्धो न सम्भवति। येन नियमः स्यात्। तस्मात्संविदि नीलादेरारोपितत्वमेव सम्बन्ध इति सत्यत्वे नीलादेः दृक्‌दृश्यसम्बन्धानुपपत्तिरूपो बाधकस्तर्कोऽस्ति विपक्षे इत्यर्थः। आत्मखातिवादिभिः विज्ञानवादिभिः॥ ग्राह्यलक्षणाभावाख्यमिति॥ ग्राह्यांशस्य घटादेर्विषयस्य लक्षणं विषयत्वं तस्याभावः तस्माद्विज्ञानात्मा अर्थः। अर्थस्य विज्ञानाद्भेदे तत्र विषत्वं न स्यात्। लक्षणानिर्वचने सामर्थ्येनापि ज्ञानविज्ञानविषयत्वं न सम्भवतीत्यादि। एतच्च बौद्धधिक्कारे स्पष्टम्।

 ननु दृग्दृश्ययोः सम्बन्धाभावेऽपि असम्बद्धस्यैव तया प्रकाशनमस्त्वित्यत आह दृश्यस्येति। दृक्‌दृश्ययोराध्यासिकसम्बन्धं वक्तुं सम्बन्धान्तरं निराकरोति॥ नापीति॥ आत्मेति॥ गुणत्वान्न ज्ञेयेन घटादिना संयोगः आत्मगुणत्वान्न समवायः सम्भवतीत्यर्थः॥ ज्ञानजन्यहानादीति॥ यद्यप्येतत् करिष्यमाणप्रथमपक्षविकल्परीत्या प्रथमपक्षेऽन्तर्भवति। तथापि बुद्धिगोचरत्व मित्यत्रात्माश्रयं वक्तुं पृथग्विकल्पितमिति ध्येयम्॥ ज्ञानकर्मत्वं वेति॥ कर्मत्वं च क्रियाजन्यफलाश्रयत्वातिरिक्तं करणव्यापारविषयत्वादिकत्राभिमतमतो न प्रथमविकल्पान्तर्गतिरिति बोध्यम्॥ । कलधौतेति॥ रूप्यज्ञानाविषयस्य रूप्यमलादेः रूप्येण सहोपादीयमानत्वाद्रूप्यज्ञानविषयत्वं स्यादित्यर्थः। तयोरिति॥ तथाचासम्भव इति भावः॥ हानादीति॥कण्टकादिज्ञानं कण्डकादिकमेव प्रकाशयति। ततः कण्टकान्तरेऽनिष्टसाधनत्वं जानतः पुरुषस्य परोवर्तिकण्टेकेऽपि तदनुमानं भवति। अनिष्टसाधनत्वाच्च हेयताबुद्धिर्जायत इत्यङ्गीकारात् हानादिबुद्धीनां कण्टकादिप्रत्यक्षजन्यत्वासम्भव इत्यर्थः॥ विषयत्वेति॥ अनुमित्यादिविषयेऽव्याप्तिश्च बोध्या॥ दृश्यमानताया इति॥ दृश्यमानत्वस्य दृग्विषयत्वरूपत्वादित्यर्थः॥ योग्यतायामिति॥ न च योग्यता योग्यतान्तरं विनैव योग्या यथा दृश्यत्वं दृश्यत्वान्तरं विनैव दृश्यमिति वाच्यम्। अवच्छेदकरूपापरिचये योग्यताया एव ग्रहीतुमशक्यत्वात् । ननु यस्यां संविदीत्यत्र सप्तम्यर्थो न विविक्षित इत्यत आह॥ संविद इति॥ नापीति॥ यस्यां संविदि सत्या योऽर्थोऽवभासते विषयो भवतीत्यर्थे आत्माश्रय इत्यर्थः॥ मत्समवेतमिति॥ यथा रूपज्ञानमिष्टं ध्वस्तमित्यादौ इच्छादीनां रूपज्ञानावच्छेदकत्वं तथा मत्समवेतं रूपज्ञानमित्यत्र रूपज्ञानात्मसमवायस्य रूपज्ञानावच्छेदकत्वमस्तीत्यर्थः॥ तद्विषयत्वेति॥ इदं रूपमिति ज्ञाने विषयत्वापातादित्यर्थः॥ तथाचेति॥ सत्यभूतानामेव घटादीनां स्वाकारवृत्तिद्वारा चैतन्यसम्बन्धोऽस्त्वित्यर्थः। ननु प्रकाशस्य साक्षात्स्वसंसृष्टप्रकाशकत्वनियमेन चैतन्यस्य परंपरासम्बन्धेन विषयप्रकाशकत्वायोगः। न हि प्रदीपः परम्परासम्बद्धं प्रकाशयतीति चेन्न। न हि वृत्तिद्वारक इत्यस्य परम्परासम्बन्ध इत्यर्थः। किं तु सर्वव्याप्ति चैतन्यस्याविद्यावृतस्य वृत्त्याऽवरणे निवृत्ते अनावृतेन चैतन्येन सत्यानामेव घटादीनां साक्षात्सम्बन्धोऽस्तु। किमर्थमाध्यासिकसम्बन्धकल्पनमित्यर्थः।

 ननु न वयं प्रपञ्चस्य ब्रह्मात्मकदृगध्यस्तत्वं वदामहे। येन सर्वस्य सर्वदा सर्वं प्रति प्रकाशप्रसङ्गरूपानिष्टप्रसङ्गपरिहाराय तत्तदाकारवृत्तिद्वारकसम्बन्धापेक्षा स्यात्। किं तु तत्तदाकारवृत्त्याऽवृते चैतन्ये तादृशचैतन्येन साक्षादेव घटादेः सम्बन्धो घटते। अतो न तदर्थं वृत्तिरूपद्वारानुसरणमित्यत आह॥ न हीति॥ विज्ञानवादिमत इति। यदाहुर्विज्ञानवादिनः- "स्वप्नधीसाम्यतो बुद्धेर्बुध्द्याऽर्थस्य सहेक्षणात्। तद्भेदेनानिरूप्यत्वात् ज्ञानाकारार्थ इष्यताम् " इति। भवतं मते तु दृश्यस्य न तज्ज्ञानेऽध्यासः। किं तु ब्रह्मात्मकदृश्ये वेत्यर्थः। ततः किमित्यत आह॥ सत्याया इति॥ तथाचोक्तातिप्रसङ्गभङ्गाय वृत्तिरनुसरणीयेति भावः। नन्वस्तु मम मतेऽपि घटादेः तत्तज्ज्ञान एवाध्यास इत्यत आह॥ उपाधीति॥ मिथ्यात्वेनेति॥ अधिष्ठेयाधिकसत्ताकत्वस्याधिष्ठानत्वौपयिकस्याभावादिति भावः। ननूपाध्युपलक्षितेऽप्युपाधिकृतो भेदोऽप्यस्तीत्यत आह॥ कथञ्चिदिति॥ दृश्याप्रतीतेरिति॥ तथाच वृत्तिरावश्यकीत्यर्थः॥ आध्यासीकेति॥ घटाकारवृत्तिप्रतिबिम्बितचैतन्ये घटप्रकाशके घटानध्यासेन दृक्‌दृश्ययोराध्यासिकसम्बन्धसत्त्वात् प्रकाश्यप्रकाशभाव इति कल्पनाऽनुपपन्ना स्यादित्यर्थः॥ आवश्यकेनेति॥ घटाधिष्ठानभूतचैतन्यं घटप्रकाशकमिति मतेऽपि तदभिव्यक्त्यर्थं घटाकारवृत्तिप्रतिबिम्बितस्य चैतन्यस्यानुसरणीयत्वात्तेनैव घटानधिष्ठानेन सत्यस्य घटस्य प्रकाशोऽस्तु। तरणिकिरणैरिव स्वानधिष्ठितस्य घटादेरित्यर्थः। न च परोक्षविलक्षणस्फुटतरव्यावहारार्थं विषयाधिष्ठान चैतन्याभिव्यक्तिकल्पनेति वाच्यम्। आवश्यकेन्द्रिय जन्यवृत्तिप्रतिबिम्बितचैतन्येनैव तदुपपत्तेरिति भावः। अधिष्ठानचैतन्यमधिष्ठेयस्य प्रकाशकमिति मते दोषान्तरमाह॥ किञ्चेति॥ सत्यस्येत्यधिष्ठानत्वोपपादनाय॥ नाभिव्यक्तिरिति॥ तथाच न तेन घटादेः प्रकाशः स्यादित्यर्थः॥ न तदधिष्ठानत्वमिति॥ तथाच तदपि घटादिप्रकाशकमित्यर्थः। आत्माश्रयादिति॥ स्वावच्छिन्नस्य स्वाधिष्ठानत्वे स्वस्यापि स्वाधिष्ठानत्वप्रसङ्गेनात्माश्रय इति। यद्वा घटस्याध्यासे सति घटस्वरूपप्रसिद्धौ चैतन्यस्य घटावच्छिन्नत्वं तदवच्छिन्ने चैतन्ये सत्यधिष्ठानलाभे घटादेरध्यास इत्यात्माश्रय इत्यर्थः।

 ननु शुद्धचैतन्यस्यैव घटाद्यधिष्ठानत्वम्। तस्य च चारमसाक्षात्कारात्पूर्वं मूलाज्ञाननिवृत्तिरूपव्यक्त्यभावेऽपि तदवस्थाविशेषादिनिवृत्तिलक्षणाभिव्यक्त्यादि विषयप्रकाशोप पत्तिरिति चेन्मैवम्। मूलाज्ञानं यदि नावरणं, न तर्हि तत्सिद्धिः। आवरणार्थमेव त्वयाऽज्ञानस्य साधितत्वात्। यदि तदावरणं तर्ह्येकावरणनिवृत्तावप्यावरणान्तरस्य सत्त्वे न शुद्धचैतन्यस्य घटादिष्ठानस्याभिव्यक्तिरिति भावः। दोषान्तरमाह॥ किञ्च घटेति॥ घटाधिष्ठानचैतन्यं घटप्रकाशकमिति मते मिथ्याभूतस्य घटवत् घटादिष्ठानत्वाभावेन घटाप्रकाशकत्वात्सत्यमेव घटादिष्ठानं घटप्रकाशकमिति वाच्यम्। तस्य च सत्यत्वेन दोषाजन्यतयाऽबाधितार्थकत्वरूपप्रमात्वयोगित्वेन तद्विरुद्धस्वविषयमिथ्यात्वापादनशीलं स्वविषयं प्रत्यधिष्ठानत्वं न सम्भवतीत्यर्थः। ननु दोषाजन्यत्वं न प्रमात्वप्रयोजकम्। चैतन्यस्य सर्वत्र दोषाजन्यत्वात्। किं तु दोषाजन्यवृत्त्यवच्छिन्नत्वम्। प्रकृते च तदभावान्न विषयस्य सत्यत्वम्। अतो मिथ्याभूतस्वविषयं प्रत्यधिष्ठानत्वं सत्याया दृशोऽयुक्तमिति चेन्मैवम्। घटाद्याकारवृत्तेरपि सम्भावितेन्द्रियादिदोषजन्यत्वात्। अविद्यायाश्च दोषत्वासम्प्रतिपत्तेः। अन्यथा अद्वैतागमविषयश्रौत्रादिवृत्तेरपि अविद्यारूपदोषजन्यत्वेनाप्रमात्वापत्त्याऽद्वैतागमस्यासिद्धिप्रसङ्गादिति॥ अभाववद्भतलमिति॥ अत्र परस्परासंयुक्तासमवेतेत्यादिकमेव पक्षः। तत्परिचायकत्वेनाभाववद्भूतलमित्यादि॥ उक्तेति॥ परस्परासंयुक्तेत्यादिरूपेत्यर्थः॥ अबाधितेति॥ अपरोक्षत्वमपि विशेषणम्। तेन परोक्षधीषु न व्यभिचारः। न चोभयत्राध्यासिकसम्बन्धसिद्धिः। विषयत्वेन निमित्तत्वेन चोपपत्तावर्थान्तरमिति वाच्यम्। तात्विकसम्बन्धबाधे आध्यासिकसम्बन्धसिद्धिः। तथाच संयोगसमवायातिरिक्त तात्विकसम्बन्धपर्यन्तं नाध्यासिकसम्बन्धसम्भावनेति न तेनार्थान्तरं, व्यापकानुपलब्धिबाधश्च निरसिष्यत इत्यर्थः॥ विमतेति॥ आनन्दो, ब्रह्म वा स्फुरति इत्यादिकेत्यर्थः॥ अबाधितविशेषणेति॥ सम्बन्धिसमसत्ताकविशेषणविशेष्यसम्बन्धविषयेत्यर्थः। एतेन ब्रह्मज्ञानपर्यन्तमाध्यासिकसम्बन्धस्याबाधितत्वेन सिद्धसाधनं सर्वथा अबाधितत्वे साध्ये साध्यवैकल्यं दृष्टान्तस्येति निरस्तम्। आनन्दस्य स्फुरणस्य ब्रह्मणो वा या सत्ता तद्वतः सम्बन्धस्य सिद्धेः। न च तत्र विशिष्टबुद्धित्वमसिद्धमिति वाच्यम्। घटश्चलतीत्यादिवदस्या अपि तथात्वादिति। ननु गोमांश्चैत्र इत्यादौ विप्रकृष्टगवीनां तद्वतश्च संयोगाद्यभावात् अन्यस्य च सम्बन्धस्य तत्राक्लृप्तत्वाद्विशिष्टबुद्धित्वं तत्र व्यभिचारीति शङ्कां परिहरति॥ गोमानिति॥ गोमाश्चैत्र इत्यादावपि सम्बन्धस्य तत एव साधनान्न तत्र व्यभिचार इत्यर्थटः।

 ननु संयोगादेरेव सम्बन्धत्वात्तस्य च ज्ञानज्ञेययोरभावात्तत्र सम्बन्धानुमानं बाधितमित्याशङ्कां संयोगाद्यतिरिक्तसम्बन्धसाधकाभियुक्तवचसा निराकरोति॥ उक्तं हिति॥ षष्ठी स्थाने योगेति सूत्रे महाभाष्ये। \`ननु नेदं सूत्रमारम्भणीयम्। अस्तेर्भूरित्यादौ षष्ठीनिर्देशात् विनापि सूत्रेणास्तेः सम्बन्धी भूरादेशो भविष्यतीति चेदयित्वा नियमार्थोऽयमारम्भ इत्युक्तम्। नन्वनेकप्राप्तेरभावात् कथं नियम इत्याशङ्कामभिप्रेत्य तत्परिहारार्थं एकशतं षष्ठ्यर्था इत्युक्तमित्यर्थः॥ ते चिति॥ षष्ठीदण्डकपाठाश्रयणेनैतदुक्तमिति कैयटवाक्यस्यार्थानुवादोऽयम्। षष्ठीदण्डकइति॥ षष्ठीदण्डको नाम ग्रन्थविशेष इति बृहद्विवरणकारः। ननु संयोगादेरन्यस्य सम्बन्धत्वे तस्य क्लृप्तपदार्थेष्वन्तर्भावाभावादाधिक्यं स्यादत आह॥ प्रमितेति॥ तादृशसम्बन्धसमावेशेनैव पदार्थोः परिगणनीया इत्यर्थः। उक्तानुमानेषु व्यापकानुपलब्धिबाधं शङ्कते॥ नचेति॥ सम्बन्धद्वित्वमिति॥ संयोगसमवायान्यद्वित्वव्यापकसङ्ख्यापूरणवृत्तित्वेन सम्बधत्वानवगाहित्वं विशेषिणविशेष्यसम्बन्ध विषयकत्वरूपसाध्यस्य व्यापकं दण्डी शुक्ल इत्यादिविशेषणविशेष्यसम्बन्धविषयबुद्धौ दृष्टम्। अभाववद्भूतलं ज्ञातो घट इत्यादौ पक्षीकृतविशिष्टबुद्धौ तदभावात्साध्यस्यापि बाध इत्यर्थटः। एवमनुमानान्तरेऽपि बोध्यम्। अन्योन्याश्रया इति॥ निरुक्तस्य विशिष्टबुद्धित्वव्यापकत्वे तन्निवृत्त्या पक्षे साध्याभावसिद्धिः। पक्षे साध्याभावसिद्धौ च व्यभिचाराभावेन निरुक्तस्य विशिष्टबुद्धित्वव्यापकत्वसिद्धिरित्यन्योन्याश्रय इत्यर्थः॥ अन्यथेति॥ एतदप्युक्तदिशा व्याख्येयम्॥ नापीति॥ विद्यमानमात्रसम्बन्धिविषयकत्वं सन्निकृष्टमात्रसम्बन्धिविषयकत्वं वा नोक्तसाध्यव्यापकम्। येन तन्निवृत्तिर्वाधिका स्यादित्यर्थः॥ अस्येति॥ निरुपाधिकहेतुसाध्यसहचाराव गतसाध्यव्याप्तिकहेतोः पक्षवृत्तितया पक्षे संयोगादि विलक्षणसम्बन्धिकस्य सम्बन्धस्यासिद्धेः। निरुक्तयोस्तु नोक्तसाध्यव्यापकतासिद्धिः। अन्योन्याश्रयादनुकूलतर्काभावाच्च। देशकाल सन्निकर्षवतीनामपि सपत्नीनां सम्बन्धाभावात्। विप्रकृष्टानां गोगोमतां सम्बन्धदर्शनाच्च। न हि तयोराध्यासिकः सम्बन्धोऽस्तीत्याशयः॥ अन्यथेति॥ अनुकूलतर्काभावेति व्यापकताग्रह इत्यर्थः॥ पृथक्सिद्वयोरेवेति॥ पृथक्सिद्धसम्बन्धिविषयकत्वादेरित्यर्थः॥ संयोगेति॥ दण्डीत्यादिविशिष्टबुद्धौ सम्बन्धविषयकत्वादि व्यापकत्वग्रहादित्यर्थः॥ अपृथक्सिद्धिरिति॥ पृथक्सिद्धसम्बन्धिविषयकत्वरूपस्य सम्बन्धविषयकत्वव्यापकस्य निवृत्तिरित्यर्थः॥ समवायेति॥ समवायसाधकस्य विशेषणविशेष्यसम्बन्धविषयेत्यनुमानस्य व्यापकानुपलब्धित्वेन बाधिका स्यादित्यर्थटः॥ ध्वंसादेरित्यादि॥ अतीतादिनेत्यादीनां वक्ष्यमाणेनासम्बन्धादित्यनेन सम्बन्धः। ध्वंसादेरतीतेन प्रतियोगिना सम्बन्धाभावे तस्यायं ध्वंस इति नियमो न स्यात्। मिथ्यात्वलक्षणान्तर्गतस्यात्यन्ताभावस्य प्रतियोगिना सम्बन्धाभावे प्रतियोगिनो मिथ्यात्वं न स्यात्। वेदान्तनिष्ठशक्तितात्पर्ययोर्ब्रह्मणा सम्बन्धाभावे वेदान्तेभ्यो ब्रह्मसिद्धिर्न स्यात्। जीवाश्रिताज्ञानस्य ब्रह्मणा सम्बन्धाभावे जीवो ब्रह्म न जानातीति न सिध्द्यति। व्यवहारस्य व्यवहर्तव्येन ब्रह्मणा सम्बन्धाभावे ब्रह्मणोऽयं व्यवहार इति न सिध्यति। मुमुक्षाया मोक्षेण सम्बन्धाभावे मोक्षस्य पुरुषार्थत्वं न स्यात्। त्वदुक्तदोषस्य प्रपञ्चसत्यत्वादिना दूष्येण सम्बन्धाभावे तन्निराकरणं न स्यात्। त्वद्वाक्यस्यार्थेन सम्बन्धाभावे तन्निरर्थकं स्यात्। ज्ञानस्य ज्ञेयेन सम्बन्धो नास्तीत्येवं रूपं यत्त्वद्वाक्यं तत्प्रतिपाद्यो यो ज्ञानज्ञेयसम्बन्दाभावः तस्य एतद्वाक्यजन्यं यत् ज्ञानं तेन सम्बन्धाभावात् ज्ञानज्ञेययोः सम्बन्धाभावः परेण ज्ञातो न स्यादित्यर्थः॥ स्वन्यायेत्यादि॥ उक्तरीत्या स्वन्यायविरोधः। ज्ञानज्ञेययोः सम्बन्धाभावं प्रतिपादयितुं ज्ञानस्य ज्ञेयेन सम्बन्धो नेति प्रयुक्तं यद्वाक्यं तत्प्रयोगरूपा या क्रिया तत्प्रतिपाद्यस्यार्थस्यैतद्वाक्यजन्यस्य ज्ञानस्य सम्बन्धाभावात् स्वक्रियाविरोधः। ज्ञानज्ञेययोः सम्बन्धाभावरूपार्थस्य ज्ञानज्ञेययोः सम्बन्धो नास्तीत्येतद्वाक्यजन्यज्ञानेन सम्बन्ध बोधयितुं एतद्वाक्यं प्रयुक्तम्। ज्ञानज्ञेययोः सम्बन्धो नास्तीति वदतीति स्ववचनविरोधः। तथाच तथा ध्वंसप्रतियोग्यादिषु नाध्यासिकः सम्बन्धः किन्त्वन्यः तथा ज्ञानज्ञेययोरपीत्यर्थः। ननूक्तेषु ध्वंसादिप्यध्यास एव सम्बन्धो भविष्यतीति सम्बन्धाभावप्रयुक्ताः स्वन्यायविरोधादयो न स्युरित्यत आह॥ न हीति॥ एतेनेति॥ स्वन्यायविरोधादिनेत्यर्थः॥ स्वव्याहतस्येति॥ व्यावहारिकव्यवच्छेदकस्येत्यर्थः। मुमुक्षायाश्च मोक्षेणेत्यत्र शङ्कां परिहरति॥ न चेच्छाया इति॥ इच्छेष्यमाणयोः सम्बन्धघटकं तद्भानजन्यत्वं नतु तदेव तयोः सम्बन्ध इत्यर्थः॥ पटेच्छाया इति॥ पटमात्रेच्छाया इत्यर्थः। न च घटविषयत्वेन घटज्ञानजन्यत्वं तस्यां नेति वाच्यम्। एतस्य विषयसम्बन्धसिध्द्यधीनत्वात्, गौरवाच्च। ज्ञाने तदङ्गीकारे इच्छायामपि तदङ्गीकारौचित्याच्च। अज्ञानस्याज्ञेयेनेत्यत्र शङ्कां परिहरति॥ अज्ञानस्येति॥ अस्यास्मिन्नज्ञानमित्याश्रयविषययोरनुभवादित्यर्थः॥ स्वीकृतत्वाच्चेति॥ यथाहुः आश्रयविषयत्वभागिनीति । ध्वंसादेश्चातीतादिनेत्येतदुपपादयति॥ यदि चेति॥ तथैवास्त्विति॥ नतु ज्ञानज्ञेययोराध्यासिकः सम्बन्ध इत्यर्थः। ननु प्रतियोग्यभावादीनां सम्बन्धस्याकल्पितत्वनिदर्शनेन न ज्ञानज्ञेययोरकल्पितसम्बन्धसिद्धिः। तत्सम्बन्धस्यापि कल्पितत्वादित्याशङ्क्य निराकरोति॥ भावाभावादेरिति॥ प्रपञ्चेति॥ दृक्‌दृश्यसम्बन्धानुपपत्त्या ज्ञेयमात्रस्याध्यासिकत्वे सिद्धे तन्मध्यपतितस्य प्रतियोग्यभावादिसम्बन्धस्यापि मिथ्यात्वं सिध्यति। तन्मिथ्यात्वे सिद्धे कुत्रापि सत्यसम्बन्धस्याकल्पनात् ज्ञानज्ञेययोरप्याध्यसिकसम्बन्धः सिध्यतीत्यन्योन्याश्रय इत्यर्थः॥ घटस्येति॥ ज्ञानज्ञेययोः सम्बन्धविराचे दृष्टानुसारित्वात् कल्पनायाः घटतदभावादाविव धर्मिसमसत्त्वस्य सम्बन्धस्य कल्पनीयत्वादित्यर्थः॥ अस्तु वेति॥ मिथ्यात्वमागृह्णतस्तव मते विषयत्वमपि मिथ्यैव। न च विषयत्वमिथ्यात्वमात्रेण दृश्यस्य विषयस्य मिथ्यात्वं सिध्यति। यथा तार्किकाणां मते विभुद्रव्यादीनां संयोगस्य मिथ्यात्वेपि न तेषां मिथ्यात्वमित्यर्थः। ननु मिथ्याभूतविषयत्वाश्रयो न वस्तुतो विषयो भवति। न हि मिथ्याभूतघटत्वाश्रयो वस्तुतो घटो भवतीत्यत उक्तम्। दृश्येति॥ विषयत्वस्योपाधेमिथ्यात्वेऽपि वस्तुतस्तदुपाहितस्य न मिथ्यात्वम्। परिदृश्यमानत्वादित्यर्थः।

 ननु सम्बन्धमिथ्यात्वमेव सम्बन्धिनो दृश्यस्य मिथ्यात्वमाक्षेप्स्यति। न च विभुद्रव्यादिषु संयोगमिथ्यात्वमादाय व्यभिचारः। सम्बन्धान्तरस्य तत्र सत्त्वात्। प्रकृते दृक्‌दृश्ययोस्तु न कोपि सम्बन्धः सम्भवतीत्यत आह॥ ज्ञानस्येवेति॥ ननु मिथ्याभूतसम्बन्धप्रतियोगी अपरस्मिन्नारोपितः। यथा शुक्तौ रजतम्। तथा ज्ञेयं ज्ञाने अध्यस्तमित्यत आह॥ न चेति॥ मिथ्याभूतसमयोगप्रतियोगिनोरपि दण्डचैत्रयोन्योन्यस्मिन्ननध्यासादित्यर्थः। ननु तात्विकसम्बन्धप्रतियोगि अपरस्मिन्नध्यस्त इति नियमः। न च दण्डचैत्रादेः सम्बन्धस्तात्विकः। अतो न दण्डे चैत्रस्याध्यास इत्यत आह॥ न चाध्यासिकेति॥ इच्छेष्यमाणादौ क्लृप्तस्य विषयविषयिभावसम्बन्धस्य त्यागेन ज्ञानज्ञेययोराध्यासिकसम्बन्धकल्पनं हि ज्ञेयमिथ्यात्वसिध्द्यर्थम्। न च तदङ्गीकारेऽपि ज्ञेयमिथ्यात्वसिद्धिः। तात्विकसम्बन्धप्रतोयोगीत्यादेः स्वरूपासिद्धेरित्यर्थः। ननु दृष्टानुसारेण घटतदभावादिष्विव धर्मिसमसत्ताकः सम्बन्धो ज्ञान ज्ञेययोरस्त्वित्युक्तमयुक्तम्। तत्र तादृशसम्बन्धः सम्भवतीति कल्प्यते। ज्ञानज्ञेययोस्तु धर्मिसमसत्ताकः सम्बन्धो न सम्भवति। तथाहि। ज्ञानज्ञेययोः सम्बन्धो ज्ञानसमसत्ताको वा ज्ञेयसमसत्ताको वा। नोभयथाऽपि। परस्परप्रतिबन्धादित्यत आह॥ न चाभावादेरिति॥ नियामकेति॥सम्बन्धसत्ता सम्बन्धिसत्तया समाना। नतु यावत्सम्बन्धिसत्तया। नियामकाभावादित्यर्थः। ननु ज्ञानज्ञेययोर्धर्मिसमसत्ताकसम्बन्धे नियामकसत्त्वेपि न तथा तत्सम्बन्धकल्पनम्। तदकल्पने बाधकाभावादित्याशङ्क्य तत्र बाधकमाह॥ दृग्दृश्ययोरति॥ दृग्दृश्ययोः सम्बन्धो नेति वाक्यप्रयोगरूपक्रियायाः दृग्दृश्ययोः सम्बन्धो नेत्येतद्वाक्यप्रतियपाद्यार्थस्यैतद्वाक्यजन्यज्ञानेन सम्बद्धुं, श्रवणादिरूपक्रियायाः श्रोतव्येन ब्रह्मणा, वृत्तिरूपसाक्षात्कारक्रियायाः साक्षात्कर्तव्येन ब्रह्मणा, सम्बद्धुं या तव वाक्यप्रयोगरूपा क्रिया सा विरुद्धेतेत्यर्थः। असम्बन्धेन धर्मिसमसत्ताकसम्बन्धाभावेन। तथाचोक्तस्थले तादृशसम्बन्धासिद्धिरेव ज्ञानज्ञेययोस्तादृशसम्बन्धानङ्गीकारे बाधिकेत्यभिप्रायः। ननूक्तस्थलेऽपि न धर्मिसमसत्ताकसम्बन्धोंऽगीक्रियते। येन तदसिद्धिर्बाधिका स्यादित्यत आह॥ न हीति॥ नन्वस्ति ब्रह्मणि तत्साक्षात्कारस्य श्रवणादिरूपक्रियायाश्चाध्यासः। तावता च ब्रह्मसाक्षात्कारादीनां ब्रह्मीयत्वं भविष्यतीति शङ्कते॥ ब्रह्मणीति॥ घटेति॥ घटसाक्षात्कारस्यापि ब्रह्मण्यध्यस्तत्वादित्यर्थः। न चाध्यासविशेषस्तदीयताप्रयोजकः। एतदपेक्षया इच्छादिषु क्लृप्तस्य सम्बन्धस्यैव लघुत्वादिति भावः॥ धर्मादाविति॥ तात्पर्यस्य धर्मादिसम्बन्धो न स्यादित्यर्थः। ननु तात्पर्यं तत्प्रतीत्युद्देश्यकत्वं प्रतीतेश्च ज्ञेयान्तरेणेव धर्मेणापि सम्बन्धोऽध्यास एव प्रतीतिद्वाराधर्मतात्पर्ययोः सम्बन्ध इति चेत् मैवम्। एतादृश्यपरम्परासम्बन्धस्य घटेपि साम्यादिति भावः॥ इहापीति॥ ब्रह्मसाक्षात्कारस्य ब्रह्मण्यध्यस्तत्वेन ब्रह्मसम्बन्धवत् घटज्ञानस्यापि घटे अध्यस्तत्वेन घटीयत्वं स्यादित्यर्थः। सङ्गृह्णाति॥ एवं चेचि॥ तदर्थस्य दृग्‌दृश्यसम्बन्धाभावस्य। अन्यः आध्यासिकसम्बन्धादिति शेषः।

 ननु ज्ञानज्ञेययोराध्यासिकसम्बन्धाभावे तयोः सम्बन्ध एव न सिद्ध्येत्। तथाहि। ज्ञानं प्रकाशः। तस्य च देशकालविप्रकर्षादिकं प्रकाश्यसंयोगादिषु बाधकमस्तीत्याशङ्क्य परिहरति॥ यद्यपीति॥ आन्तरत्वेनेति॥ बाह्मप्रकाशस्य प्रकाशस्यसान्निध्यं संयोगादिहेतुर्न त्वान्तरस्यापि तस्येत्यर्थः॥ परोक्षेति॥ परोक्षवृत्तौ साक्षाद्विषयसम्बन्धस्य त्वयापि स्वीकारादित्यर्थः। ननु परोक्षस्थले यद्यप्यधिष्ठानचैतन्येन साक्षादेव सम्बन्धः तथापि विषयाकारवृत्त्या साक्षात्सम्बन्धाभावात् वृत्त्यवच्छिन्नचैतन्येन विषयस्य परम्परासम्बन्ध एवेति चेत् मैवम्। अपरोक्षस्थलेऽपीन्द्रियजन्यवृत्त्यवच्छिन्नेन चैतन्येन विषयस्य तादृशसम्बन्धेनैव भानोपपत्तावाध्यासिकसम्बन्धकल्पनायां मानाभावादिति भावः॥ अन्यथेति॥ प्रकाशेषु वैचित्र्यानङ्गीकारे॥ (प्र)दीपवदिति॥ प्रकाशरूपे प्रदीपे अध्यासादर्शनात् प्रकाश्यस्य ज्ञानरूपेऽपि तस्मिन् स न स्यादित्यर्थः। ज्ञानविशेषे ज्ञेयेन सह अध्यासातिरिक्तसम्बन्धस्त्वयाभ्युपगत इति सर्वत्र ज्ञाने स एवास्त्वित्याह॥ किं चेति॥ अपरोक्षेति॥ नन्वपरोक्षानुभवैकरसे ब्रह्मण्यध्यस्तस्यातीतादेर्व्यावहारिकस्य स्वज्ञानेऽनुमित्यादिरूपे अनध्यासेपि यस्मिन् चैतन्ये तदध्यस्तं तदेव चैतन्यमनुमित्यादिरूपवृत्त्यवच्छिन्नमनुमितिरिति नाध्यासानुपपत्तिः। अतिप्रसङ्गपरिहारार्थं चैतन्यस्य विषयसम्बन्धे वृत्त्युपरागापेक्षायामपि नाधिष्ठानत्वे तदपेक्षा। एवमेव स्मृतिस्थलेऽपीति चेन्मैवम्। अतीतादेर्ज्ञानं हि न तदधिष्ठानचैतन्यमात्रम्। किं त्वनुमित्यादिरूपवृत्त्यवच्छिन्नं तत्। तथा तस्मिंश्च नातीतादेरनुमेयस्याध्यास इति न तस्य स्वज्ञानेऽध्यासः॥ तत्प्रतीतेरिति॥ ननु प्रातीभासिकस्य प्रातिभासिक्यां वृत्तावनध्यासेऽपि अधिष्ठानविषयकवृत्त्यभिव्यक्तचैतन्य एवाध्यास इति चोद्यं निराकरोति॥ त्वयापीति॥ तथाच रूप्यज्ञानाधिष्ठानयोर्भेदान्न रूप्यस्य स्वज्ञाने अध्यास इत्यर्थः। नन्विदमंशाकारवृत्त्यच्छिन्नमेव चैतन्यं रूप्याकाराविद्यावृत्त्यवच्छिन्नमिति एकावच्छिन्न एवापरावच्छेदेन निरपेक्षोपाधेरिवात्र भेदकाभावाद्रूप्यज्ञानाधिष्ठानयोरेकत्वम्। अत एवाभियुक्तैः फलैक्यादैक्यं ज्ञानस्योच्यत इति मैवम्। अस्तु वस्तुतो वृत्तिभ्यामवच्छिन्नचैतन्यमेकं तथाप्येकैकवृत्त्यवच्छिन्नस्यैव तस्य रूप्याधिष्ठानज्ञानत्वे। न तूभयवृत्त्यवच्छिन्नस्य ते इत्याशयः। ननु अस्तु रूप्याकाराविद्यावृत्त्यवच्छिन्नस्य रूप्यज्ञानस्य रूप्याधिष्ठानत्वमत आह॥ रूप्यादेरिति॥ रूप्यज्ञानस्याज्ञानेति॥ रूप्यज्ञानस्य ज्ञातैकसत्त्वेन तत्राज्ञानस्य त्वयाप्यनङ्गीकारादित्यर्थः। ज्ञानं रूप्यमिति॥ अधिष्ठानसामानाधिकरण्येनाद्यस्तप्रतीतेर्दर्शनाच्च ज्ञानं रजतमिति धीः स्यादित्यर्थः॥ घटादेरिति॥ अध्यासेन घटस्वरूपे सिद्धे घटसन्निकर्पजन्य घटज्ञानरूपघटाधिष्ठानसिद्धिः। अधिष्ठाने च सति तत्र घटादेरध्यासिद्धिरित्यन्योन्याश्रयापात इत्यर्थटः॥ नन्विति॥ तथाच घटस्य तत्प्रकाशरूपस्य घटज्ञानस्य शुद्धस्य घटाधिष्ठानत्वेनाभिमतस्य च न परस्परापेक्षेति नान्योन्याश्रय इत्यर्थः॥ त्वन्मतेपीति॥

चैतन्यरूपे ज्ञाने सत्यप्यज्ञानानिवृत्तेः। वृत्तौ सत्यामज्ञाननिवृत्तेरन्वयव्यतिरेकाभ्यां वृत्तेरेवाज्ञानविरोधितया वृत्तेरेव ज्ञानत्वं तदतिरिक्तज्ञाने मानाभावादित्यर्थः।

 ननु न वृत्त्यतिरिक्ते ज्ञाने मानाभावः। वृत्त्युदयात्प्रागज्ञातार्थसिद्ध्यर्थं वृत्त्यतिरिक्तज्ञानस्यावश्यभ्युपेयत्वात्। अन्यथा तस्य साधकाभावेन शशशृङ्गतुल्यतया सन्निकर्षजन्यज्ञानहेतुत्वेन प्राक्सत्त्वकल्पना विष्प्रामाणिकी स्यात्। तस्माद्यादृशस्य घटादेरिन्द्रियसंनिकर्षाश्रयत्वेन ज्ञानकारणत्वं तादृशस्य साधनं किञ्चिज्ज्ञानमवश्यमभ्युपेयम्। अन्यथा अन्वयव्यतिरेकयोरग्रहेण कार्यकारणभावाग्रहात् सर्वा मानमेयादिव्यवस्थोच्छिद्येत। तच्च मानं न वृत्तिरूपम्। तदानीं वृत्तिकारणाप्रवृत्तेरिति तद्विलक्षणं नित्यं स्वप्रकाशमेकमेव लाघवात्। तदेव नानाविधोपाधिसम्बन्धान्नानाविधव्यवहारभाग्भवति। नभ इव घटमणिमल्लिकाद्युपाधिभेदेन। तच्चाज्ञानसाधकत्वात्स्वरूपतो नाज्ञाननिवर्तकम्। वृत्त्युपरक्तं त्वज्ञाननिवर्तकमिति न वृत्तेरनुपयोगः। तथाच सर्वाज्ञानसाधके साक्षिचैतन्ये अस्मिन्घटादेध्यासः। तदुक्तं सुरेश्वरवार्तिके सर्वतीर्थदृशां सिद्धिः स्वाभिप्रेतस्य वस्तुनः। तदभ्युपगमादेव तत्सिद्धिर्वार्यतेकुतः। सर्वतीर्थदृशां तावत्सामान्यं मानलक्षणम्। अज्ञातार्थावगमनं त्वदुक्ते तन्न युज्यते॥ स्वतस्सिद्धोऽथवाऽसिद्धो देहादिस्ते भवद्भवेत्। प्रमाणानां प्रमाणत्वं नोभयत्रापि लभ्यते॥ प्रमाणान्यन्तरेणापि देहादिश्चेत्प्रसिध्द्यति। वद प्रमाणैः कोन्वर्थो न हि सिद्धस्य साधनम्॥ स्वतोऽसिद्धे प्रमेये तु नासतो व्यञ्जिका प्रमा। नाभिव्यनक्ति कविता शशशृङ्गमपि स्फुरन्निति अत्रोच्यते। आस्तां तावदेषा प्रक्रिया तथापि न तावद्घटादेः साधकं वृत्तिं विना चैतन्यरूपं ज्ञानम्, सर्वदा सर्वस्य सर्वप्रकाशापत्तेः। वृत्त्युदयात्पूर्वमपि योगिवृत्त्यन्तरसत्त्वेन तदसिद्धेरभावात्। अज्ञाननिवृत्त्यादिकार्यं वृत्त्यैवेत्युक्तम्। तस्माद्वृत्त्यतिरिक्तघटज्ञानं त्वद्रीत्या न सिध्यतीति साधूक्तम्।

 शुद्धस्य घटाधिष्ठानस्य घटप्रकाशकत्वे विरोधमाह॥ त्वयापीति॥ आभासस्येति॥ शुद्धातिरिक्तस्येत्यर्थः॥ ब्रह्मानुभवत इति ॥ साक्षिरूपादित्यर्थटः॥ घटानधिष्ठानस्येति॥ वृत्तिप्रतिबिम्बितस्य विशिष्टस्य घटप्रकाशकस्य घटानधिष्ठानत्वात्, घटाधिष्ठानस्य घटप्रकाशकत्वोक्तौ त्वदाचार्यवचोविरोध इत्यर्थः। न च वृत्तिप्रतिबिम्बितचैतन्यस्य घटाधिष्ठानचैतन्येन सह भेदाभावेन तस्यैव तद्भासकत्वमिति वाच्यम्। वस्तुत एकत्वेऽपि कल्पितभेदवत्त्वात्। अन्यथा सर्वस्य सर्वदा सर्वप्रकाशापत्तिरिति भावः॥ दृश्यत्वेति॥ दृक्‌सम्बन्धान्यथानुपपत्त्येत्यर्थः॥ अर्थापत्तिरिति॥ यद्यप्यनुकूलतर्काभावोक्तिप्रस्तावे नार्था पत्तिविकल्पदूषणयोरवसरः तथाप्यर्थापत्तिदूषणस्य   तर्केऽप्युद्भावनीयत्वात्तदुक्तिरित्यविरोधः॥ तर्कमात्रमिति॥ अर्थापत्तेः प्रमाणत्वेनार्थसाधकत्वं, तर्कस्य स्वतोऽप्रमाणत्वेन नार्थसाधकत्वं, किं तु प्रमाणसहकारित्वमिति मात्रशब्दार्थः॥ सम्बन्धस्येति॥ दृक्‌सम्बन्धरूपदृश्यत्वस्येस्यर्थः॥ किं त्विति॥ सम्बन्धिनो मिथ्यात्वे सम्बन्धस्यानुपपत्तिरेव स्यादित्यर्थः। सम्बन्धिमिथ्यात्वं प्रकृतसम्बन्धप्रतिकूलं नेत्याशङ्क्य निराकरोति॥ न चेति॥ अध्यस्तत्वेति॥ मिथ्याभूतसम्बन्धिकसम्बन्धस्येत्यर्थः। तथाचोक्तरूपस्याध्यस्तत्वरूपसम्बन्धस्य सम्बन्धिमिथ्यात्वं न प्रतिकूलं किं तु तादृशसम्बन्धस्वरूपसम्पादकत्वेनानुकूलमेवेतिभावः॥ तस्येति॥ सम्बन्धस्य हि अन्यत्र क्लृप्तसत्यसम्बन्धिकत्वेनैवाक्षेपकता न त्वन्यत्राक्लृप्ताध्यस्तत्वादिरूपेण। तथाच येन रूपेण सम्बन्धस्याक्षेपकता तद्रूपाक्रान्तस्य आक्षेपकस्य आक्षेप्यसम्बन्धिमिथ्यात्वं प्रतिकूलमेवेत्यर्थः। दृक्‌सम्बन्धरूपदृश्यत्वं प्रति सम्बन्धिमिथ्यात्वं प्रतिकूलमेव। अध्यस्तत्वरूपसम्बन्धं प्रति सम्बन्धिमिथ्यात्वस्य प्रतिकूलत्वाभावेपि तादृशसम्बन्धस्यासिद्धत्वाच्च सम्बन्धिमिथ्यात्वा क्षेपकतेत्याखण्डलार्थः। ननु दृश्यत्वरूपदृक्‌सम्बन्धं प्रतिसम्बन्धमिथ्यात्वं न प्रतिकूलम्। तादृशसम्बन्धस्य स्वरूपेण मिथ्यात्वात्। तत्सत्त्वे हि सम्बन्धिमिथ्यात्वेन तस्यापि मिथ्यात्वापत्त्या तन्मिथ्यात्वं सम्बन्धप्रतिकूलं स्यात्। नतु तदस्तीत्याशङ्क्य निराकरोति॥ न च मिथ्याभूतेति॥ स्वत इति॥ स्वतः प्रामाण्यप्रत्यक्षादिसिद्धेच्छादिसाधारणस्य विषयत्वरूपसम्बन्धस्य बाधकमन्तरेण मिथ्यात्वायोगादित्यर्थः। अन्योन्येति॥ दृक्‌दृश्यसम्बन्धस्य मिथ्यात्वे सम्बन्धानुपपत्त्या दृश्यमिथ्यात्वसिद्धिः। तत्सिद्धौ च सम्बन्धिभूतदृश्यस्य मिथ्यात्वेन तत्सम्बन्धस्य मिथ्यात्वसिद्धिरित्यर्तः। आक्षेप्यस्य प्रमाणान्तराविरुद्धत्वं च नास्तीत्याह॥ प्रत्यक्षादीति॥ ननु न प्रत्यक्षविरोधः। तस्या तत्वावेदकत्वादित्यत आह॥ न चेति॥ यथा च न प्रत्यक्षाविरोधस्तथोक्तमधस्तात्। आक्षेपकस्य दृश्यत्वस्य आक्षेप्यं दृश्यमिथ्यात्वं विनाऽनुपपद्यमानत्वमपि नास्तीत्यभिप्रायेणोक्तं प्रत्यक्षादीत्यादि॥ अन्थाप्युपपन्नस्य न तदाक्षेपकत्वमित्यर्थः। त्वदभिमतस्य दृगध्यस्तत्वरूपस्य दृश्यत्वस्य मिथ्यात्वाक्षेपकस्य प्रमितत्वमपि नास्तीत्याह॥ नाप्येकस्येति॥ प्रमितानेकवस्तुत्यागबाधकेन त्वदभिमतदृश्यत्वस्य न प्रमितत्वम्। दृश्यत्वस्याध्यस्तत्वरूपत्वे हि दृश्यग्राहकस्य प्रत्यक्षादेः स्वतः प्रामाण्यादित्यागः। अद्वैतगमाद्यनाश्वास इत्यादि बहुविक्लवं स्यादित्यर्थः। न चा क्षेपके प्रमितत्वमनपेक्षितं अप्रमितेनापि प्रतिबिम्बेन बिम्बाक्षेपदर्शनादिति वाच्यम्। प्रतिबिम्बस्य त्वन्मतेऽपि सत्यत्वात्। तज्ज्ञानस्यैवाक्षेपकत्वाच्च। अनेकेति॥ बहुबाधस्यान्याय्यत्वादित्यर्थः।

 दृश्यत्वं विकल्प्य दूषयति॥ आक्षेपकमिति॥ तवेति॥ न चाध्यासरूपं दृग्विषत्वं ममापि संमतमिति वाच्यम्। इच्छादिसाधारणानध्यस्तदृग्विषयत्वेनैवोपपत्तौ अध्यस्तस्य दृग्विषयत्वस्य कल्पने मानाभावात्। ननु इच्छादिसाधारणं विषयत्वमस्तु दृश्ये तदेव दृश्यस्याध्यस्तत्वे मानमित्यत आह॥ सिद्धौ वेति॥ अतिप्रसङ्गस्य विषयत्वसम्बन्धेनैव भङ्गादिति भावः॥ सिद्ध्यसंमतेरिति॥ दृग्धीनसिद्धकत्वमित्यत्र बहुव्रीह्यार्थस्य सिद्धसम्बन्धस्य तद्विषयत्वरूपत्वादित्यर्थः॥ न चेति॥ दृक्‌सम्बन्धसामान्यं दृश्यत्वं तच्च प्रसक्तसंयोगादि विशेषनिषेधसहकृतं अध्ययस्तत्वरूपे विशेषसम्बन्धे पर्यवस्यत्सम्बन्धिनो दृश्यस्य मिथ्यात्वमाक्षेप्स्यतीत्यर्थः॥ तस्येति॥ घटस्य ज्ञानमितिप्रतीति सिद्धो यो ज्ञानज्ञेययोः सम्बन्धः तं प्रति अध्यस्तत्वरूपसम्बन्धस्य विशेषरूपत्वाभावात्। प्रथममध्यस्तत्वं सम्बन्धत्वनैव न क्लृप्तम्। दूरे ज्ञानज्ञेयसम्बन्धस्य प्रति विशेषत्वेन। तथाच न परिशेषेणाध्यस्तत्वे पर्यवसानमिति भावः॥ न हीति॥ ज्ञेयज्ञानसम्बन्धसामान्यं प्रति अध्यस्तत्वरूपसम्बन्धस्य विशेषत्वे घटस्य ज्ञानमित्यत्र यथा ज्ञेयज्ञानसम्बन्धसामान्यव्यवहारे ज्ञेयस्य षष्ट्यं तेन निर्देशः, ज्ञानस्य प्रथमान्तेन, तथाऽध्यस्तत्वरूपविशेषसम्बन्धव्यवहारेऽपि अध्यस्‌तस्य षष्ठ्यन्तेन अधिष्ठानस्य प्रथमान्तेन निर्देशः स्यात्। नतु तथाऽस्तीत्यर्थः। न च रूप्यस्य शुक्तिरधिष्ठानमिति प्रतीत्या अध्यस्तत्वस्य सम्बन्धविशेषत्वसिद्धिरिति वाच्यम्। घटस्य सम्बन्धः घटस्य संयोग इति सामान्यविशेषसम्बन्धव्यवहारे पदान्तरप्रयोगादर्शनात्। रूप्यस्य किञ्चित् शुक्तिरिति सम्बन्धसामान्यं प्रति रूप्यस्याधिष्ठानं शुक्तिरित्ये तस्य विशेषत्वेऽपि ज्ञेयज्ञानसम्बन्धं प्रति न विशेषत्वमित्यर्थः॥ तद्वत इति॥ सदसद्वैलक्षण्याभावरूपानिर्वाच्यत्वाभाववत इत्यर्थः। ननु करणसामर्थ्येनतुच्चे तदाकारवृत्तिसमुल्लासेऽपि दृक्‌सम्बन्धरूपं दृश्यत्वं तुच्छत्वविरोधि नतुच्छऽस्ति। तुच्छाकारताया वृत्तिगतत्वेऽपि वृत्तिसम्बन्धस्य तुच्छगतत्वाभावोपपत्तेरिति चेन्न। वृत्तिसम्बन्धातिरिक्तस्य दृग्विषयत्वस्य घटादावप्यभावेनापादकासिद्धेः। तुच्छाकारताया वृत्तिगतत्वे तुच्छेऽपि वृत्तिसम्बन्ध स्यावर्जनीयत्वाच्च॥ सत्त्वेपीति॥ न च ब्रह्मणि तद्व्यवहारोऽध्यस्त इति वाच्यम्। घटव्यवहारस्यापि ब्रह्मण्यध्यस्तत्वेन तस्यापि ब्रह्मव्यवहारत्वापातादित्युक्तत्वात्॥ यः कश्चिदिति॥ दृक्‌दृश्ययोर्यावान् सम्बन्धः स सर्वोऽप्यध्यस्तो मिथ्येत्यर्थः॥ आद्य इति॥ दृक्‌दृश्य इति सम्बन्धस्य सर्वस्य मिथ्यात्वेऽपि दृश्य इव दृश्यस्याप्यमिथ्यात्वोपपत्तेरित्युक्तत्वादित्यर्थः॥ त्वन्मत इति॥ घटादेस्स्वसन्निकर्षजन्यात्स्वज्ञानात्पूर्वं सत्त्वेन स्वज्ञाने अध्यासायोगादित्युक्तत्वादित्यर्थः।

 सङ्गृह्णाति॥ एवं चेति॥ शाब्दवृत्तेरिति॥ शब्दजन्यायां ब्रह्माकारवृत्तौ विषयाधिष्ठान चैतन्यादिकल्पनां विना वृत्तिमात्रं प्रति ब्रह्मणो विषयत्वं, विषयिण्यां च वृत्तौ विषयस्य ब्रह्मणो नाध्यस्तत्वं, तथा घटादिरपि स्वसन्निकष्टेन्द्रियजन्यवृत्तिविषय एव तादृशवृत्त्यभिव्यक्तचैतन्येन घटादेः प्रकाश्यत्वेऽपि न चैतन्येन घटस्याध्यस्तत्वं सम्बन्धः। किं तु इष्यमाणेच्छादिवत् विषयविषयिभावः तात्विकः सम्बन्धोऽस्तु। ननु शाब्दवृत्तेः सादित्वान्न तत्र ब्रह्माध्यासः। ब्रह्मण्यनादौ दृश्याध्यासो भविष्यतीत्यतो दृष्टान्तान्तरमाह॥ अविद्येति॥ उपसंहरति॥ तस्मादिति॥ प्रमाणस्येति॥ अनुमानत्रयस्येत्यर्थः॥ तल्लक्षणस्येति॥ संयोगस्य समवायस्य च यल्लक्षणं तदेव ज्ञानज्ञेययोः सम्बन्धस्य लक्षणं भविष्यतीत्यर्थः॥ विशेषसञ्ज्ञाया इति॥ यथा संयोगः समवाय इति तयोः सञ्ज्ञा तथा ज्ञेयज्ञानसम्बन्धस्यापि यथारुचि विषयविषयिभाव इत्यादिसञ्ज्ञा कर्तव्येत्यर्थः॥ उक्तरीत्येति॥ सम्बन्धासिद्धिरित्यादि वाक्यजन्यज्ञानस्यैतद्वाक्यप्रतिपाद्येन सम्बन्धसिद्ध्यबाध्यभावरूपेणार्थेन सम्बन्धसत्त्वासत्त्वाभ्यां व्याहतमित्यर्थः। स्वनर्वाहकत्वमिति॥ सम्बन्धान्तरं विनैव सम्बन्धस्य सम्बन्धत्वमित्यर्थः। अन्यथाऽऽध्यासिकसम्बन्धेऽपि सम्बन्धान्तरपरम्परा स्यात्। च चाध्यासिकसम्बन्धस्य मायिकत्वेन मायायाश्चाघटनघटनापटीयस्त्वेन सर्वानुपपत्तिर्भूषणमिति वाच्यम्। सत्ययैवेश्वरशक्त्यासत्यज्ञेयस्य स्वज्ञानेन सम्बन्धस्य च स्वनिर्वाहकताऽस्तु। नतु मातरीव ईश्वरशक्तौ भक्तिं त्वक्त्वा कापुरुषस्य कुलटायामिवानिर्वाच्यमायायां भर्तिर्युक्ता॥ यदपीति॥ विषयत्वं किं ज्ञानजन्यफलाश्रयत्वं वेत्यादिना कृतमित्यर्थटः॥ प्रकृतानुपयुक्तमिति॥ अनुकूलतर्कप्रस्तावे अनुपयोगात् भौतिकविचारमनुसरतीत्यर्थः। उक्तं ह्यात्मतत्वविवेक केनचिद्भौतिकेन राजद्वारि द्विरदमवलोक्य विकल्पितं- किमयमन्धकारो मूलकमत्ति, आहोस्विज्जलवाहो बलाकावान्वर्षति गर्जति च। यद्वा बान्धवोऽयम् राजद्वारे श्मशाने च यस्तिष्ठति स बान्धव इति परमाचार्यवचनात्। अथवा योऽयं भूमौ दृश्यते तस्य च्छायेति॥ दूषितं च । न प्रथमः। तस्य शूर्पयुगलप्रस्फोटनाभावात्। न द्वितीयः। तस्य स्तम्भचतुष्टयायोगात्। न तृतीयः। तस्य लगुडभ्रमणाभावात्। न चतुर्थः। तस्य नरशिरः शतोद्गिरणाभावात्। अतो न किञ्चिदिदमिति। किमेतावता द्विरदस्वरूपमेव निवर्तताम्। किं तु यो द्विरदोऽस्ति सोस्त्येव॥ अनतिप्रसङ्गायेति॥ घटदृशि पटस्य दृश्यत्वपरिहाराय करण कन्निकर्षादिद्वारको दृक्‌दृश्ययोः सम्बन्धो वाच्यः। नतु दृश्यगतं विषयत्वमपि निर्वाच्यमित्यर्थः। ननु प्रकृतस्य दृश्यमिथ्यात्वस्य सिध्द्यर्थं विषयत्वनिरुक्तिखण्डनमित्यत आह॥ न चेति॥ विषयस्य दृश्यस्य॥विषयत्वस्येति। विषयत्वानिरुक्तौ तद्घटितविषयित्वस्याप्यनिरुक्तावपि विषयिण्या दृशो यथा सत्यत्वं तथा दृश्यस्यापि सत्यत्वमक्षतमित्यर्थः। विषयत्वनिरुक्तिखण्डनं साधनभिन्न एव न निविशते किं तु बाधकेऽपि निविशते तदित्याह॥ स्वव्याहतं चेति॥ त्वयैवेति॥ विवादगोचरापन्नं प्रमाणज्ञानं स्वप्रागभावव्यतिरिक्तस्वविषयावरणेत्याद्यनुमाने विषयत्वस्य व्यवहृतत्वा द्विषयत्वनिरुक्तिखण्डनं स्वव्याहतमित्यर्थः॥ दृग्विषयत्वस्येति॥ दृश्यत्वस्येत्यर्थः।

 ननु न वयं विषयत्वं सर्वथा निराकरिष्यामः। अपि त्वध्यस्तत्वातिरिक्तम्। स्वविषयावरणेत्यादौ तु विषयत्वमध्यस्तत्वरूपं मया व्यवहृतम्। तेन न स्वव्याहतिरित्याशङ्क्य निराकरोति॥ न चेति॥ स्वविषयावरणेत्यत्र स्वशब्दस्य पक्षीभूतप्रमाणज्ञानपरतया प्रमाणज्ञानस्य च विषयानध्यस्तत्वपर्यन्ततया सत्यं स्वविषयं प्रति नाधिष्ठानत्वम्। व्याघातादित्यर्थः। प्रमाणज्ञाने तद्विषयस्याध्यासे दोषान्तरमाह॥ तदज्ञानेति॥ यदिस प्रमाणज्ञाने तद्विषयोऽध्यस्तः स्यात्तदा प्रमाणज्ञानविषयकाज्ञानेन तज्ज्ञानेन च तद्विषयविषयकाध्यासस्य तज्ज्ञानापरपर्यायस्य जन्मनिवृत्ती स्याताम्। प्रमाणज्ञानविषयस्य प्रमाणज्ञानानुविद्धतया प्रमाणज्ञानविषय इत्यादि रूपेण इदमंशानुविद्धतया इदं रजतमिति रजतस्येव प्रतीतिः स्यात्। न चैतदस्ति। अन्यादृशं च नाद्यस्तत्वम्। तस्मात्प्रमाणज्ञानेन तद्विषयोऽध्यस्त इत्यर्थः। ननु विषयत्वनिरुक्तिखण्डनं न प्रकृतानुपयुक्तम्। तथाहि दृशं प्रति दृश्यस्य विषयत्वे खण्डिते अन्यस्य सम्बन्धस्याभावाद्दृगसम्बद्धस्य दृश्यस्य दृक्‌प्रकाश्यत्वानुपपत्तेर्दृगध्यस्तत्वरूपो दृक्‌सम्बन्धः सिध्यतीति घटादि दृश्यगतदृक्‌प्रकाश्यत्वरूपदृश्यत्वोपपादकाध्यस्तत्वसमर्थनार्थत्वादित्याशङ्क्या निराकरोति॥ न हीति॥ साधारणं परोक्षभ्रमविषये विद्यमानम्। दृश्यविशेषस्य अपरोक्षज्ञानविषयस्य। दृग्विशेषप्रकाश्यत्वे वृत्तिप्रतिबिम्बितचैतन्येन वा तदभिव्यक्तघटादिष्ठान चेतन्येन वा प्रकाश्यत्वे। परोक्षभ्रमस्थले अनिर्वाच्यत्वरूपाध्यस्तत्वे विद्यमानेऽप्युक्तचैतन्यप्रकाश्यत्वरूप दृश्यत्वा भावान्नाध्यस्तत्वं तस्योपपादकम्। नहि सामान्यं विशेषस्योपपादकम्। तस्मिन् सत्यभवतस्‌त दप्रयोज्यत्वात् तथाचाध्यस्तत्वस्य दश्यत्वानुपपादकत्वात् तत्सिध्द्यर्थं न विषयत्वखण्डनम्। किं तु प्रकृतानुपयुक्तमेव तदिति भावः॥ तादृशमिति॥ चिदात्मनि वृत्तावनध्यस्ते वृत्तिं प्रति विषये यादृशं विषयत्वलक्षणं तादृशं ज्ञेयं प्रति ज्ञानस्यापि तदस्त्वित्यर्थः। विषयत्वलक्षणस्यावश्यं वक्तव्यत्वमाह॥ त्वयापीति॥ लक्षणस्यापीति॥ तदुक्तं बौद्धधिक्कारे तत्सिद्धौ तल्लक्षणमपि किञ्चिदस्त्येवेति। तथाचावश्यवक्तव्यस्य विषयत्वलक्षणस्य खण्डनं स्वव्याहतमित्यर्थः॥ प्रमाणवदिति॥ प्रमाणवल्लक्षणस्यापीत्यर्थः॥ अविद्यादाविवेति॥ अविद्यावद्विषयस्यापीत्यर्थः॥ साधनमिति॥ विषयत्वस्य त्वदीयं हेत्वन्तर्गतत्वात् हेतुज्ञानाय तदवश्यं लक्षणीयमित्यर्थः। ग्राह्यलक्षणज्ञानवतस्तव तत्प्रत्याख्यानं व्याहतमित्याह॥ न च तवापीति॥ घटादेः पटाद्यसङ्कीर्णव्यवहाराय तद्धेतुभूतं पटाद्यसङ्कीर्णस्य पृथुबुध्नोदराकारादेर्ज्ञानं तादृशासङ्कीर्णव्यवहारवत्तवापि वर्तते। असङ्कीर्णतादृशाकार एव लक्षणम्। ज्ञातस्य वस्तुनः त्वयापि किमपि लक्षणं निर्वक्तव्यमेवेति तत्खण्डनं व्याहतमित्यर्थः। ननु निरुच्यमानलक्षणस्य ज्ञानं न तादृशव्यवहारहेतुः। किं तु लक्षणस्य। तावतैव तादृशव्यवहारसिद्धेरिति शङ्कते। नन्विति॥ तन्निर्वचनेनेति। असङ्कीर्णाकाररूपलक्षणस्य निर्वचनेनेत्यर्थः॥ सममिति॥ ग्राह्यलक्षणस्यासङ्कीर्णाकारस्यानिर्वचनेपि तादृशाकारज्ञानमात्रेणैवासङ्कीर्णो ग्राह्यव्यवहारो भविष्यतीति तन्निरुक्तिखण्डनेऽपि ममानिष्टाभावात्तत्खण्डनं प्रकृतानुपयुक्तमिति भावः॥ इत्यास्त्विति॥ अयमान्तरालिको विशेषो प्रयोजकः। असङ्कीर्णतदाकारज्ञानस्य व्यवहारहेतुत्वादिति भावः॥ स इति॥ आकारः। ननु विषयाकारलक्षणस्यानुक्त्या विषयस्यानिर्वचनीयत्वं सिध्यतीत्यत आह॥ न चेति॥ न ह्यनिरुच्यमानलक्षणकत्वमनिर्वचनीयत्वम्। किं तु सदसद्वैलक्षण्यं तत्। तच्च लक्षणोक्त्यनुक्त्योः सममेव। ननु सदसद्वैलक्षण्यरूपानिर्वाच्यत्वं प्रति दुर्निरूपलक्षणकत्वं प्रयोजकं मयांऽगीक्रियत इत्यत आह॥ ब्रह्मणीति॥ कारणत्वस्य लक्षणं दुर्निरूपमिति ब्रह्मणि जगत्कारणत्वस्यासम्भवापातादिष्टापत्तिं वारयितुं श्रौतस्येत्युक्तम्। यतो वा इमानि भूतानि जायन्त इत्यादि श्रुतिबोधितस्य कारणत्वस्यानिर्वचनीयत्वे श्रुतेर्व्यावहारिकमपि प्रामाण्यं न स्यादित्यर्थः॥ असम्भवादिति॥ प्रसङ्गान्तो हेतुः। असम्भवप्रसङ्गादित्यर्थः। ब्रह्मणोऽपि दुर्निरूपलक्षणत्वादनिर्वचनीयत्वं स्यादित्याह॥ त्वयैवेति॥ प्रत्यगात्मस्वरूपं तत् कीदृगिति प्रश्ने तादृशमीदृशमिति विशिष्यनिरूपणं यत्र न प्रसरति तद्वस्तु प्रत्यक् इत्यवधार्यतामित्यनेन दुर्निरूपत्वोक्तेरित्यर्थः। सुनिरूपलणत्वेऽपि न सत्यत्वमित्याह॥ प्रपञ्चादावपीति॥ त्वद्रीत्या अनिर्वाच्यत्वादिना प्रपञ्चस्य लक्षणं सुकरमिति प्रपञ्चोऽप्यनिर्वाच्यो न स्यात्। सत्य एव स्यादित्यर्थः। ग्राह्यस्य घटादेर्लक्षणखण्डनं श्रुतिविरुद्धमित्याह॥ यत्कठिनमिति॥ यद्वा ननु निर्दुष्टलक्षणाभावोऽनिर्वाच्यत्वे हेतुः। प्रपञ्चगतानिर्वाच्यत्वलक्षणं त्वाधुनिकपुरुषोत्प्रेक्षितत्वात्सम्भावितदोषमित्यत आह॥ यत्कठिनमिति निर्दोषश्रुतिसिद्धस्य लक्षणस्य निर्दुष्टत्वात्तादृश लक्षणानुक्तेरभावात्पृथिव्यादीनामनिर्वाच्यत्वं न स्यादिति भावः। ननु ग्राह्यलक्षणस्य सत्त्वे तस्य निर्वचनमपि पृथिव्यादेः काठिन्यस्येव स्यात्। न च तन्निर्वचनमस्ति। तस्मान्न ग्राह्यलक्षणस्य सत्त्वमित्यन्वयः। असत्त्वादेव वक्तुमशक्यत्वं किं न स्यादित्यत उक्तं प्रमितस्येति॥ प्रमितस्य दुरपह्नवत्वादित्यर्थः। स्पष्टया अबाधितदृष्ट्या दृष्टं यदबाधितलक्षणं संस्थानविशेषरूपं तस्य प्रतिपुरुषमुखे सत्त्वेपि यथाद्भुतत्वाद्वक्तुमशक्यत्वं तथा ब्रह्मलक्षणस्यापीति॥ अद्भुतत्वादिति॥ अद्भुतत्वाद्धेतोः इत्थमिति निर्वाच्यत्वाभाव इत्यर्थः। ननु नाद्भुतत्वादनिर्वाच्यत्वं किं तु प्रतिभासमात्रत्वादित्याशङ्क्य व्यतिरेकव्यभिचारेण परिहरति॥ न हि शुक्तीति॥ यदि प्रातिभासिकत्वेनानिर्वाच्यत्वं तर्ह्यनिर्वाच्यत्वाभावेन सुवचत्वेनाप्रतिभासिकत्वं व्यावहारिकत्वरूपं स्यादित्यर्थः। अप्रयोजकत्वं वक्तुं अन्वयव्यभिचारमप्याह॥ न वा मुखेति॥ प्रातिभासिकत्वाभावेऽपि मुखसंस्थानादौ विद्यमानस्यानिर्वाच्यत्वस्य तदप्रयोज्यत्वादिति भावः। व्यभिचारान्तरमाह॥ न वेति॥ विषयत्वनिरुक्तिखण्डनस्य प्रकृतानुपयुक्तत्वमुक्तमुपसंहरति॥ तस्मादिति॥ शब्दसाम्यादिति॥ निरुक्तौ खण्डितायां निर्वचनाभावरूपमनिर्वचनीयत्वं सिध्यति। निरुक्तिविरहस्यानिर्वचनीयत्वस्य चैकार्थत्वात् शब्दसाम्यमिति भावः भ्रान्तिमूलमिति॥ निरुक्तौ खण्डीतायां निर्वचनाभावरूपमनिर्वचनीयत्वं यद्यपि तथापि सदसद्वैलक्षण्यरूपं तन्न सिद्ध्यति। निरुक्तिविरहेऽपि प्रतिपुरुषमुखवत् इक्षुक्षीरादिमाधुर्यवत् ब्रह्मवत् आनन्दादीवत् सत्त्वसिद्धेः। एवं सत्यपि सदसद्वैलक्षण्यरूपानिर्वाच्यत्वसिध्द्यर्थं यन्निरुक्तिखण्डनं कृतं तद्भ्रान्तिमूलम्। भ्रान्तौ कारणम्। अनिर्वाच्यनिरुक्तिविरहशब्दयोः एकार्थत्वरूपं शब्दसाम्यमित्यर्थः।

 एतावता निर्वचनायोग्यत्वमभ्युपेत्य समाहितं वस्तुतस्तदपि नास्तीत्याह॥ न चेति॥ केषाञ्चिदिति॥ निर्वचनेऽकुशलानामित्यर्थः। न हि त्वन्मतेऽपि मन्देनौपनिषदा पदेन भेदवादिनं प्रत्यैक्यं अशक्यनिरूपणमिति तन्निर्वचनायोग्यं भवति। अन्येनोपनिषदो रसेन सुनिरूपत्वात्। तथा ग्राह्यलक्षणमपीत्यर्थः॥ उक्तं हीति॥ बैद्धधिक्कारे हि जगतोऽनिर्वाच्यदूषणं प्रकृत्यैतदुक्तं परामर्शपाटवाभावेनाप्युपपत्तेः। न हि जात्यन्धो नीलं ज्ञातुं निर्वक्तुं वा न शक्त इत्यज्ञेयानिर्वाच्यमेव तल्लोक इति। बौद्धधिक्कारस्थं वाक्यान्तरमप्युदारहति॥ दुरवगाहत्वेनेति॥ अर्थानुवादोऽयम्। तद्ग्रन्थपाठस्तु न हि लक्षणापरिज्ञानमात्रेण स्पष्टदृष्टमपि लक्ष्यमपह्नोतुं शक्यते। अपरिज्ञानस्य तद्दुरवगाहत्वेनाप्युपपत्तेरिति। ननु केषाञ्चिन्निर्वचनशक्तिरित्यनुपपन्नं, मम निर्वचनासामर्थ्येन सर्वेषामेव तत्राशक्तिसिद्धेरित्यत आह॥ न चेति॥ सर्वेषामिति शेषः। ग्राह्यलक्षणस्य कुशलमतिभिः सुवचत्वेऽपि तव तत्रासामर्थ्येन सर्वेषामेव तन्निर्वचनाभाववचनं वानरवचनतुल्यम्। वानरवचनं तु बौद्धधिक्कारे उक्तम्। पवनतनयवार्तामुपश्रुत्य तत्स्पर्धया कश्चिद्वानरः कियद्दूरमुत्पत्य महार्ण एव पतितः प्राह पार एवायमकूपारः। मिथ्या रामायणमिति। तथा स्वासामर्थेन सर्वेषामेव तत्कल्पयसीत्यर्थः॥

 प्रयोग इति॥ प्रयुज्यत इति प्रयोगः कर्मणि घञ्। न चेति॥ विषयत्वज्ञाने सति तद्घटितो ज्ञानविषया इत्यभुयुक्तप्रयोगः। तादृशप्रयोगे च तत्प्रयोगरूपविषयत्वज्ञानमित्यन्योन्याश्रय इत्यर्थः॥ पूर्वम्पूर्वेति॥ यं प्रयोगविशेषं यन्मन्त्रत्वमपेक्षते तन्मन्त्रत्वं सप्रयोगविशेषो नापेक्षते किं तु तदतिरिक्तमिति नान्योन्याश्रय इत्यर्थः॥ न चैतावता ज्ञेयत्वमात्रं सामान्यतः स्यात् न त्वेतज्ज्ञानविषयत्वमिति वाच्यम्। एतदर्थान्तर्भावेण तद्विशेषस्यासिद्धेः। न च सादौ पूर्वप्रयोगमपेक्ष्य प्रयोगो न वक्तुं शक्यते, तस्यानादिमात्रविषयत्वादिति वाच्यम्। नियामकाभावाल्लिप्यादिसम्प्रदायवदुपपत्तेश्च। वैदिक प्रयोगस्यापि त्वन्मते मुख्यानादित्वाभावाच्च। ननु प्रयोगोऽपि स्वविषये सम्बन्ध इत्यात्माश्रय इति चेन्न। शब्दरूपस्य तस्यासम्बन्धत्वात् सम्बन्धत्वेनाप्रवेशाच्च॥ करणपाटवेति॥ एडमूकादीनां अभिलपनरूपव्यवहाराभावेऽपीत्यर्थः॥ अस्त्येवेति॥ तथाच न तत्राव्याप्तिरित्यर्थः। निर्विकल्पकानङ्गीकारेण तत्राव्याप्तिं परिहरति॥ कदापीति॥ कस्येति॥ लक्ष्यस्याननुगतत्वाल्लक्षणाननुगमो न दोष इत्यर्थः॥ न घटज्ञानमिति॥ भिन्नविषयतया घटज्ञानं पटव्यवहारे न हेतुरित्यर्थः। नन्वभिलपनरूपव्यवहारजननयोग्यत्वेना प्रातिस्विकरूपेण निर्णेयम्। अवच्छेदकत्वस्य फलनिर्णेयत्वात्। प्रतिस्वं न फलादर्शनात्। अजनितफले प्रातिस्विकयोग्यतायां मानाभावात्। किं तु तत्रानुगततत्तद्वृत्तिविषयत्वेन तथाचात्माश्रय इति चेन्मैवम्। संशयादिभिन्नज्ञानत्वस्य योग्यतावच्छेदकत्वे अन्योन्‌याश्रयानवकाशात्। न चातिप्रसङ्गः। विशेषसामग्रीसहिताय एव सामान्यसामग्र्याः कार्यजनकत्वादिति भावः। अत एवेति॥ योग्यत्वस्य विवक्षितत्वादित्यर्थः। तदेवोपपादयति॥ ज्ञानकर्मेति॥ ननु कर्मत्वस्य जनकत्वापरपर्याकारकविशेषत्वात्तदतिक्रमदोष इत्यत आह॥ न हीति॥ पटमिति॥ तथाच तत्र द्वितीयाविभक्तिरनुपपन्ना स्यादित्यर्थः॥ सिद्धमिति॥ पटावयावादिकमित्यर्थः। ननु पटं करोतीत्यादौ सिद्धस्यैव तन्त्वादेः कृतिकर्मता। व्यापार्यतया सिद्धस्यैव सर्वैः कृतकर्मताङ्गीकारात्। अत एव निष्पादनावचिधातुसमभिव्याहृतकर्मपदे शक्यावयवे निरूढलक्षणामाहुरसत्कार्यवादिनः। सत्कार्यवादिनां तु पूर्वं सतोऽप्यभिव्यञ्जनीयतया न कारकत्वकृतिकर्मत्वयोरनुपपत्तिरिति चेत् न। पटं करोतीत्यादौ अवयव्यापार्यत्वातिरिक्तस्य पटीयकर्मत्वादेरनुभवात्। अत एव कृतेः सिद्धवृत्त्यसिद्धविषयत्वनियम इत्याहुः। अन्यथा स्वर्गं कुर्यादित्यादौ स्वर्गपदस्य तत्साधनयागलक्षणायामनन्वयः। स्यात्। क्रियाधीन व्यवहारयोग्यत्वरूपातिशयवत्त्वेन पटं करोतित्यादौ मुख्यप्रयोगोपपत्तौ निरूढलक्षणानाश्रयणाच्चेति भावः. अत्माश्रयपरिहारार्थं विषयसप्तमीभ्रमं निराकरोति॥ सति सप्तमीति॥ योग्यत्वं चेति॥ योग्यतावच्छेदकं चोक्तमिति नोक्तदोषः॥

 अन्ये त्विति॥ एतस्य इत्याहुरित्यग्रेतनेन सम्बन्धः॥ समवायवानिति॥ अत एव सम्बन्धान्तरं विनेत्यनुक्त्वा सम्बन्धान्तरमनपेक्ष्येत्येवोक्तमिति भावः। मत्समवेतं रूपज्ञानमित्यत्रात्मसमवायादीनां रूपज्ञानावच्छेदकत्वादिति पूर्वोक्तामतिव्याप्तिं परिहरति॥ यद्यपीति॥ तदवच्छिन्नस्वभावत्वमुपपादयति॥ सम्बन्धेति॥ असम्भवशङ्कां परिहरति॥ ज्ञानेति॥ स्वभावपदप्रयोजनमग्रे वक्ष्यते। ननु ज्ञानविषयकानुमितावनुव्यवसाये चाव्याप्तिः ज्ञानानुमितेरनुमित्यनुव्यवसायं प्रति, अनुव्यवसायस्य च स्वविषयकानुव्यवसायं प्रति विषयत्वेनास्ति लक्ष्यत्वम्। ज्ञानानुमितेः साध्यरूपं यत् ज्ञानं तदवच्छिन्नस्वभावत्वात्। अनुव्यवसायस्य च व्यवसायरूपं यज्ज्ञानं तदवच्छिन्नस्वभावत्वाच्चाव्याप्तिरिति शङ्कां परिहरति॥ यद्यपीति॥ स्वग्राहकेति॥ स्वस्य ज्ञानविषयकानुमितेरनुव्यवसायस्य च यद्‌ग्राहकं ज्ञानं तत्प्रति विषयभूतमित्यर्थः। एतेन तयोर्लक्ष्यत्वमुक्तम्। ज्ञानविषयकेति॥ अनेन ज्ञानावच्छिन्नस्वभावत्वं ज्ञानानुमित्यनुव्यवसाययोरुक्तम्। ज्ञानस्य विषयावच्छिन्नस्वभावत्वात्। ज्ञानानुमित्यनुव्‌यवसाययोस्तु ज्ञानविषयकत्वादित्यर्थः॥ अनुमितीति॥ अनुमितिश्च अनुव्यवसायश्चेति विग्रहः। आदिशब्देन ज्ञानमस्तीत्यादिशब्जजन्यज्ञानपरिग्रहः। ज्ञानावच्छिन्नेति॥ विषयभूतेन ज्ञानेनावच्छिन्नस्वभावमित्यर्थः॥ स्वयमिति॥ ज्ञानविषयकानुमित्यनुव्यवसायादिकमित्यर्थः॥ यज्ज्ञानमिति॥ ज्ञानमनुमिनोमि घटज्ञानं निश्चिनोमि इत्यादिज्ञानं प्रतीत्यर्थः॥ तदवच्छिन्नेति॥ तेन ज्ञानानुमित्यनुव्यवसायेन घटज्ञाननिश्चयानुव्यवसायेन वेत्यर्थः। ननु मत्समवेतं रूपज्ञानमित्याकारक ज्ञानस्यात्मसमवायविषयत्वाभावप्रसङ्गः। आत्मसमवायस्य सम्बन्धत्वेन सम्बन्धिभूतज्ञाना वच्छिन्नत्वात्। घटस्य ज्ञानमिति प्रतीत्या घटावच्छिन्नस्वभावत्वं यथा ज्ञानस्य तथा ज्ञातो घट इति प्रतीत्या घटस्यापि ज्ञानावच्छिन्नस्वभावत्वेना सम्भवश्चेति चेन्न। आत्मसमवायस्य स्वविषयकज्ञानेन सम्बन्धिभूतेनावच्छिन्नत्वेपि ज्ञानत्वेन न तदवच्छिन्नता। किं तु संयोगादिसाधारणसम्बन्धित्वेन दुःस्वादिसाधारणात्मसमवेतत्वेन वा। विषयस्तु न केनापि रूपेण ज्ञानावच्छिन्नस्वभावः। ज्ञातो घट इत्यादौ घटादेर्ज्ञानावच्छिन्नत्वेऽपि न तदवच्छिन्नस्वभावत्वम्। दण्डी देवदत्त इत्यादौ दण्डस्येवं देवदत्ते ज्ञानस्यापि घटादौ विशेषणत्वमात्रत्वात्। ज्ञानं तु विषयावच्छिन्नस्वभावम्। विषयेण विना ज्ञानानिरूपणात्। ज्ञानमस्तीत्यादावपि सामान्यतो विषयो निरूपकोऽस्त्येव। न जानामीत्यज्ञाने विषयवत्। ज्ञानं विना तु विषयो निरूप्यत एव। घटोऽयं घटोयमित्यादि। एतदर्थमेव लक्षणे स्वभावपदमुपात्तमिति भावः। यज्ज्ञानमिति॥ यदीयत्वं यत्सम्बन्धित्वम्। एतेन यदीयमिति तद्धितस्य यद्विषयकत्वार्थत्वे आत्माश्रयः। अर्थान्तरस्य चाभाव इति निरस्तम्। वस्तुतो विषयत्वस्य सम्बन्धत्वेनैव ज्ञेयत्वात्। नतु विषयत्वेनेति। स्वभावः स्वरूपम्। तथाच ज्ञानस्वरूपमेव ज्ञानस्यार्थेन सह सम्बन्धः। सामान्यतश्च विषयिता ज्ञानस्वरूपम्। घटादिविषयता तु सम्बन्धिना घटादिनानुगता ज्ञानविशेष एव संयोगविशेषा एव घटादीनां सम्बन्धः। व्यवहारनिमित्तं च ज्ञाननिष्ठमर्थसम्बन्धित्वम्। नार्थनिष्ठं ज्ञानसम्बन्धित्वम्। अतीतानागतव्यवहारानुरोधादिति बोध्यम्। तदुक्तं बौद्धधिक्कारे। लक्ष्यस्तावदत्र विषयविषयिभावः। स च प्रकाशस्य सतस्तदीयतामात्रनिबन्धनः स्वभावविशेषः। स्वभावत्वादेव च नोपकारान्तरमपेक्षते। तन्मात्रीयत्वादेव च नान्यदीय इति।

 जन्यज्ञानविषयस्य लक्षणमाह॥ अथवेति। यत्सन्निकृष्टेति॥ ज्ञानासाधारणकारणासाधारण कारणप्रतियोगिकसन्निकर्षाश्रयत्वम्। आश्रयत्वं च तादृशसन्निकर्षानुयोगित्वम्। तेन करणे नाति व्याप्तिः। आद्यस्य कारणान्तरस्य प्रयोजनमाह॥ न चैवमिति॥ एवं लक्षणकरणे आकाशेऽपि व्याप्तिर्नेत्यर्थः॥ हेतुत्वेनेति॥ कारणत्वस्य सन्निकर्षविशेषणत्वेन प्रथमत एवाभिधित्सितत्वादित्यर्थः। सम्पूर्णेऽपि दोषं शङ्कते॥ नन्विति॥ यद्यप्याद्य इष्टापत्तिः। तथापि तादृशलिङ्गधर्मिभावरूपकरण सन्निकर्षाश्रयत्वेन पक्षस्यैव विषयत्वं स्यात्, न लिङ्गिनः। तथाच तत्राव्याप्तिरित्यत्र तात्पर्यात्। अत एव क्वचित्पुस्तके एवकारे दृश्यते॥ अतीतादीति॥ तथाच कारणपदेनैवोक्तादोषवारणमिति भावः। कारणपदोपादनेनाप्यात्मन्यतिव्याप्तिर्नेत्याह॥ लिङ्गादिति॥ द्वितीयस्यासाधारणपदस्य प्रयोजनं वक्तुं शङ्कामुत्थापयति॥ नन्विति॥ असाधारणेति॥ आत्मन्यतिव्याप्तिवारणाय द्वितीयासाधारणपदस्य कारणविशेषण स्योपादानमित्यर्थः। प्रथमासाधारणपदप्रयोजनमाह। तर्हीति॥ सन्निकर्षस्यापीति॥ मनस्यतिव्याप्तिवारणाय प्रथमासाधारणपदं सन्निकर्षणविशेषणमित्यर्थः। न च चक्षुर्मनः संयोगस्यापि चाक्षुषज्ञानासाधारणकारणत्वादुक्तदोषतादवस्थ्यम् इति वाच्यम्। अर्थसन्निकर्षावच्छिन्ने मनः संयोगस्य कारणत्वेन चक्षुर्मनः संयोगस्य हेतुत्वे एव मानाभावात्तदसाधारण्यस्य दूरापास्तत्वात्। एकेनैव कार्यकारणभावेनानतिप्रसङ्गे तत्तदिन्द्रियमनः संयोगरूपानेककारणतदवच्छेदककल्पने मानाभावाच्च। चालनीन्यायेन विनिगमनाविरहादर्थतत्सन्निकर्षादीनामपि हेतुत्वानपायाच्चेति वयमालोचयामः। ननु तत्संयोगतदाश्रयतत्समवायानामेव संयुक्तसमवायत्वाद्वाय्वादिसंयोगजन्ये वायुस्पर्शवायूप नीतशूक्ष्मगतगन्धादिसाक्षात्कारे वाय्वादीनां विषयत्वापत्तिरिति चेत्। योग्यसंनिकर्षस्य हेतुत्वेन वाय्वादीनां संयोगस्य तत्स्पर्शादिग्रहे अहेतुत्वात्। साक्षादेव वाय्वादिस्पर्शादिना इन्द्रियस्य सम्बन्धसम्भवाच्चेति दिक्।

 प्रत्यभिज्ञाविषये तत्तायामव्याप्तिं परिहरति॥ प्रत्यभिज्ञायामिति॥ यथा च न तस्याटः स्मृतित्वं तथाऽन्यतोऽवगन्तव्यम्। सन्निकर्षत्वेनाभिमतस्य संयोगादेरभावात्। परोक्षज्ञाने अव्याप्तिं परिहरति॥ लिङ्गेति॥ तद्व्याप्तेति॥ तेन व्यापकतावच्छेदकावच्छिन्नेन पक्षसम्बन्धविशेषवता लिङ्गिना व्याप्तं यल्लिङ्गं तेन सम्बन्धः। लिङ्गिलिङ्गज्ञानयोर्वर्लिङ्गलिङ्गिव्याप्तिद्वारकः सम्बन्धोऽस्तीत्यर्थः। व्यापकतावच्छेदकव्यापकसम्बन्धादीनामप्युक्तक्रमेण लिङ्गज्ञानेन सम्बन्धोऽस्त्येव। तेन व्यापकतावच्छेदकादीनामनुमित्यविषयत्वापत्तिरिति दूषणमनवकाशं वेदितव्यम्। वाक्यज्ञानस्य चेति॥ वाक्यार्थेन चेति शेषः॥ वाक्यज्ञानस्य वाक्यार्थेन सह वाक्यवाक्यार्थतात्पर्यद्वारकः सम्बन्धोऽस्तीत्यर्थः। नन्वेवं कूटलिङ्गज्ञानजन्यानुमितेः साध्यविषयकत्वं न स्यात्। तद्व्याप्तसम्बन्धाभावात्। तात्पर्यभ्रमावगतवाक्यार्थस्य चातत्परवाक्यज्ञानजन्यज्ञानं प्रति विषयत्वं न स्यात्। ननु यथा शुक्तौ रजतज्ञानं प्रति शुक्तेरेव विषयत्वं नतु रजतस्य तथोक्तस्थलेषु साध्यवत्वेन पक्षस्यैव संसृष्टत्वेन पदार्थानामेव च विषयत्वं नतु साध्यस्य संसर्गस्येति चेन्न। पक्षेण समं व्याप्तेः पदार्थैः समं तात्पर्यस्य चाभावात्। न ह्यसद्भयां तद्व्याप्ति तात्पर्याभ्यां तज्ज्ञानयोः सम्बन्धः सम्भवतीति चेन्न सर्वसामर्थ्यविकलस्याप्य सतोऽतीतादेरिव स्वज्ञाननेनाभावादिना च सम्बन्धस्याङ्गीकरणीयत्वात्। सार्वजनीनव्यवहारानुसारेण तथैव कल्पनस्योचितत्वात्। एवं धूलीपटलादौ जायमानस्य वह्निव्याप्तधूमभ्रमस्यासताऽपि तादृशधूमेन सम्बन्धोऽस्त्येव। एवं तात्पर्येणाप्यसतो भ्रमस्य सम्बन्धोऽस्तीति नोक्तदोषः। चक्षुरादेस्तु रजतेनासता संनिकर्षो न सम्भवतीति शुक्तौ रजतज्ञानं रजतविषयकमित्युच्यते। अनन्यगत्या ज्ञानादेरतीतादिनेवासता सम्बन्धस्याङ्गीकारेऽपि नेन्द्रियादीनामतीतादिनेवासता सः। अत्र मते असता ज्ञानसम्बन्धेऽपि न तस्य तद्विषयत्वमिति तस्यालक्ष्यत्वान्न तत्राव्याप्तिरिति सर्वमनवद्यम्। नन्वेवं व्यापकतावच्छेदकतत्सम्बन्धपक्षव्यापकसम्बन्धानामनुमितौ स्मर्यमाणस्य स्मृतौ विषयत्वं न स्यादित्याशङ्कां परिहरति॥ एवमिति॥ यथा चैतत्तथावोचाम। संस्कारादेस्सन्निकर्षत्वाप्रसिद्धिं परिहरति॥ न हीति॥ किं त्विति॥ संयोगादेरादरणं प्रत्यासन्नत्वार्थम्। तच्च तत्तादेः संस्कारादिनाऽपि सम्भवतीत्यर्थः। यद्यप्युक्तलक्षणे लिङ्गज्ञानादेर्न प्रवेशस्तथापि करणशब्देन लिङ्गज्ञानादेर्न प्रवेशस्तथापि करणशब्देन लिङ्गज्ञानादेरपि परामर्शादस्ति चोद्यावकाशः। नित्यज्ञानविषयेऽव्याप्तिं परिहरति॥ इदं चेति॥ तस्यालक्ष्यत्वान्न तत्राव्याप्तिरित्यर्थः। जन्याजन्यज्ञानविषयसाधारणं लक्षणमाह॥ अथवेति॥ यथा श्रुतस्य पाकजरूपरहिते वज्रादावव्याप्तत्वेऽपि तादृशायाः पृथिवीत्वजातेस्तत्रापि सत्त्वेन नाव्याप्तिरित्यर्थः। तथा ज्ञानकारणं ये सन्निकर्षाः तैः समानाधिकरणो ज्ञानावच्छेदकत्वस्य साक्षाद्व्याप्यो यो धर्मः सत्त्वादिस्तदेव विषयत्वमित्यर्थकरणेन नित्यज्ञानविषयेऽपि जन्यज्ञानविषये तादृशसन्निकर्षेण समानाधिकरणे ज्ञानावच्छेदकत्वस्य साक्षाद्व्याप्यो धर्मोऽस्तीति न नित्यज्ञानविषये अव्याप्तिरित्यर्थः। अस्मिन्नपि पक्षे नासतो ज्ञानविषयत्वमिति ध्येयम्।

 इतीति॥ इतिकरणे नानुकूलतर्काभावोपपादनसमापनार्थः। तस्याग्रे समाप्स्यमानत्वात्। किन्तु दिगर्थः। तथाहि दृग्दृश्ययोः स्वरूपसम्बन्धं एवास्तु किमाध्यासिकसम्बन्धेनाक्लृप्तेन। ननु स्वरूपसम्बन्ध इति कोर्थः। सम्बन्धान्तरमन्तरेण विशिष्ट प्रत्ययजननयोग्यत्वं तदिति चेत् आत्मानं जानामीत्यादावव्याप्त्यापत्तेः। तत्र सम्बन्धान्तरस्य समवायस्य सत्त्वात्। अतीन्द्रिया भावादावव्याप्त्यापत्तेः। न हि तस्य विशिष्टप्रतीतिजननयोग्यत्वे मानमस्ति। अन्यथा तेन विशिष्टप्रतीतिजननापत्तेः। किं च विशिष्टप्रतीति जननयोग्यत्वं धर्मो वा सम्बन्धः तादृशस्वरूपद्वयमेव वा ? आद्ये स्वरूपस्य सम्बन्धत्वव्याघातः। प्रतीतिघटितस्यास्य चाक्षुषादिज्ञानागोचरत्वप्रसङ्गाच्च। द्वितीयेऽननुगमः। किं चैवमभावभ्रमानुपपत्तिः। तत्रापि विशिष्टप्रतीतिसम्भवे स्वरूपसम्बन्धस्य सत्त्वात्। न च प्रमात्वघटितं तल्लक्षणम्। वास्तवसम्बन्धसत्वे प्रमात्वस्यापाद्यत्वात्। अन्यथा तत्र तस्याप्रमात्वे सम्बन्धाभावः। तस्मिंश्च तस्याप्रमात्वमित्यन्योन्याश्रयादिति चेत्। मैवम्। सम्बन्धान्तरमन्तरेण विशिष्टप्रतीतिजनन योग्यतावच्छेदकावच्छिन्नस्वरूपस्य सम्बन्धत्वात्। संयोगत्वावच्छिन्नस्य दण्डीत्यादौ सम्बन्धत्वव्त्। विशिष्टबुद्धिश्चावच्छेदकाविषयिण्येवावच्छेद्यसम्बन्धविषया। अतो न स्वरूपसम्बन्ध गोचरविशिष्टबुद्धेश्चाक्षुषत्वनिरोधः। न च तर्ह्यभावप्रमाभ्रमयोः स्वरूपद्वयमात्रविषयत्वाविशेषात् भ्रमव्यवहारानुपपत्तिरिति वाच्यम्। घटाभाववति घटाभावज्ञानत्वेन तद्भिन्नज्ञानत्वेन च व्यवस्थोपपत्तेः। नन्वतिरिक्ताविषयत्वे तस्यैवानुपपत्तिः। न हि भवद्रीत्या तस्योभयात्मकत्वेन तदुभयसत्त्वेन व्यधिकरणप्रकारत्वरूपभ्रमस्यैवाभावे भ्रमतदन्यत्वाभ्यां व्यवस्था सम्भवतीति चेन्न। घटाभावाभावस्य घटत्वेन तद्वति घटाभावज्ञानस्य व्यधिकरणप्रकारत्वसम्भवात्। किं च भ्रमस्य यद्वस्तुगत्या घटवत् स विषयः। नतु प्रमाया इत्यतिरिक्तविषयत्वमस्त्येव न चातान्द्रियाभावेऽव्याप्तिः। अत्यन्ताभावे प्रतियोगिदेशान्यदेशत्वं; प्रागभावादौ प्रतियोगिदेशत्वे सति प्रतियोगिकालान्यकालत्वं अन्योन्याभावे प्रतियोगितावच्छेदकदेशान्यदेशत्वं विशिष्टप्रत्ययजननयोग्यतावच्छेदकम्। तदवच्छिन्नत्वं च विशिष्टप्रतित्यजनकेऽप्यतीन्द्रियाभावे सुलभम्। न ह्यरण्यस्थदण्डो न घटजननस्वरूपयोग्य इति। ननु नित्यस्यातीन्द्रियस्याकाशात्यन्ता भावादेर्विष्टप्रतीतिजननयोग्यतावच्छेदकावच्छिन्नत्वेऽवश्यं विशिष्टप्रत्ययजननकत्वप्रसङ्गः। नित्यस्य स्वरूपयोग्यस्य सहकारिसमवधाननियमादिति चेन्न। नियमासंमतेः। नित्यस्या न्यथाकरणसामर्थ्यस्य ईशसम्बन्धिनस्तथाविश्वरेच्छाविरहेण कार्यानुपधानदर्शनात्। न चाकार्याभावे तथाविधसामर्थ्यसत्त्वे मानाभावः। ऐश्वर्यस्यैव तत्र मानत्वात्। श्रूयते च सर्वस्य वशी सर्वस्येशान इति। तस्मादभावादाविव विषयेण स्वरूपसम्बन्ध एव नत्वाध्यासिकः। सः॥

व्यासाद्रिसृततर्काम्बुपूरैः पक्षयुगंयुजि।  
न्यायामृततरङ्गिण्यामध्यस्तत्वं न युक्तता॥

श्री व्यासरामाचार्यविरचितायां  
इति न्यायामृततरङ्गिण्यां प्रथमपरिच्छेदे  
प्रथमोभागः     
\</1-1-33\>  
  \*\*\*

Jaya Gurudatta  
न्यायामृतम्  
श्रीव्यासरमाचार्यविरचिता  
न्यायामृततरङ्गिणी (Commentry)

\<1-2-1\>  
   न्यायामृततरङ्गिणी

 दृश्यस्य दृगध्यस्तत्वे प्रातिभासिकस्थल इव इन्द्रियसन्निकर्षायोगेन त्वदुक्तप्रतिकर्मव्यवस्थाऽयोग इति वक्तुं प्रस्तौति॥ यच्चोक्तमिति। कुल्या कृत्रिमजलप्रवाहः। केदाराः क्षेत्राणि॥ सावयवमिति ॥ अत एव विषयाकारेण परिणमते ॥ तैजसम् ॥ अत एव चक्षुरादिसूक्ष्मद्वारेण निर्गच्छति। तत्र एतादृशी वृत्तिरिति मते ॥ जीवचैतन्यमिति॥ सर्वगतं परिच्छिन्नमिति मतद्वयमित्यन्वयः। अविद्यायाः सर्वगतत्त्वात्तदुपाधिको जीवोऽपि सर्वगत इत्यर्थः ॥ अन्तःकरणेति॥ अन्तःकरणस्यासर्वगतत्वात्तदुपाधिको जीवोऽपि तथेत्यर्थः ॥ तत्राऽद्य इति ॥ जीवचैतन्यस्य सर्वगतत्वात्तत्रैव विषयस्याध्यस्तत्वेन जीवचैतन्यमेव विषयप्रकाशकमित्यर्थः ॥ सर्वगतत्वपक्ष इति॥ असर्वगतत्वपक्षे त्वनावृतमेवेति बोध्यं ॥ विषयेति ॥ विषयेण सहोपरागः संश्लेषविशेषः। स च वृत्तिद्वारकः। आवरणविरहस्य स्वतः सिद्धत्वादिति भावः ॥ आवरणेति ॥ स्वत एव चैतन्यमुपरज्यत इति नोभयार्था वृत्तिरिति भावः। परिच्छिन्नत्वपक्षे वृत्त्युपयोगमाह ॥ परिच्छिन्नत्वेति ॥ ब्रह्मचैतन्ये विषयस्याध्यासात्तदेव विषयप्रकाशकं। जीवोपाधेरन्तःकरणस्य परिणामे च वृत्त्या ब्रह्माकारया विषयाधिष्ठानब्रह्मचैतन्येऽप्यावृते जीवब्रह्मचैतन्ययोरेकान्तःकरणोपाधियुक्तत्वेन ब्रह्मचैतन्येन सह जीवचैतन्यस्याभेदाभिव्यक्त्या जीवोऽपि घटप्रकाशको भवतीत्यर्थवती वृत्तिरिति भावः। वृत्तिर्विषयोपरागार्थेति न युक्तम्। असङ्गस्यापि चैतन्यस्य वृत्त्येव विषयेणाप्युपरागसम्भवात्। गोत्वदृष्टान्तोऽप्ययुक्तः। तस्य सास्नादिमद्व्यक्त्युपरागो नाम तज्ज्ञेयत्वम्। ब्रह्म तु न वृत्त्या ज्ञायते। किन्तु तया घटादिज्ञानरूपं ब्रह्म भवति। प्रभादृष्टांतोऽप्ययुक्तः। तस्याः प्रकाशकत्वं नाम विषयदेशस्थतमोनिवर्तकत्वमेव नान्यत्। एवं प्रभा रूपसंसर्गितमो निवर्तयंती रूपं प्रकाशयतीत्युच्यते। तथा आकाशगन्धरससंसर्गितमोऽपि निवर्तयंती आकाशादीनापि प्रकाशयत्येव। न ह्याकाशादिसंसर्गितमो न निवर्तयति। अन्यथा तद्देशे रूपप्रकाशोऽपि न स्यादित्यत उदाहरणान्तरमाह ॥ केवलेति॥ तथाच विषयप्रकाशनशक्तिरेव विषयोपरागः। स च चैतन्यस्य वृत्त्यधीन इति वृत्तिरुपरागार्थेति भावः। वृत्तिरावरणाभिभवार्थेति पक्षमुपपादयति ॥ आवृतत्वेति ॥ ननु जीवचैतन्यमसर्वगतमिति पक्षे तदनावृतमित्यङ्गीकारादावरणविरहस्य स्वतः सिद्धतया वृत्तिर्व्यर्थेति शंकां परिहरति ॥ परिच्छिन्नत्वपक्ष इति ॥ एतच्चोपपादितम् ॥ ब्रह्मचित्त्वेऽपीति ॥ अस्मिन् पक्षे ब्रह्मचित्येव विषयाध्यासादिति भावः ॥ जीवचित्त्वमिति ॥ विषयानुभवस्येत्यनुषङ्गः ॥ इतीति॥ इतिशब्दः प्रकारवचनः। वृत्तिर्विषयोपरागार्थेति पक्षे, आवरणाभिभवार्थेति पक्षे, प्रमातृजीवचैतन्यस्य विषयप्रकाशकब्रह्मचैतन्याभेदाभिव्यक्त्यर्थेति पक्षे चेति पक्षत्रयेऽपीत्यर्थः ॥ प्रतिकर्मेति ॥ व्यापकचैतन्येऽध्यासेऽपि तस्य घटादिकं कर्म प्रति नियम इत्यर्थः।

 ॥ तन्नेति ॥ स्यादिति शेषः। इति च यदुक्तं तन्न स्यादिति पूर्वेणान्वयः। दृश्यस्य दृगध्यस्तत्वे प्रातिभासिकस्थल इव इन्द्रियसन्निकर्षाधीना प्रतिकर्मव्यवस्था न स्यादित्यर्थः। ननु वृत्तेः पूर्वमेव घटादीनां चैतन्येऽध्यासेन प्रातिभासिकवैलक्षण्यमित्यत आह ॥ स्वसन्निकृष्टेति ॥ स्वज्ञानात्पूर्वं घटादेः सत्त्वे प्रतीतिमात्रशरीरत्वाभावेन तस्य कल्पितत्वव्यापकस्य घटादेः सकाशान्निवृत्तौ प्रतीतिमात्रशरीरत्वस्य व्याप्यभूतं यत्कल्पितत्वं तदपि घटादौ न स्यादित्यर्थः। यद्वा, सर्वस्यापि दृश्यस्यैकस्यां दृश्यध्यस्तत्वे प्रकाशसांकर्यमाशंक्य वृत्तिद्वारा प्रतिकर्मव्यवस्थया न सांकर्यमिति यच्चोक्तं परैस्तन्नेति यथान्यासमेव वाक्यार्थः। विषयेन्द्रियसन्निकर्षे बाह्योंद्रियद्वारा निस्सृतान्तःकरणीयविषयाकारवृत्तौ प्रतिबिम्बतचैतन्येनाभिव्यक्तं विषयाधिष्ठानचैतन्यं घटादिज्ञानमिति परप्रक्रियां क्रमेणापाकर्तुं प्रथमं सन्निकर्षं दूषयति ॥ स्वेति ॥ स्वज्ञानात्पूर्वं घटादेः सत्त्वे कल्पितत्वायोगः, असत्त्वे सन्निकर्षायोग इत्यर्थः। ननु कल्पितस्यैकः सामान्यधर्मः कल्पितत्वम्, अन्यस्तु प्रातिभासिकत्वं विशेषधर्मः।  
तत्र विशेषस्यैव प्रतीतिमात्रशरीरत्वं प्रति व्याप्यता नान्यस्येत्याशंक्य परिहरति ॥ न चेति ॥ कल्पितत्वविशेषः कल्पितत्वात्सकाशाद्विशेष इत्यर्थः। यथा- श्रुते प्रातिभासिकत्वस्य कल्पितत्वे अवृत्तेर्न तस्य तद्विशेषत्वमिति ध्येयम् ॥ गौरवादिति ॥ यद्यपि कल्पितत्वप्रातिभासिकत्ववृत्तिधर्मयोस्तत्तद्वृत्तिव्याप्त्यवच्छेदकयोर्नैकत्र समावेश इति न नीलधूमादिवद्गौरवमव्याप्यताबीजं सम्भवति। तथापि सामान्यस्यैव व्याप्यत्वे सम्भवति न विशेषस्य तथात्वम्। यथा कर्तृजन्यत्वव्याप्यं जन्यत्वमेव न तु शरीरजन्यत्वमिति भावः। नन्वपर्वतीयधूमे धूमत्वस्यापर्वतीयधूमत्वस्य च व्याप्यतावच्छेदकत्वेन प्रसक्तौ गुरोस्त्यागेन धूमत्वस्य लघोः तदवच्छेदकत्वे सिद्धे धूममात्रस्य वह्निव्याप्यत्वम्। प्रकृते तु न तथेत्यनुशयेन दृष्टान्तान्तरमाह ॥ अप्रामाणिकत्वादिकमिति ॥ प्रातिभासिकत्वस्यैवेति ॥ न तु कल्पितत्वस्येत्येवशब्दार्थः। तथाच कल्पितत्वेनाप्रामाणिकत्वानुमानं न स्यादित्यर्थः। ननु कल्पितत्वस्य व्यापकं न प्रतीतिमात्रशरीरत्वम्। येन तन्निवृत्त्या तन्निवर्तेत। किन्तु ज्ञानविवर्त्यत्वमेवेत्याशङ्क्य परिहरति ॥ न चेति ॥ दोषप्रयुक्तभानत्वमादिशब्दार्थः ॥ प्रतीतिमात्रेति ॥ तस्यापि तद्व्याप्यत्वादिति भावः। ननु कल्पितस्यापि दृश्यस्य प्रतीतिः सर्वसिद्धा। सा च तदिन्द्रियसंनिकर्षं विनाऽनुपपन्नेतीन्द्रियसंनिकर्षार्थं स्वज्ञानात्पूर्वं दृश्यस्य सत्त्वमाक्षेप्स्य तीत्यत आह ॥ प्रतीतेस्त्विति ॥ अन्यथोपपन्नाया दृश्यप्रतीतेर्न तदाक्षेपकत्वमित्यर्थः। ननु कल्पितत्वाविशेषेऽपि वणिग्वीथिस्थरुप्यस्य शुक्तिरूप्यस्य च परीक्षितत्वापरीक्षितत्वाभ्यां स्थायित्वास्थायित्वरूपविशेषे सिद्धे स्वज्ञानात्पूर्वं सत्त्वं सेत्स्यतीत्यत आह ॥ व्यावहारिकत्वस्येति ॥ स्थायित्वादेरित्यर्थः ॥ भ्रान्तीति ॥ स्वप्नेऽपि परीक्षादेः सत्त्वादिति भावः।

 दृश्यस्य दृश्यनध्यासाय दृशं निरूपयति ॥ तत्तदिति ॥ अपरोक्षेति ॥ तस्यां च न ज्ञेयस्याध्यास इति भावः ॥ उक्तमिति ॥ दृश्यत्वभङ्ग इति शेषः ॥ अभिव्यक्तेति ॥ एतच्चावरणदशाव्यवच्छेदाय। अपरोक्षैकरसेति घटादिसम्बन्धेऽपि न पटादीनामापरोक्ष्यं यथा तथा चैतन्यसम्बन्धेऽपि न स्यादिति शंकापरिहाराय। ननु परोक्षस्थले परोक्षवृत्त्युपरक्तचैतन्यं प्रकाशः। न तु वृत्तिः। अप्रकाशरूपान्तःकरणपरिणामरूपायास्तस्याः प्रकाशत्वे मानाभावात्। न च तत्र तद्विषयस्यापरोक्षप्रसङ्गः। विषये चैतन्याभिव्यक्तावेव विषयस्यापरोक्ष्यम्। न हि परोक्षस्थले तदस्ति। विषयेन्द्रियसन्निकर्षाभावेन विषयपर्यंन्तं वृत्तेरगमनात्। अन्तरेव तत्र धीसमुल्लासात्। अपरोक्षस्थले तु प्रमातृचैतन्याभेदाभिव्यक्ताधिष्ठानचैतन्योपरागो विषयेऽस्ति। अत एव तत्र विषयस्यापरोक्ष्यम्। एवं चापरोक्षस्थलेऽपि वृत्तिर्न विषयप्रकाशः। नतरां परोक्षस्थल इत्याशंक्य प्रथममपरोक्षवृत्तौ प्रकाशत्वमाह ॥ वृत्तेरेवेति ॥ यथेच्छोपादाने अन्तःकरणे अविद्यमानमपीच्छात्वं तदुपादेयायामिच्छायामस्ति तथा प्रकाशत्वमपि वृत्तावस्त्वित्यर्थः। ननु अपरोक्षवृत्तेरस्तु प्रकाशत्वं, न तु परोक्षवृत्तेः प्रकाशत्वमित्यत आह ॥ अन्यथेति ॥ परोक्षवृत्तेरप्रकाशत्व इत्यर्थः। तदिति ज्ञानत्वं परामृश्यते। तेन अपिशब्दः सम्बध्यते। तदपि ज्ञानत्वमपि। परोक्षानुभवस्य न स्यादित्यर्थः। यथाश्रुते तु परोक्षस्थलेऽपि वृत्तेरप्रकाशत्वस्य परेणाशंकितत्वादसङ्गतिः स्यादिति बोध्यम्। तस्माद्वृत्तिभिन्ने घटादिज्ञाने उक्तप्रक्रियायां मानाभावात्सर्वत्र वृत्तिरेव घटादेर्ज्ञानं प्रकाशश्च। तस्यां च न ज्ञेयस्याध्यास इति भावः। वृत्तिभिन्नं घटादिज्ञानमस्तीत्याशङ्क्य निराकरोति ॥ न चेति ॥ एकस्या एव वृत्तेरुभयरूपत्वं विरुद्धमिति भावः ॥ क्रियैक्य इति ॥ वृत्तेरेकत्वेऽपि तत्प्रतिपादकशब्दभेदात्कर्मसम्बन्धप्रतीत्यप्रतीती न विरुद्धेति भावः। धात्वोः जानातिकाशत्योः। उपरागः सम्बन्धः।

 ननुं अर्थैक्ये शब्दभेदमात्रेण नोभयसम्भवः। करोति प्रयतत इत्यादावपि नार्थैक्यम्। अनुकूलयत्नो हि कृञ्‌धात्वर्थः। यत्यर्थस्तु यत्नमात्रम्। एवं गत्यर्थ उत्तरसंयोगफलकः स्पन्दः। चलत्यर्थस्तु स्पन्दमात्रमिति। मैवम्। भावनैक्येऽपि नामपदाख्यातपदाभ्यां कारकान्वयायोग्यतदन्वययोग्यरूपभावनायाः प्रतीतेराघोषितत्वात्। नाहि भवति यागेन भावनेति। भवति तु यागेन कुर्यादिति। तदुक्तं वार्तिके। "यस्मादाख्यातशब्दस्य न व्यक्त्याकृतिवाचिता" इति। प्रत्ययो भावनायाः व्यक्तिमाकृतिं वा न वदति। किन्तु अव्यपदेश्यां भावनां वदतीत्यर्थः। एकमेव च कारकं कारकान्तरान्वयायोग्यं तदन्वययोग्यं च विभक्तिकारकशब्दाभ्यामभिधीयते। न हि यागेनेत्यत्र तृतीयाभिहिते कारके कारकान्तरान्वयोऽस्ति। कारकशब्दाभिहिते तु कारके कारकं कारकेणेति कारकान्तरान्वयो दृश्यते। तदुक्तं वार्तिके- कृदन्तेन हि कारकविशिष्टं द्रव्यमेवोच्यते न विभक्तिवत् निष्कृष्टशक्तिः, तथाच करणं करणेन करणायेति कारकान्तरयोगो दृश्यत इति करोतियतत्योरपि न भिन्नार्थत्वम्। उभयोरपि यत्नार्थत्वात्। तदुक्तं मणौ "कृञो यत्नार्थत्वात् तेनाख्यातविवरणात् तस्यापि यत्नोऽर्थ" इति। कुसुमाञ्जलावप्युक्तं "कृताकृतविभागेन कर्तृरूपव्यवस्थया। यत्न एव कृतिः, पूर्वापरस्मिन् सैव भावने"ति। यततेर्भावे नङि प्रत्यये यत्न इति भवति। करोतेः क्तिनि कृतिरिति भवतीति यत्नकृत्योरेकत्वाच्च तयोरेकार्थत्वमिति भावः ॥ अन्यथेति ॥ शब्दस्वभावानादर इत्यर्थः। परिणतेः परिणामस्य अकर्मकत्वात्। घटः परिणमत इत्यकर्मकधातुप्रयोगविषयत्वात्। यद्यपि नमतिः सकर्मकः तथाप्यर्थान्तरे वर्तमानोऽकर्मकः। यथाहुः "धातोरर्थान्तरे वृत्तेरि"त्यादि। सकर्मकज्ञानत्वं सकर्मकजानातिप्रयोगविषयत्वम्। तथाच वृत्तेः परिणामत्वं वा सकर्मकजानातिप्रयोज्यत्वं वा न स्यादित्यर्थः। ननु एकस्य सकर्मकत्वाकर्मकत्वे एकरूपेण विरुद्धे। न तु रूपान्तरेणापि। मानाभावात्। यथा स्थितेरकर्मिकाया अप्यगमनत्वेन सकर्मकत्वं, तथा परिणतित्वेनाकर्मिकाया अपि वृत्तेः ज्ञानत्वेन सकर्मकत्वं भविष्यतीति चेत्, न। अत्रापि ज्ञानत्वप्रकाशत्वाभ्यामुभयरूपतोपपत्तेः। न च तयोरभेदः। तेजोज्ञानयोः साधारणस्योपाधिरूपस्य प्रकाशत्वस्य त्वयापि वक्तव्यत्वात्। अत एव विवरणे दीपप्रभादृष्टांतीकृताऽविद्यानुमाने।

 ॥ अतीतमिति ॥ वृत्त्यतिरिक्तचैतन्यरूपज्ञानस्य प्रकाशत्वे अतीते चैतन्यरूपज्ञानाभावेन प्रकाशाभावादतीतं प्रकाशत इति धीर्न स्यादित्यर्थः। यथा च परोक्षस्थले चिद्रूपज्ञानाभावः तथोक्तम्। घटादिषु वृत्त्यतिरिक्तचिद्रूपज्ञानानङ्गीकारे मदिष्टसिद्धिरित्याह ॥ एवं चेति ॥ अन्यद्वारा वृत्तिद्वारा। तदुपरक्तत्वं अनुभाव्येन सम्बद्धत्वं। तत्प्रति अनुभाव्यं प्रति। आदिशब्देन मुख्याज्ञानाविरोधिनोऽपि मुख्यज्ञानत्वादि दृष्टविरुद्धम्, इच्छादिषु यादृशं साक्षादेवेष्यमाणोपरक्तत्वं इष्यमाणं प्रत्यनावृतत्वम् इष्यमाणे द्वेषविरोधित्वं दृष्टं तदपेक्षया विरुद्धमित्यर्थः ॥ अन्यथेति ॥ दृष्टविरुद्धस्यापि कल्पन इत्यर्थः। ननु "तमेव भान्तमनुभाति सर्वमि"ति श्रुत्या ब्रह्म प्रकाशमानमनुसृत्य सर्वस्य प्रकाश उच्यते। अतश्चिद्रूपघटादिज्ञानं सिध्यतीत्यत आह ॥ तमेवेति ॥ मुंडके "न तत्र सूर्यो भाति न चन्द्रतारकं नेमा विद्युतो भान्ति कुतोऽयमग्निः। तमेव भान्तमनुभाति सर्वमि"त्यत्र प्रकृतस्य सूर्यप्रकाशस्येत्यर्थः। ननु सर्वशब्देन कारणाभावे सूर्यादिमात्रग्रहो न युक्तः, तस्य सर्वोपस्थापकत्वादित्यत आह ॥ सर्वशब्दस्येति ॥ नित्यातींद्रियस्येति॥ अतीतादिषु वर्तमानतादशायां चित्प्रकाश्यत्वेऽपि नित्यातींन्द्रिये सर्वदापि चित्प्रकाश्यत्वाभाव इत्यभिसन्धिः ॥ प्रकृतेति ॥ अस्य लोकस्य का गतिरित्यादाविदंशब्दः प्रकृतपर इति "प्रकृतां पृथिवीं वक्ति प्रश्नस्थं सर्वनाम यत्" इति वदद्भिर्भवद्भिरप्यङ्गीकारात्। "तस्य भासा सर्वमिदं विभाती"त्यत्रेदंशब्दस्य प्रकृतपरत्वे सिद्धे तदेकार्थस्यापि सर्वशब्दस्य प्रकृतसूर्यादिपरत्वं न घटादिपरत्वमपीत्यर्थः ॥ यदादित्येति ॥ यदादित्यगतं तेज इत्यादिसूत्रोदाहृतस्मृतौ सूर्यादितेजसां भगवदधीनत्वरूपतत्सम्बधित्वस्यैवोक्तेरित्यर्थः। ॥ शतृप्रत्ययस्येति ॥ कर्त्रर्थे लडादेशत्वाच्छतुर्भानकर्त्रुपस्थापकत्वं तस्येति षष्ठ्या तत्पदार्थस्य ब्रह्मणो भासा सह सम्बन्धो बोध्यते। भानरूपे ब्रह्मणि भानकर्तृत्वभानसम्बन्धस्याप्यसम्भवात्तयोरनुपपत्तिः ॥ प्रपञ्च इति ॥ "तमेव भान्तमनुभाति सर्वम्" इत्यत्र प्रपञ्चकर्तृकभानरूपक्रियायाः, भान्तमिति ब्रह्मज्ञानक्रियातो भेदावगमादनुशब्दस्याप्यनुपपत्तिरित्यर्थः ॥ गच्छन्तमिति ॥ अथातोऽग्निमग्निष्टोमेनानुयजन्तीत्यादौ सजातीयक्रियाभेदाभावेऽप्यनुशब्दद्योतितावधेः सकाशात्तदन्वितार्थस्य भेदोऽस्त्येवेति भावः।

 अन्तःकरणस्य चक्षुरादिद्वारेण बहिर्निर्गमनं दूषयति ॥ अस्तु वेति ॥ ननु परोक्षवैलक्षण्यायान्तःकरणस्य बहिर्निर्गमनं भविष्यतीत्यत आह ॥ परोक्षादिति ॥ परोक्षस्थले त्वन्मते विषयस्याभिव्यक्तापरोक्षैकरसचिदुपरागाभावादपरोक्षस्थले च तत्सत्त्वात्परोक्षापरोक्षयोर्वैलक्षण्यं स्यादित्यर्थः। ननु विषयस्य वृत्तिसम्बन्धं विना तस्य चिदुपराग एव न सम्भवति। सास्नाद्यवच्छिन्नगोत्वाद्युपरागवद्वृत्त्यवच्छिन्न एव चिदुपरागस्य सत्त्वादित्यत आह ॥ चिदिति ॥ ॥ अपरोक्षेति ॥ इन्द्रियसन्निकर्षजन्यया वृत्त्या बहिर्निर्गमनं विनाऽप्यंतरेव विषयाकारेण परिणतया विषयस्य इन्द्रियसंनिकर्षद्वारा सम्बद्धत्वमात्रेण तस्मिन्निरुक्तचैतन्योपरागसम्भवाद्वृत्त्यवच्छिन्न एव तदुपराग इति कल्पने मानाभाव इत्यर्थः। ननु विषयसम्बन्धं विना वृत्तेर्विषयावरणनिवर्तकत्वं न सम्भवति, प्रभायां तथा दर्शनादित्यत आह ॥ न त्विति ॥ तुशब्दश्चशब्दार्थे तदाकारत्वमुक्तहेतुं समुच्चिनोति। आवरणनिवर्तकत्वे तदाकारत्वं तन्त्रम्। न तु तत्संश्लेषः। ज्ञानस्य प्रभापेक्षया वैलक्षण्यादिति भावः। वृत्तिसंश्लेषस्यावरणनिवर्तकत्वादौ प्रयोजकत्वे बाधकमाह ॥ नेत्रादिति ॥ मम मते तु नेत्रस्थकज्जलादावतिसामीप्यदोषात् परमाण्वादौ च महत्त्वविशेषादिकारणविरहान्न तदाकारवृत्तिरिति न दोष इति भावः। अस्तु तर्हि मम मतेऽपि तदाकारत्वमपि तन्त्रमित्यत आह॥ द्वयोरिति ॥ संश्लेषतदाकारत्वयोः। नन्वस्तु तदाकारत्वार्थमेव बहिर्निर्गमनम्। बहिर्निर्गमनेन विषयसंश्लेषे सति तदाकारतायाः जायमानत्वादित्यत आह ॥ तदाकारत्वस्येति ॥ तदाकारतायां तत्संश्लेषस्य प्रजोजकत्वे परोक्षवृत्तौ तदाकारत्वं न स्यादित्यर्थः। मनसो बहिर्निर्गमनं व्यभिचारि चेत्याह ॥ न चेति ॥ ॥ घटमानइति ॥ बहिर्गिर्गच्छन्मनःसंनिकर्षाभावेनेत्यर्थः। बहिर्निर्गत्य विषयमाश्लिषंत्या एव वृत्तेर्विषयावरणनिवर्तकत्वमिति नियमानङ्गीकार आवश्यक इत्याह ॥ एवं चेति ॥ तन्नियमाङ्गीकारे दोषमप्याह ॥ चक्षुरिति ॥ नियतेति ॥ न च त्वगिंद्रियस्य सर्वेंद्रियगोलकाधिष्ठानत्वात्तत्तदिंद्रियगोलकद्वारा बहिर्निगमनं तस्य सम्भवतीति वाच्यम्। इन्द्रियान्तरगोलकस्येंद्रियान्तराधिष्ठानत्वे मानाभावात्। एकस्मिन् गोलके एकेंद्रियस्यैव श्रुतिप्रसिद्धत्वात्। "ओषधिवनस्पतयो लोमानि भूत्वा त्वचं प्राविशन्" इति नियतस्य गोलकान्तरासङ्कीर्णस्य त्वक्स्थानत्वात्। तस्मान्न त्वगिंद्रियस्य गोलकान्तरद्वारा बहिर्निर्गमनम् ॥ अन्यथेति ॥ नियतगोलकाभावेऽपि बहिर्निगमने।

 चैतन्यं घटादिज्ञानमित्येतद्दूषयितुं प्रस्तौति॥ अस्तु वेति॥ घटप्रकाशत्वेनाभिमतं चैतन्यम् पृच्छति ॥ तथापीति ॥ धीस्था वृत्तिस्था। ब्रह्मचैतन्यं साक्षाज्ज्ञातो घट इत्यादिरूपः ॥ परागिति ॥ व्याख्यातमेतत् ॥ अभिव्यक्तमिति ॥ अपगतावरणं सत्साक्षिचैतन्याभेदेनाभिव्यक्तमित्यर्थः। अतात्विकान्यथाभावो विवर्तः ॥ आध्यासिकेति॥ वृत्तिप्रतिबिम्बितचैतन्ये घटादीनां ज्ञाने तेषामनध्यासादित्यर्थः ॥ आवश्यकेनेति ॥ विषयविवर्ताधिष्ठानचैतन्यावरणनिवृत्त्यर्थमवश्यवक्तव्येनेत्यर्थः। न च विषयाधिष्ठानचैतन्यमेव तत्प्रकाशकमिति नियमात्तथेति वाच्यम्। तन्नियमस्यैवासिद्धेरिति भावः।

 अन्तःकरणपरिणामस्य विषयाकारत्वं दूषयति ॥ किञ्चेति ॥ ॥ त्वयैवेति ॥ विषयत्वनिरुक्तिं दूषयतेत्यर्थः ॥ तयोरिति ॥ तदाकारत्वेन हि अस्तीत्यादितद्विषयकव्यवहारप्रतिबन्धकाज्ञाननिवृत्त्यादि भवतीत्यर्थः ॥ तत्त्वेति ॥ प्रयोज्यप्रयोजकयोरेकत्वं न सम्भवति। आत्माश्रयादित्यर्थः। ननु नात्माश्रयः। तादृशाज्ञाननिवर्तनयोग्यत्वं तदाकारत्वम्। तथाच तन्निवृत्तिजननयोग्यतारूपेण तदाकारत्वेन तादृशाज्ञाननिवृत्तिरूपं फलं भवतीत्यंगीकारादिति चेत्। मैवम्। उक्तयोग्यत्वस्य तादृशाज्ञाननिवृत्तिघटितत्वेन तां प्रत्यप्रयोजकत्वात्। तोयत्वपिपासोपशमनसामर्थ्ययोस्तु परस्पराघटितत्वादिति भावः ॥ साकारेति ॥ विज्ञानवादिमते तथात्वादित्यर्थः ॥ तस्मादिति ॥ हेतुपरामर्शोऽयं नोपसंहारः ॥ पक्षत्रयमिति ॥ अविद्योपाधिकं सर्वगतं जीवचैतन्यमविद्यानावृतं विषयप्रकाशकम्। वृत्तिस्तु जीवचैतन्यस्य विषयोपरागार्थेत्येकः पक्षः। उक्तरूपजीवचैतन्यमविद्यावृतं विषयप्रकाशकम्। वृत्तिश्चावरणाभिभावार्थेति द्वितीयः पक्षः। अन्तःकरणोपाधिकमसर्वगतं जीवचैतन्यं न विषयप्रकाशकम्। किन्तु ब्रह्मचैतन्यं तथा। वृत्तिस्तु विषयप्रकाशकब्रह्मचैतन्येन प्रमातृजीवचैतन्याभेदस्याभिव्यक्त्यर्थेति तृतीयः पक्षः। इति पक्षत्रयमप्ययुक्तम्। तत्र हेतुः तस्मादिति। उक्तरीत्या चैतन्यस्य घटप्रकाशकत्वायोगादित्यर्थः ॥ तत्रेति ॥ विषयदृक् जीवचैतन्यमिति पक्ष इत्यर्थः। विशिष्टे घटादिविशिष्टे ॥ दृगिति ॥ अध्यस्तस्य घटादेस्तदधिष्ठानस्य ब्रह्मणश्चिन्मात्रस्य च विषयदृक्‌जीवचैतन्याद्भिन्नत्वादित्यर्थः। ननु विषयाध्यासो विषयविशिष्टजीवचैतन्य एवेत्याध्यासिकसम्बन्धसिद्धिरित्यत आह ॥ कल्पितत्वादिति ॥ अध्यस्तानधिकसत्ताकत्वान्नाध्यासाधिष्ठानमित्यर्थः ॥ अत एवेति ॥ विषयदृक् ब्रह्मचैतन्यमिति पक्षे विषयाध्यासो जीवे वा चिन्मात्रे वा न सम्भवति। आध्यासिकसम्बन्धासिद्धेरित्युक्तहेतोरित्यर्थः।

 ननु विषयदृक् ब्रह्मचैतन्यमिति पक्षे ब्रह्मचैतन्य एव विषयाध्यासोऽस्तु। एवं च नाध्यासिकसम्बन्धासिद्धिरित्याशंक्य विषयाध्यासाधिष्ठानत्वेन विषयदृक्त्वेन चाभिमतं ब्रह्म सविशेषं निर्विशेषं वेति विकल्प्य आद्ये दोषमाह ॥ सविशेषस्येति ॥ द्वितीये दोषमाह ॥ शुद्धस्येति ॥ ॥ जगदिति ॥ जगतः प्रकाशः स्यादित्यर्थः ॥ अनवच्छिन्नस्येति ॥ मूलाविद्यानिवृत्त्यभावेन सर्वत आवरणाभिभवाभावेऽपि घटाद्यवच्छेदेनावरणाभिभवसम्भवादांध्यविरह उपपद्यत इत्यर्थः ॥ अवच्छिन्नस्येति ॥ वृत्त्या अभिभूतावरणस्यैव घटाद्यवच्छिन्नस्य घटादिदृक्त्वमित्यायातम्। तस्य च न तदधिष्ठानत्वम्। तत्र हेतुः कल्पितत्वेनेति। अध्यस्तानधिकसत्ताकत्वादित्यर्थः ॥ आत्माश्रयेति ॥ घटस्य घटाधिष्ठानकोटौ प्रवेशादित्यर्थः। घटाध्यासेन घटस्वरूपे सिद्धे चैतन्यस्य घटावच्छिन्नत्वसिद्धिः, तत्सिद्धौ च तादृशेऽधिष्ठाने घटाध्याससिद्धिरित्यन्योन्याश्रयोऽपि द्रष्टव्यः। ननु शुद्धचैतन्यमेकमेव। तदेवाधिष्ठानम्। तत्रावच्छेदकमविद्यादिकं न तदधिष्ठानकोटौ प्रविशति। ततो न कल्पितत्वादिति शेषः। वृत्त्याऽपगतावरणे शुद्धे प्रकाशमाने तत्राध्यस्तं जगदपि प्रकाशत इति न तदांध्यम्। नाप्याध्यासिकसम्बन्धस्यातन्त्रत्वमित्यत आह ॥ विशिष्टेति ॥ तद्वैयर्थ्यादिति ॥ चरमवृत्तिवैयर्थ्यादित्यर्थः। ननु न चरमवृत्तिवैयर्थ्यम्। उपाध्यविषयकब्रह्मस्फुरणस्य चरमवृत्तिप्रयुक्तत्वेन तस्याः साफल्यात्। इदानींतनस्फुरणस्य सप्रकारकत्वेनोपाधिविषयत्वात्। एकधैवानुद्रष्टव्यमिति श्रुतिबलात्स्वसमानविषयकज्ञानादेवाज्ञाननिवृत्तेः। अखण्डचिन्मात्रज्ञानस्यैव मोक्षहेतुत्वावधारणादिति चेन्न। ब्रह्मविषयकसप्रकारकज्ञानस्यैव ब्रह्मविषयकसप्रकारकसंशयादिविरोधित्वात्। एकधेति श्रुतिस्तु ज्ञानानन्दादिप्रकारेषु तद्विरोध्यज्ञानदुःखादिकं व्यवच्छिनत्ति। अन्यथा प्रकारार्थधाप्रत्ययो व्यर्थः स्यात्। निवर्तकतायां ज्ञानाज्ञानयोः समानविषयकत्वं तु भिन्नविषयकत्वं निवारयति। न त्वधिकविषयत्वमपि। अन्यथा घटपटाविति समूहालम्बनात् घटज्ञानं निवृत्तमिति व्यवहारो न स्यात्। तदज्ञाननिवर्तकतायां हि तद्विषयकत्वं तन्त्रम्। न तु तदितराविषयकत्वमपि। गौरवादिति भावः।

 ॥ त्वन्मत इति ॥ सुषुप्तावेवान्तःकरणस्य लयाङ्गीकारादिति भावः ॥ कृतहानीति॥ यदन्तःकरणावच्छिन्नेन यत्कर्म कृतं तदन्तःकरणस्य सुषुप्त्युत्तरकालेऽसत्त्वेन तत्कर्मजन्यभोगस्य हानिः। परदिने यदन्तःकरणावच्छिन्नस्य भोगो भवति तदन्तःकरणावच्छिन्नत्वेन तद्भोगहेतुभूतं कर्म न कृतमित्यकृताभ्यागम आदिशब्दार्थः। ननु न कृतहान्यादि। सुषुप्तावप्यन्तःकरणस्य कारणात्मनाऽवस्थानात्। स्थूलसूक्ष्मसाधारणस्यान्तःकरणस्य जीवोपाधित्वात्। तदपीतेस्संसारव्यपदेशादिति सूत्रे चास्यार्थस्य स्फुटतरमुक्तत्वादिति चेन्मैवम्। अन्तःकरणस्य सूक्ष्मरूपमविद्यैव। अवयवद्वाराऽऽरम्भस्य भवदभिमतत्वात्। तथाचास्य पक्षस्याविद्यावृतत्वपक्ष एवान्तर्भावापत्तेरिति भावः।

 ॥ प्रतिबिम्बितत्वमिति॥ एतस्मात्प्राक् वृत्ताविति शेषः ॥ अनुद्भूतेति ॥ उद्भूतरूपवत्त्वस्य प्रतिबिम्बनोपाधितायां प्रयोजकत्वादित्यर्थः। नन्वनुद्भूतरूपेऽपि गुहाकाशादौ प्रतिबिम्बनोपाधित्वं दृश्यत एवेत्यत उक्तम् ॥ शब्दान्येति ॥ ननु नोद्भूतरूपवत्त्वं प्रतिबिम्बनोपाधितायां प्रयोजकम्। अस्वच्छेऽपि लोष्टादौ प्रतिबिम्बापत्तेः। किन्तु स्वच्छत्वम्। तच्च प्रकाशस्वभावत्वेन मनसस्तत्परिणामभूताया वृत्तेश्चास्त्येव। नापि चाक्षुषत्वं प्रतिबिम्बत्वे प्रयोजकम्। अचाक्षुषस्याप्याकाशादेः प्रतिबिम्बितत्वदर्शनादिति चेत्। मैवम्। उद्भूतरूपवत्त्वविशेषातिरिक्तस्य स्वच्छत्वस्याभावादाकाशस्य प्रतिबिम्बोऽसिद्ध एव। प्रभामण्डलस्यैव जलादौ प्रतिबिम्बनात्। आकाशस्यापि रूपित्वाच्च। अन्यथा वाय्वादेरपि प्रतिबिम्बनापत्तेरिति भावः ॥ तदात्मनेति॥ वृत्त्यात्मनेत्यर्थः ॥ सर्वत्रेति ॥ तथाचाभिव्यक्तत्वरूपोपरक्तत्वस्य चितः सर्वत्र सत्त्वेन चितः स्वतो वृत्तिमात्रोपरक्तत्वमिति प्रतिज्ञाहानिरित्यर्थः। तदन्तस्थत्वं वृत्त्यंतस्थत्वम् ॥ प्रभाया इति ॥ यथा प्रभा रूपमात्रप्रकाशकत्वेन स्वतो रूपोपरक्तेत्युच्यते तथा चिदपि वृत्तिमात्रप्रकाशकत्वेन स्वतो वृत्त्युपरक्तेत्युच्यत इत्यर्थः। प्रभाया रूपमात्रप्रकाशकत्वं नाम रूपमात्रदेशस्थतमोनिवर्तकत्वं वा, रूपाज्ञाननिवर्तकत्वं वा, रूपमात्रग्राहिमानसहकारित्वं वेत्यभिप्रेत्य प्रभायामाद्यौ न स्त इत्याह ॥ प्रभायामिति ॥ तथाच न प्रभादृष्टान्तेन चितः स्वतो वृत्त्युपरक्तत्वम्। चितस्तमोनिवर्तकत्वाभावात्। वृत्तावज्ञानाभावाच्च दार्ष्टान्तिकेऽपि नैतदस्तीतिभावः। तृतीयो यद्यपि दृष्टान्ते प्रभायामस्ति। तथापि दार्ष्टान्तिके चिति नास्तीत्याह ॥ प्रभायामिति ॥ तथाच प्रभादृष्टान्ते न चिति वृत्तिमात्रग्राहकमानसहकारित्वं नास्तीत्यर्थः ॥ चित्सम्बन्धित्वस्येति ॥ अनावृतचित्सम्बन्धस्येत्यर्थः। विषयप्रकाशिका चिदनावृतेति पक्ष एव वृत्तिरूपरागार्थेत्यभ्युपगमादिति भावः ॥ सर्वेति ॥ अनावृतचित्सम्बन्धस्य सर्वेषां सत्त्वादित्यर्थः।

 ननु वृत्तिमात्रं सम्बध्य प्रकाशनिवर्तकत्वमेव चितः स्वतो वृत्त्युपरक्तत्वम्। न च प्रभादृष्टान्तानानुगुण्यम्। इष्टापत्तेः। प्रभायाः गन्धादिदेशस्थतमोनिवर्तकत्वं तत्सम्बन्धाद्युज्यते। चैतन्यस्य तु स्वभावतोऽसम्बद्धत्वात्तदाकारवृत्त्या तद्देशसम्बन्धस्योपादानात् कथं सर्वप्रकाशप्रसङ्गः। स्वभावतो ह्यसङ्गत्वे "असङ्गो ह्ययं पुरुष" इति श्रुतिः प्रमाणम्। अतः सर्वैः सह सम्बन्धाभावान्न सर्वावभासप्रसङ्गः। किन्तु यदाकारा वृत्तिस्तस्यैव। अत एवेदं रजतमिति भ्रमे इदमाकारवृत्त्यवच्छिन्नचैतन्येन रजतभानानुपपत्ते रजताकाराऽप्यविद्यावृत्तिरभ्युपेयते। स्वतश्चिद्बिम्बाग्राहकत्वे वृत्तिमन्तरेण चैतन्यस्य तदाकारत्वायोगादिति चेन्मैवम्। दत्तोत्तरत्वात्। अनावृतायाः सर्वगतायाश्चितो मनःपरिणामेनेवान्येनापि कुलटाया इव सम्बन्धोपपत्तेः। न हि तस्या एकतरस्मिन्पक्षपातोऽस्ति, वृत्तावस्तीति चेन्न। वृत्तेरपि वृत्त्यंतराधीनचित्सम्बन्धेऽनवस्थापत्तेः। स्वतश्चिद्बिंबग्राहकत्वेंऽतःकरणतद्वृत्त्यादौ न वृत्त्यपेक्षेति नानवस्थेति चेन्न। अनुद्भूतरूपेंऽतःकरणादौ प्रतिबिम्बनोपाधित्वमेव नास्ति। नतरां स्वतस्त्वेतु। तस्मात्सर्वसम्बन्धादनावृतचितः सर्वप्रकाशो दुर्वारः। असङ्गश्रुतेस्तर्हि का गतिरित्यत आह ॥ असङ्गइति ॥ ननु सङ्गशब्दस्य सम्बन्धे प्रसिद्धत्वात्कथं लेपपरत्वमित्यत आह॥ स यदिति ॥ ज्योतिर्ब्राह्मणे सुषुप्तिस्वप्नजाग्रत्सु जीवस्य रमयितुश्चारयितुः पुण्यपापे दर्शयितुरीश्वरस्य तत्कर्मलेपो नास्तीत्यत्र असङ्गत्वं हेतुरुच्यते। न तु सर्वासम्बन्धित्वम्। स्वप्नेन शारीरमभिप्रहत्य सुप्तस्सुप्तानभिचाकशीति। शुक्रमादाय पुनरेति स्थानं हिरण्मयः पुरुष एक हंस इति पूर्वोदाहृतश्लोके ईश्वरस्य प्रकृतत्वात्। श्रुतौरत्वेत्यादीन्यन्तर्भावितणिजर्थानीति ॥ यथेति ॥ \`तथा सर्वाणि भूतानि मत्स्थानीत्युपधारये'ति सर्वसम्बन्धोक्तेरित्यर्थः। ननु सर्वगतमपि चैतन्यं स्वभावाद्वृत्त्यैव स्वतःसम्बध्य तेन विषयैरित्यत आह ॥ अपि चेति ॥ वृत्तितः पूर्वं विषयैश्चैतन्यमेव स्वतःसम्बद्धं प्रकाशोपयोगि। सम्बधस्तु पूर्वमस्तीति सर्वप्रकाशो दुर्वार इत्यर्थः। ॥ अन्य इति ॥ अनावृतचित्सम्बन्धादिति शेषः। उपरागः सम्बन्धः। दृश्यत्वे प्रकाशे ॥ मानेति ॥ वृत्तिद्वारा विषयैः सम्बध्य तत्प्रकाशकत्वात् ॥ स्वत इति ॥ प्रमाणं विनेत्यर्थः ॥ सर्वोपादानत्वादिति ॥ तथाच विषयैः साक्षात्सम्बन्धोऽसङ्गस्यापि ब्रह्मणोऽस्तीत्यर्थः ॥ आध्यासिकेति ॥ विशिष्टनिष्ठेन परिणामित्वरूपेण सर्वोपादानत्वेन विशिष्टब्रह्मणः सर्वज्ञत्वे यत्र यदध्यस्तं तत्र तदाध्यासिकसम्बन्धेन प्रकाशत इति भवदभिमतनियमभङ्गप्रसङ्गः। आध्यासिकसम्बन्धभिन्नेन जगत्प्रकाशाङ्गीकारादित्यर्थः। ननु परिणामिनि ब्रह्मण्येव जगदध्यासोऽस्त्वित्यत उक्तम् ॥ विशिष्टनिष्ठेति ॥ विशिष्टस्याध्यस्तसमानसत्ताकत्वान्नाध्यासाधिष्ठानत्वमिति भावः ॥ अनादीति ॥ उपादानत्वेन जगत्प्रकाशेऽविद्यां प्रत्युपादानत्वाभावात्तत्प्रकाशो ब्रह्मणो न स्यादित्यर्थः ॥ नापीति ॥ शुद्धनिष्ठेन जगदधिष्ठानत्वरूपेण जगदुपादानत्वेन ब्रह्मणो जगत्प्रकाशे शुद्धस्यैव सार्वज्ञापत्तिः। अस्तु शुद्धस्यैव सार्वज्ञमित्यत आह ॥ सार्वज्ञादेरिति ॥ विशिष्टनिष्ठत्वात् विशिष्टनिष्ठत्वेनाङ्गीकारात्। शुद्धे सार्वज्ञाङ्गीकारेऽपसिद्धान्त इत्यर्थः।

 वृत्तिरावरणाभिभवार्थेति पक्षे दोषमाह ॥ आवरणेति ॥ ॥ सदेति ॥ प्रकाशमाने चावरणं न सम्भवति। नतरां चावरणनिवृत्तिर्वृत्तेरित्यर्थः ॥ अन्यस्य चेति ॥ चिन्मात्रादन्यस्याज्ञानकल्पितत्वेनाप्रसक्तप्रकाशतयाऽऽवरणप्रयोजनाभावेन तत्रावरणाभावादेव न वृत्त्या चिन्मात्रादन्यत्रावरणनिवृत्तिः क्रियत इत्यर्थः। ननु चिन्मात्रस्याज्ञानादिसाक्षित्वेन सदा प्रकाशेऽप्यशनायाद्यतीतत्वादिना प्रकाशाभावादावरणस्यावश्यकत्वात्तन्निवृत्त्यर्थमर्थवती वृत्तिरिति चेन्न। युक्तमिदं सविशेषब्रह्मवादे। भावाभावात्मकविशेषगन्धविधुरं ब्रह्मेति मते अशनायाद्यतीतत्वस्य प्रकाशमानब्रह्ममात्रत्वेन तदप्रकाशासम्भवान्न तदर्थमावरणमिति भावः। आवरणासम्भवमभिधायाऽवरणाभिभवासम्भवमाह॥ किञ्चेति ॥ नयनपटलं नयनगतकाचादि। पुङ्गतत्वे प्रमातरि पुरुषे विद्यमानत्वे ॥ दीपेनेति ॥ चैत्रकृतदीपस्थो घटो यथा निवृत्तावरणत्वात्सर्वैरपि ज्ञायते तथा चैत्रगतया वृत्त्या निवृत्ताज्ञानावरणो घटादिः सर्वान्प्रति प्राकाशेतेत्यर्थः। ननु चैत्रगतवृत्त्या चैत्रावरकशक्तेरेवाज्ञानगताया नाशितत्वेन चैत्रः पश्यति न मैत्रः तत्प्रतियोगिकावरणशक्तेरनाशात्। आवरणशक्तीनां द्रष्टृविषयभेदाभ्यां भिन्नत्वात्। तमस्तु न तथेत्येकानीतप्रदीपेनाप्यन्यप्रकाशो युज्यत इति चेन्न। शक्तीनामज्ञानत्वे नानाज्ञानमतप्रवेशः। तद्भिन्नत्वे साक्षाज्ज्ञाननिवर्त्यत्वस्य विषयावरकत्वस्य चायोगात्। ज्ञानमज्ञानस्यैव निवर्तकमिति भवत्स्वीकारात्। शक्तीनामेवाज्ञानकार्यकारित्वसम्भवे शक्तिमतोऽज्ञाने अन्यथासिद्धेश्च। गौरवस्य विपरीतत्वेन नानाज्ञानवादस्यैव समीचीनत्वाच्चेति भावः।

 पक्षद्वयेपि विशिष्य दोषं वक्तुं पृच्छति ॥ किमिति ॥ किंशब्दस्याज्ञानमेकमित्यनेनान्वयः ॥ किं वेति ॥ किं वाऽनेकानीत्यन्वयः। अज्ञानानीति शेषः ॥ यद्यनन्तानीति॥ यदिशब्दो निमित्तार्थः। यदि रथन्तरसामा सोमः स्यादैंद्रवायवाग्रान्ग्रहान् गृह्णीयादितिवत्। ज्ञानानामनन्तत्वात्तन्निवर्त्यान्यज्ञानान्यप्यनन्तानीत्यर्थः ॥ शुक्तीति ॥ अज्ञानस्यैकत्वेन मूलाज्ञानस्यैव रजतभ्रमोपादानत्वात् शुक्तिज्ञानेन च तन्निवृत्तेरित्यर्थः ॥ सद्य इति ॥ परमते मुक्तिर्द्विविधा। सद्योमुक्तिः क्रममुक्तिश्चेति। तत्र क्रममुक्तौ उत्क्रमणादिद्वारेण ब्रह्मप्राप्तिः। सद्योमुक्तौ नोत्क्रमणादिः। न तस्य प्राणा उत्क्रामन्तीति श्रुतेः। शुक्तिज्ञानेन उत्क्रमणादिकमन्तरेण सद्योमुक्तिः स्यादित्यर्थः। ननु शुक्तिज्ञानेन मूलाज्ञानं न नश्यति। किन्तु तद्गतावरणशक्तिरेव नश्यति। तथाच न तज्ज्ञानेन सद्योमोक्षापात इत्यत आह ॥ अनिवृत्ताविति ॥ ॥ सविलासेति ॥ कार्यसहितेत्यर्थः। यथोक्तं \`अज्ञानस्य वर्तमानेन प्रविलीनेन वा स्वकार्येण सह निवृत्तिर्बाध' इति। तथाचाज्ञाननिवृत्तेरभावात् रजतादिबाधाभावेन शुक्तिसाक्षात्कारेऽपि रजतानुवृत्तिः स्यादिति भावः। अज्ञाननिवृत्त्यभावे इष्टापत्तिं शङते॥ नन्विति ॥ अस्मिन्पक्षे मूलाज्ञानमेव रजताद्युपादानमिति पक्षे। शुक्तिसाक्षात्कारेण रजतोपादानमज्ञानं न निवर्तते। ननु तर्हि रजतोपादानाज्ञाननिवृत्त्यभावात्तदधीनरजतनिवृत्तिरपि न स्यादित्यत आह ॥ रूप्यादेरिति ॥ स्वकारणे मूलाज्ञाने। प्रविलयः कारणात्मना अवस्थानम् ॥ ब्रह्मज्ञानेनेति ॥ श्रवणादिद्वारकेणेत्यर्थः ॥ विरोधित्वादिति ॥ ज्ञानमज्ञानस्य निवर्तकमेवेति व्याप्त्याश्रयणादित्यर्थः। एवशब्दस्य निवर्तत इत्यनेनान्वयः ॥ ज्ञानस्येति ॥ यतो ज्ञानमज्ञानस्यैव निवर्तकमिति व्याप्त्याश्रयणादित्यर्थः ॥ रूप्यादीति ॥ रूप्योपादानमूलाज्ञानमनिवर्तयन् शुक्तिसाक्षात्कारः तदुपादेयं रजतं निवर्तयितुं न शक्त इत्यर्थः।

 ॥ शुक्तीति ॥ शुक्तिज्ञानेनाज्ञानमनिवर्त्य तद्गतावरणशक्तिमात्रनिवर्तने बाधेऽपि शुक्तिप्रकाशो न स्यात्। निवृत्ताज्ञानचित्सम्बन्धरूपस्याभिव्यक्तचैतन्यसम्बन्धस्याभावात्। नन्वज्ञानगतावरणशक्तिनाशाद्भग्रावरणचित्सम्बन्धरूपोऽभिव्यक्तचैतन्यसम्बन्धोऽस्तीति चेन्न। आवरणशक्तेरज्ञानातिरिक्तत्वे आवरणत्वायोगात्। अज्ञानरूपत्वे तन्नाशं विना तन्नाशायोगात्। ननु \`यतो ज्ञानमज्ञानस्यैव निवर्तकम्' इति व्याप्तिः स्वरूपोच्छेदविषया। स्वकारणे सूक्ष्मरूपेणावस्थाने तदनङ्गीकारात्। शुक्तिज्ञानस्य चानवच्छिन्नचैतन्यावरणरूपमूलाज्ञानानिवर्तकत्वेऽप्यवच्छिन्न चैतन्यावरणरूपतूलाज्ञाननिवर्तकत्वेनाभिव्यक्तचैतन्यसम्बन्धाद्बाधदशायां रूप्यनिवृत्तिशुक्तिप्रकाशयोरुपपत्तिरिति चेन्न। तस्य रूप्यभ्रमोपादानत्वे तस्यैवाविद्यात्वापत्तेः। भ्रमोपादानमविद्येति तल्लक्षणात्। तेनैवाविद्याया अन्यथासिद्धेश्चेत्युक्तत्वाच्च। रूप्यभ्रमानुपादानत्वे तन्निवृत्तावपि तदुपादानस्य मूलाज्ञानस्यानिवृत्तेर्बाधदशायामपि रूप्यानिवृत्तिः स्यात्। उपादानानिवृत्तावपि उपादेयनिवृत्तौ ज्ञाननिवर्तनीयं प्रपञ्चोपादानमज्ञानं प्रपञ्चोपादानमज्ञानं प्रपञ्चस्य श्रुतज्ञाननिवर्त्यत्वसिध्द्यर्थं न कल्पनीयं स्यात्। सत्यस्यापि प्रपञ्चस्योपादानमनिवर्त्यापि ज्ञाननिवर्त्यत्वोपपत्तेरिति ॥ खद्योतेति ॥ खद्योतस्य प्रकाशेन महान्धकारस्यैकदेशे नष्टे तद्देशस्थवस्तु दृश्यते यथा तथा वृत्त्या ज्ञानस्यैकदेशस्य नाशे सति विषयः प्रकाशत इत्यर्थः ॥ भीरुभटवदिति ॥ प्रतिभटे प्रबले दृष्टे भीरुभटो यथा तं देशमपहायापसरति तथा वृत्तौ सत्यामज्ञानमपसरतीत्यर्थः ॥ अनादीति ॥ अनादित्वेनाज्ञानचैतन्ययोर्निरवयवत्वादेकदेशादिविरहेण खद्योतादिदृष्टांतो न सम्भवतीत्यर्थः। अस्मिंश्च पक्षे चैत्रगतवृत्त्या मैत्रस्यापि प्रकाशापत्तिः। खद्योतद्योतितदेशस्थविषयस्य सर्वैरपि दर्शनादिति बोध्यम्। दण्डादिना गवादीनामिवापसरणं करादिना कटादीनामिव संवेष्टनं च न सम्भवति। अज्ञानस्यामूर्तत्वादित्यपि बोध्यम्।

 ननु मण्यादिना वह्नेरिव कार्याक्षमत्वमेवापसरणादीति शंकां निवर्तयितुमधिकदूषणं वक्तुं च शक्तिपक्षं विशिष्योत्थापयति ॥ नेति ॥ यद्वा सिद्धांत्युद्भावितसर्वप्रकाशापत्तौ पूर्वपक्षिणा शक्तिमङ्गीकृत्य समाहितायामभिप्रायतस्तद्दूषणं पूर्वत्र, इह तु शुक्तेरप्रकाशे सिद्धान्तिनापादिते पूर्वपक्षिणः शक्तेरभिभवात् शुक्तिप्रकाशो भवतीति समाधानमाशंक्य निराक्रियत इति न दोषः। ननु शुक्तिज्ञानेनाविद्याशक्त्यभिभवो न युक्तः। उपादेयेनोपादानाभिभवादर्शनादित्यत आह ॥ वृत्त्येति ॥ अविद्याया इति ॥ शक्तेरिति शेषः। अविद्यागतावरणशक्तिः किं शुद्धात्मविषया उत जडविषया जडविशिष्टात्मविषया वेति विकल्प्याऽद्ये दोषमाह ॥ चक्षुरिति ॥ आवरणशक्तेः शुद्धात्मविषयायाः शुद्धात्माविषयकशुक्तिवृत्त्याभिभवो न सम्भवति। तस्याविशिष्टविषयत्वेन भिन्नविषयत्वादित्यर्थः। ननु शुक्तिवृत्तिरपि शुद्धात्मविषयास्त्वित्यत उक्तं ॥ चक्षुरादिजन्येति ॥ ननु चक्षुरादिजन्याऽपि सा आत्मविषयाऽस्त्वित्यत उक्तं ॥ रूपादिहीनेति ॥ ननु रूपादिहीनस्य रूपादेरिवात्मनोपि चाक्षुषत्वमस्त्वित्यत उक्तम् ॥ शब्देति ॥ तं त्वौपनिषदं पुरुषं पृच्छामीत्यादिश्रुतेरित्यर्थः। ननु शुक्तिवृत्तेर्विशिष्टविषयत्वेऽपि विशेष्यभूतचिद्विषयत्वमस्त्येवेति ततोऽपि तदभिभवोऽस्तु, नीरूपायाश्चितः शुक्त्याद्युपरागेण चाक्षुषत्वं तु राहोरिव चन्द्राद्युपरागेण भवतीत्यत आह ॥ शुक्तिवृत्तेरिति ॥ तयैवेति ॥ शुक्तिवृत्तेरधिकविषयत्वेऽपि चिद्विषयत्वस्य त्वयैव स्वीकारादित्यर्थः। द्वितीयं निराकरोति ॥ अविद्येति ॥ अप्रसक्तेति ॥ सति पुष्कलकारणे कार्याभावप्रयोजकस्यैव प्रतिबन्धकत्वात् जडे च कारणपौष्कल्याभावादित्यर्थः। तृतीयं निराकरोति ॥ जडेति ॥ विशेष्येति ॥ विशिष्टविषयविधिनिषेधयोर्विशेष्यबाधे विशेषणविषयत्ववद्विशेषणबाधे विशेष्यविषयत्वस्यापि वा सस्वीदर्शनादिति भावः।

 नन्वविद्याकल्पिते अवच्छिन्ने अस्माभिरविद्या वा तच्छक्तिर्वा नाभ्युपेयते। किं तु चैतन्यमात्र एव। तस्मिंस्तु सर्वं जडमध्यस्तमस्तीत्येकाश्रयाश्रितत्वसम्बन्धाज्जडावच्छिन्नचैतन्यमावृतमिति व्यपदेशः। घटाद्याकारवृत्त्या तु तदधिष्ठानचैतन्याभिव्यक्तौ तदवच्छेदेनैव तन्निष्ठावरणाभिभवो जायत इति न शुद्धात्मप्रकाशापत्तिरिति। मैवम्। वाङ्मात्रत्वात्। यथा हि तमसा सह एकस्मिन्भूतले विद्यमानस्य घटस्य प्रकाशसम्बन्धे सति यत्र तमश्च घटश्च वस्तुतोऽवर्तिषातां तद्भूतलं प्रकाशत एव, तथा घटाकारवृत्त्या तदधिष्ठानचैतन्याभिव्यक्तौ यत्र ज्ञानं घटश्चाध्यस्तौ शुद्धे तदपि प्रकाशत एव। अज्ञानाध्यासाधिष्ठानस्यैव शुद्धत्वात्। एवं च घटाद्याकारवृत्तौ घटावच्छिन्नमेव प्रकाशते न शुद्धात्मेति तु वाङ्मात्रमेव। शुद्धात्मप्रकाशापरिहारादिति भावः।

 ॥ प्रच्युतेति ॥ अवस्थान्तरं प्राप्ता इत्यर्थः ॥ पार्थिवेति ॥ तेषां च पार्थिवावयवानां वृश्चिकोपादानानां तदुपादेयेन वृश्चिकादिना न नाश इत्यर्थः ॥ अवस्थे इति ॥ ग्रीष्मवर्षादिषु नदीनामपचयोपचयाः कार्यविशेषकरा दृष्टा यता तथेत्यर्थः ॥ साध्यासमिति ॥ रजततद्वृत्तिभ्यां सहेत्यर्थः। तेषां अवस्थाविशेषाणाम् ॥ अनेकेति ॥ ननु सर्वावस्थानुस्यूतैकाकारतामादायाज्ञानैक्यं स्यादिति चेन्न। अवस्थारूपाज्ञानानामनन्तत्वेऽपि जात्यैक्याद्धटवत्तदैक्यमित्युक्तं स्यात्। तत्र चानेकाज्ञानवादापातोऽपरिहार्य इति भावः ॥ न चेदिति ॥ अवस्थाविशेषाणामज्ञानभिन्नत्वे ॥ साक्षादिति ॥ यतोऽज्ञानमज्ञानस्यैव निवर्तकमिति त्वदभिमतत्वादिति भावः ॥ भ्रमेति ॥ भ्रमोपादानमज्ञानमिति तल्लक्षणस्याज्ञानभिन्नेऽवस्थाविशेषे अतिव्याप्त्यापत्तेरित्यर्थः ॥ तेषामिति ॥ अवस्थाविशेषाणां स्वोपादानमूलाज्ञाननिवृत्तिं विना निवृत्त्ययोगेनावस्थाविशेषनिवृत्त्यर्थं तदुपादानमूलाज्ञाननिवृत्तेरावश्यकत्वात् शुक्तिज्ञानादेव निर्मोक्षापत्तिः। उपादाननाशं विनाऽवस्थाविशेषनाशश्चेत्तर्हि रजतोपादानं मूलाज्ञानमेवास्तु। तन्नाशं विनैव रजतनाशोऽस्तु। किमवस्थाविशेषाणां रजतोपादानत्वादिकल्पनयेत्यर्थः ॥ शुक्त्यज्ञानमिति ॥ अवस्थाविशेषाणां अज्ञानभिन्नानां रजतोपादानत्वे तन्निवर्तकशुक्तिज्ञानेन रजतोपादानमवस्थाविशेषा निवर्तंत इत्यभ्युपेयम्। तथाच शुक्तिज्ञानेन शुक्त्यज्ञानं नष्टमित्यनुभवविरोध इत्यर्थः। किञ्च शुक्तिविषयकाज्ञानस्य सर्वे शुक्त्यावरकावस्थाविशेषा एकया शुक्तिवृत्त्या निवर्तंते, यः कोऽपि वा? आद्ये पुनः कदाऽप्यप्रकाशो न स्यात् शुक्तेः। सर्वतदावरणानां निवृत्तत्वात्। अन्ते शुक्तिवृत्तिकालेऽपि शुक्तिप्रकाशो न स्यात्। एकस्यावरणस्य नाशेऽप्यावरणान्तरस्य सत्त्वादित्यपि दोषो बोध्यः। तस्मादेकाज्ञानपक्षे मूलाज्ञानस्यैव रजतोपादानत्वे शुक्तिवृत्त्या तदज्ञानानाशेऽपि रजतस्य प्रविलयात्तददर्शनम्। शुक्त्यावरकस्य तस्यानाशेऽपि तस्यैकदेशनाशाद्वा, अपसरणाद्वा, संवेष्टनाद्वा, मण्यादिना वह्नेरिव शक्तेरभिभवाद्वा बाधकाले शुक्तेः प्रकाश इत्येतानि समाधानानि न सम्भवन्ति। अवस्थाविशेषाणां उपादानत्वमित्यपि न सम्भवतीति एकाज्ञानपक्षो न सम्भवतीति भावः।

 इष्टसिद्धिकारमते नानाऽज्ञानपक्षे दोषमाह ॥ द्वितीयेऽपीति ॥ सर्वेति ॥ भाविवृत्तिनिवर्त्यानां तदज्ञानानां रजताद्युपादानशुक्त्यज्ञानानामित्यर्थः ॥ आद्यइति ॥ शुक्त्यावरणत्वेन सम्भावितानामज्ञानानामेकया शुक्तिवृत्त्या निवर्तितत्वादित्यर्थः ॥ कदापीति ॥ वृत्तिनाशानन्तरमपीत्यर्थः ॥ तदापीति ॥ वृत्तिकाले पीत्यर्थः। ननु एकया वृत्त्या एकाज्ञाननाशेऽपि तयैवावरणान्तराणां प्रतिबद्धत्वात् यावत्सा तिष्ठति तावत्प्रकाशः, तस्यामपगतायां पुनरप्रकाशश्चोपपद्यत इति। मैवम्। तर्ह्येकाज्ञानपक्ष एवास्तु, लाघवात्। तस्यैव वृत्त्या प्रतिबन्धेन विषयप्रकाशोपपत्तेः। श्रवणाद्युपार्जितवृत्तेस्तु मूलाज्ञाननिवर्तकत्वं कल्प्यतामिति किं नानाज्ञानकल्पनया ॥ अयं चेति ॥ ॥ व्याख्यातमेतत् ॥ ॥ सादीति ॥ शुक्त्यादेरुत्पत्तेः पूर्वमज्ञानस्य निर्विषयत्वं स्यादित्यर्थः। अस्तु निर्विषयत्वं तस्येत्यत आह ॥ निर्विषयस्येति ॥ अस्यास्मिन्नावरणमिति आश्रयविषयोपेतस्यैवावरणस्य प्रतीतेरित्यर्थः ॥ पूर्वमिति ॥ अनाद्यज्ञानविषये अनादिचैतन्ये तत्तदागन्तुकपदार्थोऽवच्छेदक इत्यर्थः ॥ शुक्तीति ॥ शुद्धचैतन्यावरणस्यैवाज्ञानस्य शुत्त्यवच्छिन्नावरणत्वात् शुक्तिसाक्षात्कारेण च शुक्त्यवच्छिन्नाज्ञाननिवृत्तौ शुद्धचैतन्यावरणाज्ञाननिवृत्तेरपि सत्त्वात्तेनैव मोक्षापात इत्यर्थः। अनेकाज्ञानवादहानिश्चेत्यपि बोध्यम्॥ प्रतिविषयमिति ॥ यथाऽनेकव्यक्तिविषया एकैव जातिस्तथा अज्ञानमप्येकमेव स्यात्। न तु प्रतिविषयं भिन्नम्। तत्र च शुक्तिसाक्षात्कारान्मोक्षापत्तिर्दोष इत्यर्थः। ननु यदवच्छिन्नगोचरा वृत्तिः तदवच्छेदेनैवावरणापसरणान्नानवच्छिन्नचैतन्यावरणभङ्गप्रसङ्ग इति चेत्, मैवम्। शाखावच्छेदेन संयोगाधारस्य वृक्षत्ववत् घटावच्छेदेन भग्नावरणस्यापि शुद्धत्वान्मोक्षप्रसङ्गो दुर्वार इत्यर्थः ॥ कौमुद्यां वेदान्तकैमुद्यां ॥ ज्ञानेनेति ॥ चैत्रनिष्ठघटज्ञानेन चैत्रनिष्ठघटज्ञानप्रागभावानां सर्वेषां नाशे कदापि घटाप्रकाशो न स्यात्। अनाशे प्रागभावांतरसत्त्वेन घटज्ञानकालेऽपि घटव्यवहारो न स्यादिति समो दोष इत्यर्थः ॥ तत इति ॥ यथा तव एकं ज्ञानं एकमेव प्रागभावं नाशयति प्रागभावान्तरनिबन्धनमज्ञानमज्ञानत्वादिव्यवहारं च प्रतिबध्नाति, तथा ममाप्येकं ज्ञानं एकमेवाज्ञानं नाशयति अज्ञानान्तरनिबन्धनं प्रयोजनं प्रतिबध्नातीत्यर्थः। एकेन ज्ञानेन एक एव प्रागभावो नश्यतीति पक्षमाश्रित्य समाधत्ते ॥ तन्नेति ॥ आवरणानीति ॥ घटज्ञानकार्यस्य व्यवहारादेः, विषयभूतस्य घटस्य तज्ज्ञानप्रागभावाः नावरणानीत्यर्थः ॥ दण्डेति ॥ यथा
दण्डप्रागभावो दण्डकार्यस्य घटादेर्नावरणं किन्तु घटकारणदण्डस्याभावरूपः, तथा ज्ञानप्रागभावोऽपि ज्ञानकार्यव्यवहारकारणज्ञानस्याभावरूप इत्यर्थः ॥ नापीति ॥ ज्ञानं स्वकार्यव्यवहारं प्रति यदि ज्ञानप्रागभावनिवर्तकत्वेन हेतुर्भवेत्तदा ज्ञानान्तरप्रागभावसत्त्वेन तन्निवृत्तिरूपकारणाभावादेकस्मिन्ज्ञाने सत्यपि घटव्यवहारो न स्यात्। न तु तदस्तीत्यर्थः ॥ किंत्विति ॥ यथा दण्डो दण्डत्वेनैव घटं प्रति कारणं तथा ज्ञानमपि व्यवहारादिषु ज्ञानत्वेनैव हेतुरिति मयांऽगीकारादित्यर्थः॥ सजातीयेति ॥ प्रागभावस्य ज्ञानकार्यव्यवहारविषयानावरकत्वादित्यर्थः।

 ननु मा भूवन् ज्ञानप्रागभावा आवरणं, मा च भूत् ज्ञानं प्रागभावनिवर्तकत्वेन हेतुः, किन्तु स्वरूपेणैवास्तु तथापि ज्ञानान्तरप्रागभावसत्त्वेन तदभावरूपज्ञानान्तराख्यकारणाभावादेकस्मिन्ज्ञाने विद्यमानेऽपि तवापि व्यवहारो न स्यादित्यत आह ॥ कार्येति ॥ कारणतावच्छेदकावच्छिन्नयत्किञ्चित्सत्त्वस्यैव तत्र तन्त्रत्वादित्यर्थः ॥ सर्वप्रागभावनिवृत्तिरिति ॥ सर्वसत्त्वमित्यर्थः ॥ असम्भवादिति ॥ अतीतानागतवर्तमानकारणानामेकदा असत्त्वादित्यर्थः। एवं च मम मते ज्ञानं स्वप्रागभावनिवृत्तौ लब्धस्वरूपं सत् ज्ञानान्तरप्रागभावस्यानावरकस्य सत्त्वेऽपि स्वविषये स्वकार्यं व्यवहारादिकं करोत्येव। तव मते त्वेकस्मिन् ज्ञाने सत्यपि तद्विषयावरणस्याज्ञानान्तरस्य सत्त्वाज्ज्ञानकार्यं व्यवहारादिकं ज्ञानकालेऽपि न स्यादित्याह ॥ त्वन्मते त्विति॥ आवरणेति ॥ अनावृतविषयकत्वसंपादकत्वेनेत्यर्थः। ननु आलोकस्य भूतभावितमोनिवर्तकत्वाभावेऽपि स्वविषये यत्किञ्चित्स्वकालीनतमोनिवर्तकत्वेनैव स्वविषयव्यवहारादिप्रयोजकत्वं यथा, तथा ज्ञानस्यापि यत्किञ्चित्स्वविषयावरणाज्ञाननिवर्तकत्वेन स्वविषयव्यवहारादिप्रयोजकत्वं भविष्यतीत्यशंक्य निराकरोति ॥ न चेति ॥ हेत्विति ॥ आलोकरूपस्य हेतोरभाव इत्यर्थः ॥ तदिति ॥ आलोकस्य तमोनिवृत्तिरूपत्वान्न तन्निवर्तकत्वे न हेतुत्वमित्यर्थः। स्वरूपेण आलोकत्वेन। ननु यत्किञ्चिज्ज्ञानसत्त्वेऽप्यज्ञानान्तरनिबन्धनाप्रकाशवदालोकसत्त्वेऽपि तमोंऽतरनिबन्धनोऽप्रकाशः स्यादित्यत आह ॥ नाप्येकेति ॥ इहेति ॥ सर्वालोकाभावस्य तमसो यथावरणत्वं तथेत्यर्थः ॥ वृत्तीति ॥ वृत्तिकाले यः समुदायनाशः स्थितः स वृत्तिनाशकालेऽप्यस्तीत्यर्थः। भावस्तम इति मते तस्यावरणत्वेप्यालोकस्य स्वसमानाधिकरणसर्वतमोनिवर्तकत्वादालोककाले तमोंऽतरस्यावरणस्यासत्त्वाद्विषयप्रकाशः ज्ञानकाले त्वज्ञानान्तरसत्त्वादप्रकाशः स्यादिति भावः ॥ अमूर्तानाम् अनिबिडावयवानाम्॥ अनुकूलतर्काभावोपपादनमुपपादयति ॥ तस्मादिति ॥

   व्यासाद्रिसृततर्कांबुपूरैः पक्षयुगंयुजि।  
   न्यायामृततरङ्गिण्यां सत्तर्का न मृषानुमा ॥

    ॥ प्रतिकर्मव्यवस्थाभङ्गः ॥  
\</1-2-1\>

\<1-2-2\>  
   न्यायामृततरङ्गिणी

 ॥ विश्वमिति ॥ मिथ्यात्वानुमाने यः पक्षः स एवेहविश्वशब्देनाभिमतः ॥ साधिष्ठानेति ॥ सामान्यतो ज्ञातत्वे सति विद्यमानविशेषवत्तयाऽज्ञायमानधर्मिमत्स्यादित्यर्थः। आदिपदेन प्रधानादिकम्। अत्र च प्रत्येकं तर्का अभिमता इति न वैयर्थ्यमिति ध्येयम्। प्रथमे अप्रयोजकत्वं निरस्यति ॥ भ्रान्तेरिति ॥ सदृशमित्यधिष्ठानेन सम्बध्यते। सत्यमित्यधिष्ठानादिना। सत्यत्वं च कल्पिताधिकसत्ताकत्वम्। अतो न दृष्टान्तासिद्धिः। आदिशब्देन देशकालादृष्टादि। यथाश्रुते प्रथमतर्के आपाद्यस्येष्टत्वं परिहरति ॥ निःसामान्य इति ॥ ॥कार्त्स्न्येनेति ॥ ॥ विशेषवत्त्वेनापीत्यर्थः ॥ अज्ञान इति ॥ समान्यतोऽपीत्यर्थः ॥ ज्ञातेति ॥ सामान्यविशेषाभ्यामिति शेषः ॥ तच्चेति ॥ स्वरूपज्ञानं स्वप्रकाशत्वाद्विशेषाज्ञानं निर्विशेषत्वादस्तीत्यर्थः ॥ संस्कारेति ॥ संस्कारसंप्रयोगदोष- रूपकारणत्रयजन्यत्वादित्यर्थः। ननु भ्रमस्य संस्कारजन्यत्वमधिष्ठानस्वरूपाज्ञानजन्यत्वेनापि निर्वक्ष्यतीत्यत आह ॥ सामान्येति ॥ ॥ असदिति ॥ तथा च बाधकालव्यावृत्तं विशेषाज्ञानं तथा वक्तव्यम्। तच्च सद्विशेषाणामेवेत्यर्थः।

ननु न सत्सामान्यविशेषज्ञानाज्ञाने भ्रमहेतू। सत्त्वांशप्रवेशेऽप्रसिद्धेः। गौरवाच्च। कल्पितसामान्यविशेषवत्त्वं च ब्रह्मण्यपि सुलभमेव। न च तत्कल्पनेऽन्योन्याश्रयः। कल्पितसामान्यविशेषाणां प्रवाहानादित्वात्। सत्त्वानन्दत्वादीनामेव कल्पितव्यक्तिभेदेन सामान्यत्वात्। परिपूर्णानन्दत्वादीनां च विशेषत्वात्। अत एव संस्कारो- द्बोधोऽपीति चेन्मैवम्। न ह्यधिष्ठानचिन्मात्रस्य सत्त्वपरिपूर्णानन्दत्वादीनां निर्विशेषब्रह्मबादे विशेषोऽस्ति। येनाधिष्ठानस्फुरणेऽपि तेषामज्ञानं। तस्मादधिष्ठानज्ञाने सति न विशेषाज्ञानं, तस्मिंश्च नाधिष्ठानज्ञानमित्युभयथाऽपि न भ्रम इति भावः ॥ वल्मीक इति ॥ प्रथमं बल्मीके स्थाणुत्वभ्रमः। अनन्तरं तत्रैव पुंस्त्वभ्रमः। अनन्तरं तत्रैव वल्मीकत्वप्रम। तया प्रमया प्राचीनं भ्रमद्वयं निवर्तते। प्रमायाः स्वविरोधिभ्रममात्रनिवर्तकत्वादित्यर्थः ॥ अन्तत इति ॥ चरमं गत्वाऽपीत्यर्थः ॥ भ्रमेति॥ पुंस्त्वज्ञानस्य वल्मीके स्थाणुत्वभ्रमनिवर्तकत्वेऽपि भ्रममात्रनिवर्तकत्वं तत्र तस्य नास्त्येव। पुंस्त्वज्ञानस्यापि वल्मीके भ्रमत्वात्। तेन च तदनिवर्तनादिति भावः। नन्वधिष्ठानगतविशेषप्रमैव भ्रमविरोधिनीति तदभाव एव हेतुः स्यादित्यत आह ॥ विश्वभ्रमेति ॥ अस्येति ॥ मुख्याज्ञानविरोधिन्या वृत्तेः मुख्यज्ञानत्वस्य चिद्रूपज्ञानाविरोधिनो वा अमुख्याज्ञानत्वस्य वाऽपातादित्यादेर्वक्ष्यमाणत्वादित्यर्थः ॥ तत्तेदन्ते इति ॥ एतच्च दृष्टान्तार्थमुक्तं। ननु स्वत्वान्यत्वयोर्भेदग्रहेपि नात्मानात्मनोस्तद्ग्रह इत्यत आह ॥ स्वयमिति ॥ ॥ प्रकाशमात्रेति ॥

 नन्वेकस्यैवानन्दाद्यात्मना तिरोहितस्य सदात्मना प्रकाश उपपत्स्यते। तदुक्तं वार्तिके- \`यत्प्रसादादविद्यादि सिध्यतीव दिवानिशम्। तमप्यपह्णुतेहविद्या न ज्ञानस्यास्ति दुष्करम्'॥ इतीति शङ्कापरिहारार्थमुक्तम् ॥ मात्रेति ॥ प्रकाशमात्रस्वभावे निर्विशेष आत्मनि सत्त्वानंदयोः प्रकाशाप्रकाशयोरयोगादिति भावः ॥ घटादीति॥ इदमंशानुविद्धतया रजतस्येवात्मा घट, इति तदनुविद्धतया प्रतीत्यभावादिति भावः ॥ सन्निति ॥ सत्स्फुरणयोरात्मरूपत्वादित्यर्थः ॥चाक्षुषादीति ॥ ध्वस्तो घटो रूपी घट इत्यादिवत् घट एव सत्ता प्रतीयते। न तु सदनुवेधो घटस्येति भावः। ननु रूपादिहीनस्याप्यात्मनः सद्रूपेण चाक्षुषादिज्ञानविषयता भविष्यतीति चेन्न। घठज्ञानादेव मोक्षापातादित्युक्तत्वात्। निर्विशेषे प्रकारभेदाभावाच्च। तदिदमुक्तमित्युक्तम् ॥ इत्युक्तत्वादिति ॥ ननु नात्मा चाक्षुपादिज्ञाने भातीति ब्रूमः। किन्तु स्वत एव सन्निति स्फुरति तदनुविद्धतया च घटोऽपीति शंकां परिहरति ॥ न चेति ॥ ॥ घटस्येति ॥ प्रकाशमानचैतन्यसम्बन्धादिति भावः ॥ वृत्तीति ॥ न चावरणनिवृत्त्यर्थं वृत्तिरिति वाच्यम्। तथात्वेऽधिष्ठानप्रकाशायोगात्। प्रकारभेदस्तु निरस्त इति भावः ॥ घट इति ॥ यथा देवदत्तः पचतीत्यत्र देवदत्तकर्तृकपाकः प्रतीयते न तु पाकानुविद्धतया देवदत्तः तथा घटः स्फुरतीत्यत्रापि क्रियाश्रयभूतघटकर्तृकस्फुरणं प्रतीयते, न तु स्फुरणानुविद्धतया घट इत्यर्थः।

 विश्वं यदि कल्पितं स्यात् तदा सप्रधानं स्यादिति द्वितीयतर्के व्याप्त्यभावं शङ्कते ॥ नन्विति ॥ प्रधानमिति ॥ ॥सजातीयमित्यर्थः ॥ भ्रमेति ॥ देशान्तरे विद्यमानस्य तस्य कारणप्रत्यासत्तिरूपसमवधानाभावादिति भावः ॥ स चेति ॥ संस्कारो नार्थजन्यः। येन प्रधानमावश्यकं भवेत्। किं त्वर्थज्ञानजन्यः। ज्ञानं च प्रमेव भ्रमोऽपीत्यर्थः ॥ प्रमाजन्य इति ॥ प्रमात्वार्थं विषयसत्त्वमावश्यकमिति भावः। ननु न भ्रमे प्रधानमारोप्यजातीयमपेक्षते। अपि त्वारोप्यमेव। तच्च देशान्तरे सदेव वाच्यम्। असतः शशविषाणादेरनारोपादित्याशङ्क्य परिहरति ॥ न चेति ॥ अध्यस्तं भ्रमे प्रतीतम् ॥ देशान्तरेति ॥ तव मते असत्त्वात्। मम मते अनिर्वचनीयत्वादित्यर्थः ॥ एवमिति ॥ संस्कारसत्त्वे प्रधानतत्प्रमयोरिवाधिष्ठानसत्त्वेऽप्यधिष्ठानव्यतिरेकेण भ्रमव्यतिरेकस्यादर्शनादित्यपि वक्तुं शक्यमित्यर्थः। नन्वधिष्ठानस्य ज्ञानद्वारा भ्रमाहेतुत्वेऽज्ञानद्वारा भ्रमहेतुत्वेन तत्सत्वनियमः। भ्रमोपादानाज्ञानविषयो ह्यधिष्ठानमित्युच्यते। तच्च सत्यमेव। असत्यस्य सर्वस्याज्ञानकल्पितत्वेनाज्ञानाविषयत्वादिति चेत्, मैवम्। ज्ञानवदज्ञानस्यापि वस्तुसद्विषयं विनैव पूर्वकल्पितविषयादिमत्त्वोपपत्तेः। अस्यास्मिन्नज्ञानमितिवत् ज्ञानेऽपि द्वयप्रतीतेस्तुल्यत्वादिति। नन्वधिष्ठानस्यासत्त्वे तद्बाधापत्तिः। तज्ज्ञानस्य भ्रमाबाधकत्वप्रसङ्गाज्जगति भ्रमबाधव्यवस्था न स्यात्। बाधेन हि किञ्चिद्विरुद्धं तत्त्वमुपदर्शयता आरोपितमतत्त्वं बाधनीयम्। उभयसाम्ये तु किं केन बाध्येतेति शंकां परिहरति ॥ अधिष्ठानेति ॥ तथा चाधिष्ठानवत्प्रधानस्यापि सत्त्वं स्यादित्यर्थः। भ्रमबाधव्यवस्था तु त्वन्मत एवानुपपन्ना। तथाहि। तत्त्वशब्देन किं स्वरूपमेव वा असाधारणधर्मो वा अबाधितं वा? नाद्यः। तस्य भ्रमेऽपि प्रकाशात्। न द्वितीयः। जगद्बाधे त्वन्मते तदभावात्। न तृतीयः। अन्योन्याश्रयात्। त्रिचतुरकक्ष्यास्वर्थक्रियानिर्वोढत्वेन स्वप्नबाधवदस्यापि बाधकत्वमुपपन्नम्। उभयसाम्यमाधिक्यं वा बाधकत्वेन प्रयोजकम्। विषयतो न्यूनस्यापि बाधकत्वात्परीक्षायां न्यूनत्वस्यासिद्धेः। तस्मात्, प्रधानस्यानपेक्षायामधिष्ठानं सिध्द्यति। भ्रमे नृप इवेत्येतत्सङ्गृह्णीते तथेति गीः

 ॥ एतत्प्रपञ्चेति ॥ प्रपञ्चान्तरसत्त्वे तु एतत्प्रपञ्चासाध्यत्वेन सम्भाविता याऽर्थक्रिया श्रुत्यादिसिद्धोत्पत्त्यादिकं च प्रपञ्चान्तरविषयमेव स्यात्। शुक्तिरूप्येऽसम्भाविताया अर्थक्रियाया आपणस्थरूप्यविषयत्ववत्। प्रपञ्चान्तराभावे तु एतस्यैव प्रपञ्चस्य सम्भावितार्थक्रिया श्रुत्यादिसिद्धोत्पत्त्यादिकं च स्यात्। तथा च श्रुतिसिद्धस्यात्मन इव निषेधायोगेन स्वोपाधौ सत्त्वापातादित्यर्थः। साध्या साधनार्हा। आत्मन इति श्रुतिसिद्धत्वमात्रे दृष्टान्तः। एवं तर्हि नेहनानेति निषेधो निर्विषयः स्यादित्यत आह ॥ त्वन्मत इति ॥ प्रतीतिकाले सत्त्वेन शुक्तौ रूप्यस्य तत्र त्रैकालिकनिषेधायोगाद्यथा नेदंरजतमिति निषेधस्य कान्ताकरकलितकलधौतविषयत्वं तथा श्रुतिसिद्धोत्पत्त्यादिकस्य प्रपञ्चस्य नेहनानेति श्रुत्या निषेधायोगेन तथा निषेद्धुं प्रपञ्चान्तरं सत्यमावश्यकमित्यर्थः ॥ पारमार्थिकेति ॥ निषेधस्य प्रसक्ताधिकसत्ताकनिषेध्यविषयत्वस्य रूप्यनिषेधे दर्शनादित्यर्थः। ननु \`न तत्र रथा रथयोगा न पंथानो भवन्ति अथ रथान् रथयोगान् पथस्मृजते' इति श्रुतिसिद्धोत्पत्तिकस्यापि स्वप्नस्य स्वरूपेण निषेध इव प्रपञ्चस्यापि तथा भविष्यतीत्यत आह ॥ प्रातिभासिकस्यैवेति ॥ स्वप्नस्य रूप्यस्य चेत्यर्थः। स्वरूपेणानिषेधे त्वदभिमतस्य प्रतिपन्नोपाधौ त्रैकालिकनिषेधप्रतियोगित्वरूपमिथ्यात्वस्यासिद्धेः। पारमार्थिकत्वाकारेण निषेधे विशेष्यवति विशिष्टनिषेधस्य विशेषणनिषेधपर्यवसन्नतया ब्रह्मवत्पारमार्थिकत्वरूपधर्मरहितस्यापि प्रपञ्चस्य स्वरूपेण सत्यत्वोपपत्तिः। न चास्मिन्पक्षे ज्ञाननिवर्त्यत्वेन मिथ्यात्वम्। तथाप्यनित्यत्वमेव स्यान्न मिथ्यात्वमित्यादिना मिथ्यात्वनिरुक्तिभङ्गे निरस्तमित्यर्थः ॥ अनन्येति ॥ बालस्याद्यप्रवृत्तिहेत्विष्टसाधनताज्ञानस्य जन्मान्तरीयसंस्कारप्रयोज्यत्ववदस्यापि भ्रमस्य जन्मान्तरीयसंस्कारप्रयोज्यत्वम्। कार्योन्नेयधर्माणां यथा कार्यमुन्नयनादिति भावः। सति गत्यन्तरे जन्मान्तरीयसंस्कारादि न कल्प्यमित्यत आह ॥ यद्वेति ॥ गृह्यमाणेति ॥ आस्यगतपित्तद्रव्यनिष्ठतिक्तिमानं गृहीत्वा गुडे आरोपयन्तीत्यर्थः ॥ न त्विति ॥ आरोप्यस्यानुभवत एवोपस्थित्या सोपाधिकारोपविशेषे गृह्यमाणारोपे संस्कारस्यानपेक्षणादिति भावः। प्रधानस्य भ्रमहेतुत्वमनङ्गीकर्तुं संस्कारस्य तथात्वमङ्गीकृतं। तत्र प्रधानकार्यकारिणः संस्कारस्य सत्त्वं स्यादित्याह ॥ किञ्चेति ॥ नन्वध्यस्तादपि संस्कारात् भ्रमसम्भवेन तत्सत्त्वमावस्यकमत आह ॥ चैत्रेणेति ॥ ननु अन्येनारोपितस्य संस्कारस्य स्वस्मिन् भ्रमाहेतुत्वेऽपि स्वेन स्वस्मिन्नारोपितस्य संस्कारस्य स्वस्मिन् भ्रमहेतुत्वं स्यादेवेत्याशंक्य निराकरोति ॥ न चेति ॥ तत्र स्वस्मिन् शुक्तिरूप्यस्य कुण्डलादीन्प्रतीव चैत्राध्यस्तसंस्कारस्य मैत्रभ्रमं प्रत्यजनकत्वेऽपि वणिग्वीथिस्थरूप्यस्य कुण्डलादीन्प्रतीव स्वेनाध्यस्तसंस्कारस्य वियदाद्यध्यासजनकत्वं भविष्यतीत्यर्थः ॥ भ्रमादिति ॥ भ्रमात्पूर्वं संस्कारस्य नियतप्रतीत्यभावेन तत्सत्त्वे मानाभावादित्यर्थः। ननु व्यावहारिकत्वात्संस्कारस्य प्रतीत्यभावेऽपि सत्त्वमस्त्वित्यत आह ॥ कार्येति ॥ घटादीनां सत्त्वेऽपि स्मृत्यादिकार्यानुमेयसंस्कारसत्त्वे मानाभाव इत्यर्थः। ननु जगद्भ्रम एव तत्कार्यं तदनुमास्यतीति चेन्न। जगतः सत्त्वेनोपपत्त्या तद्भ्रमस्यासिद्धेरिति भावः।

 ननु यदि विश्वं कल्पितं स्यात् प्रधानसदृशाधिष्ठानकं स्यादिति तर्के इष्टापत्तिं व्यभिचारं च आशंक्य परिहरति ॥ यत्तूक्तमिति ॥ विवरण एवान्यत्राप्युक्तम्- निरुपाधिभ्रमदर्शनमेव गुणावयवसामन्याभावेऽपि केतकीगंधसदृशः सर्पगन्ध इतिवत् सादृश्यान्तरं वा, शंखपीतिमादाविव सादृश्यान्तरं वा कल्पयतीति। यद्यप्येतदधिष्ठानप्रसङ्गे पूर्वं वक्तव्यं तथापि सादृश्यस्य प्रधानाधिष्ठानसम्बन्धित्वादुभयनिरूपणान्ते उक्तमिति न दोषः ॥ सादृश्यान्तरमिति ॥ गुणादिरहिते गन्धादौ गुणादिकृतसादृश्यात् भिन्नं सादृश्यं यथा तथा ब्रह्मण्यपीत्यर्थः ॥ रक्त इति ॥ तत्रैव सादृश्यस्य व्यभिचार इत्यर्थः ॥ इहेति ॥ अध्यासाधिष्ठाने ब्रह्मण्यविद्याध्यासात्पूर्वमविद्यास्वरूपासिद्ध्या तदधीनसादृश्यस्याभावादित्यर्थः॥ अन्योन्येति ॥ अध्यासेनाविद्यायां सिद्धायां तदधीनसादृश्यसिद्धिः, तत्सिद्धौ चाविद्याध्यास इत्यर्थः। व्यभिचारं परिहरति॥ निरुपाधिक इति ॥ प्रकृतेऽपि कल्पितशब्देन सोपाधिकभिन्नभ्रमस्यैव विवक्षितत्वादिति भावः। न च पीतः शंख इत्यादौ निरुपाधिकेऽपि व्यभिचार इति वाच्यम्। शुक्लवस्तुषु परिसर्पन्नयनगतपित्तपीतस्यैव शंखे ग्रहणेन तस्य गृह्यमाणारोपत्वात्। स्वनयनगतपित्तस्य स्वं प्रत्येवोपाधित्वात् नान्यस्य तथा भ्रम इति बोध्यम्।

 सामान्येऽपि न व्यभिचार इत्याह ॥ रक्तेति ॥ ननु प्रधानमात्रवृत्तितया प्रागवगतमध्याससमये चाधिष्ठानवृत्तितया गृहीतं च यत् तदेव हि सादृश्यविपर्ययप्रयोजकमिति वाच्यम्। न तु प्रागेव प्रधानाधिष्ठानोभयवृत्तितया गृहीतम्। तस्य सांशयिकत्वेन द्रव्यत्वादि च प्राक् लोहितालोहितवृत्तितया गृहीतमिति न विपर्ययप्रयोजकमिति। मैवम्। सादृश्यं न स्वतो भ्रमहेतुः। मानाभावात्। किन्तु संस्कारोद्बोधकतया सामग्रीसंपादकत्वेन। तदुद्बोधश्चादृष्टादिनेव द्रव्यत्वादिरूपसादृश्यादपि भवत्येव। तदुक्तं- सदृशादृष्टचिन्ताद्याः स्मृतिबीजस्य बोधका इति। चिन्तादिकं च प्राणिधानसूत्रे व्याख्यातम्।

 यदि विश्वं कल्पितं स्यात्तदा सत्यदोषयुक्तं स्यादिति तर्के अप्रयोजकत्वं निरस्यति ॥ न चेति ॥ आदिशब्देनासंसर्गाग्रहः ॥ अप्रामाण्यस्येति ॥ ज्ञानसामान्यसामग्र्यामागन्तुककारणस्य दोषस्याप्रवेशादित्यर्थः। यदि विश्वं कल्पितं स्यात् द्रष्टृमत्स्यादिति तर्के व्याप्तिमुपपादयति ॥ एवमिति ॥ पाठक्रमानुरोधेन यद्यपि बाधकज्ञानघटितं तर्कमुपपाद्य द्रष्टृघटिततर्क उपपादनीयः। तथाप्यधिष्ठानादिभ्रमकारणनिरूपणप्रस्तावे अनीदृशबाधकज्ञानमुपेक्ष्य अर्थक्रममनुरुध्येदमुक्तमिति ध्येयम् ॥ समानेति ॥ निवर्तकप्रमाविरहे भ्रमस्य भ्रमत्वासिद्ध्यापातादित्यर्थः।

 ॥ एवमिति ॥ देहघटित इन्द्रियघटितश्चेति द्वौ तर्कौ बोध्यौ। ननु देहेन्द्रियादिकं विनाऽपि न भ्रमानुपपत्तिः। अधिष्ठानापरोक्षत्वं ह्यपरोक्षभ्रमे कारणम्। तद्यत्राधिष्ठानं स्वतो नापरोक्षं, यथा शुक्त्याद्यवच्छिन्नचैतन्यं, तत्र तदपरोक्षत्वार्थं देहेन्द्रियाद्यपेक्षा। प्रकृते चनवच्छिन्नचैतन्यमधिष्ठानम्। तत्र चैतन्यस्य स्वप्रकाशत्वेनाविद्यायास्तदध्यस्तत्वेन तेनैव साक्षिणा अपरोक्षत्वात्। कुत्र देहेन्द्रियाद्यपेक्षेति चेन्न। न ह्यधिष्ठानापरोक्ष्यमधिष्ठानगतामेव भ्रान्तिमुत्पादयतीति कुत्रापि दृष्टम्। किन्तु तद्भिन्नस्य प्रमातुरधिष्ठानविषयिणीम्। तस्य चाधिष्ठानापरोक्ष्याय देहादिकमपेक्षितमेव। तमःप्रकाशयोः सामानाधिकरण्यवदाश्रयाश्रयिभावस्याप्यदर्शनेन स्वयंप्रकाशचैतन्यस्याज्ञानाध्यासानधिष्ठानत्वाच्चेति ॥ प्रलय इति ॥ ननु प्रलये देहेन्द्रियादिसर्जनविलम्बहेतुनैव मविलम्बः। अन्यथा तदा देहेन्द्रियादिकमपि कुतो नोत्पद्येतेति चेन्न। देहादेर्भूतादिकारणविलम्बेन विलम्बसम्भवात्। अज्ञानमात्रनिदानकाध्यासस्तु स्यादेव। इष्टापत्तिं परिहरति ॥ न चेति ॥ ॥ करणेति ॥ ज्ञानकरणेत्यर्थः। करणादीनां तु दोषादिसमं सत्त्वमित्यर्थः। व्यावहारिकसत्त्वे दोषमाह ॥ दोषेति ॥ अन्योन्येति ॥ जगदध्यासे सिद्धे तस्य व्यावहारिकत्वेन तन्मध्यवर्तिनो रूप्यभ्रमहेतोर्दोषादेर्व्यावहारिकसत्त्वसिद्धिः, तत्सिद्धौ तद्दृष्टान्तेन जगदध्यासहेतोर्दोषस्यापि व्यावहारिकस्य भ्रमहेतुतोपपत्तौ जगदध्याससिद्धिरित्यर्थः। ननु रूप्यादिभ्रमहेतुदोषस्य सत्यत्वग्राहकविरह एव तस्य व्यावहारिकसत्त्वसाधकः। अतो नान्योन्याश्रय इत्यत आह ॥ पारमार्थिकेति ॥ सत्यत्वसाधके सति रूप्यादिधीहेतुदोषस्य यद्व्यावहारिकत्वकल्पनं तज्जगदध्यासनिबन्धनमेवेत्यन्योन्याश्रय इत्यर्थः। करणादिसमं सत्त्वं तन्त्रमित्यत्र दोषमाह ॥ इहेति ॥ रूप्यादिप्रतीतौ करणसम्भवेन तत्र दोषादेर्ज्ञानकारणसमसत्त्वसम्भवेपि अज्ञादिप्रतीतेर्नित्यतया तदसम्भव इत्यर्थः। करणसमसत्वाङ्गीकारेपि जगदध्यासहेतुदोषस्य तात्विकत्वमायातीत्याह ॥ रूप्यादीति ॥ इहेति ॥ जगदध्यासाधिष्ठानस्य ब्रह्मणः पारमार्थिकत्वेन तत्समसत्तया दोषादेस्तात्विकत्वापत्तिरित्यर्थः। ननु सर्वत्र चैतन्यस्यैवाधिष्ठानत्वेन कुत्रापि दोषादीनां नाधिष्ठानसमसत्ताकत्वमिति चेन्न। तथासति रूप्यस्य शुद्धचैतन्येऽध्यस्ततया घटादिवद्व्यावहारिकत्वापातादिति। ननु जगदध्यासहेतुर्दोषादिस्तात्विको व्यावहारिको वा मा भूत्। अध्यासस्तु भविष्यतीत्यत आह ॥ दोषादेरिति ॥ अतात्विकेन चेति ॥ दोषतदभावयोर्मिथ्यासत्ययोर्जगद्भाने सतोरपि सत्येनैव दोषाभावेन जगद्भाने प्रामाण्यं प्रयोजनीयम्। नतु मिथ्याभूतेन दोषेण तत्राप्रामाण्यमापाद्यमित्यर्थः ॥ दुष्टतयेति ॥ वेदे दोषाभावस्य सत्त्वेन बौद्धकल्पितमिथ्यादोषं तिरस्कृत्य वेदजन्यज्ञाने तस्य प्रामाण्यप्रयोजकत्वं यथा तथेत्यर्थः। ननु बौद्धकल्पितदोषस्य प्रातिभासिकस्य व्यावहारिकवेदापेक्षया अल्पसत्ताकत्वेन तदप्रामाण्याप्रयोजकत्वेऽप्यविद्याख्यदोषस्य प्रपञ्चस्य च समसत्ताकत्वेन कार्यकारणभावनियमेन च कारणीभूताविद्याख्यदोषाभावे कार्यभूतद्वैतप्रपञ्चतद्विज्ञानयोरभावनियमेन नाविद्यामिथ्यात्वेन द्वैतज्ञानसत्यतापातः। मैवम्। व्यधिकरणत्वात्। दोषस्य मिथ्यात्वेन तदभावस्य तात्त्विकतया प्रपञ्चज्ञानप्रामाण्यस्याप्यापाद्यमानत्वे एतस्य व्यधिकरणत्वात्। प्रपञ्चमिथ्यात्वसिद्धेः प्राक् प्रातिभासिकपारमार्थिकयोरेव सत्त्वेन तृतीयप्रकारस्य व्यावहारिकस्यासिद्धेश्च।

 अध्यस्तदोषस्य भ्रमहेतुत्वे बाधकान्तरमाह ॥ दोषादीति ॥ ननु ईश्वरज्ञानस्य गुणाजन्यस्याप्यबाधितविषयत्वेन प्रमात्वबद्दोषाजन्यस्याप्यध्यासस्य बाधितविषयत्वेन भ्रमत्वं भविष्यतीत्यत आह ॥ कस्यचिदिति ॥ न ह्यावयोर्मते गुणजन्यत्वेन प्रमात्वम्। किंतु स्वत एव। तथा दोषाजन्यस्यापि बाधितविषयत्वेनाप्रमात्वे तस्य स्वतस्त्वापातः। दोषजन्यत्वं विना बाधितविषयत्वस्याप्यभावाच्च। बाधितविषयत्वे दोषजन्यत्वस्यैवावच्छेदकत्वात्। बाधितविषयत्वस्यैवाप्रमात्वात्। तस्य परतस्त्वानुरोधेन दोषजन्यत्वावश्यम्भावात्- \`अत एवोक्तं शबरस्वामिना। यस्य च दुष्टं करणं यत्र मिथ्येति प्रत्ययस्स एव समीचीनो नान्यः' इति। दुष्टकरणजन्यत्वप्रयुक्तो यत्र मिथ्येति प्रत्यय इत्यर्थः। न तूभयमसमीचीनत्वनिमित्तमिति तदर्थः।

 नन्वविद्याख्यदोषाध्यासोऽनादित्वात् दोषानपेक्ष एवास्तु। बाधितविषयत्वदोषजन्यत्वयोर्व्याप्तिस्तु साद्यध्यासावच्छिन्ना। न चाप्रामाण्यस्य स्वतस्त्वम्। जन्याप्रामाण्यस्यैव दोषजन्यत्वात्। स्वनिर्बाहकत्वेनाविद्यैव वा दोषोऽस्त्वित्याशंक्य आद्ये किमध्यासशब्दे नार्थो वा तज्ज्ञानं वेति विकल्प्य आद्यं निराकरोति ॥ ततइति ॥ अनादित्वेनान्यानपेक्षत्वात् मिथ्याभूतं स्वयमेव स्वाधिष्ठानं भविष्यतीत्यर्थः। द्वितीयं निराकरोति ॥ विषयस्येति ॥ अविद्यारूपार्थाध्यासस्यानादित्वेऽपि तत्प्रतीतेर्दोषापेक्षाऽस्त्येवेत्यर्थः। द्वितीयं निराकोति। स्वनिर्वाहकत्वेनेति ॥ स्वस्मिन्स्वप्रकारके व्यवहारो स्वातिरिक्तानपेक्षत्वम् स्वनिर्वाहकत्वं। यथा प्रमेये प्रमेयमिति। एवमज्ञानान्तरमन्तरेणैवाज्ञानमज्ञातमिति व्यवहारो भवतु। स्वज्ञानं प्रति स्वस्य दोषत्वं तु न सम्भवति। कुत इत्यत आह ॥ प्रतीतीति ॥ अर्थप्रतीत्योरन्यूनानधिककालत्वम् प्रतितिकालमात्रत्वं। एवं च प्रतीतिं प्रति अर्थस्य पूर्ववर्तित्वे स्वस्मादपि स्वस्य पूर्ववर्तित्वमायातं। तच्चायुक्तमित्यर्थः ॥ हेतुत्वेनेति ॥ धीहेतुत्वेन त्वदङ्गीकृतेन प्राप्तमिति शेषः। अविद्याध्यासं प्रति अविद्याया हेतुत्वे तस्य विषयजन्यत्वेन प्रमात्वापात इत्यपि वोध्यम्।

 तर्कांतरमुपपादयति ॥ बाधकेति ॥ अनवस्थाभयात् क्वचिद्बाधकज्ञानं सत्यं वक्तव्यमित्यर्थः। ननु वेदान्तवाक्यजन्यचरमवृत्तेः कतकरजोन्यायेन स्वपरबाधकतया नानवस्था। दृश्यत्वमात्रेण युगपत्क्लृप्तबाधसम्भवात्। न हि गुहायां न शब्द इति शब्दः स्वं न निषेधति। अन्यथा स्वस्य स्वेनानिषेधे तवाप्यनबस्था स्यादिति चेन्न। दृश्यत्वस्य निषेध्यतावच्छेदकत्वे मानाभावात्। दोषजन्यत्वादेरतथात्वात्। दोषस्य च सत्यस्यैव जनकतया नाविद्याया दोषस्य तथात्वम्। स्वेन स्वस्य बाधे वाधकत्वाभिमतस्य वाध्यत्वापातेन विरोधाच्च। गुहायां न शब्द इत्यत्र तु शब्दमात्रनिषेधो विरोधाभावात्। शब्दत्वस्य निषेध्यतावच्छेदकस्य स्वस्मिन्नपि सत्त्वाच्च। जगदध्यासहेतुदोषादीनां व्यावहारिकत्वे दोषान्तरमाह ॥ रूप्यादीति ॥ रूप्याद्यध्यासे दोषादीनां व्यावहारिकं सत्त्वं दृष्टमिति जगदध्यासेपि तथैवेति यदि कल्प्यते तदा रूप्याद्यध्यासे अधिष्ठानस्यापि व्यावहारिकमेव सत्त्वं त्वद्रीत्या दृष्टमिति जगदध्यासे अधिष्ठानस्यापि व्यावहारिकमेव सत्त्वं स्यादित्यर्थः ॥ तत्रेति ॥ रूप्याद्यध्यासे ॥ इहेति ॥ जगदध्यासे ॥ अन्योन्येति ॥ जगदध्यासहेतुदोषस्य मिथ्यात्वे तन्न्यायेन रूप्यभ्रमहेतुदोषस्य व्यावहारिकं सत्त्वं, अधिष्ठानस्य तु अधिष्ठानज्ञानाबाध्यसत्त्वमिति वैरूप्यं कल्प्येत। रूप्यभ्रमहेत्वोरधिष्ठानदोषाद्ययोरधिष्ठानज्ञानाबाध्यव्यावहारिकसत्त्वकल्पनानन्तरं तन्न्यायेन जगदध्यासेपि तन्न्यायेन तयोः सत्त्वकल्पनमित्यर्थः ॥ लाघवेनेति ॥ कतिपयाध्यासत्त्वापेक्षया अध्यासत्वस्य लाघवादित्यर्थः ॥ प्रथमेति ॥ सर्वाध्यासासिद्धेः प्रथमं रूप्याद्यध्यासे कतिपयत्वादिविशेषणानामव्यावर्तकतया तत्र तत्त्वेन प्रथममध्यासस्यैवोपस्थितत्वादित्यर्थः ॥ तस्येति ॥ दोषादिसत्त्वस्येत्यर्थः ॥ अनुमानेति ॥ अख्यातिवादापत्तिश्चेत्यपि बोध्यम् ॥ सङ्गृह्णाति ॥ एवं चेति।

 ॥ किञ्चेति॥ रूप्यादेर्बाधेनासत्त्वेपि तज्ज्ञाने बाधाभावात्सत्यत्वं यथा तथा जगतोऽसत्त्वेपि तज्ज्ञानं सत्यमेव स्यादित्यर्थः ॥ अत्यन्ताभावस्येति ॥ मिथ्याभूतप्रतियोगिकस्य च प्रध्वंसस्याभावादित्यर्थः। उत्तरावधिविधुरत्वेन प्रागभाववद्यस्मिन्सत्यग्रिमक्षणे यस्य सत्त्वं तद्व्यतिरेकेण यस्यासत्त्वं तदेव तस्य तत्साध्यत्वमित्यादि- योगक्षेमसाधारणसाध्यत्वस्याप्यत्यन्ताभावेऽसम्भव इति वोध्यम्। तस्यापारमार्थिकत्वाकारेणान्यन्ताभावस्य स्वरूपेण निवृत्तिरनित्यत्वपर्यवसन्नैव नास्माकमनिष्टा। प्रत्युत त्रैकालिकनिषेधप्रतियोगिनि तुच्छे सा न दृष्टा अत्यन्ताभावाधिकरणे अनुपपन्ना चेत्यपि बोध्यम् ॥ अनादीति ॥ गौः प्रकृतिराद्यन्तरहितेत्यर्थः ॥ तस्या इति ॥ प्रपञ्चतुल्यतया तद्दोषैरेव दुष्टत्वादित्यर्थः ॥ अन्यथेति ॥ प्रपञ्चप्रतीतेर्मिथ्यात्वाभावे ॥ निदिध्यासनेति ॥ निदिध्यासनासाध्यसाक्षात्कारनिवर्त्यं न स्यादित्यर्थः। यथाश्रुते यत्र यत्कल्पितमित्यादिसामान्यव्याप्तौ रूप्ये व्यभिचाराद्व्यतिरेकव्याप्तिमप्युपपादयति ॥ न हीति ॥ द्वितीयतर्केऽसिद्धिं परिहरति ॥ न चेति । नियमेति ॥ नियमजन्यमदृष्टं नियमादृष्टम्। यद्यप्यदृष्टमपि दृष्टवत् क्रियाजन्यमेव। तथापि नियमस्य प्रयोजनापेक्षायां कल्प्यमानमदृष्टं नियमजन्यमित्युच्यत इत्यर्थः ॥ किं त्विति ॥ असम्भावनानिवृत्त्या प्रतिबन्धकदुरितनिवृत्त्या च दृष्टादृष्टांशोपयोग इत्यर्थः ॥ अवघातेति ॥ अवघातक्रियासाध्यवैतुष्याद्भिन्नपरमापूर्वे यथा नियमादृष्टस्योपयोगो न पुनर्वैतुष्य एव तथा श्रवणादिक्रियासाध्यब्रह्मापरोक्षाद्भिन्ने मोक्षे श्रवणादिनियमादृष्टस्योपयोगो वक्तव्यः। न तु श्रवणादिक्रियासाध्ये ब्रह्मापरोक्ष एव तदुपयोग इत्यर्थः। सर्वत्र नियमविधिस्थले क्रियातन्नियमयोः फलभेदेऽपि श्रवणनियमविधौ तयोरेकफलत्वमस्त्वित्यत आह ॥ अन्यथेति ॥ नियमादृष्टसाध्ये साक्षात्कारे यदि श्रवणादिक्रियाया हेतुत्वमित्यर्थः।

 ननु सामान्यपुरस्कारेण प्रसक्तस्य साधनान्तरस्य निवृत्तिः सर्वत्र नियमविधेः फलम्। विशेषरूपेण त्वपूर्वविधित्वमेव। यथा हि ब्रीहीनवहन्तीत्यादावपूर्वसाधनीभूतव्रीहिवैतुष्ये अवघातातिरिक्तसाधनान्तराप्रसक्तावपि व्रीहिवैतुष्यमात्रे प्रसक्तस्य विदलनादेर्निवृत्तिर्विशिष्यकार्यकारणभावबोधनात्। तथा निर्विशेषब्रह्मात्माभेदसाक्षात्कारप्रतिबन्धनिवृत्तौ श्रवणाद्यतिरिक्तसाधनान्तराप्रसक्तावप्यात्मज्ञानमात्रप्रतिबन्धनिवृत्तौ सांख्यादिशास्त्रस्यापि प्रसक्तेस्तन्निवृत्तिर्विशिष्य वेदान्तवाक्यविचारविधानादिति चेत्, न। अपूर्वीयव्रीहिनिष्ठवैतुष्येपि येन रूपेणावघातस्य प्राप्तिः तेन रूपेण दलनादेरपि प्राप्तेः सत्त्वात्। उभयत्रापि वैतुष्यभावस्यैव अवच्छेदकत्वात्। न हि प्राप्तिर्नाम निवृत्तिः। अपि तु योग्यतामात्रम्। तच्च दलनादेरस्त्येव। एतावानेव विशेषः। यदवघातसाध्यवैतुष्याश्रये अपूर्वीयत्वमप्यस्ति। दलनादिसाध्यतदाश्रये तु नापूर्वीयत्वमिति। श्रवणादेस्तु निर्विशेषब्रह्मात्माभेदसाक्षात्कारे तत्त्वावच्छिन्न एव हेतुता। न त्वात्मज्ञानत्वावच्छिन्ने। श्रवणादिकमन्तरेणाप्यहंप्रत्ययेनात्मज्ञानमात्रस्य सत्त्वान्निर्विशेषब्रह्मात्मभेदसाक्षात्कारत्वावच्छिन्नात्मसाक्षात्कारे श्रवणादिभिन्नोपायान्तरस्याप्राप्तत्वात्। तस्मात् श्रवणादिक्रियातन्नियमयोः ब्रह्मापरोक्ष्यं प्रति हेतुत्वे श्रवणनियमविध्यनुपपत्तेर्ज्ञानद्वारा श्रवणादिसाध्यमोक्षं प्रत्येव तन्नियमादृष्टस्यापि हेतुत्वं वाच्यम्। तथा च नासिद्धिरिति भावः।

 श्रवणादितन्नियमयोः साध्यभेदं निराकरोति ॥ नचेति ॥ द्रष्टव्यः श्रोतव्यो मन्तव्यो निदिध्यासितव्य इत्यत्र यादृशं ज्ञानमुद्दिश्य निदिध्यासनं विहितं तादृशमेव ज्ञानं दृशिननिर्दिश्य तादर्थ्येन श्रवणादिकमपि विधीयते। अन्यथा दृशिधातोर्विजातीयज्ञानोपस्थापकत्वे आवृत्तिलक्षणो वाक्यभेदः स्यात्। ननु निदिध्यासनविधावपि परोक्षज्ञानमेव दृशिनोद्देश्यतामित्यत उक्तम्॥ परोक्षेत्यादि ॥ निदिध्यासनस्य परोक्षज्ञानप्रवाहरूपत्वात्तस्य परोक्षज्ञानैदमर्थ्यं न सम्भवतीत्यर्थः। ननु निदिध्यासनसाध्यब्रह्मापरोक्षे श्रवणादेर्हेतुत्वे एकार्थत्वाद्विकल्पः स्यादिति चेन्न। द्व्यवदानावरुद्धे यागे व्रीहिभिर्यजेतेति व्रीहीणां तण्डुलपिष्टपुरोडाशद्वारा हेतुत्वबोधनवदिहाप्युत्तरद्वाराऽपूर्वस्य हेतुत्वसम्भवान्न विकल्प इति भावः ॥ साक्षात्कर्तव्य इति ॥ श्रवणविधौ साक्षात्कर्तव्य इति साक्षात्काररूपफलसमर्पकवाक्यान्तरसत्त्वात्तस्य साक्षात्कार एव फलमित्यर्थः ॥ त्वन्मत इति ॥ परोक्षज्ञानज्ञानं विना परोक्षज्ञाने कामनायोगात्तज्ज्ञाने च तेन परोक्षज्ञानविषयस्यापि ज्ञातत्वान्न परोक्षज्ञानकामना सम्भवतीत्यर्थः। तथा च न श्रवणादिविधेः परोक्षज्ञानं फलम्। अकाम्यमानत्वादित्यर्थः ॥ आपरोक्ष्यस्येति ॥ अस्तु श्रवणादितन्नियमयोः ब्रह्मापरोक्ष्यमेव फलं तथाप्यदृष्टसाध्यब्रह्मापरोक्ष्यनिवर्त्यस्य बन्धस्य ब्रह्मणि नाध्यस्तत्वमित्यर्थः।

 ॥ किञ्चेति ॥ स्वज्ञानात्पूर्वं स्वस्याभावादिन्द्रियसन्निकर्षानुपपत्तिरित्यर्थः ॥ जन्माद्यस्येति ॥ अस्य जगतो जन्मादि यतो ब्रह्मणः सकाशात् भवतीत्यर्थः ॥ श्रुतौ चेति ॥ विश्वस्येति शेषः। सामान्यव्याप्तौ रूप्यं दृष्टान्तः। स्वाप्रस्याप्यकल्पितत्वान्न तत्र व्यभिचारः। एवमग्रेपि तर्काः द्रष्टव्याः ॥ ईक्षतेरिति ॥ अशब्दं प्रधानं जगत्कारणं न, जगत्कारणे तदैक्षतेति ईक्षणश्रवणादित्यर्थः ॥ लोकवदिति ॥ यथा बालस्य लीलया प्रवृत्तिस्तथेश्वरस्य केवलं लीलयैव प्रवृत्तिरित्यर्थः ॥ वैषम्येति ॥ कर्मापेक्ष्य शुभाशुभफलदातृत्वादीश्वरस्य वैषम्यादिकं न भवतीत्यर्थः ॥ तेजोऽत इति ॥ अत एतस्माद्वायोरेव सकाशात्तेज उत्पद्यत इत्यर्थः ॥ तेज आदेरिति ॥ ब्रह्मण्यध्यस्तस्य तेजसस्तज्जन्यत्वस्यैवोचितत्वेन वायुजन्यत्वमयुक्तमित्यर्थः ॥ विपर्ययेणेति ॥ विपर्ययेण तु क्रमोऽ त उपपद्यते चेति सूत्रे उत्पत्त्यपेक्षया विपर्ययेण लयक्रम इत्युक्तमित्यर्थः ॥ पृथिव्यादीनामिति॥ ब्रह्मण्यध्यस्तपृथिव्यादेः तत्रैव लयस्योचितत्वेन नाबादौ तस्य लयो युक्त इत्यर्थः। ननु तदभिध्यानादेव तु तल्लिङ्गात्स इति सूत्रे तद्भावापन्नस्य ब्रह्मण एव कारणत्वविधानाद्युक्तं तेजआदीनां वाय्वादिजन्यत्वम्। लयोक्तिरपि तद्भावापन्ने ब्रह्मण्येवेति चेत्, मैवम्। ब्रह्मणो जडभावानङ्गीकारात्। जडावच्छिन्नत्वमपि कल्पितस्य जनकत्ववत् अवच्छेदकत्वस्याप्यसम्भवात् निरस्तम्। ननु भोक्त्रापत्तेरविभागश्चेत्स्याल्लोकवदिति सूत्रे आपाततः परिणामवादाभ्युपगमेन उपासनावस्थाया वैषम्यादिप्रयोजनादिशंकापरिहारौ। तदनन्यत्वमारम्भणशब्दादिभ्य इति तु विवर्तमतेन। परमसिद्धान्तदशायां तु न चाशंका नचोत्तरमित्याशंकां परिहरति ॥ भ्रांत्येति ॥ न च भ्रात्या तत्प्रसक्तिः सूत्रेण साधनमर्हतीत्यर्थः।

 ननु कल्पितस्यापि प्रपञ्चस्य व्यावहारिकसत्त्वाभ्युपगमेन तद्दशायां जन्माद्युक्तिर्भविष्यति। रूप्यादेस्तु प्रातिभासिकत्वात्तदभाव इत्यत आह ॥ रूप्यादाविति ॥ ज्ञानेति॥ व्यावहारिकत्वेनाध्यस्तस्यापि विश्वस्य यदि जन्माद्यभावाभावस्तदाध्यस्तस्यापि विश्वस्य व्यावहारिकत्वेनैव ज्ञाननिवर्तकत्वमपि न स्यात्। प्रातिभासिकत्वस्यैव ज्ञाननिवर्त्यत्वे तन्त्रत्वापातादित्यर्थः ॥ अनुमानेति ॥ अपर्वतीयधूमं प्रति वह्नेर्जनकत्वापत्तौ धूममात्रे वह्निव्याप्त्यसिद्ध्यापत्तिरित्यर्थः। अख्यातिवादापत्तिश्चेत्यपि बोध्यम् ॥ मायाविवदेवेति ॥ लोके मायाविनो भ्रमयितुः प्रयोजनापेक्षादर्शनादीश्वरस्यापि तथात्वेन प्रयोजनापेक्षाप्रसक्तौ सा सूत्रेण समाधीयत इत्यर्थः ॥ भ्रामयितृत्वादिति ॥ मितां हस्व इत्यत्र वा, चित्तविराग इत्यतो वेत्यनुवृत्तेरत्र ह्रस्वाभावः। तदुक्तं मितां ह्रस्व इति सूत्रे काशिकायाम्। केचिदत्र वेत्यनुवर्तयन्ति। सा च व्यवस्थितविभाषा। तेनान्यत्र संक्रामयेदित्यादि सिद्धं भवतीति। अत एव भगवद्गीतायां भ्रामयन् सर्वभूतानि यन्त्रारूढानि माययेति प्रयोगः ॥ जीवैरिति ॥ तथा चाकाशादिभ्रमयितुरीश्वरस्य सिद्धौ भौतिकादिदेहादिमतां जीवानां सिद्धिः, जीवसिद्धौ च जीवैरध्यस्तस्येस्वरस्य सिद्धिरित्यन्योन्याश्रय इत्यर्थः।

 ननु अविद्योपहितचितोऽनादेरीश्वरस्य नान्तःकरणोपहितजीवैः कल्पितत्वमिति चेन्न। तस्य देहाद्यभावेन भ्रमयितृत्वासम्भवात्। ननु न जीवैरीश्वरोऽध्यस्तो येनान्योन्याश्रयः स्यादित्यतआह ॥ न हीति ॥ स्वस्य स्वस्मात्पूर्ववृत्तित्वासम्भवाच्चिन्मात्रस्य देहाद्यसम्भवान्न ताभ्यामीश्वरः कल्पित इत्यर्थः ॥ न चेति ॥ परिशेषेण जीवकल्पित एवेश्वरो वाच्य इत्यर्थः ॥ जीवानामिति ॥ श्रुतेरसद्विलक्षणार्थकत्वाद्वायोरग्निरित्यादौ प्रतिपादनीयो वायोः सकाशात्तेजोजन्मरूपो योऽर्थः सोऽसद्विलक्षणो वाच्यः। तस्यासद्वैलक्षण्यं तु वायोस्तेज उत्पद्यत इति भ्रमे सति स्यात्। न च जीवानां तथाविधो भ्रमोऽस्तीति भावः। ननु तादृशभ्रमं विनाऽपि वायोः सकाशादग्न्युत्पत्तिरित्येवंरूपोऽर्थोऽस्त्वित्यत आह ॥ न च भ्रान्तिमिति ॥ न चैतदिति ॥ वायोरग्निरिति श्रुतिजनितभ्रांत्या तदर्थस्य सिद्धौ स एवार्थ एतच्छुतेर्विषयरूपमालम्बनं स्यादित्यर्थः ॥ बौद्धेति ॥ बौद्धागमजन्यभ्रांत्या सिद्धमर्थं विषयीकृत्य तत्प्रवृत्तेर्वक्तुं शक्यत्वादित्यर्थः। वायोरग्निरित्येतद्वाक्यजन्यभ्रान्तिसिद्धोऽर्थ एतद्वाक्यालम्बनमित्यत्र दूषणान्तरमाह ॥ त्वन्मत इति ॥ वायोरग्निरिति वाक्याद्देहादिमतो जीवस्य तथाविधभ्रान्तौ सत्यां वाय्वादिस्वरूपसिद्धिः, तत्सिद्धौ च वाय्वाद्यारब्धदेहादिमज्जीवसिद्धिरित्यन्योन्याश्रय इत्यर्थः। नन्वीश्वरभ्रान्तिसिद्धवाय्वादिकमेव श्रुत्यालम्बनमस्त्वित्यत आह ॥ ईश्वरस्येति ॥ तद्भ्रान्तेरिति ॥ तथाचान्योन्याश्रय इत्यर्थः ॥

  व्यासाद्रिसृततर्काम्बुपूरैः पक्षयुगं युजि।  
  न्यायामृततरङ्गिण्यां विरुत्तर्कामृषानुमा॥

   मिथ्यात्वहेतूनां प्रतिकूलतर्काः।  
\</1-2-2\>

\<1-2-3\>  
   न्यायामृततरङ्गिणी

 श्रुतिश्चात्र प्रमाणमिति सामान्येनोक्तां श्रुतिं मिथ्यात्वे निराकरोति ॥ नापीति ॥ तात्विके विश्वमिथ्यात्वे श्रुतिरपि मानं नेत्यर्थः। श्रुतिःस्वस्वरूपादिसत्यत्वमुपजीवति नवा। आद्ये श्रुत्या विश्वमिथ्यात्वस्यैवासिद्धिः। दूरे तत्तात्विकत्वस्येत्याह ॥ श्रुत्येति ॥ अत्र हेतुरुक्तः स्वस्वरूपेत्यादि मिथ्यात्वाबोधनेत्यन्तेन। मिथ्यात्वाबोधने हेतुःप्रत्यक्षादीति। स्वरूपादेर्मिथ्यात्वबोधने तत्सत्यत्वोपजीवनानुपपत्तेरित्यर्थः। स्वरूपादीतरमिथ्यात्वमेव ममाभिमतमिति मन्यमानं प्रत्याह ॥ संनिपातेति ॥ तच्छब्दश्रवणाद्यच्छब्दोऽध्याह्नियते। यत्सन्निपातेन यदुपजीवनेन लक्षणं स्वरूपं यस्य विधेः स विधिः तस्य स्वोपजीव्यस्य विघातं प्रति अनिमित्तं निमित्तं न भवति। तथा च श्रुत्युपजीव्यस्वरूपादिसत्यत्वग्राहकप्रत्यक्षजातीयतया घटादिप्रत्यक्षस्यापि श्रुत्युपजीव्यत्वमेवेति न तया प्रत्यक्षसिद्धघटादिमिथ्यात्वसिद्धिः। यद्वा धर्मिग्राहकत्वेन प्रत्यक्षप्रामाण्यमुपजीवन्ती श्रुतिः घटादिमिथ्यात्वबोधने न तद्विघातं न करोतीत्यर्थः। यथा शतानि सहस्राणीत्यादौ \`नपुंसकस्य झलच' इत्यनेन सर्वनामस्थानसंज्ञकशिप्रत्ययनिमित्ते नुमागमे कृते \`ष्णान्ता षडिति' सूत्रे उपदेशग्रहणं कर्तव्यं शताष्टनार्थमिति वार्तिकाभावपक्षे नकारान्तत्वेन षट्संज्ञाया षड्भ्यो लुगिति शिप्रत्ययस्य लुकि प्राप्ते संनिपातपरिभाषया शिप्रत्यययोगेन जायमानो नुम् षट्‌संज्ञाद्वारा शिप्रत्ययलोपनिमित्तं न भवति तथा मथितं पण्यमस्येत्यर्थः तदस्य पण्यमिति ठकि ठस्येकादेशे अजादित्वाद्भसंज्ञायां यस्येति चेत्यकारलोपे तत्परस्येकप्रत्ययस्य स्थानिवद्भावेन इसुसुक्‌तान्तात् क इति कादेशप्राप्तौ सन्निपातपरिभाषया कादेशो न भवति। माथितिकः। भवत्या आश्रयमित्यर्थे भवतेःठक्‌ढसाविति ठक्‌ढसोश्चेति ठावस्थायामेव पुंवद्भावात्सन्निपातपरिभाषाया अप्रवृत्तौ भावत्क इति भवति। द्वितीयेत्वाह ॥ योधन इति ॥ श्रुत्या मिथ्यात्वस्य बोधनेपीत्यर्थः ॥ तात्विकत्वेति ॥ तात्विकत्वप्रयोजकस्य स्वरूपसत्यत्वादेरभावादित्यर्थः। न च स्वरूपसत्यत्वादेःश्रुत्यर्थतात्विकत्वं प्रति प्रयोजकत्वे मानाभावः। मिथ्यात्वबोधकत्वेनाभिमता श्रुतिः स्वस्वरूपेण वा स्वप्रामाण्येव वा स्वयोग्यतया वा समानसत्ताकार्था प्रमाणशब्दत्वात् सन्मतवदित्यनुमानैस्तत्सिद्धेः। अत्र व्याप्तिग्राहकमाह ॥ शब्दबोध्यस्येति ॥ न चैतस्मिन्नियमे परोक्षत्वमनित्यत्वंवोपाधिः। घटादावाकाशादौ च साध्याव्याप्तेः। प्रामाण्यादिघटितसाध्यकोक्तानुमानयोः स्वाप्नवाक्ये व्यभिचारं परिहरति ॥ सदर्थइति ॥ योग्यतेति ॥ योग्यतायाःप्रामाण्यस्य चार्थसत्त्वघटितत्वेन सदर्थकवाक्ये तयोरवश्यंभावादित्यर्थः। शब्दस्वरूपघटितानुमानेपि न तत्र व्यभिचारइत्याह ॥ शब्दस्वरूपमिति ॥ मम मते तत्र साध्यस्यापि सत्त्वादिति भावः। तव मतेपि न तत्र तस्य व्यभिचार इत्याह ॥ तवत्विति ॥ स्वाप्नवाक्ये स्वरूपेण मिथ्याभूते साध्याभावस्य सत्त्वेपि निरुक्तहेतोस्तत्राभावादिति भावः। तुशब्दो व्यभिचारपरिहारं विशिनष्टि। ननु स्वाप्नवाक्ये वक्तुःकल्पितत्वेपि तद्गतदोषस्यार्थसंवादेन कल्पयितुमशक्यत्वान्निर्दोषतया तत्प्रमाणं भवतीति निरुक्तहेतुरपि तत्रास्तीति व्यभिचार एवेत्यतआह ॥ नतच्छब्दत्वेनेति ॥ अयं भावः। शब्दासाधारणप्रामाण्यप्रयोजकवत्त्वमुक्तहेत्वर्थः। निर्दोषत्वं तु न शब्दासाधारणप्रामाण्यप्रयोजकं। मानांतरसाधारण्यात्। तथा चायमर्थः। तत् संवादिस्वाप्नवाक्यं। शब्दत्वेन न प्रमाणं। शब्द इति यत्प्रमाणं तथा न शब्दत्वावच्छेदेन यत्प्रामाण्यप्रयोजकं तदुपेतं न भवतीति। ननु शब्दासाधारणप्रामाण्यप्रयोजिकाया योग्यतायास्तत्र सत्त्वाद्व्यभिचार एवेत्यतआह ॥ आप्तीति ॥ योग्यतायाः- विशेषणविशेष्यसम्बन्धरूपाया विशिष्टप्रमामात्रसाधारणत्वादाप्त्यादेरेव तथात्वं। यद्यपि भ्रमाद्यभावरूपा आप्तिःस्वाप्नवाक्यवक्तर्यप्यस्ति। तथापि शुकादिसाधारण्यान्न सा आप्तिः। किन्तु लाघवाद्वाक्यार्थप्रमा। अवधानं तत्वबुबोधयिषा। पटुकरणत्वादिकमेवाप्तिः। सा च न स्वाप्नवाक्यवक्तरि। अत एव न स्वाप्नवाक्येनिर्दोषत्वमपि। तत्प्रयोजकस्याप्त्यादेरभावात्। तथा च नोक्तव्यभिचार इति भावः। प्रामाण्यप्रयोजकशब्देन प्रामाण्यापवादकाप्रामाण्य शंकानिरासकमभिधीयत इति प्रामाण्यस्य स्वतस्त्वहानिरिति। एवं सति स्वाप्नवाक्ये प्रमाणशब्दस्य व्यवहारं समर्थयते ॥ किंत्विति॥ शब्दत्वे सति संवादित्वात्तद्व्यवहार इत्यर्थः। तथा च तस्यशब्दत्वेयप्रमाणत्वान्नोक्तव्यभिचार इत्यर्थः ॥ उपश्रुतिवदिति ॥ यथा कश्चिदन्यार्थं शब्दं श्रुत्वापि ततःस्वाभिमतमर्थमनुमिमीते। तथा स्वाप्नवाक्यमपि लिङ्गतयैव बोधकमित्यर्थः ॥ प्रमाणंवेति ॥ लिङ्गीभूतस्य शब्दत्वाद्वा तद्व्यवहार इत्यर्थः। तथा तस्य प्रमाणत्वेप्यशब्दत्वान्नव्यभिचार इति भावः। उक्तानुमानेषु व्याप्त्यभावशंकां परिहरति ॥ नचेति । उक्तनियमाङ्गीकारे श्रुत्यर्थस्य तात्विकत्वे श्रुतिस्वरूपादेरपि तथात्वापत्त्या सर्वमिथ्यात्वासिद्ध्या तत्परश्रुतिविरोधः। अतात्विकत्वे श्रुतेःतात्विकसर्वमिथ्यात्वपरत्वव्याघात इति श्रुतेःसर्वमिथ्यात्वे तात्पर्यसंरक्षणार्थं उक्तनियम एव त्यज्यत इत्यर्थः। स्वर्गकाम इति। साग्निनिरग्निवैद्यवैद्यस्वर्गकाममात्रविषयस्यापि यजेतेति विधेराहवनीये जुहोति यजमानोऽनुमन्त्रयते यजमानस्य याज्येत्यादिनाग्निविद्यावतोऽधिकारावगमात्तत्परत्वं यथा तथा द्वितीयनिषेधस्यापि स्वोपजीव्येतरविषयत्वं। उपजीव्यस्य विधिनेव निषेधेनाप्यनुरोद्धव्यत्वादित्यर्थः ॥ उपजीव्येति ॥ यागस्याग्निविद्ये विना फलाजनकत्वात्तयोस्तत्रोपजीव्यत्वम्।

 षष्ठस्य प्रथमपादे स्थितं चातुर्वर्ण्यमविशेषात्। अग्निहोत्रादिषु किं चतुर्णां वर्णानामधिकार उतापशूद्राणामिति संशये विधिवाक्येषु विशेषाश्रवणाच्चतुर्णामिति प्राप्ते अग्निहोत्रादीनामग्निविद्यापेक्षत्वात्तयोश्चाधानोपनयनाधीनत्वादाधानोपनयनयोश्च वसन्ते ब्राह्मणोग्नीनादधीत ग्रीष्मे राजन्यः शरदि वैश्यः। वसन्ते ब्राह्मणमुपनयीत ग्रीष्मे राजन्यं शरदि वैश्यमिति त्रिष्वेव दर्शनात्। अन्यतोलब्धविद्यानां त्रैवर्णिकानामधिकारिणां सत्त्वेन कर्मविधिभिर्निषादादिष्विव शूद्रेष्वपि तयोराक्षेपकल्पनायां प्रमाणाभावात् शूद्रव्यतिरिक्तानामेवाधिकारइति राद्वान्तः।

 ननु स्वर्गकामवाक्यस्याग्निविद्यादिकमिव द्वैतनिषेधवाक्यस्य तात्विकयोग्यतादिकं नोपजीव्यं। नहि योग्यता तात्विकयोग्यतात्वे न निमित्तं। किन्तु योग्यतात्वेनेति। मैवं। स्वर्गकामवाक्यस्यास्वार्थसमसत्ताकाग्निविद्यापेक्षावद्द्वैतनिषेधवाक्यस्यापि तादृशयोग्यतापेक्षानियमात्। तात्विकार्थप्रतिपादने तात्विकयोग्यतादेरेव निमित्तत्वाच्च ॥ योग्यतादीति ॥ योग्यतादीतरद्वितीयं नास्तीत्यर्थपरत्वमित्यर्थः ॥ सृष्ट्यादीति ॥ सृष्टिवाक्यस्य तव मते यथा कल्पितसृष्टिविषयत्वं तथा द्वैतनिषेधवाक्यस्यापि कल्पितद्वैतनिषेधविषयत्वमस्त्वित्यर्थः। ननु सकलद्वैताभावस्याधिकरणस्वरूपत्वेन तदधिकरणस्य ब्रह्मणः \`सत्यं ज्ञानमनन्तं ब्रह्म' \`तत्सत्यं सआत्मे'त्यादिश्रुत्या सत्यत्वप्रतिपादनात् न सृष्ट्यादिश्रुतेरिवास्याः कल्पितविषयत्वोपपत्तिरितिचेत्। मैवं। विचित्रप्रपञ्चासाधारणकारणविचित्रशक्तिरूपस्य द्वैतस्य। \`परास्य शक्तिर्विविधैव श्रूयते स्वाभाविकी'त्यादिश्रुतिसिद्धात्मरूपस्य तात्विकत्वेन द्वैतनिषेधश्रुतेस्तात्विकविषयत्वस्याप्यनुपपत्तेः। द्वैतनिषेधस्यात्मरूपत्वासिद्धेश्च। नच तस्य तत्वावेदकश्रुतिबोध्यत्वेनात्मरूपत्वं। अन्योन्याश्रयात्। द्वैतनिषेधस्य तात्विकात्मरूपत्वेन तात्विकत्वे सिद्धेत् श्रुत्वते स्तत्वावेदकत्वसिद्धिः। तत्सिद्धौ च तद्बोध्यद्वैतनिषेधस्य तात्विकात्मरूपत्वसिद्धिरिति। द्वैतनिषेधश्रुतेःतात्विकार्थपरत्वस्य विचार्यमाणत्वात्। शक्तेस्तु ब्रह्मस्वरूपत्वं स्वाभाविकीत्यादिश्रुत्यैव सिद्धमिति ॥ अन्योन्येति ॥ शब्दस्वरूपादेस्तदर्थस्यच समसत्ताकत्वनियमत्यागे सति बाधकाभावे सिद्धे श्रुत्यर्थस्य तात्विकत्वसिद्धिः। तत्सिद्धौ च तद्बलादुक्तनियमत्यागइत्यर्थः। सङ्गृह्णाति। तस्मादिति॥ तद्योग्यतयोरिति ॥ सच योग्यता च तद्योग्यते। शब्दार्थस्य शब्दयोग्यतायाश्चेत्यर्थः। तुल्यत्वात्। सत्तयेतिशेषः। योग्यतेत्युपलक्षणं। शब्दस्वरूपमपि ग्राह्यं। नचेच्छब्दयोग्यते सत्यावित्यनुषङ्गः ॥ वृषलेति ॥ वृषलोद्वाहमन्त्रस्वरूपं तद्योग्यतादिकं चासदेवातःस न मानमित्यर्थः ॥ एवमिति ॥ यथास्वस्वरूपादेर्मिथ्यात्वबोधनाबोधनपक्षयोर्मिथ्यात्वश्रुत्यनुपपत्तिस्तथेत्यर्थः ॥ स्वेति ॥ अहमिदानीं मौनीतिवत्स्वबोध्यस्य स्वेनैव निषेधादित्यर्थः ॥ सर्वेति ॥ द्वितीयाभावस्यानात्मनोऽनिषेधादित्यर्थः ॥ उक्तरीत्येति ॥ स्वरूपेण निषेधेऽत्यंतासत्त्वापातादित्यादिमिथ्यात्वभङ्गोक्तयेत्यर्थः ॥ आत्मनोपीति ॥ आत्मनि पारमार्थिकत्वरूपधर्मनिषेधेपि यथात्मनो न मिथ्यात्वं तथा प्रपञ्चस्यापीत्यर्थः ॥ प्रत्यक्षेति ॥ उक्तं च- संक्षेपशारीरके।

  अविरुद्धविशेषणद्वयप्रभवत्वेपि विशिष्टयोर्द्वयोः।  
  घटते न यदैकता तदा नितरां तद्विपरीतरूपयोरिति।

ननु विशिष्टयोरैक्ये विशेषणयोरैक्यापात इति चेन्न। प्रत्यक्षोपरोधे तयोरप्यैक्यस्य तत्वमसीत्यनेन बोधयितुं शक्यत्वात्। प्रत्यक्षानुरोधेन तदबोधनं तु प्रकृतेपि समं। ननु सर्वत्र विशिष्टैक्यपरे सोयमित्यादिवाक्ये विशेष्यैक्यपरतैव दृष्टेतिचेत् सत्यं। प्रत्यक्षानुग्रहेणैव सा। तन्निग्रहे तु विशिष्टपरत्वमेव स्यादिति ॥ तदविरोधायेति ॥ ननु नोपजीव्यप्रत्यक्षादिविरोधः। तात्विकांशानुपजीवनात्। व्यावहारिकांशस्योपजीवनादितिचेत् मैवं। नह्यत्रोपजीव्यविरोध इत्युच्यते। किन्तु प्रत्यक्षाद्यविरोधेनैव मिथ्यात्वश्रुत्युपपत्तौ न त द्विरुद्धार्थकत्वं तस्याः कल्पनीयमिति। तत्रच नैतच्चोद्यावकाशः। मिथ्यात्वसिद्धेः प्राक् व्यावहारिकघटादिसिद्धेरभावात्। तात्विकत्वेनैव सिद्धेश्चेति ॥ अन्यस्येति ॥ विज्ञानवादादिप्राप्तक्षणिकत्वादिनेत्यर्थः। अतएव नाप्रसक्तप्रतिषेधोपीतिभावः ॥ अन्यथेति ॥ श्रुतेर्मानान्तराननुरोधे ॥ ख्यातीति ॥ अर्थापत्तिसिद्धमसद्वैलक्षण्यं अनुरुंधती श्रुतिः प्रत्यक्षसिद्धं सत्त्वं कथं नानुरूंध्यादित्यर्थः ॥ विश्वेति ॥ यत्परः शब्दः स शब्दार्थ इति न्यायेन चैतन्यमात्रस्यैव ततःसिद्धिः ननु विश्वमिथ्यात्वस्येत्यर्थः। ननु चैतन्यमात्रे महातात्पर्येप्यवान्तरतात्पर्येण द्वितीयाभावस्यापि द्वारतया बोधनात् मिथ्यात्वमपि सिध्यतीति चेन्न। अवान्तरतात्पर्यविषयस्य खण्डवाक्यार्थस्य महातात्पर्यजन्यज्ञाने महावाक्यजन्यज्ञाने इव भाननियमेन द्वैतनिषेधश्रुतेरखण्डार्थत्वहानेः। अवान्तरतात्पर्यमहातात्पर्ययोः सप्रकारकनिष्प्रकारकज्ञानजनकतयाविरोधेन श्रुतेस्तथाविधतात्पर्यवत्त्वासम्भवाच्च ॥ श्रुतेरिति ॥ संसर्गगोचरज्ञानजनकत्वादित्यर्थः ॥ अतएवेति ॥ अखण्डार्थत्वहानेरित्यर्थः। ननु तद्विशिष्टज्ञानजनकत्वाभावात्कथमखण्डार्थत्वहानिरित्यतआह ॥ द्वितीयेति ॥ अद्वैतवाक्यस्य द्वितीयाभाववद्ब्रह्मेत्येवं सप्रकारकज्ञानजनकत्वेनोपलक्षणसंसर्गस्योपलक्ष्ये ब्रह्मणि बोधनादित्यर्थः। उपलक्षणेन शुद्धस्वरूपमात्रमुपलक्ष्यं विशिष्टं वा शुद्धगतधर्मान्तरं वेति विकल्प्याद्यं निराकरोति ॥ चिन्मात्रस्येति ॥ उपलक्षणां विनैव तस्य सिद्धत्वादित्यर्थः। द्वितीयं निराकरोति ॥ अन्यस्येति ॥ शुद्धात्मनएव मुमुक्षुज्ञेयत्वात् शास्त्रेणोपलक्षणद्वारापि तस्यैव बोधनीयत्वादितिभावः। तृतीयंनिराकरोति ॥ काकेति ॥ काकाद्युपलक्षितसंस्थानविशेषस्य गृहज्ञानविषयत्ववद्द्वितीयाभावो पलक्ष्यधर्मस्य मुमुक्ष्वपेक्षितशुद्धात्मज्ञानविषयत्वाभावादितिभावः। ननु चिन्मात्रस्य सिद्धत्वेपि नोपलक्षणवैयर्थ्यं। अनर्थनिवृत्तिहेतुत्वेन द्वितीयाभावद्वारकस्वरूपज्ञानस्योद्देश्यत्वात्तस्य प्रागसिद्धत्वात्। न। अपरोक्षज्ञानस्य विरोधिनिवर्तमाने द्वारविशेषपूर्वकत्वस्यानपेक्षणीयत्वात्। नहि द्वारविशेषाजन्यः शुक्तिसाक्षात्कारो न रूप्यभ्रमनिवर्तकः ॥ अद्वैतेति ॥ ननु द्वितीयाभावस्य सत्यत्वेपि तस्य ब्रह्मस्वरूपतया नाद्वैतहानिरितिचेन्न। ब्रह्मणः स्वतःसिद्धत्वेन द्वितीयाभावबोधकवाक्यवैयर्थ्यात्। अभावत्वेन तद्बोधनेऽखण्डार्थत्वहानिः ॥ मिथ्यात्वेचेति ॥ द्वितीयाभावस्य मिथ्यात्वे तस्य ब्रह्मणि विशेष्ये कदापि सम्बन्धाभावात्तत्र तस्य विशेषणत्वोपलक्षणत्वयोरभावेन तत्र द्वितीयाभावबोधकवाक्यस्याप्रामाण्यं स्यादित्यर्थः ॥ नचेति ॥ द्वितीयाभावरहिते ब्रह्मणि श्रुत्या तद्बोधनेपि तत्र तात्पर्याभावान्नातत्वावेदकत्वमित्यर्थः ॥ आद्येति ॥ द्वितीयाभावबोधकश्रुतेश्चैतन्यमात्रे तात्पर्यमित्येवंरूपाद्यपक्षेंऽतर्भावः। तत्रच मिथ्यात्वसिद्धिः। यत्परः शब्दस्तस्यैव शब्दार्थत्वादिति दूषणमुक्तमेवेत्यभिप्रायः ॥ मानान्तरेति ॥ यथा वायुर्वै क्षेपिष्ठा देवतेत्यादौ शीघ्रगामित्वाख्यक्षेपिष्ठत्वगुणो वायौ मानान्तरेण प्राप्त इति तद्वाक्यस्य न तत्र तात्पर्यं तथात्रापीत्यर्थः ॥ तद्विरोधाद्वेति ॥ यथा प्रजापतिरात्मनो वपामुदखिददित्यादावान्तरस्य धातुविशेषस्य वपायाः प्रजापतिना स्वशरीरान्निष्कासनं कृतमिति वाक्यार्थे मानान्तरविरोधादतात्पर्यं तथेत्यर्थः ॥ उद्देश्येति ॥

 तृतीयस्य प्रथमपादे चिन्तितं। एकत्वयुक्तमेकस्य श्रुतिसंयोगात्। ज्योतिष्ठोमे श्रूयते। दशापवित्रेण ग्रहं संमार्ष्टीति। तत्रग्रहैकत्वं विवक्षितमुतनेतिसंशयः। ननु वेदस्य नित्यत्वान्नतत्र पुरुषविवक्षाविवक्षे सम्भवतः। प्रतीतिमात्रन्तु पक्षद्वयेप्यस्ति। अतः कथमयं विवादः। तदुक्तं वार्तिके।

  प्रतीतिव्यतिरेकेण विवक्षान्या नविद्यते।  
  नित्यत्वाद्वेदवाक्यानां श्रुतोतो नाविवक्षित

इतिचेदुच्यते। नित्येपिवेदेऽध्येतुश्चेतनस्य सत्त्वात्। तदीये ते विचार्येते। तदुक्तं वार्तिके।

  ऋग्वेदादिसमूहेषु क्षेत्रज्ञा ये प्रतिष्ठिताः।  
  तेषां वायमभिप्रायःस्याद्विवक्षाविवक्षयोरिति ॥

तत्रपूर्वःपक्षः। सर्वत्र विधिप्रतिषेधात्मकत्वात् वेदस्य यावत्किञ्चित् श्रूयते तत्संर्व तत्सम्बन्धित्वेन गम्यते। अत एकत्वमपि विधेयत्वेन विवक्षितमेवेति सम्मार्गादिकर्म एकत्वयुक्तं। एकत्वेन सम्बध्यते। एकस्यैव कर्तव्यं। कुतः श्रुतिसंयोगादितिसूत्रार्थः। तदुक्तं वार्तिके।

  स्यात्कर्मैकत्वयुक्तं यद्विधानं वापि वैदिकं।  
  द्रव्यस्यैकस्य तज्ज्ञेयमनुष्ठेयं च कर्तृभिरिति ॥

सिद्धान्तस्तु। द्वितीयाश्रुतिनिर्देशात्प्रयोजनवत्त्वाच्च ग्रहस्य प्राधान्यं सम्मार्गस्य गुणभावो विज्ञायते। तत्रापि ग्रहत्वस्यासम्मार्गार्हत्वात्। ग्रहशब्दस्य पात्रवाचित्वे जात्या ग्रहणं। संस्कृतसोमवाचित्वे संस्कारेणोपलक्षितानां ग्रहव्यक्तीनां सम्मार्गविधाने यद्ग्रहकार्यं तत्सम्मार्गेण सुगुणं भवतीति शास्त्रार्थावगमात्। यएव न संमृज्यते तस्यैव कार्यं विगुणं भवेत्। अतः सर्वे सम्मार्जनीयाः। यदितु सम्मार्गगुणत्वेन यागाङ्गपशुवत् ग्रहश्चोद्येत तत एकेनैव सिद्धे कार्ये नापरःसम्मृज्येत। तदुक्तं वार्तिके।

  व्यक्तीरुद्दिश्य यत्कर्म स्वजात्याद्युपलक्षिताः।  
  विहितं गुणाभावेन तत्सर्वार्थं प्रतीयत ॥

इति। आदिशब्देन संस्कारस्य ग्रहणं। ननु एकवचनेन ग्रहैकत्वस्य श्रुतत्वात्। एकएव सम्मार्गे कर्तव्य इति। मैवं। एकत्वस्य विधानविनियोगाभावात्। तदुक्तं।

  श्रुतमात्रस्य सर्वस्य नानुष्ठेयत्वमिष्यते।  
  विधानविनियोगौ हि तत्रापेक्ष्यौ श्रुतौ श्रुताविति ॥

ननु प्रकृतिप्रत्ययपदश्रुतिप्रतिपादितानां बहूनामर्थानां मध्ये को विधिविनियोगाभ्यां परिगृहीतः कोवा नेतिचेत् वचनव्यक्त्यदोषदोषाभ्यां तदवगमात्। तथा हि। ग्रहमुद्दिश्य सम्मर्गैकत्वयोर्विधाने वाक्यभेदः। ग्रहमेकत्वं चोद्दिश्य सम्मार्गविधानेन प्रत्युद्देश्यं वाक्यपरिसमाप्त्या वाक्यभेदः। एकत्वविशिष्टं ग्रहमुद्दिश्य तद्विधानमपि न सम्भवति। विभक्त्या हि युगपत्संख्या कारकं चोच्यते। न तु प्रथमं संख्यां प्रातिपदिकार्थस्योक्त्वा पश्चात्तद्विशिष्टस्य कारकत्वमुच्यते। येनैकत्वविशिष्टग्रहस्य कर्मत्वं स्यात्। तस्मान्नैकत्वस्य विधिसम्बन्धः। तदुक्तं वार्तिके।

  मीमांसका हि वाक्यार्थविचारे प्रस्तुते सति।  
  लोकदृष्टीः प्रतिघ्नन्ति वचनव्यक्तिपांसुभिरिति।  
  सर्वप्रकारमन्विष्टं वचनव्यक्तिभिः पृथक्।  
  न शक्यते विधानं तदेकत्वं न ग्रहीष्यत ॥

इति च। तस्माद्ग्रहैकत्वमविविक्षितमिति सर्वेषां ग्रहाणां सम्मार्ग इति। एवं च ग्रहैकत्वस्येव ब्रह्मणि द्वितीयाभावस्य श्रुतत्वेपि न विशेषणत्वादिना वाक्यार्थप्रवेश इत्यर्थः। अत्र एकत्वस्य वाक्यार्थाप्रवेशेपि ग्रहमित्यादिवाक्यादबाधितप्रतीतिवत्। द्वितीयाभाबास्यापि तत्वावेदकादद्वैतवाक्यादेः अबाधितप्रतीतिरस्तीति द्वितीयाभावस्याबाधितत्वं दुर्वारमिति वयं पश्यामः ॥ त्वयैवेति ॥ अद्वैतश्रुतेरननुवादकत्वं वदतेत्यर्थः ॥ तस्यैवेति ॥ प्रत्यक्षादेः सम्भावितदोषस्य निर्दोषश्रुत्या बाध्यत्वादित्यर्थः ॥ तस्यापीति ॥ अद्वैतवाक्यान्तरस्याप्यविरोधित्वा दित्यन्वयः ॥ न हीति ॥ बाधकत्वाभिमताद्वैतवाक्यान्तरस्य लक्षणयाऽखण्डचिन्मात्रपरत्वाद्द्वितीयाभावरूपद्वितीयस्य तेनाप्यनिषेधादविधानाच्च। तस्याग्निहोत्रवाक्यसाम्यं। बाध्यत्वाभिमताद्वैतवाक्यस्यात्मनि द्वितीयाभावविधायकत्वाद्दधिवाक्यसाम्यमित्यर्थः ॥ द्वितीयेति ॥ बाधकत्वाभिमतस्याद्वैतवाक्यान्तरस्यापि द्वितीयनिषेधतात्पर्यकत्वेन बाध्यत्वाभिमताद्वैतवाक्यस्यापि द्वितीयाभावे तात्पर्यकल्प्यमानेपि द्वयोरेकार्थत्वेनाविरोधात्तत्र तस्य तात्पर्यमित्यर्थः ॥ स्वयमिति ॥ द्वैतनिषेधवाक्यमित्यर्थः। ननु स्वविहितस्य कथं स्वेन निषेधः। एकेनैव प्रमाणेन प्राप्तप्रतिषेधयोरनुपपत्तेरित्यत आह ॥ द्वितीयत्वादिति ॥ द्वितीयाभावस्वरूपं हि शास्त्रेण प्राप्यते। तस्य च प्राप्यतावच्छेदकरूपं द्वितीयाभावत्वं। तच्च न निषेध्यतावच्छेदकं। किन्तु द्वितीयत्वमेव निषेधमात्रानुगतं। तत्र तदनभ्युपगमे तु न तस्य निषेध्यत्वं। न वा तेनात्मनः सद्वितीयतापत्तिरतो रूपभेदान्न प्राप्तिप्रतिषधावनुपपन्नावितिभावः ॥ स्वविरोधाधिति ॥ तात्पर्याभावे मानविरोधस्यैव प्रयोजकत्वं। न तु स्वभिन्नेति तत्र विशेषणमित्यर्थः ॥ निषेधस्येति ॥ द्वैतनिषेधवाक्यस्येत्यर्थः ॥ स्वविहितेति ॥ स्वेन विहितो यो निषेधस्तदितरत् यत् द्वितीयं तद्विषयत्वादित्यर्थः। अत्र स्वनिषधद्वितीयपदानि प्रकृताभिप्रायाणि। निषेधस्य विहितेतरविषयत्वात् इत्येवं व्याप्तिशरीरं। विधानं स्वेन वान्येन वा। विहितश्च निषेधो वा अन्यो वा न कश्चिद्विशेषः। निषेधशास्त्रस्य विहितेतरविषयत्वं हि निषेध्यतावच्छेदकस्य विहितावृत्तित्वे सति भवति। द्वितीयाभावत्वस्य निषेध्यतावच्छेदकत्वे त्वद्वैतशास्त्रविहितस्य निषेधस्य निषेध्यतावच्छेदकबलेन तस्य विहितत्वनिषिद्धत्वे विरुद्धे आपद्येयातां। ननु रूपभेदेनाविरोध इति चेन्न। व्यक्तिभेदाभावेनाद्वैतवाक्यस्य निर्विषयत्वापत्तेः।

तस्य हि द्वितीयाभावो विषयः। सोपि तेन द्वितीयत्वाद्यदि निषिध्यते तदेदं स्ववधाय कृतोत्थापनं। द्वितीयत्वेन निषेधे तत्स्वरूपानुपमर्देन निर्धर्मकब्रह्मण इव तत्स्वरूपसत्यतापत्तिः। किं च निषेधवाक्यासाधारणार्थस्य निषेध्यतावच्छेदकावच्छिन्नत्वे तस्य निषेधवाक्यत्वमेव न स्यात्।  
निषेध्यवाक्यत्वमेव च स्यात्। अद्वैतवाक्ये तत्वावेदकत्वातत्वावेदकत्वे च स्याताम्। तस्मात्स्वविहितोपि द्वितीयाभावो द्वितीयत्वात्स्वेनैव निषिध्यत इत्युक्तिः सुभगाभिक्षुकन्यायेन बाह्योक्तव्याघातरूपवेदाप्रामाण्ययुक्त्युक्तिरेवेति ॥ अन्यथेति ॥ निषेधस्य विहितविषयत्व इत्यर्थः ॥ क्ङितिचेतीति ॥ अनेन सूत्रेण सुप्‌तिङ्कृत्तद्धितसाधारणक्ङिन्निमित्तकः क्रियमाणो गुणवृद्ध्योः प्रतिषेधः किद्विशेषसुप्‌तद्धितनिमित्तकगुणवृद्धीतरतद्विषयो भवति यथा चिनुतः मृष्टः चीयात् मृज्यात् भिदा चितः मृष्ट इत्यादौ निषिध्यते। न तु कृद्धिशेषसुप्‌तद्धितनिमित्तकतद्विषयोपि। यथा घेर्ङिति हरये भानवे किति च भवतष्ठक्शसौ। भावेक्तः। इत्येवमादौ निषेधस्यविहितविषयत्वे किद्विशेषनिमित्ते अपि गुणवृद्धी क्ङिति चेति निषेधेन निषेध्ये यातामित्यर्थः ॥ किद्विशेषेति ॥ कितो विशेषः तद्धितस्तन्निमित्तमित्यर्थः ॥ हिंसात्वादिति ॥ मरणानुकूलव्यापारत्वादित्यर्थः ॥ इदमिति ॥ अस्य विश्वस्याग्रे पूर्वमित्यर्थः। ननु स्वविहितस्यापि द्वितीयाभावस्य स्वेनैव निषेधोस्तु वाक्यान्तरविरोधाभावादित्यत आह ॥ स्वविरोध इति ॥ ॥ यत्नेनेति ॥ वाक्यान्तरोपस्थितिविलम्बेन विलम्बोपस्थितिकाद्वाक्यान्तरविरोधादपि शीघ्रोपस्थिति कतया स्वविरोधस्य यत्नेन परिहरणीयत्वं।  
 ननु अद्वैतवाक्यं द्वितीयवत् स्वप्रतिपाद्यं द्वितीयाभावमपि निषेधति। द्वितीयाभावेतात्पर्याभावे न तस्य निषेधेपि विरोधाभावात्। अभावज्ञानेन विषयीकृतस्यापि प्रतियोगिनः तेन निषेधवदित्याशङ्कते ॥ अद्वैतेति ॥ ॥ स्वविरोधादिति ॥ द्वितीयाभावे अद्वैतवाक्यतात्पर्याभावबीजस्य मानान्तरप्राप्त्यादेरभावात्तद्विरोध एव तद्बीजं। सोपि न मानान्तरेण। किं तु स्वे स्वेनैवेति वाच्यमित्यर्थः ॥ अतात्पर्य इति ॥ अद्वैतवाक्यस्य द्वितीयाभावे तात्पर्याभावे तेन तत्सत्त्वासिद्धौ तन्निषेधेपि विरोधाभाव इत्यर्थः। शब्देन प्रतिपादितस्य पुनः शब्देन निषेधे विरोधकथोच्छिद्येतेत्याह ॥ अपिचेति ॥ स्वविरोधस्यादोषत्वमेवं शब्दार्थः ॥ सुवचं हीति ॥ मातृपदप्रापितं मातृत्वादिकं तस्य तत्रातात्पर्यात् न तत्ततः सिध्यति। अतस्तेनैव तन्निषेधे न परस्परविरोधः। अन्योन्याश्रयस्तूभयत्रसम इत्यर्थः।

 ॥ षोडशीति ॥ दशमस्याष्टमपादे चिन्तितं। शिष्टं नु प्रतिषेधः। अतिरात्रे षोडशिनं गृह्णाति नातिरात्रे षोडशिनं गृह्णातीति। अत नातिरात्र इति पर्युदासः प्रतिषेधोवेति संशये विधिप्रतिषेधयोर्व्याघातात्पर्युदास एवेति पूर्वपक्षे यदि तावदनतिरात्रे गृह्णाति षोडशिनमिति पर्युदासः स्यात् अतिरात्रे न ग्रहीतव्यः। तत्र विधानानर्थक्यं षोडशिनः। अथाषोडशिनमतिरात्रे गृह्णातीति। तथाप्यतिरात्रे षोडशिनो विधानानर्थक्यं तस्मात्प्रतिषेधः। विरोधाच्च नैकान्ततः प्रतिषेधः। तस्मादगत्या विकल्प इति।

 ॥ अष्टदोषदुष्टेति ॥ आग्नेयोष्टाकपाल इत्यादिवाक्यनिर्दिष्टपुरोडाशाक्षेपादेव व्रीहि यवश्यामाकादिषु प्राप्तेषु द्रव्यान्तरप्रसक्तिनिमित्तानियमनिरासाय व्रीह्यादिशब्दैर्नियम आश्रीयते व्रीहिभिरेव यवैरेवेति। तथा च व्रीहिपुरोडाशप्रयोगे यवशास्त्रे प्रतीतप्रामाण्यत्यागः निर्दोषवेदे दोषजन्यसंशयविपर्ययरूपाप्रामाण्यायोगात्। प्रामाण्योपलम्भे सत्यपि प्रामाण्यानुपलम्भरूपानुपलपब्धिगम्यप्रामाण्याभावरूपाप्रामाण्यस्वीकारः। यवपुरोडाशप्रयोगे पूर्वकल्पिताप्रामाण्यस्य पूर्वं त्यक्तप्रामाण्यस्य च यवशास्त्रस्याप्रामाण्यत्यागप्रामाण्यस्वीकारौ विना तदर्थानुष्ठानायोगात् यवशास्त्रे त्यक्तप्रामाण्यस्वीकारः अङ्गीकृताप्रामाण्यपरित्याग इति च दोषद्वयं। एवं यवशास्त्रे दोष चतुष्टयं। एवं यवपुरोडाशप्रयोगे व्रीहिशास्त्रे दोषद्वयं। पुनव्रीह्युपादाने दोषद्वयं व्रीहिशास्त्रेपि दोषचतुष्टयं इत्यष्टदोषदुष्टो विकल्पः। एवं ग्रहणाग्रहणवाक्येपि योजनीयं। तदुक्तं वार्तिके।

  प्रमाणस्याप्रमाणत्वकल्पना च द्विदोषभाक्।  
  प्रमाणत्वं प्रतीतं यदुज्जवलं तदपह्नुतं।  
  एकस्तावदयं दोषः स्यात्प्रतीतिविपर्ययात्।  
  तथा तदप्रमाणत्वं यदभावप्रमाणकं।  
  भावेपि सत्यभावेन विनैव परिकल्प्यते।  
  सोपि स्यादपरो दोषः प्रमाणार्थविपर्ययात्।  
  अङ्गीकृत्यापि तौ दोषौ पूर्वकेनापि हेतुना।  
  प्रयोगान्तरकाले च पुनर्दोषद्वयं भवेत्।  
  यदभावप्रमाणत्वं पूर्वमेतस्य कल्पितं।  
  संप्रत्यपह्नुवानस्या दोष एको हि जायते।  
  प्रत्यक्षं दृढरूपं च यत्पुरस्तान्निराकृतं।  
  उपजायेत दोषोन्यस्तदुज्जीवयतः पुनः।  
  एवमेकत्र चत्वारो दोषा वाक्ये प्रदर्शिताः।  
  तत एव प्रसज्येरन् द्वितीयेपि प्रकल्पिते।  
  एवमेवाष्टदोषोपि यद्ब्रीहियववाक्यः।  
  विकल्प आश्रितस्तत्र गतिरन्या न विद्यत।

इति। अस्यार्थः। द्विदोषभागित्युक्तदोषद्वयमुपपादयति। प्रमाणत्वमिति। प्रमाणत्वापह्नवस्य दोषत्वमुपपादयति। प्रतीतीति। प्रतीतप्रमाणत्वापह्नवः प्रतीतिविरोधादेव दोष इत्यर्थः। अप्रतीताप्रामाण्यकल्पनं द्वितीयदोष इत्याह। तथेति। तस्य प्रमाणस्य सतो प्रमाणत्वकल्पनमित्यर्थः। अभावेति। प्रामाण्यानुपलम्भरूपाभावप्रमाणकमित्यर्थः। सन्देहविपर्यययोर्दोषजन्यत्वान्निर्दोषवेदे च दोषाभावात्प्रामाण्याभावरूपाप्रामाण्यं वाच्यं। तस्मिंश्च प्रमाणोपलम्भाभावः प्रमाणं वाच्यं। स च न सम्भवति। प्रामाण्योपलम्भस्य सत्त्वादित्याह। भाव इति। प्रामाण्योपलम्भस्य भावे सत्यपीत्यर्थः। प्रमाणेति। प्रमाणस्योपलम्भाभावस्य अर्थस्य प्रमेयस्य अप्रामाण्यविपर्ययाद्दोषादित्यर्थः। अभावेति। प्रामाण्योपलम्भाभावप्रमाणकत्वं। एतस्य अप्रमाणत्वस्येत्यर्थः। यदप्रामाण्यं पूर्वं स्वीकृतं तस्य त्यागस्तृतीयो दोषः। प्रत्यक्षमिति। यत्प्रमाणं पूर्वं निराकृतं तस्योपजीवनं स्वीकारश्चतुर्थो दोषः। सङ्ग्रहश्च।

  व्रीहौ कृते यवस्योक्तेः प्रमात्वत्यागकल्पने।  
  यवेनैवं चेति दोषा व्रीहेश्चैवंद्वयेष्टते।

व्रीहिमये पुरोडाशेकृते यवस्योक्तेर्यववाक्यस्य द्वौ दोषौ। यवमये पुरोडाशे कृतेपि यववाक्यस्य द्वौ दोषौ। एवं यववाक्ये चत्वारो दोषाः। व्रीहेरुक्तेश्चैवं चत्वारो दोषाः। एवं मिलित्वा उक्तेर्द्वये ते दोषा अष्ट।

 ननु प्रतियोगिनो द्वितीयस्य मिथ्यात्वात्तत्प्रतिद्वंद्वी तदभावोपि मिथ्या। नहि वंध्यासुते गौरं रूपं मिथ्येति श्यामं रूपं सत्यं भवतीत्यत आह ॥ प्रतियोगिन इति ॥ ॥ निरस्तमिति ॥ सामान्यतो मिथ्यात्वभङ्ग इति शेषः। अत्यन्ताभावस्य सत्यतायां प्रतियोगिमिथ्यात्वमनुकूलमित्यर्थः ॥ स्वेनैवेति ॥ अद्वितीयं ब्रह्मेत्यादौ द्वितीयाभावस्य ब्रह्मविशेषणत्वादिनोपादानमयुक्तमित्यर्थः। नन्वभावबुद्धौ निषिद्धस्यापि प्रतियोगिनो विशेषणत्वादिनोपादानमस्तीति चेन्न। नह्यभावबुद्धौ प्रतियोगी विशेषणादितया अभावे उपादीयते। किं तु तत्प्रतियोगिकत्वं तत्र विशेषणं। तच्च नाभावबुद्ध्या निषिध्यते। प्रत्युत विधीयत एवेति भावः। उद्देश्यविशेषणत्वादिति पक्षं निराकरोति ॥ न तृतीय इति ॥ ग्रहमिति। उक्तहेतोः स्वरूपासिद्धिकथनायोक्तम्। द्वितीयाभावस्योद्देश्येत्यादि स्वरूपासिद्धिमेवोपपादयितुं द्वितीयाभावो न ब्रह्मोद्देश्यविशेषणं। तत्त्वेनाप्रमितत्वात् उद्देश्यशून्यत्वाच्च व्यतिरेकेण सम्मार्गवत् इत्यनुमानं सम्मार्गग्रहणेन सूचयति। नन्वद्वितीयं ब्रह्मेत्यादिवाक्येन तस्य तत्त्वेनोपादानादाद्योसिद्धो हेतुरत आह ॥ इहेति ॥ अद्वितीयवाक्ये। अद्वैतवाक्यं न तं विशेषणतयोद्दिशति। विधेयाप्रतिपादकत्वात्सम्मतवत्। अत्रासिद्धिपरिहारायोक्तं ॥ अखण्डेति ॥ विधेयपरत्वे ह्युद्देश्यविधेयसंसर्गपरतया अखण्डार्थपरत्वं भज्येतेत्यर्थः ॥ विधेयेति ॥ उद्देश्यभिन्नस्येत्यर्थः। ननु कर्तृत्वभोक्तृत्वादिनाहंप्रत्ययसिद्धस्यात्मनः प्राप्ततया द्वितीयाभावं प्रत्युद्देश्यत्वं भविष्यतीति द्वितीयहेत्वसिद्धिरित्यत आह ॥ शास्त्रेति ॥ न हि कर्तृत्वादिमत्यात्मनि द्वितीयाभावो विशेषणादिः। विरोधात्। किंत्वशनायाद्यतीते चिन्मात्रे। तस्य च न द्वितीयाभाववाक्यात्प्राक्‌सिद्धिरस्तीत्यर्थः। उक्तानुमाने ग्रहैकत्वे गृहीतसाध्यव्यापकताकं आर्तिविशेषणे हविषि गृहीतसाधनाव्यापकताकं निर्ज्ञातविशेषणत्वमुपाधिमाह ॥ निर्ज्ञातेति ॥ निर्णीतस्वरूपस्योद्देश्यस्य यद्विशेषणं यद्विशेषणं विनाप्युद्दिदिक्षितविशेष्यस्वरूपसिद्धिरिति यावत्। तद्विशेषणं न विवक्षितं। तथा ग्रहैकत्वं। येन विशेषणेन विनोद्देश्यस्वरूपनिर्णयो न भवति तद्विशेषणं तु विवक्षितमेव। यथा यस्योभयं हविरार्तिमार्च्छेदैंद्रं पञ्चशरावमोदनं निर्वपेत् इत्यत्र हविषा विशेषणेन विना आर्तिस्वरूपनिर्णयो न भवति। यस्य कस्य चिदार्तेः सदासम्भवात्। सदा विद्यमानं च न निमित्तं भवितुमर्हति। कादाचित्कस्यैव तथात्वात्। हविषि विशेषणे सति आर्तिस्वरूपं निर्णीयते हविरार्तिरिति। हविर्नाश इत्यर्थः। उक्तं च वार्तिककृता। मृष्यामहे हविर्विशेषणमिति। आर्तौ हविषा विशेषणं व्यावर्तनं मृष्यामहे अङ्गीकुर्म इत्यर्थः। तदिहाशनायाद्यतीतं ब्रह्मस्वरूपं न निर्ज्ञातं। अतस्तद्विशेषणमार्तेर्हविरिव विवक्षितमेवेत्यर्थः। द्वितीयाभावस्य मुमुक्षुजिज्ञासितत्वान्मोक्षपरेण शास्त्रेणावश्यं प्रतिपादनीयत्वात्तन्नात्र विवक्षितमित्याह ॥ कर्मकाण्डादिति ॥ ॥ शब्दादिति ॥ यथा प्रजापतिरात्मनो वपामुदखिददित्यादिशब्दप्रतीतमपि स्ववपोत्खननादिकं तत्र तात्पर्याभावान्न तद्व्यावहारिकमपि तद्वाक्यात्सिद्ध्यति तथा द्वितीयाभावोपि तत्र तात्पर्याभावात्तद्वाक्याद्व्यावहारिकोपि न सेत्स्यतीत्यर्थः।

 ननु महातात्पर्याभावेपि अवान्तरतात्पर्यस्य सत्त्वात् देवताविग्रहवत्तत्सिद्धिरित्याशङ्कते ॥ अवान्तरेति ॥ ॥ द्वितीयेति ॥ एकविज्ञानेन सर्वविज्ञानं प्रतिज्ञायोपक्रमात् ऐतदात्म्यमिदं सर्वं तत्सत्यं स आत्मा तत्वमसि श्वेतकेतो इत्युपसंहारात् द्वितीयाभावस्योपक्रमोपसंहारयोः श्रुतत्वादित्यर्थः ॥ प्राकरिणिकत्वेनेति ॥ आकांक्षाविशेषरूपप्रकरणवत्त्वेन प्रधानतयाऽनन्यशेषत्वादित्यर्थः ॥ सुषुप्ताविति ॥ सुषुप्तौ द्वितीयाभावस्य सुखादिफलं दृश्यत इत्यर्थः। वेदान्तवाक्यमहातात्पर्यस्य विषयान्तराभावेन द्वितीयाभाव एव विषयो भविष्यतीत्याह ॥ स्वप्रकाशेति ॥ ॥ उक्तेति ॥ अज्ञानसाक्षितया सर्वदास्फुरणादित्यर्थः। द्वितीयाभावविशिष्टस्यास्फुरणेन तत्र तात्पर्ये विशेष्याविषयकविशिष्टतात्पर्यस्य विशेषणमात्रविषयत्वमिति भावः ॥ प्रमाणेति ॥ अवान्तरतात्पर्यविषयस्यापि द्वितीयाभावस्यात्मवत्तात्विकत्वमवर्जनीयमित्यर्थः। ननु अवान्तरतात्पर्यविषयत्वेनावान्तरसत्त्वं व्यावहारिकत्वमेव द्वितीयवत्तदभावे आयाति न तु तात्विकत्वमित्यत आह ॥ अवान्तरेति ॥ श्रुतिप्रत्यक्षयोः समसत्तार्थकत्वेन समबलत्वादित्यर्थः ॥ न हीति ॥ अभावस्य तात्विकत्वग्रहं विना तदभावस्यारोपितत्वग्रहो न सम्भवतीत्यर्थः। विशेषणतयोपलक्षणतया वा श्रुतिबोध्यस्य द्वितीयाभावस्य सत्त्वेऽद्वैतहानिः। मिथ्यात्वे तत्प्रतिपादकश्रुतेरतत्वावेदकत्वमित्युक्तमुपसंहरति ॥ तस्मादिति ॥ द्वितीयाभावे तात्पर्याभावादिना अतत्वावेदकत्वप्रसङ्गपरिहारनिराकरणमुद्बोधयति ॥ दुर्वार इति ॥ श्रुतिश्चात्र प्रमाणमिति सामान्येन मिथ्यात्वे प्रमाणत्वेनोक्तायाः श्रुतेर्निराकरणमुपसंहरति ॥ तस्मादिति ॥

  व्यासाद्रिसृततर्काबुपूरैः पक्षयुगंयुजि।  
  न्यायामृततरङ्गीण्यां मिथ्यात्वश्रुतिखण्डनं।

  ॥ सामान्येन मिथ्यात्वे श्रुतिनिरासः ॥

\</1-2-3\>

\<1-2-4\>  
   न्यायामृततरङ्गिणी

 एकमेवाद्वितीयमित्यादौ अद्वितीयादिशब्दैर्द्वितीयमात्रनिषेधात् श्रुतिर्मिथ्यात्वे मानमिति यदुक्तं तन्निषेधति ॥ किं चेत्यादिना ॥ ॥ एकमेवेति ॥ इति शब्दः प्रकारवाची। तथा च एको द्रष्टा द्वैतो भवतीत्यादि श्रुतिरप्युदाहर्तव्या। तेन नाग्रिमेण सलिल इत्यादिनाऽसङ्गतिः। ननूक्तविधया मिथ्यात्वस्य ततोऽवगमात्कथं सा तत्र न मानमित्यत आह ॥ शब्दस्येति ॥ आज्यैः स्तुवत इति ॥ आपातप्रतीत एव यदि शब्दार्थः तर्हि आज्यैः स्तुवत इत्युत्पत्तिवाक्यगताज्यशब्दस्य घृतादिरेवार्थः स्यात् तथा च पञ्चदशाज्यानीति गुणवाक्यमीमांसारूपविचारवैयर्थ्यं स्यात्। तेन ह्युत्पत्तिवाक्यगताज्यशब्दस्य स्तुतिनामधेयता सिध्यति। तथा हि। पञ्चदशान्याज्यानि भवन्तीत्यत्र न संख्याविशिष्टाज्यविधानं सम्भवति। वक्ष्यमाणदोषात्। किंत्वाज्यानुवादेन संख्यामात्रविधानं। तथा च स्तोत्रे घृतस्याप्राप्तत्वात्तदनुवादासम्भवात्स्तोत्रानुवादेनैव संख्या विधातव्या। तच्चाज्यशब्दस्य स्तोत्रवाचित्वेऽवकल्प्यते नान्यथेति गुणवाक्यालोचनेनैवाज्यादिपदं उत्पत्तिगतं नामत्वेनाध्यवसीयते। आपातप्रतीतस्य शब्दार्थत्वे तु नैतत्सम्भवतीत्यर्थः। आज्यसंज्ञकाभिः स्तुतिभिरिष्टं कुर्युरिति तदर्थः ॥ चित्रेति ॥ प्रथमस्य चतुर्थपादे विचारितं। यस्मिन् गुणोपदेशः प्रधानतोऽभिसम्बन्धः स्तेत्रप्रकरणे श्रूयते पञ्चदशान्याज्यानीति। तथा आज्यैः स्तुवत इति। अत्राज्यशब्दो गुणविधिः कर्मनामधेयं वेति संशये रूढिप्राबल्यात्पञ्च दशसंख्याविशिष्टघृतलक्षणगुणविधिः। नन्वाज्यस्य द्रव्यत्वादक्रियात्मनो विधिर्नसम्भवतीति चेन्न। अस्तिर्भवन्तीपरः प्रथमपुरुषेऽप्रयुज्यमानोप्यस्तीति स्मृत्या स्तिधातुर्भवंतीशब्दवाच्यवर्तमानार्थलड्विभक्तिपरः प्रथमपुरुषसमानाधिकरणयुष्मदस्मदतिरिक्तोपपदे सत्यप्रयुज्यमानोप्यस्तीत्यनुशासनादस्ति भवत्योश्चैकार्थत्वात् भवत्यध्याहारेण सत्तारूपक्रियालाभात्। नन्वेवमपि विधायकाश्रवणात् न गुणविधित्वमिति चेन्न। प्रयोगवचनाद्विधिरवगम्यते। स्तोमेडविधिः पञ्चदशाद्यर्थ इति स्मृत्या डप्रत्ययान्तस्य पञ्चदशशब्दस्य स्तुतेर्मानं स्तोम इति स्तोत्रियस्य ऋक्संख्यावाचित्वात्तत्समानाधिकरणाज्यपदस्य न घृतवाचिता युक्तेति चेन्न। स्तुतेः साधनद्वारेण संख्यात्मकमानपरिच्छेद्यत्वात्। श्रुतिसाधनपरिच्छेदिकायाः संख्यायाः स्तुतिमानत्वेन स्तोमत्वात्। ऋचामिव घृतस्यापि रथघोषवदुपस्थापकतया स्तुतिसाधनत्वोपपत्तेर्डप्रत्ययाविरोधः। न हि स्तोत्रसाधनानामेव ऋचां परिच्छेदिका संख्या स्तोमशब्दवाच्या न साधनान्तरपरिच्छेदिकेति राज्ञामाज्ञा। नन्वेवं स्तोत्रस्य स्तोमशब्दवाच्यतया साधनसंख्यया परिच्छेद्यत्वार्थं घृतादीनां स्तोत्रसाधनत्वं वक्तुं आज्यवन्तीति वक्तव्यम्। तथा च मत्वर्थलक्षणाप्रसङ्ग इति चेत्। न। विधौ मत्वर्थलक्षणापत्तेः। श्रुतवाक्यगतेन विधिना सहाज्यस्य संयोगाभावात्। स्तोत्रप्रकरणे यत्पञ्चदशानीत्यादिगुणवाक्याम्नानं तदनुमितेन पञ्चदशसंख्याविशिष्टाज्यैः स्तोत्रस्योपकर्तव्यमित्यादिवाक्येन कृतो यः स्तोत्राज्यसम्बन्धः तत्पूर्वकः प्रयोगवचनेन विधिराश्रयितव्यः। तेन च मत्वर्थ एव प्रतिपाद्यत इति न लक्षणा। तदुक्तं वार्तिके।

  श्रूयमाणस्य वाक्यस्य न्यूनाधिकविकल्पने।  
  लक्षणावाक्यभेदादिदोषो नानुमिते ह्यसाविति।

घृतस्य द्रव्यात्मकत्वेपि भवत्युपपन्ना सत्ता प्रकरणग्राह्या भविष्यति। ननु धातुवाक्यत्वमात्रेण सत्तायाः क्रियात्वेपि चेतनक्रियात्वाभावेनाननुष्ठेयत्वान्न प्रकरणग्राह्यता सम्भवतीति चेन्न। सत्तायाः स्वरूपेणाननुष्ठेयत्वेप्यङ्गत्वेन स्तोत्रसामीप्यावगमात्तस्य च सन्निधिस्थापनापाद्यरूपत्वात्तेन रूपेणानुष्ठेयत्वं भविष्यति संसर्गिद्रव्यत्वादाज्यानां स्वरूपेण संख्यायोगाभावेपि पञ्चदशाज्यपात्राणि समीपे निधाय स्तोत्रं कर्तव्यं। यथाग्निमुपसमाधाय स्तुवत इत्यत्राग्निः सत्तामात्रेणोपकरोति तद्वत्। साधकतमत्वविवक्षयोत्पत्तिवाक्येनुवादार्थं तृतीयानिर्देशोपपत्तिः। नचोत्पत्तिवाक्ये आज्यानुवादोऽनर्थकः। प्रशस्तमिदं स्तोत्रं यत्क्रियमाणं आज्यसन्निधियुक्तं भवतीत्येवं स्तोत्रप्रशंसार्थत्वेनानुवादसाफल्यात्। तस्माद्गुणविधिरिति पूर्वः पक्षः। सिद्धान्तस्तु। स्तोत्रेषु द्रव्यसंख्ययोरुभयोरप्राप्तत्वान्नान्यतरानुवादेनेतरविधिसम्भवः। न च कर्मांतरेषु प्राप्तस्याज्यस्यानुवादेन संख्याविधानं न सम्भवति। कर्मांतरस्य स्तोत्रप्रकरणे बुद्धिस्थत्वाभावात् स्तोत्रप्रकरणबाधश्च स्यात्। आज्यस्वरूपानुवादेन संख्याविधौ च द्रव्याङ्गत्वापत्तेरकर्माङ्गत्वप्रससङ्गेन आनर्थक्यापत्तेश्च। संख्याविशिष्टद्रव्यविधानेपि संख्याया द्रव्यविशेषणत्वेन अकर्माङ्गत्वं स्यात्। संख्याया द्रव्यविशेषणत्वे क्रियाविशेषणत्वाभावेन अविधेयत्वापत्तिश्च। पश्वेकत्वादेस्तु विधेयक्रियोपादानात् संख्यायाश्चैकप्रत्ययोपादानलक्षणया श्रुत्या एकपदोपादानलक्षणश्रुतिगम्य प्रातिपदिकार्थांगत्वबोधेन कारकाङ्गत्वावगतेस्तद्द्वारेण क्रियाङ्गत्वावश्यम्भावात् क्रियाङ्गत्वेन च विधेयत्वं। न चेह क्रियास्ति। क्रियाभावादेवाक्रियात्मकत्वेन स्तोत्रप्रकरणग्राह्यत्वानुपपत्तेरानर्थ्यक्यापातः। तदुक्तं वार्तिके।

  नावान्तरक्रियायोगादृते वाक्योपकल्पितात्।  
  गुणद्रव्यैः कथं भावैर्गृह्णंति प्रकृताः क्रिया ॥

इति। भवति क्रियाया अनुशासनसिद्धत्वेपि न तां प्रति द्रव्यसंख्ययोरङ्गत्वं सम्भवति। क्रियासिद्धौ व्याप्तिप्रमाणं कारकं क्रियांगं भवति सत्तासिद्धिवेलायां चालब्धात्मकत्वात् न व्यापारः सम्भवति। तथा च द्रव्यसंख्ययोर्भवनक्रियाङ्गत्वेन न तद्द्वारा प्रकरणेन ग्रहणं सम्भवति। ननु आज्यसत्तायाः स्वतः सिद्धत्वेन तस्य तां प्रत्यनङ्गत्वेपि स्तोत्रसामीप्यासिद्धेस्तेन रूपेण विधेयत्वादङ्गत्वं भविष्यतीति। मैवं। सामीप्यस्याश्रुतत्वात्स्तोत्राङ्गत्वेन तत्सामीप्यकल्पनं। सामीप्यसम्पादनरूपेण चाविधेयतयाङ्गत्वमितीतरेतराश्रयत्वं। अग्निमुपसमाधायेति च स्पष्टं विधानमात्मलाभव्यतिरिक्ता चेयं क्रिया शक्यते कथं भावेन ग्रहीतुं। ननु आग्नेयोऽष्टाकपालो भवतीत्यादाविवावश्यकल्पनीया भवति वाच्यप्रयोज्यव्यापाररूपभावनाक्षिप्तप्रयोजकव्यापाररूपभावनाविध्यन्यथानुपपत्त्या पञ्चदशसंख्याकैराज्यैः स्तोत्रोपकारं भावयेदिति विनियोजकवाक्यकल्पनया आज्यानां स्तोत्रसंबन्धसिद्धेः श्रुतस्य वाक्यस्य संख्यासम्बन्धमात्रविधानात् न वाक्यभेद इति चेत्। न। सिद्धान्तेन वाक्यस्यान्यथोपपन्नत्वेनान्यथानुपपत्त्यभावेन विधेरकल्पनात्। आग्नेयादौ तु प्रकारान्तरेण विधिसिद्धिः। यदि च वाक्यभेदपरिहारायोत्पत्तिवाक्यविहिताज्यानुवादेन पञ्चदशत्वं गुणो विधीयेत ततः सामानाधिकरण्यसिध्द्यर्थं आज्यशब्देन मत्वर्थलक्षणया विहितेष्वाज्येषु गुणविध्यापत्तेर्लक्षणैव दोषः। तस्मान्नामधेयमाज्यशब्दः। अन्वाख्यानरूपार्थवादाच्च नामत्वं। तथा हि। प्रजापतिर्देवेभ्यः आत्मानं यज्ञं कृत्वा प्रायच्छत्तेन्योन्यस्मा अग्रायनातिष्ठन्त। तानब्रवीदाजिमस्मिन्नितेति त आजिमायन् यदाजिमायुस्तदाज्यानामाज्यत्वमिति स इन्द्रो निर्वेदग्निर्वा इदमग्रे उज्जोष्यतीति अस्मिन्यज्ञे काष्टां गच्छतेति प्रजापतिवचनात्। एतानि स्तोत्राणि काष्टां कृत्वा यस्मादाजिंगता देवाः तस्मादाज्याहेत्वादेतेषामाज्यत्वमित्यर्थः। तदुक्तं वार्तिके।

  गुणवाक्योपपत्त्यर्थं समभिव्याहृतेन च।  
  अनाख्यानार्थवादाच्चनामधेयत्वमाश्रितमिति।

समभिव्याहारः सामानाधिकरण्यं। उदाहृतसूत्रार्थस्तु। यस्मिन् गुणविधिः कर्मनामधेयमिति संदिग्धे गुणोपदेशः गुणपर उपदिश्यते तस्य प्रधानेन सम्बन्धः कर्मनामधेयमित्यर्थ इति भाष्यकारोक्तो न युक्तः। नामधेयत्वप्रतिज्ञायाः पूर्वसूत्रोक्ताया एव अनुषंगसम्भवात्। प्रधानपदस्य च कर्मपरत्वे लक्षणाप्रसङ्गात्। कर्मसम्बन्धस्य च गुणविधावप्यनुपपत्तेः नामधेयत्वावगमकत्वात् सहार्थे च तसिप्रयोगादर्शनेनासाधुत्वापत्तेः। तस्मात्प्रधानतोभिसम्बन्ध इत्यस्य प्रधानद्वारनैकेषां गुणानामनेकविशेषणविधिप्रसवसमर्थे नैकेन विधिना सम्बन्धो भवति। न चात्र प्रधानभूतं कर्म त्वत्पक्षे विधीयत इत्येवं वार्तिककारोक्तार्थः साधुः।

 ॥ आकाशेति ॥ ब्रह्ममीमांसायां प्रथमाध्यायस्य प्रथमपादे विचारितं। आकाशस्तल्लिङ्गात्। धांदोग्ये श्रूयते त्रयो होद्गीथे कुशला बभूवुः शिलकः शालावत्यश्चैकितायनो दाल्भ्यः प्रवाहणो जैबिलिरिति। ते होचुरुद्गीथे वै कुशलाः स्मो हन्तोद्गीथे कथां वदाम इति। तथेति ह समुपविविशुः। स ह प्रवाहणो जैबिलिरुवाच। भगवन्तावग्रे वदतां ब्राह्मणयोर्वदतोर्वाचं श्रोष्यामीति। सह शिलकः शालावत्यश्चैकितायनं दाल्भ्यमुवाच। हन्तत्वा पृच्छामीति। पृच्छेति होवाच। का साम्नो गतिरिति। स्वर इति होवाच। स्वरस्य कागतिरिति प्राण इति होवाच। प्राणस्य का गतिरिति। अन्नमिति होवाच। अन्नस्य का गतिरिति। आप इति होवाच। अपांका गतिरित्यसौ लोक इति होवाच। अमुष्य लोकस्य का गतिरिति शिलकेन दाल्भ्यं प्रति पृष्टे स्वर्गलोकस्य गतिर्नास्तीति दाल्भ्येनोत्तरितेऽप्रतिष्ठितं वै किल ते दाल्भ्य सामेति शिलकेन दूषिते सति दाल्भ्येन पुनः शिलके पृष्टेऽमुष्य लोकस्य का गतिरित्ययं लोक इति होवाचास्य लोकस्य का गतिरिति दाल्भ्येन शिलके पृष्टे पृथिवीलोकस्य गतिर्नास्तीति शिलकेनोक्ते तव द्वैकिल ते सामेति जैबिलिना शिलके दूषिते सति शिलकेन जैबिलिः पृष्टः सन्नुवाचास्य लोकस्य का गतिरित्याकाश इति होवाच सर्वाणि ह वा इमानि भूतान्याकाशादेव समुत्पद्यन्ते आकाशं प्रत्यस्तं यंत्याकाशो ह्येवैभ्यो ज्यायानाकाशः परायणं स एष परोवरीयानुद्गीथः स एषोऽनंत इति ॥ अत्राकाशशब्दो भूतविशेषो वा परमात्मा वेति विशये प्रसिद्धेर्भूतमेवेति प्राप्ते सर्वाश्रयत्वपरोवरीयस्त्वादिलिङ्गात्परमात्मैवेति सिद्धान्तितं ॥ गगनेति ॥ आकाश इति होवाचेत्यत्र विचार्यमाणाकाशशब्दसमानन्यायतया आकाशादेव समुत्पद्यन्त इति हेतुनिष्ठाकाशशब्दोपि गगनपर एवेति पूर्वपक्षी मन्यत इत्यर्थः ॥ अन्ध इति ॥ अन्धमृदोर्मणिज्ञानवचनाभावप्रत्यक्षं तु अनेन वचनेन बाध्येत। अतात्विकार्थं वा कल्प्येतेति स्यादित्यर्थः॥ सावित्रादिषु क्षुद्रचयनेषु मध्ये आरुणकेतुकाख्यचयनस्य प्रतिपादके तैत्तिरीयारण्यकस्य प्रथमप्रपाठके पठ्यते। अन्धो मणिमविन्दत्तमनङ्गुलिरावयत्। अग्रीवः प्रत्यमुञ्चत् तमजिह्वो असश्च्यतेति। अत्रांध इत्यादिवाक्यचतुष्टयस्यापातप्रतीतोऽर्थो बाधितः। लोके हि पुरुषश्चक्षुषा मणिं दृष्ट्वा तमंगुलिभिस्तंतुना आवीय ग्रीवायां प्रतिमुच्य जिह्वया प्रशंसति। नचांधादेश्चक्षुरादिना दर्शनादिकं सम्भवति। उत्तरसन्दर्भानुसारेण तु तात्पर्यावधारणे सत्यबाधितोऽर्थो भवति। तथा हि। अन्धादिवाक्यानन्तरमूर्ध्वमूलमवाक्‌शाखं वृक्षं यो वेद सम्प्रतीत्यादिना संसारस्य भगवदधीनत्वं व्रश्चनयोग्यत्वेन वृक्षत्वं तद्विदो मृत्युभयाभावं चोक्त्वा हसितं रुदितं गीतं वीणापणबलासितमित्यादिना शरीरस्यापि भगवदधीनत्वमुक्त्वा तस्मिन् शरीरे प्रविष्टस्य जीवस्य स्वतोज्ञानाद्यशक्तस्य परमात्मदत्तेन्द्रियस्य ज्ञातृत्वादिकमुच्यते। अचेता इत्यादिवाक्येष्वचेता यस्तु चेतनः स तं मणिमविंदत् सोनङ्गुलिरावयत् सोग्रीवः प्रत्यमुंचत् सोजिह्वोऽसश्च्यतेति असश्च्यत प्राशंसत्। यथांधादिवाक्यस्याप्यापातप्रतीतो नार्थस्तथाद्वैतवाक्यानामपीत्यर्थः। श्रुतेरापातप्रतीतार्थपरत्वे स्मृतिविरोधमप्याह ॥ बिभेतीति ॥

   इतिहासपुराणाभ्यां वेदं समुपबृंहयेत्।  
   बिभेत्यल्पश्रुताद्वेदोमामयं चालयिष्यतीति स्मृतिः।

श्रुतिविरोधं चाह ॥ कश्चंदसामिति ॥ कश्छंदसां योगमावेद धीरः को धिष्ण्यां प्रतिवाचं पपाद। को धीरो धीमाच्छंदसां वेदानां योगं पदार्थेषुवाच्यवाचकभावसंबंधं आवेद न कोपीत्यर्थः। को वा धिष्ण्यां बुद्धिपूर्विकां। यद्वा धिष्ण्यं स्थानं तद्वत् स्थिरां। नित्यामिति यावत्। एवंभूतां वाचं प्रतिपपाद प्रतिपादितवान्। कृतवानितियावत्। न कोपि। वाचो नित्यत्वादित्यर्थः। माधवीये तु छंदसां गायत्र्यादीनां योगं स्तुतशस्त्रात्मना विनियोगमावेद न कोपीत्यर्थः। को वा धिष्ण्यां होत्रादीनां सप्तस्थानानि प्रतिपपादेति व्याख्यातं। ततोपि वेदार्थस्य गहनत्वमेव। कस्त्वित् अस्याः पारं न जगाम। उतत्वः पश्यन्न ददर्श वाचमित्यादिना वेदार्थस्य गहनत्वं प्रतीयत इति ॥ उक्तंहीति ॥ चोदनालक्षणोऽर्थो धर्म इति प्रस्तुतां चोदनां लिलक्षयिषता भाष्यकारेण-

  प्रत्यक्षाद्युपयोगं तु वर्णमात्रादितः पुरः।  
  शास्त्रार्थज्ञानवेलायां मत्वा तल्लक्षणं कृतम् इति ॥

वार्तिककारोक्तसंगत्या प्रत्यक्षादिकं लक्षयित्वा चोदना चोपदेशश्च शास्त्रमेवेत्युदाहृतमिति वार्तिकोक्तरीत्या चोदनाशब्दोदितं शास्त्रं लक्षितं शास्त्रं हि \`शब्दविज्ञानादि'त्यादिना। अत्र शब्दार्थशब्दौ विशेषणरहितावपि विशिष्टशब्दार्थपरौ। विधायकशब्दे शब्दशब्दो विधेयेऽर्थे अर्थशब्द इति। तदुक्तं वार्तिके।

  यथा च चोदनाशब्दो वैदिक्यामेव वर्तते।  
  शब्दज्ञानार्थविज्ञानशब्दौ शास्त्रे तथा स्थिताविति।

तथा च विधायकशब्दविज्ञानादसन्निकृष्टे विधेयेऽर्थे विज्ञानं शास्त्रमित्युक्तं भवति। प्रत्यक्षवच्चात्रापि शब्दतज्ज्ञानादिषु विवक्षातः प्रामाण्यं ज्ञातव्यं। न तु ज्ञानमेव शास्त्रमिति काशिकाकारः। एवं स्थिते शास्त्रलक्षणे को वा असन्निकृष्टशब्दार्थ इत्यत उक्तं वार्तिककृता असन्निकृष्टवाचेत्यादि। प्रमितोर्थो विपरीततया प्रमितश्चार्थः सन्निकृष्ट इत्यभिधीयते। तद्भिन्ने शब्दः प्रमाणमित्यर्थः। अत एवैतदुत्तरं वार्तिकं।

  प्रमितस्य प्रमाणे हि नापेक्षा जायते पुनः।  
  ताद्रूप्येण परिच्छिन्ने प्रमाणं निष्फलं परं।  
  विपरीतपरिच्छिन्ने नावकाशः परस्य तु।  
  मूले तस्य ह्यनुत्पन्ने पूर्वेणविषयो हृत इति ।

यद्यपि शास्त्रं हि शब्दविज्ञानादित्याद्युक्तभाष्यव्याख्याने असन्निकृष्टवाचेत्यादिवार्तिकं न पठ्यते। किंतु \`अनुमानं ज्ञातसंबंधस्यैकदेशदर्शनाद्देशांतरेऽसन्निकृष्टेर्थे बुद्धि'रित्यनुमानलक्षणभाष्यव्याख्याने एतद्वाक्यं पठ्यते। तथापि शास्त्रलक्षणभाष्येप्यसन्निकृष्टस्य शब्दस्य सत्त्वेनानुमानलक्षणभाष्यस्थासन्निकृष्टशब्दस्यार्थोऽत्रापि शास्त्रलक्षणभाष्यस्थासन्निकृष्टशब्दार्थतया ग्राह्य इत्यभिप्रायेण शब्दप्रस्तावाच्च तथोक्तमित्यदोष इति सहृदयैराकलनीयं। \`सत्यमन्त्रा ऋजूयवः तं रोदसी पिपृतं सत्यवाचं ते सत्येन मनसा दीध्यानाः ते सत्येन मनसा गोपतिंगाः अभिष्टिकृज्जायते सत्यशुष्मः सत्या सोमा अभवन्नस्य विश्वे सत्या भवंत्वाशिषो नो अद्य सत्याः संतु यजमानस्य कामाः' इत्यादिविशिष्यसत्यत्वबोधकानेक श्रुतिविरोधात्सामान्यतो द्वितीयनिषेधकश्रुतेर्भूतसामान्यहिंसानिषेधदैक्षपश्वालंभश्रुतिवदुत्सर्गापवादन्यायेन व्यवस्थितविषयत्वमाश्रयणीयमित्यभिसंधायोक्तार्थेस्मृतिपादीयवार्तिकमुदाहरति ॥ विषयेति ॥ एतद्वार्तिकात्प्रागप्युक्तं

  उत्सर्गश्चापवादश्च सर्वत्रैवोपलभ्यते।  
  तत्र नोत्सर्गमात्रेण सर्वमेवावरुध्यत

इति। उत्तरत्राप्युक्तं  
  यो हि सामान्यदृष्टेन व्यवहारं निनीषति।  
  तृष्णाच्छेदोभवेत्तस्य मृगतृष्णमाजलैरपीति।

ननु विरोधबीजात् द्वैतवाक्योपस्थितेः प्रागेवाद्वैतवाक्यं सर्वाद्वैतं बोधयिष्यतीत्याशंकमानस्य न भक्षयेदित्यादौ न पदोपस्थितेः प्रागेव भक्षणमपि शास्त्रार्थः स्यादित्युत्तरं हृदि निधाय तत्र कर्त्रधिकरणवार्तिके संमतित्वेनोदाहृतं वृद्धानां वार्तिकं संवादयति ॥ अन्य एवेति ॥ अंगं शब्दैकदेशरूपावयवा इति राणकव्याख्या। एतद्वार्तिकात्प्रागापि तत्रैवोक्तम्

  सर्वाण्येव हि शास्त्राणि स्वप्रदेशांतरैः सह।  
  एकवाक्यतया युक्तमुपदेशं प्रतन्वते।

यदि शास्त्रैकदेशालोचनेन तद्विरुद्धत्वमभ्युपगम्य शब्दविरोध उद्भाव्यते तदासुरा न पातव्येत्यस्याप्येकदेशेन पानं विहितमंगीकुर्वंच्छास्त्रविरुद्धं कुर्यात् तथा भिन्नवाक्येषु यावज्जीवमग्निहोत्रं जुहोतीत्यादि मंत्रापेक्षयाऽदीक्षितोप्यजुह्वत् प्रत्यवेयादिति।

 प्रत्यक्षाविरोधं शंसते ॥ अत्रोक्तमिति ॥ ॥ नियतेति ॥ घटपटभेदग्राहिप्रत्यक्षं स्वस्य श्रौतैक्यज्ञानस्य च भेदं न गृह्णाति। स्वस्य स्वाविषयकत्वात्। ऐक्यज्ञानाविषयकत्वाच्चेत्यर्थः ॥ स्वाभिन्नमिति ॥ स्वस्मादगृहीतभेदमित्यर्थः ॥ न बाधत इति ॥ अन्यथा स्वस्यापि स्वेन बाधापत्तेरित्यर्थः ॥ सर्वाद्वैतइति ॥ ज्ञानैक्यद्वारा तद्विषययोरैक्यं गृह्णातीत्यर्थः। ननु प्रत्यक्षज्ञानं श्रौतैक्यज्ञानात् स्वस्य भेदं मैव ग्रहीत्। ज्ञानांतरं तद्गोचरं स्वविषययोस्तयोर्भेदं ग्रहीष्यत इत्यत आह ॥ न च बाध्येति ॥ ॥ अनवस्थाभयादिति ॥ अनवस्थायां विषयांतरसंचारादिकं न स्यादित्यर्थः ॥ चरमेति ॥ ज्ञानांतरगृहीतभेदं ज्ञानं तद्विषयं चापाततः परित्यज्य ययैव परबुध्द्या घटपटभेदबुद्धेः घटात्पटाच्च भेदो विषयीक्रियते तस्या एव स्वविषयेण सहाद्वैतश्रुतिः प्रामाण्यमवलंब्य लब्धपदा घटपटतद्भेदतद्वुद्धिभिः सह द्वितीयाया बुद्धेरभेदे पर्यवस्यंती सर्वेषामेव तेषामभेदे विश्राम्यतीत्यर्थः ॥ निवृत्ताविति ॥ अनवस्थाया बाधपरंपरया निवृत्तौ सत्यामित्यर्थः। पार्ष्णिग्रहैः पृष्टतो गच्छद्भिः ॥ चोर इति ॥ भेदापहारित्वेनाद्वैतश्रुतेश्चोरत्वात्। संगृह्णाति ॥ एवंचेति ॥

 ॥ अप्रसक्तेति ॥ नन्वप्रसक्तप्रतिषेध इति किमप्रसिद्धप्रतियोगित्वं वा अप्रयोजनत्वं वा। नाद्यः। अन्यत्र प्रसिद्धस्यैव भेदस्य भेदत्वेनोपस्थितस्य परस्परप्रतियोग्यनुयोगिभावेनान्यत्र निषेधसम्भवात्। न च तत्रैव प्रसिद्धिस्तंत्रं। निषेधमात्रोच्छेदप्रसंगात्। न द्वितीयः। अनर्थनिवृत्तेरेव प्रयोजनत्वात्। मैवं। श्रौतनिषेधस्य तदधिकरणकप्रसक्तिपूर्वकत्वनियमात्। प्रसक्तिं विना निषेधस्याप्रामाण्यहेतुत्वात्। अत एवाभागिप्रतिषेधादितिसूत्रे न प्रथिव्यामग्निश्चेतव्यो नांतरिक्षे न दिवीति अप्रतिषेधभागिनमर्तं प्रतिषेदं प्रतीति शाबरभाष्येंतरिक्षादावग्निचयनप्राप्तेरभावान्नां तरिक्ष इत्यादिवाक्ये प्रामाण्यमाक्षिप्तं। अन्यथा पृथिव्यां प्राप्तस्य चयनस्यांतरिक्षादौ निषेधसंभवात्तदनुपपत्तेः ॥ श्रुतेरपीति ॥ पंचम्यंतं। अस्मदादिभिरिति शेषः। तेन न लोकेति खल्योगे षष्ठी नेति न शंकनीयं। संबंधसामान्ये वा षष्ठी न कर्तरीति ध्येयं।

 ननु प्रत्यक्षाद्यनुपस्थितचरमज्ञानस्य नेह नानेत्यादिश्रुतिस्थकिञ्चनादिपदादुपस्थितिरस्तु तदभेदश्च तया बोध्यतामित्यत आह ॥ न हीति ॥ प्रत्यक्षप्राप्तं घटादिकं विहाय तदप्राप्ते चरमज्ञाने किञ्चनादिशब्दस्य तात्पर्यमस्त्वित्यत आह ॥ श्रौतस्येति ॥ घटादेः प्राप्ततया तदंशे तदनुवादकं वाच्यं चरमज्ञानस्य मानांतराप्राप्ततया तदंशे तदपूर्वमिति वैरूप्यलक्षणवाक्यभेदः स्यादित्यर्थः ॥ तर्हीति ॥ भेदग्राहिप्रत्यक्षविरोधादित्यर्थः। चरमधियः प्रत्यक्षसिद्धत्वे तस्याश्चरमत्वहानिरित्यपि बोध्यं। ननु यत्प्रत्यक्षेण गृह्यते तद्भेदोपि तेनैव गृह्यत इति नास्ति नियमः। तथा हि। न तावत्पदार्थस्वरूपज्ञानमेव भेदज्ञानं। अभेदभ्रमोच्छेदप्रसंगात्। स्वरूपभेदवादिनामपि स्वरूपज्ञानात् घटत्वादिप्रकारकात् भेदत्वप्रकारकभेदज्ञानं विलक्षणमेव। अन्यथा भेदाग्रहनिबंधनव्यवहारानुदयप्रसंगात्। अत एव स्वरूपज्ञानोत्तरमवश्यं भेदज्ञानमित्यपि न। मैवं। स्वरूपज्ञानस्यैव भेदज्ञानत्वात्। अभेदभ्रमहेतुदोषसत्त्वे तत एवप्रतिबंधेन भेदाग्रहोपपत्तेः। न च यत्र दोषवशाद्भेदग्रहः तत्रैव श्रुत्या तदभेदो ग्रहीष्यत इति वाच्यं। दोषप्रयुक्तभेदाग्रहनिबंधनाभेदग्रहस्य भ्रमत्वनियमेन श्रौताभेदज्ञानस्य भ्रमत्वापत्तेः। अन्यथा दोषकाले शुक्तौ स्वभेदभ्रमो भवतीति दोषाभावेपि स्वेनैक्यं शुक्तित्वादिकं च न गृह्येतेति ॥ एवं चेति ॥ बोधनीयाभेदयोर्भेदप्रसक्तौ तत्प्रमाणबाधः अप्रसक्तौ यस्य कस्यचिदभेदस्तया बोधनीयः न तु बाध्यबाधकत्वाभिमतयोरित्यर्थः। तयैव चरमज्ञानोपस्थापने चरमत्वे व्याघातः। अनुपस्थितौ तत्र श्रुतिप्रवृत्तिव्युत्पादनायोगः। तथा च।

  सुदूरधावनाश्रांता बाधबुद्धिपरंपरा।  
  निवृत्तावद्वयाम्नायैः पार्ष्णिग्राहैर्न जीयत

इत्यापि सुपठमित्यपि बोध्यं। चरमज्ञाने श्रुतेरवकाशात्तस्य स्वविषयेण सहाद्वैतबोधने सर्वाद्वैते श्रुतिः पर्यवस्यतीत्यत्र दूषणांतरमाह ॥ किं चेति ॥ ॥ सर्वेति ॥ अद्वैतश्रुतेश्चरमज्ञाने मिथ्यात्वरूपमद्वैतं बोधयितुं तद्विषयमपहरंत्यास्तत्तज्ज्ञानतत्तद्विषयापहाररूपसर्वमिथ्यात्वे तात्पर्यमित्यर्थः ॥ अभेद इति ॥ एतदपि चरमज्ञानेन स्वाभेदबोधनद्वारैव ॥ चरमेति ॥ श्रुतिश्चरमज्ञानस्य त्रैकालिकनिषेधप्रतियोगित्वादिरूपमपि मिथ्यात्वं चरमज्ञाने बोधयंती श्रुतिश्चरमज्ञानमसत्कल्पं करोत्येव।

  ततश्च साधकाभावादेव तद्विषयमपि मिथ्याकरोतीत्याशंकापरिहारायोक्तं अद्वैतेत्यादिसंभवेनेत्यंतं। तथा सत्यद्वैतज्ञानविषयस्य अद्वैतस्याप्युक्तरीत्या मिथ्यात्वं स्यात्। तत्स्वरूपमिथ्यात्वस्यापि श्रुत्या बोधनादिति भावः। ननु न ज्ञानमिथ्यात्वादर्थस्य मिथ्यात्वमनुमीयत इत्युच्यते। येनाद्वैतज्ञाने व्यभिचारः स्यात्। किं तु श्रुत्यैव द्वैतमात्रमिथ्यात्वं बोध्यत इत्युच्यत इति चेन्मैवं। अनवबोधात्। प्रत्यक्षादिना सर्वत्र द्वैतग्रहान्नक्वापि श्रुति रुक्तमद्वैतं बुबोधयिषति। यत्रापि चरमज्ञाने प्रत्यक्षादिना न द्वैतग्रहः तत्रापि श्रुत्युक्ताद्वैतबोधनेपि न त्वदिष्टसिद्धिरित्युच्यते। प्रत्यक्षादिना गृहीतभेदे घटादावद्वैतागमस्य प्रथममप्रवृत्तावपि चरमज्ञाने प्रवृत्तिरिति यथा त्वयोच्यते तथा यत्राघटादौ ब्रह्मणि वा मानान्तरेण सत्यज्ञानादिवाक्येन वा सत्त्वं गृह्यते। तत्र इदं वा अग्रे नैव किञ्चन आसीदिति श्रुत्याऽसत्त्वस्याबोधनेपि मानान्तरागृहीतसत्त्वके घटादिसत्त्वग्राहके सत्यज्ञानादिवाक्ये च प्रथममसत्त्वं गृह्यतां। बाधकाभावात्। पश्चाद्धटादौ ब्रह्मणि चासत्त्वं बोध्यताम्। बाधकाभिमतस्यासत्कल्पीकृतत्वादित्याह ॥ अन्यथेति ॥ अन्तत इति ॥ चरमज्ञानेनैक्यज्ञानस्य तत्वतो भेदादिकमद्वैतागमो न बोधयतु तथापि चरमज्ञानैक्यज्ञानयोर्व्यावहारिकभेदसद्भावमात्रेण चरमज्ञानं स्वगृहीतभेदे स्वविषये ऐक्यज्ञानं बाधिष्यत एव। बाध्यबाधकयोर्ज्ञानयोस्तत्वतो भेदादिकेपि ऐक्यवाक्यजरद्गवादिवाक्योरिव बाधकत्वौपयिकस्य व्यावहारिकभेदस्य सत्त्वादित्यर्थः। ननु न व्यावहारिकभेदमात्रं बाधकत्वे प्रयोजकं। किं तु परीक्षितत्वं। अद्वैतज्ञानं च तथा। अतो बलवत्त्वादनेवंविधं द्वैतज्ञानं वधिष्यत इति चेत्। मैवं। परीक्षाया एव क्रियमाणत्वात्। प्रत्युत संवादादिरूपपरीक्षा प्रत्यक्षएवास्तीति तस्यैव बलवत्त्वमितिभावः ॥ अन्यथेति ॥ बाध्यबाधकाभिमतयोर्व्यावहारिकभेदमात्रेण बाध्यबाधकभावानङ्गीकार इत्यर्थः ॥ श्रुतिरिति ॥ श्रुतिजन्यं ज्ञानमित्यर्थः ॥ स्वबाधकस्येति ॥ पृथिव्यादिषु जलभेदग्राहकप्रत्यक्षस्येत्यर्थः ॥ जलाभेदमिति ॥ बाधकाभिमतस्योक्तज्ञानस्य जलाभेदं बाध्याभिमतस्य जलाभेदज्ञानस्य जलाभेदमितिशेषः ॥ निर्बाधमिति ॥ बाधकज्ञानेनाभिन्नजलेनाभिन्नं बाध्यज्ञानं बाधकज्ञानेनाप्यभिन्नीभूतं। अतः स्वाभिन्नभूतस्य बाध्याभिमतज्ञानस्य बाधकाभिमतं ज्ञानं न बाधकमित्यर्थः ॥ प्रसिद्धजलाभेदमिति ॥ प्रसिद्धेषु जलाभेदं जलाभिन्नत्वेन प्रत्यक्षादिसिद्धेषु पृथिव्यादिषु भेदज्ञानेनैकतामापन्नमभेदज्ञानं भेदज्ञानाबाध्यं सत् तेषु जलाभेदं गृह्णीयादित्यर्थः। बोधयेत् विषयीकुर्यात्। एतेन जलाभेदबोधनेपि बाध्यबाधकयोरैक्याबोधनाद्बाधकस्य बाधकत्वोपपत्तिः। बाधकाभेदो हि बाधकत्वाभावे प्रयोजकः। बाधकस्य स्वबाधकत्वादर्शनात्। अतो न बाध्यबाधकैक्यज्ञानस्य जलाभेदज्ञानसाम्यमिति निरस्तं। जलाभेदबोधनद्वारा बाध्यबाधकज्ञानयोरैक्यस्यैवोक्तत्वादिति भावः। यद्वा बाधकस्य जलभेदज्ञानस्य आपो वा इदं सर्व मित्यादिना जलाभेदबोधनेन जलीकृतस्य जलवत् जलाभेदज्ञानं प्रति न बाधकत्वं। सर्वसाम्यस्य दृष्टान्ते अनपेक्षणादिति भावः। तद्बाधः सुस्थिरश्रुतेरित्युक्तमुपसंहरति ॥ एवं चेति ॥ श्रुतितः सुग्रह इति। व्याख्यातमेतत् ॥ अन्यत्रेति ॥ प्रत्यक्षाद्यगृहीतभेदे स्वस्वरूप इत्यर्थः ॥ आद्य इति ॥ ननु मृद्धट इतिवदुपादानोपादेयभावेन तदुपपन्नमिति चेन्न ॥ घटं प्रति मृद इव परिणामित्वस्योपादानत्वस्य ब्रह्मण्यावयोरभावात्। विवर्तत्वस्य भ्रमाधिष्ठानत्वरूपस्य विचार्यमाणत्वादिति भावः ॥ प्रमात्वमिति ॥ भ्रमेण विषयीकृतस्य शुक्तिरूप्याभेदादेः सत्त्वादित्यर्थः अप्रमाण्यम् इति॥ वेदान्तगृहीतस्य देहात्मनोर्भेदादेः सर्वाद्वैतग्राहिणा बाधितत्वादित्यर्थः ॥ आविद्यकेति ॥ इदं रूप्यायोराविद्यकभेदस्य सत्त्वात्तत्र रूप्याभेदज्ञानं भ्रम इत्यादिका व्यवस्था युक्तेत्यर्थः ॥ तस्येति ॥ भेदस्येत्यर्थः। ननु भेदे आविद्यकत्वमप्याविद्यकमेव। न चाविद्यकत्वस्याप्यनाविद्यकब्रह्माभिन्नत्वेन कथमाविद्यकत्वमिति वाच्यं। तस्मिन्नपि तस्य कल्पितत्वादिति चेन्न। वसनासनाशनशयनादिकात्मीयायासूयंत्या द्वितीय एवानवस्थया संयच्छमानोपस्थितिरनास्थाहेतुरास्तिकानां सैव स्यात्। भेदगताविद्यकत्वस्या विद्यकत्वे भेदस्यानाविद्यकत्वापत्तेश्चेति। ननु मोक्षानन्दस्य दुःखाभेदोपि तस्य प्रतिकूलवेदनीयत्वाभावेन न मोक्षस्यापुरुषार्थत्वमित्यत आह ॥ सुखादाविति ॥ ॥ असाधारणेति ॥ अनुकूलवेदनीयत्वादिनेत्यर्थः ॥ इष्टेति ॥ मम मतेपि सत्त्वस्य भिन्नतावच्छेदकत्वादित्यर्थः ॥ अप्रसक्तेति ॥ सन्न भवतीति सत्त्वावच्छिन्नभेदस्य प्रत्यक्षादिना प्राप्त्यभावात्प्रत्युतासाधारणधर्मेण घटत्वादिना तत्प्राप्तेरित्यर्थः। क्वचिद्भेदस्य प्रत्यक्षावेद्यत्वेपि तस्य मानान्तरवेद्यत्वात्सर्वत्र भेदग्रहोस्तीत्याह ॥ किं चेति ॥ ॥ अद्वैतेति ॥ तृतीया सहार्थे ॥ अनुपपत्तेरिति ॥ तदभेदे तदुत्थानमेव न स्यात्। स्वरूपतो विषयतश्च विरोधादित्यर्थः ॥ आक्षिपतीति ॥ अनुमानमर्थापत्तिश्चाक्षेपशब्दार्थः ॥ क्वाद्वयेति ॥ चरमज्ञानेपि ऐक्यज्ञानापेक्षया भेदस्यार्थापत्त्या विषयीकरणात्तत्रापि नाद्वयश्रुतेरवकाश इत्यर्थः। अत्रोक्तं खण्डेने। आक्षेपो अनुमानमित्यनुपपन्नं। यतः विवादाध्यासिता बुद्धिः सर्वतो भिन्नेति नानुमानं सम्भवति। स्वतोपि भेदसाधने बाधात्। यतः कुतश्चिद्भेदसाधने तु अनुमानाविषये लब्धावकाशा श्रुतिरभेदं बोधयिष्यति। न च स्वव्यतिरिक्तात्सर्वतो भिन्नेति साध्ये निस्तारः। अद्वैतवादिनः सर्वाभेदमिच्छतः क्वचिदपि तदसिद्ध्या विशेषणाप्रसिद्धेः। एतेन सर्वं सर्वस्माद्भिन्नमिति वाक्येन विना बाधं स्वतः प्रमाणेन सप्रतिशब्देयमद्वैत श्रुतिरित्यनवकाशं। यस्मात्कस्मादपि भेदोपगमे मिथ्यातः सत्यभेदोपगमेन सिद्धसाधनात्। सर्वस्मादिति स्वस्मादप्यापत्तेः। स्वव्यतिरिक्तादिति चाद्वैतवाद्यव्यवच्छेदकं। तदेत्वं

  हेत्वाद्यभावसार्वज्ञं सर्वं पक्षयता स्थितं।  
  किञ्चित्तु त्यजता दत्ताद्वारा सैवाद्वयश्रुतिः ॥

सर्वस्य पक्षत्वं वदतो हेतुदृष्टान्तयोरभावः। स्वस्य सार्वज्ञं वास्थितं स्वीकृतं। सर्वपक्षीकरणस्य सार्वज्ञं विना सम्भवात्तत्परिहाराय कस्यचित्पक्षाद्बहिर्भावे तत्रैवाद्वैत श्रुतेरवकाश इति खण्डनश्लोकार्थः। अत्रोच्यते। सर्वाविवादाध्यासिता बुद्धयः स्वविषयेभ्यो भिन्नाः बुद्धित्वात् घटबुद्धिवदिति सामान्याकारेणात्मानमपि विषयीकृत्यात्मनोपि स्वविषयाद्भेदं साधयिष्यत्यनुमा। न चैवमपि विषयिबुद्धितो विषयस्याभेदं बोधयन्ती श्रुतिरनुमानमप्यनवकाशयिष्यतीति वाच्यं। विषयिभेदस्यापि विषये अनुमयैव विषयीकरणात् श्रुतिमेव सानवकाशयिष्यति। बुद्धिविषययोर्मिथोभेदो वा साध्यः। न च हेत्वननुयोगः। उभयानुगतप्रतीतिविशेषविषयत्वस्य हेतुत्वेनोपादानान्नासिद्धिः। अन्यथा तवापि ब्रह्मणो यतः कुतश्चिदद्वैतसाधने स्वस्मादेव तत्सिद्धौ सिद्धसाधनम्। सर्वस्मादद्वैतसाधनेत्वनृतादिभ्यो द्वैतसिद्धिप्रसङ्गे सत्यज्ञानादिवाक्येनानृतादिव्यावृत्तयो बोध्यन्त इति सिद्धान्तविरोधः स्यादिति पर्यनुयोगः समानः। अर्थापत्तिदूषणमाशङ्कते ॥ यच्चोक्तमिति ॥ ॥ इयमिति ॥ घटपटभेदज्ञानं अद्वैतज्ञानाद्भेदं विनाऽनुपपन्नमिति ज्ञानमित्यर्थः ॥ स्वेति ॥ उक्तानुपपन्नमिति ज्ञानविषयकं न भवति। ययोर्भेदं विना यत्रानुपपत्तिर्गृहीता तयोस्तत्र भेदो भासते। नानुपपत्तौ। अनुपपत्तावनुपपत्त्यन्तराग्रहादितिभावः ॥ सैवेति ॥ विषयिभूतस्यार्थापत्तिरूपज्ञानस्य विषयभूतघटपटभेदज्ञानप्रतियोगिकभेदस्य वाऽद्वैतज्ञानाद्भेदस्य वा ज्ञानाभावात् इत्यर्थः ॥ द्वारमिति ॥ क्वचिद्द्वारित्येवपाठः। स युक्त ॥ आद्येति ॥ आद्यधीः घटपटौ भिन्नाविति धीः।तद्वेद्यो भेदो घटपटभेदः। तत्संबंधिनीया अन्यथानुपपन्नता तदन्यथानुपपत्तिः। सापि अन्ते शेषं गत्वा नाद्वयश्रुतिं बाधते। कुतः स्वज्ञानापेक्षणात्। अनुपपत्तेरनुपपन्नत्वज्ञाने तत्र भेदग्रह इति भेदग्रहार्थमनुपपत्तिज्ञानमपेक्षितं। तच्च यदा नास्ति तदा न तत्र भेदग्रहः। तथा चानुपपत्तिज्ञाने सावकाशा श्रुतिः सर्वाद्वैते पर्यवसन्ना स्यादित्यर्थः। क्वचित् स्वज्ञानोपेक्षणादिति पाठः। स न युक्तः। खण्डने तट्टीकायां चादर्शनात्। अत्र यदि सर्वमभिन्नं स्यात्तदा घटपटौ भिन्नाविति प्रत्यक्षेण गृहीतो घटपटयोरपि भेदो न स्यादित्यनुपपत्तिज्ञानेन सकृद्बाधिता श्रुतिः कुत्रापि न सावकाशा। यदि चाद्यधीवेद्यभेदीयान्यथानुपपत्तिज्ञानमस्ति तर्हि तद्भेदोपि प्रत्यक्षेण गृहीत एवेति न तत्रापि श्रुतेरवकाशः। यदि च तज्ज्ञानं नास्ति तदा कुत्राभेदः श्रुत्या ग्राह्य इति पूर्वदूषणे सत्येव दूषणान्तरमाह ॥ तन्नेति ॥ अर्थापत्तेरिति ॥ यावदुपपाद्यस्योपपादकं तत्सर्वमर्थापत्तेर्विषय इति विषयभूतज्ञानादिनाप्यर्थापत्तेर्भेदोर्थापत्तिविषय इत्यर्थः ॥ त्वदुक्तेति ॥ अद्वैतश्रुतिरैक्यज्ञानस्यार्थापत्त्या तावदभेदं गृहीत्वा घटपटभेदग्राहकात् अबिभ्यती घटपटयोरप्यभेदमेव गृह्णीयादित्यर्थः ॥ तद्भेदस्येति ॥ अर्थापत्तेरितरस्माद्भेदस्येत्यर्थः। ननु प्रमाणेन प्रमेयसंबंध्यर्थः सिध्द्यति। न तु प्रमाणसम्बधीत्यत आह ॥ उपपादकत्वमिति ॥ प्रमाणान्तरे स्वसंबंध्यबोधकत्वेप्यर्थापत्तिविशेषे तदावश्यकमित्यर्थः ॥ न त्विति ॥ अर्थापत्त्यसंबंधित्वविशिष्टत्वमुपपादकत्वं तद्विषयत्वे न तन्त्रमित्यर्थः। ननु प्रमाणान्तरे अदृष्टं कथमर्थापत्तिविशेषेंऽगीक्रियते इत्यत आह ॥ अन्यथेति ॥ दृश्यमात्रस्य दृक्‌संबंधान्यथानुपपत्त्या मिथ्यात्वमुच्यमानं दृक्‌संबंधानुपपत्तेरपि दृक्‌संबंधानुपपत्त्या तत्सिध्यतीत्यर्थः ॥ ज्ञानेति ॥ ज्ञाननिवर्त्यत्वान्यथानुपपत्तिरपि ज्ञाननिवर्त्यत्वात् मिथ्येत्यर्थः ॥ नेह नेति ॥ भेदमात्रनिषेधानुपपत्त्या ब्रह्मणि घटपटाद्यभेदस्य घटाद्यभिन्नब्रह्माभिन्नतया पटादेर्घटाद्यभेदस्य च बोधनमिव उक्तानुपपत्त्या तत्र स्वाभेदोपि बोध्यत इत्यर्थः। चकारेण सर्वं खल्विदं ब्रह्मेति श्रुतिः स्वाभेदविषया न स्यादिति सूचितं। ननु भेदमात्रनिषेधान्यथानुपपत्त्या घटाद्यभेदबोधनमित्यसिद्धं। येन तुल्यन्यायतया स्वाभेदं बोधयन्ती सा स्वविषया स्थात्। किंतु श्रुत्यंतरं तदभेदं बोधयिष्यतीत्यत आह ॥ न हीति॥ घटः पटाभिन्न इति विशेषरूपेणाभेदश्रुतिस्तु दूरापास्तेति हि शब्दार्थः॥ स्वकीयं चेति ॥ अन्यदीयं भेदं स्वकीयं चेत्यर्थः ॥ अयुक्तेरिति ॥ घटपटभेदस्येति शेषः। तथा चार्थापत्तिभेदस्यापि विषयभूतघटादिभेदोपपादकत्वादर्थापत्तिविषयत्वमित्यर्थः। ननु वस्तुत उपपादकत्वं नार्थापत्तिविषयत्वे तन्त्रम्। किंतूपपादकत्वेन ज्ञातत्वम्। अन्यथार्थापत्तिभ्रमानुपपत्तेः। तथा च येन रूपेणोपपादकत्वं गृहीतं तद्रूपावच्छिन्नमुपपादकमर्थापत्तेर्विषयः। तत्र यद्यर्थापत्तिगतभेदसाधारणमेकमुपपादकतावच्छेदकं भवेत् तदा सोपि भायादेव। न चैवमस्ति। तदनिरूपणात्। तथा हि। घटे पटभिन्नत्वमुपपाद्यं। तदुपपादकं च न सर्वभिन्नत्वं। स्वतोपिभेदापत्त्यातेन तदसम्भवात्। नापि स्वातिरिक्तसर्वभिन्नत्वं। अद्वैतवादिनं प्रति स्वातिरेकविशेषणासिद्धेः। तथा च तेन तेन रूपेण तत्तद्भिन्नत्वमेवोपपादकमुपेयम्। अत उपपादकतावच्छेदकनानात्वान्नसर्वमुपपादकमर्थापत्तिविषय इति पृथक् पृथगनुपपत्तिज्ञानापेक्षायां सर्वत्रानुपपत्तिज्ञाने अनवस्थानात्। क्वचिद्धाविश्रांतौ तत्रैव लब्धावकाशा श्रुतिरद्वैते पर्यवस्यति। दृष्टान्ते तु सर्वत्र स्वसाधारणमुपपादकतावच्छेदकं दृश्यत्वादिकमेकमेवेति तदवच्छिन्नतया स्वस्यापि भानमिति वैषम्यमिति। मैवं। अत्राप्यर्थापत्तिसाधारणस्योपपादकतावच्छेदकस्य सत्त्वात्। घटपटभेदोपपादकं हि तद्भेदसिद्धिविरोधिभेदाभावविरहरूपत्वम्। यथा हि घटपटभेदज्ञानस्याद्वैतज्ञानेन भेदाभावे घटादिभेदसिद्धिर्न भवति तथार्थापत्तेरद्वैतज्ञानाद्भेदाभावेप्युक्तरीत्या घटपटभेदसिद्धिर्न भवतीति तद्भेदोपि तथा। अतोऽर्थापत्तिभेदोपि घटपटभेदोपपादकतावच्छेदकावच्छिन्नत्वादर्थापत्तेर्विषय इति पिहितद्वारा द्वय श्रुतिर्न स्वैरं संचरिष्यति। तस्मादुक्तं युक्तम्। सर्वेषु ज्ञानेषु भेदग्रहेपि नानवस्थेत्याह ॥ कथं चेति ॥ तथा च चरमज्ञानेपि नाद्वयश्रुतेरवकाश इति भावः ॥ इतरेति ॥ ननु इतरसकलप्रतियोगिज्ञानाभावेन तत्प्रतियोगिकभेदः कथं साक्षिणा स्वस्मिन् गृह्यत इति चेत् न। इतरत्वेन यत्किञ्चिदितरप्रतियोगिज्ञानेपि तद्भेदस्य सुग्रहत्वात्। घटध्वंस एव तत्प्रागभावध्वंस इति मते ध्वंसस्य यत्किञ्चित्प्रतियोगिजन्यत्ववत् यत्किञ्चित्प्रतियोगिनिरूप्यत्वस्यापि सम्भवात्। इतरत्वं च स्वत्वप्रतिद्वंद्विभावरूपम्। नान्योन्याभाववत्वम्। न च स्वस्मिन्नसर्वस्माद्भेदग्रहेंऽतःकरणाद्यभेदभ्रमो न स्यादिति वाच्यं। इष्टापत्तेः। प्रत्युत मम मन इति भेदस्यैव प्रतीतेरिति भावः ॥ सामान्येति ॥ द्वितीयसामान्यं निषेद्धुं प्रवृत्ताया इत्यर्थः ॥ विशेषेति ॥ घटादेर्द्वितीयविशेषस्य सत्त्वग्राहकेणेत्यर्थः ॥ आहवनीयेति ॥ आहवनीये जुहोतीति होममात्राधारत्वेन प्राप्तस्याहवनीयस्य पदे जुहोतीति सोमक्रयार्थं नीयमानायाः गोः पदे होमविधायकविशेषशास्त्रवशात्तदितरहोमपरत्वं यथा तथा प्रत्यक्षगृहीतद्वितीयेतरपरत्वमित्यर्थः ॥ अन्यथेति ॥ सामान्येन प्रवृत्तस्य प्रमाणस्य तद्विरोधिविशेषप्रमाणविषयेतरविषयत्वानङ्गीकार इत्यर्थः ॥ अनियतेति ॥ बृहदारण्यकचतुर्थप्रपाठकस्थतृतीयब्राह्मणे अथात आदेशो नेति नेतीत्यत्र तथा पञ्चमस्य नवमे षष्ठस्य चतुर्थेच पञ्चमे ब्राह्मणे स एष नेति नेत्यात्मा गृह्यो न हि गृह्यत इति श्रुतौ प्रतियोगिविशेषानुपादानादनियतविषयत्वमित्यर्थः ॥ भेदेति ॥ समानाधिकरणनिषेधपदत्वात् भेदश्रुतित्वमित्यर्थः ॥ तज्झानेति ॥ अद्वैतवाक्यविषयकं अद्वैतवाक्यजन्यज्ञानमित्यर्थः ॥ तेभ्य इति ॥ अद्वैतवाक्यादद्वैतवाक्यस्य अद्वैतवाक्यज्ञानाच्चाद्वैतवाक्यज्ञानस्याद्वैतवाक्यजन्यादद्वैतज्ञानादद्वैतज्ञानस्याद्वैतवाक्यजन्यज्ञान विषयादद्वैतादद्वैतस्येत्यर्थः ॥ आदाविति ॥ स्वस्वापेक्षया स्वस्वाभेदग्राहकप्रमाणात् प्रथमत इत्यर्थः ॥ निर्बाधमिति ॥ स्वभेदग्राहकं प्रति बाधकाभिमतस्य स्वाभेदग्राहकस्य स्वाभेदग्राहकेणैव प्रथमप्रवृत्तेन बाधितत्वात् भेदग्राहकं निर्बाधमित्यर्थः। अत्र बाध्यबाधकयोरभेदे बाधकत्वाभाववत् भेदेपि बाधकत्वंनस्यादित्यत्रहेत्वभावइति केनचिदुक्तम्। तदयुक्तमुक्ताबोधात्। नह्यत्र बाध्यबाधकयोर्भेदोभिधित्सितः। किंतु बाधकाभिमतस्याद्वैतवाक्यादेः स्वस्माद्भेदः। यथा हि बाध्यस्य बाधकाभेदे बाधकत्वाभावः तथा बाधकाभिमतस्य बाधकाद्भेदेपि तदभावः। न हि बाधकभिन्नं बाधकं भवतीति। तस्मात्सामान्यपरप्रमाणस्य विशेषपरेण विरोधे सति संकोचे च कोपि दोष इति भावः ॥ क्रमेणेति ॥ चरमज्ञाने स्वाभेदं गृहीत्वा पश्चात्तद्विषयाद्यभेदं गृह्णातीति सर्वाभेदे पर्यवस्यती त्ययुक्तमित्यर्थः ॥ नन्विति ॥ श्रुतित एकदैव जातायाः सर्वाभेदबुद्धेः सर्वविषये प्रामाण्यं प्रत्यक्षबाधेन प्रतिबंधात् दुर्ग्रहमिति तत्तद्विषयप्रत्यक्षबाधनिरासक्रमनिबंधनः प्रामाण्यग्रहक्रमो न तु बुद्धिशब्दयोर्विरम्यव्यापार इत्यर्थः॥ क्रमिका इति ॥ चरमज्ञाने स्वाभेदविषये प्रमाणमद्वैतश्रुतिरित्यादिरूपेणेत्यर्थः। अयोग्यतानिश्चयेन प्रतिबंधान्न प्रथमतः सर्वाभेदः श्रुत्या प्रतिपादयितुं शक्यत इत्याशयेन परिहरति ॥ मैवमिति ॥ नन्वयोग्यतानिश्चयो न शाब्दधीप्रतिबंधकः यदवोचः

  \`अत्यंतासत्यपि ज्ञानमर्थे शब्दः करोति हि । इति।  
  असंसर्गाग्रहस्यापि मंता शंसत्यबाधिते।  
  अत्यंतासदसंसर्गाग्रहं संसर्गलग्नकमि'ति।

असंसर्गाग्रहस्यांगीकर्ता प्राभाकरोपि अबाधितस्थले संसर्गग्रहमेवांगीकरोति तथा च तन्मतेप्यद्वैतश्रुत्या संसर्गप्रमैव जननीया विषयाबाधादिति खंडनश्लोकार्थः इत्याशंकां निराकरोति ॥ ब्रह्मणीति ॥ अस्तु तावदत्यंतासत्यपि शाब्दज्ञानं। तथापि तदप्रामाण्यग्रहग्रस्तमिति श्रौते ब्रह्मणि सर्वाद्वैतज्ञानेन सर्वथा प्रामाण्यग्रह इत्यर्थः ॥ विस्तरस्त्विति ॥ तथा हि । चैत्रस्य घटपटभेदे ज्ञानं मैत्रस्य कटपुटभेदे ज्ञनं देवदत्तस्य नटविटभेदे ज्ञानं यज्ञदत्तस्य तटतटीभेदे ज्ञानमिति तत्तदन्यसर्वाद्वैतार्थत्वे श्रुतेर्वाक्यभेदः। किंचाभेदज्ञानस्य तानेव शालीन् तानेव शाटीरितिवदेकधर्मोपग्रहेणाप्युपपत्तेर्भेदग्रहस्तु नान्यथोपपादयितुं शक्यत इति प्रत्यक्षमेव बलीयः। किंच सर्वमभिन्नं घटपटौ भिन्नाविति बुध्द्योः प्रामाण्ये संभवति क्व बाध्यबाधकभावकल्पनापि। न हि प्रमेयत्वादिनापि सर्वमभिन्नमिति न मन्यामह इति ॥ अन्यपरा इति ॥ सर्वमभिन्नमिति श्रुत्यर्थः स्वस्मात्सर्वमभिन्नमित्येतावताप्युपपद्यत एव। नेह नानास्तीत्यपि प्रत्येकापेक्षया युज्यते। न हि किमपि वस्तु नाना। सर्वस्य वस्तुनः प्रत्येकमेकत्वात्। क्षणिकवादादिना स्वस्मिन्नपि भेदप्रसक्तेर्नाप्रसक्तनिषेधोपीत्याशयः। एतेन अन्यदपि यदुक्तं खंडने। सेयमद्वैतबुद्धिर्नतर्कमवतार्य प्राज्ञैरपनेया।

  बाधनाबाधना यास्यास्तदा प्रज्ञां प्रयच्छथ।  
  क्षेप्तुं चिंतामणिं पाणिन्यस्तमब्धौ यदीच्छयेति।

तदपि निरस्तं। तर्कविरोधे श्रुतेरन्यार्थपरत्वात्। अन्यथा मीमांसोच्छेदः स्यात्। यथाहुः

  मीमांसालक्षणस्तर्कः सर्ववेदसमुद्भवः।  
  सोऽतो वेदोरुमाप्राप्तकाष्ठादिलवणात्मवदिति।

\`यस्तर्केणानुसंधत्त' इति च। यतो मीमांसालक्षणस्तर्कः सर्ववेदसमुद्भवोऽतः सत्तर्कोपि वेद एव। वेदवदेव प्रमाणम्। रुमाशब्देन समुद्रतीरप्रदेशविशेषः। रूमां प्राप्तः काष्ठलोष्टादिः सर्वोपि पदार्थः लवणात्मक एव यथा भवति तथा वेदोद्भवस्तर्को वेद एव भवतीति श्लोकार्थः। \`नैषा तर्केण मतिरापनेये'त्यादिश्रुतिस्तु शुष्कतर्कं निषेधति। तस्मात्

  अक्षयं चाक्षरीत्रस्ताऽद्वैतगीः पूतनापकं।  
  त्यक्तभावांतरा कृष्णं ब्रह्माप्यप्रापयच्च नः।

कं आप न कमपि। कं सुखं च। भावः पदार्थो जीवश्च। अप्रापयत् प्रियमकरोत्। प्रियशब्दाण्णाविष्टवद्भावेप्रियस्थिरेति प्रादेशः।

  व्यासाद्रिसृततर्कांबुपूरैः पक्षयुगं युजि।  
  न्यायामृततरंगिण्यां नाक्षाबाधोऽद्वय श्रुतेः॥

  ॥ द्वैतप्रत्यक्षस्याद्वैतश्रुतिबाधकत्वखंडनभंगः॥  
\</1-2-4\>

  \*\*\*\*\*\*\*\* proof completed \*\*\*\*\*\*\*\*\*\*\*\*

Jaya Gurudatta  
न्यायामृतम्  
न्यायामृततरङ्गिणी (commentry)

\<1-2-5\>  
   न्यायामृततरङ्गिणी

 एको द्रष्टा एकमेवेति श्रुतेः संकोचप्रयोजकं प्रत्यक्षविरोधमभिधाय पूर्वोत्तरविरोधं चाह ॥ किं चेति ॥ ॥ सलिलादीति ॥ बृहदारण्यके षष्ठे प्रपाठके सलिल एको द्रष्टाऽद्वैतो भवति एष ब्रह्म लोकः संम्राडिति हैनमनुशशास याज्ञवल्क्यः एषास्य परमा गतिरेषास्य परमा संपदेषोस्य परमो लोक एषोस्य परमानंद एतस्यैवानंदस्यान्यानि भूतानि मात्रामुपजीवंतीत्यत्र सलिलादिपदेन विरोध इति संबंधः ॥ कालेति ॥ धांदोग्ये सदेव सोम्येदमग्र आसीदेकमेवाद्वितीयमित्युपक्रम्य तदैक्षत बहु स्यां प्रजायेयेति तत्तेजोसृजतेति तेजोबन्नानां सृष्टिमुक्त्वा सेयं देवतैक्षत हंताहमिमास्तिस्रो देवता अनेन जीवेनात्मनानुप्रविश्य नामरूपे व्याकरवाणीति तासां त्रिवृतं त्रिवृतमेकैकां करवाणीति सेयं देवतेमास्तिस्रो देवता अनेन जीवेनात्मनानुप्रविश्य नामरूपे व्याकरोत्तासां त्रिवृतं त्रिवृतमेकैकामकरोदित्यादौ कालादिप्रापकैर्विरोध इत्यर्थः। ननु बृहदारण्यके सलिलादिपदैर्नविरोधः। तत्र हि सलिलपदं न सप्तम्यंतं जलवाचकं। किं तु प्रथमांतं स्वच्छगुणपरं। तदुक्तं बृहदारण्यकभाष्ये सलिलवत्स्वच्छीभूतः। सलिल इव सलिल इति। मैवं। षलगतौ अस्माद्धातोरौणादिके इलच्‌प्रत्यये नपुंसकलिंगस्य सलिलशब्दस्य जल एव युक्तत्वेन लक्षणादिनोक्तार्थत्वानुपपत्तेः। कं स्विद्गर्भं प्रथमं दध्र आपः तमिद्गर्भं प्रथमं दध्र आप इति स्पष्टार्थश्रुतौ बृहदारण्यके च आप एवेदमग्र आसुस्ता आपः सत्यमसृजंतेत्यादिनापां सृष्टेः पूर्वं सत्त्वस्य सत्यजगत्सर्जकत्वस्य चोक्तेः। श्रुत्यंतरे च नासदासीन्नो सदासीदिति सृष्टितः पूर्वं सर्वं निषिध्यापि अप्रकेतं सलिलं सर्वमा इदमिति सलिलस्य सत्त्वोक्तेश्च। आः आसीत्। तिप्यनस्तेरिति पर्युदासाद्दकाराभावः। एतच्च यद्यपि माधवीयभाष्ये सलिलमिति लुप्तोपमा। सलिलमिव। यथा क्षीरेणाविभागापन्नं नीरं दुर्विज्ञानं तथा तमसाऽविभागापन्नं जगन्न शक्यविज्ञानमिति व्याख्यातं। तथापि तथा व्याख्याने सलिलशब्दे लक्षणापत्तिः उक्तवक्ष्यमाणसलिलप्रापकानेकश्रुतिविरधश्च। अतो यथा श्रुतमेवारंभणाद्यधिकरणटीकोक्तप्रकारेण व्याख्यातव्यं। आपो वा इदमग्र आसन् सलिलमेव स प्रजापतिरेकः प्रष्करपर्णे समभवत् तस्यांतर्मनसि कामः समवर्तत इदं सृजेयमिति तस्मात्पुरुषो मनसाभिगच्छति तद्वाचा वदति तत्कर्मणा करोति तदेषाभ्युक्ता। कामस्तदग्रे समवर्तताधि मनसो रेतः प्रथमं यदासीत्। सतो बंधुमसति निरविंदन् हृदिप्रतीष्या कवयो मनीषेति। अयं मंत्रो माधवीयभाष्ये व्याख्यातः। अग्रे अस्य विकारजातस्य सृष्टेः प्रागवस्थायां परमेश्वरस्य मनसि कामः समवर्तत परमेश्वरस्य सिसृक्षाऽजायत इत्यर्थः। मनसः रेतः सारभूतं प्राणिभिर्मनसा क्रियमाणं। प्रथमं पूर्वकल्पोवर्जितं कर्म यत्तदप्यासीत्। एवं स्वेच्छयानादिकर्मादिवशात्सतः। सत्यभूतस्य प्रपंचस्य। बंधु बंधकं निर्मातारं सर्वेश्वरं। कवयोऽतिक्रांतदर्शिनः अतीतानागतवर्तमानाभिज्ञाः योगिनः। मनीषा मनीषया बुध्द्या। सुपांसुलुगिति तृतीयायाः लुक्। प्रतीष्य विचार्य। अन्येषामपि दृश्यत इति संहितायां दीर्घः। असति दीनरूपे। हृदि हृदये। निरविंदन् अजानन् इत्यर्थ इति। अनेन प्रपंचस्य मिथ्यात्वमपि निरस्तं भवति। टीकाकारैस्तु सतो मुख्यवायोः बंधुं मित्रमिति व्याख्यातं। आपोह यद्वृहतीर्विश्वमायन् गर्भं दधाना जनयंतीरग्निं। ततो देवानां समवर्ततासुरे कः कस्मै देवाय हविषा विधेमेति। अस्यार्थो माधवीये बृहतीः बृहत्यः। जसि वा च्छंदसीति पूर्वसवर्णदीर्घः। बृहन्महतोरुपसंख्यानमिति ङीप उदात्तत्वं। अग्न्युपलक्षितं सर्वं वियदादिप्रपंचजातं जनयंतीः जनयंत्यः। तदर्थं गर्भं हिरण्मयाण्डस्य गर्भभूतं प्रजापतिं। दधानाः आपोह आप एव। विश्वमायन् जगदापूरयन्। यत् यस्मात्तस्माद्धेतोर्देवानां देवादीनां सर्वेषां प्राणिनां। असुः प्राणभूतः। एकः मुख्यः प्रजापतिः समवर्तत समजायत। एवं भूताय कस्मै प्रजापतिजनयित्रे। क्रियाग्रहणं कर्तव्यमिति कर्मणः संप्रदानत्वं। हविषा प्राजापत्यस्य पशोर्वपारूपेण एककपालपुरोडाशरूपेण हविषा। विधेम परिचरेम। अत्रेंद्रो वै वृत्रं हत्वा सर्वाविजितीत्यादि तृतीयपंचिकाद्ब्राह्मणं कशब्दव्याख्यानरूपं ज्ञेयं। अग्रिममंत्रोप्येतत्समानार्थोऽवगंतव्यः ॥ सृष्टिकालेति ॥ छांदोग्ये अग्र इति सृष्टिकालः ईक्षणं नाम रूपव्याकरणं चेत्यर्थः ॥ द्वैतवाक्येति ॥ सलिलादिलक्षणदोषमभिधाय पुरोडाशयोरंतराले अजामित्वकरं किंचित्कर्मविधित्सितमिति जामित्वाजामित्वयोरेकवाक्यत्वावसायात्तन्मध्य पतितानि विष्ण्वादिवाक्यानि उपांशुयाजवाक्यविहितकर्मस्तुतिपराणीत्यवसीयते। इत्थमयं महाभाग उपांशुयाजः यत्र विष्ण्वादयो देवताविकल्पेनेज्यंते तस्माज्जामित्वाजामित्वोपक्रमोपसंहारयोरंतरालयुक्तोपां शुयाजवाक्यविषयत्वात्तत्रैव पंचमलकारकल्पनया यागविधिः। न च रूपालाभः। ध्रौवाज्यस्य साधारणस्य सत्त्वात्। याज्यानुवाक्याकांडगताग्नेयाग्नीषोमीययाज्यानु वाक्यायुगलमध्याम्नानरूपक्रमप्रमाणावगततदंगभाववैष्णवप्राजापत्याग्नीषो मीययाज्यानुवाक्यायुगलत्रयरूपमंत्रवर्णप्रापितविकल्पितविष्ण्वादिदेवतासत्त्वाच्च। प्रत्युत विष्णवादिवाक्य एव देवताऽलाभः। तत्प्रतिपादकस्य तद्धितादेरभावात्। तदुक्तं वार्तिके।

  तद्धितेन चतुर्थ्या वा मंत्रवर्णेन वा पुनः।  
  देवतासन्निधिस्तत्रदुर्बलं तु परंपरमिति।

तस्माद्विष्णवादिवाक्यानामविधायकत्वादुपांशुयाजवाक्यं नानुवादः। तदुक्तं वार्तिके।

  प्रकृतानामसद्भावाद्भम्यते नानुवादिता।  
  यागो विष्ण्वादिसंयुक्तैर्नहि वाक्यैर्विधीयत।

इति ॥ मध्यस्थेति ॥ यद्यपि राणकोदाहृते वाक्ये मध्ये विष्ण्वादयो न पठ्यंते तथापि भाष्यकारीयोदाहृतवाक्यमध्ये विष्णवादयः पठ्यंत इति न कोपि दोषः ॥ कैय्यटोक्तेरिति ॥ एको गोत्र इत्यत्र पदमंजर्यामप्युक्तं एकशब्दोयमन्यप्रधानासहायसंख्याप्रथमसमानसाधारणवाची। अन्यार्थे तावत् एकान्याभ्यां समर्थाभ्यां। प्रजामेका रक्षत्यूर्जमेका। एकां नबंधुरपरांमनुजां निरासुः। एकः पुरुषो धनुष्मानिति प्राधान्यार्थे। आद्यंतवदेकस्मिन्। एकहलादौ पूरयितव्ये। अत एकहल्मध्येनादेशादेरित्यादावसहायार्थे। एको द्वौ बहव इति संख्यार्थे। एके अल्पप्राणा इति प्रथमार्थे। तेनैकदिगिति समानार्थे। देवदत्तयज्ञदत्तावेकधनाविति साधारणार्थ इति ॥ महाभाष्य इति ॥ ष्णांता षडिति सूत्रे अष्टानामित्यत्र अष्टन आविभक्ताविति आत्वे कृते नकारांतत्वाभावात् षट्संज्ञा न प्राप्नोति। ततश्च षट्‌चतुर्भ्यश्चेति नुडपि न प्राप्नोतीति चोदयित्वा षट्संज्ञायामुपदेशवचनंशताद्यष्टनर्थमिति समाधाय समाधानांतरमुक्तं। अथवा आकारोप्यत्र निर्दिश्यते षकारांता नकारांता आकारांता च संख्या षट् संज्ञा भवतीति। ननु यद्याकारांता संख्याषट् संज्ञा तर्हीहापि प्राप्नोति एकास्ता इत्यावंतस्यैकशब्दस्य बहुवचने जसि आकारांतत्वेन षट्‌संज्ञायां षड्‌भ्यो लुगिति लुक् प्राप्नोतीत्यादिपुनश्चोदयित्वा नैषदोषः एकशब्दोयं बह्वर्थः अस्त्येव संख्यापदं तद्यथा एको द्वौ बहव इत्यादिना बह्वर्थत्वमभिधाय तयान्यार्थे वर्ततेऽस्यैषप्रयोग इति समाधानावसरे एकशब्दः संख्याद्यर्थ उपपादितो महाभाष्ये इत्यर्थः ॥ अस्तिसंख्यार्थ इति ॥ अयं चास्त्येव संख्यापदमिति भाष्यवाक्यस्यार्थानुवाद इति बोध्यं ॥ अस्त्यसहायेति ॥ नचात्रोपचारादिनाऽसहायाद्यर्थत्वमिति वाच्यं। असहायैरित्यर्थ इत्यादिना महाभाष्ये एकशब्दस्यार्थकथनादिति भावः ॥ अस्त्यन्यार्थ इति ॥ अन्यार्थेअस्ति ॥ वर्तत इत्यर्थः ॥ ॥ एकोबहूनामिति ॥ अत्र संख्यार्थकबहुशब्दप्रतिद्वंद्वी एकशब्द एकत्वसंख्यार्थ इत्यर्थः। आदिपदेन एको बहूनामसि मन्यवीलितः तव देवाहवमायंति सर्वे त्वमेको सि बहूननुप्रविष्टः भर्ता सन् भ्रियमाणो बिभर्ति एको देवो बहुधानिविष्टः इत्यादेर्ग्रहणं ॥ संख्यादाविति ॥ आदिपदेन एकश्चरन्नुपशाकेभिरिंद्र एको वृत्राणि तोशसे एकश्चित्सन्नभिभूतिरित्यादौ माधवीयभाष्यानुसारेण। वधीर्हिदस्युमिति हिशब्दलब्धाबाधितप्रसिध्या सत्रात्वं पुरुष्टुतेतिसत्राशब्देन एकश्चित्सन्निति सच्छब्देन सत्यभूतासहायार्थत्वं। तथा आपो भूयिष्ठा इत्येकोऽब्रवीदग्निर्भूयिष्ठ इत्यन्योब्रवीत् वर्धयंती बहुभ्य एकोऽब्रवीत् ऋता वदंतश्चमसाँ अपिंशत। बभ्रुरेको विष्णुणः सूनरोयुवांज्यंक्ते हिरण्ययं। योनिमेक आससादद्योतन इत्यादावन्यार्थत्वं च दर्शितं। कैयटोक्तानेकशब्दार्थान् ब्रह्मणि योजयति ॥ संभवंति चेति ॥ ननु संख्यारहितुगणादावेकशब्दप्रयोगान्न तस्य तदर्थत्वमत आह ॥ मन्मत इति ॥ ॥ अत एवेति ॥ एकशब्दस्यान्याद्यर्थत्वादित्यर्थः। द्वितीयाभावाद्यर्थत्वे हि तद्विरोधिद्वितीयं जगन्नोच्येतेति भावः ॥ जगदिति ॥ तेजः प्रभृतीत्यर्थः ॥ स्वगत इति ॥ पत्रादिसहितस्य वृक्षत्वेपि वृक्षस्य मूलमित्यादिभेदव्यपदेशाद्भेदः संभवतीत्यर्थः ॥ सजातीय इति ॥ भेद इत्यनुषंगः ॥ प्रतिषेधैरिति ॥ बोधितैरिति शेषः ॥ त्रिभिरिति ॥ एकशब्देन मिथ्यात्वासिद्धिमुक्त्वाऽद्वितीयशब्देन तदसिद्धिं वक्तुं द्वितीयशब्दं तीयप्रत्ययांतं यौगिकमंगीकृत्याद्वितीयपदं व्याख्याति ॥ अद्वितीयेति ॥ ॥ आद्य इति ॥ न च प्रथमतृतीययोरपि किंचिदपेक्षया द्वितीयत्वमस्तीति वाच्यं। प्रथमबुद्धिस्थोत्तरनिपतितस्यान्यस्य द्वितीयशब्दार्थत्वेन प्रसिद्धत्वात् ॥ जघन्यस्येति ॥ मुख्यार्थत्वेन प्रथमोपस्थितकर्मधारयापेक्षया लाक्षणिकार्थस्य बहुव्रीहेश्चरमोपस्थितत्वादित्यर्थः। नन्वद्वितीयशब्दे न बहुव्रीहिः किंतु अस्ति र्भवंतीपरः प्रथमपुरुषे प्रयुज्यमानोप्यस्तीति स्मृतिसिद्धास्तिक्रियाध्याहारेण द्वितीयं नास्तीत्यर्थ इत्यत आह ॥ द्वितीयादिति ॥ ॥ अनपुंसकस्येति ॥ सुडनपुंसकस्येत्यत्र सुट्सर्वनामस्थानसंज्ञो भवति। नपुंसकस्य तु न भवतीति नञः प्रतिषेधार्थत्वे कुंडानि तिष्ठंतीत्यत्रजसादेशस्य शेः सर्वनामस्थानसंज्ञानिषेधः प्राप्नोति। शिसर्वनामस्थानमित्येतत्तु शसादेशे सावकाशं भविष्यति। तथाच वाक्यभेदोपि भविष्यतीत्यादिदोषेण प्रतिषेधार्थत्वमनंगीकृत्य पर्युदासार्थत्वमाश्रितं। उक्तं च महाभाष्ये। पर्युदासोयं यदन्यन्नपुंसकादिति ॥ नार्षेयमिति ॥

 दशमस्याष्टमे पादे विचारितं। प्रतिषेधः प्रदेशे अनारभ्य विधाने च प्राप्तप्रतिषिद्धत्वाद्विकल्पः स्यात्। चातुर्मास्येषु महापितृयज्ञ इष्टित्वादविशेषाद्दर्शपूर्णमासविध्यंतप्राप्ताविदमाम्नायते। नार्षेयं वृणीते न होतारमिति। तत्र नञर्थः प्रतिषेधः पर्युदासो वेति संशयः। तत्र प्रतिषेधत्वे तस्य प्राप्तिपूर्वकत्वान्महापितृयज्ञे चार्षेयवरणादेर्लेकतो प्राप्तेः। शास्त्रप्राप्तस्य च सर्वथाननुष्ठाने तत्प्रापकशास्त्राप्रामाण्यप्रसंगादगत्या विकल्पः। यथा न तौ पशौकरोतीत्यत्र। पर्युदासार्थत्वे तु प्रकृतिवत्कुर्यादार्षेयवरणवर्जमिति तस्यातिदेशशास्त्रशेषतया तदेकवाक्यत्वेनातिदेशशास्त्रस्य वरणातिरिक्तांगविषयत्वादविहितमेव वरणं पितृयज्ञ इति नियमतस्तद्वर्जनं भवतीति फलभेदः। तत्र पर्युदासपक्षे नञ्‌धातुभ्यां वरणव्यतिरिक्तप्राकृतांगलक्षणाप्रसंगान्मुख्यार्थानुग्रहाय प्रतिषेध इति प्राप्ते अष्टदोषदुष्टविकल्पाद्वरं लक्षणया पर्युदासाश्रयणं। तच्चैकवाक्यत्वस्यापि संपादकमिति सिद्धांत इति।

 ॥ एकवाक्यत्वेति ॥ ब्रह्मादिपदैरित्यर्थः ॥ प्रतिषेधेति ॥ तथा च न द्वितीयाभावसिद्धिरिति भावः ॥ वाक्यभेदेति ॥ प्रथमपुरुषोप्रयुज्यमानोप्यस्तीति स्मृतिसिद्धास्तिक्रियाध्याहारेण एकमेव ब्रह्मास्ति द्वितीयं नास्तीत्यर्थद्वयेन वाक्यभेदः स्यादित्यर्थः। नन्वद्वितीयशब्देनान्यपदार्थस्य ब्रह्मणो निर्देशान्न वाक्यभेदः स्यादित्यत आह ॥ अघटमिति ॥ द्वितीयाभावविशिष्टस्य सत्त्वबोधने विशेषणस्य द्वितीयाभावस्य सत्त्वमावश्यकमित्यर्थः। ननु विशेषणस्य द्वितीयाभावस्यापि द्वितीयत्वादेव निषेध इत्यत आह ॥ तस्यापीति ॥ प्रामाण्यस्यौत्सर्गिकत्वेन द्वितीयस्य वियदादेर्निषेधस्य सत्तां बोधयित्वा पुनर्द्वितीयत्वेनाभावस्य निषेधे व्याघात इत्यर्थः ॥ इतीति ॥ इति शब्दः प्रकारार्थः। आद्यर्थोपि। तेन विशेषणविशिष्टतया द्वितीयनिषेधिका अनेका श्रुतयः संगृहीताः। तथा हि। त्वमंग प्रशंसिषो देवः शविष्ठमर्त्यं। न त्वदन्यो मघवन्नस्ति मडितेंद्र ब्रवीमि ते वचः। नत्वा वां अन्योदिव्यो न पार्थिवो न जातो न जनिष्यते। अश्वायंतो मघवन्निंद्र वाजिनो गव्यंतस्त्वा हवामहे। शिक्षेयमिन्महयते दिवे दिवे राय आकुहचिद्विदे। न हि त्वदन्यन्मघवन्न आप्यं वस्यो अस्ति पिता च न। सत्रात्वं पुरुष्टुतं एको वृत्राणि तोशसे। नान्य इंद्रात्करणं भूय इन्वति। वयं घातेत्वे इद्विंद्र विप्रा अपिष्यसि। न हि त्वदन्यः पुरुहूत कश्चन मघवन्नस्ति मर्डिता। न किं वृधीकः। नह्या अन्यं बलाकरं मर्डितारं शतक्रतो। त्वं न इंद्र मृलय। कं तं न श्वघ्नी इत्याद्याः।

 ॥ च्छागोवेति ॥ षष्ठे अष्टमपादे चिंतितं पशुचोदनायामनियमोऽविशेषात्। यो दीक्षितो यदग्नीषोमीयं पशुमालभेतेत्यत्र सर्वे पशव उपस्थाप्यंते उतच्छाग एवेति संशये पशुशब्दस्य पाचकादिशब्दवत्सभागत्वाभावादाकृत्यधिकरणन्यायेन व्यक्तिवाचित्वाभावाच्च सामान्यमेव पशुत्वं पशुशब्दार्थः। तथा च तन्मात्रस्यांगत्वात्पश्वंतरेपि तस्याविकलत्वात्सर्वपशूनामनियमेनालंभ इति प्राप्ते सिद्धातः। छागो वा मंत्रवर्णात्। यथैव विधिस्तुत्योः समानविषयत्वान्निः संदिग्धघृतादिविषयार्थवादवशेन सामान्यवृत्तिरप्यंजनादिविधिर्विशेषे स्थाप्यते तथैव विधिमंत्रयोरेकविषयत्वान्मंत्रवशेनचोदनार्थनिर्णयो युक्त इति। तस्मात् छाग एवालंभनीय इति।

 ॥ अग्र इतीति ॥ अत्यंताभावस्य सदासत्त्वेनाव्यावर्तकत्वादित्यर्थः॥ मिथ्यात्वेति ॥ प्रागभावप्रतियोगित्वेनानित्यत्वस्यैव सिद्धेरित्यर्थः ॥ अविद्येति ॥ अविद्यादेः प्रागभावस्य सदाऽसत्त्वादित्यर्थः। द्वित्वसंख्यापूरणार्थात् यौगिकद्वितीयशब्दादन्य एव द्वितीयशब्दः सहाये रूढ इत्यभिप्रायेण द्वितीयशब्दार्थमाह ॥ किं चेति ॥ ॥ सहायवाचीति ॥ न तु यौगिकस्यैव तत्र लक्षणादिकमित्यर्थः। शब्दद्वये प्रमाणाभावं परिहरति ॥ असीति ॥ महाभाष्ये उदाहृतादिति शेषः। उपलक्षणं चैतत्। श्रौतप्रयोगोप्यवगंतव्यः। तथा हि। स वैनरमेतस्मादेकाकी न रमते स द्वितीयमैच्छत्सहैतावानास यथा स्त्रीपुमांसौ संपरिष्वक्तौ इत्यादौ द्वितीयस्याविद्यादेः सत्त्वेपि सहायस्य द्वितीयस्येष्यमाणत्वेन द्वितीयशब्दस्य तद्वाचकत्वात्। व्याख्यातं चेतच्छांकरीये बृहदारण्यकभाष्ये। स प्रजापतिः वै न रेमे रतिं नान्वभवत्। अरत्या विशिष्टोऽभूदित्यर्थः। तस्मादेकाकित्वादिधर्मवत्त्वादेकाकी न रमते रतिं नानुभवति। स तस्या अरतेरपनोदाय द्वितीयमैच्छत्। अरत्यपघातसमर्थं स्त्रीवस्त्वैच्छत्। गृद्धिमकरोत्। तस्य वैगृध्द्यतः स्त्रिया परिष्वक्तस्येवात्मनो भावो बभूवेति। ननु असिद्वितीयोनुससारेत्यादौ कथं द्वितीयशब्दस्य सहायार्थतेत्याशंकां परिहरति ॥ असिद्धितीय इति ॥ अनेकमन्यपदार्थ इति सूत्रे महाभाष्ये असिद्वितीयोनुससार पांडवं। संकर्षणद्वितीयस्य बलं कृष्णस्य वर्धतां। इत्यादौ अर्धतृतीया इतिवत् द्विवचनं प्राप्नोतीति चोदयित्वा नैष दोषः। अयं तीयांतः शब्दः पूरणे वर्तते। अस्ति च सहायवाची। तद्यः सहायवाची तस्येदं ग्रहणं असिद्वितीयः असिसहाय इति गम्यत इत्यादिना ग्रंथेन द्वितीयशब्दस्य सहायार्थतावगम्यत इत्यर्थः। एवं चासिद्वितीय इत्यादौ द्विवचनं न भवति। असेः सहायतया द्वित्वसंख्यापूरणत्वाभावेनान्यपदार्थे द्वितीयत्वाभावात्। तथा चासिर्द्वितीयोयं स्येति विग्रह इति बोध्यं। द्वितीयशब्दद्वयानंगीकारेपि एकस्यैव द्वितीयशब्दस्यार्थद्वयपरत्वं मुख्यमेवास्तु। अभियुक्ततरेण भाष्यकारेण सहायवाचीत्युक्तत्वादिति भावः। च शब्देन प्रयतपरिग्रहाद्वितीय इत्यादिमहाकविप्रयोगो दर्शितः। कुशासनादेर्द्वितीयस्य सत्त्वेपि परिग्रहस्य द्वितीयत्वोक्त्या तस्य सहायार्थता गम्यते। गुरुमते यौगिकस्यैकार्थस्य द्वितीयशब्दस्य नियतविषयत्वमभिप्रेत्य व्याख्यानांतरमाह ॥ यद्वेति ॥ ॥ प्रकृतेति ॥ यथा पंकजनिर्मथ्यादिशब्दः पंकजनिकर्तृविशेषे सद्यो निर्मिथिताग्र्यादौ च वर्तते। सद्यो नवनीतभवे घृते नावनीतशब्दवत् ॥ लोके इति ॥ लोके स्मृतौ च प्रयोगादित्यन्वयः ॥ महाभाष्य इति ॥ विपराभ्यां जेरिति सूत्रे पराजयति सेनेत्यादावन्यार्थस्य पराशब्दस्य योगे आत्मनेपदं माभूदित्येवमर्थमुपसंग्रहणं कर्तव्यमिति चोदयित्वा अयं खलु विशब्द उपसर्ग एव। तस्यास्य कोन्यो द्वितीयः सहायो भवितुमर्हति। अन्य उपसर्गात्। तद्यथा। अस्य गोर्द्वितीयेनार्थ इत्यभिहिते गौरेवोपादीयते नाश्वो न गर्दभ इत्यादिमहाभाष्यग्रंथेन सदृशे द्वित्वसंख्यापूरणे द्वितीयशब्दो वर्तते इति सूचितमित्यर्थः ॥ एकएवेति ॥ एकएवेत्यादिश्रुतौ अद्वितीयो महाविष्णुरित्यादिस्मृतौ चाद्वितीयशब्दस्य व्याख्यातत्वात्तस्य समाभ्यधिकराहित्यमेवार्थ इत्यनुषंगः ॥ भावेति ॥ सत्त्वासत्त्वाभ्यामित्यर्थः ॥ व्याघातेति ॥ द्वितीयाभावस्य सत्त्वे तस्यैव द्वितीयत्वेन द्वितीयमात्राभावासिद्धिः। असत्त्वे द्वितीयस्यैव सत्त्वेन तदभावासिद्धिरित्यर्थः। अद्वितीयशब्दस्य समाभ्यधिकराहित्यार्थकत्वं संमतयति॥ उक्तंचेति ॥ इति वच इत्यन्वयः। संगृह्णाति ॥ तस्मादिति ॥ ॥ एकमेवेति ॥ अनेन सदेव सोम्येदमग्र आसीदेकमेवाद्वितीयमिति वाक्यमर्थतः पठितं। क्वचित्पुस्तके अधिकं हि विजातीयमिति श्लोकः पठ्यते। तत्र तद्भेद इत्येतत्पदद्वयं तत्पदस्यावृत्तिश्च। तत् अधिकं समं च स्वरूपेण निवार्यते। गुणादिकं यत्तद्भेदोत्र निवार्यते इत्यर्थः। अतो न प्रकृतासंगतिरिति ध्येयम्।

  व्यासाद्रिसृततर्कांबुपूरैः पक्षयुगंयुजि।  
  न्यायामृततरंगिण्यामेकेत्यस्यार्थवर्णनम्।

   ॥ एकमेवेतिश्रुत्यर्थः ॥  
\</1-2-5\>

\<1-2-6\>  
   न्यायामृततरङ्गिणी

 ॥ नापीति ॥ \`मनसैवानुद्रष्टव्यं' \`नेह नानासि किंचन'। \`मृत्योः स मृत्युमाप्नोति य इह नानेव पश्यती'ति बृहदारण्यकगतं। \`यदेवेह तदमुत्र यदमुत्र तदन्विह। मृत्योः स मृत्युमाप्नोति य इह नानेव पश्यति'। \`मनसैवेदमाप्तव्यं नेह नानास्ति किंचन। मृत्योः स मृत्युं गच्छति य इह नानेव पश्यती'ति काठकगतमपि वाक्यं मिथ्यात्वे न मानमित्यर्थः ॥ स्वगतेति ॥ ब्रह्मगतेत्यर्थः । वक्ष्यमाणगुणादिभेदसंग्रहाय गतशब्दः। नेह नानेति श्रुतौ भेदाभिधानाभावात्कथमत्र स्वगतभेदनिषेध इत्यत आह ॥ नानाशब्द इति ॥ ननु नानाशब्दस्य भिन्नाभिधायकत्वान्न तस्य निषेधान्वयबोधप्रयोजकभेदोपस्थितिहेतुत्वमत आह ॥ द्व्येकयोरिति ॥ \`आदशतः' संख्यासंख्येये वर्तते' इति न्यायात् द्व्येकशब्दयोर्द्वित्वैकत्वविशिष्टपदार्थवाचकत्वेन वृत्त्यर्थस्य बहुत्वादेकत्वाद्वा इतिवत् बहुवचनप्रयोगप्रसंगे अदूरविप्रकर्षन्यायेन वृत्तिवाक्ययोरेकार्थत्वाभिप्रायेण द्वौ चैकश्चेत्येव वाक्यमंगीकृत्य द्व्येकयोरिति वृत्तिगतद्व्येकशब्दयोः द्वित्वैकतार्थकतया बह्वर्थत्वाभावाद्बहुवचनप्रसंगो न भवतीत्यभिसंधिना द्व्येकयोरिति सूत्रे यथा द्व्येकशब्दौ द्वित्वैकत्वार्थौ तथा नेह नानेति श्रुतौ नानाशब्दो नानात्वार्थः नानात्वं च भेद एवेत्यर्थः ॥ भावप्रधानेति ॥ अन्योपसर्जनभेदमुपस्थापयन्नपि नानाशब्दो निष्कृष्य स्वातंत्र्येणापि तमुपस्थापयतीत्यर्थः ॥ लोकेचेति ॥ एतच्चानुपदं वक्ष्यते। पृथग्भावः पृथक्त्वं। भेद इत्यर्थः ॥ पूर्वेति ॥ पूर्ववाक्यानुसारेणोत्तरवाक्यस्य नेयत्वान्नेहनानेत्यस्मिन्नपि वाक्ये स्वगतनानात्वमेव निषिध्यत इत्यर्थः। ननु यदेवेहेति पूर्ववाक्येति न स्वगतभेदो निषिध्यते किंतु सर्वमेवेत्यत आह ॥ अन्यथेति ॥ ॥ इदमिति ॥ तथाचोक्तिसौष्ठवमित्यर्थः ॥ गुरुतरेति ॥ पटप्रासादादिकर्तॄणां गजतुरगादिनियंतॄणां स्थलजलादिभिन्नस्थानगतानां भेदस्य लोके दर्शनात् प्रकृते चोत्पत्त्यादिकार्याणां \`यःपृथिव्यामंतरोयमयति योपोंतरोयमयती'त्यादि नियम्यानां च यः \`पृथिव्यां तिष्ठन् योप्सुतिष्ठन् इत्यादिस्थानानां च भेदस्य सत्त्वादनुमाने न भेदप्रसक्तिरित्यर्थः। श्रुत्या प्रत्यक्षेण च तत्प्रसक्तिरस्तीत्याह ॥ यदेकमिति ॥ ॥ ज्ञानेति ॥ ज्ञानानंदयोरभेदे ज्ञानमेव वा आनंद एव वा परिशिष्येत। नोभयमित्यर्थः ॥ सर्वत्रेति ॥ भेदप्रतिपादकत्वेनापाततः प्रतीतासु श्रुतिष्वित्यर्थः। वाक्यद्वये विशेष्य स्वगतभेदप्रसक्तिमाह ॥ किंचेति ॥ ॥ तस्मिन्निति ॥ अणुःपंथा इति पूर्वोदाहृतमंत्रे यो ब्रह्मविदो मोक्षमार्ग उक्तः तस्मिन् शुक्लादीनि भगवद्रूपाणि संति। अत एव तस्मिन् शुक्लमितिमंत्रस्य उत्तरार्धे एष पंया ब्रह्मणाहानुवित्तस्तेनैति ब्रह्मवित्पुण्यकृत्ते जसश्चेति मार्गे ब्रह्मणः सत्त्वमुच्यते। अतः शुक्लाद्यनेकरूपाणां भेदप्रसक्तिरित्यर्थः। ननु नात्र शुक्लादिशब्दैर्ब्रह्मरूपाण्युच्यंते। तथाहि शांकरीये बृहदारण्यकभाष्ये बृहदारण्यके तस्मिंच्छुक्लमिति मंत्रात्पूर्वमुदाहृते अणुःपंथा विततः पुराणो मत्स्पृष्टोऽनुवित्तोमयैव। तेन धीरा अपि यंति ब्रह्मविदः स्वर्गलोकमित ऊर्ध्वं विमुक्ता इति मंत्रः। तस्यार्थः अणुः सूक्ष्मः। दुर्ज्ञेयत्वात्। विततो विस्तीर्णः वितर इति पाठांतरे विस्पष्टतरणहेतुः। पुराणः पुरातनः पंथाः मोक्षसाधनज्ञानमार्गः। न तार्किकादिवदर्वाक्कल्पितः। मत्स्पृष्टो मया स्पृष्टः। मया लब्ध इत्यर्थः। मयैवानुवित्तः। मयैवानुवित्तः अनुवेदनं नाम विद्यायाः परिपाकः स्तुतिरियं। तद्यो यो देवानामिति श्रुते। तदेवाह तेन ब्रह्मविद्यामार्गेण। धीराः प्रज्ञावंतः। ब्रह्मविदः अन्येपि विमुक्ताः। इत ऊर्ध्वं स्वर्गं लोकं मोक्षं गच्छंतीति। अस्मिन्मंत्रे य उक्तो मोक्षमार्गः स तस्मिन्निति तच्छब्देन परामृश्यते। तस्मिन्मोक्षमार्गे विप्रतिपत्तिर्मुमुक्षूणां। केचिच्छुक्लमाहुः अन्ये नीलादिकमाहुरिति। तस्मिन् शुक्लमाहुरिति वाक्यस्य केचन मोक्षमार्गं शुक्लमाहुरित्यादिना मार्गमभिधाय नैते मार्गाः किंतु य आत्मकामादिवाक्येन पूर्वमुक्तौ ज्ञानमार्गः एषएव पंथा इत्यादिग्रंथेन मार्गविषयमेव शुक्लादिवाक्यं व्याख्यातं नतु परमात्मरूपविषयमिति चेन्न। अणुः पंथा इति वाक्योक्तपंथानं तस्मिन्निति तच्छब्देन निर्दिश्य तत्रात्यानां शुक्लादिरूपाणां ब्रह्मशब्देन परामृश्य तैर्मार्गो वित्तः पूर्ण इत्यस्यार्थस्य संभवे विप्रतिपत्तिवाचकस्य वा निषेधवाचकस्य वा पदस्याभावेनोक्तविधयार्थवर्णनानुपपत्तेः। तस्मादुक्तविधया शुक्लादिशब्दैर्भगवतोऽनेकरूपाण्युच्यंते ॥ यस्यानुवित्त इति ॥ यस्यानुवित्तः प्रतिबुद्ध आत्मा अस्मिन्संदोहे गहने प्रविष्टः। स विश्वकृत्स हि सर्वस्य कर्ता तस्य लोकः स उ लोक एवेति मंत्रे यस्य ब्रह्मविदः प्रतिबुद्धः ज्ञानादिधर्मः। आत्मा परमात्मा। अस्मिन्प्रसिद्धे। संदोहे अनेकानर्थसंकटशरीरे। गहने विवेकज्ञानप्रतिपक्षे। प्रविष्टः। सर्वकर्ता यतः अत एव विश्वकृत्। वायुकर्ता यः परमात्मा स यस्य येन ब्रह्मविदा। अनुवित्तः विदितो वर्तते। तस्य ब्रह्माविदः तस्य ब्रह्मणो यो लोकः स एव लोको निश्चित इति ब्रह्मणो ज्ञानादिधर्मा उक्ताः। अतो धर्मिधर्मभावेन भेदः प्रसक्तः। एतच्चोपलक्षणं। तथाहि। बृहदारण्यके नेहनानेति वाक्यादव्यवहितपूर्वेषु

  यद्वैतमनुपश्यत्यात्मानं देवमंजसा।  
  ईशानं भूतभव्यस्य न ततो विजुगुप्सते।  
  यस्मादर्वाक्संवत्सरो अहोभिः परिवर्तते।  
  तद्देवाज्योतिषांज्योतिरायुर्होपासतेऽमृतं।  
  यस्मिन्पंचपंचजना आकाशश्च प्रतिष्ठितः।  
  तमेवमन्यमात्मानं विद्वान्ब्रह्मामृतोऽमृतं।  
  प्राणस्य प्राणमुत चक्षुषश्चक्षुः श्रोत्रस्य क्षोत्रं-  
  मनसो ये मनो विदुः। ते निचिक्युर्ब्रह्मपुराणमग्र्यम्

इति श्लोकेषु द्वितीयांतैतच्छब्देन सप्तम्यंतयच्छब्देन च निर्दिष्टस्यात्मादिशब्दैरमृतशब्देन च तमेव मन्य इत्यादिना च निश्चितब्रह्मत्वस्य षष्ठ्यंतज्योतिःप्राणादिशब्दनिर्दिष्टज्योतिः प्राणादिपंचजनाधारस्य ये विदुस्ते निचिक्युरित्यादिवाक्यशेषाभिहितनिश्चितब्रह्मत्वं परेषामपि संमतम्। तथोक्तं शांकरीये बृहदारण्यकभाष्ये ज्योतिषां ज्योतिः आदित्यादिज्योतिषामवभासकत्वात्। अमृतं ब्रह्मेति। किं च तेन हि चैतन्यात्मना ज्योतिषाऽवभास्यमानः प्राणः प्राणिति। तेन प्राणस्यापि प्राणः। तथा चक्षुरादीनां चक्षुरादि। ब्रह्मशक्त्यधिष्ठितानां हि चक्षुरादीनां दर्शनादिसामर्थ्यं। स्वतःकाष्ठलोष्टसमानि हि तानि चैतन्यात्मज्योतिःशून्यानीति ॥ काठकेचेति ॥ काठकस्थ नेह नानेत्यतः प्राक्तनेन

  या प्राणेन संविशत्यदितिर्देवतामयी।  
  गुहां प्रविश्य तिष्ठंती याभूतेभिर्विपश्यति। एतद्वैतत्।  
  या प्राणे न संविशत्यदितिर्देवतामयी गुहां प्रविश्य तिष्ठन्ती  
  या भूतेभिर्व्यजायत। एतद्वै तत्।  
  इतिवाक्येन एतद्वाक्यप्राक्तनेन च  
  स्वप्नांतं जागरितं च उभौ येनानुपश्यति।  
  महांतं विभुमात्मानं मत्वा धीरो न शोचति।  
  य इदं मध्वदं वेदात्मानं जीवमंतिकात्।  
  ईशानं भूतभव्यस्य न ततो विजुगुप्सते। एतद्वैतत्।

इत्यादिवाक्येनेत्यर्थः। क्वचित् श्रुतौ स्वगतभेदनिराकरणं तवापि संमतमित्याह ॥ दृष्टइति ॥ ॥ एकोदेव इति ॥ अत्र ब्रह्मादयो हि भूतानीति समनंतरोदाहृते भारतवाक्ये भूतशब्दनिर्दिष्ठानां ब्रह्मादीनां सर्वभूतानां भिन्नत्वात्तदंतर्गतपरमात्मनि प्रसक्तो भेद एकशब्देन निवार्यत इत्यर्थः ॥ अन्यथेति ॥ स्वगतभेदस्य सर्वथा प्रसक्त्यभावे ब्रह्मणो निर्भिन्नत्वरूपाखंडत्ववादस्यानारंभः स्यादित्यर्थः ॥ अनुभूतिरिति ॥ अनुभूतेरात्मरूपत्वादित्यर्तः ॥ उपाधिरिति ॥ घटानुभवः पटानुभव इत्यादिघटाद्युपाधिनिबंधनएवानुभूतेर्भेदो न तु केवलाया अनुभूतेरित्यर्थः ॥ प्रत्युतेति ॥ धर्मादेर्भेदस्य लोके अप्राप्तेर्धर्मिग्राहकशास्त्रप्राप्तभेदनिषेधे च तद्विरोध इत्यर्थः। नन्वस्तु नानाशब्दो भेदार्थस्तथापि प्रतियोगिविशेषानुपादानात् भेदमात्रं ततः प्रतीयत इति भेदमात्रनिषेधः पर्यवस्यतीत्यत आह ॥ इहेतीति ॥ इदंशब्दः प्रतियोगिविशेषोपस्थापक इत्यर्थः। ननु सप्तम्यं तस्येदंशब्दस्याधिकरणपरत्वान्न तस्य प्रतियोग्युपस्थापकत्वमित्यत आह ॥ इमौ स्निग्धाविति ॥ इदमधिकरणकेदं प्रतियोगिकस्नेहस्य ग्रामाधिकरणग्रामप्रतियोगिकस्य विरोधस्य च ततः प्रतीतेरित्यर्थः। ॥ इदंशब्देति ॥ कथमपि श्रूयमाणेनेत्यर्थः। शाब्दीह्याकांक्षेतिन्यायात्प्रकृतिप्रत्ययांतप्रतियोग्युपस्थापकपदकल्पनापेक्षया सप्तम्यवरुद्धस्यापि श्रूयमाणस्येदम् शब्दस्य षष्ठ्यंतविपरिणामेनापि तदुपस्थापकत्वकल्पने लाघवमिति भावः ॥ तदिति ॥ अशूयमाणेनेत्यर्थः। नन्वत्रप्रतियोगिकल्पन एव न मानं तत्कथं श्रुताश्रुतकल्पनयोर्लाघवादि चिंत्यत इत्याशंक्य भेदसामान्यनिषेधसंभवात्तत्कल्पनमावश्यकमित्याहं ॥ विधेयेति ॥ विधेयोद्देश्ययोर्भेदनिषेधे ब्रह्माधिष्ठानकभेदनिषेधासिद्धिः ब्रह्मस्वरूपमात्रबोधनपर्यवसानं च स्यादित्यर्थः ॥ निषेधेति ॥ नानात्वतन्निषेधयोरपि भेदनिषेधे नानात्वनिषेधस्य नानात्वनिषेधनिषेधपर्यवसायितया नानात्वसमर्थनमेव कृतं स्यादित्यर्थः ॥ काठकेचेति ॥ तं देवा इत्यादिपूर्ववाक्ये भेदः प्रतीयत इत्यर्थः ॥ मध्यइति ॥

  अंगुष्ठमात्रः पुरुषो मध्य आत्मनि तिष्ठति।  
  ईशानो भूतभव्यस्य न ततो विजुगुप्सते। एतद्वैतत्।  
  अंगुष्ठमात्रः पुरुषो ज्योतिरिवाधूमकः।  
  ईशानो भूतभव्यस्य स एवाद्यस उ श्वः। एतद्वैतत्।  
  यथोदकं दुर्गे वृष्टं पर्वतेषु विधावति।  
  एवं धर्मान् पृथक् पश्यंस्तानेवानुविधावति।

\`यथोदकं शुद्धे शुद्धमि'त्यादिवाक्ये च भेदप्रतीतेस्तदनुसारेण तन्मध्यपठितं नेहनानेति वाक्यमपि न सर्वभेदनिषेधकं किंतु ब्रह्मणि धर्मादिभेदं निषेधतीति वाच्यमित्यर्थः। इह ब्रह्ममि अस्माद्ब्रह्मणः सकाशान्नानात्वं नास्तीत्येतावता पूर्णत्वेन शेषमसंगतमित्यत आह ॥ किंचनेति ॥ ब्रह्मगुणादीनां ब्रह्मस्वरूपत्वेन ब्रह्मणि तद्भेदस्य वस्तुतो ब्रह्म भेदतया तदुपस्थितये किंचन शब्दः। परमते सर्वभेदोपस्थितये किञ्चनशब्दः। मम तु ब्रह्मप्रतियोगिकसर्वभेदोपस्थितये इति न कश्चिद्विशेषः। अन्यथा परमतेपि तदसंगतिरिति भावः ॥ अन्यथेति ॥ किंचन शब्दस्य सर्वभेदपरत्व इत्यर्थः ॥ उक्तेति ॥ विधेयादिभेदस्यावश्यकतया सर्वभेदनिषेधे व्याघात इत्यर्थः ॥ भवित्रिति ॥ नानाशब्दस्य भिन्नवाचित्व इत्यर्थः ॥ भवित्रिति ॥ नानाशब्दस्य भिन्नवाचित्व इत्यर्थः ॥ धर्मादीति ॥ इह ब्रह्मणि धर्मावयवादिकं नानाभिन्नं नास्तीत्येवं पर इत्यर्थः ॥ सर्वेभ्य इति ॥ एतच्चेपपादितं ॥ उद्देश्येति ॥ व्रीहिभिर्यजेतेत्यत्र व्रीहिशब्दस्य जातिपरत्वेपि मानांतरप्राप्तस्यैवोद्देष्टव्यतया चतुर्मुष्टिनिरुप्ताः प्रकृता पूर्वसाधनीभूताः व्रीहयो व्रीहीनवहंतीत्यत्र व्रीहिशब्देन गृह्यंत इत्यर्थः ॥ व्यक्तिवाचीति ॥ गवादिशब्देभ्य इव जातिविशेषस्य किंचनेति शब्दाप्रतीतेरित्यर्थः।

 ॥ आय्ग्नेयेति ॥ तृतीयस्य द्वितीयपादेऽभिहितं। अधिकारे च मंत्रविधिरतदाख्येषु शिष्टत्वात्। ज्योतिष्टोमे प्रथममाग्नेय्यैंद्र्यादयः स्तोत्रशस्त्रादिसाधनत्वेनाग्नआयाहिवीतय इत्येवमादयो विशेषरूपेण विहिताः। पुनश्च सामान्येनाग्नेय्याग्नीध्रमुपतिष्ठत इत्येवमादिषूपदिश्यंते। तत्र संदेहः। किं तद्व्यतिरिक्ता ग्रहीतव्या उत ता वा अन्या वा अथवा ता एवेति त्रयः पक्षाः। अत्र प्रकृतानां कार्यांतरोपयोगेन या तयामत्वादग्रहणं। अथवा सामान्यविधानमिदं। तानि चाग्नेयीविशेषविधानानि। परिहृत्य च विशेषविधिविषयं सामान्यशास्त्राणि प्रवर्तन्ते। तस्मात्तद्व्यतिरिक्ता एवेत्याद्यः पक्षः। अथवा आग्नेयादिशब्दैरविशेषप्रत्ययो जायते। न चान्यत्प्रकृतग्रहणस्य क्षमं विशेषणं पश्यामः। प्रकरणस्य ग्राहकत्वेनाविशेषकत्वात्। सन्निधिलक्षणलौकिकप्रकरणस्य च यौगिकश्रुतिजनितविशेषप्रत्ययेन बाध्यमानत्वात्। तस्मात्सर्वा एवेति द्वितीयः। सिद्धांतस्तु। व्यक्तिशब्दोऽयं यौगिकत्वात्। सर्वत्र यौगिकैः शब्दैः व्यक्तिरेवाभिधीयत इति वार्तिकोक्तेः। नह्यत्र जातिः काचित्प्रतीयते। नानारूपासु नानाच्छंदस्वपि च देवतैकत्वमात्रेणाग्नेयादिशब्दप्रयोगात्। नह्यग्नआयाहि वीतये अग्निं होतारमित्यनयोर्देवताव्यतिरिक्तं किंचित्सामान्यं दृश्यते। देवतासंबंधमेव चैष न व्यभिचरति। व्यभिचरति च ऋग्जातिं। द्रव्यकर्मगुणादिष्वपि प्रयोगात्। तस्माद्व्यक्तिशब्दोयं। व्यक्तिवचनाश्च सन्निहितव्यक्तिपराः। तथाहि। आग्नेय्याग्नीध्रमुपतिष्ठत इत्यत्र नाग्नीध्रस्वरूपप्रयुक्तमुपस्थानम्। प्रयोजनाभावात्। अतो अवश्यं ज्योतिष्टोमकार्यविशेषसाधनमेतदित्याश्रयितव्यम्। स च कार्यविशेषः सामान्यप्राप्तौ सत्यां शक्यो विधातुम्। तत्र यदि सामान्यविशेषसंबंधाविदमेव वाक्यं कुर्यात्ततो भिद्येत्। ननु चानेनविशेषमात्रमाग्नेयीसंबंधः क्रियताम्। प्रकरणात्सामान्यसंबंधः सिध्द्यति। सत्यम्। प्रकरणात्सिध्यति। न तु श्रुतिमकल्पयित्वा। सा च श्रुतिः क्लृप्तायां सत्यां कल्पयितुं न शक्यते। ननु विशेषे विधीयमानेऽर्थात्सामान्यमंतर्भविष्यति। सत्यम्। अर्थापत्तिरियम्। सा चान्यथानुपपत्त्या भवति। यदीदं विशेषसंबंधवाक्यं सामान्यसंबंध- श्रुतिमकल्पयन्नोपपद्येत। ततःकल्पयेत्। उपपद्यते त्वस्य क्लृप्तसामान्यसंबंधास्वृक्षु स्वस्वार्थमात्रविधानं। प्रकृतानामप्रकृतानां च ग्रहणेप्येकत्र प्राप्तसामान्यानुवादे न विशेष- मात्रकरणादन्यत्र च सामान्यविशेषकरणाद्वैरूप्यनिमित्तोपि वाक्यभेदः स्यात्। एकतरग्रहणे तु न कश्चिद्दोषः। तदुक्तं वार्तिके।

  ऋतुकार्यविशेषोयं मंत्रस्यास्योपदिश्यते।  
  सामान्यप्राप्त्यपेक्षश्च विशेषो नित्यमिष्यत इति।

आग्नेयीशब्दस्य यौगिकत्वेन विग्रहसमानार्थतया अग्निर्देवतास्येति विग्रहे सर्वनाम्नः सन्निहितपरत्वात् आग्नेयीशब्दोपि सन्निहितपर एवेति।

 ॥ अक्ताशब्दवदिति ॥ नामधेयपादे स्थितं। संदिग्धेषु वाक्यशेषात्। अक्ताःशर्करा उपदधाति तेजो वै घृतमिति श्रूयते। तत्र शर्कराणां घृततैलवसाद्यन्यतमेनांजनं उत घृतेनैवेति विशये विशेषानुक्तेरर्थवादस्य विध्यनुसारित्वादनियम इति प्राप्ते विधावंजनक्रियाक्षिप्तद्रवद्द्रव्यसामान्यस्य घृतेपि सत्त्वान्निर्विशेषसामान्यानुष्ठानासंभवेन किंचिद्विशेषपर्यवसानस्य विधिनैवापेक्षितत्वाद्वाक्यशेषोपात्ते विशेषे सति विशेषांतरकल्पनानौचित्याच्च विधेयस्तावकवाक्यशेषानुसारात् घृतेनैवांजनमिति सिद्धांतः। तथाप्रकृतेपि एवं धर्मानिति वाक्यशेषे धर्मभेदश्रवणान्नेह नानेत्यत्र नानाशब्दोपि धर्मभेदपर एवेत्यर्थः। नन्वेवमपि ब्रह्मणि धर्मनिषेधस्तवानिष्ट इत्यत आह ॥ तथाचेति ॥ विशेष्यविधाने बाधकस्थलमुदाहरति ॥ लोहितेति ॥ उष्णीषादेर्विध्यंतरप्राप्तस्य नात्र विधानं संभवतीत्यर्थः। विशेष्यनिषेधे बाधकमुदाहरति ॥ नजीर्णेति ॥ अत्र जीर्णमलवत्त्वविशिष्ट वासोनिषेधे नग्नस्याप्यन्वयापत्तिर्बाधकमित्यर्थः। ननु यत्र विशेष्ये बाधकं तत्र तथास्त्वित्याशंक्य प्रकृतेपि तदस्तीत्याह ॥ धर्माणामिति ॥ ॥न सहेतीति ॥ प्रकृत्यर्थविशेषणमेतदिति भाष्यस्थेनैतच्छब्देन विनञ्भ्यामिति सूत्रस्थस्य नसहेत्यस्य परामर्श इति सूचयितुं न सहेति स्ववाक्यं ॥ प्रकृत्यर्थेति॥ ननु प्रकृतिभूतनञर्थेनसहेतिप्रत्ययार्थो विशेषणीयः। तथाच द्वौ प्रतिषेधौ प्रकृतमर्थं सातिशयं गमयतः। न न सह सहैवेति। तथा च नानाशब्दः सहेत्यर्थः स्यादिति चोदयित्वा लोकप्रसिद्धार्थानामिहसाधुत्वान्वाख्यानात् लोकेच नानाशब्दस्य पृथग्भावाभिधायकत्वान्नसहेतिनप्रत्ययार्थनिर्देशः किंतर्हि प्रकृत्यर्थविशेषणमित्यादिनाभाष्यग्रंथे विनञ्शब्दयोर्नसहेत्येकार्थत्वात् नाप्रत्ययस्य नाञ्प्रत्ययस्य चानिर्दिष्टार्थकत्वेन स्वार्थिकत्वाद्विनानानाशब्दयोरेकार्थत्वमुक्तमित्यर्थः॥ महाभाष्येचेति ॥ ननु तर्हिनिषेधार्थाभ्यां विनञ्‌शब्दाभ्यां सहेत्यर्थेव नानाञ्‌प्रत्ययौ विधातव्यावितिचोद्यं नसहेत्यस्य प्रकृत्यर्थविशेषणस्याभावे क्रियावाचिनोपि विशब्दात्सहार्थे प्रत्ययोविज्ञायेत। विगतौ सहेतीति परिहृतं कैयटे। तत्सूचयति चकारेण ॥ अमरोक्तेश्चेति ॥ नानाशब्दो विनेत्यर्थे वर्तत इत्यनुषंगः ॥ नानाविष्णुमिति ॥ विष्णुंविनेत्यर्थः ॥ नतदस्तीति ॥ नेहनानेतिश्रुतिसमानार्थस्मृतौ नानाशब्दस्थाने विनाशब्दप्रयोगादुभयोरेकार्थतावसीयत इत्यर्थः। एवं च वाक्यार्थं संग्रहरूपेणाह ॥ एवंचेति ॥ विना नसह नास्तीत्युक्ते सहास्तीति लभ्यत इत्यर्थः। नानाशब्दस्यभिन्नार्थस्य किंचनशब्दार्थविश्वविशेषणत्वेपि नदोष इत्याह ॥ किंचेति ॥ ॥ ब्रह्मणीति ॥ विशेषनिषेधस्य शेषानुज्ञानांतरीयकत्वादिति भावः । ननु ब्रह्मणो जगदुपादानत्वादुपादान एव जगन्निषेधः पर्यवस्यतीत्यत आह ॥ ब्रह्म चेति ॥ ननु ब्रह्मणि प्रकृत्यादौ च प्रपंचो निषिध्यत इत्यत आह ॥ आन्यथेति ॥ ॥ एतद्वाक्यस्येति ॥ प्राणादीनां ज्योतिषा सह पंचजनानां तैरुक्तानुसारेण गंधर्वपितृदेवतासुररक्षसां वा आकाशस्यच ब्रह्मणि प्रतीयमानत्वादित्यर्थः ॥ य एषइति ॥ सवा एष महानज आत्मा योयं विज्ञानमयः प्राणेषु यएषों तर्हृदय आकाश इत्यादिना आकाशादेः शयनस्य सर्वलोकानामीशितव्यानां पालनादिधर्माणांच प्रतीतेरित्यर्थः ॥ ईशानमिति ॥ यइदं मध्वदं देवमिति पूर्ववाक्ये ईशानमिति श्रुतिपाठः। अंगुष्ठ इत्युत्तरवाक्ये ईशान इति पाठः। वाक्यानि तूदाहृतानि। संगृह्णाति॥ एवंचेति ॥ अत्रेति ॥ अनन्येतिि वाक्ये ॥ एतेनेति ॥

   मनसैवानुद्रष्टव्यं नेह नानास्ति किंचन।  
   मृत्योः स मृत्युमाप्नोति यइह नानेव पश्यति  
   इति वाक्यं एतदनंतरोत्तरवाक्येन  
   एक धैवानुद्रष्टव्यमेतदप्रमेयं ध्रुवां  
   विरजः परआकाशादज आत्मा महान्ध्रुवः।  
   तमेव धीरो विज्ञाय प्रज्ञां कुर्वीत ब्राह्मणः।  
   नानुध्यायाद्बहून् शब्दान्वाचोविग्लापनं हि

तदितीत्यादिना मरणादिरहितत्वादिधर्मकं आकाशादिदेवताभ्य उत्कृष्टतमं ब्रह्म प्रतिपादयता वाक्येन विरोधान्नतत् विश्वमिथ्यात्वपरं। अपितु ब्रह्मिगतभेददर्शिनिंदाद्वारा तदभेददर्शिस्तावकं। नह्याकाशादेरभावे तदवधिक उत्कर्षो ब्रह्मणि संभवतीत्यर्थः ॥ पूर्ववाक्यमिति ॥ काठकस्थमितिशेषः। वाक्यंतु पूर्वमेवोदाहृतं। बृहदारण्यकेतु मृत्योः स मृत्युमाप्नोतीतिवाक्यं एकधैवानुद्रष्टव्यमित्यस्मात्पूर्ववाक्यमिति बोध्यं। वाक्यं तूदाहृतं ॥ तत्रेति ॥ मृत्योः मृत्युमिति वाक्ये। नानाशब्देन ब्रह्मगतो भेदः इवशब्देन च तद्गतौ भेदाभेदौ च निवार्येते इत्यर्थः ॥ भवेदिति ॥ एकत्र विरुद्धयोः संयोग इव शब्दो भवेदित्यन्वयः। प्रकृते च विरुद्धद्वयं भेदार्थकनानाशब्दसमभिव्याहारात् भेदभेदावेवेति भावः ॥ अन्यथेति ॥ उपमायामिव शब्दस्य प्रसिध्द्या प्रकृतेपि तस्योपमार्थत्व इत्यर्थः ॥ सर्वस्यापीति ॥ यस्य पृथिवी शरीरं यस्यात्मा शरीरमित्यादिश्रुतेरित्यर्थः ॥ अन्येत्विति ॥ यथा सर्वगंध इत्यादौ तत्तद्गुणं ब्रह्मोपास्यत्वेन प्रतिपिपत्सितं। नतु तद्गुणं ब्रह्म सिध्द्यति। उपासनायाः कर्तव्यत्वे ब्रह्मणश्चतत्तद्गुणत्वे वाक्यतात्पर्यकल्पने गौरवात्। यथा प्रकृतेप्यद्वितीयत्वादिना ब्रह्मोपास्यमेवाभिधीयते। नत्वद्वितीयं ब्रह्म प्रतिपाद्यते। उपासनक्रियाध्याहारश्च सर्वगंधादिवाक्येपि तुल्य इति भावः ॥ मिथ्यात्वेति ॥ मिथ्यात्वप्रतिपादकत्वेन पराभिमता श्रुतिरित्यर्थः। माधवीयभाष्यानुसारेण नानात्वप्रतिपादकबहुश्रुतिविरोधोपि द्रष्टव्यः। तथाहि।

  कविर्नृचक्षा अभिषीमचष्ट ऋतस्य योना विधृतेमदंती।  
  नाना चक्राते सदनं यथावेः समानेन क्रतुना संविदाने।

अनुक्रमणिकाद्युक्तरीत्या सर्ववेददेवतायाः द्यावापृथिव्याद्यधिष्ठानस्य परमात्मनो नानाविधस्थानत्वमुच्यते। कविः क्रांतदर्शी। नृचक्षाः नृणां द्रष्टा सूर्यः। सीं एतेद्यावापृथिव्यौ। अभ्यचष्ट सर्वतः पश्यति। ऋतस्य योना जलस्य योना योनिभूते। मदंती हृष्यंत्यौ। विधृतेसमानेन परस्परप्राणनाख्येन। क्रतुना कर्मणा। संविदाने परस्परमैकमत्यं प्राप्नुतः। ते द्यावापृथिव्यौ। नाना पृथग्भूतं। सदनं स्थानं। चक्राते। तत्र दृष्टांतः यथावेः कुलायं नाना भवति तद्वत्। नाना चक्राते यम्या वपूंषि तयोरन्यद्रोचते कृष्णमन्यत्। श्यावीव यदरुषीच स्वसारौ महद्देवानामसुरत्वमेकं। यम्या यमरूपे मिथुनभूते अहश्चरात्रिश्चेत्यते नानाविधानि वपूंषि शुक्लकृष्णादीनि चक्राते कुरुतः। किंविधे श्यावी कृष्णवर्णा अरुषी शुक्लवर्णा इत्येवं रूपतया स्वसारौ भवतः। तयोर्मध्येऽन्यत् अर्जुनं अहः रोचते किरणसंबंधाद्दीष्यते। अन्यत् रात्रिरूपं कृष्णं तमः संबंधात् यम्या सुपो योदशः शेचते। एकान्याभ्यां समर्थाभ्यामिति न निघातः। अत्राह्नो रात्रेश्च देवतायाः परमात्मनो जीवादिभिन्नतारूपत्वमुच्यते। यच्चिद्धित्वा जना इमे नाना इवंत ऊतये। अस्माकं ब्रह्मेदमिंद्र भूत् तेहा विश्वा च वर्धनं। हे इंद्र श्मे दृश्यमानाः जनाः। नाना अनेकविधाः। ऊतये सुखस्य रक्षणाय। यच्चित् यद्यपि हि त्वा हवंते स्तुवंति तथापि अस्माकं इदं ब्रह्मस्तोत्रं। ते तव। विश्वा अहा सर्वेष्वहस्सु। वर्द्धनं वृद्धिकरं प्रीतिकरं। भूत् भवतु। यदिंद्र मन्मशस्स्त्वा नाना हवंत ऊतये। अस्माकेभिर्नृभिरत्रास्वर्जय। हे इंद्र यस्मात् संग्रामे त्वां मन्मशः मन्मना स्तोत्रेण। नाना बहुप्रकाराः जनाः। त्वां आह्वतु किमर्थं ऊयते रक्षणाय। अतोस्मिन्संग्रामे अस्माकेभिरस्मदीयैः नृभिः स्तोतृभिः आहूतः सन् स्वः शत्रुबलं जय अभिभव। अभिष्टये सदावृधं स्वर्मीलेषु यन्नरः। नाना हवंत ऊतये। हे इंद्र नरो यजमानाः स्वस्याभिष्टये सहायार्थं सदावृधं सदा सेवकान्वर्धयंतं त्वां स्वर्मीह्लेषु संग्रामेषु नानाविधाः ऊतये हवंते आह्वयंति। नानां वा उनो धियः। नो अस्माकं धियः। नानानं नानाविधा भवंति। तथा जनानां व्रतानि विविधानि भवंति। तक्षा त्वष्टा। रिष्टं दारुतक्षणं इच्छति। भिषक् चिकित्सकः ऋतं रोगं इच्छति। ब्रह्मा ब्राह्मणः सुन्वंतं यजमानमिच्छति। अतः कारणात् हे इंद्रो सोम त्वं संद्रार्थं परिस्रव परितः क्षर। नानाधियो वसूयवः।

ऋषिः प्रवृत्तसोमयागः सनथ दशापवित्रात् सोमे क्षरति प्रतिबंधकपापापनुत्तये पुरश्चरितानुकीर्तनपुरःसरं अध्यैषणं करोति। अहं कारुः स्तोमानां कर्तास्मि। तन्यतेस्मादिति ततः पिता। तन्यतेऽसाविति ततः पुत्रो वा। भिषक् भेषजकृत् ब्रह्मेत्यर्थः। स च त्रय्या विद्ययाभिषज्यतीति श्रुतेः। तथा नाना माता दुहिता वा उपलप्रक्षिणी उपलेषु दृषदादिषु भृष्टान् यवान् हिनस्ति चूर्णयति सक्तून् करोतीत्यर्थः। एवं सर्वे वयं नानाधियः भिन्नस्वबावकर्माणः वसूयवो वसुकामाः। अनुतस्थिम परिचराम। तत्र दृष्टांतः। गा इव गाव इव। छांदसोजस्याकारादेशः। गावो यथा गोष्ठमनुनिष्ठंति। स्वपयःप्रदानेन परिचरंति। एवं वयमपि परिचरामः तज्ज्ञात्वा हे इंद्र परिस्रव। अत्र निरुक्तं। उपलप्रक्षिणीत्युपलेषु प्रक्षेपणा वा कारुरुहमस्ति कर्ता स्तोमानां ततो भिषक् तत इति संताननाम पितुर्वा पुत्रस्य वा भिषगुपलप्रक्षिणी सक्तुकारिका नानानमतेर्माता वा दुहिता वा नानाविधा नानाकर्माणो वसूयवो वसुकामाः अन्वास्थितास्मे गाव इव गोष्ठमिति। बृहस्पतिं वृषणं वर्धयंतो नानासंतो बिभ्रतोज्योतिरासा। नाना पृथग्भूताः संतो ज्योतिर्मंत्रान् आसा आस्येन बिभ्रतः वर्षितारं बृहस्पतिं वर्धयंत इत्यादि। भेदमिथ्यात्ववादिनां निंदा च श्रूयते।

  शश्वंतो हि शत्रवो रारधुष्टे भेदस्य चिच्छर्धतो विंद रंधिं।  
  मर्तां एनः स्तुवतो यः कृणोति तिग्मं तस्मिन्निजहि वज्रमिंद्र।

हे इंद्रते तव शत्रवः शश्वंतः बहवः ररधुः वशमीयुः चिदपि च भेदस्य शर्धतः हिंसकस्य भेददूषकस्य रंधिं नाशं विंद विचारय भेददूषको यथा नश्यति तथा कुरु यश्च वस्तुतः स्तोतॄन्मर्त्यान् प्रति एनः पापं कृणोति तस्मिन् तिग्मं वज्रमायुधं जहि प्रेरयेति।

  आवदिंद्रं यमुना तृत्सवश्च प्रात्र भेदं सर्वताता मुषायन्।  
  अजासश्च शिग्रवो यक्षवश्च बलिं शीर्षाणि जभ्रुरदश्व्यानि।

भिद्यत इति भेदः सर्वस्मात् भिन्नं इद्रं ईश्वरं यमुना आवत्तत्तीरवासी सर्वोपि जनो व्यतोषयदित्यर्थः। तृत्सवः तृत्सुसंज्ञकाःवशिष्टशिष्याश्चावत्। य इंद्रः अत्रास्मिन्सर्वतातौ युद्धे परकीयाश्वसंबंधीनि शीर्षाणि मुषायत् अमुष्णात्। तमिंद्रमजासः जनपदाः शिग्रवो जनपदाः यक्षवश्च जनपदाः बलिमुपहारं जभ्रुः उपजह्रुरिति। भेदमेभिर्जघान। भेदं वन्वंता प्रसुदासमावं। त इत्याद्यपि योजनीयं। एवमन्यान्यावत् समित्यन्यत्वप्रतिपादकाः संख्याप्रतिपादकाश्च बहुश्रुतो द्रष्टव्याः।

  व्यासाद्रिसृततर्कांबुपूरैः पक्षयुगं युजि।  
  न्यायामृतरंगिण्यां नेहेत्यस्यार्थवर्णनं ॥ नेह नानेति श्रुत्यर्थः॥

\</1-2-6\>

  \*\*\*\*\*\*\*\*\* proof completed \*\*\*\*\*\*\*\*\*\*\* 

jaya gurudatta  
न्यायामृतम्  
न्यायामृततरङ्गिणी (commentry)

\<1-2-7\>  
   न्यायामृततरङ्गिणी

 ॥ यत्र त्वस्योति ॥ ननु बृहदारण्यके चतुर्थे प्रपाठके काण्वानां यत्र वा अस्येति श्रुतिपाठस्य सत्त्वेपि यत्र त्वस्येति पाठो नास्ति। अविनाशी वा इत्यादिवाक्यं च नास्ति। सैन्धवखिल्यवाक्ये समुद्रपदं च नास्ति। माध्यन्दिनानां तु यत्र त्वस्येति वाक्यसत्त्वेपि तत्राविनाशीत्यादिवाक्यं समुद्रपदं च नास्ति। माध्यन्दिनानां तु यत्र त्वस्येति वाक्यसत्त्वेपि तत्राविनाशीत्यादिवाक्यं समुद्रपदं च नास्ति। षष्ठे प्रपाठके काण्वानां माध्यन्दिनानां च यत्र त्वस्येति वाक्यपाठसत्त्वेति तन्निकटेऽविनाशीत्यादिवाक्यसत्त्वेपि तत्पूर्वखण्डिकायां स यथा सैन्धवघनोनन्तरेति पाठो नास्ति समुद्रपदं च नास्ति। माध्यन्दिनानां तु यत्र वा अन्यदिव स्यादित्यादिपाठसत्त्वेन यत्र यत्र हि द्वैतमिवेत्यादिपाठश्च नास्ति तत्किमत्र वाक्यमुदाह्रियत इति। उच्यते। समानार्थकसर्वमन्त्रोदाहरणम्। यत्र यावानन्शो नास्ति तत्र तावानुपसंहरणीयः। वस्तुतः षाष्ठं वाक्यमुदाहरणम्। काण्वपाठे तत्राल्पस्यैवोपसंहरणीयत्वात्।

 ननु प्रव्रजिष्यता मैत्रेय्यै बहुधनं दित्सता याज्ञवल्क्येन धनेनामृतत्वमस्ति किमिति पृष्ठवतीं मैत्रेयीं प्रति पृथिवीपूर्णेनापि धनेनामृतत्वं नास्तीति प्रतिब्रुवता यदेव त्वं वेत्थ तदेव मे ब्रूहीति मैत्रेय्या पार्थ्यामानेन प्रश्नानुमोदनपूर्वकं व्याख्यास्यामीति प्रतिज्ञाय \`आत्मनि विज्ञात इदं सर्वं विदितमि'त्युक्तम्। तत्र ननु कथमन्यस्मिन्ब्रह्मणि विदितेऽन्यद्विदितं भवतीत्याशङ्कायां \`ब्रह्म तं परादादित्यादि इदं सर्वं यदयमात्मे'त्यन्तेन सर्वस्य ब्रह्मात्मकत्वमुक्तम्। तच्च कथं जानीयामिति जिज्ञासायां स्थित्युत्पत्तिप्रलयेषु यद्व्यतिरेकेण यन्नोपलभ्यते तत्तदात्मकमिति न्यायमभिसन्धाय चेतनाचेतनात्मकानेकविशेषात्मकप्रपञ्चस्य स्थितौ ब्रह्मव्यतिरेकेणानुपलम्भं निदर्शयितुं दुन्दुभिशङ्खवीणाख्यदृष्टांतत्रयमुक्तम्। उत्पत्तौ निदर्शयितुं आर्द्रेंधनाग्निधूमदृष्टांतः। प्रलये तन्निदर्शयितुं समुद्रदृष्टांत उक्तः। ब्रह्मविदां ब्रह्मविद्यानिमित्तकाविद्यानिरोधरूपोयमात्यन्तिकप्रलय इति सदृष्टांतमुपपादयितुं सैन्धवखिल्खखण्डिकोक्ता। यथा उदकस्यैव भौमतेजः सम्बन्धात् खिल्यभावः तदपगमे पुनरुदकभाव एव एवमात्मनो भूतसम्बन्धात्खिल्यभावस्थानीयः संसारः भूतविनाशे सति नश्यति। तदनन्तरं ममेदं धनमिदं क्षेत्रमित्यादिभ्रान्तिर्नास्तीति न प्रेत्यसंज्ञास्तीत्यनेनाभिहिते विज्ञानघनस्य कथं संज्ञा नास्तीत्युच्यत इति शङ्कमानां मैत्रेयीं प्रति न मयाज्ञानसामान्या भाव उच्यते अपि तु रूपादिदर्शनाभाव उच्यते इत्युत्तरयितुं यत्र हि द्वैतमिव भवतीत्यादिना संसारदशायां रूपादिद्वितीयवस्तुसद्भावेन तद्विषयकज्ञानमस्ति ब्रह्मभूयं प्राप्तस्य तु द्वितीयवस्त्वभावान्न तद्गोचरज्ञानमस्तीति प्रतिपादयितुं \`यत्र वा अस्य सर्वमात्मैवाभूदित्यादि' वाक्यमुक्त्वा तत्समानस्थानतया षष्ठस्याप्येवमेव तात्पर्यं वर्णनीयम्। माध्यन्दिनानामप्येवमेव। तस्माच्चतुर्थे काण्वपाठे यत्र वा अस्येति वा षष्ठे यत्र त्वस्येति वा माध्यन्दिनपाठे षष्ठचतुर्थयोर्यत्र त्वस्येति वाक्यं द्वितीयमात्रनिषेधे मानमित्याशङ्क्य श्रुत्यर्थमाह।

 ॥ अत्र हीति ॥ षष्ठे प्रपाठक इत्यर्थः ॥ पूर्वत्रेति ॥ \`यत्र त्वस्येति वाक्यगर्भित यत्र हिद्वैतमिवेति खण्डिकातः पूर्वायां स यथा सैन्धवघन इत्येतस्यामित्यर्थः। इत्यादिना समानार्थायां कंडिकायामिति शेषः। \`स यथा सैन्धवखिल्य उदके प्रास्त उदकमेवानुविलीयेत न हास्योद्ग्रहणायैव स्यात्। यतो यतस्त्वाददीत लवणमेव एवं वा अरे इदं महद्भूतमनन्तमपारं विज्ञानघन एवैतेभ्यो भूतेभ्यः समुत्थाय तान्येवानुविनश्यति न प्रेत्य संज्ञास्तीत्यरे ब्रवीमीति' सहोवाच याज्ञवल्क्य इत्येतत्खण्डिकास्थाने पठितायां स यथा सैधंवघनोनन्तरोऽबाह्मः कृत्स्नो वसथ त एवं वा अरे अयं बाह्यः प्रज्ञानघन एवैतेभ्यो भूतेभ्यः समुत्थाय तान्येवानुविनश्यति न प्रेत्य संज्ञास्तीत्यरे ब्रवीमीति स्थितिरुक्तेत्यर्थः ॥ विज्ञानघनस्येति ॥ प्रज्ञानघनस्येत्यर्थः । ननु सैन्धवघनखण्डिकायां समुद्रपदं नास्ति तत्कथं समुद्र इत्यादि व्याख्यानमिति मैवं एवं मन्यते सैन्धवखिल्यखण्डिकाव्यवहितपूर्वखण्डिकायां स यथा सर्वासामषां समुद्र एकायनमित्युक्तत्वेन अब्विकारस्य सैन्धवखिल्यस्य समुद्रायनत्वाभिज्ञानात् अब्रूपसैधवघनाधारतयाभिधीयमानमुदकमपि समुद्र इति प्रत्यभिज्ञायते। तत्समानार्थतया सैन्धवघनखण्डिकायामपि तदुपसंहर्तव्यम्। तथा च श्रुत्यन्तरं- \`यथा नद्यः स्यंदमानाः समुद्रायणाः समुद्रं प्राप्यास्तं गच्छंति नामरूपे विहाय। तथा विद्वान्नामरूपाद्विमुक्तः परात्परं पुरुषमुपैति दिव्यं इति। नन्वत्र श्रुतौ सर्वासामपां समुद्र एकायनमित्यत्रापि समुद्रशब्देन जलराशिरेवोच्यते। जलराशिं प्राप्तानां नद्यादीनां च तेन सहाभेद एव च प्रत्यक्षसिद्धस्तत्कथमुच्यते ब्रह्मणि स्थितिरित्यत आह ॥ न हीति ॥ अत्र सैन्धवखिल्यवाक्ये। समुद्रपदसमानार्थोदकपदेन जलराशिर्नोच्यत इत्यर्थः। ननु चन्द्रोदयेन समुद्रो वर्धते समुद्रे स्नायादित्यादिषु समुद्रशब्दस्य जलराशौ प्रयोगदर्शनादत्रापि समुद्रपदेन जलराशिरेव ग्रहीतुं युक्त इत्यत आह ॥ पूर्वत्रेति॥ नन्वपामयनत्वेन निर्दिष्टस्यापि समुद्रस्य कुतः खातादिरूपत्वमत आह ॥ न चेति ॥ समुद्रो वर्धत इत्यादौ वृध्द्यादेः खातादावसम्भवात्समुद्रशब्दस्य जलराश्यर्थत्वमिति भावः। समुद्रशब्दस्य खाताद्यर्थे प्रकृतोपयोगमाह ॥ न चेति ॥ एवं श्रुतिरिति ॥ सैन्धवघनखण्डिकया सम्पूर्णयेत्यर्थः ॥ अविनाशीति ॥ सैन्धवघनखण्डिकाऽव्यवहितोत्तरखण्डिकायां स होवाच मैत्रेयि \`अत्रैव मा भगवान्मोहान्तमापीपन्न वा अहमिमं विजानामी'ति सहोवाच न वा अरेऽहं मोहं विजानाम्यविनाशी वा अरेऽयमात्माऽनुच्छित्तिधर्मेत्यस्यां न प्रेत्य संज्ञास्तीति पूर्ववाक्येन भूतवियोगानन्तरं मुक्तौ ज्ञानं नास्तीति याज्ञवल्क्येनोक्ते किमात्मनाश एव मुक्तिः येन मुक्तावात्मनाशात् ज्ञानाभावः उताशेषविशेषगुणनाश एव अथवाऽद्वितीयचिन्मात्रावशेषो वा मुक्तिः। येन द्वितीयाभावात् ज्ञानाभावः इत्युक्तम्। याज्ञवल्क्येनेत्यादि स्वव्यामोहमाविष्कुर्वन्तीं मैत्रेयीं प्रति याज्ञवल्क्येन मतत्रयमपि निरस्तमित्यर्थः ॥ पुनरुक्तिरिति ॥ अनिच् प्रत्ययानुपपत्तिश्च द्रष्टव्या। धर्मादनिच् केवलादिति केवलोपपदपूर्वात् केवलाच्च धर्मशब्दात्तदुक्तेः। ननूच्छित्तिधर्मा न भवतीति करणे नायं दोषः। न च पुनरुक्तिः। अविनाशीत्यनेन स्वरूपानाशस्यानुच्छित्तिधर्मेत्यनेन विनाशानाधारत्वस्य चोक्तेरित्यत आह ॥ अनुच्छित्तिरिति ॥ बहुव्रीहेस्तूभयथाप्याश्रयणीयत्वादिति भावः। ननु चिन्मात्रं यद्यद्वैतं स्यात्किमपि न जानीयात्। यत्र द्वैतमिव तत्रैव ज्ञानमिति व्यतिरेकव्याप्तौ व्याप्यविशेषणमिवेति व्यर्थं स्यादित्यत आह ॥ यत्र हीति ॥ यत्र द्वैतं तत्र ज्ञानमित्युक्ते परमतेऽप्रसिद्धिः। द्वैतस्य मिथ्यात्वेन सर्वत्र तदत्यन्ताभावस्यैव सत्त्वेन कस्यापि द्वैतानधिकरणत्वात्। इवेत्यस्योपादाने तु मिथ्याभूतं द्वैतं लभ्यते। तच्च स्वात्यन्ताभावाधिकरणेप्यस्तीति नाप्रसिद्धिः। नन्वेवं स्वमतेनैकांत्यम्। ज्ञाने सत्यपि मिथ्याद्वैताभावादित्यत आह ॥ पररीत्येति ॥ युक्त इति शेषः ॥ अल्पत्वाद्वेति ॥ यथाकथंचिद्भेदसत्त्वमल्पशब्दार्थः। ननु दृष्टांताद्युपपत्तिभिरात्मविज्ञानेन सर्वविज्ञानमाघोषयन्ती सती चोपनिषत् न द्वितीयं सहते इति कथं तर्कपरा व्याख्यायत इत्यत आह ॥ अन्यथेति ॥ द्वितीयमात्रनिषेधपरत्व इत्यर्थः ॥ वाक्यशेष इति ॥ सर्वविज्ञानवाक्योत्तरवाक्य इत्यर्थः ॥ सर्वमिति ॥ परमात्मव्यतिरेकेणान्यत्रान्याश्रितं सर्वमिति यो वेद तं पुरुषं तदेव सर्वं परादात् द्येत् खंडयेत् एवमेव ब्रह्म तं परादादित्यादिना ब्रह्म क्षत्रं लोकान्देवान् वेदान् भूतानि सर्वमित्येवमन्ते वाक्ये बोध्यम्। ब्राह्मणाद्यभिमानिनी देवता परमात्माश्रितां मामन्याश्रितां जानातीति हेतोः क्रुध्यतीत्यर्थः। अन्यथा ब्रह्म तं परादाद्यो ब्रह्म वेदेत्यादिनैव पूर्णत्वेनान्यत्रेति व्यर्थः। अन्याश्रितत्वनिंदया तु ब्रह्माश्रितत्वे तात्पर्यमवसीयत इति भावः।

 नन्वात्मनि विज्ञात इदं सर्वं विज्ञातमिति प्रतिज्ञायामात्मव्यतिरेकेण सर्वस्याभाव इत्येवंरूपहेतुं साधयितुं ब्रह्मोपादानकत्वं सर्वस्याभिमतम्। तदुपपादनाय स्थित्यादिषु ब्रह्माश्रितत्वं वक्तुं दुन्दुभ्यादिदृष्टांता उक्ता इति द्वितीयाभावे तात्पर्यमवगम्यत इत्यत आह ॥ न हीति ॥ स यथा दुन्दुर्भर्हन्यमानस्य न बाह्यान् शब्दान् शक्नुयाद्ग्रहणाय ॥ दुन्दुभेस्तु ग्रहणाय दुन्दुभ्याघातस्य वा शब्दो गृहीतः। अत्र परमते स इति दृष्टान्तः लोके यथा दण्डादिना ताड्यमानस्य भेर्यादेः दुन्दुभिशब्दसामान्यात् निष्कृष्टान् तारमनद्रादिरूपात् बाह्यशब्दान् गृहीतुं न शक्तो भवति। दुन्दुभेस्तु ग्रहणेनाहननमाघातः। आहनविशिष्टस्य दुन्दुर्भेर्ग्रहणे सति शब्दसामान्यविशिष्टदुन्दुभिग्रहणे सति तद्गताः विशेषा गृहीता भवन्ति। न तु त एव निर्भिद्य ग्रहीतुं शक्यन्ते। एवं शङ्खस्य ध्यायमानस्येत्यत्र वीणायै वाद्यमानायै इत्यत्र च बोध्यम्। इत्यादिरूपेणार्थकरणेपि यथा सामान्यं विना विशेषो नावतिष्ठते तथा ब्रह्मव्यतिरेकेण जगन्नास्तीत्येव प्रतीयते न तु ब्रह्मणि तदध्यस्तमिति। दृष्टांतानानुगुण्यात्। सामान्ये विशेषस्यानध्यासात्।
भवद्रीत्योत्पत्तिविषये आर्द्रेंधनाग्निधूमदृष्टांतवाक्येपि लीलयानायासेन निश्वसितवज्जगत्सर्जनमित्येव प्रतीयते। न तु तत्राध्यासः। भवदभिमते प्रलयविषये अप्समुद्रदृष्टांते वाक्येपि स्पर्शत्वग्जिह्वारसाद्यनेकोपन्यासात् त्वग्वेद्यत्वेन स्पर्शस्य त्वगधीनत्वमिवात्माधीनत्वमेवावगम्यत इत्यर्थः।

  व्यासाद्रिसृततर्कांबुपूरैः पक्षयुगं युजि।  
  न्यायामृततरङ्गिण्यां यत्र त्वस्यार्थवर्णनम्॥ यत्र त्वस्येति श्रुत्यर्थः।

\</1-2-7\>

\<1-2-8\>  
   न्यायामृततरङ्गिणी

 ॥ यद्द्वैतमिति ॥ अयं काण्वानां पाठः। माध्यन्दिनानां पश्यत्वैतद्द्रष्टव्यं न पश्यतीत्यादिपाठः ॥ तत्रेति ॥ ननु कथं न मानम्। तथा हि शाङ्करीये बृहदारण्यकभाष्ये उक्तम्। सुषुप्तौ निष्प्रपञ्च आत्मा भवतीति विक्षिप्य पूर्वोक्तमर्थं पुंजीकृत्य वक्तुं तद्यथास्मिन्नाकाशे श्येनो वा सुपर्णोवेत्यादिचतस्रः खण्डिकाः प्रवृत्ताः तत्र सम्परिष्यक्तस्त्रीपुंसदृष्टांतेन प्राज्ञपरिष्वक्तात्मनो बाह्यांतरज्ञानराहित्यमुक्तम्। तच्च चैतन्यात्मस्वभावस्य स्वयंज्योतिषोऽनुपपन्नमित्याशङ्कायां ज्योतिर्ब्राह्मणे यद्वैतन्न पश्यतीति नव खण्डिकाः प्रवृत्ताः। तत्तत्र सुषुप्ते यद्वैतं न पश्यति तत्तत्र सुषुप्ते पश्यन् वै पश्यन्नेव न पश्यति। ननु सुषुप्ते चक्षुरादिकरणव्यापाराभावान्न पश्यतीति जानीम इति चेन्न। हि यस्मात् द्रष्टुः स्वरूपभूतायाः दृष्टेर्ज्ञानस्य विपरिलोपो न विद्यते। यथाग्नेरौष्ण्यं यावदग्निभवति तथा यावद्द्रष्टृ दृष्टिर्भवति। कथं तर्हि न पश्यतीत्युच्यते। उच्यते। न तु तत् विषयभूतं द्वितीयमस्ति। यद्विभक्तं पश्येदिति श्रुतौ तथाग्निमासु न जिघ्रतीत्यादिश्रुतिष्वपि एवं षाष्ठमैत्रेयीब्राह्मणगत यद्द्वैतं न पश्यतीत्यादिष्वपि द्वितीयमात्रनिषेधादित्याशङ्क्य श्रुत्यर्थमाह ॥ पूर्वत्रेति ॥ \`ता वा अस्यैता हिता नाम नाड्यो यथा केशः सहस्रधाभिन्नस्तावताणिम्ना तिष्ठंति शुक्लस्य नीलस्ये'त्यादिवाक्येषु शुक्लादिभगवद्रूपैर्नाड्यः पूर्णा इत्युच्यत इत्यर्थः ॥ तद्रूपाणामिति ॥ भगवन्मूर्तीनां तन्निष्ठशुक्लादिगुणानां चेत्यर्थः। यत्। द्वैतमिति श्रुतौ पश्यतीति क्रियां प्रति कर्तृत्वेन ब्रह्म परामृश्यत इति वक्तुं ब्रह्मणः प्रकृतत्वमाह ॥ हृदयमित्यादिना ॥ ननु \`आगतं पुण्येनानन्वागतं पापेन तीर्णो हि तदा सर्वांच्छोकान् हृदयस्य भवती'ति पूर्ववाक्ये तदा सुप्त्यवस्थायां सर्वशोकरहितो जीवो हृदयस्य परमात्मनः सम्बन्धी भवतीत्यभिप्रायकहृदयशब्देन ब्रह्म प्रकृतमित्यर्थः। ननु हृदयशब्देन कथं ब्रह्मोच्यते। तस्य पुंडरीकाकारमांसपिंडवाचिनस्तत्स्थांतः करणलक्षणस्य शोकशब्दलक्षितकामान्वितत्वादित्याशङ्क्य तत्र रूढियोगौ दर्शयती ॥ हृदयं ब्रह्मेत्यादिना ॥ हृदयं ब्रह्मेत्यारुणेया इत्यत्रोपासनाश्रवणेपि ब्रह्माहैव ता इति वाक्यशेषेण ते उदरहृदये ब्रह्मैवेत्यर्थकेन हृदयस्य ब्रह्मत्वसिद्धिरित्यर्थः। छांदोग्ये \`स वा एष आत्मा हृदि तस्यैतदेव निरुक्तं हृदयमिति तस्य ब्रह्मणो हृदयमिति' निरुक्तं नाम। बृहदारण्यके च एष प्रजापतिर्हृदयमेतद्ब्रह्मैतत्सर्वं तदेतत्र्यक्षरं हृदयमिति हृ इत्येकमक्षरमभिहरन्त्यस्मै स्वाश्चान्ये च य एवं वेद द इत्येकमक्षरं ददत्यस्मैस्वाश्चान्ये च य एवं वेद यमित्येकमक्षरमेवेति स्वर्गलोकं य एवं वेदेत्यादिना हृदयशब्दस्य ब्रह्मणि रूढेरुक्तत्वात् हरति ददाती या तीति हृदयमिति योगस्यापि सूचितत्वाच्च। नाडीवाक्ये शुक्लादिगुणानां प्रकृतत्वात् यत् द्वैतमित्यत्र यच्छब्देन परामर्श इत्यभिप्रेत्याह ॥ यत् स्वगुणेति ॥ स्वं च गुणादिकं चेति विग्रहः। स्वं नाडीस्थभगवन्मूर्त्यादि। गुणादिकं चार्थात्स्वस्यैवेत्यर्थः ॥ तदिति ॥ न तु तत् द्वितीयमस्तीत्यत्र विद्यमानस्य तच्छब्दस्य यत् द्वैतमित्यत्रान्वितस्य यत्पश्येदित्यत्र यच्छब्देनाप्यन्वय इत्यभिप्रायः। ननु द्वैतशब्दार्थं भेदं प्रति प्रतियोगित्वेन ब्रह्मणोऽनिर्देशात्कथं स्वस्माद्भिन्नमिति व्याख्यानमित्यत आह ॥ पश्यतीति ॥

 पदिन्यायेनेति। चतुर्थस्य प्रथमपादे विचारितं। पदकर्माप्रयोजकं नयनस्य परार्थत्वात्। ज्योतिष्टोमे एकहायन्या क्रीणातीति सोमक्रयणं प्रकृत्य श्रूयते षट्पदान्यनुनिष्क्रामति सप्तमं पदं गृह्णातीति। एकहायन्या गोः सोमक्रयदेशं प्रति नयने सति सप्तमं पदं यद्देशे भवति तद्देशगतपान्सून् गृह्णातीत्यर्थः। तत्र एकहायनीनयने संदेहः किं पदपान्सुप्रयुक्तमपि वा उत क्रयप्रयुक्तमेव वा। तदर्थं किं एकहायनी उभयार्था वा क्रयार्थमेव वा। तस्याह्यभयार्थत्वे तत्संस्कारार्थस्य नयनस्यापि तद्द्वारेणोभयप्रयुक्तत्वं स्यात्। क्रयमात्रार्थत्वे तु एकहायन्यास्तन्नयनस्यापि क्रयमात्रार्थत्वेऽपरस्याशेषित्वादप्रयोजकत्वम्। पूर्वपक्षस्तु। उभयार्थैकहायनी। न च तस्याः। श्रुत्या क्रयार्थाया उभयार्थत्वे मानाभावः। क्रयार्थाया अपि तस्याः सन्निधानेनानुपपत्त्या च पदपान्स्वर्थत्वस्यापि सम्भवात्। तथा हि। पदपान्सूनां पदिनं विनानुपपत्त्या सन्निधानाद्योग्यत्वाच्च एकहायन्येव पदिनी सम्बध्यते। न च पदपान्सूनामप्रयोजनत्वेन शेषित्वासम्भवः। यर्हि हविर्धाने प्राचीं प्रवर्तयेतुस्तर्हि तेनाक्षमुपांज्यादिति सोमधारणार्थशकटस्य हविर्धानसंज्ञस्य योऽक्षो दारुविशेषस्तदंजनं पदपान्सुना कर्तव्यमिति तेषां सप्रयोजनत्वात्। तदुक्तं तन्त्रसारे।

  किं प्राप्तं यद्यपेक्षत्वात् पदस्य पदिनी स्वतः।  
  योग्यत्वात्सन्निधेश्चेहाप्यंगं स्यादेकहायनी।  
  श्रुत्यास्याः क्रयशेषत्वेप्यन्यथानुपपत्तितः।  
  सन्निधेरितरांगत्वमपि स्यात्पशुधर्मवत्।  
  प्रकृत्यर्थत्वबोधेपि शेषाणामुपदेशतः।  
  विकृत्यर्थत्वमप्येषामतिदेशेन चेष्यत इति।

सिद्धांतस्तु। श्रुत्या क्रयार्थाया एकहायन्याः संस्कारार्थस्य नयनस्यापि क्रयार्थत्वात्तदनुनिष्यन्नपदपान्सूनां नयनं प्रत्यप्रयोजकत्वम्। तदुक्तं तन्त्रसारे।

  क्रयार्थायाः प्रसंगेन पान्सुग्रहणसम्भवात्।  
  न दुर्बलप्रमाणेन कल्पनीया तदर्थतेति।

सन्निधिलक्षणेन दुर्बलप्रमाणेन पदपान्स्वर्थत्वमपि नैकहायन्याः कल्पनीयमित्यर्थः। अत्र पूर्वपक्षन्यायेन यथा पदपान्सुषु प्रकृतैकहायनी पदिनी सम्बध्यते तथा द्वैतमित्यत्र प्रतियोगित्वेन प्रकृतं ब्रह्म सम्बध्यत इत्यर्थः। अत्र पदन्यायेनेत्यादिपाठकल्पनमत एव निरस्तम्।

 ॥ आनन्तर्यमिति ॥ बहुषु पठितेषु कस्यचिदानन्तर्यस्यावर्जनीयत्वादनुष्ठानक्रमार्थत्वेन च तत्सन्निधिविशेषाम्नानार्थवत्त्वोपपत्तेः उभयार्थाकांक्षादिरूपप्रकरणादिकल्पकत्वायोगात् श्रुतिवच्च क्रमस्य साक्षाद्विनियोजकत्वाभावादानन्तर्यमंगांगिसम्बन्धस्यानाक्षेपकमिति जैमिति सूत्रार्थः। तथा हि तृतीयस्य प्रथमपादेभिहितं हस्ताववनिक्ते उलंपराजिं स्तृणातीति दर्शपूर्णमासयोः श्रूयते। तत्र हस्तावनेजनस्य हस्ते संस्कारार्थस्य तद्द्वारा किं स्वाव्यवहितोत्तरभाविउलपराजिस्तरणमात्रं प्रत्यंगत्वं उत स्वानन्तरभाविउलपराजिस्तरणादिसर्वपदार्थांगत्वं वेति संशयः। ऊर्ध्वलूतानि उलपानि। सुगन्ध्यादिकठिनतृणानि। तैस्तृणैर्दीर्घवेदिमध्यस्तरणं उलपराजिस्तरणम्। तत्राव्यवहितानन्तरातिक्रमहेतोरयोग्यत्वस्याभावात्किं भावयेदित्युपकार्यापेक्षायां अग्रे पठित एवोपतिष्ठते न पूर्व इति पूर्वत्रासम्बन्धादव्यवहितोत्तरोलपराजिस्तरणं प्रत्येव हस्तावनेजनमंगामिति प्राप्ते स्तरीतुमित्याद्यश्रवणाद्द्वयोराख्यातयोरेकवाक्यत्वाभावादाकांक्षायोग्यतयोरनन्तरस्येव तदुत्तरेषामपि समत्वात्सन्निधिमात्रस्य चोक्तविधान्यथासिद्धत्वात्साध्यांतराश्रवणेन चावान्तरकथंभावरूपावान्तरप्रकरणाभावात्सर्वस्योत्तरस्यांगमवने जनमिति सिद्धांतः। तदुक्तं वार्तिके।

  न तावदेकवाक्यत्वं दृश्यते योग्यता समा।  
  अवान्तरकथंभावस्तदानीं न च गम्यत इति।

 तद्यथास्मिन्नाकाश इत्यादिषु प्रस्तुतस्य सुप्तजीवस्य पुण्यपापानन्वागतिमुक्त्वा सुषुप्ते स्वयं प्रकाशस्यात्मनो रूपादिविशेषदर्शनाद्यभावप्रतिपादनात् जीवपराः खण्डिकाः कथं परमात्मनि योज्यन्त इत्याशङ्क्य परपक्षेऽनुपपत्तिमाह ॥ कथं चेति ॥ परपक्षे सुप्तौ दृशिघ्रात्यादेर्विलोप एवास्ति। चक्षुरादिकरणकरूपगन्धादिविषयोपहितज्ञप्तेरेव दृशित्वघ्रातित्वादियुक्तत्वात्। सुप्तौ च तदभावात्। नित्याखंडचैतन्ये तु तथात्वाभावादिति भावः ॥ द्रष्ट्रादीति ॥ न च षष्ट्योः सामानाधिकरण्यमिति वाच्यम्। तव मते कर्त्रर्थतृचोऽविवक्षितार्थत्वेन द्रष्टृद्दष्टिशब्दयोरर्थभेदाभावेनान्यतरवैयर्थ्यात्। यथोक्तं त्वदीये बृहदारण्यकभाष्ये। नन्वनित्यक्रियाकर्तृविषय एव तृच् दृष्टो यथाच्छेत्ताभेत्तेत्याशङ्क्य अपरिलुप्तस्वभावैवात्मनोदृष्टिरतस्तया स्वयंज्योतिः स्वभावया पश्यन्नेव भवति सुषुप्ते इत्यादि। यथादित्यादयो नित्यप्रकाशस्वभावा एव संतः स्वाभाविकेन नित्येनैव प्रकाशेन प्रकाशयन्तीत्युच्यन्ते तथाऽयमप्यात्माऽविपरिलुप्तस्वभावया दृष्ट्या नित्यया द्रष्टेत्युच्यत इति च ॥ यथेत्यादि ॥ जीवगतसुषुप्त्यवस्थायाः परमात्माधीनत्वं वक्तुं दृष्टांत उच्यते श्रुतौ तद्यथास्मिन्नित्यादि। सुपर्णशब्देन क्षिप्रगामी श्येनविशेष उच्यते। संहत्य प्रसार्य पक्षौ। सम्यग्लीयतेऽस्मिन्निति सल्लयो नीडं तस्मै। नीडार्थमात्मनैव ध्रियते। नीडे तिष्ठतीति यावत्। एवमेवाययं पुरुष एतस्मा अन्ताय धावति। यत्र सुप्तो न कञ्चन कामं कामयते न कञ्चन स्वप्नं पश्यति यथा पक्षी परिपतनजश्रमापनुत्तये स्वनीडमुपसर्पति एवमेव जाग्रत्स्वप्नजश्रमापनुत्तये परमात्मानं धावति प्राप्नोति। अयं पुरुषो जीवः। एतस्मै अन्ताय स्थानाय सुप्त्य वस्थाप्रदाय परमात्मने यत्र परमात्मनि सुप्तो जीवः।

  स्वित्यानंदः परो विष्णुस्तमाप्तः सुप्त उच्यते।  
  सम्प्राष्य तमजं जीवः कामयेनैव किञ्चन।  
  न च स्वप्नसमभ्रान्तिज्ञानं याति कदाचन।  
  सुषुप्तौ च किमुज्ञानान्मुक्तौ प्राप्तो जनार्दनमिति

बृहदारण्यकभाष्योक्तेः। \`तावा अस्यैता हिता नाम नाड्यो यथा केशः सहस्रधाभिन्नस्तावताणिम्ना तिष्ठंति शुक्लस्य नीलस्य पिंगलस्य हरितस्य पूर्णा अथ यत्रैनं घ्नती व जिनन्तीव हस्तीव विच्छाययति गर्तमिव पतति यदेव जाग्रद्भयं पश्यति तदत्राविद्यया मन्यतेऽथ यत्र देव इव राजेवाहमेवेदं सर्वोस्मीति मन्यते सोस्य लोकः'। पूर्वत्र परमात्मनो जीवं प्रति स्थानत्वमुक्तमत्र विविच्यते। ता वै शास्त्रांतरप्रसिद्धाः। अस्य सुप्तजीवशरीरस्य। एताः हितनामकाः सूक्ष्माः शुक्लादिपरमात्ममूर्तिभिः पूरिता नाड्यस्संति तासु नाडीषु कण्ठदेशे यदा जीवो भवति तदा स्वप्नं पश्यति।

  निहितो भगवान्यत्र हिता नाड्यः प्रकीर्तिताः।  
  नानावर्णो हरिस्तासु नानारूपी व्यवस्थितः।  
  तासां मध्ये सुषुम्ना च तत्र सुप्तिं व्रजत्ययम्।  
  ता एव कण्ठदेशस्था जीवस्तत्र व्यवस्थितः।  
  स्वप्नान्पश्यति जाग्रद्वद्भयं च प्रतिपद्यते।  
  अ इत्यादिश्यते विष्णुरविद्या तन्निरीक्षणम्।  
  तेन स्वप्नानयं पश्येज्जीवो जागरितं तथेति

बृहदारण्यकभाष्योक्तेः। ननु जीवतुल्यः परमात्मा कथं जीवस्याधारः स्यादत उच्यते। परमात्माज्ञाननिमित्तं जीवस्य हननादिकमस्ति। अतो न जीवतुल्यः स इत्यर्थः। जिनन्ति वशीकुर्वन्ति। विच्छाययति हस्तिवत् धावति। इवशब्दो हननादेरश्वभावत्वार्थः। अत्राविद्यया परमात्मविषयाज्ञानेन यत्र चेतनसमूहे देवोहमस्मीत्यादि यो मन्यते सः अस्य जीवस्य उत्कृष्टं स्थानं देवाद्युपमा तस्याल्पत्वार्थः इव शब्दः। \`तद्वा अस्यैतदतिच्छंदा अपहतपाप्माभयँ रूपं तद्यथा प्रियया स्त्रिया सम्परिष्वक्तो न बाह्यं किञ्च न वेद नांतरमेवमेवायं पुरुषः प्राज्ञेनात्मना सम्परिष्वक्तो न बाह्यं किञ्चन वेद नांतरं' \`तद्वा अस्यैतदाप्तकाममात्मकाममकामं रूपं शोकांतरम्'।

 जीवाश्रयस्य परमात्मनो महिमा तयोर्भेदश्चात्रोच्यते एतस्य जीवाश्रयस्य परमात्मनः तदेतत्प्रसिद्धं रूपं वै कीदृशं तत्। तदुच्यते। अतिच्छंदाः छंदसामवाच्यम्। छंदःकामोतिगतो यस्मात् तदतिच्छंदम्। छांदसं सकारांतत्वमिति वा। अपहतपाप्म भयरहितम्। तेन प्राज्ञाख्येन भगवद्रूपेण। सम्परिष्वक्तः बाह्याभ्यन्तरविषयौ न जानाति। तत्र दृष्टांतस्तद्यथा प्रिययेत्यादि। अस्य प्राज्ञस्य एतत् आप्तकामादिकं शोकांतरं शोकेन रहितं रूपम्। \`अत्र माध्यन्दिनानामशोकांतरमिति पाठः। तदभिप्रायेण शोकं विना सुरमणादित्यादि भाष्यम्। काण्वानां तु शोकांतरमिति पाठः। अत्र पिताऽपिता भवति माताऽमाता लोका अलोका देवा अदेवा वेदा अवेदा अत्रस्तेनोऽस्तेनो भवति भ्रूणहाभ्रूणहा चांडालोचांडालः पौल्कसोपौल्कसः श्रमणोश्रमणस्तापसोतापसोऽनन्वागतं पुण्येनानत्वागतं पापेन तीर्णो हि तदा सर्वाच्छोकान् हृदयस्य भवति'। अत्र संगं परमात्मानं प्राप्तस्य मुक्तस्यासंगत्वमुच्यते।

  तेनाश्लिष्टस्स्वपुत्राणां दायादानां न वै पिता।  
  तेषां दुःखाददुःखित्वान्न माता लोकमान्यपि।  
  अलोकमानान्नो लोको देवोपि स्वाधिकारतः।  
  वर्षणादेर्व्युत्थितत्वान्न देवो देवमान्यपि।  
  अवेदमानान्नो वेदः पापी पापफलाप्ययात्।  
  अपापः श्रमणश्चापीत्यादि

बृहदारण्यकभाष्योक्तेः। अत्र परमात्मप्राप्तौ सत्यां पिताऽपिता भवति देवाः। न दीव्यन्ति संसारवत्। वेदाश्च तथा। चांडालः शूद्रात् ब्राह्मण्यामुत्पन्नः। पौल्कसः शूद्रात् क्षत्रियायामुत्पन्नः। श्रमणः श्रमकरकर्मयुक्तः। हि यस्मात् तदा मुक्तौ सर्वान् शोकान् तीर्णः सन् हृदयस्य परमात्मनः सम्बन्धी भवति अतो युज्यते तस्यासंगत्वम् एवं भूतः परमात्मा यज्जानाति तदस्ति यन्न जानाति तन्नास्तीत्येषोऽर्थो यद्द्वैतं न पश्यतीत्यादावुच्यते। तदुक्तं तत्रैव। यत्किञ्चिद्वस्तु भगवता न दृष्टं तन्नास्त्येव विद्यमानं सर्वं पश्यत्येवेति। तथा च श्येनाकाशादिस्थानीयस्य जीवसंसारस्य सत्यत्वमेव प्रतीयत इति सर्वसामंजस्येन वाक्योपपत्तौ व्याहत्यादिदोषयुक्तद्वितीयमात्रनिषेधपरत्वायोगादित्यर्थः।

  यद्द्वैतं नेति सुवचः शेषार्थग्रहणे परे।  
  चतुष्पदीमादिशत त्रिपदीमपरे गिरम्।  
   
अत्रैव प्रकरणे यत्र हि द्वैतमित्यादौ द्वैतमिति पदस्य श्रवणाच्च।

  व्यासाद्रिसृततर्कांबुपूरैः पक्षयुगंयुजि।  
  न्यायामृततरङ्गिण्यामर्थो न त्वित्यदः श्रुतेः। न तु तद्द्वितीयमस्तीति श्रुत्यर्थः।

\</1-2-8\>

\<1-2-9\>  
   न्यायामृततरङ्गिणी

 ननु छंदोगोपनिषदि पित्रोद्दालकेन गुरुकुलं प्रति प्रेषितं पुनः परावृत्यागतमब्रह्मविदं श्वेतकेतुं प्रति यस्मिन् ज्ञाते सर्वं ज्ञातं भवति तादृशमुपदिश्यमानं वस्तु गुरून् पृष्टं किमित्युक्ते अवाच्यमपि स्वगुरूणामज्ञानं पुनर्गुरुकुलप्रेषणभयात् श्वेतकेतुरुक्तवान् मम गुरवस्तद्वस्तु नावेदिषुः यद्यावेदिष्यन् मां प्रत्युपादिक्ष्यन्निति। भवानेव तु पिता ब्रवीत्विति श्वेतकेतुना पृष्टे ब्रह्मज्ञानेन सर्वं ज्ञातमित्यस्योपपादकं सर्वस्य ब्रह्मानन्यत्वमुक्तमित्यतो वाचारम्भणादिशब्दा मिथ्यात्वे मानमित्यत आह ॥ वाचारम्भणेति॥ कृद्योग इति ॥ कर्तृकर्मणोः कृतीति षष्ठ्या बाधितत्वात्तुतीया नोपपद्यत इत्यर्थः। ननु करणे तृतीया भविष्यतीत्यत आह ॥ वाचेति ॥ ॥ अक्षरेति ॥ अप्येकाक्षरसाम्यान्निर्ब्रूयादिति यास्कोक्तेरित्यर्थः॥ उक्तं हीति ॥ अन्यथा स्वं रूपमिति परिभाषया न वा शब्दयोरेव विभाषासंज्ञायां विभाषा जसीत्यादौ न वा शब्दयोरेव ग्रहणं स्यान्नार्थस्येति भावः ॥ तनूर्वर्षिष्ठेत्यादि ॥

 द्वितीयस्य प्रथमपादे विचारितं अनुषंगो वाक्यसमाप्तिः सर्वेषु तुल्ययोगित्वात्। पूर्वाह्णापराह्णयोरभ्यस्यमानमाग्नेयसौम्यवैष्णवयागत्रयमेकोपसत्। तथाविधानां तिसृणामुपसदां ज्योतिष्टोमे विहितानामवयवभूता प्रत्येकमादावाग्नेय्युपसदग्निमनीकमिति वाक्येन विहिता। ततश्चाग्नेय्यस्तिस्र उपसदो भवन्ति। ताश्च त्रिषु दिवसेष्वनुष्ठीयन्ते। तत्र यथासंख्यलक्षणेन क्रमप्रमाणेन प्रथमाया उपसदः \`याते अग्नेऽयाशया तनूर्वर्षिष्ठा गह्वरेष्ठोग्रंवचो अपावधीत्त्वेषं वचो अपावधीत्स्वाहा' इति निराकांक्षो मन्त्र आम्नातः। उत्तरयोस्तु। \`याते अग्ने रजाशया' \`या ते अग्ने हराशये'ति साकांक्षौ मन्त्रो तत्रापरिपूर्णमन्त्रस्यावश्यं परिपूर्णस्समर्थो वाक्यशेषः कल्पनीयः। तदुक्तं वार्तिके।

  न्यूनवाक्यप्रयोगो हि वेदेन च समाश्रितः।  
  कश्चित्क्वापि स्थितः शेषः सोऽन्वेष्टव्यः प्रयत्नतः

इति। एवं स्थिते शेषे किं लौकिको वा वैदिको वा शेष इति चिंत्यते। तत्र लौकिक एवेति पूर्वपक्षः। तदुक्तं वार्तिके।

  नान्यत्रोत्सहते गन्तुं वैदिकं सन्निबन्धनं।  
  यथेष्टविनियोगं तु सर्वार्थं वस्तु लौकिकमिति।

यद्यपि व्यवस्थितत्वेन बुद्धिविलम्बाभावाद्वैदिकस्याव्यवस्थिताल्लौकिकाल्लघुतरप्रयोगत्वेन प्रयोज्यत्वमवधार्यते। तथापि तत्र वैदिकत्वबुद्धिविरहः पूर्वपक्षिणोऽभिमतः। तदुक्तं वार्तिके।

  तानेव वैदिकान् वर्णान् भारतादिनिवेशितान्।  
  स्वाध्यायनियमं हित्वा लोकबुध्द्या प्रयुंजत इति।

सिद्धांतस्तु। वैदिकवाक्यस्य वैदिक एव शेषः। न लौकिकः। तदुक्तं वार्तिके।

  किमुक्तव्यापृतौ वेदे लौकिकावसरस्थितिः।  
  तद्व्यापारविमोकश्च सकलान्वेषणक्षये।  
  अदृष्टः प्रकृतावर्थः प्रत्ययेऽन्विष्यते ततः।  
  पदे स्वस्मिन्नलब्धस्तु प्रार्थनीयः पदांतरे।  
  स्वस्मिन्वाक्येऽपि न स्याच्चेन्मृष्यो वाक्यांतरे ततः।  
  वाक्यांतरेपि न स्याच्चेन्मृष्यः प्रकरणे ततः।  
  यदि प्रकरणे न स्यान्मृष्यः प्रकरणांतरे इति।

तदिह रजाशया हराशया मन्त्रयोः शेषः स्वपदावाक्ययोरलब्धत्वाद्वाक्यांतरे नूनमित्युपसंह्रियते। स च यत्प्रदेशवर्तित्वेन ताभ्यामाकांक्षितस्तत्रैव विनियुज्यते। शक्नोति चायं सर्वैरन्वेतुं। अन्वयकारणानामाकांक्षादीनामविशेषात्। व्यवहितसमाम्नातानामपि असम्बन्धिपद व्यवधानाभावेन बुद्धिविपरिवृत्तिरूपसन्निधिसत्त्वात्। आनन्तर्यस्याप्रयोजकत्वात् तदुक्तं वार्तिके।

  आकांक्षा सन्निधानं च योग्यता वेति तत्त्रयं।  
  सम्बन्धकारणत्वेन क्लृप्तं नानन्तरश्रुतिः।  
  तथानन्तरेण सम्बन्धः स्यात्परस्याप्यनन्तरः।  
  ततः पुनस्तदा रूढः परानन्तर्यमश्नुत इति।

तस्मादाम्नातमेव सर्वार्थमिति वैदिक एव शेष इति ॥ कथं चेति ॥ दृष्टान्तस्य मृन्मयोदेर्मृदाद्युपादानकत्वेन तद्विवर्तत्वाभावादित्यर्थः ॥ ब्रह्मेति ॥ तथा चोपादानत्वसाम्याद्दृष्टान्तोक्तिरित्यर्थः ॥ मुमुक्ष्विति ॥ मोक्षहेतुब्रह्मज्ञानशून्यं स्तब्धं श्वेतकेतुं प्रति ब्रह्मणो बुबोधयिषया उद्दालकस्य तथा प्रतिज्ञानादित्यर्थः॥ अन्यथेति ॥ विशिष्टज्ञानेन सर्वविज्ञानप्रतिज्ञायामित्यर्थः ॥ अनादीति ॥ ब्रह्मज्ञानेनाविद्यादेर्ज्ञानं न स्यादित्यर्थः ॥ वैयर्थ्याच्चेति ॥ निष्प्रयोजनत्वाद्विरुद्धार्थत्वाच्चेत्यर्थः। तदेवाह ॥ न हीति ॥ ॥ मृत्व इति ॥ तथा चासम्भव इत्यर्थः। विवर्तत्वसाम्याद्दृष्टान्ता इति द्वितीयमाशङ्क्य निराकरोति ॥ न चेति ॥ मृदादौ घटादेरनध्यासाद्दृष्टान्तानानुगुण्यमित्यर्थः। मृदादौ घटादेरनध्यासे हेतुमाह ॥ मृत्तत्वेति ॥ मृद्धटयोः सत्वसाम्यात् मृत्तिकेत्येव सत्यमिति विशिष्य मृत्तिकासत्यत्वोक्त्ययोग इत्याह ॥ व्यवहारेति॥ घटादेर्मृद्विवर्तत्वमभ्युपेत्यापि दूषयति ॥ शुक्त्यादीति॥ घटोदेर्मृद्विवर्तत्वेपि मृज्ज्ञानात् घटादिज्ञाननिदर्शनं न सम्भवति। शुक्तिरूप्यादावदर्शनादित्यर्थः ॥ एवं हीति ॥ प्रपञ्चतत्वस्य ब्रह्मरूपत्वादित्यर्थः ॥ सर्वेति ॥ घटज्ञाने सति घटस्यापि ज्ञातत्वादित्यर्थः। ननु न सर्वसाधारण्यं घटादिज्ञानस्य। तत्प्रत्यहेतुत्वादत आह ॥ स्वस्येति ॥ ब्रह्मज्ञानस्येत्यर्थः। ननु व्यक्तिभेदविवक्षायां न दोष इत्यत आह ॥ येनेति ॥ ज्ञानव्यक्तिभेदेपि ज्ञातस्यैव ज्ञातत्वादित्यर्थः ॥ तथात्व इति ॥ ब्रह्मभ्रमानधिष्ठानं आनंदो ब्रह्मतत्वं न स्यात्। एवं शुक्तित्वमपीत्यर्थः। तत्तवलक्षणस्य शुक्त्यादावभावात् न तत् रूप्यादेस्तत्वमित्याह। न चेति। स्वरूपमेव न भवति। न तरामसाधारणं तदित्यर्थः। इतोपि नासाधारणमित्याह ॥ अनेकेति ॥ किं चेति ॥ तत्वतत्विनोरभेदादिति भावः। घटघटत्वादेः सपक्षत्वान्न व्यभिचारः। ननु मृन्निश्चयेपि घटादौ संशयात्तव मते न सदृशज्ञानादिना सर्वविज्ञानोपपत्तिरित्यत आह॥ अस्मत्पक्ष इति ॥ न वयमेकांततः प्रधानज्ञानेन सर्वविज्ञानं ब्रूमोपि तु सदृशप्रधानज्ञाने सति सर्वविज्ञानफलं भवतीति।

   ॥ वाचारम्भणमिति श्रुत्यर्थः ॥  
\</1-2-9\>

\<1-2-10\>  
   न्यायामृततरङ्गिणी

 ननु बृहदारण्यके इयं पृथिवी सर्वेषां भूतानां मध्वस्यै पृथिव्यै सर्वाणि भूतानि मधु यश्चायमस्यां पृथिव्यां तेजोमयोऽमृतमयः पुरुषो यश्चायमध्यात्मँ  शारीरस्तेजोमयोऽमृतमयः पुरुषोऽयमेव स योयमात्मेदममृतमिदं ब्रह्मेदँ सर्वमिति चतुर्दशकृत्वः सर्वस्य ब्रह्मात्मत्वं बोध्यते। तथा हि बृहदारण्यकभाष्ये। इदं सर्वं यदयमात्मेति प्रतिज्ञायामात्मैकोद्भवत्वस्यात्मैकप्रलयत्वस्य च हेतोरसिद्धिरत्र निवार्यते। तथा हि। यत् लोके परस्परोपकार्योपकारकभूतं तदेककारणपूर्वकमेकप्रलयं च दृष्टम्। इदमपि पृथिव्यादिलक्षणं जगत् परस्परोपकार्योपकारकत्वात्तथाभूतं भवितुमर्हति। इयं पृथिवी सर्वेषां ब्रह्मादिस्तंबपर्यन्तानां भूतानां प्राणिनां मधु मध्विव मधु। यथैको मध्वपूपोऽनैकैर्मधुकरैर्निर्वर्तितः एवमियं पृथिवी सर्वभूतनिर्वर्तिता तथा सर्वाणि भूतानि पृथिव्यै पृथिव्याः अस्याः मधुः। यश्चायमस्यां पृथिव्यां तेजोमयश्चिन्मात्रप्रकाशमयोऽमृतमयोऽमरणधर्मा पुरुषो यश्चायमध्यात्मं शारीरे भवः तेजोमयादिपुरुषो लिङ्गाभिमानी सर्वेषां भूतानामुपकारात् करणत्वेन मधु सर्वाणि च भूतान्यस्य मधु। च शब्दसामर्थ्यादेवमेतच्चतुष्टयं तावदेकं सर्वभूतकार्यं। सर्वाणि च भूतान्यस्य कार्यमतोस्यैककारणपूर्वकतया यमेव सः योऽयं प्रतिज्ञात इदं सर्वं यदयमात्मेति। इदममृतं यन्मैत्रेय्यै अमृतत्वस्य साधनमात्मविज्ञानमुक्तम् इदं ब्रह्म यद्ब्रह्म ते ब्रवाणीत्यध्यायादौ प्रकृतम् इदं सर्वं अयमेव। तस्मान्मधुब्राह्मणं मिथ्यात्वे मानमिति । तत्राह ॥ ब्रह्मैवेदं सर्वमिति ॥ अत्र ब्रह्मशब्दोन श्रुतिपाठगतः। तस्य इदं ब्रह्मेति इदं शब्देनान्वयात्। किन्तु अयमेव स योयमात्मेत्यत्रत्यस्यायमेवेत्यस्यार्थानुवादः इदं सर्वं अयमेव पूर्वप्रकृतं ब्रह्मैवेति। अत एव काण्वानां माध्यन्दिनानां च श्रुतौ एव शब्दाभावादपपाठोयमिति न मन्तव्यम्। अयमेवेत्यत्रत्यस्य एव शब्दस्यानुवादात् ॥ पूर्वेणेति ॥ उपलक्षणमेतत्। स वा अयमात्मा सर्वेषां भूतानामधिपतिः सर्वेषां भूतानां राजा तद्यथा रथनाभौ च रथेनेमौ चाराः सर्वे समर्पिता एवमेवास्मिन्नात्मनि सर्वाणि भूतानि सर्वे देवाः सर्वे लोकाः सर्वे प्राणाः सर्वे एवात्मानः समर्पिताः इत्युत्तरवाक्येन भूतादिसत्त्वतात्पर्यकेण च विरोधो ज्ञेयः ॥ सर्वं खल्विदमिति ॥ एष आत्मांतर्हृदये ज्यायान् पृथिव्या इत्यादिनेत्यर्थः ॥ आत्मैवेत्यस्येति ॥

  यस्मिन् सर्वाणि भूतान्यात्मैवाभूद्विजानतः।  
  तत्र को मोहः कः शोक एकत्वमनुपश्यत

इतिशावास्य श्रुतिः ॥ सर्वभूतेष्विति ॥

  यस्मिन् सर्वाणि भूतान्यात्मन्येवानुपश्यति।  
  सर्वभूतेषु चात्मानं न ततो विजुगुप्सत

इत्यनेन ॥ याथातथ्यत इति॥ यथार्थान्।

  ॥ इदं सर्वं यदयमात्मेत्यादिश्रुत्यर्थः ॥  
\</1-2-10\>

\<1-2-11\>  
   न्यायामृततरङ्गिणी

 ननु यस्मात्परं नास्ति अपरं च नास्तीत्यर्थकरणादपराभावोपि सिध्यतीत्यत आह ॥ नञ इति ॥ यथा श्रुतेनैवोपपत्तेरित्यर्थः। अस्तिक्रियायास्तुन्यायप्राप्तन्नानुषंग इति भावः ॥ तेनेदमिति ॥ वृक्ष इव स्तब्धो दिवि तिष्ठत्येकस्तेनेदं पूर्णं पुरुषेण सर्वमित्यनेन ॥ ततो यदिति ॥ ततो यदुत्तरतरं तदुनात्येति कश्चनेत्यनेन। ननु यस्मान्नाणीय इति वाक्यशेषेनिषेधद्वय श्रवणादत्रापि तदनुमीयत इत्यत आह ॥ यस्मान्नाणीय इति ॥

  ॥ यस्मात्परं नेति श्रुत्यर्थः ॥  
\</1-2-11\>

\<1-2-12\>  
   न्यायामृततरङ्गिणी

 ननु प्रपञ्चो यदि विद्येतेत्यादिकं प्रपञ्चमिथ्यात्वे मानम्। तथा हि। मांडूकोपनिषत् विवरणरूपगौडपादीयवार्तिकस्य शाङ्करीयभाष्ये तदानन्दगिरौ च व्याख्यातम्। प्रपञ्चो यदीत्येतस्मात्पूर्वश्लोके

  अनादिमायया सुप्तो यदा जीवः प्रबुध्यते।  
  अजमनिद्रमस्वप्नमद्वैतं बुध्यते तदा

इत्येस्मिन् तुरीयमद्वितीयमित्युक्तम्। तत्प्रपञ्चस्य द्वितीयस्य सत्त्वादयुक्तमित्याशङ्क्य तुरीयप्रबोधात्प्रपञ्चनिवृत्तौ तदद्वितीयत्वमविरुद्धमिति चोक्तम्। तव प्रपञ्चनिवृत्त्या चेदद्वितीयत्वं तर्हि प्रपञ्चनिवृत्तेः पूर्वमनिवृत्ते प्रपञ्चे कथमद्वैतमित्याशङ्कायां तत्परिहाराय प्रपञ्चो यदीति श्लोकः। सत्यमेवं स्यात्प्रपञ्चो यदि विद्यते रज्जौ सर्प इव कल्पितत्वान्न तु स विद्यते। यथात्मनि कारणाधीनः सन् प्रपञ्चो विद्येत तदा कृतकस्यानित्यत्वनियमात्तन्निवृत्तिरवश्यम्भाविनी। कार्यस्य निवृत्तिर्नाम कारणसंसर्गः। ततः सति कारणे प्रपञ्चनिवृत्तेरनात्यन्तिकत्वादद्वैतानुपपत्तिराशङ्क्येत। न च कारणाधीनः सन् प्रपञ्चोस्ति। तस्य कल्पितत्वेनावस्तुत्वात्। न हि रज्ज्वां भ्रान्तिबुध्द्या कल्पितस्सर्पो विद्यमानस्सन् विवेकतो निवृत्तः। न च माया मायाविना प्रयुक्ता तद्दर्शिनां चक्षुर्बन्धापगमे विद्यमाना सती निवृत्ता। तथेदं प्रपञ्चाख्यं मायामात्रं द्वैतं रज्जुवन्मायाविवच्चाद्वैतं परमार्थतः। तस्मान्न कश्चित्प्रपञ्चः प्रवृत्तो निवृत्तो वास्ति। ननु शास्ता शास्त्रं शिष्य इति विकल्पः निवृत्त इत्यत्रोच्यते विकल्पो विनिवर्तेतेति। यदि केनचिद्धेतुना तत्वज्ञानाख्यकार्येण शास्तृशास्त्रादिर्विकल्पो हेतुतया कल्पितस्तथाप्यसौ बाधितो निवर्तेत। न तु तात्विकमद्वैतं प्रतिरोद्धुमर्हति। उपदेशात् उपदेशमुद्दिश्य तत्वज्ञानात्प्रागवस्तायामेव तत्वज्ञानहेतूपदेशानिमित्तोऽयं वादः शिष्यः शास्ता शास्त्रमिति। उपदेशकार्ये तु ज्ञाने निर्वृत्ते जाते परमार्थतत्वे द्वैतं न विद्यत इति। तस्मादिदं मानमित्यतस्तद्व्याख्याति।

 ॥ प्रपञ्च इति ॥ ॥ इत्यत्रापीति ॥ अनादीतिश्लोकयोर्विपर्ययपर्यवसायितर्करूपत्वादाद्यश्लोकेन सादित्वनिरासोऽनादित्वं च सिध्यति। द्वितीयेन कल्पितत्वनिरासोऽकल्पितत्वं च। अत एव न तद्धैक आहुरिति दृष्टान्तवैषम्यमिति भावः। श्लोकयोर्भेदपदाभावेपि प्रपञ्चभेदेनैव भेदोऽभिधीयत इत्याह ॥ भेदप्रपञ्च इति ॥ ननु द्वितीयभावविकाररूपसत्तार्थकत्वाद्विदेः कथं विद्येतेत्यस्य उत्पद्येतेति व्याख्यानमित्यत आह ॥ उत्पत्तिरपीति ॥ अवान्तरभेदविवक्षया द्वितीयभावविकारत्वमपि सत्ताया इति भावः। विदेरुक्तविधयोत्पत्त्यर्थत्वेपि तत्राप्रयोगादसाधुत्वमाशङ्क्य सत्तार्थस्यापि भवतेरुत्पत्तौ प्रयोगदर्शनात्समानन्यायेन विदेरप्युत्पत्तौ प्रयोगो नासाधुरित्यभिसन्धाय भावार्थाधिकरणवार्तिकमुदाहरति ॥ तेनेत्यादि ॥ धात्वर्थभिन्ना भावना प्रत्ययप्रतिपाद्यास्तीति प्रस्तावे ननु भावनायाः प्रत्ययवाच्यत्वे धात्वर्थस्यैव निष्पाद्यत्वलक्षणक्रियारूपेण प्रत्ययेनाभिधानात् भावनात्वोपपत्तेर्भावयेद्यागेनेति क्रियाकरणतया भेदेन निर्देशोऽनुपपन्न इत्याशङ्क्य भवनक्रियाकर्तृकर्मनिष्ठप्रयोजकव्यापारत्वं धात्वर्थव्यावर्तकलक्षणमभिहितं तेनेत्यर्थः। भूतिषु भवनेषु कर्तृत्वं प्राप्तस्य भवतः उत्पद्यमानस्येति यावत्। अत्र उत्पद्यमानस्येति प्रयोक्तव्ये भूतिषु कर्तृत्वमित्यादिप्रयोगात् भवतेरुत्पत्तौ प्रयोगोऽवगम्यत इत्यर्थः ॥ लभेतेति ॥ क्वचिल्लभ्येतेति पाठो लेखकप्रमादात्। श्रौतस्यापि हेतोर्व्याप्त्यावश्यकतायामुपष्टम्भकमाह ॥ अत एवेति ॥ शूर्पेण जुहोति तेन ह्यन्नं क्रियत इत्यत्र हिशब्दसूचितहेतुत्वकस्य होमसाधनतायामन्नकरणत्वस्य हेतोः प्रत्यक्षश्रुतहोमसाधनभावकस्य शूर्पस्यानेवंविधेन दर्विपिठरादिना विकल्पानुपपत्तेर्व्याप्त्यभावेनापरमार्थहेतुत्वे भाष्यस्थेन हेतुवदितिवतिप्रत्ययेन दर्शितः तद्व्यावर्त्यपरमार्थहेतुश्चतुर्गृहीतान्याज्यानि भवन्ति नह्यत्रानुयाजान्यक्षन् भवतीत्यादिकः। आतिथ्येष्टावनुयाजरहितायामष्टावुपभृति गृह्णातीति प्रकृतौ विहितस्योपभृत्यष्टगृहीतस्य चोदकप्राप्तस्य निवृत्त्यर्थं चतुर्गृहीते विधीयमानेऽनुयाजाभावस्य हेतुत्वेनाभिहितस्य यत्र यत्रानुयाजाभावस्तत्र तत्राष्टगृहीताभाव इति ज्ञायते। प्रकृतौ चाष्टग्रहणस्य चतुष्ट्वद्वयलक्षणार्थत्वद्योतनात् प्रयाजार्थं जुह्वां समानयने नियोगतोऽर्धमेव समानेयमिति ज्ञायत इत्यादिना व्याप्तिरुक्तेत्यर्थः ॥ अनुयाजा इति ॥ अर्थानुवादोऽयं। वाक्यं तूदाहृतं द्वितीयान्तम्। ॥ पूर्वत्रेति ॥

  विभूतिं प्रसवं त्वन्ये मन्यन्ते सृष्टिचिन्तकाः।  
  स्वप्नमायासरूपेति सृष्टिरन्यैर्विकल्पिता।  
  इत्छामात्रं प्रभोः सृष्टिरिति सृष्टौ विनिश्चिता

इत्यादिना सृष्टेरीश्वरेच्छाधीनत्वं स्वमतमित्युक्तम्। श्रुत्या मायामात्रमिदं द्वैतमित्यत्र मतान्तरत्वद्योतकस्यान्यादिशब्दस्याभावेन तस्य स्वमतत्वविज्ञानात् स्वमते च सृष्टेरीश्वरेच्छाधीनत्वावगमात् मायामात्रमिदं द्वैतमित्यत्रापि मायाशब्देनेश्वरेच्छैव नत्वैन्द्रजालिकादिसरूपा मायेत्यर्थः ॥ प्रभव इति ॥

  प्रभवःसर्वभावानां सतामिति विनिश्चयः।  
  सर्वं जनयति प्राणश्चेतोंशून् पुरुषः पृथक् इति।

पूर्ववाक्ये सतामित्यनेन सत्यत्वपरेण पृथगित्यनेन भेदपरेण च विरोध इत्यर्थः। चेतोंशून् ज्ञानकिरणान् ॥ उत्तरत्र चेति ॥ कल्पितो यदि केनचिदित्यस्य कल्पितत्वनिराकरणार्थकत्वेन व्याख्यास्यमानत्वात्तद्विरोध इत्यर्थः ॥ अविरुद्धेति ॥ यथाश्रुतस्य मायाकल्पितत्वरूपमायामात्रत्वस्य निवर्त्यत्वनियतत्वेनानिवर्त्यत्वविरुद्धत्वादित्यर्थः ॥ इहेति ॥ मायामात्रमिदं द्वैतमित्यत्रमात्रशब्देनेत्यर्थः ॥ तर्हीति ॥

  निवृत्तेः सर्वभावानामीशानः प्रभुरव्ययः।  
  अद्वैतः सर्वभावानां देवस्तुर्यो विभुः स्मृतः

इत्यादिषु श्रुतं कथमित्यर्थः ॥ आहेति ॥ श्रुतिरिति शेष ॥ ल्यब्लोपेति ॥ गम्यमानार्थत्वे सत्यप्रयुज्यमाने ल्यपि पञ्चमीत्यर्थः ॥ परममिति ॥ परमार्थशब्दस्यावयुत्यानुवादोयं तदेकदेशग्रहणेन। अतो नाग्निमासङ्गतिः ॥ अर्थमिति ॥ नायमर्थशब्दः परमार्थशब्दैकदेशः किन्त्वन्य एवेति बोध्यम्। ननु परमार्थशब्दस्य मिथ्याप्रतिद्वंद्विनि तात्विकेऽर्थे रूढत्वात्कथं परमार्थशब्देन स्वतन्त्रार्थाभिधानमत आह ॥ तदिति ॥ ग्राह्यत्वादित्यन्तमेकं वाक्यम्। स्वतन्त्रेऽर्थेपि तस्य स्मार्तरूढिरस्तीति भावः।आण् नद्या इत्यादै यथा यूस्त्र्याख्यौ नदी इति परिभाषिता ईदन्ता स्थली वनी इत्यादिका नदीशब्देन गृह्यते। न तु गङ्गायमुनाद्याः तथात्रापीत्यर्थः। तर्हि नदीभिश्चेत्यादौ बहुवचनेपि लौकिकनदी न गृह्येतेत्यत उक्तम् ॥ असतीति ॥ तत्र बहुवचनं बाधकमित्यर्थः। ननु बहुत्वाल्लोकप्रसिद्धिर्वलवतीत्यत आह ॥ यववराहेति ॥ यववराहादिशब्दाः लोके प्रियङ्गुकाकादौ प्रसिद्धा अपि

  वसन्ते सर्वसस्यानां जायते पत्रशातनं।  
  मोदमानाश्च तिष्ठति यवाः कणिशशालिनः

इति स्मृत्या वराहं गावोऽनुधावन्तीति वाक्येन च दीर्घशूकसूकरार्था एव गृह्यन्ते यवमयश्चरुर्भवति वाराही उपानहावित्यादौ। न हि गोभिरनुगम्यमानः काको भवति किं तु गोसदृशः पशुरेवेत्यर्थः। ननूभयत्र रूढिकल्पने गौरवं परिभाषानुयोगेनोपपद्यतामित्यत आह ॥ किं चेति ॥ विप्रतिपन्नेऽस्मिन्वाक्ये परमार्थशब्देन यौगिकः स्वतन्त्रलक्षणोऽर्थो गृह्यतां तत्र योगस्य सम्भवादित्यर्थः। ननु अक्षरैरेव बुध्यन्ते समुदायप्रसिद्धिषु। अर्थबानोपसंहारादितरा विप्रकृष्यत इति वार्तिकोक्तेः समुदाय प्रसिद्धिरूपायाः रूढेः श्रुतिस्थानीयाया वाक्यस्थानीयावयवप्रसिध्द्यपेक्षया बलवत्त्वस्य रथकाराधिकरणे स्थितत्वादिहापि परमार्थशब्देन समुदायप्रसिध्द्या तात्विकरूपएवार्थो गृह्यतामित्यत आह ॥ न चेति ॥ अवयवानामपि स्वार्थेऽवश्यं शक्तिराश्रयणीया। अन्यथाऽवयवप्रसिद्धिः समुदायप्रसिद्धिरिति विभागानुपपत्तेरिति भावः। नन्वेवं रथकाराधिकरणोक्तरूढिप्राबल्यभङ्ग इत्यत आह ॥ अत एवेति ॥ सत्यमेतद्रूढिः प्रबलेति परं तु लब्धात्मिका तस्याः स्वात्मलाभो यत्र प्रमाणान्तरेण पूर्वानुभूतावयवार्थरहितेऽर्थे शब्दप्रयोगो दृश्यते। तदुक्तं वार्तिके।

  असत्स्ववयवार्थेषु योऽन्यत्रार्थे प्रयुज्यते।  
  तत्रानन्यगतित्वेन समुदायः प्रसिध्यती'ति।

एवं च यथा प्रोक्षणीशब्दे रूढिर्लब्धात्मिका न प्रबलेत्युक्तं यतः कारणादत एव परमार्थशब्दोपि तथैव। नत्वेतावता रूढिप्राबल्यभङ्ग इत्यर्थः।

 नामधेयपादे स्थितं। प्रोक्षणीष्वर्थसंयोगात्। प्रोक्षणीरासादयेत्यत्र प्रोक्षणीशब्दस्य उत्पवनादिसंस्कृतजले प्रयोगदर्शनात्संस्कारशब्दत्वे प्रोक्षणीभिरुद्वेजिताः स्म इति जातिमात्रनिबन्धनो जले प्रयोगोऽनुपपन्नः। संस्कृतजलेपि जातिमात्रेण तत्प्रयोगसम्भवात्। तस्माद्रूढ्या जातिशब्दोयमिति प्राप्ते प्रोपसृष्टादुक्ष सेचन इति धातोर्ल्युटि ङीपि निष्पन्नस्य प्रोक्षणीशब्दस्य प्रकृष्टसेचनक्रियाकरणरूपयोगेनैव सर्वद्रवद्रव्यसाधारण इति सिद्धान्तः। एवं च स्त्रीप्रत्ययाश्रयलिङ्गनिमित्तकस्य घृतादिषु बाधेपि चोदकप्राप्तस्य ईकाररहितस्य प्रोक्षणशब्दस्य न बाध इत्यर्थवानेव विचार इति।

 नन्वेवं सर्वत्र यथाकथं चिद्योगस्य सम्भवादसत्स्ववयवार्थेष्वित्याद्युक्तमयुक्तमित्याशङ्कां परिजिहीर्षुर्वार्तिकमुदाहरति ॥ उक्तमिति ॥ प्रोक्षण्यधिकरण इति शेषः। वृक्षविशेषेऽश्वकर्णशब्दवाच्येऽश्वसदृशकर्णयुक्तत्वादिरूपयोगासम्भवेन तत्पुरस्कारेण वृक्षेऽश्वकर्णशब्दप्रयोगासम्भवात्तत्र तस्य रूढिः सम्भवतीत्यर्थः ॥ मुख्यमिति । प्रथमोपस्थितमित्यर्थः। परमार्थशब्दस्य तात्विके रूढियोगार्थप्रतीतेः कथं योगमात्रेण स्वतन्त्रार्थकत्वमित्यत आह ॥ परमार्थेति॥ पङ्कजशब्दस्य कुमुद इवात्रापि रूढिरेव बोधिकेति भावः ॥ निरस्येति ॥ तन्निरासं बोधयित्वेत्यर्थः। ननु तर्कस्याप्रमाणत्वान्न कल्पितत्वनिरासबोधकत्वमत आह ॥ तर्कत्वादिति ॥ विषर्ययपर्यवसानद्वारार्थबोधकत्वेन तर्कस्य प्रमाणत्वात्तत्सिद्धिरिति भावः ॥ अज्ञात इति ॥ ज्ञातेऽद्वैतं न विद्यत इत्यत्र नञः प्रश्लेषादेवंव्याख्यानमित्यर्थः ॥ चतुष्टयमिति ॥ कल्पितो यदीत्यत्र यदि कल्प्येतेति गम्यमानत्वाल्लिङ्चतुष्ट्वं बोध्यं ॥ विद्येतोत्पत्तिमिति ॥ विद्येतेत्ययं शब्द उत्पत्तिमाहेत्यन्वयः ॥ देवेति ॥ ज्ञानानदैकरस आत्मनि देवत्वादेर्मिथ्यात्वादित्यर्थः ॥ मायामात्रमिति श्रुत्यर्थ इति ॥ ननु माण्डूकोपनिषद्विवरणरूपगौडपादीयवार्तिकस्थौ प्रपञ्चो यदीत्यादिश्लोकौ। न श्रुतिस्थौ। अत एव गौडपादीयवार्तिकभाष्यानन्दगिरावुक्तम्। गौडपादाचार्यैर्मांडूक्योपनिषदं पठित्वा तद्व्याख्यानश्लोकावतरणमत्रैते श्लोका भवन्ति इत्यनेन कृतमिति। माण्डूक्यस्थायाः नान्तः प्रज्ञं न बहिः प्रज्ञमित्यादि श्रुतेर्विवरणरूपेषु निवृत्तेः सर्वदुःखानामीशानः प्रभुरव्यय इत्यादिषु गौडपादीयवार्तिकश्लोकेषु मध्ये प्रपञ्चो यदीति श्लोकद्वयं पठ्यते। तत्कथमुच्यते श्रुत्यर्थ इति। मैवम्। आचार्यैः माण्डूक्यभाष्ये

  तन्वा स्वस्वामिसम्बन्धः प्रपञ्चोऽस्य शरीरिणः।  
  वस्तुतोसौ न चैवास्ति परमास्य वशेयतः।  
  तन्वादिकस्तथाप्येष ह्यभिमानात्प्रदृश्यते।  
  अतः स विद्यत इति ह्यंगीकारो भवेद्यदि।  
  तथापि भगवज्ज्ञानात्स निवर्तेदसंशय

इत्यादिना श्लोकयोर्व्याख्यातत्वात्तयोः श्रुति त्वमवसीयते। माण्डूक्यभाष्ये अहमिदं ममेदमित्यादिस्वस्वामिभावरूपो द्वितीयः प्रपञ्चो यद्यपि जीवस्य विद्येत तथाप्यसौ भगवदिच्छाधीनस्तत्प्रसादान्निवर्तेत। महद्भिर्द्वितीयेन प्रकारेणाज्ञातम् अद्वैतम् इदं परब्रह्मादिवस्तु द्वैतम् अज्ञैर्द्विधा ज्ञातं विद्यमानप्रकारापेक्षया द्वितीयेन प्रकारेण ज्ञातम्। तत्र हेतुः परमार्थ इति। परमेश्वरात्। तस्यैव मायामात्रं तदिच्छया निर्मितं तदन्यथा ज्ञातं तस्मात्तदिच्छयैव निवर्तेत। अतो विकल्पः शरीरादिसम्बन्धः केनचिदज्ञानादिना कारणेन कल्पितोप्युपदेशान्निवर्तते अयं सतां वादः ज्ञाने सति ब्रह्मणि द्वैतमन्यथा द्वैतमन्यथा ज्ञानं निवर्तत इति।

  विकल्पो देहबन्धादिः केनचित्कारणे न तु।  
  कल्पितो विनिवर्तेत गुरुवाक्यादसंशयः।  
  एष एव सतां वादो ज्ञाते ब्रहमणि तत्वतः।  
    
निवर्तेत तथाज्ञानं तत आनंदमेत्यसौ इति। इत्यादिना प्रमाणस्ववचनाभ्याम् आचायैरेतौ श्लोकौ व्याख्यातौ। ग्रन्धकारेण तु तत्वनिर्णयाद्युक्तप्रकारेणात्रतर्कपरतया व्याख्याताविति बोध्यम्।

   ॥ मायामात्रमिति श्रुत्यर्थः ॥

\</1-2-12\>

\<1-2-13\>  
   न्यायामृततरङ्गिणी

 ननु द्वितीयवस्तुकृतपरिच्छेदाभावार्थकेनानन्तशब्देन द्वितीयाभावसिद्धेः स तत्र मानमित्यतस्तदर्थमाह ॥ अन्तशब्दो हीति ॥ न विद्यते अन्तः परिच्छेदो भेदो यस्ये त्यर्थकरणे वृक्षस्य शाखादित इव ब्रह्मणः सर्वाभिन्नत्वं सिद्धति न तु शाखादेरिव सर्वस्य मिथ्यात्वमित्यर्थः ॥ नत्विति ॥ अन्तशब्दस्य परिच्छिन्नार्थत्वे तु न विद्यते अन्तः परिच्छिन्नं यस्येति करणे द्वितीयनिषेधो यद्यपि सिध्यति तथापि न तस्य तदर्थत्वमित्यर्थः ॥ तुल्यतयेति ॥ तुल्ये इत्यर्थः । ननु प्रत्यक्षविरोधान्न घटाद्यभेदः सिध्यतीत्यत आह ॥ विरुद्धेति ॥ प्रत्यक्षगृहीतं व्यावहारिकं घटब्रह्मभेदं त्यक्त्वा तदविरुद्धं तात्विकाभेदं गृह्णात्वित्यर्थः ॥ वस्तुतस्त्विति ॥ ब्रह्मणः परिच्छिन्नाद्भेदोऽस्ति न वा। आद्ये परिच्छिन्नत्वापत्तिः। परिच्छिनाद्भेदे सत्यपि यद्य यद्यपरिच्छिन्नत्वं तर्हि घटादितो भेदेपि ब्रह्मापरिच्छिन्नमस्त्विति न सर्वाभेदसिद्धिः। अन्त्ये दोषमाह ॥ परिच्छिन्नादिति ॥ न परिच्छिन्नमपरिच्छिन्नमिति ह्युच्यते। अन्यथा हि परिच्छिन्नस्याप्यपरिच्छिन्नत्वापत्तिरित्यर्थः ॥ उभयेति ॥ तथा च व्यावर्त्याभावान्नाभेदो परिच्छेद इति भावः ॥ अनन्तपदेनेति ॥ तथा च सर्वाभेदस्यानन्तशब्दार्थत्वे विरोध इत्यर्थः ॥ भिन्न इति ॥ भिन्नस्य परिच्छिन्नशब्देनानभिधानादभिन्नमपरिच्छिश्नशब्देनाभिधीयत इत्यर्थः। स्वमतेनानन्तशब्दार्थमाह ॥ तस्मादिति ॥ ननु ब्रह्मणो गुणापरिच्छिन्नत्वं नाम ब्रह्मगतगुणानां देशकालापरिच्छिन्नत्वमात्रं नत्वतिरिक्तं किञ्चिदस्ति। कालाद्यपरिच्छिन्ने गगनादौ गुणपरिच्छेदमात्रेण परिच्चिन्नत्वबुद्धेरभावाच्च। अल्पगुणे परिच्छिन्न इत्यप्रयोगाच्चेति चेन्मैवम्। देशाद्यपरिच्छिन्नगुणवत्त्वमेव गुणतो परिच्छिन्नत्वम्। अन्यथा घटप्रागभावध्वंसयोर्विनाशोत्पत्ती एव घटस्योत्पत्तिविनाशाविति घटस्य ते पृथक् न सिध्येयाताम्। देशाद्यपरिच्छिन्नेपि श्रीतत्वे गुणपरिच्छेदेन तद्बुद्धिप्रयोगयोः \`परो दिवा पर एना पृथिव्यैतावती महिना सम्बभूवे'ति दृष्टत्वेन तयोरिष्टत्वाच्च। मय्यनन्तगुणेऽनन्ते गुणतोनन्तविग्रह इति स्मृतेश्च।

  ॥ अनन्तमिति श्रुत्यर्थः ॥  
\</1-2-13\>

\<1-2-14\>  
    न्यायामृततरङ्गिणी

 ननु \`इदं वै तन्मधु दध्यङ्ङाथर्वणोऽश्विभ्यामुवाच तदेतदृषिः पश्यन्नवोचत्। रूपं रूपं प्रतिरूपो बभूव तदस्य रूपं प्रतिचक्षणाच। इंद्रो मायाभिः पुरुरूप ईयते युक्ताह्यस्य हरयः शतादशेत्ययं वै हरयोऽयं वै दशसहस्राणि बहूनि चानन्तानि तदेतद्ब्रह्मापूर्वमनपरमनन्तरमवाह्यमयमात्मा ब्रह्मा सर्वानुभूरित्यनुशासनम्' इति श्रुतौ सर्वस्य ब्रह्मरूपत्वं प्रतिपाद्यते। तथा हिबृहदारण्यकभाष्ये व्याख्यातम्। यन्मधु प्रवर्ग्यप्रकरणे सूचितं नाविष्कृतम् इहापि इयं पृथिवीत्यादिना पूर्वमनन्तरनिर्दिष्टं यच्च त्वाष्ट्रं यद्दस्रावपि कक्ष्यं वामित्यत्र कक्ष्यशब्देन निर्दिष्टं कक्ष्यं गोप्यम् आत्मसम्बन्धित्वात्तद्विज्ञानाख्यं मधु प्रस्तुतं तदिदं मधु अथर्वणः कुले भवो दध्यङ् एतन्नामा ऋषिः अश्विभ्यामुवाच। कीदृशं तदात्मज्ञानरूपं मधु इत्याशङ्कायामुच्यते तदेतत् मधु ऋषिर्मन्त्रः पश्यन्नपि रूपं रूपमित्यनेन मन्त्रेण परमेश्वर एव हि नामरूपे कुर्वाणो यादृक्‌संस्थानौ मातापितरौ तत्संस्थानस्तादृग्रूप एव पुत्रादिरूपेण जायते। न हि चतुष्पदो द्विपाज्जायते। द्विपदो वा चतुष्पात्। किमर्थं पुनः प्रतिरूपागमनं तस्येत्यत उच्यते तदस्यात्मनो रूपं प्रति चक्षणाय प्रतिख्यापनाय। यदि हि कार्यकारणात्मना नामरूपेन व्याक्रियेते तदास्यात्मनो निरुपाधिकं प्रज्ञानघनाख्यं रूपं न प्रतिख्यायेत। इंद्रः परमेश्वरो नामरूपमिथ्याभिमानरूपाभिर्मायाभिः न तु परमार्थतः पुरुषो बहुरूपो बभूव एकरूप एव सन्। कस्मात्पुनः कारणात्। रथे वाजिन इव। स्वविषयप्रकाशनाहि यस्मात् हरणात् इंद्रियाख्या हरयः युक्ताः सम्बन्धाः। ते च प्राणिभेदबाहुल्यात् शता शतानि दश च तस्मादिन्द्रियविषयबाहुल्यात्तत्प्रकाशनायैव युक्तानींद्रियाणि नात्मानं प्रकाशयन्ति। परांचि खानि व्यतृणत्स्वयंभूरिति हि काठके। तस्मात्तैरेव विषयस्वरूपैरीयते न प्रज्ञानघनेन स्वेन रूपेण। एवं तर्ह्ययमन्यः परमेश्वरोऽन्ये च हरय इति प्राप्त उच्यते। अयं वै हरयोयं वै दशेत्यादि प्राणिबाहुल्यात्। किं बहुना तदेतत् ब्रह्मणः आत्मा अपूर्वं नास्य कारणं पूर्वं वर्तते अनपरं नास्यापरं कार्यं वर्तते नास्य जात्यन्तरमन्तराले विद्यत इत्यनन्तरम्। नास्य बहिर्वर्तत इत्यबाह्यम्। किं पुनस्तन्निरन्तरं ब्रह्म अयमात्मा कोऽसौ यः प्रत्यगात्मा श्रोता द्रष्टा मन्ता विज्ञाता सर्वात्मना सर्वमनुभवतीति सर्वानुभूः। इत्येतदनुशासनं सर्ववेदांतोपदेश इति। तस्मादिदमद्वैते मानमित्यत स्तद्व्याख्याति ॥ इत्यत्रापीति ॥ न ह्यत्र पूर्वार्धर्चे पितृसम्बन्धेन बहुरूपत्वं परमेश्वरस्योच्यते किं तु जीवाक्यप्रतिबिम्बान्प्रति तदुपास्यानि बिम्बाख्यानि भगवद्रूपाणि। तान्येवोत्तरार्द्धर्चेपि रूपशब्देन प्रत्यभिज्ञायन्ते। तथा च काठके।

  वायुर्यथैको भुवन प्रविष्टो रूपं रूपं प्रतिरूपो बभूव।  
  एकस्तथासर्वभूतान्तरात्मा रूपं रूपं प्रतिरूपो बहिश्च।  
  सूर्यो यथा सर्वलोकस्य चक्षुर्न लिप्यते चाक्षुषैर्बाह्यदोषैः।  
  एकस्तथा सर्वभूतान्तरात्मा न लिप्यते लोक दुःखेन बाह्य।

इत्यादिना पुण्यपापदुःखादिसम्बन्धरहितानि भगवद्रूपाण्युच्यन्ते न तु तद्वन्ति पितृजन्यानि जीवरूपाणि। मन्त्रांतरं च।

  रूपं रूपं मघवा बोभवीति मायाः कृण्वानस्तन्वं परिस्वां।  
  त्रिर्यद्दिवः परिमुहूर्तमागातस्वैर्मन्त्रैरनृतुषा ऋतावा।

अस्यार्थो माधवीये। मघवा धनवानिंद्रो यद्यद्रूपं कामयते तत्तद्रूपं बोभवति तत्तद्रूपात्मको भवति। तत्र कारणमुच्यते मायाः कृण्वानः मायाः प्रज्ञाः। तन्नामसु पाठात्। अनेकरूपग्रहणसामर्थ्यानि आविष्कुर्वन्। तर्हि तानि रूपाणि पित्रादिजन्यानि किं नेत्याह तन्वं परिस्वां पञ्चम्यर्थे परिः। स्वतनोः सकाशादाविष्करोति। स्वां तनुं नानाविधरूपोपेतां करोति। यद्यस्मात् स्वैर्मन्त्रैः स्वकीयैः स्तुतिलक्षणैर्वाक्यैराहूतः अनृतुपाः न केवलमुतुष्वेव पिबति किं तु अनृतुष्वपि बहुशः सोमं पिबन्नित्यर्थः। ऋतावा। सत्यवान्। सत्यजगत्कर्तेति यावत्। तादृश इंद्रः दिवः स्वर्गलोकान् परिमुहूर्तं एकस्मिन्नेव मुहूर्ते नानादेशवर्तिषु यज्ञेषु तत्रापि त्रिः त्रिषु वसनेषु। आगात् आगच्छति। एवं महाभागः परमेश्वरो नानारूपो भवतीति युक्तमेव। बोभवीतिति यङ्लुगन्तम्। आगात् इमणो लुङि रूपम्। यद्वृत्तयोगान्निघाताभावः। तस्मात्पूर्वार्द्धर्चे भगवद्रूपाण्येव रूपशब्देन प्रस्तुतानि। मायाशब्देन प्रज्ञापरपर्याया शक्तिरुच्यते। माया प्रज्ञा वयुनमिति नैघंटुवचनादित्याह ॥ विचित्रशक्तिभिरिति ॥ हरिशब्देनापि नेंद्रियाणि लक्षणापत्तेः। दशादिसंख्याया अस्वारस्यं वा। किं तु रुढ्या भगवद्रूपाणि निर्दिश्यत इत्याह ॥ उत्तरत्र चेति ॥ ॥ वुभुत्सितत्वादिति ॥ तथा च मायाव्याख्येयाप्रकृतिस्तद्व्याख्यानमित्यर्थः ॥ सत्येपीति ॥ मन्त्रौषधादावित्यर्थः ॥

   इंद्रो मायाभिरिति श्रुत्यर्थः।  
\</1-2-14\>

\<1-2-15\>  
   न्यायामृततरङ्गिणी

 ननु एष आत्मान्तर्याम्यमृतोऽतोऽन्यदार्तमिति वाक्यं तत्र मानं भविष्यतीत्यत आह ॥ यत्त्विति ॥ स्वभाष्यविरोधाद् एतदतीवाप्रामाणिकमित्याह ॥ अतितुच्छमिति ॥ तथाहि- शाङ्करीये बृहदारण्यकभाष्ये। अतोऽस्मादीश्वरादात्मनोऽन्यदार्तं विनाशीति व्याख्यातम् ॥ समानमिति ॥ इतरत् अङ्गजातं श्येनसङ्ज्ञकयागेन समानं तद्वदित्यर्थः ॥ दुःखीतीति ॥ आङ्पूर्वस्य ऋधातोर्दुःखवाचकत्वादिति भावः।

   अतोऽन्यदार्तमिति श्रुत्यर्थः।  
\</1-2-15\>

\<1-2-16\>  
   न्यायामृततरङ्गिणी

 ॥ असत्त्वोक्तिरिति ॥ तावन्ममेत्यसदवग्रह आर्तिमूलमित्यादौ ॥ अपारमार्थिकत्वोक्तिरिति ॥ माया यदात्मपरबुद्धिरियं ह्यपार्थेत्यादौ ॥ मिथ्यात्वोक्तिरिति ॥ यत्र त्रिसर्गो मृषेत्यादौ ॥ एतेनेति ॥ स्वरादिदुष्टमित्यनेन वाक्येनेत्यर्थः ॥ आचष्ट इति ॥ काशिकाकार इति शेषः ॥ अविद्यमानत्वोक्तिरिति ॥ अविद्यमानो ह्यवभाति हि द्वय इत्यादौ ॥ स्वप्नादिसाम्योक्तिरिति ॥ ध्यातुर्धिया स्वप्नमनोरथो यथेत्यादौ। अत्र स्वप्नशब्देन स्वाप्नगजादिजाग्रत्त्वमुच्यते न स्वाप्नगजादि। तेषां तज्ज्ञानस्य च सत्यत्वेन जगति तत्साम्यस्यानिष्टत्वाभावेन तस्याव्याख्येयत्वात् ॥ अनित्यत्वादेरिति ॥ नित्यत्वाभावादेरित्यर्थः। स्वप्नजाग्रत्त्वस्य भ्रमविषयतयाऽयन्तासत्त्वेन तत्र ध्वंसप्रतियोगित्वादिरपानित्यत्वस्याभावात्। विकारित्वं कूटस्थत्वाभावः। पारतन्त्र्यं स्वातन्त्र्याभाव इति बोध्यम् ॥ मायेति ॥ मायामये वासनाया शयान इत्यादौ ।

   ॥ जगदसत्त्ववाचिपुराणार्थः ॥  
\</1-2-16\>

\<1-2-17\>  
   न्यायामृततरङ्गिणी

 ननु शुक्तिरूप्यादौ ज्ञानविवर्त्यतावच्छेदकं न तत्तद्रूप्यत्वादिकम्। अतिप्रसङ्गात्। किन्तु सर्वानुगतं मिथ्यात्वमेवाज्ञानकल्पितत्वापरपर्यायमवच्छेदकम्। अतस्तरति शोकमात्मविदित्यादिश्रुतिसिद्धज्ञाननिवर्त्यत्वकस्य प्रपञ्चस्यापि ज्ञाननिवर्त्यतावच्छेदकमिथ्यात्वावच्छिन्नत्वमास्थेयम्। अन्यथा ज्ञाननिवर्त्यत्वानुपपत्तिरित्येतन्निराकरोति ॥ नापीति ॥ ॥ ज्ञानेति ॥ ज्ञानस्य निवर्तकत्वान्यथाऽनुपपत्तिरपि समानन्यायेन बोध्या। आद्यामनुपपत्तिं दूषयति ॥ ज्ञानमिति ॥ द्वितीयां दूषयति ॥ मिथ्याभूतस्यैवेति ॥ यतोऽयं न नियमोऽतो मिथ्यात्वं न ज्ञाननिवर्त्यतावच्छेदकम्। मानाभावात्। शुक्तिरूप्यादेर्ज्ञाननिवर्त्यत्वाननुभवेनोक्तयुक्तेरसिद्धेः। श्रुतिस्त्वात्मज्ञानं संसारनिवर्तकमित्याचक्षाणाऽवच्छेदकविशेषं नान्वेषयतीति भावः। नन्वस्तु ज्ञाननिवर्त्यत्वमात्रेण मिथ्यात्वमित्यत आह ॥ ज्ञानमात्रेणेति ॥ ॥ ईश्वरेति ॥ ननु घटादिनिवृत्तेरूपादानशून्यतयोपादानाद्यगोचरमीश्वरज्ञानं न तत्र हेतुरिति चेन्न। कर्तृत्वनिविष्टज्ञानस्योपादानगोचरतया हेतुत्वेऽपि सर्वकार्यहेतोस्तस्य तन्नियमाभावात्। ईश्वरेच्छया सर्वं भवतीत्यापृथग्जनमनुभवेनेच्छावत् तज्ज्ञानस्यापि कार्यमात्रनिमित्तत्वात्। ध्वंसस्या भावत्वानुभवेन भावत्वापादानस्य बाधिततया तस्यानुपादानकत्वासिद्धेश्च ॥ प्रत्यभिज्ञानेति ॥ अनित्यात्मविशेषगुणत्वेन धर्मादिवत् संस्कारस्य प्रत्यभिज्ञारूपफलनाश्यत्वावसायादित्यर्थः। अग्निचित् चयनाख्यकर्मकर्ता। तथा च प्रागभावादिषु व्यभिचारात् ज्ञाननिवर्त्यत्वमात्रं न मिथ्यात्वापादकमित्यर्थः।

 साक्षात्वगर्भोक्तव्याप्तौ न व्यभिचार इति शङ्कते ॥ नन्विति ॥ ॥ अज्ञानेति ॥ सेत्वज्ञानेत्यर्थः। नन्वज्ञाननिवृत्तिः पक्षेऽपि समेत्यत आह ॥ अदृष्टेति ॥ ननु सेतुदर्शनानन्तरमेव पापनिवृत्तौ बाधकाभावेनादृष्टकल्पने मानाभाव इत्यत आह ॥ साक्षादिति ॥ प्रागभावादिष्वपि प्रतियोगित्वादिना ज्ञानं निवर्तकमतस्तत्रापि न व्यभिचार इत्यर्थः ॥ ध्यानमिति ॥ ध्यानं तु ज्ञानभिन्नमनोवृत्त्यन्तरं तवाभिमतमतो ज्ञाननिवर्त्यत्वं प्रपञ्चेऽ सिद्धमित्यर्थः ॥ तस्येति ॥ तथा च तवेव मम नात्यन्तमश्रुतकल्पनेत्यर्थः। ननु निवरत्यातिरिक्तानपेक्षज्ञानजन्यध्वंसप्रतियोगित्वं मिथ्यात्वम्। पापे तु नैवमिति शङ्कते ॥ नन्विति॥ ॥ किन्त्विति ॥ परिषदुपस्थानादिपूर्वकव्रतकलापविशिष्टं छत्रपादुकादिवर्जनस्वदोषोद्धोषणादिसहितं सेतुदर्शनं तथा। अन्यथा तत्रत्यम्लेच्छादीनामपि ततस्तन्निवृत्त्यापत्तेरित्यर्थः। \`तदा विद्वान् नामरूपाद्विमुक्तः' \`अथ मर्त्योऽमृतो भवति' इति श्रुतेः प्रञ्चनिवृत्तौ कालादेर्हेतुत्वादुक्तस्यासिद्धिरिति दोषे सत्येव दोषान्तरमाह ॥ नियमाधीतेति ॥ गुरुमुखोच्चारणानूच्चारणानध्यायपरिपालनादिभिर्मुण्डकाध्ययनादौ शिरोव्रतादिभिश्च नियमैरधीतेत्यर्थः ॥ नियमादीति ॥ श्रवणादिनियमस्य प्रयोजनत्वेन कल्प्यमानं यद्दृष्टमदृष्टं वा तत्सहितम् इत्यर्थः। आदिशब्देन प्रबलप्रारब्धकर्मनिवृत्तिः। वेदान्तव्यावर्त्यमाह ॥ भाषेति ॥ भाषाप्रबन्धो भाषारचितग्रन्थः। अधीतव्यावर्त्यमाह ॥ अनधीतेति ॥ पुस्तकादिपठितवेदान्तजन्येनेत्यर्थः। नियमव्यावर्त्यमाह ॥ अधीतेति ॥ तेन ब्रह्मज्ञानेन। ननु ज्ञानस्य स्वप्रागभावनिवर्तन इवाज्ञाननिवर्तनेऽपि नान्यापेक्षा। तदुक्तं वार्तिके- \`प्रत्यग्याथात्म्यधीरेव प्रत्यगज्ञानहानिकृत्। स च स्वोत्पत्तितो नान्यद्धान्तध्वस्तावपेक्षते' इतीत्यत आह ॥ अन्यथेति ॥ अज्ञाननिवृत्तेर्दुरितनिवृत्त्यसाध्यत्व इत्यर्थः ॥ वैयर्थ्यमिति ॥ ननु श्रवणादिनियमादेर्ज्ञानादिनिवर्त्यजिज्ञासाप्रतिबन्धककल्मषातिरिक्तब्रह्मनिर्णयप्रतिबन्धककल्मषनिवृत्तिद्वारेण ब्रह्मज्ञान एवोपयोगोऽतो न वैयर्थ्यमिति चेन्न। अवघातजन्यवैतुष्यानन्यापूर्वस्येव श्रवणादिजन्यब्रह्मज्ञानान्याज्ञाननिवृत्तेरेव नियमादृष्टसाध्यत्वौचित्यात्।

 ननु मम रीत्या रूप्यनिवर्तके शुक्तिज्ञानेऽज्ञानसमानविषयकप्रमाणत्वेन तन्निवर्तकत्वात् तेनैव रूपेण ब्रह्मज्ञानस्य प्रपञ्चनिवर्तकत्वकल्पनात् निवर्त्यस्य प्रपञ्चस्य स्वनिवर्तकज्ञानसमानविषयकाज्ञानोपादानकत्वं सिध्यतीत्याशङ्क्याह ॥ किं चेति ॥ लोकेऽक्लृप्तेन ब्रह्मज्ञानत्वेन ब्रह्मज्ञानस्य प्रपञ्चनिवर्तकत्वमस्तु श्रुतिबलादित्यर्थः। ननु यागे श्रुतस्वर्गसाधनत्वोपपत्तयेऽपूर्वमिव बन्धे श्रुतज्ञाननिवर्त्यत्वोपपत्तये मिथ्यात्वं कल्प्यत इत्यत आह ॥ सत्यस्येति ॥ यागवत् प्रकृतेऽनुपपत्त्यभावात्सत्यस्यापि दुरितादेर्ज्ञानान्निवृत्तिदर्शनादित्यर्थः। एतेन निरुक्तावच्छेदकानादरं सूचयति। ननु लोकदृष्टत्याग एव विपक्षे बाधक इत्यत आह ॥ अन्यथेति ॥ शुक्तिब्रह्मणोर्ज्ञाने वैलक्षण्यस्य सर्वसिद्धत्वादित्यर्थः। वैधर्म्योपपादनमिदम्। न तु वैधर्म्येण प्रत्यवस्थानम्। अत एवेदं वैधर्म्यसमजातिरिति परास्तम्। भाषाप्रबन्धादिजन्येनासम्भावनादिप्रतिबद्धेन वेदान्तजन्येनापि ब्रह्मज्ञानेन उक्तरीत्याऽज्ञानानिवृत्त्या उक्तावच्छेदकस्य व्यभिचारेण वेदान्तविचारादिजन्यस्य विजातीयस्य ज्ञानस्य प्रपञ्चनिवर्तकत्वमित्याह ॥ अपि चेति ॥ ॥ नियमादिति ॥ अज्ञानसमानविषयकप्रमाणनिवर्त्यत्वेन स्वनिवर्तकप्रमासमानविषयकाज्ञानोपादानकत्वसिद्धिरस्त्विति शेषः ॥ सत्यतैवेति ॥ रूप्यसाधारणरूपेण ज्ञाननिवर्त्यत्वाभावादिति भावः। एतेन शुक्तिब्रह्मणोर्ज्ञानयोः सर्वसुकृतासाध्यत्वतत्साध्यत्ववर्णनं वैधर्म्यसमजातिरिति परास्तम्। अवच्छेदकभेदोक्त्या प्रपञ्चे मिथ्यात्वापादकाभावस्योक्तत्वात्। वयं तु ब्रूमः। अज्ञानसमानविषयकप्रमानिवर्त्यत्वेऽपि रूप्यादेस्तन्निवर्तकप्रमाया अज्ञानसमानविषयत्वमायाति। न तु रूप्यादेरज्ञानोपादानकत्वम्। अज्ञाने व्यभिचारात्। अन्धकारोपादानाज्ञानानिवर्तकस्यापि प्रकाशस्य तन्निवर्तकत्ववदुपपत्तेश्चाविरोधस्य फलबलकल्प्यत्वादिति।

 ज्ञाननिवर्त्यत्वस्य मिथ्यात्वं विऽनानुपपत्तिरूपव्याप्त्यभावं वक्तुं संस्कारानिवर्त्यत्वमुपाधिमाह ॥ अपि चेति ॥ उपाधेः साध्येनान्वयव्याप्तिं दर्शयितुं कल्पित इत्यादि। अप्रयोजकत्वनिरासार्थं व्यतिरेकव्याप्तिप्रदर्शनाय संस्कारेत्यादि। उपाधेः स्वव्यतिरेकेण सत्प्रतिपक्षोत्थापनसामर्थ्यं वक्तुं श्रवणादीत्यादि। ज्ञाननिवर्त्यत्वस्य मिथ्यात्वव्यभिचारमप्याह ॥ किं चेति ॥ अज्ञानमपीति ॥ तथा चाज्ञान एव व्यभिचार इति भावः। निवृत्तिनिवर्त्ययोः समानसत्ताकत्वनियमोऽसिद्धः। शुक्तिरूप्यतन्निवृत्त्योर्भिन्नसत्ताकत्वेन तत्र व्यभिचारादित्याशङ्क्य परिहरति ॥ प्रातिभासिकस्येति ॥ प्रकारान्तरेणाज्ञाने व्यभिचारमुपपादयति ॥ अज्ञानेति ॥ दोषेति ॥ तथा चाविद्यारूपदोषस्याऽपि स्वाधिष्ठानेन ब्रह्मणा समसत्ताकत्वमित्यर्थः। नन्वज्ञानेपि ज्ञाननिवर्त्यत्वेन मिथ्यात्वमनुमीयतेऽतो न तत्र व्यभिचार इत्यत आह ॥ किं चेति ॥ ॥ श्रुतिबलादिति ॥ तथा चाप्रयोजकत्वान्नाज्ञाने मिथ्यात्वानुमानमिति भावः ॥ सत्यस्यापीति ॥ अज्ञानस्येति शेषः ॥ ज्ञानत्वज्ञाननिवर्तकत्वयोः सामानाधिकरण्याभावान् नोक्तव्याप्तिसम्भव इत्याह ॥ किं चेति ॥ ॥ मुक्ताविति ॥ वृत्तिप्रतिबिम्बितचैतन्यस्य मुक्तावभावादित्यर्थः ॥ मुक्तावानन्दाज्ञानं च स्यादित्यपि बोध्यम् ॥ ॥ साक्षीति ॥ उक्तरूपस्याज्ञाननिवर्तकस्य सुखादावभावादित्यर्थः। सुखादौ ज्ञप्त्यभावश्च स्यादित्यपि बोध्यम् ॥ एतेनेति ॥ चैतन्यमात्रस्याज्ञानरूपबन्धानिवर्तकत्वेन। चैतन्ममात्रस्याज्ञाननिवर्तकत्वे दोषमाह ॥ मोक्ष इति ॥ मुक्त्यानन्दे सुखादौ च चैतन्यमात्रप्रकाश्ये तन्मात्रस्य ज्ञप्तित्वेन ज्ञप्तेश्चाज्ञाननिवर्तकतया मुक्तानन्दस्येदानीं प्रकाशापातादित्यर्थः ॥ न जानामीति ॥ अज्ञानस्य ज्ञानकरणेन विरोधोऽपि नास्त्यतो न ज्ञानकरणमज्ञाननिवर्तकमित्यर्थः॥ तदधिगम इति ॥ तस्य ब्रह्मणोऽधिगमे ज्ञाने सति ज्ञानोत्तरं कृतस्य पापस्य अश्लेषोऽसम्बन्धः ज्ञानात्पूर्वमुत्पन्नस्य पापस्य विनाशः। तद्यथा पुष्करपलाश इत्यादौ, तद्यथेषीकातुलमित्यादौ श्रुतौ तथा व्यपदेशादित्यर्थः।

 सत्यभूतस्य ज्ञानान्निवृत्तौ दृष्टान्तासिद्धिरित्याह ॥ चित्रेति ॥ ननु चित्राख्यरूपस्यैकत्वात् तत्र नीलरूपाद्यभावात् कथं चित्रावयविनो नीलवैशिष्ट्यमुच्यते। अत्र केचित्। चित्रावयव्यारम्भकनीलविशिष्टज्ञानमित्यर्थः। न चैवं चित्रावयविनीतिपदवैयर्थ्यम्। नीलज्ञानस्य स्वविषयनिवर्तकत्वे चित्रावयविन एवानुपपत्तिरिति प्रदर्शनार्थत्वादित्याहुः। तन्न। नीलावयविनि पीतिमादेरभावेन तद्गतपीतिमादेरित्यस्यासङ्गत्यापत्तेः। अन्ये तु चित्रावयव्यारम्भकपीतावयवे नीलोऽयमासीदिति ज्ञानं नीलज्ञानमिह विवक्षितम्। न चैतज्ज्ञानं वर्तमानं पीतं निवर्तयति। न च वर्तमानविषयज्ञानमेव स्वविषयविरोधिनिवर्तकमिति वाच्यम्। पारमार्थिकप्रपञ्चवादिनः तत्काले तदसम्भवेन निष्प्रपञ्चब्रह्मज्ञानस्य प्रपञ्चनिवृत्तेः पूर्वं वर्तमानप्रपञ्चाभावविषयत्वासम्भवेन ततः प्रपञ्चनिवृत्त्यसम्भवादित्याहुः। तदपि न। चित्रावयविनीत्यस्यास्वारस्यापत्तेः। अपरे तु नानारूपसमाहारएव चित्रम्। तथैव प्रतीतेः। कारणे चित्राभावेन कार्ये तदयोगाच्च। शुक्लादिरूपस्य समानजातीयरूपारम्भकत्वनियमात्। नानारूपवदवयवारब्धद्रव्यरूपस्याव्याप्यवृत्तित्वं चानुभवबलात् स्वीकर्तव्यम्। अभावान्तरे गुणान्तरे चादृष्टस्यापि तस्य संयोगे तदभावे च दर्शनबलेनाभ्युगमात्। एकस्यैव संयोगात्यन्ताभावस्य व्याप्याव्याप्यवृत्तित्वाभ्युपगमे किमपराद्धं रूपेणेत्याहुः। तदपि न। नानारूपसमाहारस्य चित्रत्वे नीलधवलारुणेषु कर्बुरार्थकचित्रप्रत्ययापत्तेः। नीलपीतादिषु मिथस्संसृष्टेषु अनारब्धद्रव्येष्वपि कर्बुरप्रत्ययस्तु द्रव्यान्तरोत्पादावभिमानात्। तस्मात् नीलादिवत् चित्रमपि रूपान्तरमेव। नन्वेकरूपवदवयवसहितस्यावयविन उपलम्भेऽपि चित्रप्रत्ययः स्यादिति चेत् अस्त्येव तत्र चित्ररूपप्रत्ययः। चित्रत्वजातेस्तु न। अवयववृत्तिविजातीयसमाहाराभिव्यङ्ग्यत्वात् तस्याः। अत एव त्र्यणुके चित्रे कदापि न प्रत्ययः। तथाऽप्यचित्रे पार्श्वे चित्रप्रत्ययो मा भूत्। धवलप्रत्ययस्तु कुत इति चेत् अवयवरूपसञ्चरेणावयविनोऽपि तथाप्रत्ययात्। तस्माच्चित्रावयविनि नीलविशिष्टज्ञानमित्येतदनुपपन्नमेव। तदेतत् बौद्धाधिकारे स्पष्टम् ॥ तर्हीति ॥ घटादिज्ञानस्याज्ञानानिवर्तकत्वे ज्ञानस्याज्ञाननिवर्तकत्वे दृष्टान्ताभावात् ब्रह्मज्ञानस्य बन्धनिवर्तकत्वेन बन्धस्याज्ञानमयत्वं न सिध्द्येदित्यर्थः ॥ त्वयाऽपीति ॥ उक्तं च विवरणे। कथं पुनर्लोके सहाज्ञानेनाध्यासस्य तत्वज्ञानानिवृत्तेरप्रतिपत्तौ ब्रह्मज्ञानात् सहाज्ञानेनाध्यासस्य निवृत्तिर्दृष्टद्वारेण कल्पन इति नैव दोषः। तत्त्वावभासविरोधिनोऽग्रहणमिथ्याज्ञानादेस्तत्त्वज्ञानेन निवृत्तिदर्शनादिहापि तत्त्वावभासविरोधितयैव भावरूपाज्ञानादेः कल्प्यमानत्वात् तस्य ब्रह्मज्ञानान्निवृत्तेरुपपत्तेरिति ॥ समतेतदिति ॥ प्रकाशेनान्धकारस्येव सत्यस्य बन्धस्य ब्रह्मज्ञानान्निवृत्तिर्विरोधादित्येवाङ्गीकर्तव्यमित्यर्थः।

  ॥ ज्ञाननिवर्त्यत्वान्यथाऽनुपपत्तिभङ्गः ॥  
\</1-2-17\>

\<1-2-18\>  
   न्यायामृततरङ्गिणी

 ननु बृहदारण्यके "तस्योपनिषत्सत्यस्य सत्यम्," इति प्राणा वै सत्यं तेषामेव सत्यमिति। अन्यत्रापि बृहदारण्यके "अथ नामधेयं सत्यस्य सत्यम्," इति प्राणा वै सत्यं तेषामेव सत्यमिति ब्रह्मणि सत्यस्य सत्यमिति नामनिर्वचनेनान्यस्य ब्रह्मसत्तातोऽपकृष्टा सत्ता प्रतीयत इत्यत आह ॥ नापीति ॥ ॥ एष सत्यमिति ॥ एष आत्मा। सत्यं सत्यः ॥ लक्षणोक्तीति ॥ "ब्रह्मविदाप्नोति परम्" इति सूत्ररूपे वाक्ये उद्दिष्टस्य ब्रह्मणः "सत्यं ज्ञानमनन्तं ब्रह्म" इत्यनेन लक्षणान्युच्यन्ते। तत्र ब्रह्मणोऽन्यस्य सत्यत्वे तत्रैव तल्लक्षणातिव्याप्तिः स्यादित्यर्थः। नात्र सत्यशब्देनाबाध्यत्वरूपसत्यत्वं ब्रह्मलक्षणत्वेनाभिमतम्। किन्तु सर्वनियन्तुत्वम्। तच्च प्रपञ्चसत्यत्वेऽपि न तत्रातिव्याप्तमित्याशयेन दहरप्रकरणे छन्दोगोपनिषदि विद्यमानं सत्यशब्दनिर्वचनवाक्यं पठति ॥ तस्य ह वा एतस्य ब्रह्मणो नाम सत्यमिति तानि ह वा एतानीत्यादि ॥ हशब्दद्वयं च उभयत्र प्रसिद्धिद्योतनाय। उक्तं च सत्यशब्दस्यावयवत्रयवत्त्वं बृहदारण्यके- "ते देवाः सत्यमेवोपासते तदेतदक्षरं सत्यमिति स इत्येकमक्षरं तीत्येकमक्षरम्" इति। अत्र क्वचित् बृहदारण्यक इति पठित्वा तस्य ह वा एतस्येति वाक्यलिखनं तत्तु लेखकप्रमादात् ॥ सत्तासत्ते ॥ मुक्तामुक्तौ गोविन्दाधीनौ ।

 रथकारादिशब्दे रूढ्यर्थं योगत्यागवदिहापि तथा स्यादित्यत आह ॥ श्रौतेति ॥ सत्यपदान्वाक्यानलब्ध इत्यर्थः ॥ यदाजिमायन्निति ॥ यदाजिमायन्निति छन्दोगानां पाठः। अन्यादृशस्त्वयुक्तः एतच्च प्राक् प्रपञ्चितम् ॥ शास्त्रस्था वेति ॥ शास्त्रस्था वा त्तन्निमित्तत्वादिति जैमिनिसूत्रस्य सन्दिग्धार्थके शास्त्रे शास्त्रान्तरस्था प्रसिद्धिर्ग्राह्या। शास्त्रार्थनिर्णयस्य शास्त्राधीनत्वादित्यर्थः। तथा यवमयश्चरुर्भवतीत्यत्र यवशब्देन प्रियङ्ग्‌वादिकं वा दीर्घशूको वेति संशये पृथक्‌जनप्रसिध्द्या प्रियङ्ग्‌वादीति प्राप्ते "यदान्या ओषधयो म्लायन्तेऽथ ते मोदमानास्तिष्ठंति इति अन्यौषधिम्लानिकालेऽपि मोदमानानां दीर्घशूकानामेव यवशब्देन ग्रहणं तद्वदित्यर्थः। नन्वेवं घटादौ सत्यशब्दो न स्यात्। श्रौतयोगस्याभावादित्यत आह ॥ वेद इति ॥ यथा श्येनेन यजेतेति विहितयागे सामानाधिकरण्याच्छ्येननामकत्वेन प्रसिद्धेऽनेकशक्तिकल्पनाभयाच्छ्येनशब्दस्य तद्वाचकभावानभ्युपगमेऽपि "यथा वै श्येनो निपत्यादत्त एवमयं द्विषन्तं भ्रातृत्वं निपत्यादत्ते" इत्यर्थवादावगत निपत्यादायकत्वसादृश्येन पक्षिजात्योपमितगौणत्वद्वारेणवाऽऽप्तप्रसिद्धिः श्येनशब्दः पुनरितरेषु यागेषु धर्मातिदेशाय समानमितरच्छ्येनेनेति प्रयुज्यमानो गौणोऽपि क्लृप्तत्वाद्यागविषयत्वेनैवावसीयते, लोके तु श्येनत्वजात्यां रूढ्या पक्षिपरः, तथा लक्षणाद्युक्तौ रूढियोगाब्यां सत्यादिशब्दा ब्रह्माभिदधति लोके रूढिमात्रेण तद्व्यवहार इति न दोषः। प्रत्युताबाध्यस्वरूपभिन्ने घटादौ त्वन्मत एव सत्यशब्दो न स्यादिति भावः।

 ननु धर्मातिदेशादिव्यवहारसिध्द्यर्थं केनचिद् गुणयोगेन श्येनशब्दस्य यागविशेषनामत्वाङ्गीकरणमर्थवत्। इह तु सत्यशब्दस्य रूढित्यागेन योगाङ्गीकारे न विशेषहेतुरस्तीत्याशङ्कां स्मृतिपादीयवार्तिकसम्मत्या परिहरति ॥ उक्तं चेति ॥ गौणं योगादिना लब्धम्। यथा श्येनशब्दस्य यागादिः ॥ लाक्षणिकमिति ॥ पुरोडाशानलं कुर्वित्यादौ पुरोडाशशब्दस्य धानाः करम्भः पुरोडाशः परीवापः पयस्येति सवनीयहविःपञ्चकं लाक्षणिकोऽर्थः। अश्ववालः प्रस्तर इत्यादौ कुशानामश्ववालशब्दवाच्यत्वं तेषां प्रस्तरकार्ये विधानमिति वाक्यभेदोऽपि वेदाङ्गीकृतत्वान् दोष इत्यर्थः। उक्तं चात्रैव वार्तिके। अथापि गौणशब्दत्वं तथापि बलवत्तरम्। स्वतन्त्रस्य हि वेदस्य गौणत्वं न विचार्यते॥ इति । तस्माच्छास्त्रमतैवैका प्रतिपत्तिर्बलीयसी। न समा मुक्तकाचारैर्विप्रकृष्टैः ससङ्करैरिति च ॥ भारत इति ॥ सनत्सुजाते "यदिदं शृणोमि मृत्युर्हि नास्तीति तवोपदेशम्। देवासुरा अचरन् ब्रह्मचर्यममृत्यवे तत्कतरन्नु सत्यम्।" हे सनत्सुजात मृत्युर्नास्तीति तवोपदेशं शृणोमि देवासुराः पुनः अमृत्यवे मृत्योरभावाय ब्रह्मचर्यमाचरन्निति मृत्योः सत्त्वमवगम्यते। न ह्यविद्यमानस्य मिथ्याभूतस्य वा निवृत्तये ब्रह्मचरणं सम्भवति। तथा च मृत्युरस्ति नास्तीत्येतयोः पक्षयोः कतरत् सत्यमिति धृतराष्ट्रेण सनत्सुजातं प्रति पृष्टे उभे सत्ये इत्यादि धृतराष्ट्रं प्रति सनत्सुजातवाक्यम्। हे श्रत्रियाद्य मृत्युस्तदभावश्चेत्युभे अपि सत्ये एव प्रवृत्ते। तयोर्मध्ये मृत्युः संसारमोह इति सनत्सुजातवाक्यस्यार्थः।

\</1-2-18\>

\<1-2-19\>  
   न्यायामृततरङ्गिणी

 अत्र कश्चित् शुक्तिरूप्यस्वप्नादिवत् दृष्टिसृष्टित्वान्यथानुपपत्त्या जगतो मिथ्यात्वमिति वक्तुं जगतो दृष्टिसृष्टिरित्याह। तन्निराकरोति ॥ यच्चेति ॥ दृष्टिसृष्ट्यङ्गीकारे क्षणिकत्वमर्थतोऽङ्गीकृतं स्यादित्याह ॥ बौद्धेति ॥ षडस्माकमिति ॥ \`जीवो ब्रह्म विशुद्धा चिद्विभागस्त्वनयोर्द्वयोः। अविद्या तच्चितोर्योगः षडस्माकमनादयः' इति। नन्वनाद्यतिरिक्ते सृष्टिविषय एव दृष्टिसृष्टिस्वीकारान्न विरोध इति चेन्मैवम्। विभागादीनां दृष्टिसृष्ट्या मिथ्यात्वासिद्ध्या दृष्टिसृष्ट्या विश्वमिथ्यात्वसिद्धिरिति स्वोक्तिविरोधात् ॥ स्वर्गाद्यर्थमिति ॥ स्वप्नादिसाम्यज्ञाने सति ज्योतिष्टोमादौ प्रवृत्तिर्न स्यात्। ननु स्वाप्नकार्यकारणभावबोधकवाक्यवदुपपत्तिरिति शङ्कां निराकरोति ॥ यदीति ॥ स्वप्नवेदान्तवाक्यतन्मीमांसासाम्येन जागरे तत्र प्रवृत्तिर्न स्यात्। न च विषयाबाधतद्बाधाभ्यां स्वप्नाद्विशेषः। स्वप्नादविशेषे विषयाबाधादेरयोगात् ॥ शुक्तीदमन्शस्येति ॥ यस्तु प्रतिकर्मव्यवस्थामध्यासतटस्थलक्षणं च मन्दाधिकारिकमित्याह स स्वाचार्यप्रक्रियायै न स्पृहयत इत्युपेक्षणीयः ॥ सत्यस्येति ॥ शुक्तीदमन्शस्यापि रूप्यवन्मिथ्यात्वात्सत्वं वस्तु नास्तीत्यर्थः।

 ननु दृष्टिसृष्टिपक्षेऽपि इदमन्शावच्छिन्नचैतन्येन मिथ्यारूप्यस्य तेन सह सम्भेदावभासोऽस्त्येवेति । मैवम्। इदंवृत्तेः प्रागिदमोऽभावेन तदवच्छिन्नचैतन्यस्याभावात्। तस्य मिथ्यात्वाच्च॥ इदं रूप्यमिति ज्ञानकाल इति ॥ शुक्तित्वाज्ञाने शुक्तित्वरूपस्यैवाभावात्। तज्ज्ञाने तु तस्य सत्त्वेऽपि नाज्ञानावच्छेदकत्वम्। तस्य ज्ञातत्वात्। ननु शुक्तित्वाभावेऽपि तदज्ञानमस्तु। सत्ताकाल इव सत्ताविरहकालेऽप्यज्ञानाविरोधात्। मैवम्। ज्ञानस्य ज्ञातैकसत्त्वात्। तज्ज्ञानस्य च तदवच्छेदकविषयकत्वात् तदवच्छेदकस्य दृष्टिसृष्टित्वात् सत्ताविरहकालेऽज्ञानमित्यस्यासिद्धेः। सत्ताकालेऽज्ञानमिति तु सुतरामसङ्गतम्। ज्ञानस्यैव तत्सत्तारूपत्वात्। न च स्थायित्वपक्षे सत्ताकाल इति दृष्टान्तः। सत्ताविरहकालेऽज्ञानमित्यस्योक्तविधयाऽसङ्गतेः ॥ भिन्नेति ॥ भ्रमकाले बाधकाले चेदमन्शयोर्भेदात्। न च भेदेऽपि सारूप्याद्बाधादिव्यवस्थेति वाच्यम्। सारूप्यस्यापि दृष्टिसृष्टित्वेनोभयानुगतस्याभावात् ॥ रूप्यादिबाधस्यापीति ॥ अधिकबलस्यैव बाधकत्वात्। एतेन बाधान्यूनसत्ताकत्वमेवाबाध्यत्वे प्रयोजकं, न त्वधिकसत्ताकत्वमित्यपास्तम् ॥ सुषुप्तीति ॥ न च जीवादिविभागस्यानादितया न दृष्टिसृष्टिरिति वाच्यम्। तस्य मिथ्यात्वासिद्धेरित्युक्तत्वात् ॥ सुप्तं प्रतीति ॥ न च कारणात्मना संस्कारोऽस्तीति वाच्यम्। कारणस्यापि दृष्टिसृष्टित्वेन सुप्तौ तस्याप्यभावात् ॥ मोक्षस्यापीति ॥ अविद्यानिवृत्तिरूपस्येत्यर्थः ॥ दृगिति ॥ मोक्षस्य दृग्रूपत्वेऽसाध्यत्वं स्यात् ॥ सदेति ॥ अर्थज्ञानस्य सदात्वेनार्थस्यापि सदातनत्वापत्त्या सदा प्रतीत्यापत्तिरित्यर्थः। न च वृत्त्युपहितचैतन्यमेव घटादेर्दृष्टिः, वृत्तौ तु वृत्तिरेव स्वस्वरूपा चैतन्योपाधिरिति वाच्यम्। वृत्तिज्ञानं विना वृत्तिस्वरूपासिद्ध्या वृत्तिविशिष्टचैतन्याभावे वृत्तिस्वरूपसिद्ध्यर्थं वृत्त्यन्तरविशिष्टचैतन्यस्य वृत्तिज्ञानत्वं वाच्यम्। एवमन्यस्यान्यस्येत्यनवस्था ॥ उक्तन्यायेनेति ॥ न च स्वाप्नवद्देहेन्द्रियनैरपेक्ष्येणैवायं भ्रम इति वाच्यम्। अन्वयव्यतिरेकाभ्यां भ्रममात्रे देहादेर्हेतुत्वेन स्वाप्नभ्रमेऽपि तद्धेतुत्वात्। दोषाज्ञानादेरवश्यं भ्रमहेतुत्वाच्च। अन्यथा मोक्षेऽपि भ्रमः स्यात्।

 ॥ घटादेरिति ॥ यदा घटादौ दृष्टिसृष्टिरिति ज्ञानं नास्ति तदा घटादीनां दृष्टिसृष्टेरभावात् ॥ ध्रुवा द्यौरिति ॥ यत्त्वत्र आकल्पसन्तानाविच्छेदपरत्वं ध्रुवपदस्य। अन्यथा ध्रुवो राजेत्यादावगतिरिति केनचिदुक्तं तद्वेदान्तार्थज्ञानगन्धवैधुर्यनिबन्धनम्। अनेन सूक्तेन सङ्ग्रामायोद्यतो राजा पुरोधसा नु सन्नाहनीयः। उक्तं च सूत्रे \`सङ्ग्रामे समुपोह्ले राजानं सन्नाहयेदात्वाहार्षमन्तरेधीति पश्चाद्रथस्यावस्थाय जीमूतस्येव भवति प्रतीकमिति कवचं प्रयच्छेत्' इत्यादि। समुपोह्ले समुपस्थिते। पश्चाद्रथस्यावस्थाय पुरोहितो जपतीति शेषः। चैत्ययज्ञ इति खण्डे यत्र वेत्थ वनस्पत इत्येतयर्चेति ऋग्ग्रहणेन ऋचं पादग्रहणं इति परिभाषाया अनित्यत्वज्ञापनात् आ त्वाहार्षमन्तरेधीति पश्चाद्रथस्येत्यत्र पादग्रहणे सत्यपि सूक्तस्यैव ग्रहणमिति वृत्तिकारोक्तेरत्र च सूक्ते अविचाचलिः मापच्योष्ठा इत्यादिना राज्ञे स्थिरत्वमाशास्यते। तत्र दृष्टान्तो ध्रुवा द्यौरित्यादिना। यथा द्यौः पृथिवी पर्वताः विश्वं जगत् ध्रुवं स्थिरं तथा त्वमपि राजा स्थिरो भवेति। माधवीयेऽप्येवमेव व्याख्यातम्। तत्र कः प्रसङ्गः सन्तानादिकल्पनायाः। अन्यथा तत्सत्यमित्यादेरप्येवमेवार्थः कल्प्येतेति स्पष्टं बौद्धवादः स्यात्।

 ननु "सहोवाचाजातशत्रुर्यत्रैष एतत्सुप्तोऽभूद्य एष विज्ञानमयः पुरुषः एष तदा तु कुत एतदागादिति तदुह न मेने गार्ग्यः स होवाचाजातशत्रुर्यत्रैष एतत्सुप्तोऽभूद्य एष विज्ञानमयस्तदेतेषां प्राणानां विज्ञानेन विज्ञानमादाय य एषोऽन्तर्हृदय आकाशस्तस्मिंच्छेते इत्याद्युक्त्वा अथ यदा सुप्तो भवति यदा न कस्यचन वेद हि ता नाम नाड्यो द्वासप्ततिः सहस्राणि हृदयात्पुरीततमभिप्रतिष्ठन्ते ताभिः प्रत्यवसृप्य पुरीतति शेते। स यथा कुमारो वा महाराजो वा महाब्राह्मणो वाऽतिघ्नीमानन्दस्य गत्वा शयीतैवमेवैष एतच्छेते। अतिशयेन इन्तीत्यतिघ्नीं आनन्दस्यावस्थाम्। स यथोर्णनाभिस्तन्तुनोच्चरेद्यथाग्नेः क्षुद्रा विस्फुलिङ्गा व्युच्चरन्त्येवमेवास्मादात्मनः सर्वे प्राणाः सर्वे लोकाः सर्वे लोकाः सर्वे देवाः सर्वाणि भूतानि व्युच्चरन्ति। तस्योपनिषत्सत्यस्य सत्यमिति प्राणा वै सत्यं तेषामेष सत्यम्" इति। अत्र अब्रह्मविदं गार्ग्यं प्रति क्षत्रियोऽपि सन् ब्रह्मवित् काश्यो ब्रह्म बोधयितुं गार्ग्येण सह सुप्तं पुरुषं प्रत्यागम्य तं पाणिना पेष्य बोधयित्वा गार्ग्येण कर्तुमर्हं प्रश्नं अज्ञानादकृतं स्वयमेव काश्यो गार्ग्यं प्रति कृतवान् स होवाचेत्याद्यकण्डिकया। एतदिति क्रियाविशेषः। एष विज्ञानमयोऽन्तःकरणप्रायो यत्र सुप्तोऽभूत् तदा एषः क्वाभूत्, कुत आगात्। एतत्प्रश्नद्वयं प्रतिवक्तुं गार्ग्यो न ज्ञातवान्। अतः काश्य एव तदुत्तरं वक्ति स होवाचेत्यादिद्वितीयकण्डिकया। अन्तर्हृदये विद्यमानो य आकाशः तस्मिन् शेत इति सुषुप्तप्रकारनिरूपणाय अथ यदा सुषुप्तो भवतीत्यादिकण्डिका। कुत एव तदागादिति द्वितीयप्रश्नस्योत्तरं तस्मादात्मनः सर्वे प्राणा इत्यादि। तस्मादियं श्रुतिः सुप्तोत्थजीवात्प्राणादीनां सृष्टिं वक्तीति दृष्टिसृष्टौ प्रमाणमित्यत आह ॥ तस्मादात्मन इति ॥ पाणिपेषादिना प्रबोधितस्य सुप्तस्य क आधार इति यत्रैष एतत्सुप्तोऽभूदित्यादिना काश्येन पृष्टस्य य एषोन्तर्हृदय आकाशस्तस्मिंच्छेत इत्यादिना प्रतिवचनं ब्रुवता काश्येनैव आकाशशब्दवाच्यः परमात्मा सुप्तपुरुषाधारत्वेन य उक्तः स एव अस्मादात्मन इत्यत्र इदंशब्देन परामृश्यत इति परमात्मन एव प्राणादिसृष्टिर्न तु सुप्तोस्थितात्। परेषां बृहदारण्यकभाष्येऽपि सुप्ताधारत्वेनात्रोक्त आकाशः परमात्मैवेति प्रतिपादितम्। अत एव तत्रैव ननु एवमेवास्मादात्मन इति संसारिण एवोत्पत्तिं दर्शयतीति चोदयित्वा य एषोऽन्तर्हृदय आकाश इति परस्य प्रकृतत्वादस्मादात्मन इति परस्यैव परामर्श इत्युक्तम्। ननु यत्रैव इति प्रश्नवाक्ये यत्रेति नाधारप्रश्नः। किं तु कालप्रश्नः। अन्यथा क्वैष तदाभूदिति पुनर्देशप्रश्नानुपपत्तेः। मैवम्। तथाऽपि क्वेत्याधारप्रश्नस्यैवोत्तरं य एषोऽन्तर्हृदय आकाश इति। तत एव च सृष्टिः। वस्तुतस्तु यत्रेत्याधारप्रश्न एव। यत्राधारे सुप्तोऽभूत्स किं प्रकार आधार इति यत्रक्वशब्दयोरेकार्थत्वात् । अन्यथेति ॥ ननु केन क्रमेण सुषुप्तो भवतीत्यपेक्षायां हि ता नाम नाड्य इति सुषुप्त्यव्यवहितकाले नाडीनां सत्त्वं प्रतिपाद्यते। न तु सुप्तिकाले। मैवम्। यदा सुषुप्तो भवति यदा न कस्यचन वेद हि ता नाम नाड्य इत्यत्र यदेति निर्देशात्तदेत्यवश्यमवगतेः सुषुप्तिकाल एव हि पुरीतन्नामकनाड्यादिसत्त्वावगमात्। पुरीतति शेत इति पुरीतत्स्थस्य सुप्ताधारत्वश्रुतेश्च। तस्मात् श्रुत्या स्वभाष्येण च विरोधान्न जीवात्प्राणादीनां सृष्टिः। अतिघ्न्यादिशब्दानामर्थास्तु आनन्दस्य परमात्मनः अतिघ्नीं समीपं कुमारो रुद्रः महाराजो वायुः महाब्रह्मणो ब्रह्म इत्याचार्योक्ताः। यस्तु भाष्यं मन्दाधिकारिकमित्याह स स्वयमेव मन्दाधिकारी।

  अस्मादात्मन इति वाक्ये पूर्ववाक्येन विरोधमभिधाय स्ववाक्येन विरोधमाह ॥ अत्रापीति ॥ ॥ नाड्यादिकमिति ॥ सुषुप्तौ नाड्यादिसृष्टेरभावात् ॥ तन्तुविस्फुलिङ्गेति ॥ जीवस्य तन्त्वादिदृष्टिरेव तन्त्वादिजन्म। न तु ऊर्णनाभ्यादितस्तन्त्वादिजन्मेत्यर्थः। सर्वलोकदृष्टिः सर्वलोकसाक्षात्कारः। तथा च सर्वलोकसाक्षात्काराभावात्सर्वलोकजन्मोक्तिरयुक्ता स्यात् ॥ न चोर्णनाभीति ॥ न हि ऊर्णनाभिनाऽग्निना वा तन्तूनां विस्फुलिङ्गानां वा दर्शनमेव तयोर्जन्म। किं तु स्वशरीरान्निष्कासनमेव। तस्मात् कुत एतदागादिति वाक्ये जीवस्य सुप्तिकालेऽविद्यमानं ज्ञातृत्वादिकं कुत आगतमिति द्वितीयप्रश्नस्य सर्वकर्तुः परमात्मन आगतमित्युत्तरं वक्तुं सर्वकर्तृत्वं परमात्मन उच्यते अस्मादात्मन इति वाक्ये।

   दृष्टिसृष्टिभङ्गः।  
\</1-2-19\>

\<1-2-20\>  
   न्यायामृततरङ्गिणी

 तस्मिन्निति। आन्ध्यमप्रतीति। ननु सुप्त्यभिमानिनो मुख्यजीवस्य हिरण्यगर्भस्यासुप्तत्वान्न जगदाम्ध्यम्। तस्मिंस्तु लयकाले सुप्ते जगदप्रतीतिरिष्टैव। अन्तःकरणावच्छिन्ने जीवाभासे तु सुप्ते तमेव प्रति जगदप्रतीतिः। न त्वन्यानपि प्रति। तदुपाधीनामप्रलीनत्वात्। मैवम्। अन्तःकरणावच्छिन्नानां जीवाभासानां चित्त्वे नानाजीववादापत्तेः। अचित्त्वे जगदान्ध्यापातात्। अतीतहिरण्यगर्भमुक्तेः प्रमाणसिद्धत्वेनेदानीं संसार्युपलम्भायोगादिति वक्ष्यमाणत्वाच्च ॥ दृष्टिसृष्टीति ॥ करणात्मनाऽपि संस्कारावस्थानायोगस्योक्तत्वादित्यर्थः। स्वप्नपुरुषवत् स्वप्नद्रष्टृपुरुषवत्। त्वदिति पञ्चम्यन्तं पर्यनुयोज्य इत्यनेन सम्बध्यते। चैत्रमैत्रादिसर्वाभिमानिनो जीवस्य कल्पकत्वेन तव ममेत्यादिकल्पना न युक्तेति तु निरस्तम् ॥ अनुसन्धानापातादिति ॥ ननु भिन्नभिश्रान्तःकरणभेदाध्यासेन तत्तदन्तःकरणमादाय प्रत्यक्त्वपराक्त्वत्वमित्यादिबुद्धिविषयत्वं सुखानुसन्धानाननुसन्धानादिकं चोपपन्नमिति। मैवम्। बन्धतत्वज्ञानमोक्षावच्छेदकानामन्तःकरणादीनां भेदे नानाजीववादापत्तेः। तदभेदे तु दुःखाद्यनुसन्धानप्रत्यक्त्वाद्यनुपपत्तेर्दुष्परिहरणीयत्वात्। वक्ष्यते चैतज्जीवभेदप्रस्तावे।

 ॥ यदेव मे भगवान् वेदेति ॥ एतेन सामान्यतो मोक्षोपयोगिज्ञानविषयचित्त्वेन तत्त्वमस्यादिवाक्यवक्तृत्वेन वा कल्पितस्योपदेष्टृत्वमिति निरस्तम्। भेदस्यापि तादृशज्ञानविषयत्वसम्भावनया विशिष्य ज्ञातव्यत्वात्। भेदवादिनोऽपि तत्त्वमस्यादिवाक्यवक्तृत्वाच्च ॥ मीमांस्यत्ववदिति ॥ न च तर्केण वेद इव तत्तद्रूपकल्पनया गुरावपि तत्परिहार इति वाच्यम्। तथा कल्पनासम्भवस्योक्तत्वात् ॥ सदुत्तरेति ॥ न च कथायाः कल्पितत्वानिश्चयकालीनत्वेन समयबन्धविशेषनिबन्धनत्वेन तादृगुत्तरानवकाश इति वाच्यम्। अद्वैतिनः कल्पितत्वनिश्चयवतस्तदनिश्चयसमयबन्धविशेषयोरसम्भवात् ॥ सम्प्रदायाभावेनेति ॥ ननु सम्प्रदायाभावेऽप्यपूर्ववदुत्पत्तिरस्त्विति चेन्मूर्खोऽसि। न ह्यनादौ संसारेऽद्याप्यनुपपन्नजातीयमपूर्वमुत्पद्यत इति कोऽप्यभ्युपैति। किन्तूत्पन्नपूर्वजातीयमेवापूर्वमग्रेऽप्युत्पद्यते। कर्मणां तज्जन्यापूर्वाणां तत्फलानां च नियतत्वात् ॥ तत्त्ववित्त्वेनेति ॥ कल्पनाकाल एव तत्त्वस्य ज्ञातत्वादुपदेशानर्थक्यादिनेत्यर्थः ॥ इति पूर्वेणेति ॥ \`इच्छामात्रं प्रभोः सृष्टिरिति सृष्टौ विनिश्चिता' इति पूर्ववाक्ये बहुवचनेन। ॥ उत्तरेणेति ॥ \`त्रिषु धामसु यत् तुल्यं सामान्यं वेत्ति निश्चितः। स पूज्यः सर्वभावानां वन्द्यश्चैव महामुनिः' इत्युत्तरवाक्ये पूजावन्दनकर्तृत्वेन निश्चितचित्तानां भावानामिति बहुवचनेन बहुत्वावगमात्तेन विरोध इत्यर्थः।

  व्यासाद्रिसृततर्काम्बुपूरैः पक्षयुगं युजि ॥  
  न्यायामृततरङ्गिण्यां विश्वं नैकाज्ञकल्पितम् ॥

   ॥ एकजीवाज्ञानकल्पितत्वभङ्गः ॥  
\</1-2-20\>

\<1-2-21\>  
   न्यायामृततरङ्गिणी

  जगतोऽनाविद्यकत्वायाविद्यां प्रतिक्षिपति ॥ यच्चोक्तमित्यादिना ॥ ॥ अनादीति॥ शुक्तिरूप्यं उत्तरज्ञाननिवर्त्यज्ञानं वा, ज्ञानप्रागभावं आत्मानं च व्यावर्तयितुं क्रमेण विशेषणानि। चैतन्याविद्यासम्बन्धं वारयितुं ज्ञानपदम्। तस्य च न ज्ञाननिवर्त्यत्वं, किं तु ज्ञानजन्याज्ञाननिवृत्तिनिवर्त्यत्वमिति भावः ॥ भ्रमेति ॥ अन्तःकरणवृत्तेरभ्रमत्वात्तदुपादानेऽन्तःकरणे नातिव्याप्तिरित्यर्थः ॥ अहमज्ञ इति ॥ एतस्य अन्यविषयकज्ञानाभावविषयत्वं व्युदसितुमन्यं न जानामीत्युदाहृतम्। एतस्याप्यन्यार्थज्ञानाभावविषयत्वं व्युदसितुं त्वदुक्तमर्थं न जानामीत्युक्तम्। एतस्यापि तदुक्तार्थसंख्याज्ञानाभावविषयत्वं व्युदसितुं संख्यां न जानामि शास्त्रार्थं न जानामीत्याद्युदाहर्तव्यम्। संख्यायां संख्यान्तराभावात्संख्यां न जानामीत्युक्तेः। संख्याज्ञानाभावविषयत्वं विरुद्धम्। ननु तत्रापि परोक्षतया ज्ञातेऽपरोक्षज्ञानाभावाभिप्रायेण व्यपदेशोपपत्तिरितिशङ्कानिरासाय शास्त्रार्थं न जानामीत्युदाहृतम्। नित्यपरोक्षापूर्वादौ तथा व्यपदेशस्यापरोक्षज्ञानाभावाभिप्रायत्वानुपपत्तिरिति भावः।

 ॥ प्रमाणज्ञानमिति ॥ अत्र विवादगोचरापन्नं प्रमाणज्ञानमिति विवरणपाठानुसारेण पठनीयम्। धर्म्यंशप्रमाणवृत्तेरिदमित्याकाराया अज्ञानानिवर्तिकाया अपक्षत्वाय विवादेति विशेषणम्। रूप्यादिज्ञानेऽबाधाय प्रमाणपदम् ॥ स्वोत्पादकेति ॥ एतच्चोपलक्षाम् ॥ उत्तरज्ञानव्यावर्त्य पूर्वज्ञानवारणार्थमपि। मिथ्याज्ञानव्यावृत्त्यर्थं वस्त्वन्तरेति। हेतौ द्वितीयादिज्ञाने व्यभिचारवारणायाप्रकाशितेति। दृष्टान्त सौरालोकदेशस्थप्रभाव्यावृत्त्यर्थमन्धकारेति। द्वितीयादिप्रभाव्यावृत्त्यर्थं प्रथमेति विशेषणमित्याहुः ॥ चैत्रगतेति ॥ एतच्च प्रमाप्रागभावविशेषणम्। न प्रमायाः। तस्या अन्तःकरणसमवेतत्वेन चैत्रगतत्वाभावात्। चैत्रसम्बन्धित्वमात्रविवक्षायां तु मैत्रनिष्ठचैत्रविषयकप्रमाप्रागभावातिरिक्तघटप्रमाप्रागभावनिवर्तकत्वेन चैत्रप्रमायां सिद्धसाधनात्। पक्षे प्रमाप्रागभावातिरिक्तज्ञाननिवर्त्यानाद्यज्ञानमादाय साध्यसिद्धिः। दृष्टान्ते तु चैत्रप्रमाप्रागभावभिन्नमैत्रप्रमाप्रागभावमादाय साध्यसिद्धिरित्यर्थः ॥ एतज्जनकेति ॥ पक्षीभूतभ्रमस्य यदुपादानं तस्य पक्षीभूतभ्रमजनकतया तदतिरिक्तत्वस्य तदुपादाने बाधित्वेन तदुपादानेऽबाध्यातिरिक्तत्वसिद्ध्या पक्षीभूतभ्रमेऽबाध्यातिरिक्ताविद्योपादानकत्वं सिध्यति। दृष्टान्तीभूतभ्रमे तु पक्षीभूतभ्रमजनकातिरिक्तोपादानकत्वमादाय साध्यसिद्धिरित्यर्थः ॥ तम आसीदिति ॥ तमोनीहारादिशब्दा अविद्यावाचकाः। तन्मिथ्यात्वं तु नासदासीदित्यादिना सदसती निषिध्य तम आसीदित्युच्यमानं तमोऽविद्याख्यं सदसद्विलक्षणमुच्यत इत्यर्थात्सिद्धम्।

 ॥ अव्याप्तिरिति ॥ शुक्त्याद्यज्ञानेष्विति शेषः। तेषां सादित्वादित्यर्थः। ननु रूप्योपादानाज्ञानमप्यनादिचैतन्याश्रितत्वादनाद्येव वाच्यम्। शुक्त्यादिकं तु तदवच्छेदकमिति न तत्राव्याप्तिरिति तत्राऽह ॥ सादीति ॥ रूप्यस्य शुद्धचैतन्यावरकाज्ञानोपादेयत्वे तदज्ञानस्य शुक्तिज्ञानान्निवृत्त्यभ्युपगमे सद्यो मोक्षापातः। अनभ्युपगमे रूप्यादेः सविलासाविद्यानिवृत्तिरूपबाधो न स्यात्। ज्ञानस्याज्ञाननिवर्तनद्वारेणैवान्यनिवर्तकतयाऽज्ञानमनिवर्त्य रूप्यनिवर्तकत्वासम्भवश्चेत्यर्थः ॥ उक्तत्वादिति ॥ प्रतिकर्मव्यवस्थाभङ्ग इति शेषः ॥ आरोपितेति ॥ अत्यन्तं वैजात्येनाभावं प्रति भावस्यानुपादानत्वादित्यर्थः। अनादित्वाभावश्चकारार्थः। ननु सर्वथा साजात्ये वैजात्ये चोपादानोपादेयभावादर्शनेन तथा साजात्यं वैजात्यं वा नोपपादयितुं शक्यम्। कार्याकारकारणाकारतया सति सादृश्ये कार्यकारणभावस्यासम्भवः स्यादित्यत आह ॥ अभावस्येति ॥ सत्यासत्ययोरपि किञ्चित्सादृश्यमस्तीति भावः। ननु सत्यस्यासत्योपादानत्वे सत्यस्य निवृत्त्यसम्भवेन तदुपादेयस्यासत्यस्यापि निवृत्तिर्न स्यात्। सत्यस्यापरिणामित्वाच्च। भावस्याभावोपादानत्वे तु न किञ्चिद्बाधकमिति। मैवम्। समवायिकारणनाशाद्वा, विरोधिसन्निपाताद्वा कार्यनाशदर्शनात्। सत्यस्य दुग्धादेः परिणामदर्शनाच्च ॥ ज्ञानादिति ॥ त्वद्रीत्येति शेषः।

 न केवलमनादित्वाभावोऽपि तु ज्ञाननिवर्त्यत्वमपि नास्तीत्याह ॥ शुद्धमिति ॥ स्वरूपसद्वृत्त्युपहितस्यावृत्तिविषयत्वात् शुद्धस्य वृत्त्यविषयत्वं, तदज्ञानस्य ज्ञाननिवर्त्यत्वं चोपपन्नमिति भावः। तदेवाह॥ न हीति॥ उपाधिरूपया वृत्त्या स्वरूपसत्याऽपि स्वोपधेये शुद्धे ब्रह्मणि किञ्चिन्मालिन्यकरणे तस्य शुद्धत्वाभावेन तद्विषयकवृत्तेः शुद्धब्रह्मिज्ञानत्वाभावेन तया शुद्धब्रह्माज्ञाननिवृत्त्ययोगः। किञ्चिन्मालिन्यकरणे तस्याशुद्धत्वेन वृत्त्यविषयत्वान्न तदज्ञाननिवृत्तिः। न ह्यशुद्धब्रह्मज्ञानेन शुद्धब्रह्माज्ञाननिवृत्तिरित्यर्थः। ननु जीवन्मुक्त्यनुवृत्तस्य सोपाधिकभ्रमोपादानस्य चाज्ञानस्य प्रारब्धकर्मभिरुपाधिना च प्रतिबन्धनान्न पूर्वतनेन साक्षात्कारेण निवृत्तिः। न हि प्रतिबन्धदशायां कार्याजनकमकारणं भवतीत्याशङ्क्य निराकरोति ॥ न चेति ॥ एतज्जीवन्मुक्त्यनुवृत्ताज्ञानस्याप्युपलक्षणम् ॥ उपाधीति ॥ आरब्धकर्मणामप्युपलक्षणम्। ननु प्रतिबन्धकाभावस्य कार्यमात्रहेतुत्त्वात् ज्ञाने सत्यप्यज्ञानवृत्त्या सोऽपेक्षित इत्यत आह ॥ न हीति ॥ अज्ञाननिवृत्तिस्थले प्रतिबन्धकाभावस्य ज्ञानस्वरूपमात्रपर्यवसायित्वादिति भावः। नन्वावरणशक्तेर्न जानामीति व्यवहारहेतोरपगमान्न तथा व्यवहार इति चेन्न। शक्तेरज्ञानातिरिक्तत्वे तत्रैवैतल्लक्षणातिव्याप्तिः। अज्ञानरूपत्वे तन्निवृत्त्ययोगात् ॥ चैतन्येति ॥ तस्यानादित्वादिति भावः ॥ न च तस्य ज्ञाननिवर्त्यत्वं नास्तीत्युक्तमिति वाच्यम्। सर्वस्य चैतन्यान्यस्य ज्ञाननिवर्त्यत्वमिति परमसिद्धान्तेनास्याभिधानात् ॥ अनादीति ॥ तद्व्यावर्त्यस्य घटादेः साक्षात् ज्ञाननिवर्त्यत्वाभावादित्यर्थः। न चोत्तरज्ञाननिवर्त्यपूर्वपूर्वज्ञानं वारयितुमनादिपदमिति वाच्यम्। निवर्त्यमात्रस्य ज्ञाननिवर्त्यतया ज्ञानपदस्याव्यावर्तकतया ज्ञानत्वेन ज्ञाननिवर्त्यत्वस्यावश्यवाच्यत्वे तत एव तद्वारणात्। न चैवं भावपदमपि व्यर्थमिति वाच्यम्। इष्टापत्तेः। ननु लक्षणद्वये तात्पर्यान्न कोऽपि दोष इति तत्राह ॥ असम्भवश्चेति ॥ ननु कल्पितत्वमात्रं न दोषजन्यधीमात्रशरीरत्वे सादित्वे वा तन्त्रम्। किं तु प्रतिभासकल्पकसमानकालीनकल्पकवत्त्वं वा प्रागभावप्रतियोगित्वं वा। न च तत्प्रकृतेऽस्तीत्यत आह ॥ उक्तत्वादिति ॥ कल्पितत्वेन प्रागभावप्रतियोगित्वादेरप्यापाद्यमानत्वादित्युक्तत्वादित्यर्थः ॥ ज्ञानेति ॥ न चात्रानुमानेऽजामेकां अनादिमाययेत्यादिशास्त्रविरोधः। आद्यस्य प्रकृतिविषयत्वात्। द्वितीयस्य भगवदिच्छाविषयत्वात् ॥ व्यतिरेकेति ॥ उपाधिव्यतिरेकवति पक्षे साध्यव्यतिरेकस्य सन्दिग्धत्वादित्यर्थः। भावत्वमपि नोपाधिः। प्रध्वंसे साध्याव्याप्तेः।

 प्रकारान्तरेणासम्भवमाह ॥ त्वन्मत इति ॥ ननु भावशब्देनाभाववैलक्षण्यमात्रं विवक्षितम्। किञ्चोक्तस्य सादित्वसाधकहेतोरनादित्वसाधकेन ज्ञाननिवर्त्यत्वे सति भावविलक्षणत्वेन हेतुना सत्प्रतिपक्ष इत्यत आह ॥ भावेति ॥ परस्परविरिधादित्यर्थः। तथा च स्वरूपासिद्ध्या न तुल्यबलत्वमत एवोक्तलक्षणस्यासम्भवोऽपीति भावः। तृतीयप्रकारसिद्धौ न तयोर्विरोध इति त्वन्योन्याश्रयान्निरस्तम् ॥ अनिवर्त्यत्वमिति ॥ तथा चासम्भव इत्यर्थः ॥ अत्यन्ताभाव इति ॥ प्रतिपन्नोपाधिस्थनिषेध इत्यर्थः। अधिकरणस्वरूपातिरिक्तस्यात्यन्ताभावस्यानङ्गीकारे नेति नेतीति श्रौतनिषेधस्य ब्रह्मस्वरूपमात्रबोधनपर्यवसानेन परस्येष्टापत्तिरिति भावः॥ असतीति ॥ न चाभावविलक्षणत्वरूपसाधनावच्छिन्नसाध्यव्यापकत्वमिति वाच्यम्। असत्यभाववैलक्षण्यस्यापि सत्त्वादिति भावः ॥ आत्मनीति ॥ तथा च पक्षे नोपाधिविरह इत्यर्थः। उक्तानुमाने विरोध्यसन्निपातमुपाधिं शङ्कते ॥ यदत्रेत्यादिना ॥ ॥ सादित्वमिति ॥ ध्वंसप्रागभावयोर्व्यभिचारात्। भावत्वविशेषणेऽव्यभिचारेऽपि अभावे प्रयोजकान्तरकल्पनापत्तिः। अभावनिवृत्तिप्रयोजकेनानादिभावत्वेन भावविलक्षणाविद्याया अनिवृत्त्यापादनायोगश्चेति भावः ॥ अनादिभावत्वेनेति ॥ तथा च पक्षे नोपाधिविरह इत्यर्थः ॥ विशेषेति ॥ प्रागभावादिसाधारण्यादिति भावः।

 परोक्तानुमाने व्यभिचारमाह ॥ भाववैलक्षण्यादिति ॥ ॥ अत्यन्ताभावस्येति ॥ अत्यन्ताभावादेर्निवर्त्यत्वे प्रतियोगिसत्त्वापत्तिरिति भावः। नन्वज्ञानस्यानिवर्त्यत्वानुमाने तन्निवृत्तिबोधकागमबाध इत्यत आह ॥ अविद्येति ॥ अज्ञाननिवृत्तिबोधकागमवशात् भावत्वाद्यनन्तर्भावेनाज्ञानलक्षणं वाच्यम्। इतरथा तन्निवृत्तिरूपमोक्षासिद्धिः स्यादिति भावः ॥ प्रतितिमात्रेति ॥ ननु सुखादेः शुक्तिरूप्यादेश्च स्वभासके साक्षिणि सत्येव निवृत्त्यभ्युपगमेन साक्षिभास्यानां यावत्साक्षिसत्त्वमवस्थानं नेष्यते। किञ्च न केवलचिन्मात्रं साक्षि। किन्तु अविद्यावृत्त्युपहितम्। तथा चास्थिराविद्यावृत्त्युपहितस्य साक्षिणोऽप्यस्थिरत्वेन तत्सत्त्वपर्यन्तमवस्थानेऽप्यविद्यादेर्निवृत्तिरुपपद्यते। मैवम्। सुखादेरक्षणिकत्वस्य दुःखादिसमानकालीनत्वस्य च त्वयाङ्गीकृतत्वेन तत्प्रतीतिनिवृत्तिमन्तरेण तन्निवर्तकाभावेन यावत्प्रतीतिसत्त्वमवश्यं सुखादेरवस्थानं वाच्यम्। तदिदमुक्तम् प्रतितिमात्रशरीरस्येति । अविद्यावृत्त्युपहितचितःसाक्षित्वेऽविद्यावृत्तेर्दोषजन्यत्वेन सुखादिज्ञाने व्यवहारकालेऽपि भ्रमत्वापत्तिः। वृत्यनुपधानदशायामविद्यादेः शुक्तिरूप्यवदसत्त्वापातच्च। न च सादिपदार्थ एवायं नियम इति वाच्यम्। नियामकाभावात्। अविद्यावृत्तेरपि वृत्त्यन्तरप्रतिबिम्बितचिद्वेद्यत्वेऽनवस्थादिकं च। विस्तृतं चैतदविद्याप्रतीतिभङ्गे ॥ अज्ञानस्येति ॥ मिथ्याभूते रूप्यादौ ज्ञाननिवर्त्यत्वाननुभवात्। न हि ज्ञानेन रूप्यं नष्टमिति प्रतीतिरित्यर्थः ॥ उक्तत्वादिति ॥ ज्ञाननिवर्त्यत्वभङ्ग इति शेषः।

 ॥ अभ्रमेति ॥ न च योग्यत्वं विवक्षितं अभ्रमपूर्वकप्रमानिवर्त्याज्ञाने सहकारिवैकल्यात् कार्यानुत्पादकेऽपि तद्योग्यताऽस्त्येवेति वाच्यम्। योग्यतावच्छेदकापरिचये तदग्रहात्। न चाद्यलक्षणमेव तदवच्छेदकम्। तस्य निरस्तत्वादिति भावः ॥ गौरवादिति ॥ एतच्चोपलक्षणम्। भावविलक्षणेऽभाववैलक्षण्यस्याप्यभाव इत्युक्तम्। यत्त्वन्वयिकारणत्वमुपादानत्वे तन्त्रमिति । तन्न। तत्र किमन्वयित्वम्। न भावत्वम्। असिद्धेः। नाप्ययुतसिद्धत्वम्। अज्ञानेऽसिद्धेः। भ्रमं विविच्य तस्याज्ञानोपादानकत्वं दूषयति ॥ अपि चेति ॥ अर्थस्येति ॥ नाज्ञानमुपादानमित्यनेनान्वयः ॥ अन्यथेति ॥ भावविलक्षणस्याप्युपादानत्व इत्यर्थः ॥ तत्वज्ञानेति ॥ न च प्रागभावस्य प्रतियोगिमात्रजनकत्वेन न भ्रमं प्रति जनकत्वं। नतरां चोपादानत्वमिति वाच्यम्। धर्मिकल्पनागौरवेण क्लृप्तप्रागभाव एव तत्कल्पनौचित्यात्। न चैकाविद्यातिरिक्तानन्तप्रागभावे मानाभावः। उत्पन्नस्योत्पत्त्यदर्शनेन तस्यावश्यकत्वात्। तस्याभावविलक्षणत्वाभावाच्च ॥ यद्यदनुविद्धेति ॥ न च रूपं घट इति प्रतीत्यभावान्नायं नियम इति वाच्यम्। शुक्लो घटश्चलति घट इति विशेषानुवेधस्य सत्त्वात्। न च प्रकृत्याद्यनुवेधः परमतेऽपि नास्तीति प्रकृत्युपादानकत्वमपि न स्यादिति वाच्यम्। मृद्धट इत्यादेरेव तदनुवेधात्। भ्रान्तेस्तु न केनापि रूपेणाज्ञानानुवेधः सम्भवतीति भावः ॥ भावव्याप्य इतीति ॥ अभावाभावो भाव इति मते ज्ञानप्रागभावनिवृत्तेः ज्ञानरूपाया न ज्ञानजन्यत्वमिति ज्ञानजन्यनिवृत्तिप्रतियोगित्वरूपं ज्ञाननिवर्त्यत्वं ज्ञानप्रागभावे नास्ति। प्रतियोगिव्याप्या प्रतियोगिभिन्ना प्रतियोगिजन्या प्रागभावस्य निवृत्तिरिति मते प्रागभावस्य साक्षाज्ज्ञाने निवर्त्यत्वमस्तीति तत्रातिव्याप्तिरित्यर्थः ॥ अन्यथेति ॥ प्रागभावस्य ज्ञाननिवर्त्यत्वाभावे स्वनिवर्त्येति विशेषणेनैव तद्व्यावृत्तिसिद्धौ स्वप्रागभावव्यतिरिक्तेत्याद्यविशेषणमविद्यानुमाने व्यर्थं स्यादित्यर्थः।

  व्यासाद्रिसृततर्काम्बुपूरैः पक्षयुगं युजि।  
  न्यायामृततरङ्गिण्यामविद्यालक्षणक्षतिः ॥  
     
   ॥ अविद्यालक्षणभङ्गः ॥  
\</1-2-21\>

\<1-2-22\>  
   न्यायामृततरङ्गिणी

 त्वन्मत इति। अहमज्ञ इति प्रतीतेर्ज्ञानाभावविषयत्वं त्वयाऽपि वाच्यम्। अन्यथा तस्याः प्रामाण्यं न स्यादित्यर्थः। नन्वहमर्थस्याज्ञानानाश्रयत्वेऽपि तदाश्रयीभूत चैतन्येन्तःकरणतादात्म्याध्यासेनैकाश्रयसम्बन्धेन स्थूलो गच्छतीतिवदहमज्ञ इति प्रतीतिर्भावरूपाज्ञानविषयैवेति चेन्न। शुद्धचैतन्यस्याज्ञानाश्रयतया विशिष्य प्रतीत्यसम्भवेनान्यस्य मुख्यतत्प्रत्ययस्याभावेनाहमज्ञ इत्यस्यैव मुख्यप्रत्ययत्वे वाच्ये अहमर्थस्याज्ञानाश्रयतया तस्य ज्ञानाभावविषयत्वं त्वयाऽपि वाच्यमित्यर्थात्। स्पष्टयिष्यते चैतदविद्याश्रयभङ्गे ॥ साक्षीति ॥ न च स्वस्मिन्विद्यमाने साक्षिवेद्ये सुखादौ स्वभ्रमसिद्धे रूप्यादौ च न जानामीति न व्यवहारः। परसुखादौ तथा व्यवहारस्तु परोक्षज्ञाननिवर्त्येन प्रमातृगताज्ञानेनैवोपपन्न इति वाच्यम्। अर्थाबोधात्। स्वसमवेते स्वभ्रान्तिसिद्धे चातीतसुखादौ रूप्यादौ च न जानामीति व्यवहारस्य सर्वसिद्धस्य सुखादावज्ञानमनिष्छता त्वयाऽपि ज्ञानाभावविषयत्वेन समर्थनीयत्वादित्यर्थात्। विषये प्रमातरि चाज्ञानस्यैकत्वाच्च। आवृतं विषयमजानन् प्रमाताऽज्ञ इत्युच्यते। अत एव परोक्षज्ञानेन प्रमातृगताज्ञाने नाशितेऽपि विषयगताज्ञानसत्त्वेऽपि न न जानामीति व्यवहारापत्तिः। प्रमातृगताज्ञानकार्यस्य न जानामीति व्यवहारस्य विषयगताज्ञानेनापादयितुमशक्यत्वादिति निरस्तम्। तच्छक्तेरप्येकत्वाच्च। विक्षेप इति ॥ विपर्यय इत्यर्थः ॥ अपरोक्षत इति । विक्षेपरूपकार्यस्याज्ञानविषयत्वं प्रत्यप्रयोजकतया जडे न जानामीत्यस्य नाज्ञानविषयत्वमित्यर्थः ॥ निरसिष्यमाणत्वादिति ॥ तस्याज्ञानकल्पितत्वेनान्योन्याश्रयात् स्वयमेव प्रकाशहीने तत्कृत्याभावाच्चेत्यादिनाऽविद्याविषयभङ्ग इति शेषः ॥ वृत्तिरिति ॥ विषयप्रकाशकं सर्वगतजीवचैतन्यमविद्यानावृतमिति मते वृत्तेश्चिदुपरागार्थत्वादित्यर्थः।

 ननु मयि ज्ञानं नास्तीति प्रतीतिरपि न ज्ञानाभावविषया। तथाहि- अत्र हि ज्ञानाभावे ज्ञानत्वावच्छिन्नप्रतियोगिताकत्वमनुभयते। तच्च तज्ज्ञानविशेषनिष्ठानां कथञ्चिदनुगतीकृतानां तत्तद्विशेषाभावकूटप्रतियोगिताकानां ज्ञानत्वस्यावच्छेदकत्वेन वा, विशेषाभावकूटातिरिक्तसामान्यधर्मावच्छिन्नप्रतियोगिताकाभावविषयत्वेन वा? प्रकारान्तरासम्भवात्। तदुभयमपि न सम्भवति। अभावज्ञानकारणधर्म्यादिज्ञाने सति न तदुभयविधाभावज्ञानम्। प्रतियोगिभूतज्ञानज्ञानस्य तु स्वविषयीभूतज्ञानविषयविषयकत्वेन तस्यैव तज्ज्ञानत्वात्। तयोर्यत्किञ्चित्प्रतियोगिव्यक्तिविरोधित्वेन तद्वति तयोरसम्भवात्। धर्म्यादिज्ञानाभावे तु कारणाभावादेव तयोर्न ज्ञानम्। अतो मयि ज्ञानं नास्तीत्यपि न ज्ञानाभावज्ञानम्। न च तत्प्रतियोगिता न ज्ञानत्वावच्छिन्नेति वाच्यम्। अवच्छेदकत्वं हि नानतिरिक्तवृत्तित्वादिकम्। अवच्छेदकत्वाभिमतघटत्वादिसमनियतकम्बुग्रीवत्वाद्यतिप्रसक्तेः। किन्तु स्वरूपसम्बन्धविशेष एव। तच्चास्ति सामान्यधर्मस्यापि विशेषप्रतियोगितया। नन्वेवं वायौ रूपं नास्ति, पुरोदेशे रजतं नास्तीत्याभासवाक्यजन्यप्रतीत्यनन्तरमपि तत्संशयादिनिवृत्तिर्न स्यात्। एकविशेषाभावबोधनेऽपि विशेषान्तरमादाय संशयोपपत्तेरिति चेत्, प्रथमं न कथञ्चित्। अपशवो वा अन्ये पशवो गोऽश्वेभ्य इत्यादाविव विशेषपरत्वशङ्कयाः सकलरूपाद्यभावतात्पर्यावगमान्निवृत्तौ उक्तवाक्यात्संशयादिनिवृत्तेः। किं च वायौ रूपं नास्ति, मयि ज्ञानं नास्तीति समानाकारप्रतीत्योः कथं विषयवैजात्यम्। ननु प्रतियोगिज्ञानाज्ञानाभ्यामनुपपत्त्याऽगत्या तत्कल्प्यत इति चेन्न। तर्हि तत एव यावदभावकिञ्चिदभावविषयत्वमेव कल्प्यताम्। एवं च प्रतीतिसारूप्यमपि समर्थितं स्यात्। त्वद्रीत्या एकस्या अभावविषयकत्वमन्यस्या अभावविलक्षणाज्ञानविषयत्वे सर्वथा तद्बाध एव भावरूपाज्ञानवादेऽपीति।

 ननु श्रवणादिसाध्यमोक्षहेतुब्रह्मज्ञानप्रागभावस्य ज्ञानेऽपि प्रतियोगिज्ञानाज्ञानाभ्यां न व्याहतिः। न हि श्रवणादिसाध्यत्वमोक्षहेतुत्वादिप्रकारकं ब्रह्मज्ञानज्ञानमपि सत् श्रवणादिसाध्यं मोक्षहेतुर्वा। येन तस्मिन् सति तादृक् ज्ञानप्रागभावो व्याहन्येतेति चेन्न। तद्विषयकज्ञाने सत्येव तद्विषयकज्ञानाभावस्य निरूपणं त्वयाऽपि वाच्यमित्यत्र तात्पर्यात्। श्रवणादिसाध्यमोक्षहेतुज्ञानं निष्प्रपञ्चत्मविषयकमतस्तादृशात्मज्ञानस्य ज्ञानमपि निष्प्रपञ्चत्मज्ञानस्य ज्ञानमिति तस्मिन् सति कथं तादृशज्ञानप्रागभावस्तिष्ठेत्। निष्प्रपञ्चात्मविषयतयाऽऽत्मसाक्षात्कारस्य तस्मिन् सति कथं प्रपञ्चनिवर्तकता। न तु श्रवणादिजन्यत्वेनाधिष्ठानतत्वसाक्षात्कारे सति। निरुपाधिभ्रमादर्शनादिति भावः। अत एव साक्षात्कारभिन्नं शङ्कते ॥ न चेति ॥ अनुपलब्ध्या वेति ॥ वाशब्दोऽनास्थायाम्। अनुमित्यभावे तात्पर्यात्। ननु ज्ञानाभावस्य झटिति प्रतीतिः स्वकारणस्य झटिति समवधानमाक्षेप्स्यति न तु स्वस्वानुमितिभिन्नत्वमित्यत आह ॥ त्वन्मत इति ॥ ननु जडे ज्ञानाभावो न प्रत्यक्षः। ज्ञानरूपप्रतियोगिग्राहकस्य मनसो बहिरस्वातन्त्र्येण यावत्प्रतियोग्युपलम्भकसमवधानरूपयोग्यतायुक्तप्रतियोग्यनुपलब्धिविरहात्। अतो जडे लिङ्गान्तरमेव ज्ञानाभावानुमापकमिति चेन्न। घटो यद्यवच्छेदकविशेषेण ज्ञानाधारः स्यात् प्रत्यङ् स्यात्। तादृशज्ञानत्वेनोपलभ्यमानत्वस्य प्रत्यक्त्वादित्यनुपलम्भप्रतियोग्युपलम्भापादनसम्भवात्॥ अपरोक्षत इति ॥ लिङ्गान्तर तु नानुसंहितमिति भावः ॥ दुःखादाविति ॥ स्ववृत्त्यतीतदुःखादिज्ञानाभावस्येत्यर्थः। भावरूपाज्ञानेन लिङ्गेन ज्ञानाभावोऽनुमीयत इत्यत्र दूषणान्तरमाह ॥ प्रतियोगीति ॥ विषयावच्छिन्नज्ञानरूपविशेषणज्ञानं विना विशिष्टज्ञानानुदयादित्यर्थः। भावरूपाज्ञानसमानविषयकज्ञानसदसद्भावाभ्यामज्ञानज्ञानं तवापि दुर्लभमित्याह ॥ अपि चेति ॥ अज्ञानस्य ज्ञानविरोधित्वेन प्रतीत्यनियमं परिहरति ॥ मुग्ध इति ॥ नञोऽप्रयोगेऽपि नञर्थानुभवोऽस्तीत्यर्थः ॥ अत एवेति ॥ मुग्धादिशब्देषु नञर्थप्रवेशसद्भावादेवेत्यर्थः ॥ उक्तं चेति ॥ अज्ञानविषयाश्रययोरभेदेऽभिहितेऽस्यास्मिन्नज्ञानमित्याश्रयविषयभेदप्रतीत्या विरोध इति शङ्कायां तत्प्रतीतिमन्यथयितुमुक्तमित्यर्थः ॥ अज्ञानमिति ॥ ज्ञानस्य द्वयसापेक्षत्वात् तत्प्रतियोग्यज्ञानस्यापि तत्सापेक्षत्वप्रथा घटत इत्यर्थः ॥ अन्यथेति ॥ अज्ञानस्य ज्ञानविरोधित्वेन प्रतीतिनियमाभाव इत्यर्थः । ननु ज्ञानाज्ञानं विरोधनिरूपकज्ञानज्ञाननियतज्ञानम्। तमोनीहारादिशब्दैस्तेन विनाऽपि तज्ज्ञानादित्यत आह ॥ ज्ञानाभावोऽपि हीति ॥ अज्ञानज्ञानवदेव ज्ञानाभावस्यापि सामान्येन ज्ञाने ज्ञानज्ञानमनपेक्षितमिति भावः।

 ननु न ज्ञानमज्ञानमित्यज्ञानशब्दो न यौगिकः येनावयवार्थज्ञानविरोधभानमावश्यकमित्यत आह ॥ एतेनेति ॥ ॥ वृत्तिज्ञानेति ॥ प्रोक्षण्यादिशब्दवदलब्धात्मकरूढ्यपेक्षया योगस्यैव बलवत्त्वमित्यर्थः। अस्त्वज्ञानशब्दोऽज्ञाने यौगिको रूढो वा। प्रत्यक्षेण तु ज्ञानविरोधित्वेनैवाज्ञानं प्रतीयत इत्याह ॥ शब्देति ॥ अन्यथाऽज्ञानस्य ज्ञानविरोधो न सिध्येदिति भावः। उभयत्र परिहारं शङ्कते ॥ नन्विति ॥ ॥ साक्षिरूपमिति ॥ ननु बाह्यो विषयः कथं साक्षिभास्योऽसम्बधादित्या शङ्कां परिहर्तुं ज्ञानावच्छेदकस्येत्याद्युक्तम्। तदुक्तं विवरणे- "सर्वं वस्तु ज्ञाततयाऽज्ञाततया वा साक्षिवैचैतन्यस्य विषय एव। तत्र ज्ञाततया विषयः प्रमाणव्यवधानमपेक्षते। अन्यस्तु सामान्याकारेण विशेषाकारेण वाऽज्ञानव्यावर्तकतया सदाऽवभासते" इति ॥ न तदिति ॥ साक्षिणो ज्ञानसाधकत्वान्न तद्विरोधित्वमित्यर्थः ॥ वृत्तेरेवेति ॥ प्रमाणवृत्तेरित्यर्थः ॥ सममिति ॥ ननु भावरूपाज्ञानवत् ज्ञानाभावो न साक्षात्साक्षिवेद्यः। येन ज्ञानावच्छेदकविषयस्य ज्ञानद्वारा साक्षिवेद्यत्ववत् अभावप्रतियोगिज्ञानावच्छेदकविषयस्याभावद्वारा साक्षिवेद्यत्वं स्यात्। ज्ञानवत् तदभावस्य साक्षिवेद्यत्वेऽपि न विषयः साक्षिवेद्योऽसम्बधात्। न च प्रतियोगिभूतं ज्ञानं साक्षात् साक्षिवेद्यमिति तद्द्वारा तदवच्छेदकविषयोऽपि साक्षिवेद्यः स्यादिति वाच्यम्। उत्पन्नं हि ज्ञानं साक्षिवेद्यम्। तस्मिंश्चोत्पन्ने तद्विषयोऽपि स्फुरतीति कुतस्तज्ज्ञानाभावः। अनुत्पन्नस्य ज्ञानस्य साक्ष्यसम्बन्धान्न तेन ज्ञानग्रहणम्। नतराम् तद्द्वारा तद्विषयग्रहणमिति चेत्। मैवम्। विरोधिनिरूपकाज्ञानोत्पत्त्यनुत्पत्तिभ्यां भावरूपाज्ञानसत्त्वस्य ज्ञानद्वारकज्ञानविषयविषयकसाक्षिज्ञानस्य वा सम्भवेन साम्यात्। नन्वज्ञानविशेषणतयाऽनुत्पन्नमपि ज्ञानं तद्विषयश्च साक्षिवेद्य इति चेत् क्वेदमवगतं भवता। ननु घटं न जानामीत्यनुभवादिति चेन्न। एतस्य त्वदभिमताज्ञानविषयत्वेऽसम्मतेः। तस्मान्न जानामीति ज्ञानविरोधि किञ्चित् साक्षिणाऽनुभूयते। तद्द्वारा विषयोऽपीत्येतावत्सिद्धम्। तस्याभावविलक्षणत्वं प्रकल्प्य तद्द्वारा विषयानुभव इति कल्पनापेक्षया क्लृप्तेऽभावे विषयानुभावकताकल्पनैवोचिता। लाघवात्। भावविलक्षणस्य द्वारत्ववदभावस्यापि तत्सम्भवाच्च। बाह्यविषयस्य साक्षिणा ग्रहणेऽतिप्रसङ्गभङ्गाय स्वसम्बद्धाभावप्रतियोगिज्ञानविषयत्वस्य नियामकस्य सम्भवाच्च।

 नन्ववच्छेदकस्य विषयादेः प्रागज्ञाने कथं तद्विशिष्टाभावज्ञानमिति शङ्का तत्परिहारश्च अभावबुद्धौ प्रतियोगित्वानुयोगित्वादिवत्पूर्वानुपस्थितस्यापि विशेषमस्य विशिष्टबुद्धौ भानसम्भवेन विशिष्टज्ञानस्य विशेषणज्ञानजन्यत्वे मानाभाव इत्येवंरूपोऽपि समः। विशषणतावच्छेदकप्रकारकज्ञानं विना कथं विशिष्टवैशिष्ट्यज्ञानमित्यपि न। प्रत्यक्षत्वादिरूपेण पृथक्‌क्लृप्तकार्यकारणभावेनैवोपपन्नस्यार्थसमाजसिद्धस्य विशिष्टवैशिष्ट्यज्ञानत्वस्य कार्यतानवच्छेदकत्वेन तत्र कारणान्तराकल्पनात्। इह च विशेष्य विशेषणं तत्र च विशेषणान्तरमिति न्यायेन विशिष्टवैशिष्ट्यज्ञानसम्भवादिति। साक्षिणा विशेषतो ज्ञायमानेऽपि विषयेऽज्ञानमिति पक्षे ज्ञानाभावेनान्यथासिद्धिमुक्त्वा सामान्येन विषयज्ञाने विशेषतस्तज्ज्ञानमिति पक्षेऽपि ज्ञानाभावेनान्यथासिद्धिरित्याह ॥ तस्मादिति ॥ ॥ अवच्छेदकस्येति ॥ विरोधनिरूपकज्ञानं प्रत्यज्ञानं च प्रत्यवच्छेदकस्येत्यर्थः। ननु विशेषज्ञानाभावे विशेषज्ञानत्वावच्छिन्नं प्रतियोगीति तस्य ज्ञाने स विशेषोऽपि ज्ञात एवेति विशेषज्ञानाभावव्याघात इत्यत आह ॥ तद्विशेषेति ॥ ॥ तत्सामान्येति ॥ निरूपणीयाभावप्रतियोगिज्ञानविषयीभूतविशेषसमानाधिकरणसामान्यधर्मविषयकज्ञानमित्यर्थः। ननु विशेषज्ञानाभावं प्रति सामान्यज्ञानं तत्प्रतियोगिज्ञानं वाऽप्रतियोगीति कथं तस्य विशेषज्ञानाभावज्ञानं प्रति हेतुताऽप्रयोजकता वस्यादित्यत आह ॥ अन्वयेति ॥ निरूपणीयाभावप्रतियोगिविज्ञानव्यक्तिज्ञानं विनाऽपि सामान्येन तज्ज्ञाने सत्येव विशेषज्ञानाभावज्ञानस्यानुभूयमानत्वादित्यर्थः॥ न त्विति ॥ यस्याः ज्ञानव्यक्तेरभावो निरूप्यते तज्ज्ञानव्यक्तिस्तत् ज्ञानं वा तदभावज्ञाने न हेतुरित्यर्थः ॥ अपर इति ॥ त्वदुक्तमर्थं न जानामीत्यादाविति शेषः। अत्र मते निरूपणीयाभावप्रतियोगिज्ञानापेक्षया अभावज्ञानहेतौ ज्ञाने व्यक्तिभेदे प्रकारभेदे सत्यपि समानविषयत्वं लभ्तत इत्यर्थः।

 ॥ केचित्त्विति ॥ त्वदुक्तमर्थं न जानामीत्यादौ भासमानधर्मातिरिक्तो व्यावृत्त्यधिकरणतावच्छेदको धर्मो विवक्षितः। तेन त्वदुक्तत्वस्य मदुक्ताद्व्यावर्तकत्वेन सामान्यतो व्यावर्तकधर्मविषयत्वं निषेद्धुमशक्यमिति निरस्तम् ॥ तद्विशेषणतयेति ॥ तत्र विशिष्टार्थविषयके ज्ञाने प्रमाणज्ञानविशेषणतयेत्यर्थः। ज्ञानावच्छेदकविषयाग्रहे ज्ञानग्रहसम्भवादभावग्रहो भविष्यतीत्याह ॥ किं चेति ॥ ॥ अनुमानादीति ॥ विषयाभावेनानुमितिरूपवृत्त्यसम्भवादित्यर्थः ॥ रहस्यमिति ॥ शब्दवृत्तेरज्ञानविषयत्वस्यानुभूयमानत्वादित्यर्थः ॥ आद्य इति ॥ अज्ञानविषयकानुमित्यादिवृत्त्याऽज्ञानावच्छेदकविषयस्य ग्रहणे तथैव वृत्त्या तदज्ञाननाशापत्तिरित्यर्थः ॥ त्वन्मत इति ॥ साक्षिणोऽज्ञानाविरोधित्वेऽपि वृत्तेस्तद्विरोधित्वस्य त्वयाऽपि स्वीकारादित्यर्थः ॥ यदि चेति ॥ परोक्षवृत्त्या अज्ञानाभिभवे वा, प्रमातृगताज्ञाननाशेऽपि वा विषयावरकाज्ञाननिवृत्त्यनङ्गीकार इत्यर्थः ॥ तां विनेति ॥ अज्ञाननिवृत्तिं विनेत्यर्थः ॥ उक्तमिति ॥ दृश्यत्वहेतुभङ्गे ॥ परोक्षेति ॥ गुञ्चापुञ्जे वह्निभ्रमानन्तरमुष्णस्पर्शानुमितिः कण्ठे धार्यमाणत्वादिलिङ्गजन्यानुमित्यादिनेत्यर्थः ॥ भ्रमेति ॥ भ्रमोपादानस्याज्ञानस्य सत्त्वादित्यर्थः ॥ तस्येति ॥ अज्ञानाकारप्रतीतेरुभयत्र समत्वादिति भावः। ननु परोक्षवृत्तेरज्ञाननिवर्तकत्वे उपादानाभावादपरोक्षभ्रमो न स्यादित्यत आह ॥ परोक्षत इति ॥ अस्मन्मते ह्यज्ञानस्य भ्रमानुपादानत्वादिति भावः। तव मते तस्यापि दोषस्य बोद्धव्यत्वादित्याह ॥ त्वन्मत इति ॥ अज्ञानविषयकानुमित्यादिवृत्त्या तदवच्छेदको विषयो न गृह्यत इति पक्षे आह ॥ अन्त्य इति ॥ परामर्शः स्मरणाम्। सुषुप्त्यवस्थायां ज्ञानाभावानुभवाभावान्न तस्य जागरे परामर्शः सम्भवतीत्याशङ्क्य परिहरति ॥ न चेति ॥ धर्म्यादिज्ञानाभावनिमित्तकः सुषुप्त्यवस्थायां विशेषरूपेण ज्ञानाभावाननुभव इत्युच्यते सामान्यरूपेण वा। आद्य आह ॥ भावरूपेति ॥ तथा च सुषुप्त्यवस्थायां तेन रूपेण ज्ञानस्याप्यननुभवात्तस्यापि परामर्शो न स्यादित्यर्थः॥ तदपेक्षणादिति ॥ अज्ञानावच्छेदकविषयविषयकविरोधनिरूपकज्ञानस्यापेक्षणादित्यर्थः। द्वितीये त्वाह ॥ सामान्येति ॥ विरोधनिरूपकं ज्ञानमज्ञानविषयं सामान्यरूपेणोल्लिखतीति न विशेषरूपेऽज्ञानविरोध इत्यर्थः ॥ तर्हीति ॥ अभावप्रतियोगिभूतं ज्ञानमपि स्वविषयं सामान्येनोल्लिखदभावनिरूपकमस्त्वित्यर्थः । द्वितीयपक्षे ज्ञानेन साम्यं वक्तुं शङ्कते ॥ नन्विति ॥ सममिति ॥ अज्ञानज्ञानाभावयोः साक्षियोग्यत्वतदयोग्यत्वाभ्यां वैषम्यमिति शङ्कां परिहरत्यपिशब्देन। नन्वभावस्य ससम्बन्धिकत्वात्स्वरूपेण ज्ञानमेव नास्तीत्यत आह ॥ अभावस्यापीति ॥

 ज्ञानाभावस्य ज्ञानग्राहकग्राह्यत्वेऽपि सुषुप्तौ न तद्ग्रहः। तस्या एव प्रतिबन्धकत्वादित्यत आह ॥ यद्वेति ॥ किन्त्विति ॥ सुषुप्तौ ज्ञानाभावः स्थित इति जाग्रत्यनुमीयत इत्यर्थः ॥ अवस्थेति ॥ सम्प्रतिपन्नोदयास्तमयकालवद्विवादपदयोरप्युदयास्तमययोरन्तरालकालमनुमाय तल्कालेऽहंज्ञानाभावात् अवस्थाविशेषवत्त्वात् व्यतिरेकेण जाग्रदहमिवेत्यनुमानेनेत्यर्थः। न च ज्ञानाभावमन्तरेणावस्थाविशेषो वक्तुमशक्य इति वाच्यम्। श्रुतिसिद्धप्राज्ञपरिष्वङ्गविशेषकालस्य सुषुप्त्याख्यस्य ज्ञानाभावभिन्नस्य सुवचत्वात् ॥ सामग्र्यभावस्येति ॥ ननु ज्ञानसामग्रीविरहस्य ज्ञानरूपकार्यविरहानुमेयत्वेनान्योन्याश्रय इत्यत उक्तम् ॥ इंद्रियेति ॥ इदानीन्तनेन्द्रियप्रसादेन सुषुप्तिकालीनेन्द्रियोपरमानुमानमित्यर्थः। न चेन्द्रियप्रसादस्य सुखानुभवहेतुकस्य तदुपरमहेतुकत्वमसिद्धमिति वाच्यम्। स्वरूपसुखानुभवस्येन्द्रियोपरमं प्रत्यप्रयोजकत्वात्। इन्द्रियविषयानुभवजन्यसुखानुभवस्य तदानीमभावात् ॥ तत् तुल्येति ॥ तुल्यत्वं चानुपेक्षणीयत्वम्। तेनोपेक्षणीये न व्यभिचारः। तदंशे संस्कारानुद्बोधेनास्मर्यमाणे व्यभिचारवारणाय नियमेनेति ॥ त्वन्मत इति ॥ सुषुप्तावहमर्थाभावेन तदा तस्याननुभूततया न किञ्चिदवेदिषमिति जाग्रत्कालीनज्ञानस्याहमर्थे परामर्शत्वं न सम्भवतीत्यर्थः ॥ अन्यानुभूत इति ॥ अहमर्थानवच्छिन्नस्य सुषुप्तावज्ञानद्रष्टृत्वं, तदवच्छिन्नस्य जाग्रति तत्परामर्ष्टृत्वमित्यसम्भवेन अहमर्थानवच्छिन्नस्यैव जाग्रत्यज्ञानानुभव एवायमित्यस्यैव वक्तव्यत्वादित्यर्थः। संस्काराभावान्नाज्ञानान्शे परामर्श इत्याह ॥ सुषुप्तावित्यादिना ॥ विनष्टस्य ज्ञानस्य स्मरणजननायोगेन तेन संस्कारो जननीयः। अविनश्यत्तु साक्षादेव स्मरणजननयोग्यमिति न तेन संस्कारो जन्यते। न हि संस्कारः प्रत्यक्षः। येन कार्यान्यथानुपपत्तिं विनापि स कल्प्येतेत्यभिप्रायेणोक्तंनित्यज्ञानस्येत्यादिना। अविद्यावृत्तेरनित्यत्वात् तदुपहितसाक्षिरूपस्याज्ञानज्ञानस्याप्यनित्यत्वात तस्य संस्कारजनकत्वं भविष्यतीति शङ्कापरिहारायोक्तम् ॥ अविद्यावृत्तीत्यादि ॥ न चाज्ञानविषयकाज्ञानाभावेन न तत्र संशयादिरिति वाच्यं। अज्ञानगोचरज्ञानाभावेन तत्राज्ञानस्याप्यापाद्यमानत्वादिति भावः।

 ननु प्रमाणस्यानाशेऽपि प्रमेयस्य नाशात् संस्कारोपपत्तिः। तथाहिसुषुप्तिविशिष्टाज्ञानभानात् परामर्शत्वोपपत्तिरिति चेन्न। सुषुप्त्यवस्थाया अविद्यावृत्तित्वे मानाभावात्। दोषाजन्यत्वात् व्यवहारदशायामबाध्यत्वाच्च सुषुप्तेर्नाविद्यावृत्तित्वम्। तथापि केवलाज्ञानान्शे सुषुप्तिजागरयोः तुल्यसामग्रीकत्वात् धारावाहिकबुद्धित्वमेव न परामर्शत्वम्। अत एवाव्याकृतप्रक्रियायां वार्तिक उक्तं- "न सुषुप्तिगविज्ञानान्नाज्ञासिषमिति स्मृतिः। कालाद्यव्यवधानत्वान्न ह्यात्मस्थमतीतभाक्। न भूतकालस्पृक् प्रत्यङ् न चागामिस्पृगीक्षते। स्वार्थदेशपरार्थोऽर्थोऽविकल्पस्तेन स स्मृतः ॥" इति। एतत् सर्वमभिसन्धायोक्तम् ॥ जागरणादावपीति ॥ यदि सुषुप्तौ सुषुप्त्यवस्थाविशिष्टमनुभूयेत तर्हि जागरेऽपि तथैवानुभूयेतेत्यर्थः। तत्तानुल्लेखाच्च नायं परामर्शः। किन्तु ज्ञानाभावानुभव एव। अत एव अभावप्रत्ययालम्बनावृत्तिस्सिद्धेति योगसूत्रमिति। ज्ञानाभावानुमानानभ्युपगमे बाधकमाह ॥ अन्यथेति ॥ ॥ इच्छादाविति ॥ इच्छादावज्ञानाभावादित्यर्थः। तदा सुषुप्तौ ॥ न हीति ॥ विरोधिपदार्थानुभवेनैव तदभावानुमानस्य त्वयाऽङ्गीकारादित्यर्थः ॥ ज्ञानाभावादेवेति ॥ अज्ञानानुमितादिति शेषः ॥ तदभावेति ॥ प्रकाशमाने आत्मादौ ज्ञानाभावाभावेन तत्र रागाद्यभावो न सिध्येदित्यर्थः ॥

  व्यासाद्रिसृततर्काम्बुपूरैः पक्षयुगं युजि ॥  
  न्यायामृततरङ्गिण्यामज्ञानाक्षमभावगम् ॥

   ॥ भावरूपाज्ञानप्रत्यक्षभङ्गः ॥

\</1-2-22\>

\<1-2-23\>  
   न्यायामृततरङ्गिणी

 तस्या इति ॥ साक्षिणोऽज्ञानसाधकत्वेन तदनिवर्तकत्वादित्यर्थः। परोक्षवृत्तेः स्वविषयेऽज्ञानानिवर्तकत्वे सम्मतिमाह ॥ उक्तं चेति ॥ अतीतादेर्ज्ञानं प्रति कारकत्वं नास्तीत्युक्ते तर्हि तद्वदेव विषयत्वमपि न स्यादित्याशङ्कायां तदपि नास्तीत्युत्तरिते विषयत्वस्योपलभ्यमानत्वात्कथं तदभाव इति पुनः शङ्कायां अतीतादिषु विषयत्वाभावं दर्शयितुं विषयशब्दार्थकथनपरमिदं विवरणवाक्यम्। विपयत्वं नामानुमेयेषु सुषुप्तिव्यावृत्तिः। सा चाभावस्तद्धर्मो न भवति। विज्ञानाकारतापि न विषयव्यापारः। किन्तु विज्ञानस्यैवेति नातीतेऽर्थे क्रियाकारित्वमिति। एतच्च तत्त्वप्रदीपने व्याख्यातम्। सुषुप्तिव्यावृत्तिस्तद्विषयाज्ञाननिवृत्तिः। सा चानुमेयधर्मो न भवति। किन्त्वज्ञानस्यात्माश्रितत्वात्तन्निवृत्तिरप्यात्माश्रितैवेति। अन्ये तु सुषुप्तिव्यावृत्तिरित्यस्य साधकाद्यभावात् विषयस्य या पूर्वसंशययोग्यता तस्याः निवृत्तिरित्यर्थः। स च नातीतादौ।

असतस्तदाश्रयत्वायोगादित्याहुः। केचित्तु परोक्षस्थले विषयावच्छिन्नाभावावरणतत्कार्यसद्भावेऽपि प्रमात्रवच्छिन्नासत्त्वावरणानिवृत्त्याऽनुमेयादौ व्यवहारोपपत्तिः। इदमेव सुषुप्तिव्यावृत्तिशब्देनोक्तमित्याहुः। सर्वथाऽपि विषयावच्छिन्नप्रमेयचैतन्यगताज्ञानं न निवर्तत इत्यविवादम्। तदिदमुक्तं तस्याः स्वविषयेऽज्ञाननिवर्तकत्व इति। तथा च परोक्षवृत्तौ स्वविषयावरणस्य स्वनिवर्त्यत्वाभावाद्बाध इत्यर्थः। ननु धर्म्यंशाज्ञानेऽपि भ्रमोपादानत्वयोग्यताऽस्तीति तत्र नाव्याप्तिरित्यत आह ॥ नहीति ॥ धर्म्यंसाज्ञाने सति धर्मिणोऽज्ञानाभावात् भ्रमो न स्यादित्यर्थः ॥ धारावाहिकेति ॥ न चास्मन्मते धारावाहिका बुद्धिरेव नास्ति। एकस्यैव ज्ञानस्य तावत्समयस्थित्युपपत्तेरिति वाच्यम्। तथापि प्रतिपाद्यं नैयायिकं प्रति बाधःस्यादेव। बाधमुपपादयति ॥ तस्या इति ॥ असिद्धिमुपपादयति ॥ सूक्ष्मेति ॥ ॥ रूपादिहीनस्येति ॥ स्वरूपायोग्यस्य किञ्चिदवच्छिन्नस्यापि च चाक्षुषत्वमिति भावः ॥ उक्तत्वाच्चेति ॥ परिच्छिन्नत्वहेतुभङ्ग इति शेषः। एतेन रूपहीनस्यापि तार्किकाभिमतात्मनः प्रत्यक्षत्ववदरूपस्यापि रूपस्य चाक्षुषत्ववच्च सन् घट इति सदर्थस्य ब्रह्मणश्चाश्रुषत्वमविरुद्धमिति निरस्तम् ॥ अयं घट इति ॥ यथा शाब्दज्ञानेन चैतन्यं विषयस्तथा तत्समानविषयेऽपरोक्षज्ञानेऽपि न तद्विष यइत्यनात्मविषयापरोक्षवृत्तौ बाध इति भावः ॥ आत्मविषयेति ॥ सा चान्ततश्चरमवृत्तिरेवेति भावः ॥ यत इति । प्रागभावस्याज्ञानभिन्नत्वान्न ज्ञाननिवर्त्यत्वमित्यर्थः ॥ अभावेति ॥ प्रमाणज्ञानं स्वप्रागभावनिवृत्तिरेव न तु तन्निवर्तकमिति न प्रमाणज्ञानप्रागभावस्तन्निवर्त्य इत्यर्थः। न च प्रतियोग्यतिरिक्ता प्रागभावनिवृत्तिरिति मतेनैतदुक्तमिति वाच्यम्। तस्याप्रामाणिकत्वात् ॥ शेषेति ॥ न च प्रतियोगिविशेषणत्वेनाखण्डाभावसम्पादकतया न वैयर्थ्यमिति वाच्यम्। तत्त्वनिर्णयकथायां लघुना साध्यनिर्देशेन साध्यसिद्धौ सम्भवन्त्यमखण्डाभावान्तर्भाविनः साध्यस्यानिर्देश्यत्वात्। अन्यथा अखण्डाभावन्यायेनाखण्डोपाधावपि तदनापत्तेः ॥ आवरणत्वायोगादिति ॥ तथा च तद्विशेषणविशिष्टं साध्यं पक्षे बाधितमित्यर्थः। नन्वज्ञानादिसाक्षितया चितोभासमानत्वेऽप्यस्ति प्रकाशत इति व्यवहाराभावेन तदंशे।़ज्ञानावरणमस्तीति शङ्कानिरासायोक्तम् ॥ निर्विशेषेति ॥ सत्ताप्रकाशयोः प्रकाशमानचिन्मात्रत्वेन तादृशव्यवहारानुपपत्तेरित्यर्थः ॥ स्वोत्पादकादृष्टेति ॥ अदृष्टस्यावरणत्वाभावादित्यर्थः ॥ शेषेति ॥ स्वविषयेत्यस्येत्यर्थः। एतेन यददृष्टं स्वजनकं विषयान्तरज्ञानप्रतिबन्धकतया तदावरकं तादृशादृष्टपूर्वकत्वेनार्थान्तरवारणाय स्वविषयेति विशेषणमिति निरस्तम्। स्वजनकं स्वविषयज्ञानान्तरप्रतिबन्धकतया स्वविषयावरणं चादृष्टविशेषमादायार्थांतरतादवस्थ्याच्च ॥ वृत्तिरिति ॥ वृत्तिश्चिदुपरागोर्थेति मते चितोऽनावृतत्वेन वृत्तेरावरणनिवर्तकत्वं नास्तीत्यर्थः ॥ घटाकारेति ॥ घटाकारवृत्त्यादिनैव घटप्रकाशकघटाधिष्ठानचैतन्यस्यावरणाभिभवरूपाभिव्यक्तेर्जातत्वेन घटज्ञानरूपस्य घटादिष्ठानचैतन्यस्यावरणनिवर्तकत्वं नास्तीत्यर्थः। ननु वृत्तिस्तत्प्रतिबिम्बितचैतन्यं वा घटप्रकाशकम्। तच्च घटाधिष्ठानचैतन्यस्य प्रमेयभूतस्यावरणं निवर्तयतीति शङ्कां परिहरति ॥ वृत्तिरिति ॥ ज्ञाने ज्ञेयाध्यासस्यानुक्तेरित्यर्थः ॥ चरमेति ॥ न च चरमसाक्षात्कारप्रतिबन्धकादृष्टे सति न तदुत्पत्तिरिति प्रथमं तन्निवृत्तिः। कारणात्मत्मनाऽवस्थितस्य तस्य ज्ञाननिवर्त्यत्वाच्च मिथ्यात्वमपीति वाच्यम्। तावताऽपि ज्ञाननिवर्त्यत्वाव्याहतेः ॥ अज्ञानस्येति ॥ वृत्त्यादिरूपस्य ज्ञानस्याज्ञानाश्रयचिन्मात्रानाश्रितत्वादित्यर्थः। नन्वन्तःकरणस्य चिदाश्रितत्वेन तद्वृत्तिस्तत्प्रतिबिम्बितचैतन्यं वा ज्ञानं चिन्मात्राश्रितमेव। किञ्चिदवच्छिन्नाश्रितस्याप्यवच्छेद्याश्रयत्वानपायात्। कर्णशुष्कुल्यवच्छिन्नाकाशाश्रितस्य शब्दस्याकाशाश्रितत्ववत्। मैवम्। त्वन्मतेऽवच्छेद्यावच्छिन्नयोर्भेदात्। अन्यथा विशिष्टनिष्ठयोर्दृश्यत्वमिथ्यात्वयोर्विशेष्यनिष्ठत्वं स्यात्। किञ्च वृत्तिस्तत्प्रतिबिम्बितचैतन्यं वा न घटादिज्ञानम्। तत्र तदनध्यासात्। किन्तु वृत्त्याद्यभिव्यक्तं घटाधिष्ठानचैतन्यं घटादिज्ञानम्। तच्च नाज्ञानाश्रयचिन्मात्राश्रितम्। तदिदमुक्तम् तदभिव्यक्ताधिष्ठानचैतन्यस्य वेति । प्रमाणज्ञानस्यान्तःकरणनिष्ठत्वादावरणस्य विषयनिष्ठत्वान्न तयोः समानदेशत्वमित्याह ॥ त्वन्मत इति ॥ ॥ आद्येति ॥ न चाद्यविशेषणेन प्रागभावो व्यवच्छिद्यते स्वनिवर्त्येत्यनेन त्वत्यन्ताभाव इति वाच्यम्। स्वप्राक्‌पदविरहितेनाद्यविशेषणेनैवोभयव्यवच्छेदसम्भवादित्यर्थः ॥ अविद्येति ॥ अज्ञानसिद्धिरेव स्यान्न तु सिद्धसाधनादिकमित्यर्थः। ननु अस्ति प्रकाशत इति व्यवहारविरोधित्वरूपमावरणत्वं भावाभावसाधारणमत आह ॥ तथात्व इति ॥ ॥ तस्येति ॥ असाधारण्येन व्यपदेशा भवन्तीति न्यायेन वा मात्रशब्दान्तर्भावेण वा स्वविषयमात्रावरणत्वरूपार्थलाभसम्भवादिति भावः। यत्तु स्वप्रागभावव्यतिरिक्तस्वनिवर्त्यस्वदेशगतवस्त्वन्तरपूर्वकमित्येकं साध्यं स्वविषयावरणस्वनिवर्त्यस्वदेशगतवस्त्वन्तरपूर्वकमिति द्वितीयं साध्यमिति साध्यद्वये तात्पर्यमिति। तन्न। उक्तरीत्या ज्ञानाज्ञानयोः समानदेशत्वाभावात्। प्रागभावस्य स्वनिवर्त्यत्वाभावेन प्रथमसाध्ये स्वप्रागभावव्यतिरिक्तेत्यस्य वैयर्थ्याच्च। द्वितीयसाध्ये आवरणपूर्वकमित्येतावतैव पूर्णत्वाच्च ॥ अप्रयोजकतेति ॥ एतच्चोपलक्षणम्। यादृशसाध्यनिर्देशं विना विवादपदसाध्यसिद्धिर्न भवति तादृशं साध्यं निर्देष्टव्यमित्यर्थः। तेनार्थान्तरादिवारकविशेषणानां नानुपादानप्रसङ्गः। एतेन ईश्वरानुमानेऽदृष्टप्रागभावव्याप्यप्रागभावाप्रतियोगीति विशेषणं विनाभावकार्यत्वहेतोरप्रयोजकत्वाभावात्तद्विशेषणमप्यनुपादेयं स्यादिति निरस्तम्। तत्राथान्तरवारणात्। प्रकृते तदभावात् ॥ शब्दसाम्येनेति ॥ पर्वतमहानसवृत्तिधूमव्यक्त्योर्भेदेऽपि धूमत्वस्यैकत्ववत् ज्ञानप्रभयोरेकं प्रकाशत्वं नास्तीत्यर्थः। पक्षदृष्टान्तयोरनुगतो हेतुर्नास्तीत्यत्रोपष्टम्भकमाह ॥ उक्तं चेति ॥ अहङ्कारस्यात्मव्यतिरिक्तत्वसाधकसंविदभिन्नस्य स्वात्मनः स्वप्रकाशत्वं साधयितुं संविदो स्वप्रकाशत्वे विश्वस्यानवभासप्रसङ्ग इति दूषणेऽभिहिते नन्वप्रकाशमानमेव ज्ञानं चक्षुरादिवद्विषयमवभासयेदिति कुतो विश्वस्यानवभास इति शङ्किते विषयप्रकाशजनने न चक्षुषः प्रकाशकत्वं संवेदनं तु स्वयमर्थप्रकाश एव प्रदीपवदवभासमानमेवार्थं प्रकाशयतीति परिहृते ननु प्रदीपालोकस्याप्यर्थानुभवजननेनैव चक्षुरादिवदर्थप्रकाशकताऽस्त्विति पुनः शङ्कायां ज्ञानप्रकाश्यत्वादज्ञानविरोधिनोऽन्यदेवालोकप्रकाश्यत्वं तमोविरोधितया प्रसिद्धम्। तदव्यवधानेनालोकेन क्रियत इत्यादिना चक्षुरपेक्षया आलोकसंवेदनयोर्वैलक्षण्यमभिधाय आलोकसंवेदनयोरपि प्रकाशकत्वे वैलक्षण्यमस्तीति विवरणेऽभिहितमित्यर्थः ॥ प्रमाणस्येति ॥ चरमवृत्तेरित्यर्थः ॥ अध्यासेति ॥ प्रकाशमानस्यैवाधिष्ठानत्वादित्यर्थः। नन्वधिष्ठानचित्प्रकाशेऽप्यस्ति प्रकाशत इत्यादिरूपेण न प्रकाश इति चेन्न। निरस्तत्वात्॥ अस्या इति ॥ अज्ञानविषयिण्याः ॥ प्रकाशितेति ॥ विशेषणाभावाद्विशिष्टहेतोरभावे प्रकाशितप्रकाशकत्वं विशेष्याभावात्तदभावेऽप्रकाशकत्वं स्यादित्यगत्याऽनुमितौ विशिष्टाभावस्यासम्भव इत्यर्थः ॥ उभयथेति ॥ आद्ये सिद्धसाधनं। द्वितीये बाधादनुमितिर्व्यर्था। अर्थविषया न भवतीत्यर्थः। तर्कितानुमितौ विकल्पनान्न व्याघातः ॥ तदिति ॥ अप्रकाशितेत्यर्थः ॥ अत्रैवेति ॥ पक्षबहिर्भावे व्यभिचारः पक्षत्वे तु बाध इत्यर्थः। केचित्तु विवादगोचरापन्नमित्यनेन जन्यसविकल्पकाजन्यचाक्षुषघटप्रमाणज्ञानं विवक्षितम्। परमते जन्यज्ञानमात्रस्य सविकल्पकजन्यत्वात्सविकल्पकस्य जन्यज्ञानजन्यत्वाच्च पक्षाप्रसिद्धिवारणाय जन्यसविकल्पकाजन्येत्युभयोपादानम्। अनेन धारावाहिकद्वितीयादिबुद्धिव्युदासः। पराभिमतेश्वरज्ञानव्यावृत्तये चाक्षुषप्रमाणज्ञानेति। साध्ये च स्वशब्दः समभिव्याहृतपरः। स्वप्रागभावपदेन स्वसमानाधिकरणप्रागभावः कथ्यते। स्वविषयावरणेति स्वजननायोग्यम्। स्वनिवर्त्येति स्वजन्यध्वंसप्रतियोगि। स्वदेशगतेति स्वाश्रथे वर्तमानम्। एवं च पक्षीभूतज्ञानस्य घटपटादेः संशयजनकत्वसम्भवात् तत्प्रागभावस्तन्निवर्त्य इति संशयादिप्रागभावात्मत्वस्वजनकादृष्टेच्छाप्रागभावपूर्वकत्वेनार्थान्तरत्वव्यावृत्तये प्रातिलोम्येन विशेषणानि। अज्ञानं चैवंविधमिति न बाधः। अथवा प्रमाणज्ञानस्य प्रागभाव एव स्वप्रागभावः स्वविषये संशयादिजनकतायोग्यमेव स्वविषयावरणम्। स्वसत्ताक्षणनियतध्वंसप्रतियोगिस्वनिवर्त्यम्। ततश्च प्रागभावोऽपि परमते विशेषादर्शनतया संशयादिजनक इति स्वप्रागभावस्वजनकादृष्टान्धकारादिव्यावृत्तये स्वप्रागभावेत्यादिविशेषणानि। परमते मनःसंयोगपूर्वकत्वनार्थान्तरनिवृत्तये स्वनिवर्त्येतीति। अत्र ब्रूमः। पटबुभुत्सयोन्मीलितेन चक्षुषा दैवात् घटपटसंयोगे सति इच्छाप्राबल्यात् पटज्ञानानन्तरं जायमाने घटचाक्षुषज्ञाने पटज्ञानपूर्वकत्वेन सिद्धसाधनम्। पटज्ञानं हि स्वशब्दनिर्दिष्टघटज्ञानसमानाधिकरणप्रागभावव्यतिरिक्तं स्वजननायोग्यं स्वजन्यध्वंसप्रतियोगिस्वाश्रयगतं च भवति। द्वितीयसाध्येऽपि यत्र घटे पाषाणादिसंशयानन्तरं विशेषदर्शनं विनैव समीपागमनादिना घट इति प्रमाणज्ञानं चाक्षुषं जायते तत्र पूर्वतनसंशयमादाय सिद्धसाधनम्। घटविषयकसंशयोऽपि धर्मिज्ञानकोटिज्ञानत्वादिना घटविषयकसंशयान्तरजननयोग्य इति घटप्रमाविषयावरणं भवति। स्वसत्ताक्षणनियतध्वंसप्रतियोगी च भवतीति। यथाश्रुतेन स्वविषयावरणपूर्वकमित्यनेनैव साध्यसिद्धेरुक्तकुसृष्टेरनाश्रयणीयत्वाच्च। ग्रन्थस्वारस्यस्य त्वयाऽपि त्यक्तत्वाच्च। नन्वन्धकारनिवृत्त्यव्यवहितोत्तरकालीनं चाक्षुषज्ञानं पक्षत्वेनाभिमतम्। साध्यं च स्वसमानाधिकरणप्रागभावव्यतिरिक्तेत्यादिविवक्षितमिति चेन्न। स्मृत्यभावमात्रेणास्मृतस्य स्मृत्यनन्तरं स्मृतत्ववत्पूर्वं प्रकाशाभावमात्रेणाप्रकाशितस्य तस्मिन्सति प्रकाशितत्वोपपत्त्याऽप्रयोजकत्वात्। एतच्च आकर एव स्पष्टम्। अन्धकारनिवर्तकत्वं चोपाधिः॥ अनादित्वे सतीत्यादि ॥ नन्वनादिभावत्वस्य निवर्त्यावृत्तित्वेऽप्यविद्याया भावविलक्षणाया निवर्त्यत्वोपपत्तेर्न विरोध इति चेन्न। अनादित्वे सत्यभावविलक्षणत्वेनानिवर्त्यत्वस्यापि प्रसङ्गेनाभावविलक्षणनिवृत्तौ सादित्वस्यैव प्रयोजकत्वात्। न च द्वितीयानुमाने अनाश्रितमात्रवृत्तित्वमुपाधिः। ध्वंसत्वे साध्याव्याप्तेः॥ निवर्त्यत्वं चेति ॥ न चैतयोः सफलनिवर्त्यावृत्तित्वमुपाधिः। विनाशसामग्रीयुक्तत्वे साध्याव्याप्तेः। न च विनाशसामग्रीयुक्तत्वेऽनादिभावनिष्ठत्वस्य वा अनाद्यभावविलक्षणनिष्ठत्वस्य वा अभावो नेति न तत्र साध्याव्याप्तिरिति वाच्यम्। अभावविलक्षणस्य विनाशे सादित्वस्य प्रयोजकत्वेन अनादिभावे विनाशसामग्रीयुक्तत्वस्याभावात्। साध्यव्यापकोपाधिव्यतिरेकनिश्चयवति विनाशसामग्रीयुक्तत्वेऽनादिभावनिष्ठत्वादेः साध्यव्यतिरेकस्य सन्दिग्धत्वेन निश्चितव्यापकाभाववति व्याप्यसंशयरूपव्यभिचारसंशयेनोपाधेर्व्यतिरेकव्याप्त्यसिद्धेश्च ॥ अनादित्वं चेति ॥ कारणाजन्यत्वमित्यर्थः। न चात्र सकलानाद्यवृत्तित्वमुपाधिः। निश्चितोपाधिव्यतिरेकवति प्रागभावप्रतियोगित्वादौ साध्यस्यसन्देहेनोपाधेर्व्यतिरेकव्याप्त्यसिद्धेः॥ प्रमाणज्ञानं चेति ॥ न चात्र प्रतियोग्यप्रसिद्द्या साध्याप्रसिद्धिरिति वाच्यम्। आवाभ्यामप्रसिद्धप्रतियोगिकस्याप्यभावस्य स्वीकारात्॥ आत्मगतत्वाभावादिति ॥ न च वृत्तिरूपैकोपाध्यारूढत्वेन प्रमायाश्चैत्रगतत्वमिति वाच्यम्। तथा सति प्रमातृप्रमाणप्रमेयसाङ्कर्यापत्त्या तत्परिहाराय कल्पितभेदमादाय व्यवस्थायास्त्वयाऽपि वाच्यत्वेन प्रमातत्तत्प्रागभावयोश्चैत्रगतत्वाभावादित्यर्थः ॥ साध्य इति ॥ चैत्रप्रमायाः पक्षीकृताया प्रमामात्रप्रागभावनिवर्तकत्वनिश्चयेन प्रमापदस्याव्यावर्तकत्वादित्यर्थः

 ॥ प्रकरणसमता चेति ॥ तेनैव हेतुना सत्प्रतिपक्ष इत्यर्थः। ननु सत्प्रतिपक्षानुमाने चैत्रासमवेतत्वमुपाधिः। चैत्रप्रमा चैत्रगतानादिनिवर्तिका न प्रमात्वात्। मैत्रप्रमावदित्यनुमानेन चैत्रप्रमाप्रागभावोऽपि न सिध्येदित्याभाससाम्यमित्यत आह ॥ न चात्रेति ॥ आत्मत्वादौ साध्याव्याप्तेरित्यर्थः। आभाससाम्यं परिहरति ॥ उक्तेति ॥ ननु जन्यमात्रे चैत्रगतप्रमाभावातिरिक्तस्वप्रागभावनिवर्तकत्वेनोपाधिसाध्ययोः सत्वात्तद्व्यतिरेकसहचाराग्रह इत्यत आह ॥ व्यतिरेकेति ॥ ॥ प्रागभाव इति ॥ आकाशादिरप्युत्पन्न इति पक्षे प्रागभावः। मतान्तरे त्वाकाशादिरप्युपसंहारस्थलमिति बोध्यम् ॥ चैत्रप्रमेति ॥ अनेन प्रागभावद्वयसिद्द्यापत्तिः ॥ घट इति ॥ अनेन प्रागभावातिरिक्तमनादिभूतं घटविरोधि सिध्यति ॥ चैत्रेच्छावेति ॥ अनेन प्रागभावद्वेषाभ्यामतिरिक्तं
इच्छाविरोधिभूतं अप्रमाप्रागभावाज्ञानाभ्यामतिरिक्तप्रमानिवर्त्यं च सिध्यतीत्यति प्रसङ्ग इत्यर्थः ॥ चैत्रनिष्ठत्वे सतीति ॥ एतच्च निवर्तकत्वविशेषणम्। चैत्रप्रमायां चैत्रनिष्ठत्वस्य विशेषणत्वस्य सत्त्वेन तद्विशिष्टस्य चैत्रप्रमाभावातिरिक्तानादिनिवर्तकत्वस्यानधिकरणत्वे साध्यमामाने विशेष्यभूतस्य निरुक्तनिवर्तकत्वस्यानधिकरणत्वं सिध्यतीत्यर्थः। नन्वत्र चैत्रावृत्तित्वमुपाधिरित्यत आह ॥ न चेति ॥ ॥ एतदुपाधित्वे सतीति ॥ एतच्च साध्यव्यापकत्वस्य विशेषणम्। साध्यव्यापकत्वानधिकरणत्वमादाय पक्षे साध्यसिद्धिः ॥ अत एवेति ॥ आभाससाम्यसत्प्रतिपक्षादिनेत्यर्थः ॥ किं चेति ॥ अभावभ्रमादौ व्यभिचारेण। ज्ञानस्य भ्रमानुपादानत्वादित्यर्थः ॥ एतज्जनकेति ॥ एतज्जनकबाध्यातिरिक्तोपादानक इति पर्यवसितार्थः। न च बाध्यस्याजनकत्वादेतज्जनकबाध्याप्रसिध्द्या तदतिरिक्ताप्रसिद्धिरिति वाच्यम्। प्रतियोग्यप्रसिद्धेरभावप्रसिद्धिं प्रति गुणत्वेन दोषत्वाभावात् ॥ प्रयत्नान्यत्वे सतीति ॥ एतच्च प्रवृत्त्या समानाधिकरणत्वेन साध्यसत्त्वाद्व्यभिचाराभावेन तदनुपादेयमिति ध्येयम्। नन्विच्छाविरोधिद्वेषसिद्धावपि अनिच्छा यथा न सिध्यति तथा ज्ञानविरोधिनः सिद्धावपि कथमज्ञानसिद्धिरित्यत आह ॥ ज्ञानेति ॥ अप्रयोजकत्वादिति ॥ स्मृत्यभावमात्रेणास्मृतत्ववदित्यादिनोक्तस्येति शेषः। व्यासाद्रिसृततर्कांबुपूरैः पक्षयुगं युजि ॥ न्यायामृततरङ्गिण्यां नानुमाऽज्ञानसाधिका ॥

  ॥ अविद्यानुमानभङ्गः ॥  
\</1-2-23\>

\<1-2-24\>  
   न्यायामृततरङ्गिणी

 ननु छान्दोग्ये दशमेऽध्याये दहरप्रकरणे त इमे सत्याः कामा अनृतापिधानास्तेषां सत्यानां सतामनृतमपिधानं यो यो ह्यस्येतः प्रैति न तमिह दर्शनाय लभतेऽथ ये चास्येह जीवाये च प्रेतायच्चान्यदिच्छन्नलभते सर्वं तदत्रगत्वाविन्दतेऽत्रह्यस्यैते सत्याः कामा अनुतापिधानास्तद्यथापिहिरण्यनिधिनिहितमक्षेत्रज्ञा उपर्युपरिसञ्चरतो न विन्देयुरेवमेवमाः सर्वाः प्रजा अहरहर्गच्छंत्य एतं ब्रह्मलोकं न विन्दंत्यनृतेन हि प्रत्यूढा इत्यत्र अनृतशब्दवाच्यमिथ्याभूताज्ञानबद्धत्वं चेतनानां प्रतीयत इति श्रुतिरविद्यायां मानमित्यत आह ॥ अनृतेनहीति ॥ ऋतशब्दस्य ऋतं पिबंतौ सुकृतस्य लोक इत्यादौ सत्कर्मपरत्वादनृतशब्दो दुष्कर्मपर इत्याह ॥ ऋतमिति ॥ ऋतशब्दस्य परिणामिपरत्वे प्रमाणमाह ॥ अनृतमिति ॥ ननु उत्तरत्र प्रजापतिवाक्ये य आत्मापहतपाप्मा विजरो विमृत्युरित्यादिनाऽपहतपाष्मत्वोक्तेः कथं तस्य दुष्कर्मपरत्वमिति चेन्न। अपहतपाप्मन्यज्ञानसम्बन्धस्याप्यभावात्। आविर्भूतस्वरूपापेक्षया तदुक्तौतु दुष्कर्मण्यपि समानं। नन्वविद्यायामनेक आगमः तथाचोक्तं पञ्चपादिकायां येयं श्रुतिस्मृतीतिहासपुराणेषु नामरूपव्याकृतमविद्या मायाप्रकृतिरग्रहणमव्यक्तं तमःकारणंलयः शक्तिर्महासुप्तिर्निद्राक्षरमाकाशमितिच तत्रतत्र बहुधा गीयते चैतन्यस्य स्वत एवावस्थितलक्षणब्रह्मरूपतावभासं प्रतिबध्यजीवत्वापादिकाऽविद्याकर्मपूर्वप्रज्ञासंस्कार चित्रभित्तिः सुषुप्ते प्रकाशाच्छादनविक्षेपसंस्कारमात्ररूपस्थितिरनादिरविद्येति। अत्र अविद्याकर्मपूर्वप्रज्ञेति भ्रान्तिकर्मपूर्वानुभवसंस्कारा उच्यन्ते। विवरणेत्युक्तं। समाने वृक्षे पुरुषो निमग्नोऽनीशयाशोचति मुह्यमान इति स्वभावसिद्धेश्वरस्यानीश्वरत्वं तद्भावाप्रतिपत्तिरेव वस्तुनोनपायात्ततश्चेश्वरभावाप्रतिपत्तेः शोकस्यच निमित्तं मोहं दर्शयति। तथा नतंविदाथयइमाजजानान्यद्युष्माकमन्तरं बभूव। नीहारेणप्रावृताजल्प्याचासुतृपउक्थशासश्चरन्ति। नीहारं तमोऽज्ञानमित्यनर्थांतरं। तेन प्रावृतत्वमेव जीवानां ब्राह्माणरिज्ञाने जल्प्यत्वाद्यध्यासेच निमित्तं दर्शयति। तथा अविद्यायामन्तरे वर्तमानाः नान्यच्छ्रेयो वेदयन्ते प्रमूढा इति श्रेयो रूपब्रह्मापरिज्ञाने क्रियाकारकाद्यध्यासेच निमित्तभूतामविद्यां दर्शयति। अज्ञानेनावृतं ज्ञानमित्याद्याः स्मृतयश्चेति। मन्त्रार्थस्तु माधवीयभाष्ये हे नराः यः विश्वकर्मा इमानि भूतानि जजान उत्पादितवान् तं विस्वकर्माणं न विदाथ नजानीमः तत्र हेतुः युष्माकं अन्यदेवअन्तरं व्यवधानं बभूव। तदुच्यते नीहारेण नीहारसदृशेन अज्ञानेन प्रावृताः किञ्च जल्प्या अहं मनुष्योहं देव इत्याद्यिनृतजल्पनशीलाः असून् प्राणान् तर्पयन्ति देहपोषकाः उक्थशासः उक्थशब्देन स्तोत्रशस्त्रादिकं लक्ष्यते नानाविधपक्षेषूक्तं प्रउगनिष्कैवल्यादिकं शंसंति। ऐहिकामुष्मिकभोगमात्रपरा इत्यर्थः। तदेतन्निराकरोति ॥ अज्ञानेत्यादिना ॥ संत्येवोदाहृतवाक्येष्वज्ञानादिशब्दाः। परन्तु ते प्रकृतिपरामर्शा इत्यर्थः। ननु मिथ्याभूता प्रकृतिरेवास्माकमविद्येत्यत आह ॥ नचेति । उदाहृतवाक्येषु प्रकृतिमिथ्यात्वप्रतिपादक शब्दाभावादित्यर्थः। प्रत्युत वाक्यांतरे प्रकृतेः सत्यत्वमेवोच्यत इत्याह ॥ तम इति ॥ गौः प्रकृतिः ननु तस्याभिध्यानाद्योजनात्तत्वभावाद्भूयश्चाते विश्वमायानिवृत्तिरित्यत्र ज्ञाननिवर्त्यत्वेन श्रुताया मायाया मिथ्यात्वसिद्धिरित्यत आह ॥ विश्वेति ॥ तरणमिति ॥ मायायां सत्यामेव तत्कृतपराभवाभाव इत्यर्थः ॥ मायिन इति ॥ नचोपाधेः प्रतिबिम्बपक्षपातित्वेनेश्वरासार्वज्ञानापादकत्वमिति वाच्यं। त्वन्मते बिम्बातिरिक्तस्य प्रतिबिम्बस्याभावेन तत्पक्षपातो न सम्भवतीति वक्ष्यमाणत्वात् ॥ मायाशब्दस्येति ॥ चिंतिपूजीत्यत्र च कारादङ्प्रत्ययो व्याख्यातव्यः। ननु एवमेवैषा माया स्वाव्यतिरिक्तानि परिपूर्णानि क्षेत्राणि दर्शयित्वा जीवेशावाभासेन करोति माया चाविद्याच स्वयमेव भवतीति श्रुत्यामायाविद्ययोरैक्यप्रतिपादनादज्ञानमेव मायेति चेन्न। जीवस्य परब्रह्मबोधतिरोधायिका भगवच्छक्तिरत्र प्रतिपाद्यते न तु त्वदभिमतानिर्वचनीया माया ॥ वेदेति ॥ न च ज्ञानाकारपरिणामित्वादज्ञानस्यापि ज्ञानत्वमुपपन्नमिति वाच्यम्। उपादानोपादेययोः साम्यदर्शनेन तथापरिणामसिद्धेः ॥ व्याख्यातत्वादिति ॥ आत्मशक्त्या मायाख्ययेत्यनेनेत्यर्थः ॥ तदप्रयोगादिति ॥ प्रामाणिकानामिति शेषः। तेन न वज्रादौ पृथिवीशब्दाप्रयोगसाम्यं ॥ सत्येति ॥ अस्मायामेधास्रजोविनिरिति मत्वर्थे विन्‌प्रत्ययविधानादित्यर्थः। ननु मन्त्रौषधादिनिर्मिते सर्पादौ मिथ्याभूते मायाशब्दप्रयोगान्न तस्य सत्यवाचित्वनियम इत्यत आह ॥ मिथ्याभूत इति ॥ गौणत्वहेतुभूतमुख्यसम्बन्धस्योपपादनं ॥ मायाधीनेति ॥ ज्ञाननिवर्त्यत्वोक्तीति ॥ नच तरणोक्त्यनुपपत्तिः। तत्रेश्वरीयबन्धकशक्तेस्तरणोक्तेः। अत्र तु प्रकृतेर्विनाश इति भेदात् ॥ सत्यस्यैवेति ॥ रूप्यादौ ज्ञाननिवर्त्यत्वादर्शनादित्यर्थः। नन्वेकस्य विरुद्धसत्त्वादिगुणवत्त्ववचनमनिर्वचनीयत्वमावेदयतीत्य आह ॥ दैवीहीति ॥ सत्त्वादीनां परस्परं सम्भिन्नत्वेन तद्विरोधोसिद्धः। अजामेकां लोहितशुक्लकृष्णां बह्वीं प्रजां जनयन्तीं सरूपामिति तत्सामानाधिकरण्यश्रुतेरिति भावः। सत्त्वं सत्यत्वं। ननु मायायास्त्वयाप्यंगीकारात्कथं तन्निराकरणमित्यत आह ॥ तस्मादिति ॥

 व्यासाद्रिसृततर्कांबुपूरैः पक्षयुगं युजि।  
 न्यायामृततरङ्गिण्यां पराविद्या ह्यनागमा ॥ श्रुतेरनिर्वाच्याविद्यापरत्वभङ्गः।

\</1-2-24\>

   \*\*\*\*\*\*\* proof completed \*\*\*\*\*\*\*\*

Jaya Gurudatta  
न्यायामृतम्  
न्यायामृततरङ्गिणी(comm)

\<1-2-25\>  
   न्यायामृततरङ्गिणी

 भ्रमशब्देन ज्ञानं वा अर्थो वा। नाद्य इत्याह ॥ द्वितीयेति ॥ अन्तःकरणस्यैव तदुपादानत्वसम्भवादिति भावः। नचान्तःकरणस्य प्रमाणसापेक्षस्यैव ज्ञानजनकत्वेन प्रमाणाविषये शुक्तिरूप्यादौ न ज्ञानजनकत्वमिति वाच्यं। शुक्तिविषयप्रमाणसहितेनान्तःकरणेन दोषवशाद्रूप्यविशिष्टशुक्तिगोचरपरिणामविशेषजननसम्भवात्। द्वितीयं निराकरोति ॥ किञ्चेति ॥ सोपादानत्वव्यापकसकर्तृकत्वस्याभावान्न रूप्यं सोपादानमित्यर्थः ॥ सत्यस्येति ॥ ननु प्रधानस्य सावयवत्वेऽनादित्वभङ्गः निरवयवत्वे परिणामायोग इत्यत आह ॥ अविद्याया इति ॥ अविद्यायामविद्यात्वेनैव सर्वानुपपत्तिपरिहारे सत्ये प्रधाने ईश्वरशक्त्या तदस्त्वित्यर्थः ॥ अतात्विकेति ॥ नचाविद्यामन्तरेणातात्विकान्यथाभावलक्षणविवर्त एव न सम्भवतीति वाच्यं। अविद्यांतरं विनैवातात्विकाविद्यावदविद्यां विनैवातात्विकवियदादिविवर्तसम्भवात् ॥ अन्यथेति ॥ उपादानापेक्षस्य वियदादिरूपविवृत्तस्य तात्विकब्रह्मातिरिक्तोपादानकल्पना यामित्यर्थः ॥ अन्यदिति ॥ सद्वितीयमतात्विकमित्यर्थः। ननु वियदादिर्ब्रह्मणो विवर्तोऽविद्यायाः परिणामः तथाच परिणामस्य परिणामिनं विनाऽयोगादविद्याकल्पनमित्यत आह ॥ नचेति ॥ सत्यभूतपरिणामस्यैव स्वोचितपरिणाम्यपेक्षा नत्वसत्यस्य तस्येत्याह ॥ असत्यस्येति ॥ तत्वतोऽसन्सारिणः सन्सारित्ववत् तत्वतोऽपरिणामिनोपि मिथ्याभूतपरिणामित्वे बाधकाभावाद्ब्रह्मण एव परिणामित्वोपपत्तिरित्यपि बोध्यं। ननु घटादौ स्वसमसत्ताकोपादानदर्शनाद्रूप्यादेरपि तथाविधोपादानमविद्या कल्प्यत इत्यत आह ॥ नचकार्येति ॥ ॥ कार्यस्येति ॥ रूप्यस्य घटादेश्चेत्यर्थः ॥ अनपेक्षत्वेनेति ॥ दृष्टत्वादिति शेषः। न च तदभिध्यानादेव तु तल्लिङ्गात्स इत्यनेन न्यायेन घटादेरपि मृदवस्थचैतन्योपादानकतया तादृशोपादानापेक्षत्वमसिद्धमिति वाच्यं। घटादौ चैतन्योपादानकत्वे मानाभावात्। रूप्यस्य घटादिदृष्टांतेन स्वसमानसत्ताकोपादानकल्पनायां घटादेरिव तत्र स्वसमानसत्ताकनिमित्तकल्पनाप्यापद्यत इत्याह ॥ रूप्य इति ॥ रूप्यस्य स्वसमानसत्ताकनिमित्तकत्वं न स्यात् तथा चाधिष्ठानस्य सादृश्यादेश्चनिमित्तत्वं न स्यादित्यर्थः। तेन उत्तरोत्तरभ्रमे पूर्वपूर्वभ्रमस्य निमित्तत्वेनेष्टापत्तिरिति निरस्तं ॥ भेदेनेति ॥ तद्दूषणाभासस्य निरसिष्यमाणत्वादिति भावः। न च ममेव तव मते ब्रह्मणि विशेषोऽस्तीत्याह मात्रशब्देन।

   ॥ अविद्यार्थापत्तिभङ्गः ॥  
\</1-2-25\>

\<1-2-26\>  
   न्यायामृततरङ्गिणी

 ॥ प्रमाणैरिति ॥ ननु प्रमाणैरज्ञानस्वरूपाग्रहेष्यसद्व्यावृत्तिमात्रं क्वचिद्गृह्यते तदुपनीतासद्व्यावृत्तिविशिष्टाज्ञानं तु साक्षिणा गृह्यत इति चेन्न। यत्र यद्गृहीतं तत्र तद्विशिष्टग्रहे तद्ग्रह उपनायकः। अज्ञानेऽसद्व्यावृत्त्यग्रहे तदुपनयासम्भवात्। शुक्तौ रूप्यस्य ज्ञानेच प्रामाण्यं यथा नोपनयस्तथोक्तमन्यत्र। ननु प्रमाणसिद्धस्यापि रूप्यस्य प्रामाणिकत्वाभावादज्ञानस्यापि तदस्त्वित्यत आह ॥ नचप्रमाणानीत्यादि ॥ ननु प्रमाणसिद्धमप्यज्ञानं ज्ञाननिवर्त्यत्वादप्रामाणिकमित्यत आह ॥ ज्ञानेति ॥ सामान्येनाविद्याप्रमाणभङ्गः ॥

\</1-2-26\>

\<1-2-27\>  
   न्यायामृततरङ्गिणी

 शुद्धेति ॥ मोक्षकालीनानन्दसाक्षिणेत्यर्थः। ननु साक्षी न शुद्धचैतन्यं। किन्त्वविद्याप्रतिबिम्बितं। तत् तस्य निर्दोषत्वाभावान्न तद्वेद्याज्ञानस्य पारमार्थिकत्वमिति चेन्न। प्रतिबिम्बनोपाधिं प्रति सत्वं प्रयोजकं। अविद्यासत्त्वं च प्रातीतिकमिति साक्षिरूपाविद्याप्रतीतौ सत्यां तत्सत्त्वसिद्धिः तत्सिद्धौ चाविद्याप्रतिबिम्बितचैतन्यरूपसाक्षिलक्षणाविद्या प्रतीतिसिद्धिरित्यन्योन्याश्रयात् शुद्धचैतन्यमेव साक्षीति वाच्यम्। तथाच तद्वेद्याविद्या कथं न पारमार्थिकीति भावः ॥ कदाचिदिति ॥ वृत्त्यभावकाल इत्यर्थः ॥ इहोभयाभावेनेति ॥ अविद्यायाः प्रातिभासिकत्वेनेंद्रियसन्निकर्षाभावात्प्रमाणाभावः। स्वस्मिन्स्वस्यादोषत्वात्। अविद्यायामविद्यांतराभावाच्च दोषाभाव इत्यर्थः ॥ अविद्याप्रतीतिभङ्गः ॥

\</1-2-27\>

\<1-2-28\>  
   न्यायामृततरङ्गिणी

 अविद्याश्रयश्चेति। परमत इति शेषः। गोचरः विषयः। ननु चिन्मात्राक्षिताज्ञानेन चिन्मात्रे स्वकार्यसन्सारापादने जीव इव बिम्बभूतब्रह्मानुगतचिदन्शेपि सन्सारः स्यादत आह ॥ दर्पणस्येति ॥ ॥ विरोधादिति ॥ चैतन्यं नाज्ञानाश्रयः तद्विरुद्धत्वात् यथा प्रकाशस्तमस इति सामान्यव्याप्तिः। ननु विरोधाद्धटतदत्यान्ताभावयोरिव शुद्धिचिदज्ञानयोः सामानाधिकरण्यं माभूत्। आश्रयाश्रयिभावस्तु तद्वदेव स्यादेवेति तत्रैव व्यभिचार इत्यत आह ॥ एकविषयेति ॥ नात्र विरोधस्तदभावरूपत्वं। येनोक्तो व्यभिचारः स्यात्। किन्तु तन्निवर्तकत्वमित्यभिसन्धाय तदनुगुणं दृष्टांतमाह ॥ तमःप्रकाशयोरिति ॥ ननु चैतन्यस्याज्ञानानिवर्तकत्वादुक्तहेतुरसिद्ध इत्यत आह ॥ नहीति ॥ विवक्षितस्याज्ञानत्वसिध्द्यर्यं चैतन्यस्यावश्यं तन्निवर्तकत्वमास्थेयं। तथाच नासिद्धिरित्यर्थः। ननु अज्ञानस्य चैतन्यानिवर्त्यत्वेपि न तस्याज्ञानत्वाभावः। वृत्तिरूपज्ञाननिवर्त्यत्वेनाप्यज्ञानलक्षणवत्तयाऽज्ञानत्वोपपत्तेरित्याशङ्क्य परिहरति ॥ नचेति ॥ ॥ विवरण इति ॥ आत्मनः स्वप्रकाशत्वं साधयितुं प्रमाणीकृतायामत्रायंपुरुषःस्वयंज्योतिरिति श्रुतौ। ननु ज्योतिःशब्देन प्रकाशगुणाभिधाने तदभिन्नात्मनोपि गुणत्वप्रसङ्ग इति प्रकाशगुणवद्द्रव्यं ज्योतिःशब्देनाभिधातव्यं। तथाच जन्यज्ञानाख्यप्रकाशेनात्मा प्रकाशगुण इति नेयं श्रुतिः स्वप्रकाशत्वे प्रमाणमिति शङ्कायां, सर्वसाधारणस्य प्रकाशगुणवत्त्वरूपज्योतिष्ट्वस्य व्यावर्तनाय श्रुतौ स्वयमिति विशेषणोपादानात्स्वयमेव ज्योतिर्नतु ज्योतिष्मानित्यर्थावगमाद्भवति श्रुतिस्तत्र प्रमाणमिति परिहृतायां, ननु कारकान्तरानपेक्षया स्वयमेव स्वात्मनि ज्ञानं जनयतीति स्वयमिति विशेषणं किं न स्यादिति पुनः शङ्कायां, ज्ञानजन्मप्रयुक्तत्वात्कारकापेक्षायास्तदभावेऽपेक्षैव नास्तीति परिहृतायां, ननु विमतं जन्मवत् ज्ञानत्वात् विषयज्ञानवदिति ज्ञानजन्माशङ्कायां, विषयज्ञानवदित्यत्र ज्ञानशब्देन स्वरूपज्ञानं वा विवक्षितं वृत्तिर्वा आद्ये साध्यवैकल्यं लोके वेदे च स्वरूपज्ञाने जन्मादर्शनात् द्वितीये साधनवैकल्यं ज्ञातुरर्थप्रकाशस्य स्फुरणरूपस्य ज्ञानत्वादिति परिहृतायां, ननु वृत्तावपि ज्ञानशब्दो दृश्यत इति पुनः शङ्कायां, अन्तःकरणपरिणामे ज्ञानत्वोपचारादित्युक्तम्। चैतन्यैक्याध्यासाद्वृत्तौ ज्ञानत्वमुपचर्यते दग्धत्वमिवायःपिंड इत्यर्थः ॥ अज्ञानेति ॥ चैतन्यस्य ज्ञानत्वसिध्द्यर्थमपि तस्याज्ञाननिवर्तकत्वं वाच्यं। अन्यथा विमतं न ज्ञानं अज्ञानाविरोधित्वात् घटवदिति तस्य ज्ञानत्वं न स्यात्। तथाच नासिद्धिरित्यर्थः। उक्तानुमाने व्यवहाराजनकत्वमुपाधिमाशङ्क्य परिहरति ॥ नचेति ॥ साधनव्यापकत्वान्नोपाधिरित्याह ॥ अज्ञानेति ॥ असिद्धिमेव पुनराशङ्क्य निराकरोति ॥ नचेति ॥ कथं तर्ह्यज्ञाने ज्ञाननिवर्त्यत्वरूपलक्षणायोग इत्यत उक्तं ॥ ज्ञानकारणविरोध्येवेति ॥ ज्ञानाविरोधिनोपि चैतन्यस्य
ज्ञानत्वाभावापत्तिं निराकरोति ॥ नतु ज्ञप्तीति ॥ करणविरोधित्वेनाननुभूयमानस्य ज्ञप्तिविरोधित्वेनानुभूयमानस्याज्ञानस्य दुरपह्नवत्वादित्याह ॥ नजानामीतीति॥ चैतन्यस्याज्ञाननिवर्तकत्वे सुखादौ तन्निवर्तकस्यान्यस्याभावात्तत्राज्ञानानुभवः स्यादित्याह ॥ साक्षिवेद्यइति ॥ सौरेति ॥ दिवा भीतेन यथा सौरप्रकाशे मिथ्याभूतोंधकारः कल्प्यते तथा चैतन्ये मिथ्याभूतमज्ञानं कल्प्त इत्यर्थः ॥ अज्ञानान्तरस्येति ॥ तत्सत्त्वे च तदेव सत्यभूतं जगत्कारणमस्तु किं मिथ्याभूतेन तेनेत्यर्थः ॥ अन्योन्याश्रयादिति ॥ अहमज्ञ इति धर्मिग्राहकमानबाधाभावेऽज्ञानस्य चैतन्याश्रितत्वसिद्धिः तत्सिद्धौ चाहमज्ञ इत्यस्यायो दहतीतिवद्गौणत्वेनाप्युपपन्नस्य चैतन्याश्रिताज्ञानकल्पनायामबाधकत्वमित्यर्थः। भ्रान्तित्वायोगादित्युपलक्षणं। साक्षात्सम्बन्धविषयत्वाच्चेत्यपि द्रष्टव्यं। ननु दोषाजन्यत्वमसिद्धं बाधकाद्दोषजन्यत्वानुमानादित्यत आह ॥ बाधकाभिमतस्यैवेति॥ नन्वहमज्ञ इति धीर्नाज्ञाने साक्षात्सम्बन्धेनाहङ्काराश्रितत्वं विषयीकरोति। अहङ्कारभिन्नेऽज्ञानस्य साक्षात्सम्बन्धग्राहकमानबाधितत्वादित्यत आह ॥ मिथ्यारूप्येति ॥ धर्मिग्राहकेण यत्र यस्य सम्बन्धो गृह्यते तत्रैव तस्य साक्षात्सम्बन्ध इति नाहङ्कारभिन्नेऽज्ञानस्य साक्षात्सम्बन्धसिद्धिरित्यर्थः ॥ अहमर्थ इति ॥ आत्मभिन्नत्वेन पराभिमत इति शेषः। तेनाकल्पितस्याज्ञानाश्रयस्यैवात्मत्वादिष्टापत्तिरिति निरस्तं। ननु निरवद्य इत्यादौ निर्दोषत्वमुच्यते। नन्वज्ञानराहित्यं। अतः कथं श्रुतिविरोध इत्यत आह ॥ नहीति ॥ मुक्त इत्यनेनाप्यज्ञानराहित्यमुच्यत इत्याह ॥ नापीति ॥ ननु परसमयप्राप्तमप्यसत्कारणादिवन्निषिध्यतामित्यत आह ॥ जीवेपीति ॥ मोहमत्येतीति श्रुतौ मोहशब्दवाच्यस्याज्ञानस्य निषिद्धत्वान्नचिन्मात्रे तत्सम्भव इत्याह ॥ मुक्तीति ॥ मोहनिषेधस्यान्यविषयत्वं व्यवस्थाप्य चिन्मात्रे व्यावहारिकमोहांगीकारे समानन्यायतया तथाविधशोकोपि चिन्मात्रे प्रसज्येतेत्यर्थः। ननु शोकस्य निषिद्धत्वान्न तस्य व्यावहारिकस्याप्यंगीकारो युक्तः। मोहमत्येतीत्यत्र न मोहनिषेधः किन्तु तत्कार्यनिषेध इति मोहस्यानिषिद्धत्वात्तस्य व्यावहारिकस्यांगीकारो न विरुद्ध इत्याशङ्क्याह ॥ नचश्रुताविति ॥ बिम्बस्थानीयेति ॥ विवेचनाज्ञानमङ्गीकुर्म इति न श्रुतिविरोध इति भावः ॥ जीवेपीति ॥ चिन्मात्रस्याज्ञानाश्रयत्वेन निरनिष्टत्वाभावात्तत्‌श्रुतेर्बिम्बस्थानीयब्रह्मपरत्वे तत एव जीवेप्यज्ञानाभावेन जीवेऽज्ञानप्रतिपादकश्रुतिविरोध इत्यर्थः ॥ ज्ञाऽज्ञाविति ॥ जानातीति ज्ञः। ज्ञश्चाज्ञश्च ज्ञाज्ञौ ईशानीशाविन्यत्वयः। न च जीवस्याज्ञानाश्रयत्वेपि तत्तत्कार्ययोगितयाऽज्ञत्वव्यपदेशः इति वाच्यम्। जीवेऽज्ञानप्रतिपादकश्रुत्यविरोधे सति चिन्मात्रेऽज्ञानसिद्धिः तत्सिद्धौ च जीवेऽज्ञानप्रतिपादक श्रुतेर्गौणार्थकल्पनमित्यन्योन्याश्रयापत्तेः। ननु चिन्मात्रेऽज्ञानप्रतिपादकश्रुतेः सत्वाज्जीवे तत्प्रतिपादिकायाः श्रुतेर्गौणत्वं कल्प्यते। अतो नान्योन्याश्रय इत्यत आह ॥ न चेति ॥ अज्ञानस्य भ्रान्तिसामानाधिकरण्यनियमे परेषांसम्मतिमाह ॥ उक्तंहीति ॥ भ्रांत्यज्ञानयोः सामानाधिकरण्यं शङ्कते ॥ चिन्मात्रेपीति ॥ चिन्मात्रेऽज्ञानसिद्धौ तत्र ज्ञातृत्वाध्याससिद्धिः तत्सिद्धौ च ज्ञानाज्ञानयोर्वैयधिकरम्यरूपबाधकपरिहारसिध्द्या चिन्मात्रेऽज्ञानसिद्धिरित्यन्योन्याश्रय इत्याह ॥ तस्येति ॥ चैतन्य इति ॥ चैतन्ये बुद्धिगतभोक्तृत्वाध्याससिध्द्यर्थं तत्र बुद्धिगतकर्तृत्वस्याप्यध्यासो यथांगीक्रियते तथा चैतन्ये बुद्धिगतज्ञातृत्वस्याध्याससिध्द्यर्थं बुद्धिगतमेवाज्ञानमध्यस्यतामिति बुद्धिरेवाज्ञानाश्रयः स्यादित्यर्थः। तदुक्तं विवरणे भोक्तृत्वाध्यासः कर्तृत्वाध्यासमपेक्षते अकर्तुर्भोगाभावादिति। नन्वध्यस्तज्ञातृत्वेन समानाधिकरणमज्ञानमित्यंगीकुर्मः। बुद्धौ तु ज्ञातृत्वं नाध्यस्तं किन्तु स्वत एवेत्यत आह ॥ देहादावपीति ॥ ॥ बुद्ध्यवच्छिन्न इति ॥ बुध्द्यवच्छिन्नचैतन्यस्य ज्ञातृत्वादित्यर्थः ॥ तदभावाच्चेति ॥ ज्ञातृत्वाध्यासाभावादित्यर्थः। तथा च अर्थाप्रकाशस्याज्ञानस्य बुद्ध्यवच्छिन्नाध्यस्त ज्ञातृत्वावच्छिन्ने अध्यासः स्यात् न चिन्मात्र इत्यर्थः। चिन्मात्र एवेति ॥ नतु बुध्द्यवच्छिन्ने चिन्मात्रेपीत्येवशब्दार्थः ॥ ज्ञातृत्वादिमत्येवेति ॥ ज्ञातुरर्थाऽप्रकाशरूपस्याज्ञानस्य शुक्त्याद्यज्ञानवत् ज्ञातृनिष्ठत्वांगीकारादित्यर्थः। ननु नाज्ञानं ज्ञातृनिष्ठं। दृष्टांताभावात्। न च शुक्त्यज्ञानं दृष्टांतः। तस्यापि ज्ञात्रनाश्रितत्वादित्याशङ्क्य परिहरति ॥ नच शुक्तीति ॥ ॥ अहंजानामीति ॥ ननु द्विविधमज्ञानं। एकं शुक्त्यज्ञानं शुक्त्यवच्छिन्नचैतन्याश्रितं तद्गतापरोक्षभ्रमजनकं तद्विषयापरोक्षप्रमानाश्यं। अपरं च परोक्षभ्रमजनकं प्रमामात्रनाश्यं प्रमातृत्वप्रयोजकोपाध्यवच्छिन्नचैतन्याश्रितं। तत्र प्रमातृत्वप्रयोजकोऽध्यवच्छिन्नचैतन्यगताज्ञाने विद्यमानेपि प्रमातृगताज्ञानविषयकोऽनुभवः। तेन प्रमातनिष्ठत्वं विषयस्य न विरुध्यते। अत एव चैतन्यगताज्ञाने विद्यमानेपि प्रमातृगताज्ञाननाशेन न जानामीति व्यवहाराभाव इति। मैवं। न जानामीत्यनुभवसिद्धप्रमातृगताज्ञानस्यैव शुक्त्यादिगतापरोक्षभ्रमहेतुत्वोपपत्तेस्तदतिरिक्तप्रमातृगताज्ञानसद्भावे मानाभावात्। न हि न जानामीति धीस्तत्र त्वन्मते मानान्तरम्। रक्तपटाभावेपि शुक्लपटसत्त्वेन पटोस्तीति बुद्धिवत् प्रमातृगताज्ञानाभावेपि विषयगताज्ञानसत्त्वात् न जानामीति व्यावहारापत्तेश्च सन्सारतत्वज्ञानाभ्यामज्ञानस्य सामानाधिकरण्यमाशङ्क्य परिहरति ॥ नचविशेष्येति ॥ ॥ विशिष्ट इति ॥ विशिष्टनिष्ठं यत्तत्त्वज्ञानं तेन विशेष्यनिष्ठमज्ञानं निवर्तत इत्यर्थः ॥ ब्रह्मण्यपीति ॥ सन्सारहेत्वज्ञानाश्रयस्य चिन्मात्रस्य जीववत् ब्रह्मापेक्षयापि विशेष्यत्वादित्यर्थः॥ विशेष्यनिष्ठेन कारणेन विशिष्टे कार्यजननेऽतिप्रसङ्गमाह ॥ देहमिति ॥ ॥ विशेष्यस्थमुक्तेरिति ॥ एतच्चोपलक्षणं चैतन्यगतेनाज्ञानाविरोधेन वृत्तिविशिष्टेपि तदविरोधापाताच्चेति द्रष्टव्यं। विशेष्टे ब्रह्मण्यपि सन्सारापात इत्यत्र परिहारमाशङ्क्य परिहरति ॥ नचोपाधेरिति ॥ चिन्मात्रजीवयोर्विशेष्यविशिष्टभावो नास्तीत्याह ॥ प्रतिबिम्बस्येति ॥ अचाक्षुषस्येति ॥ न च रूपंरूपमित्यादिश्रुतिबलात् चितः प्रतिबिम्बे सिद्धे तत्रैव व्यभिचारान्नेयं व्याप्तिरिति वाच्यं। उक्तश्रुतेस्त्वदभिमतप्रतिबिम्बपरत्वाभावात्। श्रुत्यर्थस्योक्तत्वाच्च। प्रतिबिम्बत्व इति ॥ न चोपाधिबिम्बसम्बन्धानादित्वादनादित्वोपपत्तिरिति वाच्यं। उपाधिसम्बन्धस्यानादित्वे स्वाभाविकत्वापत्तेः। अनादिभावस्याविनाशाच्च॥ सूर्यस्येति ॥ नन्वध्यस्तस्य स्फटिकलौहित्यस्य दर्पणे प्रतिबिम्बदर्शनान्नप्रतिफलनीयसमानसत्ताकत्वनियम इति चेन्न। कुसुमयोगेन स्फटिके लौहित्यांतरोत्पत्तेर्न तत्र तस्याध्यस्तत्वमित्यर्थः ॥ आभिमुख्येति ॥ प्राच्यत्वप्रतीच्यत्वादिरूपमित्यर्थः। एतेन चैतन्याविद्ययोर्व्यापकत्वादाभिमुख्यमस्तीति निरस्तं ॥ उपाधेरिति ॥ अपरिच्छिन्नाकाशादिपरिणामार्थं सर्वेषामप्यविद्यांशानां विकृतत्वादित्यर्थः। एतेन प्रतिबिम्बप्रयोजकरूपाविरोधिपरिणामस्य प्रतिबिम्बाविरोधित्वेन प्रतिबिम्बानपाय इति निरस्तं॥ मुखमात्रेति ॥ दर्पणादिसम्बन्धात्पूर्वकालीनं मुखं मुखमात्रमित्यर्थः ॥ चिन्मात्रेति ॥ अविद्यासम्बन्धस्यानादित्वादित्यर्थः। एतेन अपरामृष्टभेदस्य मुखादेर्मात्रार्थत्वेनानुगतधर्मातिरेकसम्भव इति निरस्तं। नन्वज्ञानं स्वाश्रय एव भ्रांत्यादि करोतीत्येषा न विशेषव्याप्तिः। विवादविषयाज्ञानातिरिक्तेऽदर्शनादित्यतो दृष्टांतमाह ॥ अनादीति ॥ अज्ञानं ज्ञाननिवर्त्यमिति त्वदुक्तव्याप्तेरप्यज्ञानातिरिक्तेऽदर्शनान्न विशेषव्याप्तित्वं स्यादित्यर्थः ॥ ज्ञानक्रियेति ॥ ज्ञानरूपक्रियाजन्यः सन्स्कार इत्यर्थः। नन्वविद्यालक्षणोपाधेरपि बन्धरूपस्वधर्मप्रतिभासकत्वमस्तीत्याशङ्क्य निराकरोति ॥ अविद्येति ॥ अविद्याया अबद्धत्वात्तस्या बन्धो नास्तीत्यर्थः ॥ विच्छेदादेरिति ॥ उपाधिकार्यस्योभयत्र दर्शनान्न तस्य प्रतिबिम्बमात्रपक्षपातित्वमित्यर्थः ॥ मुखस्थेति ॥ उपाधिना स्वकार्यं प्रतिबिम्ब एवावभास्यत इत्यंगीकारादित्यर्थः ॥ प्रतिमुखेति ॥ तथाच यदुपाधिकार्यविच्छेदादि न तत्प्रतिबिम्बमात्रे यच्च प्रतिबिम्बमात्रे सन्सारादि न तदुपाधिकार्यमित्यर्थः ॥ एवमिति ॥ यत्तु स्वनिष्ठस्थौल्याभासकत्वेनादर्शस्येव बुद्धेरपि स्वनिष्ठधर्मावभासकत्वेन तत्पक्षपातित्वसम्भवादिति तत्तुच्छं नहि स्फटिको जपाकुसुमस्य प्रतिबिम्बः स्वधर्मावभासकत्वमात्रेण प्रतिबिम्बपक्षपातित्वोक्तौ तु तस्य बिम्बपक्षपातित्वमेव किं नोच्यते। नन्वतिशयेन प्रतिबिम्बे कार्यकरत्वमेव तत्पक्षपातित्वं। तथाच विच्छेदादिरूपकार्यस्योभयत्र साम्येपि स्थौल्याद्यवभासरूपकार्यकरत्वेन दर्पणस्येव कर्तृत्वभोक्तृत्वरूपसन्सारकरत्वेनाविद्यायाः प्रतिबिम्बपक्षपातित्वमिति। मैवम्। बिम्बेपि बिम्बत्वादेरसाधारण्यस्योपाध्यधीनत्वे बिम्बपक्षपातित्वापातात् ॥ अवच्छेदपक्ष इति ॥ अन्तःकरणाद्यवच्छिन्नो जीव इति वा अविद्याप्रतिबिम्बितो जीव इति वा पक्ष इत्यर्थः ॥ तन्मत इति ॥ तार्किकमते आत्मा दुःखाधारःआधारतावच्छेदकं देहादि इतिवत् अत्रापि चिन्मात्रेऽज्ञानमिति मतेपि इत्यर्थः ॥ नहीति ॥ कल्पितस्याविद्यकत्वेन नित्यमुक्तत्वाभावादित्यर्थः ॥ यादृश इति ॥ कल्पितोपि यादृशोऽनर्थरूपादिरिति योजना ॥ अन्यथेति ॥ सन्सारवत्यपि नित्यमुक्तत्वश्रुतेरुपपत्तौ शोकवत्यपि शोकाभाव श्रुतेरुपपत्तौ तत् श्रुतिबलात् मुक्तौ शोकनिषेधो न स्यादित्यर्थः ॥ असर्वज्ञत्वादिनेति ॥ ब्रह्मैव स्वाविद्यया सन्सरतीति पक्षे जीवातिरिक्तस्य बिम्बस्थानीयस्य ब्रह्मणोऽभावात् जीवस्यासर्वज्ञत्वेनानुभूयमानत्वात् सर्वज्ञत्वस्यापिकल्पितत्वाकल्पितत्वाभ्यां व्यवस्थाया अप्यसम्भवादित्यर्थ ॥ ब्रह्मभावेति ॥ कल्पितेनापि सन्सारेणास्पष्टस्य चैतन्यस्याभावे सन्सारिब्रह्मप्रतीतिरेव मुक्तिरित्यापातेनेत्यर्थः। ननु बहुजीववादे मुक्तेस्सत्वेनैतद्दूषणप्राप्तावपि नैकजीववादेऽयंदोष इत्यत आह ॥ एकजीवेति ॥ अस्मिन्पक्षे जीवातिरिक्तचैतन्यस्य कल्पितभेदयुक्तस्याप्यभावादित्यर्थः ॥ तयोरिति ॥ अद्वैतवादे व्यावहारिकभेदेन जीवान्यचैतन्यसत्वे द्वा सुपर्णेत्यादि भेदप्रतिपादक श्रुत्यादीनां तद्विषयत्वेनाविरोधःस्यात् त्वन्मते तु व्यावहारिकोपि भेदो नास्तीति भेदश्रुत्यादिविरोध इत्यर्थः ॥ आत्मनीति ॥ य आत्मनितिष्ठन्नात्मनोन्तर इत्यादि श्रुतिः आत्मनः सकाशादन्तरः भिन्नः ॥ शारीरश्चेति ॥ शारीरो जीवोपि नान्तर्यामी। उभये काण्वाः माध्यंदिनाश्च। एनम् अन्तर्यामिणम्। जीवाद्भेदेन पठंतीति सूत्रार्थः ॥ आत्माश्रय इति ॥ ननु भेदस्य स्वभेदकत्ववदज्ञानमेवाज्ञान उपाधिरिति चेन्न। भेदस्य स्वरूपत्वेन भेदकत्वानंगीकारात्।

  व्यासाद्रिसृततर्कांबुपूरैः पक्षयुगंयुजि।  
  न्यायामृततरङ्गीण्यां न चिन्मात्राश्रयाज्ञता।  
  ॥ अज्ञानस्य विवरणोक्तचिन्मात्राश्रयत्वभङ्गः ॥  
\</1-2-28\>

\<1-2-29\>  
   न्यायामृततरङ्गिणी

 ननु बिम्बभूतं ब्रह्म सर्वज्ञं तच्च नाज्ञानाश्रय इत्यत आह । सविशेषमेवेति ॥ ॥ तुरीयमिति ॥ जाग्रदाद्यवस्थातीतं शुद्धं तुरीयमित्यर्थः। नतु सर्वदृक्‌पदेन सर्वेषां दृग्भूतं चैतन्यमुच्यते। न तु सर्ववेत्ता। सर्वपदवैयर्थ्यात्। तुरीयं प्रति सर्वस्याभावाच्च। ॥ सर्वज्ञस्याज्ञानाश्रयत्वभङ्गः ॥

\</1-2-29\>

\<1-2-30\>  
   न्यायामृततरङ्गिणी

 व्यामोहनीयेति। व्यामोहक्रियायाः कर्मकारकापेक्षत्वात्परस्मिन्नन्यथाबुद्धिजननरूपव्यामोहनस्यच व्यामोहनीयदर्शनापेक्षत्वाच्चेति भावः ॥ कल्पितेति ॥ भ्रांतेश्च मायांविनाऽयोगात्तस्याश्चाद्याप्यसिद्धेरित्यर्थः ॥ तस्यापीति ॥ कल्पितत्वेन रूपेण व्यामोहनीयदर्शनस्येत्यर्थः ॥ जीवेति ॥ मायायाः मायाविनं प्रत्यव्यामोहकत्वात् ॥ परोक्तब्रह्ममायावित्वभङ्गः ॥

\</1-2-30\>

\<1-2-31\>  
   न्यायामृततरङ्गिणी

 सन्तानीति। तत्तद्बीजांकुरव्यक्तयः सन्तानिरूपाः। बीजांकुरपरंपरा सन्तानः ॥ निराश्रयेति ॥ घटाकाशसिद्धिं विनापि घटसिद्धिवज्जीवसिद्धिं विनाऽज्ञानसिद्धेरभावादित्यर्थः ॥ स्वत इति ॥ घटादिसम्बन्धं विनापि। जीवस्त्वज्ञानसम्बन्धं विना न सिद्ध इति भावः ॥ प्रमेयत्वेति ॥ प्रमितस्य अभिहितस्यैवि तत्तदभावाधिकरणत्वात्। अन्यथा व्याहतिः स्यादित्यर्थः ॥ सिद्धेति ॥ अन्यथासिद्धेत्यर्थः। ॥ तत्कल्पकस्येति ॥ तथाच शुद्धाश्रितमज्ञानमिति स्यादित्यर्थः। नन्वज्ञानाधीनोपि जीवोहमज्ञ इति प्रतितिबलादेवाज्ञानाश्रय इत्यंगीक्रियत इत्यत आह ॥ प्रतीतीति ॥ ज्ञानमेवाज्ञानमितीति ॥ अज्ञानविषयप्रश्नाभावे दौर्घट्यं हेतुश्चेत्तर्ह्यज्ञानविषयकविरोधानुद्भावनेपि दौर्घट्यं हेतुरिति तत्र विरोधोद्भावनमपि न स्यादित्यर्थः ॥ वक्तुत्वादिति ॥ वक्तुरेव प्रष्टव्यत्वादिति शेषः ॥ अज्ञानस्यवाचस्पत्युक्तजीवाश्रितत्वभङ्गः ॥

\</1-2-31\>

\<1-2-32\>  
   न्यायामृततरङ्गिणी

 आवरणकृत्येति। करणव्युत्पत्त्या आवरणमज्ञानं। तत्कृत्यमावृतिः। एवमग्रेपि। विषयासम्बन्ध इत्यत्र विषयशब्देन घटादिकं वा चैतन्यरूपं वा। आद्य आह ॥ विज्ञानस्येति ॥ विज्ञानस्य विषयसम्बन्धाभावे स्वरूपहानिः स्यादित्यर्थः। द्वितीय आह । स्वयमिति ॥ चैतन्यस्य स्वयमेव स्वज्ञानरूपत्वेन स्वसम्बन्धानपेक्षणादित्यर्थः ॥ आवरणसाध्यत्वेनेति ॥ अत्रावरणशब्दो भावसाधनः। तेनावरणशब्देनावृतिलक्षणमावरणकार्यं लभ्यते। तेन आवरणकृत्यनिरूपणे इदमसङ्गतमिति निरस्तं ॥ आवरणत्वेति ॥ आवृतित्वेत्यर्थः ॥ उक्तेति ॥ आवृतिसाध्यभ्रान्तिसाध्यः शब्दप्रयोग इत्यर्थः ॥ सुषुप्ताविति ॥ उक्तव्यवहारस्यावरणकृत्यस्य सुप्तावभावात्तत्सिद्धिर्न स्यादित्यर्थः। ननु अस्ति प्रकाशत इत्यादिव्यवहाराभाव आवरणकृत्यं। सच सुषुप्तावप्यस्तीत्याशङ्क्य निराकरोति ॥ नाप्यस्ति प्रकाशत इत्यादीति ॥ व्यवहारोऽभिज्ञा वाऽभिलपनं वा। आद्येपि स्वरूपाभिज्ञा वा वृत्तिर्वा। नाद्य इत्याह ॥ व्यवहारस्येति ॥ तथा चेदानीमप्यावरणं न सिध्येदिति भावः। नेतर इत्याह ॥ वृत्तेरिति ॥ तथाच मोक्षेप्यावरणं सिध्येदिति भावः। द्वितीयं दूषयति ॥ अभिलपनत्व इति ॥ आवरणकार्यस्याभिलपनरूपव्यवहाराभावस्य मोक्षेपि सत्त्वादिति भावः ॥ तयोरिति ॥ उक्तयोर्योग्यत्वायोग्यत्वयोः ॥ आवरणमिति ॥ आवरणमावृतिः। आवरणकृत्यमिति यावत्। आरोपितस्य रजतादेः शुक्त्याद्यावरणं विनाऽदर्शनादत्रापि तदपेक्षायामात्माश्रयः स्यादिति भावः। ननूक्तयोग्यताया अज्ञानसम्बन्धरूपाया अनादित्वेन चित्प्रकाश्यत्वेनोत्पत्तौ ज्ञप्तौ स्थितौ च स्वानपेक्षणान्नात्माश्रय इति चेन्न। उक्तयोग्यताया आवरणानपेक्षणे तदधीनताया अयोगस्योक्तत्वात्। अन्यथानादित्वेनाज्ञानं विनैव जीवब्रह्मविभागापन्नो जीवो ब्रह्म वा अज्ञानस्य विषयः स्यादिति चिन्मात्रमज्ञानविषय इति नादरणीयं स्यात् ॥ अद्वितीयत्वादीति ॥ तथाच यत्राद्वितीयत्वादिविशिष्टे संशयादिकमावरणं कल्पकमस्ति तत्र त्वया नावरणं कल्प्यते। यत्र चिन्मात्रे आवरणं कल्प्यते तत्र च संशयादिकमावरणकल्पकं नास्तीत्यर्थः ॥ इदानीमपीति ॥ उक्तयोग्यत्वादिरूपस्यावरणस्य मोक्षकाले यथाऽभावस्तथेदानीमपि तदभावोस्तीतीदानीमप्यावरणमेव न स्यादित्यर्थः ॥ स्वरूपस्येति ॥ अज्ञानावच्छिन्नस्य स्वप्रकाशत्वापाताच्चेत्यपि द्रष्टव्यं ॥ इच्छाद्यवच्छिन्नेति ॥ ननु शुद्धायाश्चितः प्रकाशमानत्वेपि तस्या एव परिपूर्णाद्याकारेणाप्रकाशमानत्वात्तदर्थं तस्या एवावरणकल्पनं परिपूर्णाद्याकारस्य मोक्षदशानुवृत्तत्वेन शुद्धचिन्मात्रत्वादिति चेन्मैवम्। निर्विभागचिति प्रकाशमानाप्रकाशमानाकाराभावात्। नचावरणमहिम्नैव परिपूर्णाद्याकाराप्रकाशोऽध्यासाधिष्ठानादिना प्रकाशमानता चाविरुद्धेति वाच्यम्। आवरणस्यासिद्धत्वेनान्योन्याश्रयात् ॥ सुखादेरिति ॥ तथाच व्यवहारयोग्यत्वरूपस्वप्रकाशत्वेन व्यवहारायोग्यत्वरूपमावरणं विरुद्धम्। अविरोधहेतोः प्रकारभेदस्याभावादित्यर्थः ॥ एतेनेति ॥ स्वप्रकाशत्वेन सह व्यवहारायोग्यत्वस्य विरुद्धत्वेनेत्यर्थः ॥ आवरणकृत्यमिति ॥ आवरणरूपं कृत्यमित्यर्थः ॥ नचोक्तेति ॥ स्वप्रकाशत्वं सत्यमावरणं मिथ्येति न विरोध इत्यर्थः ॥ सुखादीति ॥ शुक्तावियं न शुक्तिरित्यनुभवस्य शुक्त्यारोपसाधकस्यैव स्फुरणरूपे प्रकाशेऽप्रकाशारोपसाधकस्य स्फुरणं न प्रकाशत इत्यनुभवस्याभावेनेत्यर्थः। आरोपितेनावरणेन वस्तुसदावरणकार्यं न सम्भवतीत्याह ॥ वह्नाविति ॥ विरोधादपि प्रकाशे आरोपितोप्यप्रकाशो न सम्भवतीत्याह ॥ सत इति ॥ आरोपितानारोपितयोर्विरोधाभावेप्यनारोपिताधिष्ठानप्रकाशस्य सर्वेणाप्यारोपितेन विरोध इत्यर्थः ॥ अन्यथेति ॥ अधिष्ठानप्रकाशेपि यद्यारोपस्तर्ह्यारोपनिवर्तकान्तराभावात्तन्निवृत्तिर्न स्यादित्यर्थः ॥ इत्यविरोध इति ॥ तदत्यन्ताभावाधिकरणस्यैव तत्प्रागभावाधिकरणत्वादित्यर्थः ॥ स्वरूपेति ॥ तथा च न तत्प्रागभावमादायाविरोध इत्यर्थः ॥ इदानीमिति ॥ प्रकाशात्यन्ताभावानधिकरणे प्रकाशप्रागभावस्याप्रकाशोपपादकत्वेन ध्वंसस्यापि तदुपपादकत्वं स्यादित्यर्थः। ॥ भवति हीति ॥ प्रागभाववद्धंसस्यापि योग्यतया विरोधाभावादिति भावः ॥ अर्हे योग्ये ॥ किञ्चेति ॥ चैतन्यं आवृताभिमतकालेपि स्वयं प्रकाशते प्रकाशत्वात् दीपवत् प्रकाशरूपेच नावरणमिति भावः ॥ आवरणं विनेति ॥ अव्रियमाणसिद्धावावरणसिद्धिः तत्सिद्धौच तत्कल्पितभेदं जीवचैतन्यं प्रति चिन्मात्रस्याव्रियमाणस्य सिद्धिरित्यन्योन्याश्रय इत्यर्थः। भेदावरणयोरनादित्वेपि परस्परापेक्षायामन्योन्याश्रय एवेत्युक्तत्वाच्च ॥ यो मोक्षइति ॥ तथाच जीवचैतन्यं प्रति चिन्मात्रावरणमप्रयोजकमिति भावः ॥ नच दीपेति ॥ तथाचोक्तानुमाने स्वविषयत्वमुपाधिरित्यर्थः ॥ मोक्षेपीति ॥ अप्रकाशं प्रत्यावरणसत्त्वस्याप्रयोजकतया तत्प्रयोजकस्य स्वविषयत्वस्य मोक्षेऽपि सत्त्वादित्यर्थः। अत एवाह ॥ अज्ञानेति ॥ प्रकाशमान एवाज्ञानमित्यत्र हेतुमाह ॥ अज्ञानावच्छेदकस्येति ॥ अज्ञाने ज्ञानाभावे ॥ सामान्यस्येति ॥ तथाच सामान्येन ज्ञानमप्रयोजकमिति भावः ॥ तदवच्छेदकस्येति ॥ तथाच विशेषे प्रकाशमान एवाज्ञानं दृश्यत इति भावः। ननु चैतन्यस्याज्ञानाविरोधित्वेन तन्निवृत्तिर्न स्यादित्यत आह ॥ अविद्येति ॥ सजातीययोः प्रकाशकत्वे तदभावे च दृष्टांतमाह ॥ सौरचाक्षुषेति ॥ ॥ आवरणेति ॥ आवरणस्य कृत्यमित्यर्थः ॥ त्वयापीति ॥ अनवच्छिन्नानन्दश्च प्रकाशमानस्वरूपमात्रमेवेति न तदप्रकाशार्थतावारणस्येति भावः ॥ अपिचेति ॥ प्रकाशमानेप्यज्ञानस्यानुभवबलात् क्वचित्स्वीकारेपि न सर्वत्र तथा। तत्कल्पकस्यानुभवस्याभावात्। अतो न त्वदुक्तो दृष्टांत इत्यर्थः। दृष्टांतेपि न प्रकाशमानेऽज्ञानमित्याह ॥ किञ्चेति ॥ ॥ अज्ञानेति ॥ विशेषाज्ञानेत्यर्थः ॥ नहीति ॥ विशेषरूपेण प्रकाशमान एवाज्ञानमिति वदता त्वयापि परचित्तगतोऽज्ञातोर्थो बुभुक्षापिपासादिवत्तद्विशेषरूपेण न ह्यनूद्यत इत्यर्थः। नन्वज्ञानज्ञानस्याज्ञानावच्छेदकविशेषाविषयत्वेपि तदवच्छेदकविशेषस्याज्ञाने कथं तदवच्छिन्नाज्ञानज्ञानमुत्पद्येतेत्यत आह ॥ एवञ्चेति ॥ विशेषावच्छिन्नाज्ञानज्ञानं प्रति विशेषज्ञानमेव हेतुः किं न स्यादित्यत आह ॥ नहीति ॥ ननु विशेषाज्ञानं प्रति सामान्यस्यानवच्छेदकतया कथं विशेषावच्छिन्नाज्ञानज्ञानं प्रति सामान्यज्ञानं हेतुः स्यादित्यत आह ॥ अवच्छेदकज्ञानस्येति ॥ अज्ञानज्ञानं प्रत्यज्ञानानवच्छेदकस्य सामान्यस्यैव ज्ञानं हेतुर्दर्शनबलादेवेत्यर्थः। नन्वज्ञानानवच्छेदकत्वाविशेषात्सामान्यस्येवान्यस्यापि ज्ञानं विशेषाज्ञानज्ञाने हेतुः स्यादित्यत आह ॥ सामान्येति ॥ यस्य विशेषरूपेणाज्ञानं तस्यैव सामान्यरूपेण ज्ञानं विशेषाज्ञानहेतुरित्यर्थः। अवच्छेदकाविषयकस्याप्यवच्छिन्नविषयत्वमित्यत्र दृष्टांतमाह ॥ युक्तंचेति ॥ ॥ द्वेषस्येति ॥ स्वातंत्र्येणेति शेषः ॥ द्विष्टस्येति ॥ अत्रापि स्वातंत्र्येणेति शेषः। येन रूपेण द्वेषस्येच्छाविषयत्वं तेन रूपेण न द्विष्टस्येच्छाविषयत्वमित्यर्थः। एतेन इच्छा तावत् ज्ञानसमानविषया। ज्ञानं चावच्छेदकतया द्विष्टमपि विषयीकरोतीतीच्छापि द्विष्टविषया भवत्येवेति नायं दृष्टांत इति निरस्तं। स्ववृत्तित्वसाध्यत्वादिना द्वेषस्येव द्विष्टस्येच्छाविषयत्वाभावात्। अन्यथा इच्छाद्वेषयोरेकत्र सांकर्ये तयोर्विरोधो न स्यात् ॥ ईश्वरस्येति ॥ सत्त्वेनेति शेषः । तेन ईश्वरोपि भ्रमविषयमगृहीत्वा भ्रमं गृह्णातीति निरस्तं ॥ अस्मदादीनामिति ॥ विशेषरूपेणेति शेषः। तेन सर्वपदादिना सर्वज्ञानमस्माकमप्यस्तीति निरस्तं। ननु घटसंयोगज्ञानं प्रति न घटाज्ञाननिवृत्तिर्हेतुः। तस्याः घटसंयोगावच्छेदकघटज्ञानेनान्यथासिद्धत्वादित्यत आह ॥ अज्ञानावच्छेदकतयाज्ञानेपीति ॥ किञ्चेति ॥ अज्ञानावच्छेदकविशेषविषयाज्ञानस्य यथा तद्विषयकज्ञानेन न विरोधः तथा तद्विषयकज्ञानाभावस्यापि नाज्ञानज्ञानेन विरोध इत्यर्थः। नन्वज्ञानं विशेषावच्छिन्नतया भासते वा सामान्यावच्छिन्तया वा। आद्ये विशेषे भासमानत्वमागतमेव। नहि विशेषमनवभासयन्विशेषाज्ञानमवभासयति। द्वितीये तु सामान्यज्ञानेन तदवच्छिन्नतयैव गृहीतस्याज्ञानस्य विशेषसम्बन्धित्वे मानभावेन भासमाने सामान्य एवाज्ञानमागतमित्याशङ्क्य द्वितीयपक्षमङ्गी चिकीर्षुस्तत्र दोषं परिहरिष्यन्नाह ॥ अज्ञानविषयविशेषावच्छेदसिद्धिस्त्विति॥ यथा तमसाऽऽव्रियमाणो विशेषस्तमःकाले तमोविषयत्वेनाज्ञातेपि तमोनिवृत्त्यनन्तरं तया ज्ञायते तद्वदित्यर्थः। तथाच सामान्यरूपेणाज्ञानस्य विशेषसम्बन्धित्वे एतावन्तं कालममुमर्थमित्थं नाज्ञासिषमित्यनुभवस्यैव मानत्वमिति भावः। ननु यद्यज्ञानं स्वकाले विषयावच्छिन्नतया न भासते तदा त्वदुक्तमर्थं न जानामीति विषयावच्छिन्नाज्ञानस्य वर्तमानप्रत्ययो विरुध्येतेति चेन्न। स्थूलकालमादाय तथोपपत्तेः। अन्यथा त्वदुक्तमर्थं न जानामीत्यनुभवेन वर्तमानकालासम्बन्ध्यज्ञानं सिध्येत् ॥ वृत्तिरिति ॥ चैतन्यस्याप्यज्ञानानिवर्तकत्वे तदनिवृत्तिरेव स्यादिति भावः। नन्वज्ञाननिवर्तकमित्यनेन तन्निवृत्तिप्रयोजकं विवक्षितम्। तच्च सम्बन्धसम्पादनद्वारास्मिन्पक्षे वृत्तिज्ञानस्याप्यस्तीति चेन्न। तथासति चैतन्यमेवाज्ञाननिवर्तकमित्यापातात् ॥ अज्ञानस्येति ॥ न च मोक्षदशायामज्ञाननिवृत्तिश्रवणेन तस्य स्वविरोधिज्ञानप्रागभावमात्रव्यापकत्वमिति वाच्यम्। तच्छ्रवणस्य चैतन्येऽज्ञानविरोधित्वेनाप्युपपत्त्या सामान्यव्यापकत्वत्यागेन तस्या विशेषपरत्वकल्पनायोगात् ॥ ज्ञानसामान्येति ॥ ननु घटादिमात्रविरोधिनो घटाभावादेर्भावसामान्यविरोधित्वेनाभावत्वेन प्रतीतिवत् ज्ञानविशेषविरोधिनोप्यज्ञानस्य ज्ञानसामान्यविरोधित्वेन प्रतीतिरुपपन्नैव। न ह्यभावपदादिनाऽभावप्रतीतौ घटाभावो न भासत इति चेन्मैवम्। तत्र पटादिविरोधिप्रतीतिवदत्रापि चैतन्यविरोधिप्रतीरेरवश्यवाच्यत्वात्। न ह्यभावपदादिना घटाभावमात्रधीः। तत्र घटाभावपटाभावादीनामनेकत्ववदिहाज्ञानानेकत्वाभावेनैकस्यैवोभयविरोधित्वस्य वाच्यत्वाच्च। ननु ज्ञानसामान्यविरोधित्वानुभवेनापि वृत्तिविरोधित्वमेव पर्यवस्यति। न तु ज्ञप्तिविरोधित्वमपि। तयोरेकज्ञानत्वाभावादित्यत आह ॥ ज्ञप्तीति ॥ ज्ञाधातोर्जादेशविधानादित्यर्थः। ननु जानातेर्ज्ञप्त्यर्थत्वेपि वृत्तेरेव ज्ञप्तित्वात्तद्विरोधित्वमेवाज्ञानस्येत्यत आह ॥ त्वत्पक्ष इति ॥ ननु वृत्तिप्रतिबिम्बितचैतन्यमेव जानामीति व्यवहारविषयः। तथा च न जानामीत्यनेन वृत्तिचितोरुभयोरप्यज्ञानविरोधित्वं विषयीक्रियत इत्यत आह ॥ चैतन्यस्येति ॥ दृश्यस्य दृश्यध्यासानुसारेण शुद्धचित एव दृक्त्वात्तस्या एव जानात्यर्थत्वादित्यर्थः । ननु चितो ज्ञाप्तित्वेपि नाज्ञानविरोधित्वं। न जानामीत्यनुभवस्तु वृत्त्यारूढचिदचिदभिप्रायेणेत्यत आह ॥ चैतन्येति ॥ मुख्यं ज्ञानत्वमज्ञानत्वं वा न स्यादित्यर्थः ॥ तत्त्वेनेति ॥ अज्ञाननिवर्तकतौपयिकार्थप्रकाशकत्वेनेत्यर्थः। यत्तु प्रमाणवृत्त्युपारूढप्रकाशत्वेनाज्ञाननिवर्तकत्वं ब्रूमः। न तु जातिविशेषेण वा प्रकाशत्वमात्रेण वा। अतो नेच्छादिनिवर्त्यद्वेषादिवदेतन्निवर्त्यानां सत्त्वापत्तिरिति। तन्न। अत्र प्रकाशस्यैव तन्निवर्तकत्वे शेषवैयर्थ्यात्। व्यभिचारमप्याह ॥ त्वन्मत इति ॥ ॥ स्फुरणस्यैवेति ॥ प्रकाशरूपस्येत्यर्थः। ननु परोक्षवृत्तेर्विषयपर्यंतत्वाभावेन न विषयगताज्ञाननिवर्तकत्वं। सुखादौ च ज्ञातैकसत्त्वादज्ञाननिवृत्तिं विनैवाज्ञानादर्शनमतोन्वयव्यतिरेकावन्यथासिद्धाविति चेन्न। एत एव परोक्षवृत्तेः स्वविषये व्यवहारजनकत्वमपि न स्यात्। सुखादावज्ञानविरोधिनं विना तस्य ज्ञातैकसत्त्वानुपपत्तेः। नन्वस्तु प्रकाशकत्वेनैवाज्ञानविरोधित्वम्। चैतन्यं तु न प्रकाश इति नाज्ञानविरोधीत्यत आह ॥ स्वेति ॥ न च परिपूर्णत्वादिना प्रकाशविधुरत्वाभावेपि अध्यासाधिष्ठानत्वादिना प्रकाशमानतयाऽप्रकाशविधुरत्वसम्भव इति वाच्यम्। निर्विशेषे तदसम्भवस्योक्तत्वात् ॥ वृत्तीति ॥ सौरालोकज्ञानयोरित्यादिनेत्यर्थः। ननु साक्षिणोऽज्ञानसाधकत्वेन तदविरुद्धत्वमित्यत आह ॥ अनुभूयते हीति ॥ अज्ञानविषयकानुमित्यादेरज्ञानसाधकत्वेपि यथाऽज्ञानविरोधित्वं तथा चैतन्यस्यापि तद्विरोधित्वं युक्तमित्यर्थः ॥ अन्यथेति ॥ साक्षिणोऽज्ञानाविरोधित्वेऽन्यस्य तद्विरोधिनोऽभावाच्चैत्रेच्छादौ मैत्रस्येव चैत्रस्याप्यज्ञत्वं स्यात्। नो चेन्मैत्रस्याप्यज्ञानं न स्यादित्यर्थः। ननु साक्षिविषये सुखादावज्ञानाप्रसक्तिरेवेति न तत्र तद्द्वारापेक्षा। वृत्तिस्तु विषये प्रसक्ताज्ञाननिवृत्तिकेति वैषम्यं तयोरित्याशङ्कते ॥ इच्छादाविति ॥ ॥ अन्यथोति ॥ आत्मनोऽज्ञाननिवृत्तिकेति वैषम्यं तयोरित्याशङ्कते ॥ इच्छादाविति ॥ ॥ अन्यथेति ॥ आत्मनोऽज्ञानाविरोधित्वे तस्य जडत्वापत्त्या घटादिसाम्यमित्यर्थः। एतेन प्रकाशांतरापेक्षायां जडत्वमुपाधिरिति निरस्तम्। चैतन्यरूपप्रकाशस्य कुत्राप्यज्ञानविरोधित्वादर्शनात्। प्रकाशमानेपि तस्मिन्नज्ञानमविरुद्धमिति शङ्कां निराकरोति ॥ नचेति ॥ साक्षिवेद्ये सुखादावज्ञाननिवारणं च वृत्त्यैवेति भावः ॥ अन्तःकरणेति ॥ तथाच परिशेषेण केवलसाक्षिवेद्यत्वमेव सुखादीनामिति तत एव सुखादावज्ञाननिवारणमित्यर्थः ॥ अन्यथेति ॥ स्वसत्तायामप्रकाशबुद्धिविधुरेपि सुखादौ वृत्त्यपेक्षायामित्यर्थः ॥ एतेनेति ॥ सौरालोकचाक्षुषप्रकाशयोरिव वृत्तिचितोर्वैलक्षण्याभावेनेत्यर्थः ॥ एतेनैवेति ॥ साक्षिणोऽज्ञानविरोधित्वेनेत्यर्थः ॥ वृत्तिरेवेति ॥ प्रमाणवृत्तिरित्यर्थः ॥ विवरण इति ॥ अविद्योपाधिकं सर्वगतं जीवचैतन्यं विषयप्रकाशकमिति पक्षे प्रतिकर्मव्यवस्था युक्ता अन्तःकरणोपाधिकत्वाज्जीवः परिच्छिन्नो न सर्वमवभासयतीति जीवस्य परिच्छिन्नत्वपक्षेपि प्रतिकर्मव्यवस्थायामुक्तायां ननु अहङ्कारावच्छिन्नचैतन्यस्य विषयचैतन्यसम्बन्धाद्विषयभानासम्भव इत्याशङ्कायां जीवावच्छेदनिमित्तांतःकरणपरिणामसन्सर्गकृताभिव्यक्तित्वाद्विषयावच्छिन्नचैतन्यस्य जीवचैतन्यता च न विरुध्यते। विषयप्रमातृचैतन्ययोरेकान्तःकरणपरिणामसम्बन्धादभेदेन स्फुरणं ततो विषयप्रकाश उपपद्यत इति परिहृतायां ननु प्रत्यग्ब्रह्मणोरप्येकान्तःकरणसम्बन्धाद्ब्रह्मणोपि प्रत्यकत्वेन स्फुरणं स्यादिति पुनः शङ्कायां किं ब्रह्माकारपरिणतांतःकरणसन्सर्गात्तत्स्फुरणमुतांतःकरणमात्रसन्सर्गात्। नाद्यः। ब्रह्माकारपरिणतांतःकरणसन्सर्गाभावान्न नित्यवद्ब्रह्मणः प्रकाशप्रसङ्गः। न द्वितीयः। न ह्यंतःकरणस्वरूपमात्रसन्सर्गिणोभिव्यक्तिरङ्गीकृता। तद्गतधर्मादीनामपि प्रसङ्गादिति परिहृतायां नन्वन्तःकरणमात्रसन्सर्गात्प्रत्यग्व्यक्तिवद्ब्रह्मव्यक्तिरपि किं न स्यादिति पुनः शङ्कायां अन्तःकरणमात्रसन्सर्गात्प्रत्यग्व्यक्तिर्नास्त्येव तथा च दृष्टांतासिद्धिरित्युच्यते विवरणवाक्ये जीवाकारवृत्तिरित्यत्रेत्यवगन्तव्यं ॥ जीवाकारेति ॥ जीवविषया अहंप्रकारिका या वृत्तिस्तदात्मना परिणतं यदन्तःकरणं अहमाकारांतःकरणपरिणामभूतज्ञानरूपया वृत्त्या जीवविषयिण्या जीवोभिव्यज्यते व्यवहारविषयो भवतीत्यर्थः। न चेयमविद्यावृत्तिरिति वाच्यम्। दोषाजन्यत्वात्। अन्तरविषयत्वेनान्तःकरणवृत्तेर्बहिरिंद्रियद्वारानपेक्षणात्॥ अन्यथेति ॥ अहङ्कारवृत्त्यभावदशायां सुषुप्तेः सत्त्वादित्यर्थः। नन्विंद्रियवृत्तिरेवाज्ञानविरोधिनीत्यत आह ॥ अयं घट इतीति ॥ ॥ विशिष्टेति ॥ विशेष्याद्विशिष्टस्य भिन्नत्वादित्यर्थः ॥ दंडीति ॥ तस्यास्तदविषयत्वापात इत्यपि बोध्यं ॥ आकाशांशस्येति ॥ अंशांशिनोर्भेदादित्यर्थः ॥ अतिप्रसङ्गादिति ॥ अपीतसाक्षात्कारस्य पीतभ्रमानिवर्तकत्वं किं तु तच्छ्रवणादिजन्यपीतसाक्षात्कारस्यैव तथात्वमित्यादि स्यादित्यर्थः ॥ सत्यत्वेति ॥ श्रवणादिजन्यवृत्तेरनधिकविषयाया अप्यविद्यानिवर्तकत्वेनेच्छादिनिवर्त्यद्वेषादिवदज्ञानस्य सत्यत्वं स्यादित्यर्थः। एतेनाविद्यागतोऽवस्थाविशेषो वा शक्तिविशेषो वा घटादिज्ञानेन निवर्तते प्रपञ्चनिदानभूतमज्ञानं तु श्रवणादिजन्यतत्वमस्यादिवाक्यजन्याखण्डार्थगोचरवृत्त्या निवर्तत इति निरस्तं। यत्तु यदवच्छिन्नाज्ञातृत्वप्रयोजकाज्ञानविशेषस्तदवच्छिन्नज्ञाननिवर्त्य इति तन्न। यावन्ति ज्ञानानि तावन्त्यज्ञानानीत्यत्र निरस्तत्वात्। ॥ काकवदिति ॥ ॥ वाक्यवदिति ॥ वेदांतानामित्यनुषंगः ॥ प्रकाशमानस्येति ॥ प्रकाशमाने आत्मन्यज्ञानमनुचितं अप्रकाशमाने द्वितीयाभावे तु तदुचितमित्यर्थः ॥ निर्विशेष इति ॥ चिन्मात्रस्य स्वयं प्रकाशत्वात्तत्र सत्यभूतधर्मस्याभावान्मिथ्याभूतधर्मस्याज्ञानसिद्ध्युत्तरकालीनत्वादज्ञानावृतं किमपि न सम्भवतीत्यर्थः ॥ न्यूनापीति ॥ अंगुलिश्चक्षुरादिसम्बन्धिन्यावरणं तदपेक्षया न न्यूनेत्यर्थः। वक्ष्यमाणाक्षेपार्थमाह ॥ तस्मादिति ॥

  व्यासाद्रिसृततर्कांबुपूरैः पक्षयुगंयुजि।  
  न्यायामृततरङ्गीण्यामविद्याविषयो न चित् ॥

   ॥ अविद्याविषयभङ्गः ॥  
\</1-2-32\>

\<1-2-33\>  
   न्यायामृततरङ्गिणी

 अहमर्थो नात्मा आत्मनि प्रकाशमानेप्यप्रकाशमानत्वादित्यत्र विशेषणासिद्धिमाह ॥ प्रश्चादित्यादिना ॥ विशेष्यासिद्धिमाह ॥ अनेवंविधस्येति ॥ अप्रकाशमानस्य। अथात इत्यादिछांदोग्ये भूमप्रकरणे यत्र नान्यत्पश्यति नान्यच्छ्रणोति नान्यद्विजानाति स भूमेत्यादिनोक्तभूमानं स एवाधस्तात्स उपरिष्टात्स पश्चात्स पुरस्तात्स दक्षिणतस्य उत्तरतः स एवेदं सर्वमिति सर्वात्मकत्वेनोक्त्वा अथातोऽहङ्कारादेश एवाहमेवाधस्तादहमुपरिष्टादित्यादिनाहङ्कारं च सर्वात्मकत्वेन निरूप्य अथात आत्मादेश एवात्मैवाधस्तादात्मैवोपरिष्टादित्यादिनाहङ्कारोपदेशादात्मन उपदेशांतरादहङ्कारो नात्मेत्यर्थः॥ आत्मानुबन्धीति ॥ आत्मत्वनियतः। आनात्मानुबन्धी अनात्मत्वव्याप्यत्वान्नियतः ॥ चिदचिदिति ॥ शुद्धचिद्रूपत्वाभावादित्यर्थः। विशेष्यासिद्धिं परिहरति ॥ यदि चेति ॥ ॥ ह्यस्तन इति ॥ यथा पूर्वदिनेहमित्यनुभूतोहमर्थोद्य स्मर्यते तथा सुषुप्तावहमर्थोनुभूतश्चेत्सुप्तोत्थितेन स्मर्येतेत्यर्थः ॥ आत्मेति ॥ आत्मनानतिभिन्नत्वादित्यर्थः। आत्माहमर्थयोरभेदवादिनं प्रत्यात्मनः प्रकाशे सत्यहमर्थस्याप्रकाश इत्येतदसिद्धमित्यभिसन्धायाह ॥ तत्रेति ॥ ॥ अहमर्थ इति ॥ अहमर्थस्याप्रकाशमानात्मान्यत्वेन सुषुप्तौ न प्रकाशसिद्धिः तत्सिद्धौ च तथाविधात्मभिन्नत्वसिद्धिरित्यर्थः ॥ अहमर्थ इति ॥ सुप्तोत्थितमात्रस्यात्मपरामर्शोहमर्थगोचरः आत्मपरामर्शत्वात् यथा सम्प्रतिपन्न इत्यन्वयव्यतिरेकव्याप्तिकमनुमानमित्यर्थः। हेतौ व्यभिचारं परिहरति॥ अस्वाप्समितीति ॥ अभिज्ञानभिलपनयोः समानार्थत्वादित्यर्थः ॥ अन्तःकरणेति ॥ स्वयंप्रकाशस्य ज्ञानान्तरागम्यत्वात्तद्विनाशप्रयुक्तसन्स्काराभावात्स्वरूपस्य चाविनाशादविनाशिनः सन्स्काराभावान्नात्मनि प्रत्यभिज्ञा सम्भवतीत्याशङ्क्योक्तं विवरणे अन्तःकरणविशिष्ट इत्यादीत्यवगन्तव्यं। निष्कलंके निष्कलंकात्मस्वरूपमात्रे। ननु विवरणवाक्यस्य निरुपाधिकात्मपरामर्शनिषेधे तात्पर्यं। न त्वहङ्कारविशिष्टतद्विधान इति चेन्न। अन्तःकरणस्यान्वहं विनाशात्तद्विशिष्टस्यापि विनाशित्वमिति न प्रत्यभिज्ञाविषयत्वमिति शङ्कोत्तररूपेण सन्सारावस्थायामन्तःकरणविशिष्टरूपानपायादित्युत्तरविवरणवाक्येन विरोधात्। ननु निश्चये सति संशयाभावनियमेपि निश्चयाभावे संशयनियमोसिद्ध इत्यत आह ॥ न त्विति ॥ कदाचिदपि तादृशसंशयः स्यादित्यर्थः। ननु परामृश्यमानात्मनि प्रत्यक्त्वनिश्चयान्न तत्र तद्विरुद्धपराक्त्वरूपान्यत्वसंशय इति शङ्कते। ॥ नन्विति ॥ प्रत्यक्त्वनिश्चय एवाहंत्वनिश्चय इति वक्तुमाह ॥ प्रत्यक्त्वमिति ॥ ॥ निर्भास्येति ॥ निर्भास्यं दृश्यं पराक् तत्प्रतिकूलं चित्त्वं प्रत्यक्त्वमित्यर्थ ॥ अन्यत्वेति ॥ अन्यत्वं पराक्त्वं तद्विरुद्धं स्वत्वं प्रत्यक्त्वमित्यर्थः। आद्य आह ॥ चिदिति ॥ द्वितीय आह ॥ स्वयमिति ॥ द्वितीये दोषांतरमाह ॥ घटादिरिति ॥ घटादिरपि प्रत्यगर्थः स्यादित्यर्थः ॥ विवरण इति ॥ अहङ्कारस्य पराक्त्वसापेक्षत्वादात्मनश्चानपेक्षत्वान्न तयोरभेद इत्युक्ते तर्ह्यात्मनोपि पराग्व्यावृत्त्या सापेक्षत्वान्नात्मत्वं स्यादिति शङ्कायां विवरणे उक्तमात्मन इति। सर्वात्मकत्वात्। पूर्णत्वात् ॥ घट्टकुटीति ॥ केचिद्वणिजः शुल्कमदित्संतः शुल्कग्रहणस्थलं वञ्चयित्वाऽन्येन पथा जिगमिषंतो विस्मृतमार्गाः यत्र घट्टे शुल्कग्राहिणां कुटी स्थिता तत्रैव प्रभाते आगताः। सोयं घट्टकुटीप्रभातवृत्तांतः ॥ नन्विति ॥ आत्मांशे परामर्शोऽहमर्थे त्वनुभव इत्यर्थः ॥ न किञ्चिदिति ॥ अज्ञानांशे परामर्शस्तु तवापि सम्मतः। अत एव न किञ्चिदवेदिषमित्यादावित्युक्तं। ननु सुषुप्तावज्ञानस्य सत्त्वात्तदनुभवेन तस्य परामर्शो युज्यते अहमर्थस्य तु तदाऽसत्त्वान्न तस्य जाग्रति परामर्श इत्यत आह ॥ न हीति ॥ अज्ञानस्याहमर्थाश्रितस्यैव परमार्शात्तथैव सुषुप्तावनुभवो वाच्य इति तदाप्यहमर्थसत्त्वसिद्धिरित्यर्थः ॥ एतावन्तमिति ॥ स्वप्नावस्थायामहमर्थस्य सत्त्वात्स्वप्नादुत्थितस्य स्वप्नं पश्यन्नासमित्यहमर्थविषयः परामर्शो भवति। तस्मिंश्च परामर्शे स्वप्नं पश्यन्नासमिति परामर्शवानस्मीत्यादिनाऽहमर्थविषयपरामर्शत्वमनुभूयते यथा यथा वा जाग्रत्यनुभूतार्थेहमर्थविषयपरामर्शे जाग्रदन्तरकालीने जाग्रदासमिति परामर्शवानस्मीत्यनेन परामर्शत्वमनुभूयते। तथाऽस्वाप्समित्यत्राप्यस्वाप्समिति परामर्शवानस्मीत्यनुभवेनाहमर्थविषयकज्ञाने परामर्शत्वमनुभूयत इत्यर्थः ॥ अन्यथेति ॥ अहमर्थे परामर्शाभावे ॥ यः पूर्वमिति ॥ ननु दुःखित्वेन प्राक् ज्ञानवन्मदन्यत्वेन प्राक् ज्ञानाभावात्कथमेवं परामर्श आपाद्यते। सुषुप्तौ चाहमर्थोप्रकाश एव न तु प्रागसत्वग्रहणं। अतः कथं तत्र जन्मप्रत्ययोपीति चेन्मैवं। अस्वाप्समिति स्वापक्रियाकर्तृत्वेनाहमर्थपरामर्शो न स्यादित्यत्र तात्पर्यात्। यत्तु प्रागसत्त्वाग्रहणान्न जन्मप्रत्यय इति तन्न। प्राक्‌सत्त्वाग्रहणमात्रेण जन्मप्रत्ययोपपत्तेः। अहमर्थेपरामर्शत्वानुभवादित्यत्रान्यथासिद्धिं शङ्कते ॥ नन्विति ॥ पुरोवर्तिरजतयोरैक्यारोपात्तज्ज्ञानयोस्तदारोपदर्शनेप्यनुभवपरामर्शयोः परामर्शत्वारोपादर्शनादित्याह ॥ अपरामर्श इति ॥ ॥ सिद्ध इति ॥ अहमर्थस्यैव परामृश्यमानत्वेन तयोरैक्यारोपः सम्भवतीत्यर्थः ॥ सिद्धे चेति ॥ परामृश्यमानात्मैक्यारोपे सिद्धे तन्निबन्धनोऽहमर्थानुभवेपि परामर्शत्वाभिमान इति तस्यापरामृश्यमानत्वसिद्धौ सुषुप्तावप्रकाशमानत्वेन प्रकाशमानात्मान्यत्वसिद्धिरितीतरेतराश्रयत्वमित्यर्थः। एतेन स्वापकर्त्रैक्यारोपादहमर्थेऽस्वाप्समिति तत्कर्तृत्वारोपः पूर्वकालगृहीतेनाभिन्नतया गृह्यमाणत्वाच्च नाहङ्कारे जन्मप्रत्यय इति निरस्तं। स्वापकर्तुरात्मनः पूर्वकालवर्तिनश्च तस्यैवाहमर्थत्वेन तदैक्यारोपासम्भवात्। अन्यथाऽन्योन्याश्रयात्। आत्मपरामर्शस्याहमर्थांशापरामर्शत्वे दोषांतरमाह ॥ अहमितीति॥ अहमन्शेपरामर्शादन्य आत्मपरामर्शो नास्तीत्युक्तं त्वया पुनरहमर्थे परामर्शत्वरहितस्यैवात्मपरामर्शत्वमुक्तमतो दृष्टहानादीत्यर्थः। एतेनास्वाप्समित्यस्यैवात्मपरामर्शत्वांगीकारान्न दृष्टहानादीति निरस्तं। अस्वाप्समित्यस्य तव मतेऽहमर्थांशे परामर्शत्वाभावात्। ॥ एतेनेति ॥ अहमर्थे परामर्शत्वोपपादनेनेत्यर्थः। सुप्तोत्थितस्यात्मपरामर्शो यद्यहमर्थपरामर्शः स्यादहंशब्दोल्लेखी स्यात् यथा ह्यस्तनाहमर्थपरामर्श इत्यत्राहंशब्दोल्लेख्यनुभवजन्यत्वमुपाधिरित्याह ॥ अहंशब्देति ॥ अन्यथेति ॥ ह्यस्तनवैषम्यमात्रेणाहमर्थे परामर्शत्वाभावे आत्मांशेपि परामर्शत्वं न स्यादित्यर्थः ॥ निरुत्तरमिति ॥ अस्मदुक्तादन्यदुत्तरं नास्तीत्यर्थः ॥ तथापीति ॥ आत्मपरामर्शस्याहमर्थपरामर्शत्वेऽहंशब्दोल्लेखाभावपीत्यर्थः॥ अहमर्थप्रकाशेनेति ॥ तदभिमानाप्रकाशसहितेनेत्यर्थः। एतेन अहमर्थमात्रिसापेक्षतया तदभिमानप्रकाशयोरुभयोः समाव्याप्ततयाऽभिमानपरामर्शापादनं व्यधिकरणमिति निरस्तम्। अभिमानप्रकाशयोः समव्याप्तत्वेप्यभिमानपरामर्शप्रयोजकस्य सुषुप्तावभिमानप्रकाशस्याभावात्। न चाहमर्थप्रकाश एवाभिमानप्रकाश इति वाच्यम्। तथात्वे इष्टापत्तेः ॥ अन्यथेति ॥ अहमर्थप्रकाशमात्रेण तदभिमानपरामर्शापादने आत्मप्रकाशमात्रेण तदभिमानपरामर्शोपि स्यादित्यर्थः। न चाहङ्कारस्य तादृशपरामर्शप्रयोजकतया तदभावे तदापादनासम्भव इति वाच्यं। तर्हि मां प्रति तदापादनस्येष्टत्वात्। ननु सुषुप्तावहमर्थप्रकाशे न किञ्चिदहमवेदिषमित्यहमर्थावच्छिन्नाज्ञानपरामर्शो न स्यात्। प्रकाशमाने तादृशज्ञानविरोधादित्यत आह । न किञ्चिदहमिति ॥ न किञ्चिदहमवेदिषमिति परामृश्यमानज्ञानं प्रति यथाऽऽत्मा नावच्छेदकः प्रकाशमानत्वात्तथाहमर्थोपि। अज्ञानं त्वात्माहमर्थाश्रयं तदन्यविषयमात्माद्यज्ञानादन्यदेव परामृश्यत इत्यर्थः। ननु दृष्टांतासम्प्रतिपत्तिः साक्षिणि प्रकाशमान एवाज्ञानस्य मयांगीकृतत्वादित्यत आह ॥ अन्यथेति ॥ साक्षिणोप्यज्ञानविरोधित्वस्योपपादितत्वादित्यर्थः। ननु छांदोग्ये आत्मज्ञानार्थिनमिंद्रं प्रति प्रजापतीना सुप्ते पुरुषे आत्मत्वेन निर्दिष्टे नाहं खल्वयमेवं सम्प्रत्यात्मानं जानात्ययमहमास्मीति नो एवेमानि भूतानि विनाशमेवापीतो भवती नाहमत्र भोग्यं पश्यामीति इंद्रेणाहमर्थाद्यज्ञानेन दूष्यत इत्यत आह ॥ या त्विति ॥ श्रुतावात्माज्ञानस्याप्युक्तत्वात्सावश्यं संकोचनीयेत्याह ॥ सापीति ॥ नात्मानं न परांश्चैव न सत्यं नापि चानृतं। प्राज्ञः किञ्चन संवेत्ति तुर्यं तत्सर्वदृक् सदेति यथा आत्मविशेषाज्ञानपरा तथाहमर्थविशेषाज्ञानपरोक्तश्रुतिरित्यर्थः। न चाहरहर्ब्रह्म गच्छंति सति सम्पद्य न विदुरित्यात्मवेदनबोधकश्रुतिविरोधेन नात्मानमित्यस्य विशेषाज्ञानपरत्वं युक्तं उक्तश्रुतेस्तु न श्रुत्यान्तरविरोध इति वाच्यम्। अहरहरित्यादेरात्मवेदनबोधकत्वाभावात्। प्रत्युत न विदुरित्यनेन स्वस्वरूपाज्ञानस्यैव प्रतीतेः। नात्मानमित्यादिनैवाहरहः श्रुतिबाधसम्भवाच्च। अन्तःकरणावच्छिन्नस्याज्ञानादिस्मर्तृत्वानुरोधेन तस्यैव तदनुभवितृत्वमित्यर्थापत्त्या सुषुप्तावहमर्थसिद्धिरित्याह ॥ किं चेत्यादिना ॥ अहमर्थस्यानुभवितृत्वे प्रत्यक्षं प्रमाणमप्याह ॥ योहमीति ॥ स्मर्त्रनुभवित्रोर्भेदे प्रत्यभिज्ञानविरोध इति भावेन तयोर्भेदाभावमाशङ्क्य भेदमुपपादयति ॥ यद्यपीति ॥ तथापीति ॥ चैतन्यजीवयोः स्मर्त्रनुभवित्रनुगमेपीत्यर्थः ॥ तयोरिति ॥ चैतन्यजीवयोः। ननु कौतेयस्यैव राधेयत्ववदविद्योपहितस्यानुभवितुरेवान्तःकरणोपहितस्य स्मर्तृत्वान्न तयोर्भेद इत्याशङ्क्य परिहरति ॥ यद्यप्यविद्येति ॥ ननूपाधिभेदेनोपधेयभेदस्तत्रैव यत्र परस्परानुपहित उपाधी उपधत्तः। अन्यथा कंब्ववच्छिन्नग्रीवावच्छिन्नाकाशादन्य एव घटाकाशः स्यात्। मैवम्। उपाधिभेदादुपधेयभेदस्यावश्यकत्वात्। अन्यथा साक्षिण एवान्तःकरणतद्वृत्तिघटाद्यवच्छिन्न इति साक्ष्येव प्रमाता प्रमाणं फलं प्रमेयं च स्यादिति सर्वसंकरः स्यात्। कंब्वाद्यवच्छिन्नादन्यस्यैव घटाकाशत्वात्। अन्तःकरणरूपोपाधिसम्बन्धं विनैतदुपधेयस्याविद्योपधेयस्य च भेदोस्तीत्याह ॥ शुद्धचैतन्यस्येति ॥ अत एवोपधेयभेदे च सतीति चकारः ॥ अहं निर्दुःखः स्यामिति॥ न च कृशोहं स्थूलो भवामीतिवत्प्रवृत्त्युपपत्तिरिति वाच्यं। तत्र कार्श्यादिविशिष्टस्य शरीरस्यैव स्थौल्याधिकरणतया विवेकिनामुद्देश्यत्वात्। तत्र शरीरं स्थूलं स्यादितिवच्चिन्मात्रं निर्दुःखं स्यादितीच्छायाः प्रकृतेऽभावात् ॥ योहं सुप्त इति॥ तव मतेऽहमर्थस्यासुप्तत्वादित्यर्थः। अहमर्थव्यक्त्यैक्यप्रत्यभिज्ञाबाधमप्याह ॥ पूर्वेद्युरिति ॥ अहङ्कारेति ॥ अहङ्कारव्यक्तेः पूर्वेद्युर्विद्यमानायाः सुषुप्तौ विनाशादित्यर्थः। ननु सुषुप्तौ कारणात्मनावस्थितस्याहमर्थस्य जागरे उत्पत्त्यंगीकारे न प्रत्यभिज्ञाविरोधादीति चेन्न। कारणात्मनावस्थितस्याकर्तृत्वात्। कर्तृभूतपरिणामविशेषस्य च विनाशादित्यभिसन्धायोक्तं व्यक्तिभेदादिति। ननु कर्तृभोक्त्रोश्चैतन्यानुगमान्न कृतहान्यादीत्यत आह ॥ अभिन्न इति ॥ ननु चैतन्ये कर्तृत्वाद्यभावेप्यारोपितेन कर्तृत्वादिना तयोरभेद इत्याशङ्क्य परिहरति ॥ कर्तृत्वाद्यारोपस्येति ॥ स्थूलः करोमीति केवले चैतन्ये आरोपितकर्तृत्वाप्रतीतेरहं करोमीत्येव तदारोपो वाच्यः। तथा च कर्तृत्वस्य मुख्यः प्रत्ययोऽन्यो नास्तीत्येव मुख्य इति न तदारोप इत्यर्थः ॥ अहङ्कारलय इति ॥ प्राणस्यापि लयापत्त्येति शेषः ॥ भेदपक्ष इति ॥ अभिमन्तृत्वेन प्राणनादिधर्मित्वेन तयोर्भेदादित्यर्थः। तदुक्तं विवरणे। नाहङ्कारमात्रत्वं प्राणस्योच्यते किं तु प्राणस्य पृथक्‌सतः पञ्चधा व्यापारहेतोः कारणीभूतस्याहङ्कारस्य क्रियाशक्तिरस्ति मनोधीनतादर्शनात्प्राणवृत्तेरिति ॥ अभेदपक्षेपीति ॥ प्राणांशं प्राणशक्तिं। तदुक्तं विवरणे। प्राणलक्षणक्रियाशक्त्यंशं वा विहाय विज्ञानशक्त्यंशस्य लयः कल्प्यतां। सांशत्वादन्तःकरणस्येति। आद्यपक्षे दोषमाह ॥ प्राणस्येति ॥ द्वितीये शक्तितद्वतोर्भेदे स एव दोषः। अभेदे त्वाह ॥ अहमर्थत्व इति ॥ प्राणस्य सत्त्वात् सुप्तावहमर्थस्यापि सत्त्वापत्त्या तदुल्लेखः स्यादित्यर्थः॥ किं चेति ॥ य एष विज्ञानमयः पुरषस्तदेतेषां प्राणानां विज्ञानेन विज्ञानमादाय एषोंतर्हृदय आकाशस्तस्मिंच्छेते तानि यदा गृह्णात्यथ हैतत्पुरुषः स्वपिति नाम तद्गृहीत एव प्राणो भवति गृहीता वाग्गृहीतं चक्षुरित्यादौ वागादीनामुपरम एवोक्तो गृहीतमिति श्रवणात्। न तुल्य इत्यर्थः। यस्तु मनआदीनामुपरमस्यैवोक्तेरित्यनेन मूलवाक्येन अथ हैतत्पुरुष इति श्रुतिर्मन आदीनामुपरमपरतया व्याख्याता नाहमर्थस्येति बुद्धा आक्षिपति मनउपरमे तेनैवाहङ्कारोपरमस्यापि प्राप्तेरिति सोबोधात्। न हि श्रुतावहङ्कारस्यानुक्तिं ब्रूमः किं तु लयस्य मनस आहङ्कारिकत्वेनानहङ्कारत्वाच्च। अहङ्कारेणैक्येपीति ॥ अनेकेषां सर्वान्मनोपदेशानुपपत्तेरिति भावः। ननु नोपदेशानुपपत्तिः। अन्यथाप्युपपत्तेरिति शङ्कते ॥ नन्विति ॥ ॥ भिन्नत्वेनेति ॥ व्यर्थस्य किञ्चिदिष्टज्ञापकत्वादिति भावः। ननु भेदोपदेशस्य व्यर्थस्यापि कथं भूमात्मनोरभेदज्ञापकत्वमित्यत  
आह ॥ द्वयोरिति ॥ तन्मात्रवृत्तिधर्मबोधनमुखेन तन्मात्रत्वमवगम्यत इति भावः ॥ अहङ्कारस्य त्विति ॥ अहङ्कारे सार्वात्म्योपदेशस्तु तदधिष्ठानात्मसम्बन्धेनोपचारादिति भावः॥ अहमर्थादिति ॥ अहमर्थान्यात्मनि सार्वात्म्योपदेशस्त्वहमर्थवदुपचारादिति भावः। एतेन अहङ्कारभिन्नात्मनो भूमरूपब्रह्मभिन्नत्वेन प्रत्यक्षासिद्धत्वेपि तदभिन्नस्यापि तदसिद्धतयोभयोः सार्वात्म्योपदेशानुपपत्तिसहकारेणास्याः श्रुतेस्तयोरभेदपरत्वमिति निरस्तम्। अहङ्कारभिन्नात्मभूम्नोरभेदस्य प्रत्यक्षासिद्धत्वेपि तयोर्भेदस्यापि तदसिद्धतया तद्बोधनेन वाक्यस्यार्थवत्त्वात्। सार्वज्ञं त्वहमर्थवदुपपत्स्यते॥ ऐक्यार्थ इति ॥ अहमर्थस्य जडत्वान्न तदैक्यायोग इत्यत आह ॥ त्वत्पक्ष इति ॥ चिदैक्योपदेशसामर्थ्यादेवाहमर्थस्य कर्तृत्वाद्याश्रयस्याप्यजडत्वसिद्धेरिति भावः ॥ स एवेदमित्यादि ॥ तथा च नानेकेषां सार्वात्म्यानुपपत्त्या तदभेदासिद्धिरिति भावः। ननु स भगवः कस्मिन्प्रतिष्ठित इति प्रश्नानन्तरं किं क्वचिदधिष्ठानत्वमात्रं पृष्टं परमार्थतः क्वचिदधिष्ठितत्वं वा। आद्ये स्वे महिम्नीत्युक्त्वा द्वितीये भूमातिरिक्तमेव नास्तीत्येतदर्थपरान्योह्यस्मिन्प्रतिष्ठित इति पूर्ववाक्यानुसारेण स एवाधस्तादित्यादेरपि सार्वात्म्यपरत्वे निश्चिते एकवाक्ये उपक्रमादिकल्पना न युक्तेति चेत्। मैवं। यतस्स भगवः कस्मिन् प्रतिष्ठित इति पृष्टे स्वे महिम्नीत्युत्तरिरे महिमशब्देन गवाश्वादिकं चेत् तन्मया महिमत्वेन नोक्तमिति यदि वा न महिम्नीत्यनेनोक्ते तत्र हेत्वाकांक्षायां ब्रवीमीति होवाच अन्यो ह्यन्यस्मिन् प्रतिष्ठितः अन्योल्पज्ञः अन्यस्मिन् प्रतिष्ठितः भूमापरिपूर्णः अतो नान्यस्मिन् प्रतिष्ठित इत्युक्ते तर्हि कथं स्वे महिम्नि प्रतिष्ठित इत्युच्यत इत्याकांक्षायां भूम्न आधारभूतः स्वमहिम्नोच्यते स एवाधस्तादित्यादिना। तत्र कः प्रसङ्गः सार्वात्म्यस्य। ननु भूम्नस्स इति परोक्षनिर्देशात्परोक्षत्वप्राप्तौ तद्वारणायापरोक्षाहङ्कारैक्यमथातोहङ्कारादेश इत्यनेनाभिधायनिष्कृष्टाहङ्कारकेवलात्मस्वरूपैक्यं बोध्यते अथात आत्मादेश इत्यनेनेति नाहङ्कारवाक्यवैयर्थ्यमिति शङ्कते ॥ नन्विति ॥ ब्रह्मणः भूमरूपस्य ॥ आपरोक्ष्यायेति ॥ अपरोक्षद्रष्टभेदायेत्यर्थः ॥ अहङ्कारेति ॥ अहङ्कारस्यापरोक्षत्वात् भूम्नस्तदभेदोत्त्याऽपरोक्षत्वसिद्धिः। अन्यथा परोक्षापरोक्षयोरैक्यानुपपत्तेरित्यर्थः ॥ त्वत्पक्ष इति ॥ त्वन्मतेऽपरोक्षात्मसम्बन्धादेवाहङ्कारेप्यापरोक्ष्यमिति मुख्यापरोक्षात्माभेदोपदेशेनैव भूम्नोप्यापरोक्ष्यस्यापि सिद्धिरित्यर्थः ॥ लब्धापरोक्ष्यस्येति ॥ भूमाख्यब्रह्मण इति शेषः। ननु तव मते ब्रह्मभिन्नाहङ्कारस्य कथं सर्वव्यापित्वमपीत्यतः श्रुत्यर्थमाह ॥ श्रुत्यर्थस्त्विति ॥ स एवाहङ्काृतिः स्मृत इत्यतः परं अकार्योहमिति ह्येष ततोहङ्कार उच्यते। जीवस्थ इत्यादिपाठः। स च व्यापीत्येतदनन्तरं न च भेदो हरौ क्वचिदिति पाठः। यत्तु श्रुतिविरोधेन स्मृतेरेवान्यथा नयनमिति तन्न। उक्तरीत्याऽनुपपन्नायाः श्रुतेः स्मृत्या व्याख्यातत्वात्। नतु स्मृतिविरोधेन सान्यथा नीयते ॥ सैव हीति ॥

एष तु वा अतिवदति यः सत्येनातिवदतीत्यादौ सत्यत्वे च विजिज्ञासितव्यमित्यादिनोक्ताः सत्यविज्ञानमतिश्रद्धानिष्ठाकृतिसुखभूमाहङ्कारात्मांताः सत्यादयः सर्वे परदेवतारूपा इत्यर्थः ॥ अन्यथेति ॥ अहङ्कारस्याब्रह्मत्व इत्यर्थः। नन्वहङ्कारस्य ब्रह्मत्वे प्रश्नोपनिषदि यथा सोम्य वयांसि वासो वृक्षं सम्प्रतिष्ठंते एवं हवैतत्सर्वं पर आत्मनि सम्प्रतिष्ठते पृथिवी च पृथिवीमात्रा चेत्यारभ्य अहङ्कारश्चाहङ्कार्तव्यं चेत्यादिनाहङ्कारस्य पृथिव्यादिवत् परमात्माश्रितत्वं प्रतीयमानं विरुध्यत इत्यत आह ॥ अहङ्कारश्चेति ॥ ॥ नत्वहमर्थ इति ॥ जीवो जीवस्थोऽनिरुद्धश्चेत्यर्थः ॥ अतो भव इति ॥ एतस्मान्त्रिविधाहङ्कारान्मनःप्रभृतीनां भव उत्पत्तिरित्यर्थः। नन्वेवमहङ्कारशब्दो नानार्थः स्यादित्यत आह ॥ संविद्वाचिन इति ॥ स्मार्तप्रयोगाद्बुद्धिशब्दवन्नानार्थत्वं न दोष इत्यर्थः। प्रयोगबाहुल्यमेवाह ॥ अहङ्कारशब्दस्येति ॥ देहेहंबुद्धाविति ॥ देहविषयकाहंबुद्धावित्यर्थः ॥ अहमर्थ इति ॥ शब्दभेदान्न नानार्थत्वमित्यर्थः। शब्दभेदमेव साधयति ॥ आत्मेति ॥ तस्मात् अथातोहङ्कारादेश इति श्रुतौ न जडोहंशब्देनोच्यते। किं तु जीवस्थोनिरुद्धः। अहङ्कारश्चाहङ्कार्तव्यं चेत्यादिश्रुतिस्मृत्योस्त्वहङ्कारशब्देन न जीव उच्यते किं तु त्रिविधोहङ्कार इति न श्रुतिस्मृती आत्मभिन्नाहमर्थे प्रमाणमिति ॥ अहमर्थ इति ॥ तथा च चिदचित्संवलनममानकमित्यर्थः ॥ अन्तःकरणेति ॥ सर्वांशावच्छेदेनाहमर्थे न कर्तृत्वादिकमित्यर्थः। ननु गौरोहमित्यादावपि देहत्वेनाभानेपि गौरत्वमनुष्यत्वादिना त्प्रतीतेर्दृष्टांतासम्प्रतिपत्तिरिति चेन्न। यत्र सामग्रीवशात्सुरभि जलमितिवद्गौरोहमिति धर्ममात्रारोपस्तस्यैव दृष्टांतत्वात्। न हि सर्वत्राभेदारोपसामग्रीनियमः। नन्वहमर्थस्य प्रत्यङ्मात्रत्वे परकीयघटे घटशब्दवत्परकीयेऽहमर्थेहंशब्दः प्रयुज्येतेत्यत आह ॥ या त्विति ॥ सम्बन्धिभेदेनाहंशब्दवाच्यस्यापीदं शब्दाभावे बाधकमाह ॥ अन्यथेति ॥ एतच्चोपलक्षणं परकीयाहमर्थेऽचित्सम्बन्धेनेदन्शब्दत्वे स्वकीयाहमर्थोपीदन्शब्दः स्यादिति च बोध्यं। अहमर्थस्यानात्मत्वे प्रत्यक्षमाशङ्क्य निराकरोति ॥ न चेति ॥ ॥ अस्या इति ॥ चिदचित्संबलनमपि न सिध्येदित्यर्थः ॥ त्वन्मत इति ॥ आत्मन्येव व्यभिचार इत्यर्थः। नन्वधिष्ठानचितो येन रूपेणाहंप्रत्ययविषयत्वं तेन रूपेणानात्मत्वमपि। स्वरूपेण त्वात्मत्वेपि तेन रूपेणाहंप्रत्ययविषयत्वस्याप्यभावान्न व्यभिचार इति चेन्न। चिदन्शं विना स्वरूपेणाहंप्रत्ययविषयत्वस्य पक्षेप्यभावात् ॥ गौरोहमितीति ॥ अहमर्थस्यैव गौरभ्रमाधिष्ठानत्वप्रेमास्पदत्वप्रतीतेरित्यर्थः ॥ अन्योन्येति ॥ माहं न भूवं भूयासमित्यहमर्थप्रेमास्पदनिबन्धनैवात्मनः प्रेमास्पदत्वसिद्धिः तत्सिद्धौ चाहमर्थे तदारोप इत्यर्थः। ननु नाहमर्थद्वारात्मनि प्रेमसिद्धिः किं तु स्वत एवेति नान्योन्याश्रय इत्यत आह ॥ अहमर्थेति ॥ न च सुषुप्तिकालीनात्मप्रेमैव तादृश इति वाच्यम्। तदाप्यहमर्थप्रेमातिरिक्तात्मप्रेम्णोऽभावात्। अन्योन्याश्रयाच्च ॥ अहित इति ॥

ननु न प्रेमास्पदत्वारोपं ब्रूमः किं तु प्रेमास्पदात्मैक्यारोपादहमर्थे प्रेमास्पदत्वं न तु तत्स्वाभाविकमितीति चेन्न। अहमर्थमनन्तर्भाव्यात्मनि प्रेमादर्शनादित्युक्तत्वात्। अन्यस्यान्यात्मनावभासस्यैवारोपत्वाच्च ॥ समारोप्यस्येति ॥ आरोप्यसर्पादेर्भीषणत्वादिना रूपेण विषयो रज्ज्वादी रूपवान् भीषणत्वादियुक्तो भवति विषयस्य रज्ज्वादिरूपेणाभिगम्यत्वादिना समारोप्यं सर्पादिरूपवदभिगम्यं न भवतीत्यर्थः। ननु सर्पगतानिदन्त्वादिवदन्तःकरणगताप्रेमास्पदत्वस्यापि नात्मन्यारोप इति चेन्न। अधिष्ठानत्वौपयिकतत्सामान्यधर्माविरुद्धानां समारोप्यगतानां विषये आरोपदर्शनात्। न हीदन्त्वादिवत्प्रेमास्पदत्वमप्यहमर्थारोपहेतुः। येन तद्विरुद्धानिदन्त्ववदप्रेमास्पदत्वस्याप्यारोपो न स्यात्। यत्त्वधिष्ठानगतधर्मप्रतीत्यविरोधिन आरोप्यगतस्याधिष्ठाने भानमिति तन्न। अन्योन्याश्रयात्। यत्त्वात्मैक्याध्यासकाल एव प्रेमास्पदत्वसम्भवेनारोप्येप्यप्रेमास्पदत्वाप्रतीतेः कुतो विषये तत्प्रतीतिरिति तन्न। वैपरीत्यस्यैवोचितत्वात्। अहमर्थे प्रेमास्पदत्वारोपहेतुमात्मैक्यारोपं दूषयति ॥ त्वद्रीत्येति ॥ आत्मनोहमर्थोद्भेदप्रतीतेर्न तत्र तस्यारोप इत्यर्थः। क्वचित्त्वहमनुभवामीति सुखानुभवाद्भेदेनैव प्रतीतेश्चेति पाठः। तत्र सुखस्यानुभवो यस्मिन्नित्यहमर्थ एव विवक्षितः। न चायं वैषयिकसुखानुभवः स चानात्मेति वाच्यं। त्वन्मते विषयसम्बन्धेनापि स्वरूपसुखमेवाभिव्यज्यत इत्युक्तेः। अहं स्फुरामीत्यत्र भेदप्रतीतेश्च ॥ मोक्ष इति ॥ न चौपाधिकप्रेमास्पदनाशेपि न बाह्यमतापत्तिः। अन्यथा शरीरनाशेपि तदापत्तिः स्यादिति वाच्यं। स्वाभाविकप्रेमास्पदस्यान्यस्याननुभवेनाहमर्थस्यैव स्वाभाविकप्रेमास्पदत्वात् ॥ अहं मुक्त इति ॥ अहमर्थस्य मुक्त्यनन्वयादित्यर्थः ॥ अन्योन्येति ॥ आत्माहमर्थयोर्भेदाधीनारोपसिद्धावुक्तेच्छाया अबाधकत्वं तदबाधकत्वे च भेदसिद्धिरित्यर्थः। ॥ तत्र मामिति ॥ यत्रानन्दाश्च मोदाश्च मुदः प्रमुद आसते। कामस्य यत्राप्ताः कामास्तत्र माममृतं कृधीत्यादिश्रुतौ मदर्थस्यैवामृतत्वप्रार्थनश्रवणान्न तत्र तदारोप इत्यर्थः ॥ अनिष्टत्वेति ॥ इच्छाविषयत्वाभावापातादित्यर्थः। आत्मन्यहमर्थमनन्तर्भाव्येच्छा नास्तीत्याह ॥ यः कश्चिदिति ॥ ॥ मेमेति ॥ चिन्मात्रस्य ममात्मत्वाभावादित्यर्थः। नन्वहं मुक्तः स्यामितीच्छा नास्त्येव। किं तु मुच्यतामित्यादिरूपेत्यत आह ॥ न च स्वत इति ॥ ॥ ममेति ॥ ममेत्यत्र मनः प्रवेशादित्यर्थः। ननु दंडिनो दंड इतिवदुपलक्षणत्वमस्त्वित्यत आह ॥ तदवच्छिन्नस्येति ॥ तद्विशिष्टस्येत्यर्थः। उत्सर्गप्राप्तिविशेषणत्वे बाधकाभावेनोपलक्षणत्वायोगात् ॥ चिदचिदिति ॥ न च संबलनं न सम्बन्धमात्रं किं तु तादात्म्येन प्रतिभास इति वाच्यं। त्वन्मते स्फुरणादावपि तदारोपात् ॥ द्व्यंशविषयेति ॥ भिन्नभिन्नप्रकारावच्छिन्नाधिष्ठानारोप्यविषयेत्यर्थः। तेन नेष्टापत्तिः। न च रजतत्वसन्सर्गारोपनिबन्धेनेदंरजतमिति प्रतीतौ व्यभिचार इति वाच्यं। रजतादेरेव तत्र प्रकारत्वात्। नन्वहमिति बुद्धेर्भ्रमत्वानुरोधेन द्व्यंशत्वमपि तत्र कल्प्यत इत्यत आह ॥ यदीति ॥ ॥ त्वन्मत इति ॥ नन्वविद्यापवृत्तिरूपभ्रमज्ञानस्याध्यस्तत्वेपि चैतन्यरूपस्फुरणस्य न तथात्वमिति चेन्न। चैतन्यमात्रस्याहंज्ञानत्वे सुषुप्त्यादावपि प्रतीतिमात्रशरीराहमनुवृत्त्यापातेनाविद्यावृत्त्यवच्छिन्नचित एवाहंज्ञानस्य त्वया वाच्यत्वात्। तस्य चाध्यस्तत्वादिति भावः। रूप्यमस्तीत्यादौ न सत्ता रूप्याधिष्ठानमित्याह ॥ बाधकेनेति ॥ तथा च दृष्टांतासम्प्रतिपत्तिरिति भावः ॥ प्रत्यक्षमिति ॥ अहमनुभवामीत्यादिकं ॥ तत्साधनेति ॥ अपरिक्रीतसम्बन्धिकृतिर्विवक्षिता। तेन विशेषव्याप्तौ दृष्टांताभावः सामान्यव्याप्तौ तु स्वर्गसाधनकृत्याश्रये ऋत्विजि व्यभिचार इति निरस्तं। नन्वविद्यादिरूपस्यानर्थस्य चिन्मात्राश्रितत्वेनासिद्धिरित्यत आह ॥ न चेति ॥ ॥ अहमज्ञ इति ॥ अहमर्थाश्रितत्वेनैवाज्ञानप्रतीतेरित्यर्थः। ननु स्थूलोहं न जानामीति शरीरस्याप्यज्ञानाश्रयत्वात्तत्र व्यभिचार इत्यत उक्तमबाधितेति। शरीरमनन्तर्भाव्याहमज्ञ इत्येव प्रतीतेः शरीरस्य तदाश्रयत्वं बाधितमिति भावः ॥ अनात्मत्वमिति ॥ न च कृत्याश्रयावृत्तित्वमुपाधिः। त्वन्मते मुक्तौ साध्याव्याप्तेः। अहं करोमीत्यहमर्थांतर्गताधिष्ठानचितोपि कृत्याश्रयत्वात्तत्र मुक्तेर्वृत्तेः ॥ कस्मिन्न्वहमिति ॥ प्रश्नोपनिषदि कस्मिन्न्वहमित्यादिप्रतिष्ठास्यामीत्यनन्तरं स प्राणमसृजत प्राणाच्छ्रद्धां खं वायुर्ज्योतिरापः पृथिवीमिंद्रियं मनोन्नमन्नाद्वीर्यमित्यत्र प्राणमनःसृष्टेः पूर्वमहंत्वोक्तिः। तथा छांदोग्येपि हंताहमिमास्तिस्रो देवता इत्यादौ तेजोबन्नादिस्वरूपेण त्रिवृंतं कुर्वति सच्छब्दनिर्दिष्टे ब्रह्मणि अन्नमशितं त्रेधा विधीयते तस्य यः स्थविष्ठो धातुस्तत्पुरीषं भवति यो मध्यमस्तन्माँसं
योणिष्ठस्तन्मन आपः पीतास्त्रेधा विधीयंत इत्यादौ योणिष्ठः स प्राण इत्यादिनोक्तमनःप्राणसृष्टेः पूर्वमहंत्वोक्तिरित्यर्थः ॥ तदात्मानमिति ॥ बृहदारण्यके ब्रह्म वा इदमग्र आसीत्तदात्मानमेवावेदहं ब्रह्मास्मीत्यत्रावधारणब्रह्मशब्दाभ्यां शुद्धत्वानवद्यत्वप्रतीतिरित्यर्थः ॥ मोक्षेति ॥ बन्धान्वयोपि द्रष्टव्यः। न च श्रुतिस्मृत्योर्विशिष्टवाचकाहंपदस्य लक्षणया निष्कृष्टाहङ्कारचैतन्यपरत्वमिति वाच्यं। तद्बीजस्यानुपपत्तेरभावात्। अन्योन्याश्रयत्वोक्तेश्च। अहमितः प्रेत्याभिसम्भवितास्मीति यस्य स्यादद्धा न विचिकित्सेति अहं मनुरभवं सूर्यश्चेति त्वद्रीत्या वामदेवस्य सर्वात्मकत्वविज्ञानप्रतिपादकं चोदाहर्तव्यं ॥ एवं चेति ॥ अहमर्थस्यैवात्मत्वादित्यर्थः। कर्तृत्वादिविशिष्टस्य कथमैक्यमिति चेन्न। नह्यहंशब्देन कर्तृत्वविशिष्टात्मोच्यत इति ब्रूमः। किं त्वात्मत्वविशिष्ट आत्मा। स तु वस्तुतः कर्तृत्वाश्रय इत्यन्यदेतत्। तर्ह्योतावताहंशब्दे लक्षणा कर्तृत्वादेर्मिथ्यात्वेनाप्यैक्यस्योपपत्तेः ॥ अज्ञोहमिति ॥ अज्ञानाश्रयत्वेनाभिमते चिन्मात्रे प्रत्यक्षेण तदात्मानमित्यादि श्रुत्याऽनवद्यस्य शुद्धस्य चाहंत्वप्रतीतेरित्यर्थः।

  व्यासाद्रिसृततर्कांबुपूरैः पक्षयुगंयजि।  
  न्यायामृततरङ्गीण्यां नानात्मास्मत्पदास्पदम्।  
  ॥ अहमर्थस्यानात्मत्वभङ्गः ॥  
\</1-2-33\>

\<1-2-34\>

   न्यायामृततरङ्गिणी

 नन्वहमर्थस्यात्मत्वे तस्मिन्नकर्तरि कर्तृत्वं प्रतीयेत, कर्त्रंतरस्याभावेन तदुपाधिककर्तृत्वस्याप्यभावात्। अतः कर्तृत्वादिमदन्तःकरणस्य चिदात्मतयाध्यास इति चिदचित्संबलनसिद्धिरित्यादि मतमुत्थापयति ॥ यच्चोच्यत इत्यादिना ॥ आत्मनि कर्तृत्वाध्यासो निरुपाधिको वा? सोपाधिको वा? आद्ये सोपाधिकत्वोक्तिविरोधः। द्वितीये कुसुसस्फटिकयो रक्तत्वद्वयप्रतीतिवत् मनश्चितोः कर्तृत्वद्वयप्रतीतिः स्यादिति दूषयति ॥ तत्र ब्रूम इत्यदिना ॥ नन्वध्यस्यमानरक्तत्वातिरिक्तरक्तत्वाश्रयस्य कुसुमस्य भिन्नस्य सत्त्वात् रक्तद्वयप्रतीतिः। इह त्वध्यस्यमानकर्तृत्वातिरिक्तकर्तृत्वाश्रयस्यांतःकरणस्याभावेन न कर्तृत्वद्वयप्रतीतिरिति शङ्कते ॥ ननु मन इति ॥ सोपाधिके भ्रमे हि जपाकुसुमादिरुपाधिर्न स्फटिकाद्यात्मनाध्यस्यते। किं तु तत्र तद्गतधर्मसदृशं धर्मांतरं। निरूपाधिके तु भीषणत्वादियुतं सर्पादिकं रज्ज्वात्मनारोप्यते। न तु सर्पगतभीषणत्वातिरिक्तं भीषणत्वं। अत्र तु कर्तृत्वादिमदन्तःकरणमेव चिदात्मतयाध्यस्यते। न तु कर्तृत्वान्तरमिति सर्वाध्याससदृशोऽयं निरुपाधिक एव स्यादिति परिहरति॥ अधिष्ठानेति ॥ कर्तृत्वान्तरस्येति ॥ न चात्राप्यात्मनि कर्तृत्वान्तरमध्यस्यत इति वाच्यं। तर्हि कर्तृत्वद्वयस्यापि विविच्य प्रतीतिः स्यात्। न चात्मांतःकरणयोरैक्याध्यासान्न तथा प्रतीतिरिति वाच्यं। कर्तृत्वादिमदन्तःकरणस्य चिदात्मतयाध्यासेनैव चिदात्मनि कर्तृत्वप्रतीतिसम्भवेन कर्तृत्वान्तरारोपकल्पनायुक्तेः। न च रज्जुसर्पादावध्यस्यमानक्रूरत्वादिविशिष्टसर्पापेक्षयाधिकसत्ताकसर्पांतरस्य सम्भवेन नायमुपाधिरतो निरुपाधिकत्वं। अत्र त्वध्यस्यमानान्तःकरणापेक्षया कर्तृत्वादिधर्मविशिष्टमन्यदधिकसत्ताकं नास्त्येवेत्यान्तःकरणमत्रोपाधिरिति वाच्यम्। कर्तृत्वान्तरारोपाभावे सोपाधिकत्वानुपपत्तेः। तदारोपे तु कर्तृत्वद्वयप्रतीतेर्दुर्वारत्वादित्युक्तत्वात्। ननु चिन्मनसोर्भेदाग्रहान्न कर्तृत्वद्वयप्रतीतिरित्यत आह ॥ मन इति ॥ ननु तादात्म्यारोपविरोधिभेदग्रहस्य प्रतिबन्धकत्वं। अयं तु न तथेति चेन्न। सोपाधिके तादात्म्यारोपस्यादर्शनेनास्यापि तद्विरोधित्वात्। अन्यथान्योन्याश्रयात्। ननु चिन्मनसोरभेदग्रहस्य प्रतिबन्धकत्वान्न तद्द्वयप्रतीतिरित्यत आह ॥ इदंसर्पयोरिति ॥ ननु मनसश्चिदात्मनाध्यासेपि सोपाधिकारोप एवायं, तत्प्रयोजकस्यात्र सत्त्वादित्याशङ्क्य निराकरोति ॥ ने चेति ॥ ॥ अध्यस्यमानेति ॥ उपाधेस्तद्धर्मस्य चेत्यनुपङ्गः ॥ ॥ द्वितीय इति ॥ आत्मनि कर्तृत्वस्य व्यावहारिकत्वे बुद्धौ तत्पारमार्थिकं, बुद्धौ तस्य व्यावहारिकत्वे आत्मनि तत्प्रातिभासिकं स्यादित्यर्थः। यत्तु यदन्वयव्यतिरेकानुविधायितया यत्प्रतीयते तदपेक्षयाधिकसत्ताकतद्धर्माश्रयांतराभाव एव सोपाधिकत्वे तंत्रमिति, तन्न। स्फटिके रक्तारोपेऽसम्भवात्॥ उभयत्रेति ॥ न चेष्टापत्तिःठ। उपाधेः पृथगदर्शनेन तत्र सोपाधिकत्वाव्यवहारात् ॥ बुद्धिगतमिति ॥ केवलबुद्धिगतं कर्तृत्वं चिदचित्संबलनरूपेऽहमर्थे आरोप्यते तद्गतं वा शुद्धात्मनीत्यर्थः। द्वितीयेऽहमर्थचैतन्ययोः कर्तृत्वे प्रतीयेतामिति दोषे सत्येव दोषांतरमाह ॥ द्वितीय इति ॥ नन्वहमर्थश्चिदचित्संबलनरूपत्वात् द्व्यंशः। बुद्धौ कर्तृत्वसत्त्वेपि तद्विशिष्टाया बुद्धेश्चित्यैक्याध्यासं विहायाहं कर्तेति प्रतीत्ययोगेन तदध्यास आवश्यक इति चेन्न। अस्मिन्पक्षे बुद्धिगतकर्तृत्वस्यात्मन्यध्यस्तत्वांगीकारेणोक्तपक्षद्वयबहिर्भावात्। तच्च कर्तृत्वद्वयप्रतीत्यापत्त्या निरस्तं। करणत्वस्यौपचारिकत्वं निरस्यति ॥ प्रसिद्धीति ॥ न चान्यत्र कर्त्रुपलब्धिं प्रति करणत्वाविरोध इति वाच्यं। उपलब्धुरात्मनोंऽतर्बहिः करणत्वेनैव मनश्चक्षुरादीनां प्रसिद्धेः ॥ अपिचेति ॥ ननु कर्ता शास्त्रार्थवत्त्वादित्यधिकरणे बुद्धेरेव कर्तृत्वं। भोक्तृत्वं तु चैतन्यस्येति पूर्वपक्षे तयोः सामानाधिकरण्यनियमेन चैतन्यस्य भोक्तत्ववत् कर्तृत्वमप्यंगीकार्यमित्युक्तं। न तु बुद्धेरकर्तृत्वमात्मनो वा स्वाभाविककर्तृत्वमिति। यथा च तक्षोभयथेत्युत्तराधिकरणे पूर्वाधिकरणोक्तस्यात्मकर्तृत्वस्य स्वाभाविकत्वं पूर्वपक्षप्यौपाधिकत्वस्य स्थापितत्वादिति चेन्न। कर्तृत्वभोक्तृत्वनियमोऽसिद्ध इति वाच्यं। बाधकाभावे तस्य तन्नियम इति वक्ष्यमाणत्वात्। ननु बुद्ध्यात्मनोरविवेकनिबन्धनं जीवनिष्ठं कर्तृत्वमिति तत्र सिद्धान्तितमतो न तद्विरोध इत्यत आह ॥ बुद्धीति ॥ फलभोक्ता फलभोक्तृत्वम्। नन्वज्ञानरूपानर्थस्यात्मगतत्वान्मोक्षसामानाधिकरण्यमित्यत आह ॥ अज्ञानमपीति ॥ दुःखादेरेवानर्थत्वात्तस्य च कर्तृत्वाधीनभोक्तृत्वनियंत्रितत्वान्न बन्धमोक्षयोः सामानाधिकरण्यमित्यर्थः ॥ एतदिति ॥ कल्पितोऽनर्थोऽस्तीत्यस्येत्यर्थः। एतेनारोपितत्वपुरस्कारेणानर्थत्वाभावान्नान्योन्याश्रय इति निरस्तं। ननु मोक्षस्यापि कल्पितस्यैव पुरुषार्थत्वमिति मंदाशङ्कां वार्तिकसम्मत्या परिहरति ॥ तदुक्तमिति ॥ आरोपितस्य कर्तृत्वादेरनर्थत्वे देहेपि तत्स्यादित्याह ॥ स्थूल इति ॥ ॥ आत्मस्थमिति ॥ तथा च देहस्थभोक्तृत्वं नानर्थ इति भावः ॥ अनर्थकोटित्वेति ॥ देहादिगतस्य कर्तृत्वादेरनर्थत्वं वारयितुमात्मनो विशेषणत्वादित्यर्थः। उपलक्षणत्वे तु देहादिगतस्याप्यनर्थत्वापत्तिरिति बोध्यम्। यत्तूक्तमात्मसम्बन्धित्वेनैवानर्थस्य हेयत्वादात्मनोऽपि हेयत्वं सर्वमतेऽपि स्यादिति तत्त्वतिमन्दम्। अनर्थस्य स्वत एव हेयस्य निवृत्तिरात्मसम्बन्धितया सुखवदिष्यते। इह त्वारोपितकर्तृत्वादेर्देहात्मनोर्वृत्तेः देहगतं तद्व्यावर्तयितुमात्मविशेषणमिति तस्यानर्थकोटौ निवेशः स्यादेव। शुद्धात्मनि कदापि कर्तृत्वाद्यप्रतीतेर्न तत्र तद्भ्रम इत्यत आह ॥ भ्रमेति ॥ न च शुद्धस्य भोक्तृत्वाद्यनर्थानाश्रयत्वेऽप्युपहितस्य शुद्धात्स्वाभाविकभेदाभावेन बन्धमोक्षसामानाधिकरण्योपपत्तिरिति वाच्यं। उपहितानुपहितयोर्भेदात्। अन्यथा दृश्यत्वस्योपहितवृत्तित्वेन शुद्धवृत्तितापत्तेः ॥ शास्त्रफलमिति ॥ तृतीयेऽभिहितं शास्त्रफलं प्रयोक्तरि तल्लक्षणत्वात्तस्मात्स्वयं प्रयोगे स्यात्। शास्त्रफलं कर्मप्रयोक्तरि यजमाने तस्मात्स्वयमेव यजमानः परिक्रयद्वारा वांगप्रधानेषु कर्ता स्यादिति सूत्रार्थः। ननु शास्त्रफलं प्रयोक्तरीति न नियमः जातेष्टिपितृयज्ञादौ व्यभिचारात्। न च पूतपुत्रकत्वं स्वर्गभागिपितृत्वादिकं वा कर्तृगतमेव फलमिति वाच्यं। तस्य फलत्वेनाश्रवणात्। न च तादृक्‌पुत्रकत्वं फलेन सम्बन्धः, न तु फलमिति वाच्यं। एवं हि संयुक्तसमवायादिना पित्रन्यस्यापि तत्फलं स्यादशास्त्रीयत्वाविशेषादिति शङ्कां परिहरति ॥ जातेष्टावपीति ॥ ॥ पित्रर्थेति ॥ न च तस्य फलत्वेनाश्रवणम्। यस्मिन् जात एतामिष्टं निर्वपति पूत एव स तेजस्व्यन्नादो भवतीति पुत्रगतपूतत्वस्य फलत्वेन श्रुतस्य पित्रोद्देशात्तस्योद्देश्यत्वोपपादनाय पित्रर्थेत्युक्तम्। यथा ग्रामपश्वादेः स्वासमवायिनोऽपि स्वस्य सुखसाधनतयोद्देश्यत्वेन स्वसमवेतफलत्वं तथा पुत्रगतपूतत्वस्यापि स्वनिष्ठफलत्वम्। अन्तःकरणस्य तु नात्मगतो मोक्ष उद्देश्य इत्याह ॥ न चेति ॥ नन्वारोपानारोपसाधारणं कर्तृत्वमेव फलभोक्तृत्वेप्रयोजकम्। तच्चात्मन्यस्त्येव। न च शरीरेऽप्यारोपितकर्तृत्वेन फलभाक्त्वापत्तिः। फलपर्यंतमसत्त्वेन फलभाक्त्वासम्भवात्। मैवम्। तस्य फलभाक्त्वान्यथानुपपत्त्यैव सूक्ष्मरूपेणावस्थितस्य पुनरुपचयो वा अदृष्टद्वारा फलपर्यंतसत्त्वं वा कल्पनीयम्। न कर्तुः फलवत्त्वनियमः। किं तु फलभाजः कर्तृत्वनियमः। अजनितफलकर्तरि व्यभिचारादिति। मैवम्। अपवादाभावे सति कर्तुः फलवत्त्वनियमात्। अन्यथा बहुयजमानकाग्निष्टोमादौ कस्यचित्फलाभावशङ्कया कदाप्यनेकेषां प्रवृत्तिर्न स्यात्। अत एव न व्यभिचारोऽपि। ननु यागकर्तृणामृत्विजां स्वर्गफलाभावाद्व्यभिचार इत्यत आह ॥ आर्त्विज्यादेरपीति ॥ अर्त्विज्यस्य न स्वर्गः फलं परिक्रमेण तेषां यागकर्तृत्वात्। किं तु दक्षिणेत्यर्थः ॥ नन्विति ॥ बन्धमोक्षसामानाधिकरण्याय पूर्वशङ्कितं कृतिफलयोः सामानाधिकरण्यायेहोच्यत इति भेदः ॥ निरस्तत्वादिति ॥ आद्ये देहादेरपि फलभाक्त्वप्रसङ्गः। द्वितीये कर्तृत्वाध्यासे सिद्धे आरोपितस्यापि कर्तृत्वस्य फलान्वयप्रयोजकत्वं, तस्मिन् सति कृतिफलयोः सामानाधिकरण्याव्यभिचारात्कर्तृत्वाध्याससिद्धिरित्यन्योन्याश्रयप्रसङ्ग इत्यर्थः। उभयत्र दोषमाह ॥ सत्येति ॥ ॥ उभयमिति ॥ क्वचित्प्रमा क्वचिद्भ्रम इत्यर्थः। कर्तृत्वं मुख्यत आत्मनिष्ठं, मुख्यतोऽन्यानिष्ठत्वे सति निष्ठत्वात्, सम्मतवदित्यभिसंहितानुमाने विशेषणासिद्धिं परिहरति ॥ अपि चेत्यादिना ॥ ॥ श्रूयते हीति ॥ नैवेह किञ्चनाग्र आसीदित्यारभ्य तन्मनोकुरुतात्मन्वी स्यामित्यत्र कृतिकर्मत्वं। तथा प्राणंतः प्राणेन वदन्तो वाचा पश्यंतश्चक्षुषा श्रृण्वन्तः श्रोत्रेण विद्वांसो मनसैवमजीविष्मेति श्रुतौ करणत्वं। तथा मन उदक्राम दित्यत्र तथा मनो होच्चक्रामतत्संवत्सरं प्रोष्यागत्योवाच कथमशकत मदृते जीवितुमिति ते होचुर्यथा मुग्धा अविद्वांसो मनसा प्राणंतः प्राणेन वदन्तो वाचेत्यादौ मनस उत्क्रमणेऽप्यात्मनः कर्तृत्वम्। आत्मनः कर्तृत्वसाधकं विशिष्याह ॥ अहङ्कारोमीत्यादि ॥ ॥ न चाहमिति ॥ न चेत्यस्य बाधकमस्तीत्यनेन सम्बन्धः ॥ मोक्षेति ॥ फलान्वयित्वं प्रत्यनारोपितकृतेरेव प्रयोजकतया नारोपितकृतिमादाय सिद्धसाधनादि ॥ फलेति ॥ न च जातेष्टिफलान्वयिनि पुत्रे व्यभिचारः। तत्फलस्य पुत्रपूतत्वादेः पुत्रासमवेतत्वात् ॥ ज्ञानेति ॥ स्वसत्ताकज्ञानसमानाधिकरणमित्यर्थः। तेनारोपितज्ञानसामानाधिकरण्यमादाय न सिद्धसाधनादि। न चानादिभावभिन्नत्वमुपाधिः। सत्तादौ साध्याव्याप्तेः ॥ मोक्षेति ॥ मोक्षसत्तया मोक्षः समानाधिकरण इत्यर्थः। तेनारोपितादिसाधारणसामानाधिकरण्यसाधने इष्टापत्तिः। अनारोपितसम्बन्धेन तत्साधने साध्याप्रसिद्धिरिति निरस्तम् ॥ कर्तेति ॥ प्रश्नोपनिषदि बोद्धा कर्ता विज्ञानात्मा पुरुष इति। छांदोग्ये अथ यो वेदेदं जिघ्राणीति स आत्मा गंधाय घ्राणं। मांडूक्ये विश्वो हि स्थूलभुङ्नित्यं तैजसः प्रविविक्तभुक्। आनन्दभुक्त्था प्राज्ञस्त्रिधा भोगं निबोधत्त्यादिभिः॥ अहमर्थेति ॥ अहं करोमीति प्रत्यक्षस्याहमर्थान्यात्मनि कर्तत्वबोधकत्वे तदेव तत्र प्रमाणम्। श्रुतिस्तु तद्दार्ढ्यार्था। तदबोधकत्वे तु श्रुतेर्नानुवादकत्वम्। ईश्वरकर्तृत्वस्य प्रत्यक्षेण सर्वथाऽप्राप्तेर्नानुवादकत्वमित्यर्थः ॥ स हीति॥ बृहदारण्यके न तत्र रथा न रथयोगा इत्यारभ्य स सर्वस्य कर्तेति पाठः। तत्रैव यस्यानुवित्त इति मन्त्रे स ह विश्वकृत्स हि सर्वस्य कर्तेतिपाठः ॥ निर्धर्मकत्वेति ॥ न च निधर्मकत्वं धर्माभावरूपं ब्रह्मस्वरूपमेव न तु धर्म इति वाच्यं। कर्तृत्वेऽपि तुल्यत्वात् ॥ सत्यस्येति ॥ तात्विकस्य व्यावहारिकस्य चेत्यर्थः। एतेनारोपितकर्तृत्वस्यात्मन्यपि सम्भवादिष्टापादनमिदमिति निरस्तं ॥ आत्मन्यपीति ॥ अस्ति ब्रह्मेति श्रुतेः। न च सद्रूपं ब्रह्म न तु तत्र सत्तास्तीति वाच्यं। कर्तृत्वशून्यस्यापि कर्तृरूपत्वाविरोधात्। अस्ति ब्रह्मेति सत्ताश्रयत्वस्यैव श्रुतत्वाच्च॥ सुप्त इति ॥ देवाः परमात्मानं भूरित्युपासां चक्रुः। तस्मात् तत एव एतर्हि इदानीमपि सुप्तः पुरुषः भूर्भूरित्येव प्रश्वसिति श्वासं करोतीति श्रुत्यर्थः। तथा च सामान्यतः क्रियाऽभावोऽसिद्धो विशेषतस्तु तदभावोऽन्यथासिद्ध इत्याह ॥ देहादिति ॥ मनोव्यतिरेकेण क्रियादर्शनं तस्यास्तन्निमित्तकत्वं गमयति न तु तत्कर्तृकत्वमित्यर्थः। ननु विज्ञानं यज्ञं तनुते कर्माणि तनुतेऽपिचेति श्रुतौ विज्ञानपदोदितबुद्धेर्यज्ञादिकर्तृत्वश्रवणमेवात्मनः कर्तृत्वबाधकमित्याशङ्क्य निराकरोति ॥ नापीति ॥ नात्र विज्ञानशब्दाद्बुद्धिः किं तु ब्रह्मेत्यर्थः। मनसेति तृतीयया मनसः करणत्वस्य, संकल्पयति व्याहरतीत्यात्मनः कर्तृत्वस्य चावगमादित्यर्थः। एतच्चोपलक्षणम्। अन्यत्रमना अभूवं नादर्शमन्यत्रमना अभूवं नाश्रौषमिति मनसा ह्येव पश्यति मनसा श्रृणोति कामः संकल्पो विचिकित्सा श्रद्धाऽश्रद्धा धृतिरधृतिर्धीर्भीरित्येतत्सर्वं मन एव तस्मादपि पृच्छत उपसृष्टो मनसा विजानातीत्यत्रैव श्रुतौ तृतीयानिर्देशान्मनसः करणत्वं कर्तृलकारनिर्देशादात्मनः कर्तृत्वं चावगम्यत इत्यपि बोध्यम्। आत्मेंद्रियमनोयुक्तमिति श्रुतौ मनोयुक्तस्यैव भोक्तृत्वं न केवलस्येति शङ्कां वारयति ॥ आत्मेति ॥ आत्मानं रथिनं विद्धि शरीरं रथमेवतु। बुद्धिं तु सारथिं विद्धि मनः प्रग्रह मेव तु। इंद्रियाणि हयानाहुर्विषयांस्तेषु गोचरान्। आत्मेंद्रियमनोयुक्तं भोक्तेत्याहुर्मनीषिण इति काठकश्रुतौ देहादिसाधारणमनःसहकारेणात्मनो भोक्तृत्वमुच्यते। अन्यथा देहादेरपि भोक्तृत्वापत्तेरित्यर्थः ॥ ध्यायतीवेति ॥ ज्योतिर्ब्राह्मणे कतम आत्मेति योऽयं विज्ञानमयः पुरुषः प्राणेषु ह्यद्यंर्ज्योतिः समानः सन्नुभौ लोकावनुसंचरति ध्यायतीवेत्यादिश्रुतिः। ॥ कर्तृत्वाध्यासभङ्गः ॥

\</1-2-34\>

\<1-2-35\>  
   न्यायामृततरङ्गिणी

 अहमर्थस्यानात्मत्वे अहं काण इत्यादिप्रत्यक्षमात्मनींद्रियाद्यैक्याध्यासे प्रमाणमिति भवदुक्तमयुक्तं स्यादित्यभिसन्धायैक्याध्यासं प्रस्तौति। यच्चोच्यत इत्यादिना ॥ ॥ ब्राह्मण इति ॥ ब्राह्मण्याद्याश्रयशरीरस्य जडत्वेनानियोज्यतया तदैक्याध्यासवन्तमात्मानं नियुंजाना श्रुतिरित्यर्थः ॥ त्वन्मत इति ॥ नन्वहमर्थस्य द्व्यंशत्वेन कर्तृत्वविशिष्टांतःकरणस्येव काणत्वाविशिष्टेंद्रियादेरप्यात्मन्यध्यासो भविष्यतीति चेन्न। चित्काणेति कदाप्यप्रतीत्याऽहमर्थ एव तदारोपस्य वक्तव्यत्वात्तस्य चानात्मत्वात् ॥ देहेति ॥ ननु चन्द्रपरिमाणप्रत्यक्षस्येव देहात्मैक्यप्रत्यक्षस्यापि परीक्षितानुमानादि बाधकं स्यादिति शङ्कामपाकर्तुमुक्तत्वेनेति। चन्द्रपरिमाणप्रत्यक्षस्य दूरादिदोषेण स्वार्थनिश्चयपराङ्मुखस्य युक्तोन्येन बाधः। इह तु न तथेति वैषम्यं ॥ परस्परमिति ॥ भिन्नत्वेन निश्चितयोर्वंगरजतयोरेकदैकशुक्तिकायामारोपादर्शनादित्यर्थः। ननु देहादिंद्रियमन्यदिंद्रियाद्देहोन्य इति भेदबुद्ध्या देहोहमिंद्रियमित्यैक्याध्यासासम्भवेपि ब्राह्मणात्काणोऽन्यः काणाद्ब्रह्मणोऽन्य इति भेदबुद्ध्यभावेन ब्राह्मणोहं काण इत्येकदैक्याध्याससम्भव इति चेन्न। ब्राह्मणस्याक्षि काणमिति काणब्राह्मणभेदस्यापि प्रत्यक्षत्वात्। येनांगविकार इति सूत्रे तथोदाहृतत्वाच्च ॥ त्वन्मत इति ॥ भेदमात्रस्याध्यस्तत्ववादिन इत्यर्थः। ननु भेदस्याध्यस्तत्वेप्यभेदोप्यध्यस्तोस्तु। उभयोरपि दृश्यत्वेन मिथ्यात्वात्। इयांस्तु विशेषः। यदत्राभेदो व्यवहारकालीनेन परीक्षितप्रमाणभावेनानुमानादिना बाध्यते भेदस्तु देहात्मनोर्न तेन। किं तु चरमवृत्त्येतीत्यत आह ॥ मिथ्यात्वं हीति ॥ ननु यथाकथंचिदत्यान्ताभावप्रतियोगित्वमेव मिथ्यात्वमस्त्वित्यत आह ॥ तद्बाध्येति ॥ अधिष्ठानज्ञानबाध्येत्यर्थः। रूपवति घटे घटज्ञानबाध्यरूपात्यान्ताभावसत्त्वेपि रूपस्य सत्यत्वादिति भावः। ननु भेदमिथ्यात्वसिद्ध्यर्थं भेदान्यंताभावस्याधिष्ठानज्ञानाबाध्यत्वेप्यभेदस्याध्यस्तत्वमस्त्वित्यत आह ॥ अभेदश्चेति ॥ अध्यस्तादपीति॥ अत्यान्ताभाववद्भेदेपि प्रतियोगिसत्त्वनियमाभावादिति भावः। देहेंन्द्रियादीनां परस्परं भेदप्रत्ययान्न तदात्माभेदप्रत्यय इत्युक्तं सम्प्रति देहात्मनोर्भेदावगमान्न तदैक्याध्यास इत्याह ॥ किं चेति ॥ ननु देहत्वेन देहात्मैक्यारोपो वा ब्राह्मणत्वादिना वा। आद्य आह ॥ अहं गेहीति ॥ द्वितीय आह ॥ ब्राह्मण इति ॥ ॥ प्रतीयते हीति ॥ देहत्वेन देहभेदस्यात्मनि प्रतीतेर्न तेन रूपेण भेदारोप इत्यर्थः। अहं ब्राह्मण इति प्रमात्वान्नायमारोप इत्यर्थः। ननु देहब्राह्मणयोः सामान्यविशेषरूपत्वमेवास्त्वित्यत आह ॥ नत्विति ॥ देही ब्राह्मण इति सामान्यविशेषरूपत्वाभावे यथा प्रमाणं नास्ति तथा देहो ब्राह्मण इति सामान्यविशेषरूपत्वे प्रमाणं नास्तीत्यर्थः। ननु ब्राह्मणत्वादेर्देहविशेषविशिष्टात्मवृत्तित्वे तस्य चाक्षुषत्वं न स्यात्। देहविशिष्टात्मनोऽचाक्षुषत्वात्। न चैकदेशस्य चाक्षुषत्वाद्विशिष्टगतधर्मस्य चाक्षुषत्वमिति वाच्यं। विशिष्टवृत्तेरुभययोग्यतायामेव योग्यत्वनियमादिति चेन्न। अतिंद्रियनानापदार्थघटितव्याप्त्यादेरिव ब्राह्मणत्वादेरपि चाक्षुषत्वोपपत्तेः। न चैतद्विद्मो वयं ब्राह्मणा वा स्मोऽब्राह्मण वेति श्रुत्या ब्राह्मणत्वस्य दुर्ज्ञानत्वोक्त्या सहकार्यं तरसहकृतचक्षुर्ग्राह्यत्वोक्तेश्च। अत एव पुरुषे दृष्टे तद्ब्राह्मणत्वे संदिह्यते। मनुष्यत्वमपि आत्मनि गृहीत एव गृह्यते। चंचाद्याकारज्ञानेपि मनुष्यत्वादि संदेहात्। तस्मादात्मा- द्युपनयध्रौव्याद्ब्राह्मणत्वादिकमपि चाक्षुषमेव। तदुक्तं वार्तिके। न हि यद्गिरिशिखरमारुह्यते तन्न गृह्यत एवेति ॥ धर्मैक्येति ॥ धर्मिभेदस्य प्रत्यक्षसिद्धत्वादित्यर्थः ॥ तद्वदिति ॥ रुक्तः स्फटिको रक्तं कुसुममिति प्रतीतिवदित्यर्थः। एकत्र मुख्यत्वेन क्लृप्तस्यैव मुख्यत्वं, गौणत्वेन क्लृप्तस्य गौणत्वं कल्पयितुं न्याय्यमित्याह ॥ मम देह इत्यादि ॥ देहात्मभेदग्रहस्य पश्वादिसाधारणत्वान्न तस्य गौणत्वमित्याह ॥ तथेति ॥ तदुक्तमिति ॥ तृतीयाध्यायेऽनुव्याख्यान इति शेषः। जातमात्राः न तु व्यापारांतरं कृतवन्तः। अस्मिन् जन्मनि व्याप्त्यनुसन्धानरहिता इत्यर्थः ॥ व्याप्तिस्मृतिरिति ॥ ननु न व्याप्त्यनुभव इव तत्स्मृतावपि दृष्टांतज्ञानापेक्षा। येनैतदर्थं तद्देहस्मृतिरपेक्ष्येतेति चेन्न। न हि व्याप्तिस्मृतिं प्रति सहचारज्ञानकारणत्वानुरोधेनाधिकरणग्रहणापेक्षां ब्रूमः। किं तु सामानाधिकरण्यादिगर्भव्याप्तिज्ञानस्य साध्याधिकरणविषयत्वनियमम्। तदिदमुक्तम् ॥ इत्यादीति ॥ उक्तसाध्यसाधनं सामानाधिकरण्यरूपव्याप्तेरित्यर्थः ॥ इह चेति ॥ तथा चात्मनि देहभेदोपि प्रत्यक्ष सिद्ध इत्यर्थः ॥ व्यावर्तकेति ॥ भेदसाक्षात्काराभावेपीत्यर्थः। ननु नीला बलाकेत्यत्र नीलाद्भेदकस्य बलाकात्वस्य ग्रहेपि नीलभेदसाक्षात्काराभावस्य तदैक्यारोपभ्रमस्य च दर्शनादुक्तनियमाद्यसिद्धमिति चेत् केन कालिकव्याप्त्या प्रतारितो भवान्। बलाकायामपि नीलभेदसाक्षात्कारस्य सत्त्वान्न दैशिकनियमासिद्धिः। निशि दोषवशात्तु नीलाभेदप्रत्ययः। नन्विह सर्वदा दोषप्राबल्याद्देहात्मैक्यारोप इति चेन्न। भेदकधर्मसाक्षात्कारे सति प्रत्यक्षे च धर्मिणि दोषप्राबल्यात्सर्वदाऽभेदारोप इत्यस्यासिद्धेः। ननु सदातनोपाधिकेऽभेदभ्रमे तथापि व्यभिचार इत्यत आह ॥ न चायमिति ॥ उपाधिविरहे सतीत्यस्यापि विशेषणान्न व्यभिचार इति भावः। सदातनोपाधौ मानाभावोपि बोध्यः। क्षीरादेरपि नीरविवेकदर्शनात् ॥ तत्र किमिति ॥ लक्षणया ब्राह्मणशब्दार्थ इति सम्बन्धः ॥ विधाविति ॥ मुख्यार्थेनैवोपपत्तेः। एतेन गोभिः श्रीणीत मत्सरमिति वेदांतकौमुद्युक्तिप्रतिध्वनिर्निरस्तः। गोभिर्गोविकारैः पयोभिः मत्सरं सोमं श्रीणीत सन्स्कुरुतेति मन्त्रस्य पयसा श्रीणातीति विहितश्रयणानुवदित्वेन तदविधायकत्वाच्च ॥ महापातकेनेति ॥ न च तत्र महापातकस्यैवानधिकरप्रयोजकत्वमिति वाच्यं। तस्यापि ब्राह्मण्याभावसम्पादनद्वारैव तथात्वात्। द्वयोरपि तथात्वे गौरवात् ॥ तदिंद्रियेति ॥ तज्ज्ञानजनकेंद्रियेत्यर्थः। ननु पितृकृतपुत्रेष्टिजन्यपुत्रशरीरस्य पितृशरीरत्वापत्तिरित्यत आह ॥ पुत्रकामेष्टीति ॥ ननु ग्रामादेः स्वतः सिद्धत्वेन तत्स्वामित्वमात्रमुत्पद्यतां। पुत्रशरीरस्य स्वतोऽसिद्धत्वात्तत्स्वामित्वार्थमपि तदुत्पत्तेरावश्यकत्वं। अन्यथा स्वदेहसुखादिष्वपि स्वादृष्टेन स्वत्वमेवोत्पद्येतेति चेन्मैवं। पुत्रशरीरादेः पुत्रादृष्टासाधारणकार्यत्वेन तत्र पित्रदृष्टस्याहेतुत्वात्। स्वशरीरादेस्त्वदृष्टांतरासाध्यत्वेन तत्र स्वादृष्टस्य हेतुत्वात्। स्वस्मिन्नसत्यपि पुत्रशरीरादिना पुत्रादेर्भोगदर्शनाच्च। स्वशरीरे तु न तथेति वैषम्यात् ॥ देहविशेषेति ॥ ब्राह्मणो यजेतेत्यादित एव देहविशेषविशिष्टो ब्राह्मणशब्दार्थ इत्यवगम्यत इत्यर्थः ॥ एतेनेति ॥ अध्यासं विनैवोपपत्त्या तदसम्भवेन चेत्यर्थः ॥ जागरणेति ॥ जागरेपि घटादिप्रमातृत्वदशायां देहात्मैक्याध्यासो नास्तीत्यर्थः। ननु देहात्मभेदस्य प्रत्यक्षत्वे चार्वाकादेस्तदैक्यसाक्षात्कारो न स्यादित्यत आह ॥ चार्वाकादेस्त्विति ॥ ॥ भ्रम इति ॥ अनुमितिरूप इत्यर्थः। ननु देहात्मभेदसाक्षात्कारे सति कथं तस्य लैंगिकमपि तदभेदज्ञानमिति चेत् सन् घट इति सत्यत्वे प्रत्यक्षेपि यथा तव दृश्यत्वादिना मिथ्यात्वधीस्तथेति गृहाण। न च चार्वाकस्यानुमानममानमिति वाच्यम्। तन्मतेऽनादिसम्भावनाया एवानुमानस्थानापन्नत्वात् ॥ सन्सारहेतुरिति ॥ प्रेमास्पदत्वमपि स्वस्य भोगायतनत्वादिना । न तु प्रेमास्पदात्मैक्यारोपादिति भावः ॥ अंहुल्येति ॥ चित्रलिखितस्य प्रतिमादावय-महमितिवदुपचारादित्यर्थः। ननु देहात्मभेदस्य प्रत्यक्षत्वे तदभेदं व्युदस्य तद्भेदप्रतिपादिकाया अस्तीत्येवोपलब्धव्य इत्यादि श्रउतेरनुवादकत्वप्रसङ्ग इत्यत आह ॥ श्रुतिष्विति ॥ विजातीयज्ञानहेतुत्वात् श्रुतिर्नानुवाद इत्याद ॥ व्यवहारेति ॥ उक्तंचेति ॥ तृतीयाध्यायेनुव्याख्याने। ननु ज्ञानमेव व्यवहारकारणं चेदस्ति कथं तर्हि व्यावहारेष्वपाटवमत आह ॥ न हीति ॥ यथानुभवतः अनुभवानुसारेण। यमलयोर्भेदं पश्यंतोपि मात्रादयः कथमेतौ भिन्नाववगन्तव्याविति पृष्टा एवमिति स्वप्रत्यक्षानुसारेण न परान् प्रति प्रतिपादयितुं क्षमन्त इत्यनुभवसिद्धमित्यर्थः। क्वचित्तु अर्थाननुभवन्तोपीति पाठः। स सुधाविरुद्धः। व्यासाद्रिसृततर्कांबुपूरैः पक्षयुगं युजि। न्यायामृततरङ्गीण्यां देहातत्मैक्याप्रमाक्षतिः। देहात्मैक्याध्यासभङ्गः ॥

\</1-2-35\>

\<1-2-36\>  
   न्यायामृततरङ्गिणी

 प्रपञ्चेऽनिर्वाच्यत्वं नास्तीति वुक्तं पराभिमते तद्दृष्टांते शुक्तिरूप्यादौ लक्षणप्रमाणयोरभावान्नानिर्वाच्यत्वमित्यभिसन्धाय परपक्षं प्रस्तौति ॥ यच्चोक्तमित्यादिना ॥ ॥ निमित्तमिति ॥ निरुक्तिरूपकार्यस्य सिद्धत्वादिति भावः। तयोः ज्ञानार्थयोः ॥ सदसद्रूपत्वेपीति ॥ त्वदभिमतानिर्वाच्यत्वासिद्धिरिति भावः ॥ सत्वराहित्ये सतीति ॥ एतच्चासत्त्वविशेषणं ॥ सदसत्त्वेपीति ॥ विशेषणाभावाद्विशिष्टाभावोस्तीत्यर्थः ॥ सत्त्वासत्त्वे इति ॥ एकस्मिन्सत्त्वासत्त्वोभयाभावाधिकरणे सदसदात्मकत्वाभावोप्येतदनुमानादेव सिध्यतीति विशिष्टसाध्यप्रसिध्द्यनुपपादनं न शङ्कनीयं ॥ असत्त्वेति ॥ असत्त्वाभावासमानाधिकरणमित्यर्थः ॥ प्रवृत्तीति ॥ ज्ञानवदिच्छाप्रवृत्त्योरपि पुरोवर्तिरजतविषयत्वादिति भावः ॥ शुद्धात्मनीति ॥ तत्र सत्ताजातेरर्थक्रियाकारित्वस्य च प्रपञ्चे तदभावस्य चाभावादित्यर्थः ॥ तत्रेति ॥ तुच्छे प्रत्युत सत्त्वमेव स्यात् ॥ तत्रेति ॥ प्रत्युत सत्त्वमेव स्यात् ॥ अनिर्वाच्यस्येति ॥ तत्र प्रमाणप्रवृत्तेरभावात् ॥ तयोरिति ॥ शून्यस्यापि त्वन्मतेऽबाध्यत्वादिति भावः ॥ अबाध्यत्वेति । बाध्यत्वं च पृथक् दूषयिष्यते ॥ असत्ख्यातीति ॥ रूप्यादेः सप्रधानत्वान्निरुपाख्यवैलक्षण्यम्। शुक्तिरूप्यं तु निरुपाख्यमेवेति बोध्यम् ॥ निःखरूपत्वादिति ॥ तथा च न रूप्यादावसद्वैलक्षण्यमित्यर्थः ॥ उक्तेति ॥ रूप्यादेः स्वरूपत्वरूपशून्यत्वात् ॥ त्वन्मते चेति ॥ अनिर्वाच्येऽसद्वैलक्षण्यं न स्यादित्यर्थः ॥ लाघवादिति ॥ अबाध्यवैलक्षण्यापेक्षया बाध्यत्वस्य लघुत्वादित्यर्थः ॥ लाघवादिति ॥ परस्परविरहानापन्नयोः सत्त्वासत्त्वयोरङ्गीकारे तदभावयोरपि पृथगंगीकर्तव्यत्वाद्गौरवम्। मम तु सत्त्वमसत्त्वाभाव एवेति लाघवमित्यर्थः ॥ आवश्यकत्वादिति ॥ भावरूपसत्त्वमङ्गीकृत्याप्यसत्त्वाभावः पृथगवश्यमङ्गीकर्तव्यः। तथा च स एव सत्त्वव्यवहारहेतुरस्त्वित्यर्थः ॥ द्वौ नञाविति ॥ सत्त्वनिषेधापेक्षया नञ्‌द्वयं बोध्यं॥ एकतरेति ॥ तथा च सत्त्वनिषेधेऽसत्त्वापत्तिर्दुर्वारेति भावः। हेतुसाध्ययोः सामान्यव्याप्तिमूलकः प्रयोज्यप्रयोजकभावोस्ति न तु साध्योपाध्योरित्यर्थः ॥ सत्त्व इति ॥ ॥ एतेनेति ॥ विरोधादनिर्वाच्य वादस्यासिद्धत्वेनेत्यर्थः। ननु विरोधो न दोष इत्यत आह ॥ अन्योन्येति ॥ सिद्धेऽनिर्वाच्यत्वे विरोधस्यादोषत्वं तस्मिंश्चानिर्वाच्यत्ववादसिद्धिरित्यर्थः। ननु रूप्ये निषेधसमुच्चयस्यातात्विकत्वे तत्साधकख्यात्याद्यनुपपत्त्या तस्य सदादिवैलक्षण्यसाधनमयुक्तमित्यत आह ॥ सदादीति ॥ तत्प्रतियोगिनो रूप्यगतसत्त्वादिनिषेधप्रतियोगिनः सत्त्वादेरित्यर्थः। रूप्यं वास्तवसत्त्वादि किञ्चिद्रूपरहितं स्वरूपतो दुर्निरूपत्वादित्यनुमाने व्यभिचारशङ्कां वारयति ॥ न हीति ॥ ॥ सत्त्वादीति ॥ अविद्यानिवृत्तावपि सत्त्वादेर्दुर्निरूपत्वमात्रेणानिर्वाच्यत्वमेव वक्तुं युक्तमित्यर्थः। न चाविद्यावृत्तेः पञ्चमप्रकारत्वपक्षे नैतन्त्रितयविलक्षणत्वमात्रमनिर्वचनीयत्वं किं तु मुक्तिकालानवस्थायित्वसहितम्। तथा च मुक्तिकालावस्थायिन्यामविद्यानिवृत्तावनिर्वाच्यत्वनिषेधो युज्यत इति वाच्यम्। ब्रह्मभिन्नस्य मुक्तिकालान्वयवदनिर्वाच्यविशेषस्याप्यविद्यानिवृत्तेर्मुक्ति कालान्वयसम्भवेन तत्रानिर्वाच्यत्वनिषेधायोगात् ॥ सत्त्वादिवदिति ॥ ननु सत्त्वादिराहित्ये प्रमाणोक्तिर्नास्त्येव। ज्ञापकमात्रोक्तिस्तु वादिविप्रतिपत्तिनिरासार्थेति चेन्न। सत्त्वादावपि केषांचिद्विप्रतिपत्तेः ॥ विधीति ॥ न चेष्टापत्तिः। निषेधपक्षपातायोगात् ॥ विधिसमुच्चयस्येति ॥ निषेधसमुच्चयस्यातात्विकत्वं इत्यर्थः ॥ अतात्विकं हीति ॥ अतात्विकात्यान्ताभावप्रतियोगित्वस्य तात्विकेपि सत्त्वादिति भावः। उक्तानुमाने दोषमाह ॥ किं चेति ॥ हेतोरतात्विकत्वे ब्रह्मणि व्यभिचारः साध्यस्य तथात्वे सिद्धसाधनमित्यर्थः ॥ दुर्निरूपत्वमिति ॥ आद्ये सत्वादिना सुनिरूपत्वम्। द्वितीये केनापि प्रकारेण दुर्निरूपत्वमित्यनेन प्रकारेण सुनिरूपत्वमिति व्याघात इत्यर्थः। ॥ अत एवेति ॥ व्याघातादेवेत्यर्थः। केनापि प्रकारेण दुर्निरूपत्वमिति प्रकारेण सुनिरूपत्वं वा? उक्तप्रकारेण दुर्निरूपत्वं वा? आद्ये दोषमाह ॥ केनापीति ॥ केनापि प्रकारेण दुर्निरूपत्वमित्येतस्मात्प्रकारादन्यो यः केनापि प्रकारेण दुर्निरूपत्वमित्येतदन्येन प्रकारेण दुर्निरूपत्वं तेनैव प्रकारेण सुनिरूपत्वात्केनापि प्रकारेण दुर्निरूपत्वमित्येतत्प्रकारान्यप्रकारेण दुर्निरूपत्वं व्याहतं। द्वितीये केनापि प्रकारेण दुर्निरूपत्वमित्यस्य दुर्निरूपत्वे केनापि प्रकारेण दुर्निरूपत्वमित्येतदन्यप्रकारेण दुर्निरूपत्वमित्यस्य दुर्निरूपत्वे केनापि प्रकारेण सुनिरूपत्वमेव प्राप्तमिति व्याघातः ॥ तस्येति ॥ प्रत्युत सदादिवैलक्षण्यवास्तवत्वं प्रत्येव हेतुत्वमिति भावः। ननु ध्वंसप्रतियोगित्वरूपमनित्यत्वमपि प्रागभावे नास्ति। घटध्वंसं प्रति तत्प्रागभावस्याजनकतया तस्य तदप्रतियोगित्वादित्यत आह ॥ प्रागभावस्यापीति ॥ ननु घटादेः प्रतियोगिनः कथं ध्वंसरूपत्वमित्यत आह ॥ भावस्येति ॥ एकत्रेति। ननु न वयं सामान्यादिदृष्टांतैः सत्त्वासत्त्वयोरभावमेव ब्रूमो येन सामान्यादिदृष्टांतेन नित्यत्वानित्यत्ववत्सत्त्वासत्त्वयोरप्येकत्र समुच्चय आपाद्येत। किं तु प्रमाणैः सिद्धे समुच्चये सामान्यादि दृष्टांतयाम इति चेन्न। प्रमाणसिद्धत्वस्यैवासिद्धेः। अन्यथान्योन्याश्रयादित्युक्तत्वात्। सत्त्वासत्त्वोभयाभावसाधने व्याघात इत्यत्र परिहारमाशङ्क्य निराकरोति ॥ नचाध्यस्त इति ॥ विमतं सत्त्वाभाववदपि तद्विरुद्धासत्त्वाभाववत् कल्पितत्वात्। यत्कल्पितं तत्तदभाववदपि तद्विरुद्धाभाववत् यथाध्यस्तं कल्पितमनित्यत्वाभाववदपि तद्विरुद्धनित्यत्वाभाववत्। तथा च सत्त्वनिषेधेपि न तद्विरुद्धस्यासत्त्वस्य प्राप्तिर्येनासत्त्वस्यापि निषेधे व्याघातः स्यादिति शङ्कार्यः ॥ त्वन्मत इति ॥ तथा च दृष्टांतासिद्धिरित्यर्थः। न च कल्पिते तात्विकानित्यत्वाभावेपि कल्पितं तदस्तीति वाच्यं। तात्विकनित्यत्वस्य ब्रह्मणीव तत्र दुर्वारत्वापातात् ॥ कल्पितत्वेति ॥ पक्षीभूते कल्पितेऽकल्पितत्वाभाववति तद्विरुद्धकल्पितत्वाभावोस्ति? न वा? आद्ये स्वरूपासिद्धिः। द्वितीये तत्रैव व्यभिचार इति व्याघातः। एवं पक्षे विरुद्धधर्माभावरूपं साध्यमस्ति चेत् तत्र विरुद्ध धर्मविरोधिनः विरुद्ध धर्माभावः तदभावोऽस्ति? न वा? आद्ये साध्यस्य बाधः। द्वितीये तत्रैव व्यभिचार इति व्याघात इत्यर्थः। ननूक्तसाध्ये धर्मिसत्त्वापेक्षेति विरुद्धासत्त्वविशेषणं। तथा चाकल्पितत्वविरुद्धं धर्मिसत्त्वापेक्षं यत्कल्पितत्वं तदभावः पक्षेस्तीति न व्यभिचारः। न वाऽसिद्धिः। कल्पितत्वमात्रस्य हेतूकृतस्य पक्षेपि सत्त्वात्। एवं विरुद्धधर्माभावरूपसाध्यस्य सत्त्वासत्त्वाभ्यामपि न बाधव्यभिचाराविति शङ्कते ॥ अथेति ॥ तर्ह्यनुमाने इष्टापत्तितिरत्याह ॥ तर्हीति ॥ सत्त्वाभाववत्यध्यस्ते धर्मिसत्त्वापेक्षं यदसत्त्वं तदभावो मम सम्मतः धर्मिसत्त्वानपेक्षत्वादसत्त्वस्येत्यर्थः। असत्त्वस्य धर्मिसत्त्वापेक्षत्वे कल्पिते विरुद्धयोरपि धर्मयोरभावे च दोषमाह ॥ अन्यथेति ॥ ननु परस्परात्यान्ताभावरूपयोः संयोगात्यान्ताभावसंयोगयोरभेदभेदयोश्चात्यान्ताभावौ संयोगतदत्यान्ताभावरूपौ भेदाभेदरूपौ च यथैकत्र वर्तेते तद्वत्तथाविधयोः सत्त्वासत्त्वयोरप्यत्यान्ताभावावेकत्र स्यातामित्याशङ्कां परिहरति ॥ न च तार्किकेति ॥ परस्परात्यान्ताभावरूपयोः समानाधिकरणात्यान्ताभावप्रतियोगिनोः सामानाधिकरण्यनियमात् संयोगतदत्यान्ताभावयोरिव सत्त्वासत्त्वयोरपि सामानाधिकरण्यं स्यादित्याह ॥ तद्वेदेवेति ॥ ननु सत्त्वासत्त्वयोरेकावच्छेदेनैकत्र वृत्तिरापाद्यते, एकत्र वृत्तिमात्रं वा? नाद्यः। दृष्टांतासिद्धेः। न द्वितीयः। संयोगतदत्यन्ताभावयोरिव भिन्नावच्छेदेन सत्त्वासत्त्वयोरपि वृत्तेः। इयांस्तु विशेषः। संयोगादौ देशोवच्छेदकः सत्त्वादौ तु काल इतीत्याशङ्कते ॥ अथेति ॥ सत्त्वासत्त्वाभावयोरपि भिन्नकालावच्छेदेनैकत्र सत्त्वादिष्टापत्तिरित्याह ॥ सम इति । नन्वाद्यपक्षे सत्त्वादिकं तात्विकं वाऽतात्विकं वा धर्मिसमसत्ताकं वा विवक्षितम् ? नाद्यः। असद्ब्रह्मणोरतिव्याप्तेरित्याह ॥ असतोपीत्यादिना ॥ द्वितीये दोषमाह ॥ अतात्विकेति ॥ तथा चाव्याप्तिरित्यर्थः। तृतीयेऽतिव्याप्त्यव्याप्तिदोषावाह ॥ धर्मीति ॥ ॥ कथंचिदिति ॥ अतिव्याप्तेरपि वक्ष्यमाणत्वादिति भावः। तामेवाह ॥ निर्विशेषत्वेति ॥ विशेषस्य कल्पितत्वे तदभावोपि तत्र नास्तीति तु व्याहत्यादिना निरस्तं। सत्ताजातिरूपसत्त्वरहितस्यापि सामान्यादेः सद्रूपत्ववत्सत्त्वरहितस्यापि ब्रह्मणः सद्रूपत्वमस्त्विति शङ्कां परिहरति ॥ सामान्यादेरिति ॥ तथा च ब्रह्मण्यतिव्याप्तिरित्यर्थः ॥ ब्रह्मण इति ॥ ननु सत्त्वविशिष्टसद्वाचकस्य सत्यपदस्य धर्मिमात्रबोधकत्वे लक्षणैव।न हि धर्मिस्वरूपमात्रवाचकत्वं कस्यचिदपि पदस्यास्तीति। मैवं। न हि वाच्यविशेषणत्यागे लक्षणा। किन्त्ववाच्यपरिग्रहः। अत एव गौरनित्य इत्यादौ न लक्षणा। अत एव स्थलपद्मे पंकजपदस्य न लक्षणेत्याहुः। स्वरूपमात्रलक्षणपदस्याप्यसत्त्वाच्च। तस्माद्गंगापदलक्ष्यमगंगास्वरूपमिव सत्यपदलक्ष्यं ब्रह्मासत्यस्वरूपमिति तत्रातिव्याप्तिरित्यर्थः ॥ बाधबोध्यस्येति ॥ ननु बाधस्याधिष्ठानमात्रगोचरत्वेन रूप्यवत्तत्सत्त्वविरहस्यापि साक्षिसिद्धतया बाधबोध्यत्वमसिद्धमिति चेन्मैवं। घटो नास्तीति वद्रूप्यं नास्ति रूप्यसत्त्वं नास्तीत्यबाधितानुभवेन तत्सत्त्वाभावस्य बाधविषयत्वावश्यंभावात्। ॥ उक्तदोषादिति ॥ रूप्यगतसत्त्वाभावस्य बाधबोध्यत्वं न स्यादित्यर्थः।

   ॥ अनिर्वाच्यत्वलक्षणभङ्गः ॥  
\</1-2-36\>

\<1-2-37\>  
   न्यायामृततरङ्गिणी

 ॥ मिथ्यात्वभङ्ग इति ॥ प्रत्येकमभावानां साध्यत्वेंऽशे सिद्धसाधनं। ऐकाधिकरण्यावच्छिन्नानां साध्यत्वे साध्याप्रसिद्धिः। परस्परविरहरूपाणां सामानाधिकरण्यायोगाद्व्याघात इत्यर्थः ॥ सत्त्वादीति ॥ सत्वराहित्यस्य प्रातिभासकत्वे ब्रह्मवत्सत्त्वस्य पारमार्थिकत्वापत्तिरित्यर्थः ॥ भेदेति ॥ वैलक्षण्यस्य भेदरूपत्वादित्यर्थः। अनिर्वाच्यसाधकानुमानस्यानुकूलतर्कवत्ताशङ्कां निरस्यति ॥ वक्ष्यमाणेति ॥ प्रत्यक्षाविरोधमाशङ्क्य परिहरति ॥ न च सत्त्वेति ॥ ॥ नृशृङ्गेति ॥ असत्त्वेन निश्चितस्य नृशृङ्गादेरसत्त्वबुद्धित इत्यर्थः। एतेन तस्यापि सत्त्वराहित्यविषयत्वमस्तु न तु तदनुरोधेनैतस्यासद्विषयत्वमित्यपास्तं ॥ आद्यद्वितीययोरिति ॥ सत्ताजातेरर्थक्रियाकारित्वरूपस्य च सत्त्वस्य जगति सत्त्वात्तदभावरूपस्य च रूप्येपि सत्त्वादित्यर्थः ॥ तृतीयचतुर्थयोरिति ॥ बाध्यत्वरूपस्याप्रामाणिकत्वरूपस्य चासत्त्वस्य तव मते प्रपञ्चे मतद्वयेपि रूप्ये विद्यमानत्वेनोभयत्रापि प्रपञ्चरूप्ययोरसत्वराहित्यांशे बाध इत्यर्थः ॥ पञ्चम इति ॥ रूप्यप्रपञ्चयोरशून्यत्वात् ॥ उक्तन्यायेनेति ॥ सत्त्वनिषेधेऽसत्त्वापरपर्यायस्य शून्यत्वस्य प्राप्त्या रूप्यप्रपञ्चयोरसत्त्वराहित्यांशे बाध इत्यर्थः ॥ षष्ठ इति ॥ प्रपञ्चे ब्रह्मत्वरूपसत्त्वाभावेप्यबाध्यत्वरूपं सत्त्वं तत्र न निषिद्धं स्यादित्यर्थः। किं चेत्यादिपूर्ववद्योज्यं ॥ सत्त्वासत्त्वे इति ॥ संयोगतदत्यान्ताभावयोः सामानाधिकरण्याभावान्न तत्र व्यभिचार इति भावः। यथा सत्त्वासत्त्वयोर्न परस्परविरहानात्मकत्वं तथोक्तं ॥ आद्य इति ॥ सद्विलक्षणत्वासद्विलक्षणत्वादौ समानाधिकरणात्यान्ताभावप्रतियोगित्वे सदसदाद्यात्मकं किञ्चिदापद्येतेत्यर्थः ॥ ब्रह्मण इवेति ॥ अभिधानत्वाभावेन यथा ब्रह्मणोऽवाच्यत्वं तथा तत एव घटादेरप्यवाच्यत्वं स्यादित्यर्थः ॥ अत्यान्ताभावप्रतियोगित्व इति ॥ अत्यान्ताभावप्रतियोगित्वस्याप्यत्यान्ताभावप्रतियोगित्वे यन्निष्ठात्यान्ताभाव प्रतियोगित्वमत्यान्ताभावप्रतियोगित्वस्य तत्रैव व्यभिचार इत्यर्थः। ॥ अनिर्वाच्यसाधकानुमानभङ्गः ॥  
\</1-2-37\>

\<1-2-38\>  
   न्यायामृततरङ्गिणी

 ॥ व्यवहारदशायामिति ॥ नेह नानेति श्रुत्या व्यवहारदशायां प्रपञ्चबाधाभावादापाद्यस्य विपर्ययेऽपर्यवासानमित्यर्थः ॥ व्यवहारेति ॥ तथा च व्यभिचार इत्यर्थः ॥ शेषेति ॥ ख्यात्यनुपपत्त्याऽसद्व्यावृत्तिसाधनवैयर्थ्यमित्यर्थः ॥ अत एवेति ॥ शेषवैयर्थ्यादेव ॥ मानान्तरेति ॥ ननु निर्विशेषत्वादिबोधकं न प्रमाणं। किं तु लक्षणया शुद्धब्रह्मबोधकमेवेति चेन्न। निर्विशेषत्वस्याप्रामाणिकत्वे सविशेषत्वस्य प्रामाणिकत्वापातात्। न चोभयोरप्रामाणिकत्वम्। विरोधात् ॥ अबाध्य इति। ननु ब्रह्मणः स्वप्रकाशत्वेपि व्यवहारे प्रतिबन्धकाज्ञाननिवृत्त्यर्थं प्रमाणापेक्षास्तीति चेन्न। एतादृशाप्रामाणिकत्वस्य जगति इष्टत्वात्। रूप्यादीति। तथा च बाध्यत्वाप्रामाणिकत्वयोर्व्याप्त्यग्रहन्न बाध्यत्वेन प्रपञ्चेऽप्रामाणिकत्वं सिद्धतीत्यर्थः ॥ अतत्वावेदकेति ॥ रूप्यवत्प्रपञ्चस्यापि पारमार्थिकत्वमेवास्त्वित्यर्थः। रूप्यादेस्तत्वावेदकबाध्यत्वेनाद्वैताद्वैषम्यमाशङ्क्य निराकरोति ॥ न चास्येति ॥ श्रुतेर्भिन्नविषयत्वेन न रूप्यादिबाधकत्वमित्याह ॥ तस्या इति ॥ प्रतियोगीति ॥ तत्प्रसिद्धिसाधकानुमानस्य प्रागेव निरस्तत्वात् ॥ बाधेनैवेति ॥ न चार्थापत्त्यान्तरे तात्पर्यं। एकत्वोक्तिविरोधात्। न च प्रयोजनैक्यात्तथोक्तिः। तेनासद्वैलक्षण्यमात्रसाधनात् ॥ इष्टापत्तेरिति ॥ रूप्ये न ज्ञाननिवर्त्यत्वं। किं तु शुक्त्यज्ञानादावेवेत्यर्थः ॥ द्वितीय इति ॥ बाध्यत्वेन सद्वैलक्षण्यं यस्य रूप्यादेः सिषाधयिपितं तस्यासद्वैलक्षण्यपक्षेऽसद्वैलक्षण्यांगीकारे रूप्यादौ त्रैकालिकनिषेधप्रतियोगित्वरूपं बाध्यत्वं न स्यात्। उक्तरूपबाध्यत्वेऽसत्त्वस्यैव प्रयोजकत्वादित्यर्थः ॥ रूप्यादाविति ॥ रूप्यादेः सत्ताहीनरूपसत्त्ववत्त्वादित्यर्थः ॥ अत एवेति ॥ रूप्यादेर्बाध्यरूपासद्रूपत्वेन विपर्ययापर्यवसानात् ॥ तस्येति ॥ निरुपाख्यत्वावच्छेदकस्य सन्नेति रूप्यस्यापि स्वरूपेण निषेधपक्षे निःस्वरूपादित्यर्थः। यत्तु प्रतिपन्नोपाधौ स्वरूपेण निषेधप्रतियोगित्वं निःस्वरूपत्वं न वै तद्रूप्यादाविति। तन्न। असतोपि प्रतिपन्नोपाधेरुक्तत्वात् ॥ विपर्ययेति ॥ रूप्यादेः सत्त्वाभाववत्त्वात्। शशशृगमस्तीति वाक्येपि शाब्दबोधसामग्रीं व्युत्पादयति ॥ विपरीतेति ॥ ॥ अन्यथेति ॥ ज्ञानानुत्पादे योग्यताहीनादिति प्रतिवादिवाक्ये पि योग्यतासंशयोस्तीति मन्यते। ॥ कथेति ॥ बधिराणां कलहेन तुल्या कथा स्यात् परस्परवाक्यार्थस्य परस्पराज्ञानादित्यर्थः। यद्यपि नागमतया वादिवाक्यं बोधकम्। तथापि व्याप्त्यादिस्मारकत्वेनोपयोगोस्त्येव ॥ अनुभवविरोधादिति ॥ शशविषाणमस्तीति शब्दाच्छशविषाणं जानामीत्यनुभवादित्यर्थः। न चानुभवामीति न प्रत्यय इति वाच्यम्। शब्दात्स्वर्गमनुभवामीत्यनेन तुल्ययोगक्षेमत्वात् ॥ अन्यथेति ॥ तथा च प्रतीत्या रूप्यादेरसद्वैलक्षण्यं न सिध्येदिति भावः ॥ निःस्वरूपस्येति ॥ अनिर्वाच्यत्वेनेष्टस्य रूप्यादेरनिर्वाच्यान्निःस्वरूपाद्भेदानुपपत्तेरन्यस्य च भेदप्रतियोगिनोऽभावात् रूप्यादीनां कुतः सकाशाद्वैलक्षण्यमिष्यते। तथा च रूप्यादेरपि निःस्वरूपत्वमेव प्राप्तमित्यर्थः ॥ तस्येति ॥ निःस्वरूपभिन्नस्य निरूपाख्यस्याभावादिति मिथ्यात्वभङ्गे उक्तमित्यर्थः। नन्वपरोक्षज्ञानाविषयादखण्डाच्छशशृङ्गाद्वैलक्षण्यं रूप्यादेराशास्यत इत्यत आह ॥ तादृशादिति ॥ तावतापि रूप्यादेरसद्विशेषविलक्षणत्वेप्यसद्वैलक्षण्यं न सिध्यतीत्यर्थः ॥ अत्यान्तासत्यपीति ॥ नन्वस्तित्वस्यानिर्वाच्यत्वेन शशशृङ्गपदाभ्यां तदधिष्ठानमवश्यं वक्तव्यं। अत्यान्तासच्च नाधिष्ठानमिति  
न शशशृङ्गपदाभ्यां तदुपस्थितिः। दृष्टांतीकृतवाक्ये तु नानिर्वाच्यं किञ्चिदपि प्रतीयत इति नाधिष्ठानज्ञानापेक्षेति वैषम्यम्। अत्यान्तासत्यपि ज्ञानमित्यादित्वस्त्यादिपदसमभिव्याहृतशशशृङ्गमसदिति वाक्यपरम्। तस्माच्छशशृङ्गमस्तीत्यत्र शशे शृङ्गारोपः शृङ्गे च शशीयत्वस्यारोप इत्यनिर्वाच्यमेव शृङ्गमिति चेन्मैवम्। अश्वादावत्र गोशृङ्गमस्तीति विशिष्टस्येव शशशृङ्गस्य विशिष्टस्यैवानुभूयमानत्वात्। समस्तपदप्रतिपाद्यस्यैवापरपदार्थेन्वयस्यौचित्याच्च। असच्छशविषाणं प्रत्याश्रयत्वेन प्रतीतस्याश्वादेरिदंपदार्थस्यैवाधिष्ठानत्वसम्भवेन सर्वथा निरधिष्ठानत्वासम्भवादस्तित्वस्यासदधिष्ठानत्वेपि न दोषः ॥ शशशृङ्गमस्तीति ॥ अत्रेति शेषः ॥ एतेनेति ॥ अत्यान्तासत्यपि शब्दस्य ज्ञानजनकत्वेनेत्यर्थः ॥ शशशृङ्गशब्द इति ॥ व्योमकमलशब्देन समानत्वादस्योदाहरणं ॥ यौगिकेति ॥ न च यौगिकशब्दानामवयवशक्तिप्राधान्येन बोधकत्वादखण्डासद्बोधनमशक्यमिति वाच्यं। अवयवानां स्वशक्त्यसन्सृष्टरूपस्य पदार्थांतरान्वयाभिमुखस्य सतः पाचकादेरिवाखण्डस्यासतोप्यखण्डस्य बोधनसम्भवात् ॥ वार्तिकेति ॥ खपुष्पवार्तिके तत्सिध्द्याधिकरणे उक्तं। कथं तर्हि खपुष्पं तत्सिद्धान्त इत्यत्राभावावगतिः मरुभूमिवदत्र जलमित्यादिवदित्यवेहि। न ह्यत्राप्यभावः शब्द शक्य इति ॥ प्रत्यक्षतेति ॥ व्याप्तिज्ञानस्य सद्विषयकत्वनियमादिति भावः ॥ शशशृङ्गादीति ॥ प्रतियोगिनमनन्तर्भाव्याभावप्रत्यक्षस्यादर्शनादित्यर्थः। ननु साक्षादित्यनिषेध्यतयेति चापरोक्षप्रतीतिविषयविशेषणान्नोक्तदोष इति चेन्न चतुर्थपक्षनिरासेन निरसिष्यमाणत्वात् ॥ सन्मात्रेति ॥ अधिष्ठानज्ञानाबाध्यमत्र सद्विवक्षितं। तेन प्रातिभासिकस्यापि परमते सद्विशेषतयाश्रयासिद्धिरिति परास्तं। भ्रममात्रस्यैवोक्तसद्रूपाधिष्ठानविषयतयाश्रयासिद्धिर्मा भूदिति मात्रपदं। न च शाब्दत्वमुपाधिः। अनुमिति भ्रमे साध्याव्याप्तेः। व्यतिरेकव्याप्तौ निश्चितव्यापकाभाववति व्याप्यसंदेहेन संदिग्धव्यभिचाराच्च ॥ सन्स्कारेति ॥ शब्दाभासादिजन्यस्य ज्ञानस्य न सन्स्कारजनकत्वं प्रमाजन्य एव सन्स्कारो हेतुरिति प्रागुक्तत्वाद्वा। अन्यथा तवाप्यनिर्वाच्यगोचरसन्स्कारादनिर्वाच्यांतरमेव कथं नोत्पद्येत। यत्तु सन्स्कारस्य न तावत्साक्षात्प्रतीतावुपयोगः। स्मृतित्वापत्तेः। किन्त्वर्थोत्पत्तिद्वारा। तथाच सन्स्कारनियामकताप्यनिर्वाच्य पक्ष एवेति। तन्न। अर्थस्य स्मृतित्वापत्त्या तुल्ययोगक्षेमत्वात्। ॥ नृशृङ्गादिशब्दैरेवेति ॥ शब्दशक्तिभ्रमविरहकाल इति शेषः। तेन शशशब्दस्य नरि भ्रमदशायां नृशङ्गशब्देनेव शशशृङ्गशब्देनापि नृशृङ्गस्य प्रतीयमानत्वेन नृशङ्गशब्देनैव प्रतीयमानत्वं न तस्य विशेष इति निरस्तं॥ अन्यथेति ॥ सत्त्वप्रकारकभ्रांतेः सत्त्वसापेक्षत्वे तव मतेपि रूप्यस्य सद्विलक्षणत्वात् सा भ्रान्तिर्नस्यादित्यर्थः ॥ सम्बन्धादाविति ॥ तथाच तव मतेपि रूप्यस्य ज्ञानेन सम्बन्धः। भातीत्यादौ कर्तृत्वादिकं च न स्यात् ॥ दुष्टादिति ॥ स्वरूपयोग्यस्य सहकारिविशेषसमवधाने सति कार्यविशेषजनकत्वदर्शनादिंद्रियस्याप्यसन्निहिततत्तादिज्ञानकत्वेन योग्यत्वात् ॥ प्रमाया एवेति ॥ न च सन्निकर्षोपि सामान्यसामग्र्यैवेति वाच्यं। सन्निकर्षे सति क्वाप्यप्रमाया अदर्शनेन प्रत्युत प्रमाया एव दर्शनेनन्द्रियवदुभयानुगत्यभावेन सन्निकर्षस्य सामान्यसामग्रीत्वाभावात्। अत एवोक्तं मणिकृता। असन्निकृष्टमपि दोषवशद्भासत इत्युपेयमिति ॥ अन्यथेति ॥ अपरोक्षज्ञानमात्रे सन्निकर्षस्य हेतुत्वे ॥ अयंदोष इति ॥ अनिर्वाच्यस्यापरोक्षज्ञानं ह्यविद्यावृत्तिर्वा तत्प्रतिबिम्बितः साक्षी वा। नोभयमपि सन्निकर्षजन्यं। तथात्वे अनिर्वाच्यत्वे ॥ तस्येति ॥ रूप्ये प्रतीतस्येदन्त्वस्य व्यावहारिकत्वस्य च सत्त्वेन प्रतीतिं विना प्रातिभासिकत्वासम्भवादित्यर्थः ॥ तदपीति ॥ रूप्ये प्रतीतेदन्त्वादौ यत्सत्यं प्रतीतं तस्याप्यनिर्वाच्यस्य प्रातिभासिकत्वाय सत्त्वान्तरवत्तया प्रतीतिर्वाच्या। एवं सत्त्वे प्रतीतसत्त्वस्यापि प्रातिभासिकत्वाय सत्त्वान्तरवत्तयेत्यनवस्था ॥ तयोरपीति ॥ रूप्ये निषिध्यमाने इदन्त्वपारमार्थिकत्वे सती वाऽसद्विलक्षणे वाऽसती वा। आद्ये निषेधायोगः। द्वितीयेऽनवस्था। असद्विलक्षणयोः स्वरूपेण निषेधायोगात्तयोरपि पारमार्थिकत्वान्तरेण निषेधो वाच्यः। तद्गतपारमार्थिकस्याप्यसद्विलक्षणत्वे पारमार्थिकत्वान्तरेणेत्यनवस्था। तृतीये असतः सत्त्वेनापरोक्षप्रतीतिर्दुर्वारेत्याह ॥ तेचेति ॥ रूप्ये निषिध्यमाने इदं पारमार्थिकत्वे ॥ सत्त्वेनापरोक्षेइति॥ सत्त्वनिषेधस्य सत्त्वप्रसक्तिपूर्वकत्वात्प्रकृते च परिशेषात्प्रत्यक्षरूपैव प्रसक्तिरिति भावः ॥ अन्यथात्वमिति ॥ अन्यप्रकारत्वमन्यरूपत्वमिति यावत्। अनिदंरूपे इदन्त्वमव्यावहारिके व्यावहारिकत्वं। तस्य अपारमार्थिके निषिध्यमानस्य पारमार्थिकत्वादेः सुधायां तु शुक्तिकेदमन्शस्य रजतत्वसन्सर्गो रजतस्य चेदन्ता सन्सर्गोऽन्यथात्वशब्दार्थः। सत्त्वशब्देन रजते शुक्तिकासत्त्वसन्सर्ग इति व्याख्यातम्। अत्रानिर्वचनीये रूप्ये प्रतीयमानयोरिदं त्वव्यावहारिकत्वयोः। तत्र निषिध्यमानपारमार्थिकत्वस्यासत एवापरोक्ष्यमनवस्थाभयात्परं प्रति स्वयमापादितम्। सुधायां तु इदं तारजतत्वयोरितरेतरसन्सर्गस्य रजते शुक्तिकासत्त्वसन्सर्गस्य चानिर्वचनीयस्य तथैव प्रतीतौ प्रवृत्त्ययोगाद्व्यावहारिकतया प्रतीतिर्वाच्या। तद्व्यावहारिकतायाः सत्त्वे उक्तसन्सर्गद्वयस्य प्रातिभासिकत्वायोगादसत्या एव तस्या आपरोक्ष्यमायातम्। तस्य अप्यनिर्वाच्यत्वे तथैव तस्याः प्रतीतौ प्रवृत्त्ययोगादनिर्वाच्यायास्तस्याः व्यावहारिकत्वेनापरोक्ष्यं वाच्यम्। अनिर्वचनीयव्यावहारिकतागतव्यावहारिकत्वस्य सत्त्वे तदाश्रयव्यावहारिकताया अनिर्वाच्यत्वायोगादसदेव व्यावहारिकत्वमपरोक्षतया प्रतीयत इति वाच्यम्। तद्व्यावहारिकत्वस्याप्यनिर्वाच्यत्वे उक्तरीत्यानवस्थेत्युक्तमित्याह ॥ टीकायांत्विति ॥ इदन्त्वमिदन्त्वसन्सर्गः । सत्वं सत्वसन्सर्गः ॥ सत्त्वायोगादिति ॥ इदन्त्वादिसन्सर्गद्वयस्यानिर्वाच्यत्वविरोधात्। न हि यस्य सत्त्वं सत्तदनिर्वाच्यमिति सम्भवतीत्यर्थः ॥ प्रवृत्तीति ॥ नह्यनेनानिर्वाच्यं क्वचिदर्थक्रियासूपयुज्यमानं दृष्टं। येन तद्भावं प्रतीत्यापि प्रवर्तेत ॥ सत्त्वेनेति ॥ व्यावहारिकत्वेनेत्यर्थः ॥ सत्व इति ॥ व्यावहारिकत्वे। अत्र पक्षद्वयेपीदं त्वादेरेवासत्त्वमुक्तम्। अनवस्थोपपादनभेदेन तु पक्षभेद इति बोध्यम् ॥ अनिर्वाच्येति ॥ सद्विलक्षणस्येत्यर्थः। एतेन सत्त्वस्य सत्त्वप्रतीतावतिरिक्तत्त्वानपेक्षेति निरस्तम्। सत्त्वप्रतीतिं विना सत्त्वस्वरूपासिद्धेः ॥ असतःसत्त्वस्येति ॥ ननु तत्सत्वं स्वरूपतो न सत्। विज्ञानतोपि न सत्। सत्त्वेनाप्रतीतेः। तथाच सति कथं तन्निबन्धनो व्यवहार इति चेन्न। सत्त्वेनाप्रतीतस्यासतोपि सत्त्वस्य प्रतीतिमात्रादेव व्यवहाराद्युपपत्तेः। नहि मम मतेप्यर्थो हेतुः। येनासतोर्थस्य स्वरूपसिध्द्यर्थं सत्त्वेन तज्ज्ञानमपेक्षेतेति । ननु रूप्यस्य सदसदात्मकत्वे सद्रूप्यमिति ज्ञानस्य भ्रमत्वं न स्यात्। रूप्यस्य सद्रूपत्वादित्यत आह ॥ असदेवेति ॥ तव मते रूप्यस्यासद्विलक्षणत्वेप्यसदेव रूप्यमिति बाधस्य भ्रमत्वं यथा नायाति तस्य तत्र विद्यमानसद्वैलक्षण्यविषयत्वात् एवं सद्रूप्यमिति भ्रमस्याविद्यमानासद्वैलक्षण्य विषयत्वेन भ्रमत्वमक्षतमेव। तथाच प्रातीतिकमपि तत्र सत्त्वं मास्तु बाधोऽसत्त्वविषयकोस्तु ॥ सदसदात्मकत्वमिति ॥ सदसदात्मकत्वं यत्सत्वं तद्भ्रांतौ विषयोस्तु। नन्वेवं सच्चासच्चरजतमित्याकाराप्रतीतिः स्यात्। न। वस्तुतो रजतस्य तथात्वेपि प्रतीतेस्तदाकारत्वाभावात्। अन्यथा तव मतेपि सदसद्विलक्षणमित्याकारा प्रतीतिः स्यात्। बाधकालेत्विष्टापत्तिरित्याह ॥ अन्यथेति ॥ ॥ प्रथमोपस्थितत्वादिति ॥ अभावापेक्षया भावस्य प्रथमं बुद्धिस्थत्वात् ॥ कल्पकत्वादिति ॥ भावप्रयोजककल्पनानन्तरमभावेन जिज्ञासा भवतीति भावप्रयोजककल्पनाभावे प्रयोजकस्य कल्पिका भवतीत्यर्थः ॥ बाधप्रतीत्योरिति ॥ न च प्रतीतौ न सत्त्वं तंत्रम्। उभयमतेपि रूप्येऽभावादितिवाच्यम्। रूप्य एव सत्त्वस्य प्रतीत्यापाद्यमानत्वात्। तदिदमाह ॥ सत्त्वात्प्रतीतिरिति ॥ नन्वसत्त्वं न बाधे प्रयोजकम्। नृशङ्गादावसत्त्वेपि बाधादर्शनादित्यत आह ॥ नृशङ्गादाविति ॥ यथा तव मते नृशङ्गादावबाध्ये बाधप्रयोजकत्वेनाभिमतस्य सद्वैलक्षण्यस्य सत्त्वेपि तस्य यथाबाधं प्रति प्रयोजकत्वाक्षतिः तथाऽसत्त्वस्य नृशङ्गादौ सत्त्वेपि न क्षतिरित्यर्थः। ॥ अनिर्वाच्यसाधकख्यातिबाधान्यथानुपपत्तिभङ्गः ॥

\</1-2-38\>

\<1-2-39\>  
   न्यायामृततरङ्गिणी

 ॥ प्रागभावादीति ॥ यस्तु प्रागभावादिदशायां घटादेस्तत्प्रतियोगित्वमेव नास्तीत्याक्रोशति सतु शास्ता यदूनां भविता। कंसवधाख्यानमित्यादिवचः श्रावणीयः। योऽपि चानागतवर्तमानातीतावस्थाः क्रमेणाविर्भावयंस्तिरोभावयंश्चानिर्वाच्यो घटः कालत्रयेप्यनुस्यूत इत्याह सतु करके भग्ने पातुं करकान्तरं नाददीत ॥ सत्त्वस्येति ॥ ब्रह्मणि बाधप्रसङ्गस्त्वसद्विलक्षणत्वस्य बाध्यत्वे तंत्रत्वेपि समान इति भावः। नन्वनिर्वाच्येपि सत्त्वमस्ति। न। बाधानुपपत्तेः पारमार्थिकसत्त्वाभावाद्बाधो भविष्यतीति चेत् तर्हि पारमार्थिकसत्त्वाभावरूपमसत्त्वमेव बाध्यत्वात्सिद्धं ॥ अन्यथेति ॥ कुत्रचित्सत एवान्यत्र सत्त्वमिति कल्पने ॥ सत्त्वं चेति ॥ युक्तमित्यनेन संबध्यते। भ्रमविषयोपि प्रामाणिक इत्यत आह ॥ नहीति ॥ ॥ दुष्टेति ॥ दोषयुक्ता। तस्यां दुष्टसामग्र्यां सत्यां शृङ्गानुपलम्भो नास्ति शृङ्गस्यैवोपलम्भात्। शृङ्गानुपलम्भने सा शृङ्गोपलम्भकसामग्री नास्ति। तथाच योग्यतायां नानुपलब्धिरनुपलब्धौ च न योग्यतेत्यर्थः ॥ शृङ्गानुपलब्धिरिति ॥ नचैवं शृङ्गाभावग्राहिण्येव योग्यता नतु शशशृङ्गाभावस्येति वाच्यम्। शृङ्गसामान्याभावग्रहसामग्र्या एव विशेषाभाव ग्रहसामग्रीत्वात् । अभावप्रत्यक्षत्व इति ॥ अन्योन्याभावस्यात्यान्ताभावस्य च। ननु शृङ्गाभावग्रहसामग्र्यैव कथं शशशृङ्गाभावग्रह इत्यत आह ॥ कथमन्यथेति ॥ प्रतीतिबलादेव तथा कल्प्यत इत्यर्थः। प्रतीतेरन्यथासिद्धिमाशङ्क्य निराकरोति ॥ नच शशइति ॥ शशशृङ्गशब्दस्य शशे शृङ्गमित्यर्थत्वे शशशृङ्गोल्लिखिता भूरित्यादावपि विशकलितपदार्थसत्त्वादप्रसिद्धिर्नस्यात् ॥ गवीति ॥ शशान्वितशृङ्गस्य गवि निषेधप्रतीतेः। अन्यथा गोपदार्थानन्वयप्रसङ्गात्। एतेन गवाधिकरणकशृङ्गे शशीयत्वं नास्तीत्यर्थः। तेन न गोपदार्थानन्वय इति निरस्तं। गोरेवाधिकरणत्वप्रतीतेः ॥ भूतल इति ॥ भूतले घटसन्सर्गविशेषो सन्नेव यो निषिध्यते तथा शशेपि शृङ्गसन्सर्गो सन्नेवेत्यर्थः। ननूभयत्रापि घटमात्रं शृङ्गमात्रं च निषिध्यतामित्यत आह ॥ अन्यथेति ॥ शब्दाभासेति ॥ एतच्चोपलक्षणं। शृङ्गे शशीयत्वग्रहस्यैव शशीयत्वावच्छिन्न शृङ्गग्रहत्वात् ॥ सन्सर्गाभावोविषय इति ॥ ननु यन्निबन्धना यत्प्रतीतिस्तदभावनिबन्धनैव तदभावप्रतीतिः। इह च घटास्तित्वप्रतीतिः संयोगानिबन्धनेति तदभावप्रतीतिः संयोगाभावनिबन्धनैव। स च संयोगस्तात्विक एवेत्यत आह ॥ भूतले घटोस्तीति ॥ न हि भूतले घटोस्तीति बुद्धिः संयोगमात्रविषया। किं तु भूतलघटसंयोगाविषया अतोऽभावधीरपि तत्संयोगविषयैव। स च संयोगो सन्नेव। तदिदमुक्तं ॥ तत्सम्बन्धेति ॥ ॥ तदभावेति च ॥ ॥ प्रागभावादिर्न सिध्येदिति ॥ नास्ति नष्टो न भविष्यतीति विलक्षणव्यवहारोपि तत्तत्कालरूपविशेषवैलक्षण्यादिति भावः ॥ सन्सर्गस्येति ॥ अत एव भूतले घटो नास्तीति धीः। अन्यथा घटो नास्तीत्येव स्यात्॥ अन्य एवेति ॥ अत्र एव शब्दात्परं वा शब्दानुषंगः। तेन पक्षत्रयं बोध्यं ॥ न द्वितीय इति ॥ द्वितीयतृतीय समुदाये द्वितीयशब्दः ॥ इष्टेति ॥ असत्त्वात्संयोगस्य ॥ दंड इति ॥ दंडी नास्तीति बुद्धिं प्रति विशेषणासंकीर्णविशेष्यस्याभावप्रतियोगित्वानुभववदिह संयोगासंकीर्णस्य घटस्याभावप्रतियोगित्वाननुभवात्संयोगमात्रस्यैवाभावप्रतियोगित्वं कल्प्यत इत्यर्थः। क्लृप्तैरित्यादिना तृतीयपक्षनिराकरणम्।

  अनिर्वाच्यत्वसाधकनिषेधप्रतियोगित्वान्यथानुपपत्तिभङ्गः।  
\</1-2-39\>

\<1-2-40\>  
   न्यायामृततरङ्गिणी

 अनिर्वाच्यसाधकनिषेधप्रतियोगित्वान्यथानुपपत्ति भङ्गः। ॥ पञ्चभूतेति ॥ पृथिव्यप्तेजांसि सच्छब्दानि वाय्वाकाशावसच्छब्दौ ॥ अप्रसक्तेति ॥ न च नो सदासीदित्यनेन सद्भिन्नत्वे उक्तेऽसत्त्वस्य प्रसक्तिरिति वाच्यम्। श्रुत्या प्रसक्तस्य श्रुत्या निषेधायोगात्। अन्यथा षोडशिग्रहणे विकल्पो न स्यात्। अत एव न तौ पशौ करोतीत्यत्र नञः प्रतिषेधार्थत्वे स्थिते तस्य प्राप्तिपूर्वकत्वादाज्यभागायोश्च पशौ शास्त्रादन्येन प्राप्तेरभावाच्छास्त्रप्राप्तस्य च सर्वथा निषेधायोगात्पशावाज्यभागयोर्विकल्प इति दशमेऽभिहितम्। असतोऽप्रसक्तेर्न निषेध इति स्वोक्तिविरोधश्च ॥ तदानीमित्यस्येति ॥ असतः सदा सत्त्वात्। न च तदानीमित्यस्य रजः प्रभृतिभिरन्वय इति वाच्यम्। सच्छब्दस्य पञ्चभूतपरत्वे तदानीमित्यस्य सर्वान्वयेन वाक्यार्थसम्भवे प्रकृमभङ्गकल्पनायोगात्। अत एव तदानीं प्रलयकालेऽवस्थितं तदस्य मूलकारणं तन्नासदित्यादिना तदानींशब्दस्यासदाद्यन्वयो माधवीयभाष्येऽभिहितः। सच्छब्दस्य प्रसिद्धसत्यपरत्वे दोषमाह ॥ नो सदिति ॥ न च नासदासीदित्यस्य पारमार्थिकसत्यपरत्वेन व्यावहारिकसतो रजः प्रभृतेर्निषेधस्य ततः प्राप्त्यभाव इति वाच्यम्। तर्हि प्रातिभासिकनिषेधार्थमन्यद्वाच्यं स्यात् ॥ ब्रह्मापीति ॥ न च तदेकं ब्रह्म सदासीन्न तु सदसद्विलक्षणमासीदित्यर्थे न ब्रह्मणोऽनिर्वाच्यत्वप्रसङ्ग इति वाच्यम्। तर्हि तदनन्तरवाक्याभिहिते तमसि सदादिवैलक्षण्याभाव एव सन्निधानादन्यायेन। न तु सदादिवैलक्षण्यम्। ॥ श्रुत्यर्थापत्तिभङ्गः ॥

\</1-2-40\>

\<1-2-41\>  
   न्यायामृततरङ्गिणी

 असदेवरूप्यमभादितीति ॥ न चासदात्मना सदभादिति बाधस्याकारः स्यादिति वाच्यम्। एकदेशबाधेनैव विशिष्टबाधसम्भवात् ॥ विमतमित्यादि ॥ न चाद्यानुमाने शब्दैकसमधिगम्यत्वं द्वितीयतृतीययोश्च परोक्षत्वमुपाधिरिति वाच्यम्। प्रथमोपाधौ शाब्दज्ञानानुव्यवसायविषये नृशृङ्गादौ द्वितीये तथाविधानुव्यवसायादौ साध्याव्याप्तेः। उपाधिमति ब्रह्मणि तज्ज्ञाने वा साध्याभावादप्रयोजकत्वं च ॥ इदमन्शनिष्ठत्वेनाग्रह इति ॥ रूप्यतादात्म्ये रूप्यत्वसन्सर्गे चेदमन्शनिष्ठत्वमसदेवेत्यर्थः ॥ इष्टाभेदेति ॥ पुरोवर्तिनीष्टाभेदस्यासत्त्वात्। भेदाग्रहस्य त्वप्रयोजकत्वात् ॥ सन्मात्रेति । न च व्यधिकरणप्रकारकत्वेनाप्रामाण्यमिति वाच्यम्। व्यधिकरणप्रकारकत्वं हि तदुल्लेखित्वं वा तस्य ज्ञानेन स्वरूपसम्बन्धो वा। उभयमपि व्यधिकरणं प्रकारं व्यधिकरणत्वेनोल्लिखति ज्ञानेप्यस्ति। तस्मात्तथाविधप्रकारस्य पुरोवर्तिनिष्ठत्वेन ग्रहणमेव व्यधिकरणत्वेनोल्लिखति ज्ञानेप्यस्ति। तस्मात्तथाविधप्रकारस्य पुरोवर्तिनिष्ठत्वेन ग्रहणमेव व्यधिकरणप्रकारकत्वम्। तच्चासदेवेत्यसद्विषयसत्तानिश्चयत्वेनैवाप्रामाण्यमिति वयमालोचयामः ॥ तस्यापीति ॥ तद्वेशिष्ट्यविषयकत्वावच्छेदेनैव विशेषणज्ञानस्य जनकत्वादित्यर्थः ॥ उक्तत्वादिति ॥ इदं च रूप्यं च जानामीति तदाकारापत्तेरुक्तत्वात् ॥ निष्प्रकारकत्वेनेति ॥ विशेषणज्ञानजन्यत्वाभावान्निष्प्रकारकत्वापातेनेत्यर्थः। स्वाभिमतान्यथाख्यातिसमर्थनम् ॥

\<1-2-41\>

\<1-2-42\>  
   न्यायामृततरङ्गिणी

 ॥ तथात्व इति ॥ ननूत्पादादिप्रतीतिरियं भ्रान्तिकाले आपाद्यते बाधसमये वा। नाद्यः। पूर्वोत्पन्नाविनष्टशुक्त्यभिन्नतया ग्रहस्यैव प्रतिबन्धकत्वात्। न द्वितीयः। अत्यान्ताभावग्रहस्यैव प्रतियोगिग्रह इवैतदुत्पादादिग्रहे प्रतिबन्धकत्वात्। न हि तदत्यान्ताभावाधिकरणत्वेन प्रतीते उत्पादविनाशप्रतीतिरस्ति। मैवम्। इदानीमुत्पन्नरूप्याभेदेनेदं विशिष्टरूप्ये उत्पत्त्यादिप्रत्ययस्य चोदितत्वात्। समारोप्यधर्मस्यैव विषये प्रतीतेश्च। उत्पादादिप्रत्ययेनैवात्यान्ताभावप्रतीतिप्रतिबन्धसम्भवेन बाधासिद्धेश्च। न हि तदुत्पत्त्यधिकरणे तदत्यान्ताभावधीरस्ति। ॥ पारमार्थिकत्वस्यापीति ॥ ननु न प्रतीतिकालप्रतीतं पारमार्थिकत्वं निषिध्यते किन्त्वन्यत्र वृत्तेरेवेति तेनाकारेण रजतस्यैव निषेध इति चेन्न। येनाकारेणानिषेधस्तेन रूपेण प्रतियोगिप्रसक्तौ पारमार्थिकत्वस्य रूप्यतुल्यत्वात्। न च व्यधिकरणधर्मावच्छिन्नाभावप्रतीतौ न विशिष्टप्रसक्तिरुद्देश्या। प्रत्येकप्रसिध्द्यैव तत्प्रतीत्युपपत्तेरिति वाच्यम्। तथापि निषिध्यमानस्य निषिध्यतावच्छेदकवैशिष्ट्येन प्रतीतिं विना निषेधायोगेन निषिध्यमानस्यानिर्वचनीयस्य तदवच्छेदकपारमार्थिकत्ववैशिष्ट्यज्ञानमवर्जनीयमिति पारमार्थिकत्वमपि रजततुल्यमेव ॥ नेह नानेति ॥ प्रातिभासिकनिषेधस्य व्यावहारिकविषयत्वे व्यावहारिकनिषेधस्य तात्विकविषयत्वं स्यात्। ॥ तस्येति ॥ आपणस्थरूप्यस्य। ननु भ्रमेणैव तत्प्रसक्तिरस्त्वित्यत आह ॥ अन्यथेति ॥ नन्वप्रसक्तस्यैवापणस्थरूप्यस्य निषोधोस्तु तथापि नातिप्रसङ्ग इति शङ्कते ॥ आभासस्येति ॥ यत्प्रतीतमिति प्रतीतिनिषेधयोर्वैयधिकरण्यस्य त्वयांगीकृतत्वात्तव तत्सामानाधिकरण्यप्रतीतिविरोध इत्यर्थः ॥ प्रतिपन्नेति ॥ शुक्तौ प्रतीतरूप्यस्यानिषिद्धत्वात् ॥ प्रसक्तस्येति ॥ न च तस्य स्वरूपेण निषेधे तस्यासत्त्वापत्तिः इष्टत्वात् ॥ निषेधसम्भव इति ॥ निषेधज्ञानजनकप्रतियोगिप्रसक्तिविषयस्यैवाभावाप्रतियोगित्वात्। एतेन स्मृतिरूपा प्रसक्तिः सम्भवतीति निरस्तम्। नन्वधिकरणे निषेध्यारोपं विनैव प्रतियोगिस्मरणाधिकरणानुभवादिनैव निषेधज्ञानमस्त्वित्यत आह ॥ अनारोपेति ॥ अन्यथा तस्य बाधत्वानुपपत्तेः। तदुक्तं प्रसक्तप्रतिषेधात्मा बाधो ख्यातौ न युज्यत इति ॥ तत्रापीति ॥ ॥ अनाभासेति ॥ ॥ निषेधस्य प्रसक्त्यर्थमिति ॥ निषेधोपपादकप्रसक्त्यर्थं ॥ त्वन्मत इति ॥ अन्यथाख्यातिभयादिति भावः ॥ तदारोपमिति ॥ स्मर्यमाणघटारोपं विना। नन्वाभासस्य प्रसक्त्याऽनाभासस्य प्रसक्तिः। किमिदं रजतमित्याकारेण वा रजतमित्याकारेण वा। नाद्य इत्याह ॥ आभास इतीति ॥ इदं रजतमित्यप्रसक्तेः। द्वितीयमाशङ्क्य निराकरोति ॥ न चेति ॥ ननु शुक्तिरूप्यस्यापणस्थरूप्येण प्रातीतिकस्य सामान्यस्याभावे तदर्थिप्रवृत्त्यनुपपत्त्या तदुभयसामान्यमेकमावश्यकमिति प्रतियोगितावच्छेदकप्रकारकज्ञानं प्रतियोग्यविषयकमप्यभावप्रतीत्युपयुक्तं संवृत्तमिति मैवमित्याह ॥ आभासेति ॥ उभयानुगतसामान्यं किमाभास एव वाऽनाभास एव वोभयावच्छेदेनोभयरूपं वा। नाद्यौ। उभयोराभासत्वस्यानाभासत्वस्य वाऽऽपातात्। न तृतीयः। दृष्टविरोधादबिभ्यतैकमनुगतं रूप्यमेव तथेति स्वीकर्तव्यत्वात्। तेन सामान्येनापणस्थरूप्यस्यैव पुरोवर्तिनि प्रतीतिसम्भवाच्च। प्रवृत्तिं प्रति तु न रूप्यत्वसामान्यं हेतुः। किं तु रूप्यज्ञानमेव। नन्वाभासानुगतसामान्याभावेप्यनाभासस्य रजतत्वसामान्य प्रत्यासत्त्या भानमस्तु। न चान्यथाख्यात्यापत्तिः तस्य स्वरूपेणैव भानात्। पुरोवर्तितादात्म्येन भानस्यान्यस्यानिर्वचनीयत्वादित्यत आह ॥ फलबलेनेति ॥ अतिप्रसङ्गः सार्वज्ञादिप्रसङ्गः ॥ सकर्तृकत्वस्येति ॥ न चेष्टापत्तिः । जीवस्येश्वरस्य वा तत्कर्तृत्वासम्भवात्। ननु भट्टमते क्षित्यादेरकर्तृकत्वेपि सोपादानत्ववद्रूप्यस्यापि तथास्त्वित्यत आह ॥ अविद्येति ॥ सोपादानत्वेप्यज्ञानोपादानत्वं नाध्यस्तस्य सम्भवतीत्याह ॥ इदमिति ॥ ॥ तदननुविद्धस्येति ॥ एतेन शुक्त्यज्ञानमन्वयव्यतिरेकाभ्यां कारणमिति तदेवोपादानमिति निरस्तम्। अन्वयव्यतिरेकयोर्निमित्ततायामुपपत्तेः ॥ परोक्षधीरिति ॥ न च प्रमातृगताज्ञाननाशेपि विषयगतं तदस्तीति वाच्यं। पीतभ्रमकाले शंखे श्वैत्यासिध्द्या श्वेतार्थिप्रवृत्त्यनुपपत्तेः। भ्रमानुत्पत्तिप्रसङ्गे इष्टापत्तिं परिहरति ॥ अयं घट इत्यत्रेति ॥ ननु यदा घटत्वं पटत्वविरुद्धतया वगतं तदातद्दर्शनं विरोधिदर्शनमेवेति कथं नेष्टापत्त्यवकाशः। यदा घटत्वस्य पटत्वविरुद्धतया न ज्ञानं तदा घटत्वज्ञानेन तदज्ञाननाशेपि पटत्वविरुद्धत्वाज्ञानस्य सत्त्वात्तदुपादानक एव भ्रम इत्यत आह ॥ युक्तैवेति ॥ घटत्वस्य पटत्वविरुद्धतयावगमेपि पुरोर्तीदन्त्वपटत्वयोर्विरुद्धत्वानवगमादाप्तिगौरवादयं पट इति वाक्याभासात्पुरोवर्तिनि पटत्वबुद्धेरनुभवसिद्धत्वात्सा युक्तैव ॥ साक्षिवेद्य इति ॥ न चाज्ञानस्य सुखादीनां च स्वरूपेण साक्षिवेद्यत्वेपि ज्ञानाभावभिन्नत्वे दुःखाभावभिन्नत्वादिना न तद्वेद्यत्वं। किन्त्वनुपलब्धिवेद्यत्वं। तथा च तदज्ञानमेव भ्रमोपादानमिति वाच्यम्। अज्ञानत्वस्याभावविलक्षणत्वादिरूपतयाऽज्ञानत्वेनावगतेऽज्ञाने सुखत्वस्यानुकूलत्वादिरूपतया सुखत्वेनावगते च सुखादौ ज्ञानाभावादुःखाभावत्वाद्यारोपस्यानुभूयमानत्वात् ॥ परोक्षेति ॥ न च परोक्षाध्यासं प्रति प्रमातृगताज्ञानमेवोपादानं तच्च परोक्षज्ञानेनापि निवर्तत इति वाच्यं। श्वैत्यानुमित्या प्रमातृगताज्ञाननाशे सति शंखे पीताध्यासो न स्यात् ॥ रूप्यं दृष्टेति ॥ ननु रूप्यतद्धियावुदीच्यज्ञानेन स्वोपादाने प्रविलीयेते ॥ उपादाननिवृत्तिः परं न भवति। अधिष्ठानतत्वज्ञानाभावात्। रूप्यबुधद्यंतरोत्पत्तिस्त्विदमाकारांतःकरणवृत्तिसद्भावेऽनुत्पन्नाधिष्ठाने तत्वसाक्षात्कारस्य भवत्येव। तदभावे तु तद्विलम्बाधेव विलम्ब इति। मैवं। प्रविलयः किं ध्वंसो वा पिशाचादिवत्तिरोधानं वा। आद्ये तस्य पुनरुत्पत्त्यसम्भवात्तज्ज्ञानासम्भवः। न द्वितीयः। पिशाचादिवद्रूप्येतिरोधानशक्तेरभावात् ॥ खगोचरेति ॥ स्वविषयव्यवस्थापकत्वादित्यर्थः ॥ अर्थेति॥ भ्रमभिन्नज्ञानस्यैव स्वविषयशूरत्वमित्यर्थः ॥ तात्विकत्वेति ॥ न चापरोक्षप्रतीत्यां त्रिकालाबाध्यत्वरूपं तात्विकत्वं न विषय इति वाच्यं। स्वकाले सत्ताग्राहकस्य त्रिकालेऽसत्त्वाभावग्राहकत्वस्योक्तत्वात्। ॥ आविद्यकरजतोत्पत्तिभङ्गः ॥

\</1-2-42\>

\<1-2-43\>  
   न्यायामृततरङ्गिणी

 ॥ त्वन्मत इति ॥ नन्विदमन्शस्याध्यस्तत्वेपि नेदमिति द्व्यात्मकम्। इदन्त्वाधिष्ठानस्य च स्वप्रकाशत्वात्। न हि वयं सर्वत्राध्यासे द्व्यात्मकतां ब्रूमः। अपि त्वन्तःकरणवृत्तिसापेक्षाधिष्ठानप्रकाशा इति। मैवम्। इदमन्शाधिष्ठानस्य स्वयंप्रकाशः इदमन्शावच्छिन्नस्य वृत्तिकृत इति द्व्यात्मकता स्पष्टैव ॥ स्वाप्नेति ॥ ननु स्वप्ने शुक्तीदमन्शरूप्ययोरुभयोरप्यध्यस्तत्वादविद्यावच्छिन्नचैतन्यरूपाधिष्ठानस्य स्वप्रकाशत्वान्न च रूपत्वमिति चेन्मैवं। स्वप्ने इदमन्शस्याबाधेन तदन्शे उत्कृष्टाऽविद्यावृत्तिः। रूप्यस्य स्वप्न एव बाधेन तदन्शेऽपकृष्टा सेति द्व्यात्मकता अविद्याधिष्ठानचिन्मात्रे स्वयं प्रकाशः स्वप्नाधिष्ठानेऽविद्यावच्छिन्नेऽविद्या वृत्तिप्रयुक्तः प्रकाश इति चतुरात्मताया दुर्वारत्वात् ॥ चाक्षुषत्वादीति ॥ न च चाक्षुषेदं वृत्त्यवच्छिन्नचैतन्यस्याविद्यापरिणामत्वेन चाक्षुषत्वोपचार इति वाच्यम्। इदं पश्यामीतिवत् पीतं पश्यामीत्यनुभवेनोपचारकल्पने मानाभावात् ॥ अध्यस्तत्वनियमादिति ॥ तथा चन केवलसाक्षिभास्यत्वमिति भावः ॥ अनवस्थानादिति ॥ नन्वविद्यावृत्तिप्रतिभासके चैतन्येऽविद्यावृत्तेः स्वत एवोपाधित्वेन वृत्त्यान्तरानपेक्षत्वान्नानवस्थेति चेन्मैवं। अविद्यावृत्तेः प्रातिभासिकतया प्रतीतिं विना सत्त्वायोगेन तत्प्रतीतौ तस्यासत्त्वं सत्त्वे च तस्या उपाधित्वमित्यन्योन्याश्रयात्। ननु ज्ञानाकारेणैव सविषयकत्वे साकारवादापातोऽतीतविषयवदुपपादनेप्यपरोक्षत्वानुपपत्तिरित्यत आह ॥ ज्ञानगताकारेणैवेति ॥ ज्ञानस्वरूपमात्रेणेत्यर्थः। अविद्यावृत्तेः परोक्षवृत्तिविलक्षणाकारत्वेनार्थं विनाप्यपरोक्षत्वोपपत्तेः ॥ अन्यथेति ॥ दोषाणां स्वाश्रयजन्य एवातिशयाधायकत्वाभावे ॥ पीतत्वेति ॥ पीतत्वादिविषयोऽविद्यावृत्तिरूपो भ्रमः स्यात् ॥ ज्ञानैक्यानुभवविरोधादिति ॥ एकत्वप्रयोगसमर्थनेप्यनुभवविरोधस्यापरिहारात्। ॥ एकविषयेति ॥ एकविषयकप्रत्यक्षानुमित्यादीनामप्यैक्यापातादित्यपि बोध्यं ॥ कल्पितस्येति ॥ बाधकालेऽर्थैक्याभावेपि ज्ञानैक्यानुभवादित्यर्थः ॥ बाधकाल इति ॥ इदं वृत्त्यवच्छिन्नचैतन्यतादात्म्येनाननुभवादित्यपि बोध्यं ॥ भेदधीप्रसङ्गादिति ॥ न च भेदग्रहसामग्रीभेदान्न भेदग्रहः। कदाचिदपि बाधकाले वृत्तेर्भेदग्रहस्यासिद्धेः। सर्वदा भेदग्रहसामग्रीविरहस्य वक्तुमशक्यत्वात्। तन्न। न हि प्रवृत्त्यादिप्रतिबन्धार्थं वृत्तिभेदग्रहमाचक्ष्महे। किं तु बाधेनार्थयोरिव ज्ञानयोरपि भेदग्रहं। अर्थतथात्वव्यवस्थापकत्वाद्बाधस्य ॥ इदं वृत्तेरिति ॥ नन्विदं वृत्तेर्ज्ञातैकसत्त्वेन तदवच्छिन्नचैतन्यविषयकाज्ञानाभावेपीदं वृत्त्यवच्छिन्नचैतन्याश्रितं शुक्त्यवच्छिन्नचैतन्यगोचरमज्ञानमस्त्येव। तथा चेदं वृत्तिराश्रयावच्छेदिका। न तु विषयावच्छेदिकेति। मैवं। अधिष्ठानावरणं विनाऽन्यथाभावरूपविवर्तायोगात्। आवरणं च तद्विषयकत्वं विना न युक्तमितीदं वृत्तिविषयकाज्ञानस्यैव वक्तव्यत्वात् ॥ शुक्तितत्वमिति ॥ ननु शुक्तितत्वाज्ञानस्यैवोभयपरिणामित्वाच्छुक्तितत्वज्ञाने च तदज्ञाननाशाद्रूप्यतद्वृत्त्योर्निवृत्तिरिति । मैवं। अज्ञानद्वयविवर्तत्वोक्त्यायोगात्। रूप्यं प्रतीति ॥ रूप्यमुद्दिश्य। ननु मिथ्याभूतशुक्तेर्नाधिष्ठानत्वं। स्यस्यैवाधिष्ठानत्वात्। मैवं। शुक्तेरपि सत्यत्वात्। त्वन्मते शुक्त्यवच्छिन्नचैतन्यस्यापि तात्विकत्वाभावाच्च ॥ अविद्यावृत्तेरिति ॥ अज्ञाननिवर्तकस्यैव ज्ञानत्वादिति भावः ॥ परोक्षेति ॥ अविद्यावृत्तिस्तु न ज्ञानं। तत्प्रतिफलितचैतन्यमपि परोक्षाध्यासेनास्तीति किं कृतस्तत्र जानामीति व्यवहारः स्यादित्यर्थः ॥ अपवादादिति ॥ इदं वृत्तेः सर्वत्र प्रमात्वादविद्यावृत्तेरज्ञानत्वाज्ज्ञाने प्रमात्वनियम एव स्यादित्यर्थः। न चात्र ज्ञानपदेनेच्छाजनकवृत्तिरेव विवक्षितेति वाच्यं। अविद्यावृत्तेर्ज्ञानत्वाभावे इच्छाजनकत्वस्यैवासम्भवात्। किं च किमविद्यावृत्तेर्मुख्यज्ञानत्वं नास्त्यौपचारिकमपि वा। आद्य आह ॥ विवरण इति ॥ व्याख्यातमेतत्। द्वितीयं त्वविद्यावृत्तावप्यस्तीत्याह ॥ प्रकाशकेति ॥ इच्छादिविलक्षणवृत्तित्वेनैव चैतन्यप्रतिफलनोपाधित्वात् ॥ फलैक्येनेति ॥ भासकचैतन्यं फलं ॥ ॥ तदभिव्यक्ताभ्यामिति ॥ एतच्चाधिष्ठानचैतन्यविशेषणं ॥ एतेनेति ॥ इदं रूप्याधिष्ठानयोश्चितोर्भेदेन ॥ क्रमिकयोरिति ॥ एतेन नावच्छेदकभेदेन फलभेदः किं तु व्यंजकभेदेनेति निरस्तं। तस्य चैतन्यस्य ॥ अन्यथेति ॥ अतदाकारवृत्तावप्यन्याधिष्ठानचैतन्यप्रतिफलने। ननु यत्र विशेष्यस्य रसनाद्यवेद्यत्वं तत्र रासनस्य रसादेः कथमध्यास इति विशेष्यांशे व्यावृत्तिरिति भ्रमे वृत्तिद्वयसिद्धिरित्यत आह ॥ तिक्त इति ॥ विशेष्योपनयसहकृतं रसनादिविशेष्ये विशेषणवैशिष्ट्यं गृह्णातीत्येकमेव ज्ञानं। अन्यथा मधुरो गुड इत्यादावपि वृत्तिद्वयस्वीकारापत्तिस्तुल्यन्यायत्वादित्यर्थः।

  व्यासाद्रिसृततर्कांबुपूरैः पक्षयुगं युजि।  
  न्यायामृततरङ्गीण्यामनिर्वाच्यस्य खण्डनं।  
  ॥ भ्रमस्याद्वैत्यभिमतज्ञानद्वयात्मकत्वभङ्गः ॥

\</1-2-43\>

\<1-2-44\>  
   न्यायामृततरङ्गिणी

 ॥ स्वाप्नशुक्ताविति ॥ स्वप्ने बाधाबाधाभ्यामपकर्षोत्कर्षो। एतेन स्वप्नेपीदमन्शस्य नाधिष्ठानतावच्छेदकत्वं। तुल्यवदारोप्यत्वात्। किं त्वविद्याया इति निरस्तं। इदमन्शस्य तदनवच्छेदकत्वेपि स्वप्ने बाधाभावेन तत्राध्यस्तरूप्यादुत्कृष्टत्वात् ॥ पञ्चमप्रकारेति ॥ न च सन्सारकाले सत्त्वस्यायं विभाग इति वाच्यं। मुक्तिदशानुगतब्रह्मसत्त्वासङ्ग्रहापातात्। यत्त्वविद्यानिवृत्तौ सत्त्वमेव नास्तीति न तत्सङ्ग्रह इति। तन्न। तस्यास्तुच्छत्वापत्तेः। ब्रह्मस्वरूपत्वे त्वसाध्यत्वं ॥ तात्विकस्येति ॥ ब्रह्मणः शुक्तिरूप्यात् विभागस्यातात्विकत्वे ब्रह्मणोपि रूप्यवदतात्विकत्वं स्यात्। क्वचिच्छुक्तिरूप्यादि वेति पाठः। स त्वयुक्तः। ननु बाधगम्यत्वं न तात्विकत्वे प्रयोजकं। किं त्वबाध्यत्वं। तच्च न ब्रह्मातिरिक्ते। नेह नानेति श्रुतिविरोधादित्यत आह ॥ अन्यथेति ॥ अस्थूलमनण्वित्यादिप्रपञ्चाद्विभागश्रुतिः। नेह नानेति श्रुत्यर्थस्तूक्तः। सत्त्वस्यानुगतस्याभावत्तदवान्तरभेदो न सम्भवतीत्याह ॥ नान्त्य इति ॥ ननु संक्षेपशारीरके-

  आकाशादौ सत्यता तावदेका।  
  प्रत्यङ्मात्रे सत्यता काचिदन्या॥  
  तत्सम्पर्कात्सत्यता काचिदन्या।  
  व्युत्पन्नोयं सत्यशब्दस्तु तत्र ॥

यथा प्रातिभासिकरजते ज्ञातैकसदेकं रजतत्वं लौकिकपरमार्थरजते चापरं रजतत्वं तदुभयानुगतं चारोपितानारोपितसाधारणं रजतत्वं रजतशब्दावलम्बनं एवमाकाशादावारोपितैका सत्यता। चिदात्मनि चानारोपितापरा। तदुभयसाधारणी चान्या व्यावहारिकी सत्यता सत्यशब्दावलम्बनमित्युक्तत्वेनारोपितानारोपि तयोरपि सामान्यमस्तीति चेन्मैवम्। उभयानुगतसामान्यस्योभयात्मकताया विरोधस्योक्तत्वात्। व्यावहारिकं किमारोपितकोटावुत्कृष्टं वाऽनारोपितकोटौ वा। आद्ये श्रुत्यादेरुत्कृष्टभ्रान्तिहेतुत्वं। द्वितीये अव्यावहारिकस्येति। उभयबहिर्भावे च विरोध इति भावः। अबाध्यस्य पारमार्थिकत्वे दोषमाह ॥ जगद्बाधकस्येति ॥ तथाच जगद्बाधकज्ञानविषयीभूतप्रकारस्य पारमार्थिकत्वं स्यादित्यर्थः ॥ तदभावादिति ॥ मायाया मायिकत्वस्याविद्याया आविद्यकत्वस्याभावात् ॥ प्रातिभासिकत्वाच्चेति ॥ व्यावहारिकत्वाभावात् ॥ असाधारणस्येति ॥ तत्तद्देहावच्छेदेन नियतस्य ॥ व्यावहारिकत्वाच्चेति ॥ प्रातिभासिकत्वाभावात् ॥ त्वयैवेति ॥ रूप्यस्य मायिकत्वं वर्णयता ॥ अर्थगतेति ॥ अर्थे विशेषे सति तन्निबन्धनावर्थक्रियाकारित्वतदभावौ। नन्वर्थक्रियाकारित्वतदभावरूप एवार्थे विशेष इत्यर्थ ॥ आत्माश्रयादिति ॥ स्वप्नांगनालिङ्गनादौ प्रातिभासिकेपि व्यावहारिकार्थक्रियादर्शनादित्यपि बोध्यं ॥ ब्रह्मधीति ॥ अधिष्ठानधीबाध्यत्वादध्यस्तस्य ॥ त्वन्मत इति ॥ तथाच ब्रह्मपदं व्यर्थं। ननु ब्रह्ममात्रगोचरा या धीस्तद्बाध्यत्वं विवक्षितं। तादृशी चरमवृत्तिरेवेत्याशङ्क्य निराकरोति ॥ तज्ज्ञानस्येति ॥ विशेष्यमात्रगोचरज्ञानस्याबाधकत्वादित्यशङ्क्य निराकरोति ॥ चरमधीति ॥ महावाक्येति ॥ तादृशज्ञानस्याप्रसिद्धिरित्यपि बोध्यं ॥ अन्यथा स्वापेक्षया स्वस्येतरत्वप्रसङ्गः। ननु व्यावहारिकगतेनेतरत्वेन प्रातिभासिक इतरत्वसिद्धिः प्रातिभासिकगतेन च तेन व्यावहारिकेतत्सिद्धिरिति भेदकाभावेपीतरत्वसिद्धिरित्यत आह ॥ अन्योन्याश्रयाच्चेति ॥ परिच्छेदार्थमुपसंहरन्वक्ष्यमाणमुपक्षिपति ॥ तस्मादिति ॥

  जात्याद्युक्तबलेक्षणानुमिति सत्सूत्रागमानायतो।  
  न्यक्कारच्छिदसिद्धिपूर्वसकलाभासाक्षपक्षक्षितं ॥  
  ब्रह्मैवेदमिति श्रुतिप्रमुखसन्मातृप्रियत्वच्युतं।  
  दृश्यत्वादिकुवादिहेतुवटकं कोवाऽऽद्रियादद्रिहृत् ॥ 1 ॥  
  विश्वं भद्रमवन्ति यद्दिविषदः सत्यं तदित्यादिकं।  
  श्रुत्या तर्कमुदर्क एव बहुलाभद्रादिशब्दं श्रिता॥  
  शङ्कासिद्धिमहांशुकाहनकशाशङ्कालवोत्सर्गतः।  
  प्रामाण्येन दृढे क्षणेन विमतेस्तत्वं चितीवस्थितं ॥ 2 ॥  
  शुकादिदिग्गोभिरपींद्रसम्पदो यदिच्छयाकाकणिकाधरीकृताः।  
  सवल्लवीपल्लववेल्लितांगुलिर्मुरंद्विषंस्तुष्यतु मे वचः श्रिया॥  
  व्यासाद्रिसृततर्कांबुपूरैः पक्षयुगंयुजि।  
  न्यायामृततरङ्गीण्यां सत्तात्रैविध्यखण्डनं ॥ 4 ॥  
   ॥ सत्तात्रैविध्यभङ्गः ॥  
  नविद्याभीराभीरवगतिबिभत्साभिरबुधा।  
  जिगीषाभिः किन्तु स्ववचसिशुषुत्साभिरकृपि॥  
  तरङ्गीण्याख्यां तां बुधजनघनः सूक्तिसलिलैः।  
  नयेत्पूर्णप्रज्ञोदितनिगमसिद्धान्तजलधिम् ॥ 5 ॥  
  सद्योजातजटाजपावनसरिद्गोदावरीतीरतो।  
  गव्यूतिर्वसतिः सतां कुलवतामम्बापुरी तत्र ये॥  
  व्यासाख्या उपमन्युगोत्रजबुधास्तेष्वास्त यो मुद्गलः।  
  स्तत्राजायत ये मुरारिचरणा व्यासाभिधाना बुधाः ॥ 6 ॥  
  तेभ्योऽजायतविश्वनाथ इति यस्सज्ज्ञानरत्नाकरः।  
  स्तस्मादाविरभूत्सुरद्रुमयशा आचार्यनारायणः॥  
  रामाचार्य इतीरितस्तदनुजो यस्तत्ववादां बुधेः।  
  आनीत्सतरङ्गीणीमिहपरिच्छेदोयमाद्योपि यः ॥ 7 ॥

 इति श्रीव्यासरामाचार्यविरचितायां न्यायामृततरङ्गीण्यां प्रथमः परिच्छेदः ॥ 1 ॥

\</1-2-44\>  
   -------------

  \*\*\*\*\*\*\*\* proof completed \*\*\*\*\*\*\*\*\*\*

    न्यायामृतम्  
   न्यायामृततरङ्गिणी  
    ---\*\*\*---

\<2-1\>  
  1. अखण्डार्थत्वलक्षणभङ्गः  
   
 श्रीर्भूरितिव्यूह्य निदर्शयन्ती स्वात्मातरात्मानमपीन्दिरायम्।  
 अगूढगूढाङ्गवराः सुरास्तं मयामुरारिं नमयन्तु नम्याः॥ 1 ॥  
 विहङ्गमानाञ्चभुजङ्गमानामिनौ श्रुतीशौ जहितोविरोधम्।  
 यमेत्यकैमुत्यनयाविरुद्धश्रुतिश्रितं स्वार्थतयात्र सोर्थः॥ 2 ॥  
 विश्वनाथाख्यपितरं नारायणपदाग्रजम्।  
 पित्राप्तविद्यं च गुरुं नौम्याचार्यकशालिनम्॥ 3 ॥  
 वेदान्तानामखण्डार्थपरत्वान्नते संसर्गस्य बोधकाः नतराङ्गुणानां नतमामनन्तानामित्याशङ्कते। नन्विति। एतदिति। प्रथमपरिच्छेदान्ते तस्मादित्यादिना यदुक्तं तदित्यर्थः। एकमिति। एकं पदार्थनिष्ठम् अपरमैक्यरूपवाक्यार्थनिष्ठमित्यन्वयः। पदार्थनिष्ठमपि द्विविधमित्याह। यथासत्यमिति। जगत्कर्तृत्वादि युक्तस्य पुण्यपापादिविदूरस्य च तत्पदार्थस्यानेवंविधत्वम्। पदार्थेनैक्यबोधनासंभवपरिहाराय सत्यविज्ञानादिमात्र एवायं तत्पदार्थः। जगत्कर्तृत्वादिकं तु तस्य मायामयं मिथ्याभूतमित्येतदर्थप्रतिपादनपरं तस्माद्वा एतस्मादात्मन आकाशः संभूतः सोकामयत बहुस्यां तदात्मानं स्वयमकुरुत तस्मात्तत्सुकृतमुच्यत इति यद्वै तत्सुकृतं रसो वै सः इत्यादिवाक्यैरेकवाक्यतापन्नं सत्यज्ञानादिवाक्यं तत्पदार्थं शोधयतीति कृत्वा तत्पदार्थपरमित्युच्यते। तथा त्वं पदार्थोपि ज्ञानादिमात्र एव पुण्यपापादिकं तु तस्य मिथ्याभूतमित्येतदर्थप्रतिपादनपरं \`स समानः सन्नुभौ लोकावनुसंचरति' \`अनन्वागतं पुण्येनानन्वागतं पापेन असंगो ह्ययं पुरुष' इत्यादि वाक्यैरेकवाक्यतापन्नं योयं विज्ञानमयः पुरुष इत्यादि वाक्यं त्वं पदार्थं शोधयतीति त्वं पदार्थपरमित्यर्थः। निर्भेदार्थनिष्ठत्वं किं भेदाभावप्रकारकधीजनकत्वं वा। वस्तुतो निर्भेदो योऽर्थः तद्बोधकत्वं वा। आद्ये दोषमाह। भेदाभावेति। स्वरूपेति। शुक्तिकामुद्दिश्येदं रजतं बहुमूल्यमित्यादिवाक्यस्य यथा रजतत्वाद्यपेतशुक्तिकापरत्वं तथा एष सर्वेश्वर एष भूताधिपतिरित्यादिवाक्यस्य वस्तुतो यदनेवंविधं ब्रह्म तत्परत्वमित्यर्थः। उभयत्र दोषणाह। प्रकृष्टेति। तस्य भेदाभावप्रकारकज्ञानाजनकत्वात्तदर्थस्य चन्द्रादेर्भिन्नत्वाच्चेत्यर्थः। पयः पावकेति। अनेकप्रातिपदिकार्थपरत्वादस्यालक्ष्यत्वं धर्मिभेदप्रतिपादकस्याखण्डार्थत्वायोगादित्यर्थः। तथापीति। घटः कलश इत्यादौ संसर्गाप्रतिपादके एकार्थपरेऽतिव्याप्तिवारणायापर्यायेति। अप्राप्तयोः प्राप्तिः संयोग इत्यादि संयोगलक्षणेऽखण्डार्थकेऽव्याप्तिवारणाय संसर्गपदस्य पदार्थसंसर्गपरतया पदार्थसंसर्गागोचरपदार्थस्मृतिहेतुपदसमुदायेऽति व्याप्तिपरिहाराय ज्ञानजनकत्वमित्यनुक्त्वा प्रमाजनकत्वमित्युक्तम्। तत्रापि न यथार्थत्वप्रवेशः। संसर्गागोचरज्ञानस्य यथार्थत्वनियमात्। निर्विकल्पकपक्षे इन्द्रिये तद्वारणाय शब्दानामिति। यत्तु बहुवचनेन संभूयैकार्थप्रतिपादकत्वस्य लाभान्न धवखदिरपलाशा इत्यादावति व्याप्तिरिति। तन्न। तत्र शक्त्या वा लक्षणया वोपस्थितसाहित्यसंसर्गस्यावश्यं प्रतीतेः। प्रकृतपदार्थप्रतियोगिकस्य पदार्थांतर्भूतस्य संसर्गस्यानुभावके यौगिके पङ्कजादिपदेतिव्याप्तिवारणाय बहुवचनम्। एकेनापि पदेन प्रकृतिप्रत्ययार्थयोरन्विताभिधानमितिमते पर्यायपदेष्वतिव्याप्तिवारणायापर्याय शब्दानामिति। तेषामिति। अखण्डार्थपदानामपि विशिष्टार्थकत्वात्तेषां प्रातिपदिकार्थमात्रवाचकत्वमसंभवीत्यतस्तत्पर्यवसायित्वमित्युक्तम्। संमतवदिति। को घट इति प्रश्नोत्तरभूतमयं घट इत्यादिवाक्यं संमत शब्दार्थः।  
 ननु तत्रापि न मम साध्यसंमतिरित्यत आह। नहीति। प्रश्नोत्तरयोर्वैय्यधिकरण्यप्रसंगेन त्वयापि तत्रावश्यं साध्यस्याङ्गीकर्तव्यत्वादित्यर्थः। अकार्यकारणेति। मृद्धटः गुणगुणिनोरभेदपक्षे नीलो घटः देवदत्तस्य घट इत्यादावव्यभिचाराय क्रमेण विशेषणानि। संसर्गेति। संयोगलक्षणेत्यर्थः। संसर्गप्रतियोगित्वेनेति। संसर्गस्य तात्पर्यविषयत्वेन तदप्रतिपादेन वाक्यप्रामाण्यायोगादित्यर्थः। ननु पदवृत्तिस्मारितातिरिक्तमत्र संसर्गपदेन विवक्षितम्। तथाचापर्यायशब्दानां पदवृत्तिस्मारितातिरिक्तागोचरप्रमाजनकत्वं लक्षणम्। तथाच न संयोगलक्षणेऽव्याप्तिः। तत्र संयोगस्य पदवृत्तिस्मारितत्वात्। संयोगसंसर्गस्य च तत्रापि मम मतेऽप्रतिपादनात्। अत्र पदज्ञाप्येत्युक्तेऽर्थापत्त्या पदज्ञाप्यमनिष्टसाधनत्वमादाय विषं भुंक्ष्वेति वाक्येऽपि व्याप्तिः स्यात्तद्वारणाय वृत्तीति। तथाप्यन्विताभिधानवादिमते शक्त्याभिहितान्वयवादिमते च लक्षणया वाक्यार्थभूतसंसर्गस्य वृत्तिज्ञाप्यत्वात्सर्वत्र प्रमाणवाक्येतिव्याप्तिः स्यात्तद्वारणायोक्तं स्मारितेति। आद्यपक्षे कुब्जशक्त्यङ्गीकारात्। द्वितीयपक्षे चाज्ञाताया एव पदार्थनिष्ठलक्षणाया वृत्तित्वाङ्गीकारान्नसंसर्गस्य पदस्मारितत्वं किं त्वनुभाव्यत्वमित्यतिव्याप्तिपरिहार इति। अत्र ब्रूमः। ज्ञेयत्वादिवत्पदवृत्तिस्मारितत्वस्याप्यभिधेयत्वपर्यवसन्नस्य केवलान्वयित्वेन तदतिरिक्ताप्रसिद्धिः। स्ववृत्तिस्मारितेति विवक्षायां स्मारितातिरिक्तागोचरप्रमाजनकत्वं किमतिरिक्तगोचरप्रमाजनकभिन्नत्वं वा स्मारितमात्रगोचरप्रमाजनकत्वं वा। नाद्यः। घटः कर्मत्वमित्यादावतिव्याप्तेः। स्वशब्देन गवादिपदं तद्वृत्तिस्मारिता ये पदार्थास्तदतिरिक्तो यस्तत्संसर्गस्तद्गोचरप्रमाजनकं यद्गामानयेत्यादिवाक्यं तद्भिन्नत्वाद्धटः कर्मत्वमित्यादिवाक्यस्य शब्दपदस्य प्रमाणशब्दपरत्वेत्वपर्यायेति व्यर्थम्। तव मते आकाङ्क्षादिराहित्येन पर्यायाणामप्रामाण्यात्। न द्वितीयः। सत्यादिवाक्यस्यानुवादकत्वापातेनासंभवात्। तव मते सत्यादि वाक्यानां विशिष्टशक्तत्वेन तस्यैव पदस्मारिततयाऽखण्डस्य स्मारितभिन्नत्वाच्च। तदुक्तं कल्पतरौ-  
 अविशिष्टमपर्यायानेकशब्दप्रकाशितम्।  
 एवं वेदान्तनिष्णाता अखण्डं प्रतिपेदिर इति।  
 वक्ष्यमाणरीत्या घटशब्दवाच्ये कलश शब्दवाच्यत्वसंसर्गपरत्वात्पर्याय शब्दानामतोऽपर्यायशब्दानामिति व्यर्थमेव।  
 ननु शीतोष्णेत्यादिप्रत्येकमेकैकार्थपरत्वात्सङ्ग्रमेवेत्यत आह। न चेति। द्वंद्वावगतभेदवतोखण्डत्वायोगात्। तथाचाहुरेकं वेदान्तानिष्णाता अखण्डं प्रतिपेदिर इति। एकं निर्भेदमित्यर्थः। नचात्र शीतस्पर्शं पय उष्णस्पर्शः पावक इति वाक्यद्वयमेव। तत्र च न भेदावगम इति वाच्यम्।  
 चन्द्रे कलंकः सुजने दरिद्रता विकासलक्ष्मीः कुमुदेषु चञ्चला।  
 मुखप्रसादः सधनेषु नित्यं यशोविधातुः कथयन्ति खण्डितम्।  
 इत्येकस्मृत्युपारूढानां चन्द्रादीनां बहुत्वान्वयवदिहाप्यन्वयोपपत्तेः। यौगिकार्थेति। औपगवादिवनाद्यर्थानां विशिष्टरूपत्वान्नाखण्डत्वम्। अतः श्यामादिवाक्यं नाखण्डार्थमतो न लक्ष्यम्। लक्षणवाक्यत्वात्तु त्वद्रीत्या पदवृत्तिस्मारितातिरिक्तागोचरप्रमाजकं चेति तत्रातिव्याप्तिरित्यर्थः। प्रकृष्टादीति। प्रकृतपदार्थसंसर्गरूपयोग्यतादिमत एव वाक्यत्वाद्वाक्यत्वाखण्डार्थत्वयोर्विरोधेनैकत्रासंभव इत्यर्थः। असंभवादिति। चन्द्रब्रह्मादिशब्दानामज्ञातज्ञापकत्वाय संसर्गप्रतियोगित्वेनैव चन्द्रब्रह्मादिज्ञापकतया एकप्रातिपदिकार्थपर्यवसानाभावादित्यर्थः। ननु प्रातिपादिकार्थस्यैकत्वं नाम स्वान्तर्गणिकभेदशून्यत्वरूपमेकमात्रव्यक्तिकत्वं न। किंत्वेकधर्मावच्छेदेन वृत्तिविषयत्वम्। तच्च संसर्गप्रतियोगिन्यपि चन्द्रादावस्त्वेव। अत एवौपगवादिवाक्यमप्यखण्डार्थमेवेति न तत्रातिव्याप्तिः। मैवम्। विशिष्टस्याप्यखण्डत्वाङ्गीकारेऽविशिष्टमखण्डमिति त्वन्मतहानिः। ब्रह्मतद्गुणानामभेदेन ब्रह्मत्वाद्येकधर्मावच्छेदेनोपस्थितैकप्रातिपदिकार्थे सगुणब्रह्मणि सत्यादिवाक्यपर्यवसानरूपाखण्डार्थत्वस्य ममानिष्टत्वाभावाच्च। अनन्ताखण्डशुद्धादिशब्दानामपर्यायत्वाभावात्तेषूक्तलक्षणा व्याप्तिरित्यभिसंधायाह। प्रवृत्तीति। तद्भेद इति। इह अनन्तादिशब्दे। सत्यादि शब्दप्रवृत्तिनिमित्तापेक्षया भिन्नं स्वतात्पर्यधर्मिसमसत्ताकं प्रवृत्तिनिमित्तं नास्तीत्यर्थः। अनन्तादिशब्दानां प्रवृत्तिनिमित्तमेवासंभवि दूरे तद्भेद इत्याह। अनन्तत्वादीनामिति। अन्यत्रेति। तत्रानन्तत्वस्य प्रातिभासिकत्वेनोक्तविधत्वाभावादित्यर्थः। अनन्तादीति। गङ्गापदलक्षिते गङ्गात्वसिद्धिवदनन्तादि पदलक्षिते शुद्धेऽनन्तत्वाद्यसिद्धिः। अनन्तादिशब्दानां शुद्धे लक्षणानङ्गीकारेऽनन्तत्वसंसर्गस्यानन्तादिशब्दैः शुद्धे बोधनेन तेषु सुतरामव्याप्तिरिति चकारार्थः।  
 व्यासाद्रिसृततर्कांबुपूरैः पक्षयुगं युजि।  
 न्यायामृततरङ्गिण्यां नाखण्डार्थत्वलक्षणम्।  
 इति अखण्डार्थत्वलक्षणभङ्गः॥ 1 ॥  
\</2-1\>

\<2-2\>  
  2. सत्यज्ञानादिवाक्यानामखण्डार्थत्वानुमानभङ्गः

 प्रत्यक्षादिनेति। निर्विकल्पकस्याप्रामाणिकत्वादिति भावः। यत्तु प्रमात्वं संसर्गागोचरवृत्तिसकलप्रमावृत्तित्वादभिधेयत्ववदिति सामान्यतस्तत्प्रसिद्धिरिति। तन्न। अप्रयोजकत्वात्। विशेष्याविषयवृत्तित्वस्यापि तत एव सुसाधत्वेनाभाससाम्याच्च। असिद्धिश्चेति। सत्यत्वादेर्जातिरूपस्य घटादावतिव्याप्त्या औपाधिकस्य लक्ष्ये ब्रह्मण्यसंभवेनातात्विकस्यानात्मन्यति व्याप्त्या लक्षणत्वायोगेन सत्यादिवाक्ये लक्षणवाक्यत्वासिद्धिरित्यर्थः। अतिरेकेपीति। नचैतावता स्थायित्वास्थायित्वव्यवस्था स्यान्न स्वरूपादिरूपेति वाच्यम्। स्थायिधर्मस्यैव स्वरूपान्तर्गतत्वात्। यथोक्तं यावद्वस्तु न भेदवदिति। यावद्धर्मि स्थायिनि धर्मे भेदाभेदौ न स्तः। किन्तु सविशेषाभेद इत्यर्थः। पार्थिवरूपादौ स्वरूपलक्षणत्वं नैवेष्टम्। वक्ष्यमाणेति। सामान्यतोपि चन्द्रादेर्ज्ञानाभावे तद्बुभुत्सासंशयादि न स्यादिति वक्ष्यमाणरीत्या। न च ज्ञानमात्रेऽस्य द्वारत्वाभावेपि संशयादिनिवर्तकतज्ज्ञाने द्वारत्वमिति वाच्यम्। विषयविशेषानवगाहने पूर्वोत्तरज्ञानयोः संशयानिवर्तकत्वतन्निवर्तकत्वायोगात्। ननु किं चन्द्रलक्षणमित्यादेरुत्तरे प्रकृष्टादिवाक्येपि चन्द्रस्वरूपमात्रं प्रतिपाद्यते न तु चन्द्रधर्मसंयोगोपीत्यत आह। नच धर्म इति। यत्तु नात्र चन्द्रस्वरूपपरत्वं किन्तु प्रकर्षाश्रयो यः प्रकाशस्तत्स्वरूपपरत्वम्। तथाच प्रकर्षोपलक्षितप्रकाशव्यक्तिस्वरूपमात्रप्रतिपादकत्वेना खण्डार्थत्वमेवेति। तत्राप्येतदेवोत्तरम्। न च धर्म इति। धर्मे चन्द्रसंबन्धिनि धर्मे। स्वरूपमात्रं धर्मस्वरूपमात्रम्। तथाचात्र चन्द्र संबन्धिधर्मप्रश्नाच्चन्द्र संबन्धिप्रकाश एव वाच्यो न प्रकाशस्वरूपमात्रमित्यर्थः। ननु जन्द्रेऽसाधारणधर्मप्रश्नस्यापि चन्द्रस्वरूपमात्रप्रति पादनपरमुत्तरमुचितम्। सामानविशेष्यकत्वादित्यत आह। न च प्रश्नेति। सप्रकारकमिति। ननु न सप्रकारकज्ञानं संशयादिनिवर्तकम्। भ्रमकालीनानुवृत्ताकारज्ञानस्य सप्रकारकत्वेपि ततः संशयाद्यनिवृत्तेः। किन्तु व्यावृत्ताकारज्ञानमेव ज्ञानस्याज्ञानसमानविषयकत्वेनैव तन्निवर्तकत्वम्। अज्ञानविषयश्च शुद्धं ब्रह्म। अज्ञानकल्पितस्य तदितरस्याज्ञानविषयत्वायोगात्। तथा च शुद्धब्रह्माकारा चित्तवृत्तिर्निष्प्रकारिकैवाज्ञाननिवर्तिका। प्रकारमात्रस्याप्यविद्याकल्पितत्वेन तद्विषयाया वृत्तेरविद्यासमानविषयत्वाभावादिति। मैवम्। अनुवृत्तव्यावृत्ताकारयोः स्वरूपमात्रत्वेऽनुवृत्ताकारज्ञानादपि संशयादिनिवृत्तिप्रसङ्गः। अन्यथा व्यावृत्ताकारज्ञानादपि सा न स्यात्। तयोः स्वरूपातिरेके तु न ज्ञानाज्ञानयोः समानविषयत्वम्। अनृतप्रतिषेधकव्यावृत्ताकारस्या ज्ञानाविषयत्वाच्च। प्रत्युतानुवृत्ताकारस्यैव जगद्भ्रमाधिष्ठानशुद्धचिन्मात्रतया तस्यैवाज्ञानविषयत्वमतोऽनुवृत्ताकारवृत्तिरेवाज्ञाननिवर्तिका स्यात्। संसृष्टरूप इति। न च संसर्गरूपे पदार्थे व्यभिचारः। संसर्गरूपस्यापि संयोगादेः संबन्धान्तरेण संसृष्टत्वात्। पदार्थे मुख्यतात्पर्याभावाच्च। संसर्गरूप इति। संसर्गनिरूपक इत्यर्थः। अतो न संसृष्टरूपे पदार्थे व्यभिचारः। तत्र तात्पर्याभावाच्च। प्रमाणवाक्यत्वादिति। न च प्रमाणवाक्यत्वस्याबाध्यपरत्वमात्रेण प्रमितिविषयपरत्वमात्रेण वोपपत्तौ विशिष्टसाध्यस्य तत्रातन्त्रत्वेनाप्रयोजकतेति वाच्यम्। पदार्थाबाधस्य तत्प्रमितेश्चाप्रमाणवाक्येपि सत्त्वेनं संसर्गाबाधप्रमित्योरेव प्रमाणवाक्यत्वोपपादकत्वात्। न चालक्षणवाक्यत्वमुपाधिः। लक्षणवाक्यत्वस्य संसर्गपरत्वव्याप्त्या तस्य व्यतिरेके व्यभिचारेणानुपाधित्वात्। सप्रकारिकेति। असन्दिग्धप्रकारिकेत्यर्थः। तेन ज्ञानमात्रस्य सप्रकारकत्वपक्षे विचारजन्येति व्यर्थमिति निरस्तम्। संशयविरोधित्वादिति। अत्र ज्ञानत्वमुपस्कर्तव्यम्। उक्तसाध्यकरणान्नं संशयविरोधीति व्यर्थं न वा संशयाभावादौ व्यभिचारः। वेदान्तेति सत्यं ज्ञानमिति वाक्यजन्येत्यर्थः। अतो न वक्ष्यमाणहेत्वादेरसिध्ययादि। ब्रह्मनिष्ठेति। ब्रह्मनिष्ठसत्वप्रकारविषयेत्यर्थः। संशयेति। सत्त्वसंशयेत्यर्थः। अतो न संशयविरोधीति व्यर्थम्। न च लक्षणवाक्याजन्यत्वमुपाधिः। व्यतिरेके व्यभिचारस्योक्तत्वात्। असङ्कीर्णत्वस्येति। ननु न व्यावर्तकादिवैशिष्ट्यमसङ्कीर्णत्वम्। किं त्वेकमेव चन्द्रस्वरूपं दशाविंशेषे विपर्ययविरोधित्वाविरोधित्वाभ्यामसङ्कीर्णं सङ्कीर्णं चोच्यत इति। मैवम्। शङ्खः श्वेतो न पीत इत्यापरोक्ष्यदशायां यादृशं श्वेतमपीतं वा शङ्खस्वरूपमस्ति तादृशमेव श्वैत्याद्यनुमिति काले तद्विपर्ययकाले वाप्यस्तीति स्वरूपमात्रस्य विपर्ययाविरोधित्वात्। अथ चैत्याद्यापरोक्षोपहितं विपर्ययविरोधीत्यसङ्कीर्णमिति चेत् न। तदापरोक्षस्यैवान्वयव्यतिरेकाभ्यां विपर्ययविरोधित्वेन स्वरूपस्य तथात्वात्। अथ श्वैत्याद्यापरोक्ष्योपहितं विपर्ययविरोधीत्यसङ्कीर्णमिति चेन्न। तदापरोक्ष्यस्यैवान्वयव्यतिरेकाभ्यां विपर्ययविरोधित्वेन स्वरूपस्यातथात्वात्। विपर्ययविरोधिज्ञानरूपफलोपहित चन्द्रस्य प्रश्नोत्तराभ्यामप्रतीतेश्च। न हि प्रकर्षादिवाक्येन तादृशज्ञानं प्रतिपाद्यते। अपि तूत्पाद्यते। तस्माद्व्यावर्तकधर्मस्य वाच्यावृत्तेर्वा वैशिष्ट्यमेवासङ्कीर्णत्वम्। न केवलं प्रकृष्टादिवाक्यस्याखण्डे तात्पर्याभावः। किन्तु सखण्ड एव तात्पर्यमित्याह। एवमिति। ननु प्रकृष्टादिविशिष्टे चन्द्रत्वमिति न तात्पर्यम्। किन्तु यः कश्चिच्चन्द्र इत्येव तात्पर्यमित्याशङ्क्याह। तात्पर्यत इति। ननूक्तवाक्यस्य प्रकर्षादिविशिष्टे तात्पर्याभावेपि तद्वाक्यात्प्रकर्षादिविशिष्ट एव चन्द्रत्वं प्रतीयतेऽतः कथमुच्यते यः कश्चिच्चन्द्र इत्येव बोधः स्यादितीत्यत आह। अतात्पर्येति। वस्तुत इति। वस्तुतो योयः कश्चित्तस्य इत्येव स्यात्। प्रकृष्टत्वादिविशिष्टस्य चन्द्रत्वसिद्धिर्याऽनुभवसिद्धा स न स्यादिति भावः। अखण्ड इति। अखण्डे विभागाङ्गीकारे तन्नियतभेदस्यापि तत्र प्रसक्तिः स्यादित्यर्थः। यत्किञ्चिदित्येवेति। यत्किञ्चिदिति ज्ञाने सत्येव बुभुत्साप्रश्नयोरुदयात्प्रकृष्टादि वाक्यस्य च चन्द्रबुभुत्साप्रश्नौ प्रति हेतुभूताज्ज्ञानादनधिकविषयत्वेन तद्वाक्यं चन्द्रबुभुत्सानिवर्तकं चन्द्रप्रश्नोत्तरं च न स्यादित्यर्थः। एतेन यथा गङ्गासंबन्धित्वविशिष्टे तात्पर्याभावेपि वस्तुगत्या गङ्गासम्बन्ध्येव तीरं गङ्गापदेन लक्ष्यते तथा प्रकृष्टप्रकाशपदाभ्यां वस्तुगत्या स्वार्थाश्रयभूतैव व्यक्तिर्लक्ष्यते न तु या काचिदिति विशिष्टतात्पर्याभावेपि न दोष इति निरस्तम्। गङ्गापदाङ्गङ्गा सम्बन्धित्व वैशिष्ट्यस्याप्रतीतेः। प्रतीतौ वा तत्रापि गङ्गापदतात्पर्यकल्पनात्। युगपद्वृत्तिद्वयदोषस्य विशिष्टलक्षणयैव परिहारात्। यत्त्वयं चन्द्र इति लक्ष्यलक्षणभावाभावेपि तदुभयप्रतिपादकपदाभ्यामुपस्थितस्यैकस्वरूपस्यैवोद्देश्यविधेयभाव सम्भव इति। तन्न। प्रकार भेदाभावेनोद्देश्यत्वाद्यसम्भवात्। अन्यथा उद्देश्यमेव विधेयं विधेयं चोद्देश्यमिति स्यात्। प्रकारभेदेति। निष्प्रकारकत्वेन सुतरां प्रकारभेदाभाव इत्यर्थः। संशयोल्लिखितप्रकारविरोधिप्रकारकनिश्चयस्यैव संशयविरोधित्वादिति भावः। क्वचिल्लक्षणस्य विधेयेनान्वयोस्तीत्याह॥ अस्तिचेति॥ ननु पृथिवीशब्देन पृथिवीत्वजातिविशिष्टमजानतः पृथिवीत्वपदेन जातेपरूपस्थित्यभावादनन्वय एव स्यादिति पृथिवीत्वजातिविशिष्टे पृथिवीशब्दार्थत्वग्रहोऽवश्यं प्रागेव श्रोतुर्वक्तव्यः। तथाच वचनवैफल्यमित्यनन्यगत्या जलादिव्यावृत्तगन्धसमानाधिकरणजातिमती पृथिवीत्याद्यर्थे पर्यवसितमुत्तरम्। गन्धसमानाधिकरणजातिमत्त्वादिकं च न पृथिवी पदवाच्यमिति नोक्तरूपपृथिवीत्वस्य पृथिवीशब्दार्थत्वेन विधेयेनान्वय इति। मैवम्। पृथिवीत्वविशिष्टं पृथिवीशब्दार्थ इत्यजानतोपि पृथिवीत्वं पृथिवीत्वपदस्यार्थ इत्याप्तोपदेशादिना पृथिवीत्वापदेन पृथिवीत्वजात्युपस्थिति संभवेन तस्याविधेयेन पृथिवीशब्दार्थत्वेनान्वयोपपत्तेः। ननु पृथिवीत्ववैशिष्ट्यस्य पृथिवीशब्दार्थत्वे पृथिवी पृथिवीत्ववतीशब्दयोरेकार्थत्वात्सहप्रयोगो न स्यादित्यत आह। सहेति। पृथिवीशब्दस्य पृथिवीत्ववतीशब्देनेति शेषः। तच्छब्देन पृथिवीशब्देन। ननु पृथिवीशब्दव्यवहर्तव्यतार्थकत्वे पृथिवीशब्दस्य जहत्स्वार्थलक्षणा स्यात्। स्वरूपपरत्वे तु जहदजहल्लक्षणा। तत्र स्वार्थान्वय इति जहदजहल्लक्षणया स्वरूपपरतैवोचिता। अत एव व्याप्तेश्च समञ्जसमित्यधिकरणे शङ्करभाष्येप्युक्तम्। लक्षणायामपि सन्निकर्षविप्रकर्षो भवति। ॐमित्येतदक्षरमुपासीतेत्यत्र किमोङ्कारसदृशमुद्गीथमित्यर्थः किं वोद्गीथावयवमोङ्कारमिति विवक्षायां गौण्यां वृत्तौ स्वार्थहानेरवयवलक्षणैव ज्यायसी सन्निकृष्टत्वादितीति। मैवम्। स्वरूपपरत्वे वैयर्थ्यप्रसङ्गेन जहल्लक्षणयापि सार्थक्यस्य युक्तत्वात्। तस्मादिति। चन्द्रस्य घटादौ नक्षत्रादिभ्यो व्यावर्तकादिमत्त्वस्य च सामान्यतः प्रागेव ज्ञातत्वादित्यन्वयः। चन्द्रस्यापि घटादित्वाच्चन्द्रेपि तज्ज्ञानमस्त्येवेति चन्द्रत्वेन व्यावृत्तिव्यावर्तकान्यतरविशिष्टविषयक एव चन्द्रप्रश्नादिरित्यर्थः। ननु व्यावृत्तिप्रश्ने प्रकृष्टप्रकाशादिव्यावर्तकधर्मकथनमसङ्गतम् इत्यत आह। यत्र यदीति। व्यावृत्त्यापि प्रष्ट्रा व्यावर्तककथनान्निवर्तत इति कथनं नासङ्गतमिति भावः। ननु व्यावृत्तेः प्रश्ने तत्प्रतिपिपादयिषयोच्चारितस्य प्रकृष्टप्रकाशादिशब्दस्य प्रकृष्टप्रकाशादिगुणसंसर्गबोधने तात्पर्याभावान्न ततो गुणप्रतीतिरत आह। व्यावर्तकेति। गुणसंसर्गेपि तात्पर्यादित्यर्थः। अन्यबुबोधयिषयोच्चारितस्यान्यत्र कथं तात्पर्यमस्तीत्यत आह। नहीति। नवायागेति। यदाग्नेयोष्टाकपालो भवतीत्यत्र त्यागात्मकयागं विनाष्टाकपालाख्य द्रव्यस्याग्निदेवतासंबन्धासिद्धे- रग्निर्देवताऽस्येत्याग्नेय इति द्रव्यदेवता सम्बन्धाभिधानानुपपत्तेस्तदुपपत्त्यर्थं यागोप्यनेनैव कथित इति कल्प्यते। एवं च यागबुबोधयिषयोच्चरितस्यापि यदाग्नेयादि वाक्यस्य द्रव्यदेवतासम्बन्धेपि तात्पर्यमस्त्येव। साधितं चाग्नेयशब्दस्य गुणपरत्वम्। निरस्तं च तस्य कर्मनामधेयत्वं नामधेयपादे। ननु कश्चन्द्र इति स्वरूपमात्रस्य पृष्टत्वादवैय्यधिकरण्याय प्रश्नानुसारेणोत्तरणीयत्वात् प्रकृष्टादिवाक्यमपि लक्षणया स्वरूपमात्रपरमिति मन्दाशङ्कापरिहारायोक्तम्। कैर्विशेषणैरित्यादि। इतोपि न स्वरूपमात्रप्रश्न इत्याह। असाधारणेति। कश्चन्द्र इति प्रश्नः असाधारणधर्मविषयो भवितुमर्हति तादृशप्रश्नोत्तरसमानोत्तरवत्वात् संमतवत्। नन्वत्रासाधारण धर्मसूचकपदवत्त्वमुपाधिरित्यत आह। प्रश्नोपीति। प्रकृष्टो वा प्रकाशरूपो वा चन्द्रस्य धर्मः प्रकृष्टप्रकाशरूपो वेति विकल्पितधर्मविषयक बुभुत्सा सूचक किं शब्दप्रयोगादित्यर्थः। तथाच साधनव्यापकत्वान्नोक्त उपाधिरिति भावः। ननु किं शब्दो बुभुत्सासूचकः न तु नियमेन धर्मबुभुत्साया इत्यत आह। एतेनेति। किं शब्दस्यैव धर्मबुभुत्सासूचकत्वेनेत्यर्थः। प्रत्युत साक्षाद्धर्मपदसत्त्वेऽनिष्टमित्याह। तथात्व इति। सामान्यतोप्यज्ञाने चन्द्रधर्मस्य कश्चन्द्रधर्म इति जिज्ञासाद्ययोगात्कश्चन्द्रधर्म इति प्रश्नस्य चन्द्रधर्मे व्यावृत्तिवैशिष्ट्यं वा व्यावर्तकवैशिष्ट्यं वा विषयः। उत्तरवाक्ये च चन्द्रे धर्मस्य व्यावर्तकं वक्तव्यम्। प्रष्टृप्रतिवक्तृभ्यामपेक्षितत्वात्। न तु चन्द्रव्यावर्तकं प्रकृष्टप्रकाशादिकम्। अनपेक्षितत्वादित्यर्थः। प्रश्ने धर्मावाचिपदं नेत्यत्र परिहारान्तरमाह। चन्द्रेति। लक्षणाबीजं मुख्यार्थानुपपत्तिं वक्तुमुक्तं सामान्यत इत्यादि। उपक्रमोपसंहारयोरवैयधिकरण्याय तयोरन्यतरत्र लक्षणाया वाच्यत्वे व्याख्यानरूपप्रबलोप संहारस्थानीयप्रतिवचनमुख्यत्वायोपक्रमस्थानीय प्रश्नवाक्य एव लक्षणा युक्तेत्यभिसंधायोक्तम्। लक्षणयावेति। वाचकशब्देन चन्द्रधर्मस्याप्रश्नान्न चन्द्रधर्मस्य लक्षणीयत्वापत्तिदोषः। यद्वेति। नचैवं प्रतिवचनवाक्येपि लक्षणापत्तिरिति वाच्यम्। कः शूद्रव्यवहारविषय इति प्रश्नानुषङ्गेण प्रतिवचनान्वयोपपत्तेर्लक्षणाया अकल्पनात्। अनुमानत्वेनेति गृहीतव्यतिरेकव्याप्तिकं प्रति प्रश्नप्रतिवचनयोर्वैयधिकरण्य शङ्कां परिहरति। चन्द्रस्वरूपस्येति। तथाच चन्द्रस्याप्रश्नात् तद्व्यवहारविषय एव प्रश्नोऽतस्तद्विषयकमेवोत्तरं युक्तमिति भावः। तज्ज्ञान इति। चन्द्रज्ञाने तद्व्यवहारस्यापि कथञ्चित्सिद्धत्वात्तदर्थं नवाक्यं प्रयोक्तव्यम्। तदज्ञान इति। चन्द्राज्ञाने विशेषणज्ञानाभावाद्विशिष्टव्यवहाराज्ञानमित्यर्थः। शृङ्गेति। तदुक्तं  
 शक्तिग्रहं व्याकरणोपमानकोशाप्तवाक्याद्व्यवहारतश्च।  
 वाक्यस्य शेषाद्विवृतेर्वदन्ति सान्निध्यतः सिद्धपदस्य वृद्धा  
 इति। यत्त्वासाधारणं चन्द्रस्वरूपमज्ञात्वा तत्र चन्द्रशब्दविशेषितव्यवहारवैशिष्ट्यस्य ज्ञातुमशक्यत्वात्तज्ज्ञानस्यावश्यकत्वेन ते नैव वाक्यप्रामाण्योपपत्तेर्व्यवहारकर्तव्यतापरत्वे मानाभाव इति। तन्न। साधारणासाधारणभेदेन चन्द्रस्वरूपे द्वैविध्याभावादित्युक्तत्वेनासाधारण धर्मविशिष्टस्यैवासाधारणस्वरूपतया तस्य च शब्दबोध्यत्वाङ्गीकार इष्टापत्तेः। एतनेति। व्यावर्तकस्य व्यावृत्तेर्वा व्यवहार कर्तव्यताया वा वैशिष्ट्यस्य च शब्देनैव बोध्यत्वेनेत्यर्थः। मानान्तरेति। चन्द्रतद्गतप्रकाशयोर्योग्यत्वेन प्रश्नसमये प्रत्यक्षेण तदुभयवैशिष्ट्यं सिद्धमित्यर्थः। उपायेति। प्रत्यक्षजन्यविशिष्टसिद्ध्युत्तरं शब्देन स्वरूपमात्रप्रतीतेस्तत्सिद्धौ तदुपाय इत्यर्थः। मानान्तरेणेति। चन्द्रप्रातिपदिकार्थत्वप्रकाशवैशिष्ट्ययोः सामानाधिकरण्यग्रहे प्रत्यक्षस्यासामर्थ्यादित्यर्थः। अस्मिन्निति। उपायात्पूर्वकाल एवोपेयस्य सिद्धत्वान्नोपायोपेय भाव इति भावः। कल्प्यस्यचेति। ननु ब्रह्मविदाप्नोति परम् एकधैवानुद्रष्टव्यमित्यादिवाक्यबलात्सत्यत्वादिवैशिष्ट्याविषयकस्यैव ब्रह्मविषयकवेदनस्य मोक्षजनकत्वात्तदतिरिक्तबुभुत्साविरहात्तद्विषयकप्रश्नवाक्यस्य कल्पयितुमशक्यत्वेन ब्रह्मेत्येव वाक्यं कल्प्यत इति नासिद्धिरिति चेन्मैवम्। अथ कस्मादुच्यते ब्रह्मेत्यादि श्रुत्या ब्रह्मप्रश्नस्या नेकगुणविशिष्टविषयकत्वात्। तमेवं विदित्वातिमृत्युमेतीति तैत्तिरीय श्रुतावेवं शब्देन तमेव विदित्वेति वाजसनेयश्रुतौ च तच्छब्देन पूर्वोक्तपरामर्शिना सहस्रशीर्षत्वादिविशिष्टविषयकज्ञानस्यैव मोचकत्वोक्तेः। एकधैवेत्यादिवाक्यं तु धर्मधर्मिभेदनिषेधाभिप्रायम्।  
 पतिं विश्वस्यात्मेश्वरं शाश्वतं शिवमच्युतम्।  
 नारायणं महाज्ञेयं विश्वात्मानं परायणम्।  
 नारायणपरं ब्रह्म तत्वं नारायणः परः।  
 नारायणपरो ज्योतिरात्मा नारायणः पर  
 इति तैत्तरीयश्रुतौ सहस्रशीर्षं देवं विश्वाक्षं विश्वशंभुवमित्यनुवाकादावुक्तेन सहस्रशीर्षत्वादि प्रकारेण नायारणाख्यपरब्रह्मणो ज्ञेयत्वोक्तेश्च। अत्र श्रुतौ ध्यायेदिति क्रियाभिप्रायेण द्वितीयानिर्देश इति माधवीयभाष्येऽभिहितम्। विश्वस्य पालकम् आत्मनां जीवानामीश्वरं नित्यमङ्गलभूतं शरीरतोपि च्युतिहीनं विश्वान्तर्यामिणं सर्वाधारं ज्ञेयेषु मध्ये मुख्यत्वान्महाज्ञेयं जानीयात्। ननु ब्रह्मज्ञानं पुरुषार्थहेतुः। सत्यम्। नारायणस्यैव ब्रह्मत्वादित्याह। ब्रह्मविदाप्नोति परमित्यादिषु यद् ब्रह्माभिहितं तन्नारायणाख्यं परं वस्तु। तत्वमिति यदुच्यते स परो नारायण एव। यदेतदुत्कृष्टं ज्योतिः छन्दोगैः परं ज्योतिरुपसंपद्येत्याम्नातम्। तदपि नारायण एव। तस्मान्नारायणः परमात्मा। तस्मात्सगुणस्यैव बुभुत्सितत्वात्तस्यैव प्रश्नोऽतः प्रकारपरमेव सत्यादिवाक्यम्। करत इति प्रश्नधर्मितया सामान्यतो ज्ञात आत्मस्वरूपे प्रश्नानुपपत्तेर्धर्मप्रश्नस्यापि कतरः स आत्मेत्यतः प्राक्तनेन कोयमात्मेति वाक्येन सिद्धत्वात्कतरः स आत्मेत्यस्य धर्मविशेषप्रश्नत्वेऽवसितेतरप्रत्यययोगेन प्रश्नस्य निर्धारणविषयत्वमवगम्यत इति भावः। इत्यादाविति। आदिपदेन कतरः स आत्मेत्यस्य प्रतिवचनं येन वा पश्यति येन वा शृणोति येन वा गन्धानाजिघ्रतीत्यादि संगृहीतम्। त्वं पदार्थशोधकं वाक्यम् अखण्डार्थम् अखण्डार्थप्रश्नोत्तरत्वादिति पर्यवसितस्य हेतोरसिद्धिरित्यर्थः। ननु यथा धर्मवाचकपदवत्त्वेप्युत्तरस्य न धऱ्मे मुख्यतस्तात्पर्यं तथा प्रश्नेपि डतमादिप्रत्ययसत्त्वेपि न प्रश्नस्य मुख्यतो जात्यादिविशिष्टार्थकत्वम्। किं त्वखण्डार्थकत्वमेव। अतस्तदुत्तरमपि तथेति न तत्रासिद्धिरिति। मैवम्। प्रश्नगतस्य वा प्रतिवचनगतस्य वा धर्मवाचिपदस्य धर्मबोधने तात्पर्याभावहेतोर्मानान्तरविरोधादेरभावात्। नचाखण्डार्थज्ञानस्य मोक्षहेतुत्वग्राहकमानविरोधात्तात्पर्याभाव इति वाच्यम्। अन्योन्याश्रयात्। सप्रकारकज्ञानस्य मोक्षहेतुत्वे मानस्योक्तेश्च। ननु सखण्डार्थप्रश्नोत्तरस्य प्रश्नधर्मिनिष्ठप्रकारनिर्धारणपरत्वेपि नाखण्डार्थप्रश्नोत्तरस्य तथात्वमित्यत आह। सर्वस्यापीति। तथा चोत्तरत्वमखण्डार्थत्वं चेति विरुद्धम्। अतः साध्येन वा स्वविशिषणेन वा विरोध इत्यर्थः। न चानिर्धारितनिर्धारणत्वेनैवोत्तरतोपपत्तौ नोत्तरस्य तादृग्धर्मपरत्वनियम इति वाच्यम्। प्रकारविशेषनिर्धारणं विनोत्तरस्यानिर्धारितपरत्वायोगात्। धर्मिस्वरूपस्य प्रश्नोपि निर्धारणादित्युक्तत्वात्। सन्देहेति। अन्यत्रादर्शनादिहैव तत्कल्पनेऽन्योन्याश्रय इति भावः। यदिचेति। न चासाधारणधर्मवाचकपदवत्त्वेन वा निर्विचिकित्सधर्मिप्रतिपादकत्वेन वोत्तरत्वमिति वाच्यम्। चन्द्रत्वाद्यसाधारणधर्मवाचकस्य चन्द्रादिपदस्य प्रश्नेति सत्त्वाद्धर्मविशेषसंसर्गबोधनं विना निर्विचिकित्सधर्मिप्रतिपादनायोगाच्च। नन्वखण्डार्थप्रश्नोत्तरत्वादिति न हेतुः। किन्तु यद्यत्प्रश्नोत्तरं तत्तत्स्वरूपमात्रपरमिति सामान्यव्याप्तौ नासिद्ध्यादिरित्यत आह। किं करोतीति। ननु किंङ्करोतीत्यादौ न कर्मादिमात्रस्य प्रश्नः। किन्तु सामान्यतो ज्ञाते कर्मणि धर्मविशेषस्य। तथा च यद्यत्प्रयत्नोत्तरं तत्तदर्थमिति सामान्यव्याप्तौ न व्यभिचारः। प्रश्नोत्तरयोर्विशिष्टविषयत्वादिति। मैवम्। प्रकृष्टादिवाक्ये सत्यादि वाक्ये च विशिष्टस्यैव प्रश्न इत्युक्तत्वेन तदुत्तरस्यापि तद्विषयत्वाङ्गीकारे इष्टापत्तेः। एतेनेति। प्रातिपदिकार्थमात्रस्याप्रश्नाद्धेतोरसिद्ध्यादि नेत्यर्थः। स्वार्थ इति। स्वार्थो विशेषणं गोत्वादि। द्रव्यं गवादि। नन्वङ्गुलिपञ्चकवद्गोत्वादीनामभिधानेपि न गोपदादेः प्रातिपदिकस्य संसृष्टार्थः सिध्यतीति चेन्न। पञ्चानां संसृष्टतयैव बोधनात्। तदुक्तम्। ङ्याप्‌प्रातिपदिकादित्यत्र स्वार्थमभिधाय शब्दो निरपेक्षं द्रव्यमाह समवेतम्। समवेतस्य तु वचने लिङ्गसङ्ख्यां विभक्तिं चेति। अस्यार्थः। नागृहीतविशेषणेति न्यायेनादौ स्वार्थ संज्ञं गोत्वादिविशेषणमभिधाय समवेतविशेषणविशिष्टं द्रव्यमाह। द्रव्यस्य धर्मित्वेन प्रधानत्वात्। ततो लिङ्गमन्तरङ्गत्वात्। सङ्ख्या हि भेदापेक्षत्वाद्बहिरङ्गम्। सापि तु सजातीयापेक्षाविजातीयकर्मादिकारकशक्त्यपेक्षेभ्यः कारकेभ्योन्तरङ्गेति ततस्तस्या अभिधानम्। ततः कारकाणामिति। ननु प्रातिपदिकार्थविशेष्यांशमात्रपरत्वं साध्यम्। तथा च प्रातिपदिकार्थस्य विशिष्टत्वेप्यखण्डार्थत्वसिद्धिरित्यत आह। न चेति। यत्तु प्रातिपदिकार्थैकदेशस्यैव प्रश्नः आकाङ्क्षितत्वात् न विशेषणानामनाकांक्षितत्वादिति। तन्न। वैपरीत्यस्यैवोपपादनात्। सत्स्विति। ज्ञानानन्तादिविशेषणानां सत्यादिवाक्ये विद्यमानत्वात्तत्सार्थक्यायाकाङ्क्षोत्थापनीयेत्यर्थः। रक्तेति। रक्तपटो भवतीत्यत्र पटो भवतीत्येतावतैव पूर्णत्वेपि कीदृशः पटो भवतीत्याकाङ्क्षामुत्थाप्य रक्तपदं यथा सार्थकं क्रियते तथेत्यर्थः। निष्प्रकारकेति। ब्रह्मज्ञानं परप्राप्तिहेतुरित्युक्ते बुद्धिस्थत्वात्सप्रकारकस्यैव तद्धेतुत्वं प्रतीयते एवमिति श्रुत्या गुहानिहितमिति वाक्येन च सप्रकारकज्ञानमेव मोक्षहेतुरित्युच्यते। अतो मुमुक्षोः प्रकार एव बुभुत्सा न स्वरूपमात्र इत्यर्थः। सत्यादिवाक्यं यद्यखण्डार्थं न स्यात्तर्हि स्वरूपबुभुत्सायां न प्रवर्तेतेति तर्के व्यभिचारमाह। निर्गुणेति। सगुणवाक्यादिकं विशिष्टप्रश्ने सति प्रवृत्तं सत्यादिवाक्यं तु स्वरूपमात्रप्रश्ने इत्यत्र न नियामकमित्युक्तम्। व्यभिचारस्थलान्तरमाह। अस्ति चेति। स यथा शकुनिरित्यादिकम्। यत्त्ववान्तरतात्पर्यमादाय लक्षणवाक्यस्य न ब्रह्मपरत्वं महातात्पर्यमादायत्वखण्डार्थत्वमिष्टमेवेति। तद्व्यधिकरणम्। ब्रह्मस्वरूपमात्रबुभुत्सायां प्रवृत्तत्वस्य व्यभिचारोक्तेः। ऐक्यादिवाक्यानां मुख्यवृत्त्या विशिष्टपरत्वं वा लक्षणयाऽखण्डार्थपरत्वं वा। आद्यं दूषयति। तेषामिति। न चैक्यभेदाभावादीनां ब्रह्मस्वरूपत्वेन न विशिष्टपरतेति वाच्यम्। ऐक्यादिवत्स्वरूपभूतसत्त्वादिधर्मांगीकारापत्त्या ममेष्टापत्तेः। विशेष्यपरस्य विशिष्टपरेणैवैक्यादिवाक्यानां सत्यादि वाक्यविरोधित्वापत्तेर्वक्ष्यमाणत्वात्। कल्पितप्रतियोगिकत्वेन भेदाभावादेः कल्पिततया तेषां ब्रह्मस्वरूपत्वानुपपत्तेश्च। ननूभयोर्ज्ञेयब्रह्मपरत्वेप्यैक्यादि वाक्यमुख्यार्थस्य ब्रह्मणि ज्ञेयत्वान्न तत्र लक्षणा। सत्यादिवाक्यार्थस्य ब्रह्मण्यज्ञेयत्वात्तत्र लक्षणेत्यत आह। नचास्यामिति। द्वितीयं दूषयति। तेषामिति। सत्यत्वेचेति। नन्वभिन्नत्वे सति सत्यत्वान्नापसिद्धान्त इत्यत आह। द्वारत्वेति। अभेदे द्वारद्वारिभावानुपपत्तिः। न च कल्पितधर्मताकत्वेन द्वारत्वं मिथ्यात्वं पक्षान्तर्भावात्। अत्रापीति। सत्यादि वाक्ये सत्यत्वादेर्द्वारत्वेनोपस्थितस्यैक्यादिकं प्रति विरोधित्वनैक्याद्यसिद्धिरित्यर्थः। न च सत्यत्वादेः कल्पितजातिरूपस्य द्वारतयोपादानेपि पारमार्थिकत्वाकारेण निषेधकानामविरोध इति वाच्यम्। कल्पितैक्यादेर्द्वारत्वेनोपादानेपि पारमार्थिकत्वाकारेण सत्यत्वादिबोधकस्य सत्यादिवाक्यस्यैक्यवाक्येनाविरोध इत्यस्यापि सुवचत्वात्। महदिति।  
 स वै महाभागवतः परीक्षिद्येनापवर्गाख्यमदभ्रबुद्धिः।  
 ज्ञानेन वैयासिकिशब्दितेन भेजे खगेन्द्रध्वजपादमूलम्।  
 तन्नःपरं पुण्यमसंवृतार्थमाख्यानमत्यद्भुतयोगनिष्ठम्।  
 अख्याह्यनन्ताचरितोपपन्नं पारिक्षितं भागवताभिरामम्।  
 इति पूर्वश्लोके अनन्ताचरितशब्देनानन्तशब्दार्थ गुणानां पृष्टत्वेनोपक्रमात्।  
 अहो वयं जन्मभृतोऽद्यहास्मवृद्धानुवृत्त्यापि विलोमजाताः।  
 दौष्कुल्यमाधिं विधुनोति शीघ्रं महत्तमानामभिधानयोगः।  
 कुतः पुनर्गृणतो नाम तस्य महत्तमैकान्तपरायणस्य।  
 योनन्तशक्तिर्भगवाननन्तो महद्गुणत्वाद्यमनन्तमाहुः।  
 इति मध्येर्थवादात् महद्गुणत्वादितिप्रतिवचनरूपोपसंहारात्।  
 एवावतालं ननु सूचितेन गुणैरसाम्येनतिशायितेस्य।  
 हित्वेतरान्प्रार्थयतो विभूतिर्यस्यांघ्रिरेणुं जुषतेऽनभीप्सोः।  
 अहं हि पृष्टोऽस्य गुणान् भवद्भिराचक्ष आत्मावगमोऽत्र यावत्।  
 नभः पतन्त्यात्मसमं पतत्रिणस्तथा समं विष्णुगतिं विपश्चितः।  
 इत्यभ्यासात्। अनन्तगुणत्वार्थकत्वेनानन्तशब्दव्याख्याने महद्गुणत्वादिति स्मृतेस्तात्पर्यमवगम्यते। यत्तु सगुणप्रकरणस्थितब्रह्मानन्त शब्दार्थविषयमिदं न तु लक्षणवाक्यस्थितब्रह्मानन्तशब्दार्थ निर्वचनमिति तन्न। सगुणप्रकरणातिरिक्तनिर्गुणप्रकरणस्याद्याप्यसिद्धेः। अत्रापि प्रकरणेऽनन्तशब्दार्थज्ञानेनापवर्गाख्यफलस्योक्तेः।  
 यत्रानुरक्ताः सह सैवधीरा व्यपोह्य देहादिषु संगगूढम्।  
 व्रजन्ति यत्पारमहंस्य सत्यं यस्मिन्नहिसो परमश्च धर्मः।  
 इति परमहंसप्राप्यपरमफलस्योक्तेश्च। स वा इति द्वाभ्याम् ऋषीणां सूतं प्रति प्रश्नः। वै निश्चयेन। सः पूर्णज्ञानः परीक्षित्। शुकाचार्योक्तशब्दजन्येन भगवज्ज्ञानेन गरुडध्वजपादसामीप्याख्यमपवर्गं येन भेजे तत् उत्तमं पावनं प्रकटपुरुषार्थहेतुं परिपक्वज्ञानादियोगाश्रयं भगवच्चरितयुक्तं भागवतप्रियं परीक्षिच्चरितं नः आख्याहीत्यन्वयः। अहो वयमित्यादिसूतवाक्यम्। विलोमजाता अपि वयं वृद्धसेवया सफलजन्मानोऽभूम। अत्र हेतुमाह महत्तमैः सह संवादः दुष्कुलजन्माख्यमनोव्यथां शीघ्रं विधुनोति। विष्णोर्नामोच्चारयतः सर्वाशुभनाशो भवतीति कुतः पुनर्वक्तव्यमित्यर्थः। अनन्ताचरितोपपन्नमित्युक्तं तस्योत्तरं योनन्तशक्तिरित्यादि। श्रुतयोनन्तगुणत्वेन प्रवृत्तिनिमित्तत्वेनानन्तशब्दं यस्मिन्प्रयुञ्जते तच्चरितानुवर्णने मम सामर्थ्यं नास्तीति सूचिताभिप्रायः। विभूतिर्लक्ष्मीः। कृपाकटाक्षं प्रार्थयमानानन्याह्नित्वा अप्राप्तलिप्सारहितस्य यस्य चरणरेणुं सेवते अस्यानन्तस्य गुणकृतसाम्याधिक्यराहित्यविषये एतावता लक्ष्मीपतित्वेन सूचितेनालम्। इतोतिरिक्ता युक्तिर्न वाच्येत्यर्थः। तथापि भगवद्गुणविषये मम यावानवगमो ज्ञानमस्ति तावद्वक्ष्ये। यथा पक्षिणः स्वशक्त्या नभसि गच्छन्ति तथा विद्वांसः स्वविद्वत्त्वसमं विष्णुसामर्थ्यं जानन्तीत्यर्थः। तस्मात् ब्रह्मानन्तशब्दौ न विपक्षबाधको। अभिधानेति। अभिधानम् अन्वबोधनम्। नन्विदं घटः कर्मत्वमित्यादिनिराकाङ्क्षेप्यस्तीत्यत आह। यस्यचेति। निराकाङ्क्षेन्वयाननुभावकत्वं स्वरूप प्रयुक्तं न तु पदान्तरविरहप्रयुक्तम्। नन्वहो विमलं जलं नद्याः कच्छे महिषश्चरतीत्यादि यदा नदी कच्छान्वयपरतया प्रयुज्यते तदा तत्राव्याप्तिः। नदीपदस्य कच्छपदेन विनापि जलपदेन स्वार्थान्वयानुभावकत्वात्। मैवम्। तात्पर्यविषयेत्यन्वयविशेषणात्। ननु तर्ह्यन्वयांशो व्यर्थः। यस्य येन विना तात्पर्यविषयाननुभावकत्वमित्यस्यैव सामञ्जस्यात्। तात्पर्यविषयश्च क्वचित्संसृष्टः क्वचिदखण्ड इति नाखण्डार्थेप्याकाङ्क्षानुपपत्तिरिति। मैवम्। स्वरूपमात्रस्य ज्ञाततयाऽखण्डे तात्पर्याभावेन पदान्तरविरहप्रयुक्त तात्पर्यविषयाननुभावकत्वस्या खण्डार्थवाक्येष्वखण्डार्थानुभवजननात्प्रागसत्त्वात्। सन्निधिस्त्विति। पदविशेषजन्यत्वमुपस्थितौ विशेषणम्। अतः प्रत्यक्षादिजन्यकलापाद्युपस्थितौ वाऽग्निः करणत्वमोदनः कर्मतेत्यादिपदजन्योपस्थितौ वा नातिव्याप्तिः। यत्त्वव्यवधानेन शाब्दबोधानुकूलार्थेपि स्थितिमात्रमासत्तिः न त्वन्वयप्रतियोगित्वविशेषिता गौरवात्। सा च संसर्गाबोधकेप्यस्त्येवेति। अत्र ब्रूमः। शब्दः पर्वतो गुणोग्निमानित्यादौ पदज्ञानत्वेन शाब्दबोधानुकूलां शब्दशब्दार्थभूतशब्दरूपपदोपस्थितिमादायातिव्याप्तिः। शब्दपदोपस्थितेः पर्वतोपस्थितिं प्रत्यासत्तित्वाभावेप्युक्तविधया लक्षणसत्त्वात्। इतरेति। अत्र एकपदार्थ संसर्गे तदाश्रयत्वाभिमतनिष्ठविरोधिप्रतियोगित्वाभाव इति लक्षणम्। तेनेतरेत्यादि पदविशेषणं चेदेकपदोपस्थाप्ययोः प्रकृतिप्रत्ययार्थयोरेकप्रत्ययोपस्थाप्यकारकसङ्ख्यादेर्वा न योग्यता स्यात्। पदार्थविशेषणं चेत्प्रमेयत्वे प्रमेयत्वमित्यादौ सा न स्यादित्यादि दूषणं परास्तम्। संसर्गपदोपादानाच्च शब्दवदाकाशस्य शब्दनिष्ठात्यन्ताभावप्रतियोगित्वादव्याप्तिर्निरस्ता। विरोधीत्युक्त्या च रूपप्रागभावावच्छिन्नोघटो रूपवानित्यादौ विशिष्टवैशिष्ट्यसंसर्गे प्रागभावादेरपि विरोधित्वान्नातिव्याप्तिः। प्रतियोग्यसमानाधिकरणत्वमपि प्रवेश्यम्। तेन दण्डी पुरुष इत्यादौ नाव्याप्तिः। संयोगाभावस्य प्रतियोगिसमानाधिकरणभिन्नत्वाभावात्। धूमवह्न्योः सामान्यव्याप्तिवत्सर्वसेकव्यक्तेः सामान्यतः पयसा समं योग्यतेति मते अवच्छेदकधर्मशून्यत्वमन्यत्वमित्युक्तम्। तस्मिन्पक्षे संसर्गपदं संसर्गत्वपरम्। अवच्छेदकधर्मशब्देनावच्छेदकत्वं विवक्षितम्। तथा चैकपदार्थसंसर्गत्वे उक्तप्रतियोगितावच्छेदकत्वशून्यत्वमित्यर्थः। अत्र मते सेकानन्वितं जलमयोग्यमेव। सेकसंसर्गत्वस्य तन्निष्ठाभावप्रतियोगित्वाच्छेदकत्वात्। नन्वेवं पयसा सिंञ्चतीत्यत्र सर्वसेकव्यक्तेः सर्वपयसान्वयः स्यात्। योग्यतातज्ज्ञानयोरविशेषादिति चेत्पर्वते महानसीयवह्निवद्बाधेन प्रतिबंधादसंसर्गग्रहस्य विशिष्टज्ञानमात्रे हेतुत्वादिति केचित्। तन्न। सामान्ययोग्यतायां मानाभावादिति वयम्। उक्तलक्षणं त्ववच्छेदकत्वानन्त- र्भावेनैव बोध्यम्।  
 ननु स्वप्रकाशस्याप्यात्मनोऽविद्योपहितत्वेनास्फुरणाद्वेदान्तविषयत्वं भविष्यतीत्यत आह। अविद्येति। अधिष्ठानस्फुरणं विनाध्यासायोगात्। निर्विशेषे च साम्यविशेषस्फुरणास्फुरणयोरभावादात्मस्फुरणाभावान्नात्मनो विषयत्वमिति भावः। ननु स यथा सैन्धवघनोऽनन्तरो बाह्यः कृत्स्नो रसघन एव स्यादेवं वा अरे इदं महद्भूतमनन्तमपारं कृत्स्नः प्रज्ञानघन एवेत्याद्येकरसत्वादि श्रुतिर्मुख्यार्थत्यागनिमित्तमित्यत आह। एकरसत्वादीति। विशेष्यपरस्परविशिष्टपरेणाविरोधादित्यर्थः। न च द्वारतयोपस्थितैकरसत्वादेर्बाधकत्वमिति वाच्यम्। सत्यादिवाक्याद्द्वारतयोपस्थितसत्यत्वादेरेवैकरसत्वादिबाधकत्वं सुवचमित्युक्तत्वात्। बुभुत्साया इति। धर्मिणः प्रागेव ज्ञानात्तत्र बुभुत्साविरहादिति भावः। यत्त्वसाधारणस्वरूपे बुभुत्सेति। तन्न। स्वरूपद्वयाभावादित्युक्तत्वात्। श्रोतव्य इति। मतभेदेन श्रवणमननविध्योर्विचारविधित्वम्। न च वेदान्ततात्पर्यनिश्चयफलकतयाऽनिष्प्रत्यूहनिष्प्रकारकब्रह्मज्ञानार्थत्वाद्विचारो नायुक्त इति वाच्यम्। स्वरूपमात्रे तात्पर्याभावादित्युक्तत्वात्। विचारजन्यज्ञानत्वनिष्प्रकारकत्वयोर्विरोधाच्च। इहैवा विरोधकल्पनेऽन्योन्याश्रयाच्च। एकतरेति। नन्वद्वैताद्युपलक्षिताखण्डार्थज्ञानं विषयनिर्धारणं तदधीनं च प्रयोजनं मुक्तिः नत्वेकतरप्रकारनिर्धारणाधीनं प्रयोजनमिति। मैवम्। त्वदभिमताखण्डार्थज्ञानं प्रत्यद्वैताद्युपलक्षणस्य प्रकाशे तस्य ज्ञानस्याखण्डार्थज्ञानत्वायोगात्। अप्रकाशे द्वैतस्य मिथ्यात्वेन स्वरूपस्य द्वैताद्युपलक्षिताविद्याधिष्ठानचिन्मात्रस्फुरणस्य सदा सत्त्वेपि मुक्तेरभावेन प्रयोजनस्य तदधीनत्वासंभवात्। यस्य कस्य चिदिति। सत्यत्वादिविष्टस्य ब्रह्मत्वज्ञानं यदनुभवसिद्धं तन्न स्यादित्यर्थः। तात्पर्यविषयस्येत्यादि। यत्किञ्चिदिति ज्ञाने सत्येव बुभुत्साप्रश्नयोरुदयात्सत्यादिवाक्यस्य ब्रह्मबुभुत्साप्रश्नौ प्रति हेतुभूताज्ज्ञानादनधिकविषयत्वेन सत्यादिवाक्यं ब्रह्मबुभुत्सानिवर्तकं ब्रह्मप्रश्नोत्तरं च न स्यादित्यर्थः। यत्त्वेकस्मिन्नपि कल्पितोद्देश्यविधेयभावसंभव इति। तन्न। अखण्डज्ञाने कल्पिताभानात्। अप्राप्तेति। अप्राप्तं यद् ब्रह्मस्वरूपं विधेयं तत्परत्वात्। विधेयस्यापीति। ब्रह्मपदाद् ब्रह्मणो ज्ञातत्वेन तस्याविधेयत्वाद्यत्सत्यं तद् ब्रह्मेत्युद्देश्यविधेयसंसर्गस्य विधेयतेत्यर्थः। यत्त्वसाधारणं स्वरूपं प्रमेयत्वाद्विधेयमिति। तन्न। व्यावर्तकादिवैशिष्ट्यातिरिक्तासाधारण्याभावात्। यत्तूद्देश्यता विधेयता च स्वरूपमात्रपर्यवसन्नेति। तन्न। प्रकारभेदं विना ज्ञातत्वाज्ञातत्वादिविरुद्धरूपोद्देश्यत्वविधेयत्वयोरेकत्रायोगात्। बीजेति। तात्पर्यानुपपत्तिरूपबीजं तु पूर्वमेव निरस्तमिति भावः। सत्यादीति। घटः कलश इति वत्प्रवृत्तिनिमित्तभेदाभावादित्यर्थः। एवं चेति। घटः पृथिवीद्रव्यमित्यादिशब्दानामिव विशेष्याभेदेति प्रकारभेदान्न पर्यायत्वम्। कुम्भेति। सत्यं ज्ञानमित्यत्र सत्यशब्दोक्तसत्ताया ब्रह्मलक्षणत्वस्य त्वयाप्यङ्गीकारान्न तस्याः कुम्भादिसाधारण्यम्। अन्यथा लक्षणस्यातिव्याप्तिः स्यात्। तथाच न सत्यशब्दस्य कुम्भादिब्रह्मसाधारणसत्त्वजातिवाचित्वमित्यर्थः। मिथ्येति। कुम्भादिषु ब्रह्मणि चानुगतमेकं सत्त्वं सामान्यमङ्गीकृत्य सत्यपदेन तन्नोच्यत इत्युक्तं पूर्वम् इदानीं कुम्भादिब्रह्मानुगतं सत्त्वसामान्यमेव नास्तीत्युच्यत इति भेदः। ब्रह्मणि तत्स्वरूपमेव सत्ता। कुम्भादिषु तु सदधिष्ठानब्रह्मानुवेधमात्रमिति त्वन्मताच्च। कुम्भादि ब्रह्मानुगतसत्त्वसामान्यस्य सत्यशब्दाभिधेयत्वे दोषान्तरमाह। तयेति। अनृतसाधारणस्यानृतादव्यावर्तकत्वात्। कालत्रयेति। सत्यं ज्ञानमिति श्रुत्यभिहितं तात्विकं सत्त्वं ब्रह्मण्येवेति त्वन्मतस्य कुम्भादिसाधारणसत्ताजातिः सत्यपदेनोच्यत इत्यङ्गीकारे भङ्गः स्यात्। जातित्वाभिमतज्ञानत्वाश्रव्यक्तिरेका वानेका वा। आद्ये दोषमाह। भेदं विनेति। व्यक्तिभेदं विनेत्यर्थः। द्वितीयेप्युपहितानुपहितरूपेणानेका वोपहितरूपेणैव वा। नाद्य इत्याह। धर्मीति। धर्मिसमसत्ताकभेदं विनाप्युपहितानुपहितवृत्तिज्ञानत्वजातिरस्त्वित्यङ्गीकुर्वन्तं प्रत्याह। योगे वेति। घटाकाशाद्यभिव्याप्त्याकाशत्वस्य शुद्धाकाशलक्षणत्वाभाववत्तथा विज्ञानत्वस्यापि शुद्धलक्षणत्वं न स्यात्। ज्ञानत्वमुपहितवृत्त्येवेति द्वितीयपक्षं दूषयति। ज्ञानत्वादेरिति। धर्मिसमसत्ताकभेदवदुपहितवृत्तित्वेन ज्ञानत्वादेर्जातित्वसंभवेपि न तस्य शुद्धलक्षणत्वम्। शुद्धेऽसंभवादित्यर्थः। यत्तूपहितवृत्तित्वेप्युपधेयवृत्तित्वानपायान्नासंभव इति। तन्न। ज्ञानादिपदप्रवृत्तिनिमित्तस्य ज्ञानत्वादेरुपधेयस्य ज्ञानादिपदवाच्यताप्रसङ्गात्। उपहितस्य दृश्यत्वादिनोपधेयस्य दृश्यत्वादिकं स्यात्। एतेनेति। सत्यशब्दः कालत्रयाबाध्यत्वरूपपारमार्थिकसत्त्वाभिधायक इति त्वदङ्गीकारेण। सत्त्वादीति। प्रवृत्तिनिमित्तभेदान्न पर्यायत्वम्। सत्यत्वादेरिति। उक्तरूपस्य। यत्तु शबलेन सत्यत्वादेरयोगः उक्तरूपसत्यत्वादेरयोगेपि सत्यत्वान्तरस्य तत्र सत्त्वात्। शबलेह्येषैव सत्यता यत्परमार्थसंसर्गे प्रतीयमाने तस्मिन्सत्यशब्दसङ्गतिग्रहः। तदुक्तं संक्षेपशारीरके।  
 आकाशादौ सत्यता तावदेका प्रत्यङ्मात्रे सत्यता काचिदन्या।  
 तत्संपर्कात्सत्यता तत्र चान्या व्युत्पन्नोयं सत्यशब्दस्तु तत्र  
 इति। तत्र शबले। तथा च शबलेपि सत्यत्वादिकमस्तीति। तन्न। जपाकुसुमसंपर्कात्स्फटिकलोहितिम्न इव परमार्थसत्संसर्गाच्छबले प्रतीयमानस्य सत्यत्वस्यापारमार्थिकत्वेन कालत्रयाबाध्यत्वरूपं पारमार्थिकं सत्यत्वं श्रौतसत्यपदेनोच्यत इति त्वन्मतभङ्गप्रसङ्गात्। लक्षणत्वेनाभिमतायाः प्रत्यङ्मात्रनिष्ठसत्यतायाः शबलेऽनुपपादनाच्च। यस्तु वैयात्याद् ब्रूते। सत्संसर्गेण प्रतीयमानत्वरूपं सत्त्वमेवात्र लक्षणमिति। तं प्रत्याह। योगेवेति। व्यावर्तकव्यावृत्त्योः सामानाधिकरण्यनियमात्। न तु शुद्धस्येति। परमार्थसत्संसर्गस्य शुद्धेऽभावाच्छुद्धे विद्यमानस्याबाध्यत्वरूपपारमार्थिकसत्यत्वस्य सत्यपदेन शुद्धेऽभिधानस्य त्वयाऽनङ्गीकारात्। तस्मादिति। उक्तपसत्यत्वादीनां सत्यादिवाक्येन शुद्धप्रतिपादनं संभावितम्। तत्त्वखण्डार्थवादिना नाभ्युपेयते। शुद्धादन्यत्र तु तत्प्रतिपादनसंभावनैव नास्ति। अतः सत्यादि पदं सत्यत्वादिकं सर्वथा न बोधयति। किन्तु विशेष्यमात्रमेव बोधयतीत्यर्थभेदाभावात्पर्यायत्वं सत्यादिपदस्य। अभिधेयभेदाभावमुक्त्वा प्रयोजनाभावमाह। पदान्तरेति। महाभाष्य इति। जात्यादिशब्दानामधिकार्थत्वेन प्रातिपदिकार्थत्वाभावादव्ययेषु चाव्ययादाप्सुष इति लुकोनित्यत्वेन विभक्तेरश्रवणादुच्चैर्नीचैरित्यादौ च कर्मादिव्यातिरिक्तलक्ष्ये शेषे विहितया षष्ठ्यैव पदसंज्ञायां रुत्वविसर्गादिसिद्धेर्न प्रातिपदिकार्थे प्रथमा विधेयेत्याशङ्कितमित्यर्थः। सपूर्वाया इति। विद्यमानपूर्वात्प्रथमान्तात्परयोर्युष्मदस्मदोस्तेमे इत्येतावादेशौ भवत इति सूत्रार्थः। ग्राम उच्चैरित्यत्रोच्चैः शब्दस्य प्रथमान्तत्वे हि ततः परस्य तवेत्यस्य ते इत्ययमादेशो विभाषया भविष्यतीति प्रयोजनवत्येव प्रथमा भवति। व्यावर्तस्येति। अन्यथा सत्यपदाप्रयोगेप्यसत्यादिव्यावृत्तिः स्यात्। अभिधेति। सत्यत्वविशिष्टोपस्थितिकाले। नद्यामिति। न च तीरयजमानादेरनद्ययजमानादि प्रतियोगिकव्यावृत्तौ न तात्पर्यमतो नद्यां घोष इत्यादि वाक्यान्न तत्सिद्धिः। सत्यादिवाक्येत्वनृतादि व्यावृत्तौ तात्पर्यमस्तीति वाच्यम्। व्यावर्तके तात्पर्यं विना तद्व्याप्यव्यावृत्तौ तात्पर्यानिर्वाहात्। ननु लक्षणातः प्राक् सत्यपदात्प्रतीतं सत्यत्वं व्यावहारिकम्। अतः सत्यत्वेन प्रतिद्वंद्विनः सकाशाद्व्यावृत्तिः सिध्यति। यजमानत्वं तु न व्यावहारिकमतस्तेनायजमानात्प्रस्तरस्य न व्यावृत्तिः सिध्यतीत्यत आह। नचेति। सत्यपदयजमानपदयोः सत्यत्वयजमानत्ववैशिष्ट्येन ब्रह्मप्रस्तरबोधने तात्पर्याभावे समाने सतीत्यर्थः। ननु व्यवहारिकप्रमाणसिद्धत्वात्सत्यत्वं व्यावहारिकमित्युच्यत इत्यत आह। न चौपनिषद इति। नचतत्वेति। तात्पर्याविषयत्वेपीति शेषः। न च लक्षणाबीज इति। न च महातात्पर्यविषयसिध्द्युपाय एवावान्तरतात्पर्यं सत्यत्वादिकं तु तथेति तत्रावान्तरतात्पर्यमिति वाच्यम्। व्यावर्तके महातात्पर्यं विना तद्व्याप्यव्यावृत्तौ महातात्पर्यायोगात्। व्यावर्तकानामपीति। व्यावृत्तिव्यावर्तकयोरेकसत्ताकत्वादित्यर्थः। ननु यत्पारमार्थिकबोधकं तत्पारमार्थिकमिति न नियमः। पारमार्थिकस्य ब्रह्मणो नैवं विधपदेन बोधनात्। त्वन्मतेऽसतो सत्पदादिबोध्यत्वाच्च व्यभिचारात्। नापि व्यावृत्तिबोधकं व्यावृत्तिसमसत्ताकमिति नियमः। स्वप्नाङ्गनादेरपि स्वजन्यसुखे सुखान्तरापेक्षया व्यावृत्तिबुद्धिजनकत्वात्। कारणस्य कार्यव्यावर्तकत्वादित्यत आह। व्यावहारिकैरिति। न वयं व्यावहारिकाणां पारमार्थिकज्ञापकत्वं ब्रूमः। किन्तु व्यावृत्तिव्यावर्तकयोः समव्याप्तयोरेकसत्ताम्। स्वप्नाङ्गनादावपि तज्ज्ञानं सुखहेतुः। अतः स्वप्नाङ्गनाज्ञानतज्जन्यसुखतद्गतव्यावृत्तीनामेकसत्तास्त्येवेति न तत्र दोषः। व्यावर्तकेति। पूर्वं व्यावृत्तिव्यावर्तकयोरेकसत्ताकत्वाद्व्यावर्तकाणां पारमार्थिकत्वमुक्तम्। इदानीं सद् ब्रह्माभेदात्तेषांसत्त्वमुच्यत इति भेदः। यत्त्वज्ञानत्वादिधर्माणामपि व्यावृत्तिवद् ब्रह्माभिन्नतया पारमार्थिकत्वमिष्टमेवेति। तन्न। परस्यापसिद्धांतात्। अभिन्नधर्मणां मयाङ्गीकृतत्वेन मन्मतप्रवेशाच्च। शुक्तेरित्यादि। अधिष्ठानज्ञानाबाध्यात्यन्ताभावप्रतियोगित्वं मिथ्यात्वम्। तदत्यन्ताभावप्रतियोगित्वस्य सत्यत्वेपि सत्वात्। शुक्तिव्यावृत्तेरनृतव्यावृत्तेश्चात्यन्ताभावः शुक्तित्वमनृतत्वमेव। अन्योन्याभावात्यन्ताभावस्य प्रतियोगितावच्छेदकधर्मरूपत्वात्। एवं च शुक्तौ शुक्तिज्ञानाबाध्यशुक्तित्वरूपशुक्तिव्यावृत्त्यन्ताभाववद्ब्रह्मणि ब्रह्मज्ञानाबाध्यानृतत्वरूपानृतव्यावृत्त्यत्यन्ताभावः स्यादित्यर्थः। नन्वनृतव्यावृत्तेर्मिथ्यात्वेपि नानृतत्वस्य ब्रह्मसमसत्ताकत्वापत्तिः। एकबाधकबाध्यत्वस्योभयत्रापि तुल्यत्वात्। व्यावृत्तिबाधकाबाध्यस्यैव व्यावृत्तिविरोधिनो व्यावृत्त्यधिकसत्ताकत्वम्। न त्वेकबाधकबाध्यस्यापि। कल्पितरजतव्यावृत्तेः कल्पितरजते मिथ्यात्वेपि तदपेक्षया तस्याधिकसत्ताकत्वाभावादिति। मैवम्। परस्परात्यन्ताभावरूपयोरेकत्रैकावच्छेदेनैकबाध्यत्वस्य वक्तुमशक्यत्वात्। तथा हि। प्रतियोगिबाधो नाम। प्रतिपन्नोपाधौ तदवच्छेदेन ग्राह्यसंबंधेन संसृष्टतदत्यन्ताभावविधानं तेनैव तदत्यन्ताभावबाधने तत्रैव तदवच्छेदेन ग्राह्यसंबन्धेनात्यन्ताभावात्यन्ताभावस्य प्रतियोगिरूपस्य संसृष्टतया विधानमापद्येतेति विरोधःस्यात्। भ्रान्त्यन्तरेति। ब्रह्मण्यविद्यमानस्यानृतव्यावृत्त्यादेरुपदेशेन ब्रह्मणि भ्रान्त्यन्तरं स्यात्। ननु भ्रमनिवर्तकाधिष्ठानतत्वसाक्षात्कारोपायत्वेनैवाविद्यमानमुपदिश्यते। स्थूलारुन्धतीन्यायेन पूर्वपूर्वभ्रमनिवृत्तये काल्पनिकोपदेशस्य पञ्चकोशस्थले दर्शनादित्यत आह। नहीति। पुंस्त्वस्योपदेशेनाधिष्ठानतत्वज्ञानमुत्पाद्येति शेषः। किं त्विति। वल्मीकत्वस्योपदेशेनाधिष्ठानतत्वज्ञानमुत्पाद्य निवर्तनीया अधिष्ठानगतासाधारणधर्मोपदेशं विना भ्रमनिवर्तकाधिष्ठानतत्वसाक्षात्काराभावादित्यर्थः। उभयताराप्यरुन्धतीत्वेन न निर्दिश्यते। किन्तु प्रथमं स्थूलतारां पश्य पश्चादरुंधतीं दर्शयिष्यामीत्येतद्बुध्यैव। पञ्चकोशस्थलेपि न काल्पनिकोपदेशः। किन्तु पञ्चानामप्यन्नमयादीनां ब्रह्मत्वमेव। यथा चैतत्तथा भाष्यादिषूक्तम्। व्यावृत्तीनां सत्यत्वमिथ्यात्वे निराकृत्य व्यावहारिकत्वं निराकरोति। न चात्मनीति। ब्राह्मण्यस्येति। व्यावहारिकानृतव्यावृत्त्या प्रातिभासिकानृतत्वभ्रान्तिनिवृत्तावपि त्वन्मते प्रतियोगितदत्यन्ताभावयोरेकसत्ताकयोरेव विरोधाद् ब्रह्मणि व्यावहारिकजगत्सत्त्वेपि तात्विकतदत्यन्ताभाववद्व्यावहारिकानृतव्यावृत्तिसत्त्वेपि तात्विकमनृतव्यावृत्त्यत्यन्ताभावरूपमनृतत्वं स्यादेवेत्यपि बोध्यम्। असद्व्यावृत्तेरिति। असद्वा इति वाक्यप्रतीतं मूलकारणासत्त्वं पारमार्थिकं निरपवादप्रमाणप्रतीतत्वात् संमतवत्। नन्वसद्व्यावृत्तिबोधकस्य सत्यादिवाक्यस्य बाधकस्य विद्यमानत्वाद्विशेषणासिद्धिरित्याशंकापरिहारायोक्तम्। व्यावहारिकत्व इति। मिथ्यात्वमानवत्तात्विकपरस्य व्यावहारिकपरेणाविरोधादित्यर्थः। अनृतस्यापीति। सोरोदीद्यदरोदीत्तद्रुद्रस्य रुद्रत्वं यदश्वसीयत तद्रजतमभवदित्यर्थवादतः प्रतीतस्य रुद्रेण रुदिते सति यदश्रु गलितं तदेव रजतं जातमित्येवं बाधितार्थस्य सुवर्णप्राशस्त्ये यथा द्वारत्वं तथेत्यर्थः। उक्तं हीति। तत्वप्रदीपिकादिषु। शाब्देर्थ इति। लक्षणया शब्दतः प्रतीयमाने ब्रह्मस्वरूपमात्रेऽर्थात्प्राप्तस्यार्थिस्यानृतव्यावृत्त्यादेः। नीलमिति। न च नीलमुत्पलमित्यादौ न स्वरूपमात्रे तात्पर्यम् अत्र तु स्वरूपमात्रे तात्पर्यं तच्चार्थिकार्थस्य द्वारत्वं विना नुपपन्नमिति वाच्यम्। स्वरूपमात्रे तात्पर्यस्य निरासात् अन्याविषयकमिति। तथा च व्यावृत्तीनामन्यविषयकज्ञानप्रतिबन्धद्वारा शुद्धज्ञान एव द्वारत्वमित्यर्थः। अन्याज्ञान इति। अन्यविषयकज्ञानप्रतिबन्ध एवोपक्षयाद्व्यावृत्तीनां न शुद्धविषयकज्ञानपर्यन्तं तदुपयोग इत्यर्थः। व्यावर्त्यज्ञानमिति। स्वरूपज्ञानमित्यर्थः। पूर्वं स्वरूपज्ञानं व्यावृत्तिज्ञानसाध्यमतस्तद्द्वारकमिति पराभिमते वैपरीत्यमुक्तम्। इदानीं साध्यसाधनभावमनादृत्यान्याविषयकब्रह्मज्ञाने व्यावृत्तिज्ञानस्य द्वारत्वाङ्गीकारे वैपरीत्यमापाद्यत इति भेदः। न चाभिधाबललब्धविशिष्टज्ञानादेव व्यावृत्तिज्ञानसिद्धेर्न तत्प्रति स्वरूपज्ञानं द्वारमिति वाच्यम्। अविद्याद्यध्यासाधिष्ठानतया ब्रह्मस्वरूपस्यापि व्यावृत्तिज्ञानं विना सिद्धत्वात्। प्राचीन इति। व्यावृत्तिज्ञानात्प्राचीने द्वारत्वाभिमतव्यावृत्तिज्ञानहेतौ सत्यत्वादिविशिष्टज्ञाने ब्रह्मज्ञानतयाऽविद्यानिवर्तकत्वार्हेऽविद्या कार्यस्य सत्यत्वादेर्भानायोगेन विशिष्टज्ञानत्वाभिमतस्यैवान्याविषयकब्रह्मज्ञानत्वौचित्यात्तस्य व्यावृत्तिज्ञानासाध्यत्वमिति भावः। ननु प्राचीनज्ञानं ब्रह्मस्वरूपं वा वृत्तिरूपं वा। आद्ये नान्यभानानुपपत्तिः। तस्याविद्यानिवर्तकत्वाभावात्। वृत्तिरूपमपि नाविद्यानिवर्तकम् अपरोक्षत्वाभावात्। अपरोक्षत्वेपि प्रतिबद्धत्वात्। विचारजन्यं तु फलीभूतं भवत्यविद्यानिवर्तकं न तु तत्प्राचीनमिति। मैवम् उपक्रमाद्यवधृततात्पर्यकब्रह्मपरवाक्यात् प्रथममुत्पन्नं सत्यादि विशिष्टबोधमपहाय निष्प्रकारकज्ञानं कल्पयित्वा तस्य विचारजन्यत्वादिकल्पनाया अयुक्तत्वात्। अन्यथा गान्धर्वाशास्त्रादपि पड्जत्वादिविशिष्टज्ञानानन्तरं निष्प्रकारकं कल्पयित्वा तस्य गान्धर्वशास्त्रविचारजन्यत्वं कल्प्येत। व्यावृत्तिज्ञानस्यान्याज्ञाने द्वारत्वमापद्येतेत्यत्र परस्येष्टापत्तिं परिहरति। ब्रह्मेति। द्वारबुभुत्सायां सत्यादिवाक्यं प्रवृत्तमिति वक्तव्यम्। न तु ब्रह्म बुभुत्सायाम्। न च द्वारेति। अनृतव्यावृत्तिबोधनद्वारा सत्यशब्देन कदाचिद् ब्रह्म बोध्यते जडव्यावृत्तिद्वारा विज्ञानशब्देन कदाचित्। नित्यवदिति। विकल्पप्रतिद्वन्द्वि नित्यम्। तद्वद्वाशब्दादिराहित्येन श्रवणात्। एकस्मिन्निति। सत्यज्ञानादिशब्दाः। न च विकल्पेन ब्रह्मज्ञानसाधनम्। एकस्मिंस्तदुपाये उपादीयमानत्वात्। यदेकस्मिन्यदुपाये उपादीयते तत्तस्य विकल्पेन साध्यं न भवति। यथा प्रोक्षणाद्यवघातादि। व्यतिरेके व्रीहियवादिर्वेति। विकल्पेति। दृष्टकार्याणां समुच्चय एव। न तु विकल्पो न वैकेनान्यस्य निवृत्तिः। अत एव दशमाध्याय चतुर्थपादेऽभिहितम्। अस्त्यंजनाभ्यंजनं नाम सत्रम्। तत्र श्रूयते। गौग्गुलवेन प्रातः सवनेऽभ्यंजत इत्यादि। तत्किं प्राकृतस्य नवनीताभ्यंजनस्य निवर्तकं नेति संशये दृष्टार्थत्वादंजनाभ्यंजनयोः प्राकृतस्य वैकृतेन निवृत्तिः। सत्यं दृष्टार्थमभ्यञ्जनम्। तथापि नैकार्थ्यं नवनीताभ्यञ्जनस्य स्नेहनार्थत्वात्। गौग्गुलवादस्तु चन्दनानुलेपनवद्रूक्षीकरणार्थत्वाद्दृष्टप्रयोजनभेदेन समुच्चय एवेति। विज्ञानमिति। विज्ञानमानन्दं ब्रह्मेत्यादौ सत्यपदाश्रवणादनृतव्यावृत्तेरप्रतीतिः। सत्यं ज्ञानमित्यादावानन्दपदाश्रवणाद्दुःख व्यावृत्तेरप्रतीतिरित्यपि द्रष्टव्यम्। ननु यथा विभुत्वनित्यत्वादिरूपेण ब्रह्मण उपासार्थं तत्राश्रुता अप्यानन्दविज्ञानत्वादय उपसंह्रियन्ते तथा ब्रह्मप्रतिपत्त्यर्थमप्यश्रुता अपि सत्यत्वादिधर्मा उपसंहरिष्यन्त इति नानृतव्यावृत्त्यादेरप्रतीतौ ब्रह्मप्रतीतिः। न चोपासनार्थं शाखान्तरोक्तगुणानामुपसंहारे सर्वज्ञत्वादिरूपेण ब्रह्मोपासनार्थं तत्रानुक्तानां संयद्वामत्ववामनीत्वभामनीत्वादीनामप्युपसंहारः स्यादिति वाच्यम्। वास्तवविधेयत्वाभ्यामुपसंहारानुपसंहारयोरुपपत्तेः। वस्तु धर्मो हि यावद्वस्तु व्यवतिष्ठते। नासावेकत्रोक्तोन्यत्रानुक्तो नास्तीति शक्यं वक्तुम्।  
 विधेयं पुरुषप्रयत्नतन्त्रम्। पुरुषप्रयत्नश्च यत्र यत्र यावद्गुणविशिष्टे ब्रह्मणि स तावत्येवावतिष्ठते। नाविहितमपि गुणं गोचरीकर्तुमर्हति। तस्मादानन्दविज्ञानादयो ब्रह्मतत्वात्मतयोक्ता यत्र यत्र ब्रह्म श्रूयते तत्र तत्रानुक्ता अपि लभ्यन्ते। संयद्वामत्वादयश्चोपासनाप्रयत्नविधिविषयाः यत्र विधिस्तत्रैवावतिष्ठन्तेऽत आह। आनन्दादय इति। उपासनार्थं प्रधानस्य ब्रह्मण आनन्दादयो गुणा उपसंहर्तव्या इति तदीयः सूत्रार्थः। उपासनायामिति। अभिन्नोपासनायाम्। या ह्युपासनानेकशाखोक्ताप्यभिन्नत्वेन प्रत्यभिज्ञानसिद्धा तस्यामुपासनायामेकत्रानुक्ता अपि गुणा अन्यशाखोक्ततदुपासनागुणा उपसंह्रियन्ते। यथा छान्दोग्योक्तायां पञ्चाग्न्युपासनायामनुक्तस्य षष्ठस्याग्नेर्वाजसनेयोक्तपञ्चाग्निविद्यान्तर्गतस्य षष्ठस्याग्नेरुपसंहारः। ब्रह्मप्रमिताविति। सगुणे ब्रह्मण्युपासनार्थं शाखान्तरीयगुणोपसंहारेपि निर्गुणब्रह्मप्रमितौ न तदुपसंहारो युज्यत इत्यर्थः। ननु शाखान्तरोक्तगुणोपसंहारे विनोपासनया असिद्धिवत्पदान्तरं विना ब्रह्मप्रमित्यसिद्धेस्तत्सिद्धये पदान्तरोपसंहारोत्राप्यपेक्ष्यत इत्यत आह। सत्यादीति। गुणोपसंहारस्य तद्गुणकोपासनार्थत्ववत्पदान्तरस्य तत्तत्प्रकारकप्रमित्यर्थत्वानङ्गीकाराद्विशेष्यमात्रसिद्धेश्च लक्षणयैकपदेनापि संभवान्न पदान्तरोपसंहारापेक्षेत्यर्थः। ननु श्रृङ्गग्राहिकाय ब्रह्मणोनुद्देश्यत्वाल्लक्षणमुखेन तदुपदेष्टव्यम्। सत्यादिकं च न प्रत्येकं लक्षणम्। घटादावतिव्याप्तेः। अतः समुच्चितमेव लक्षणम्। अतः समुच्चिता एव व्यावृत्तयो द्वारमित्यत आह। सत्यत्वादेरिति। न ह्यत्र घटाद्यनुगतसत्त्वं सत्यशब्दार्थः। किंत्वबाध्यत्वमिकत्युक्तम्। तच्च नातिव्याप्तं सत्यत्वं ब्रह्मलक्षणतया सत्यपदेनोक्तमतोजगन्मिथ्येति त्वयोक्तत्वाच्चेत्यर्थः। एवं ज्ञानादिपदेपि बोध्यम्। ननु कुमतप्राप्तातिव्याप्तिनिवृत्त्यर्थं समुच्चयापेक्षा। न ह्यनृतव्यावृत्तिं विना विज्ञानमानन्दं ब्रह्मेत्यत्र शून्यवादव्यावृत्तब्रह्मसिद्धिः। एवं पदान्तरेपि। मैवम्। व्यावर्तकार्पणं विना व्यावृत्तब्रह्मासिद्धेरुक्तत्वात्। एतेनेति। प्रत्येकं वा समुच्चितानां वा व्यावृत्तीनामद्वारत्वेन। ब्रह्मेति द्वितीयान्तम्। तदुपदेश इति। ब्रह्मासंबन्धिन्याः व्यावृत्तेः। शाब्दार्थस्येति। सत्यादिपदेन लक्षणया बोधितस्य ब्रह्मस्वरूपमात्रस्य। मानान्तरादिति। अपोहस्तु मानान्तरात्प्रतीयते। अतः स न शाब्द इत्यर्थः। आर्थिकेनेति। शाब्दज्ञानस्य विशेषणाविषयकत्वेपि मानान्तरविरोधितद्विशेषणस्य वस्तुसद्विशेषणवतः स्वरूपस्य शब्देन बोधनात् शाब्दज्ञानविषयस्याखण्डत्वहानिः। अनन्तेति। अनन्तशब्दजन्यज्ञानस्यान्तवद्व्यावृत्तिप्रकारतया तद्व्यावृत्तेः। शाब्दत्वं विधिपदानां स्वार्थार्पणप्रणाड्येतरनिवृत्तिबोधकत्वम्। निषेधपदानां तु साक्षादिति त्वदङ्गीकारात्। उक्तं च तैत्तरीयवार्तिके। तत्रानन्तोन्तवद्वस्तुव्यावृत्त्यैव विशेषणम्। स्वार्थार्पणप्रणाड्या तु परिशिष्टौ विशेषणमिति। शब्दस्येति। अन्यथा शब्दं विनापि व्यावृत्तिः सिध्येत्। एतेनेति। तात्पर्यतो व्यावर्तकवैशिष्ट्यार्पणं विना व्यावृत्तिसिध्द्यभावेन। पदार्थे तात्पर्यस्य वान्वयस्य वानुपपत्तेः पदलक्षणाबीजस्य सत्यादिपदेऽभावान्न तत्र लक्षणेत्युक्तम्। केचित्तु वाक्यार्थे तद्द्वानुपपत्त्या वाक्ये लक्षणामाहुस्तत्पक्षमपि दूषयितुमाह। नवीनास्त्विति।  
 ननु गच्छ गच्छसि चेत्कान्त पंथानः सन्तु ते शिवाः।  
 भूयान्ममापि तत्रैव जन्म यत्र गतो भवान्  
 इत्यादौ जन्मना मृत्यनुमानेपि गमनस्य मृतिहेतुत्वमशक्यावगमम्। शतवर्षानन्तरं जरादिनापि तदुपपत्तेः। मृतिहेतुत्वेनावगतस्यापि गमनस्य नाकर्तव्यत्वेन व्याप्तिः। गुरुनिर्देशादिना प्रियामृतिहेतोरपि कर्तव्यत्वदर्शनेन व्यभिचारात्। किन्तु जन्मनिर्देशस्य प्रकृतेऽनुपयोगात्तेन प्रकृतोपयोगिन्यगमने तात्पर्यं ज्ञाप्यते समुदायस्य। तथा च समुदाय एव लक्षणा। न प्रत्येकपदे। प्रत्येकं तात्पर्यज्ञापकाभावादतस्तत्र लक्षणायामेकपदवृत्तित्वं बाधितम्। वृत्तित्वस्य हेतोर्व्यभिचारश्चेत्यत आह। गच्छगच्छसीति।  
 विज्ञानं ब्रह्म चेद्वेद तस्माच्चेन्न प्रमाद्यति शरीरे पाप्मनो हित्वा सर्वान्कामान्समश्रुत इति।  
 असन्नेव स भवति असद् ब्रह्मेति वेद् चेत् अस्ति ब्रह्मेति चेद्वेद सन्तमेनं ततो विदुः।  
 इतीत्यादौ वेदे विज्ञानात्मकब्रह्मवेदनाविस्मरणयोः पापराहित्यकामभोगौ प्रतिब्रह्मसत्त्वासत्त्ववेदनयोः शुभाशुभफले प्रति लोके च वृष्टिश्चेद्भवति सुभिक्षं भवेदित्यादौ वृष्टेः सुभिक्षं प्रति हेतुत्वस्य चेच्छब्देन बोधनवदिहापि गमनस्य जन्म प्रतिहेतुत्वबोधनं युज्यते। देहान्तरसंयोगश्च जन्म। स चैकस्मिन्देहसंवन्धे सति न युज्यत इति पूर्वदेहसंबंधाभावद्वारेति गम्यते। न चोक्तव्यभिचारः। प्रकृतगमनं न कर्तव्यं नाश्यमानेष्टाधिकेष्टाहेतुत्वे सतीष्टनाशहेतुत्वात्। सन्तवत्। गुरुनिर्देशादौ तु नाश्यमानेष्टाद्भार्यादेः सकाशादधिकस्य गुरुनिर्देशकरणजन्येष्टस्य सत्त्वेन तत्र हेतुत्वावगमात्। अतो नोक्तबाधादिरिति भावः। जन्मनेति। गमनजन्यतयावधृतेनेति शेषः। पक्षे इष्टनाशहेतुत्वमुपपादयति। प्रियेति। ननु विषं भुंक्ष्वेत्यत्र विषभोजनेष्टसाधनत्वेन शत्रुगृहान्नभोजनस्यानिष्टसाधनत्वं नाक्षेप्तुं शक्यते। शत्रुगृहान्नभोजनानिष्टसाधनत्वं विना विषभोजनेष्टसाधनताया अनुपपत्त्यभावात्। उभयोरपीष्टसाधनतयोपपत्तेः। तस्मादप्रसक्तोपपादनेन प्रसक्तवारणे तात्पर्यं ज्ञात्वा श्रुतपदसमुदाये लक्षणा कल्प्यते न तु प्रत्येकपदे। तत्र विशिष्यतात्पर्यज्ञापकाभावादतस्तत्र लक्षणायामेकपदवृत्तित्वं बाधितमित्यत आह। विषं भुंक्ष्वेति। शत्रुगृहभोजनापेक्षया विषभक्षणस्येष्टसाधनत्वोत्कर्षो गम्यते। यथा देवदत्ताद्यज्ञदत्तो विद्वानित्यत्र देवदत्तविद्वत्त्वापेक्षया यज्ञदत्तविद्वत्त्वस्य। अतः शत्रुगृहभोजनस्य बलवत्तरानिष्टसाधनताक्षिप्यते। अयमाशयः। शत्रुगृहान्नभोजने प्रसक्तः कश्चिद्विषं भुंक्ष्वेत्याप्तेनोच्यमानो वितर्कयति। विषभोजननिष्ठमिष्टसाधनत्वं शत्रुगृहान्नभोजननिष्ठेष्टसाधनत्वादुत्कृष्टं तदवधिमत्त्वेनाप्तेनोच्यमानत्वात्। यद्यदवधिमत्त्वेनाप्तेनोच्यते तत्तत उत्कृष्टम्। यथान्येषां बलाद्धनुमद्बलम्। भोजननिष्ठतया शत्रुगृहान्नभोजननिष्ठस्य विषभोजननिष्ठस्य च तृप्तिरूपेष्टसाधनत्वस्य समानत्वेन शत्रुगृहान्नभोजननिष्ठेष्टसाधनत्वस्य बलवत्तरानिष्टानुबन्धित्वरूपापकर्षमन्तरेण विषभोजननिष्ठेष्टसाधनत्वस्य तदवधिकोत्कर्षानुपपत्तेः शत्रुगृहान्नभोजननिष्ठेष्टसाधनत्वस्य बलवत्तरानिष्टानुबन्धित्वमनुसन्धत्ते। ततः शत्रुगृहान्नभोजनस्यानिष्टसाधनत्वमाक्षिपतीति। पूर्वोक्तं बाधं परिहरति। नत्विति। यद्वेति। अनिष्टसाधनं भोजनं माकार्षीरिति वाक्यार्थः। आप्तत्वे सतीति। भ्रमादिशून्यत्वे सतीत्यर्थः। एतेन आप्तस्यापि पित्रादेर्भ्रमादिना कोपमन्तरेणापि प्रमाणविरुद्धोपदेष्टृत्वदर्शनेन व्यभिचार इति परास्तम्। अत इति। आप्तस्य कोपहेतुत्वादित्यर्थः। मयेति। विवेकवता। एतच्च साध्यविशेषणम्। तेनाप्तकोपहेतोरप्यविवेकिकर्तव्यत्वदर्शनाद्व्यभिचार इति परास्तम्। इदमिति पक्षनिर्देशः। अर्धमन्तर्वेदीति।  
 तृतीयस्य सप्तमे स्थितम्। तथा यूपस्य वेदिः। अग्नीषोमीयपशौ यूपं प्रकृत्य श्रूयते अर्धमन्तर्वेदिमिनोत्यर्धं बहिर्वेदीति। तत्र किमन्तर्वेद्येकदेशो यूपाङ्गत्वेन विधीयते किं वा बहिर्वेदिदेशमिश्रः सन्धिदेशो लक्ष्यत इति सन्देहः। ननु इयति शक्ष्यामह इति वचनाद्वेदेः सर्वार्थत्वम्। न यपमात्रार्थत्वम्। न। तस्य सामान्यशास्त्रस्य यूपविषयतयैवोपसंहर्तव्यत्वात्। इयति एतावति प्रदेशे कर्तुं शक्ता भवाम इत्यर्थः। पूर्वपक्षस्तु। सत्यपि यूपप्रकरणे तद्बाधित्वा वाक्येन यूपाङ्गत्वं भविष्यति वेदेरन्तः प्रदेशस्य देशविशेषार्थत्वे हि लक्षणा स्यात्। अर्धेन्तः प्रक्षिप्यमाणेर्धान्तरं बर्हिभवतीति तदनूद्यते अर्धं बहिर्वेदीत्यनेन। न तु पदपि विधीयते। अतो न वाक्यभेदो न वा मिनोत्याख्यानानुषङ्गक्लेश इति। सिद्धान्तस्तु। अर्धमन्तर्वेदिमिनोतीत्येतावन्मात्र विधाने अर्धान्तरं बहिरित्यपि विधौ वाक्य भेदापत्तिः। अर्धान्तरस्य बहिष्ट्वनिषेधाभावे च तस्यान्तर्बहिर्वा मानं स्यात्। तथा च पाक्षिकस्य बहिष्ट्वस्य नित्यवदनुवादो न युज्येत। तस्मादुभाभ्यामप्यन्तर्वेदिशब्दाभ्यां मध्यदेशो लक्ष्यत इति। अत्र ब्रूमः। विनैव लक्षणां सन्धिदेशविशेषसिद्धिः। अर्धमेवान्तर्वेदीति नियमाश्रवणात्। ननु समस्तस्य यूपस्यान्तर्वेदिप्रसङ्गे हि सत्यर्धपुनर्वचनसामर्थ्यात्परिसङ्ख्ययेतरस्य बहिर्मानं गम्येत। न त्वेतदस्ति। अर्धशब्दानन्तरर्भावेनैतद्वाक्यात् प्रकरणयुक्तादस्ति कथं तर्हि समस्तस्यान्तर्वेदिन मानम्। अर्धशब्दश्रवणात्। यदि समस्तस्य यूपस्यान्तर्वेदिमानमभिमतं स्यात्ततोर्धमन्तर्वेदीत्येवं विधिनैव कुर्यात्। अन्तर्वेदिमिनोतीत्येतावतैव प्रकरणाद्विपरिवर्तमानस्य यूपस्यांतर्वेदिमानसिद्धेः। प्रकरणाद्यूपविपरिवृत्तिश्चावश्यं वाच्या। अन्यथा कस्यार्धो गृह्येतेति। एतेन विवरणोक्ताजिज्ञासाशब्दे विचारलक्षणासंक्षेपशारीरकोक्ता च यज्ञायुधिशब्दे यजमानलक्षणा च निरस्ता। ननु वायुर्वै क्षेपिष्ठा देवतेत्याद्यर्थवादे प्राशस्त्यप्रतिपत्तये वाक्य एव लक्षणाङ्गीकार्या। प्रत्येकपदात्तदनुपस्थितेरित्याशंकयाह। वायुर्वा इति। ननु पदार्थसंसर्गबोधे वायुः शीघ्रतम इत्येव धीःस्यान्न तु कर्मप्राशस्त्यविषया सेत्यत आह। नत्विति। पदार्थसंसर्गातिरिक्तप्राशस्त्यस्याभावादित्यर्थः। अयमाशयः। वायव्यं श्वेतमालभेत भूतिकामो वायुर्वै क्षेपिष्ठा देवता वायुमेव स्वेनभागधेयेनोपधावति स एवैनं भूतिं गमयति। वायुः शीघ्रतमा देवता तं वायुं प्रति यजमानः स्वेन स्वदत्तेन हविर्लक्षणेन भागेन गच्छति। स्वयमेव यजमानो हविर्भागरूपेण देवतां प्रतिगच्छति। स च वायुः एनं यजमानं भूतिं गमयति। यथा कश्चिद्गृहस्थोभ्यागताय सत्कारं करोति तद्वत्। अत्र वायूद्देशकत्यक्तहविर्लक्षणयागस्य क्षिप्रफलप्रदवायुप्रसादहेतुत्वमेव प्राशस्त्यं न त्वन्यत्। ननु यत्रार्थवादे देवताप्रसादहेतुत्वं कर्मणो नोच्यते तत्र तदतिरिक्तप्राशस्त्यलक्षकत्वमर्थवादस्याङ्गीकार्यमित्यत आह। तत्रेति। अभिधेयानां पदार्थानां योन्वयस्तदनुपपत्तिरिह नास्ति। सर्वपदानामिति। ननु लक्षणपदत्वाद्विशेषणपदेष्वेव लक्षणा न तु लक्ष्यपरे विशेष्यपदे। तथा च तदभिधेयान्वयानुपपत्तिरस्त्येवात्र लक्षणाबीजं विशेष्यपदमेवानुभावकं च स्यादित्यत आह। यदि चेति। सत्यादिपदेषु मुख्यार्थतयावधृतब्रह्मशब्दार्थान्वयानुपपत्तिर्नास्ति चेन्न तर्हि तेषु लक्षणा। तद्बीजाभावात्। यदि सास्ति तर्हि ब्रह्मपदं सत्यादिपदार्थान्वितस्वार्थबोधकमवश्यं स्यात्। अन्वयाबोधे प्रसक्तेन्वयबोधार्थं सत्यादिपदेषु लक्षणायाः कल्पितत्वादित्याह। ब्रह्मपदस्येति। लक्षणेति। सत्यादिपदेषु लक्षणाश्रयणेनेत्यर्थः। पदान्तरेपि। पदान्तराणां सत्यादिपदानां लक्ष्याः येर्थास्तदन्वितस्वार्थपरं ब्रह्मपदं स्यादित्यर्थः। नन्वभिधेयान्वयानुपपपत्तिर्न लक्षणाबीजम्। जातिः शक्या व्यक्तिर्लक्ष्येति भवन्मते गङ्गापदादौ लक्षणाभावप्रसङ्गात्। किन्तु तात्प्रायनुपपत्तिरेव। तच्च तात्पर्यमभिधेयान्वयविषयं वाऽन्वयसामान्यविषयं वा स्वरूपमात्रविषयं वा। प्रकृते तु स्वरूपमात्रतात्पर्यानुपपत्तिरेव तद्बीजमित्यत आह। न च यष्टीरिति। तत्रापीति। न चैवमपि प्रवेशनविशेषे तात्पर्यग्रह एवोपजीव्य इति तदनुपपत्तिरेव लक्षणाबीजमस्त्विति वाच्यम्। भोक्तृकर्तृकप्रवेशनप्रतीतिच्छयोच्चरितत्वरूपतात्पर्यानुपपत्त्यपेक्षया तादृशप्रवेशनान्वयानुपपत्तेरेव लघुत्वेन तद्बीजत्वौचित्यात्। स्वरूपमात्रतात्पर्यानुपपत्तिर्नलक्षणाबीजम्। कुत्राप्यदर्शनादित्याह। इहेति। एतेनेति। पदार्थमात्रे तात्पर्यायोगवद्वाक्यप्रामाण्यस्याप्ययोगेन। वाक्येति। केवलो निर्गुणश्चेति श्रुत्या केवलतयासिद्धं ब्रह्मविशिष्टतया बोधयतो वाक्यस्याप्रामाण्यम्। निरस्तमिति। प्रामाण्यस्यानुपपत्त्यादि तदुपपादकं कल्पनीयम्। न च पदार्थमात्रलक्षणया वाक्यप्रामाण्यमुपपद्यते। तथा पदार्थमात्रस्य सिद्धस्यैवोपस्थितेः। बाधितेपि पदार्थमात्रस्य सत्वाच्चेत्यर्थः। यदीति। सर्वेषां सत्यादिपदानां लक्षकत्वे तन्मध्यगतस्यानन्तादिशब्दस्यापि लक्षणया स्वरूपमात्रपरत्वेन सर्वतोनवच्छिन्नवस्तु परत्वाभावात् परोदीरितसत्यादिपदविशिष्टार्थत्वं प्रत्यनन्तादि शब्दस्य बाधकत्वायोगेन तद्बाधकत्वोक्तिरयुक्ता स्यादित्यर्थः। सत्यादिपदैरिति। व्यावर्तकस्य सत्यत्वादेर्ब्रह्मण्यबोधने तस्मिन्ननृतव्यावृत्त्यसिद्धिः। विज्ञानेति। विज्ञानादिपदानां विज्ञानत्वाद्यबोधकत्वात्। एकमिति। एकादिपदानां विशेष्यमात्रपरत्वेन नानात्वानिषेधकत्वात्। सत्यादीति। बुभुत्साप्रयोजकज्ञानानधिकविषयत्वात्। सगुणादीति। एकार्थत्वेनाविरोधात्। तदैक्षतेति। सदेव सोम्येदमग्र आसीदेकमेवाद्वितीयं तदैक्षत तत्तेजोसृजतेत्यत्र सच्छब्दं प्रधानं वा ब्रह्मवेति विशये सच्छब्दनिर्दिष्टे ईक्षणश्रवणात्तस्य च जडे सम्भवाद् ब्रह्मैव सच्छब्दमितीक्षत्यधिकरणे विचारितम्। तथा आकाशादेव समुत्पद्यन्ते स एषोनन्त इत्यत्राकाशशब्दं भूतं वा परमात्मावेति संशयेऽनन्तत्वलिङ्गेन परमात्मैवेत्याकाशाधिकरणे निर्णीतम्। तदेतत्सर्वं सर्वपदलक्षणायामयुक्तं स्यादित्यर्थः। सत्येति। सत्यत्वादिमतः सत्यादिपदलक्ष्यत्वायोगात्। लक्ष्यत्व इति। ब्रह्मणः सत्यादिपदाशक्यत्वेऽसत्यत्वादिकं स्यादित्यर्थः। एतेन गौरनित्य इत्यादौ गोपदलक्ष्यस्यापि गोरगोत्वाभावादिदमयुक्तमिति परास्तम्। गौश्चलतीत्यादौ गोपदशक्यत्वेन गोर्गोपदाशक्यत्वाभावात्। मुक्तिश्चेति। ब्रह्मणोऽनानन्दत्वस्याननुभवत्वस्य च प्राप्तौ तार्किकादिमुक्तिवन्मुक्तिरपुरुषार्थः स्यात्। नदीत्ववाचिनेति। तदीत्वविशिष्टनदीवाचिनेत्यर्थः। तदाश्रयेति। नदीत्वाश्रयव्यक्तेः शक्यत्वान्न तत्र लक्षणेत्यर्थः। उक्तं हीति। कल्पतरुकृतेति शेषः। तार्किकादिरीत्या जातिशब्दस्यापि नदीशब्दस्य नदीत्वविशिष्टनदीवाचकस्य तदितरव्यक्तिलक्षकत्ववत् सत्त्वविशिष्टसद्व्यक्तिवाचकत्वं तदितरव्यक्तिलक्षकत्वं सत्यशब्दस्य सत्तादिजातिवाचिभिरित्यनेनाभिमतं किं वा भट्टादिरीत्या सत्ताजातिमात्रवाचकत्वं तदितरलक्षकत्वं वा। आद्य आह। व्यक्तिरिति। ब्रह्मणः सद्व्यक्तित्वेसच्चब्दलक्षणीयत्वं नस्यादित्यर्थः। जहल्लक्षणेति। गङ्गात्वविशिष्टगङ्गां स्वार्थं जहतः पदस्य स्वार्थभिन्ने लक्षणा। जहदजहदिति। स्वार्थैकदेशं जहतः तदेकदेशं चाजहतः पदस्य स्वार्थैकदेश एव लक्षणेत्यर्थः। पदशक्यैकदेशस्य पदलक्ष्येऽर्थे वस्तुतः सत्वेति लाक्षणिकबोधने शक्यैकदेशाविषयीकरणात्तदनन्वयमात्रेण गौरनित्य इत्यादिवदेकदेशत्यागमाश्रित्य लक्षणोच्यते अथावा लक्ष्येऽर्थे वाक्यैकदेशस्य वस्तुतोसत्त्वेन। द्वितीये दोषमाह। तत्रेति। लक्ष्येऽर्थे। आद्ये दोषमाह। तत्सत्यत्वस्यचेति। प्रमिततात्पर्यकसत्यादिपदजन्यज्ञानेन स्वविषये ब्रह्मणि सत्त्वाद्यविषयीकरणे तत्रसत्त्वाद्यसिद्धिः। ब्रह्मणि सत्त्वादिग्राहकस्य मानान्तरस्याभावात्। लक्ष्यार्थस्य विशिष्टत्वापत्तिश्चेत्यपि द्रष्टव्यम्। भट्टादिरीत्या सत्तादिजातिमात्रवाचित्वं सत्यादिशब्दानामिति द्वितीयं पक्षं दूषयति। जातिरिति। शब्देनेति। शक्तेतिशेषः। लक्षणाहेतुत्वेनेति। मुख्यार्थीभूतसत्त्वमात्रप्रतीतेरित्यर्थः। विभागार्थमिति। सखण्डाखण्डार्थत्वविभागार्थम्। विशेषेणेति। भाट्टै र्व्यक्तिमात्रलक्षकत्वेनाङ्गीकृतस्यापि नद्यां मीनः सन्घट इत्यादेर्मुख्यार्थत्वस्वीकारात्तदपेक्षया लाक्षणिकत्वेन स्वीकृतानां नद्यां घोषः सत्यं ब्रह्मेत्यादीनां वैलक्षण्याय व्यक्तिलक्षकं मुख्यार्थं व्यक्तिसंबन्धिलक्षकं लाक्षणिकामिति विशेषोवक्तव्य इत्यर्थः। एतेनेति। सखण्डाखण्डार्थत्वविभागार्थं सद्व्यक्तिसंबन्धित्वेन ब्रह्मणोलक्षणीयत्वेन तस्य सत्त्वासिद्धेरित्यर्थः। शोणिमेति। तदुक्तं वार्तिके कर्त्रधिकरणे। शोणशब्दोन्येनानुपात्तेप्यश्वे तद्गतं गुणं वदन्नात्मनैवाश्वमपि गमयतीति। एतच्च वार्तिकं मतान्तरेणोक्तम्। वस्तुतस्तु विनैव लक्षणां शोणशब्दाद्रक्तरूपविशेषोपस्थितौ ततोश्वस्यानुमानमेव। कथं व्यभिचारिणा रक्तरूपेणाश्वानुमानम्। मैवम्। अश्वत्वाव्यभिचारिरक्तविशेषोपस्थापकत्वाच्छोणशब्दस्य। तदुक्तं वार्तिके तत्रैव। शोणशब्दोहि यथैव सत्तागुणत्वयोरवाचकस्तथा रक्तत्वमप्यतिक्रम्य शोणत्वं नाम रक्तावान्तरजातिं वदति। साचाश्वेष्वेववर्तते न गवादिष्वित्यश्वत्वं प्रतीयत इति। एवं कुमारकरभकलभकिशोरवत्सवर्करादयोविशिष्टजाति संबन्धवयोविशेषवचनत्वेन मनुष्योष्ट्रहस्त्यश्वादीनां ग्रहहेतवोनुमानद्वारैव। लक्ष्यस्य ब्रह्मणो विशिष्टत्वपरिहाराय तस्य सद्व्यक्तिसंबन्धित्वेन लक्ष्यत्वे तु ब्रह्मणः सत्त्वासिद्धिप्रसङ्ग इति भावः। सखण्डाखण्डत्वविभागमाशङ्क्य निराकरोति। न च सन्घट इति। सन्घटः सत्यं ब्रह्मेत्यादीनां लक्षकत्वे समानेपि विशिष्टाविशिष्टलक्षकत्वेन सखण्डाखण्डत्वविभाग इत्यर्थः। एतच्चोपलक्षणं नदीत्वविशिष्टाविशिष्टलक्षकत्वेन नद्यांमीन इत्यादेर्मुख्यार्थत्वम्। नद्यां घोष इत्यादेरमुख्यार्थत्वं चेत्यपि द्रष्टव्यम्। लक्षणाया इति। औपनिषदे ब्रह्मणि मानान्तरेण सत्त्वासिद्धेः सत्यपदस्य च लाक्षणिकत्वेन तत्र सत्त्वाप्रतिपादकत्वात् लक्षणायास्त्वतात्विकसत्त्वसंबन्धेनाप्युपपत्तेर्ब्रह्मणि सत्त्वासिद्धिरित्यर्थः। वाच्य इति। सत्ताजातेः सत्यशब्दार्थत्वादिति भावः। सखण्डार्थत्वमिति। सन्घट इत्यादि व्यक्तिलक्षकपदान्तरसाधारण्यं चेत्यपि द्रष्टव्यम्। वाच्यातिरिक्तेति। जातिशब्दार्थ इति मतस्य प्रस्तुतत्वादित्यर्थः। ब्रह्मणइति। सन्घट इत्यादि घटाद्याश्रितत्वेन सत्तायाः प्रतीयमानत्वात्। न हि सन्घट इत्यत्र सत्तायां घटः प्रतीयते। किंत्वनित्यो घटो ध्वस्तो घट इत्यादिषु घटेऽनित्यत्वादिकमिव घटाश्रितैव सत्ता प्रतीयत इति सत्तायाः पारतन्त्र्यमित्यर्थः। ब्रह्मणः सत्तारूपत्वे घटादिसत्ताया अबाध्यत्वापत्तिरित्यपि बोध्यम्। एतेनेति। वाच्यातिरिक्तलक्ष्याभावापातेन। सत्तावदिति। सत्ताजाति तुल्यं ब्रह्म न तु सत्ताजातिरेव अतो न पारतन्त्र्यादिदोष इति भावः। निरस्तमिति। सत्स्वभावत्वात्सत्तान्तररहितसत्तेव ब्रह्मापि सत्यपदवाच्यमेव स्यान्नतु तल्लक्ष्यमिति वाच्यातिरिक्तलक्ष्याभावदोषेणेत्यर्थः। ननु सत्ताजातिरेव सत्यशब्दवाच्या ब्रह्मतु सत्ताभिन्नं अत एव सत्यपदलक्ष्यमिति वाच्यातिरिक्तलक्ष्यलाभः। सत्स्वभावत्वाद् ब्रह्मणः सत्त्वसिद्धिश्चेत्याशङ्क्याह। सच्छब्दस्येति। तथा च न ब्रह्मणः सत्त्वसिद्धिरिति भावः। कथं चेति। तथा च परमार्थसदेव सत्यशब्दार्थस्तद् ब्रह्मैवेति वाच्यातिरिक्तलक्ष्यालाभ इति भावः। एतेनेति। स्वाभिमतेति। सत्यादिपदैर्ब्रह्मणि तात्पर्यतः सत्यत्वाद्यर्पणमनिच्छतः शून्याविलक्षणब्रह्मसिद्धिरेवाभिमतेत्यर्थः। तस्मादिति। शून्यवादापत्तेरित्यर्थः। सत्यज्ञानादिवाक्यानामखण्डार्थत्वानुमान भङ्गः॥ 2 ॥  
\</2-2\>

\<2-3\>  
  3. तत्त्वमस्यादिवाक्यस्याखण्डार्थत्वानुमानभङ्गः

 कोहमित्यात्मस्वरूपमात्रे बुभुत्सिते तत्त्वमसीत्यस्य प्रवृत्तेर्नपक्षे हेत्वसिद्धिरित्याशङ्क्याह। उक्तरीत्येति। वाक्यमात्रस्य संसर्गपरत्वात्सोऽयं देवदत्त इत्यादेरपि तथात्वात्तत्र साध्यवैकल्यमित्याह। उभयत्रेति। सोयं देवदत्त इत्यादेरखण्डार्थत्वमाशङ्कते। नन्विति। तत्कालादेरपीति। तत्कालादेः सत्त्वं विना देवदत्तस्य तत्कालादिविशिष्टत्वं न संभवतीत्यर्थः। एतद्देशे तद्देशस्य सत्त्वापत्तिरादिशब्दार्थः। विशेषणभेदेनापीति। यदा ह्यविरुद्धदण्डकुण्डलादि विशेषणभेदेन विशिष्टभेद आवश्यकस्तदा तदेतद्देशकालरूपविरुद्धविशेषणभेदेन विशिष्टभेदः सुतरामावश्यक इत्यर्थः। तदुक्तं संक्षेपशारीरके।  
 अविरुद्धविशेषणद्वयप्रभवत्वेपि विशिष्टयोर्द्वयोः।  
 घटते न यदैकता तदा सुतरां तद्विपरीतरूपयोरिति।  
 अस्तुतावदिति। अनुभवकालध्वंस एव तत्तेति वस्तुस्थितावपीत्यर्थः। नन्वेकस्मिन् कालद्वयस्य देशद्वयस्य च संबन्धस्य सत्त्वेपि सोयमित्यादिवाक्यं पूर्वकालादिविशिष्टस्योत्तरकालादिवैशिष्ट्यं बोधयद्विरुद्धमेवेत्यत आह। सोयमितीति। नीलमुत्पलमितीति। न च नीलमुत्पलमिति वाक्यस्य विशिष्टे तात्पर्यान्नाखण्डार्थत्वमिति वाच्यम्। अयं स नवा अयं स भवतीत्यादि सन्देहविपर्ययनिरासाय तत्कालसंसर्गस्य बुभुत्सितत्वेनात्रापि विशिष्टे तात्पर्यात्। ननु तत्तासंशयादिनिरासाय प्रयुक्तं सोयमित्यादिवाक्यं माभूद्दृष्टान्तः। देवदत्तस्वरूपमात्रस्य बुभुत्सायां प्रयुक्तं सोयमिति वाक्यं दृष्टान्तो भविष्यतीत्यत आह। स्वरूपमात्रमिति। तत्ताया इति। अनुभवकालसंबन्धस्येत्यर्थः। अतीतेति। सोयमित्यनेनानुभवकालसंबन्धलक्षणतत्तारूपस्वार्थस्य सोयमितिवाक्यप्रयोगकालेऽतीतस्याप्यत्यागादित्यर्थः। अन्यथेति। त्यागे सतीत्यर्थः। शब्द इति। विधेयेनानित्यत्वेन शब्दत्वस्यानन्वयात्। दण्डीति। विधेययोः प्रागभावप्रध्वंसयोः काले दण्डसंबन्धस्यासत्त्वात्। गृहेति। विधेयस्य देवदत्तीयगृहत्वस्य काले विद्यमानस्य काकादेरित्यर्थः। नहीति। काकादिषु काकाद्यन्विततया ज्ञात एव गृहे देवदत्तीयत्वादिबुद्ध्यहेतुत्वान्नतेषां विशेषणत्वम्। तत्रेति। तत्ताविशिष्ट इदं त्वादिसंबन्धस्याप्रत्यक्षत्वेनोद्देश्यत्वेपि तत्र तत्तोपस्थापितदेवदत्तसंस्थानविशेषवतीदंत्वादि संबन्धस्य प्रत्यक्षत्वेनानुपदेश्यत्वमित्यर्थः। अतीतमपीति। विशेषणतायां वर्तमानत्वं न प्रयोजकमित्यर्थः। अत एवोक्तं गुणकिरणावल्याम्। स्थिरं विशेषणं विशिष्टप्रतीतौ स्वात्मानमवेशयत्यपि न तु विशेषणतायां तदुपयोग इति। विशिष्टप्रतीतौ विशिष्टौ चितायां क्रियायामित्यर्थः। समानाधिकरणमिति। ननु सामानाधिकरण्यं नैकविभक्तिनिर्देश्यत्वम्। विभक्तिनिर्देशस्य सर्वत्राभावात्। नाप्यैकाधिकरण्यम्। तद्धि न विशेष्येण। उत्पलनीलरूपयोरेकत्रावृत्तेः। नापि तद्धर्मेण प्रत्याय्यव्यावृत्त्या वा। उपलक्षणस्यापि तत्सत्त्वात्। न हि तापसे जटा न तिष्ठतीति। उच्यते। यदन्विततया ज्ञात एवेत्याद्युक्तलक्षणे तात्पर्यान्नदोषः। तत्ताविशिष्ट इति। तत्तान्विततया ज्ञाते। पुरोवर्तिनीति। पुरोवर्तिनीदन्तादि वैशिष्ट्यस्यैव बुभुत्सिततया साक्षादबुभुत्सितस्याभेदस्य साक्षादलाभेपि न दोष इति भावः। ननु भेदभ्रमनिरासायाऽभेदः साक्षाद्बुभुत्सित एवेत्यत आह। भेदभ्रम इति। अभेदकोक्त्यैव भेदभ्रमनिरासान्नाभेदोऽवश्यं बुभुत्सित इत्यर्थः। तस्यैव चेति। अपरान्वयधीप्रयोजकज्ञानविषयभूतेतरान्वितरूपस्य विशिष्टस्य तादृशेन विशिष्टान्तरेणैक्य बोधनेपि न तद्विशेषणयोरैक्यापत्तिरित्यर्थः। अन्यथेति। विशेषणभेदस्य विशिष्टैक्यविरोधित्वे। रूप्याभेदेति। इदंत्व रूप्यत्वादिविशेषणभेदादिदंरूप्ययोर्विशिष्टयोरभेदाप्रतीतिः। न चात्रापि लक्षणयाऽभेदमात्रं बोध्यत इति युक्तम्। पुरोवर्तिनि रजताभेदबोधं विना पुरोवर्तिनि प्रवृत्तिर्नस्यात्। नाप्युपलक्षणमात्रेणेति। यथा दण्डादिविशेषणवाचकपदस्य दण्डादिरूपस्वार्थात्यागेनालाक्षणिकत्वं तथा तत्तादिरूपोपलक्षणवाचकस्यापि तत्पदस्य न लाक्षणिकत्वम्। स्वार्थात्यागादित्यर्थः। अर्थस्योपलक्षणत्वेपि शब्दस्य मुख्यत्वं दृष्टमित्याह। दृश्यतेहीति। शब्दस्य लाक्षणिकत्वेप्यर्थस्य विशेषणत्वं दृष्टमित्याह। दृश्यतेचेति। उपलक्षणपरपदे लक्षणामभ्युपेत्याह॥ वरमिति। उभयपदलक्षणातः सकाशाद्योऽर्थ उपलक्षणं तत्परे एकस्मिन्नेव पदे लक्षणा श्रेष्ठेत्यर्थः। उपलक्षणस्य काकादेः स्वसंबन्धं यद्देवदत्तीयगृहत्वादि विशिष्टं देवदत्तगृहं तत्प्रत्युपलक्षणत्वं दृष्टम्। नचेह तत्तेदन्तयोरिदन्तातत्ताभ्यां विशिष्टेन संबन्धोस्ति। अतः कथमिदंताविशिष्टे तत्ताविशिष्टेदन्ता चोपलक्षणं स्यादित्याशङ्कां परिहरति। न चेदन्तेति। ते प्रतीति। इदन्ताविशिष्टस्वरूपं तत्ताविशिष्टस्वरूपं च प्रतीत्यर्थः। तयोरिति। उक्तस्वरूपयोः। ताभ्यां तत्तेदन्ताभ्याम्। विशिष्टयोर्भेदेऽपीदन्ताविशिष्टे यद्विशेष्यं देवदत्तस्वरूपं तत्र तत्तासंबन्धात्स्वविशेष्यसंबद्धत्वरूपइदन्ताविशिष्टस्य तत्तया सह संबन्धोस्त्येव। एवं तत्ताविशिष्टस्यापीदन्तया संबन्धोस्त्येवेत्यर्थः। परंपरेति। उपलक्ष्यसंबन्धित्वमेवोपलक्षणस्यापेक्षितम्। न तु साक्षात्। गौरवादित्यर्थः। यद्वेति। अस्तुवेत्यादिना विशिष्टमुद्दिश्योपलक्षणसंबन्धादि विधीयतामित्युक्तम्। इदानीमुपलक्षितमुद्दिश्य विशेषणसंबन्धो विधीयतामित्युच्यत इति भेदः। अभेदपक्षौत्विति। इदन्तोपलक्षितस्य तत्ताविशिष्टाभेदस्तत्तोपलक्षितस्येदन्ताविशिष्टाभेद इतिपक्षौ। अनुवृत्तेति। इदन्तोपलक्षितस्यानुगतस्य विशेष्यमात्रस्य तत्ताविशिष्टेन व्यावृत्तेनाभेदो न संभवति। एवन्तत्तोपलक्षितस्यानुगतस्य विशेष्यमात्रस्येदन्ताविशिष्टेनापि। केवलविशेष्यस्य विशिष्टेनाभेदोप्यस्तीत्याह। समवायेति। ननु जातिव्यक्त्योरित्यादिदृष्टान्तासङ्गतिः। अयुतसिद्धयोरभेदाभावादित्याशङ्कापरिहारायोक्तं समवायस्थाने भेदाभेदादित्यादि। अन्यथेति। केवलस्य विशिष्टेनाभेदाभाने निर्विकल्पिकापर्वतस्याग्निमदभेदं न विषयीकुर्यादित्यर्थः। नन्विदन्तोपलक्षिततत्ताविशिष्टयोर्भिन्नयोरभेदबोधनं न युक्तमित्यत आह। केवलेति। भेदवत्यभेदबोधाद्बिभ्यत्त्वं तत्ताद्युपलक्षिते स्वरूपमात्रेऽभेदो बोध्यत इति कथं ब्रूयाः। देवदत्तपिण्डेऽपि भेदस्य सत्त्वादित्यर्थः। नचैतावतेति। तत्तोपलक्षितत्वादेरेव प्रकारत्वात्। उक्तमिति। तत्वोद्योत इति शेषः। अनित्येति। अनित्याभ्यामिदानीमविद्यमानाभ्यां देशकालाभ्यां स्वकाले यः संबन्धस्तद्देशकालोपलक्षितत्वादि रूपस्तस्य देवदत्ते सत्त्वात्सोयं देवदत्त इत्यादिवाक्यं तत्वमस्यादिवाक्यस्याखण्डार्थतायामुपमा दृष्टान्तोऽन भवतीत्यर्थः। तद्देशकालसंबद्ध इति। मधुरासंबन्धः काशीसंबन्धेऽष्टमीसंबन्धः पूर्णमासीसंबन्ध इत्यादिवाक्ये परेणोदाहृत इत्यर्थः। एतेन तद्देशकालसंबन्ध इत्यत्रापि तत्तेदन्तयोः प्रवेश इति निरस्तम्। तदेतत्पदयोर्देशविशेषार्थत्वात्। अन्यथेति। तद्देशकालसंबन्धस्य तत्तात्वे। स्मृत्यनुभवयोरिति। तयोः कारणकृतस्य वैषम्यस्य सत्त्वेपि तद्विषये च सत्त्वासत्त्वरूपवैषम्यसत्त्वेपि स्मृत्यनुभवगतेऽर्थविषयीकारित्वांशे वैषम्याभावात्। न च संस्कारजन्यत्वेन तत्तोल्लेख इति वाच्यम्। लिङ्गकरणतापक्षे संस्कारलिङ्गकानुमितौ तत्तोल्लेखः स्यात्। तत्तास्मृतिरेव प्रत्यभिज्ञायां हेतुर्नसंस्कार इति पक्षे तदभावाच्च। तत्तामात्रेचेति। अनुभूतकालध्वंसस्याननुभूतस्यापि भानात्। लक्षणार्थमिति। वाक्यस्थपदस्यैव लक्षकत्वात्। ननु विरुद्धार्थवाचिपदद्वयसामानाधिकरण्याधीना लक्षणा। न च देवदत्त इत्यादिषु विरोधोस्तीत्यत आह। स एवेति। समानेति। तदिदंपदाभ्यां स्वार्थाभेदसंबन्धस्य देवदत्ते बोधने। ननु निर्घटं भूतलं घटः पटोनेत्यादावभावसंसर्गभानेनाखण्डार्थत्वाभावाभावेपि भूतलत्वघटत्वादिभावपदार्थसंसर्गस्य भानादखण्डार्थत्वाभावः। सोयमित्यत्रत्वभेदसंसर्गस्य भावेप्यखण्डार्थत्वमेव। अत एव प्रमाणमालायामानन्दबोधोक्तिः। अरोपितभेदाभाव मात्रस्यत्वतिरेकिणः प्रतिभासेपि विरोधाभावः। भावांश एव विभागानभ्युपगमादिति। तदेतन्निराकरोति। नचाभावांशेति। तृतीये दोषान्तरमाह। उपलक्षणेनेति। तत्तेदन्ताभ्यामुपलक्षितं यत्स्वरूपं तस्य योऽभेदस्तेनोपलक्षणीयं यद्देवदत्तस्वरूपं तस्याभेदस्वरूपादुपलक्षणात्प्रागेव सिद्धत्वान्न तत्सिद्ध्यर्थमभेदरूपोपलक्षणापेक्षेत्यर्थः। ननु देवदत्तस्वरूपमात्रस्योपलक्षणात्प्राक् सिद्धत्वेप्यभिन्नं यद्देवदत्तस्वरूपं तत्सिद्ध्यर्थमुपलक्षणं भविष्यतीत्यत आह। देवदत्त इति। वस्तुगत्या यदभिन्नं देवदत्तस्वरूपं तत्प्रत्यक्षत एवसिद्धमस्ति। तस्मादिति। वस्तुतोऽभिन्नसिद्धावपि तस्मादभिन्नं तत्सिद्धमित्यर्थः। द्वितीये दोषान्तरमाह। उक्तरीत्येति। तत्तारूपोपलक्षणात्प्रागेव देवदत्तस्वरूपस्य सिद्धत्वेन न तत्र सत्तोपलक्षणम्। दत्तेति। देवदत्ताद्देवदत्ताभेदः प्रत्यक्षत एव सिद्धइत्युक्तम्। नाखण्डार्थेति। लक्षणयाऽखण्डार्थविषया नेत्यर्थः। तत्रेति। प्रत्यक्षे वृत्तेरनपेक्षणात्। ननु प्रत्यक्षे वृत्त्यनपेक्षायामपि विशिष्टाभेदविषयत्वे तस्य बाधेन प्रतिबद्धान्न प्रत्यक्षस्य विशिष्टाभेदविषयत्वम्। किन्तु स्वरूपाभेदमात्रविषयत्वमिति चेन्न। यदन्विततया ज्ञात एवेतरान्वयधीस्तद्विशेषणमित्याद्युक्तविशेषणलक्षणयोगित्वे तत्तायास्तद्विशिष्टाभेदबोधने बाधाभावात्। ननु माभूत्प्रत्यक्षप्रत्यभिज्ञा लक्षणयाखण्डार्था। निष्प्रकारकत्वेन तुसाऽखण्डार्था भविष्यतीत्यत आह। तत्तेति। तत्त्वेनेदंत्वेन च तदभेदेन च देवदत्तं प्रत्यभिजानामीति प्रत्यभिज्ञानुव्यवसाये तृतीयार्थोल्लेखात्प्रत्यभिज्ञायास्तत्तादि प्रकारकत्वमवसीयत इत्यर्थः। यत्तु प्रत्यक्षप्रत्यभिज्ञायां न तत्तेदन्तयोः प्रकारत्वम्। भासमानाभेदरूपवैशिष्ट्यप्रतियोगित्वाभावादिति। तन्न। तत्तावैशिष्ट्यादिप्रतियोगित्वेन तत्तादेः प्रकारत्वोपपत्तेः। नह्यन्यवैशिष्ट्यप्रतियोगित्वेनान्यस्य प्रकारत्वं कोप्याह। यत्त्वभेदो नप्रकारः स्वरूपतया प्राधान्यादिति। तदपि ना देवदत्तत्वाभेदत्वाभ्यां स्वरूपस्यापि गुणप्रधानभावोपपत्तेः।, कर्तृत्वभोक्तृत्वाभ्यामिव स्वर्गं प्रति पुरुषस्य तदनुल्लेख इति तत्ताविशिष्टाभेदानुल्लेखः। स्वप्रत्यभिज्ञेति। ननु नायमस्ति नियमः स्वेन यथावगतं तथैव परं प्रति वाच्यमिति। समूहज्ञानेनापि श्रोतृबुभुत्सितैकदेशोपदेशदर्शनात्। ज्ञानमात्रसाध्यत्वाद्बुभुत्सानुसारित्वाच्चोपदेशस्येति। मैवम्। अयं स न वेत्यादि स्वकीयसंदेहादिकं प्रति स एवायमिति तत्तादिप्रकारिकायाः प्रत्यक्षप्रत्यभिज्ञायाः निवर्तकत्वमवधारयमाणेन कोयमिति प्रष्टृवाक्यावगततादृशसन्देहवंतं परं प्रति स्वप्रत्यक्षप्रत्यभिज्ञासमानाकारकज्ञानजनकवाक्यस्योपदेष्टव्यत्वात्। तदिदमुक्तं स्वेति। परमिति च। उक्तसन्देहोत्तरकालीनस्वकीयप्रत्यभिज्ञयाऽवगतस्येत्यर्थः। उक्त सन्देहवंतं परं प्रतीत्यर्थः। सार्वज्ञादेरिति। सार्वज्ञाद्युपलक्षितत्वस्येत्यर्थः। चैतन्यमात्रेति। तत्त्वमसीत्यस्येत्यनुषङ्गः। भ्रमकालज्ञातेति। यत्तु भ्रमप्रतीतभेदाश्रयतावच्छेदकतत्प्रतियोगितावच्छेदक द्वयोपलक्षितस्वरूपमात्रज्ञानं चेद्भ्रमनिवर्तकमिति। तन्न। भेदाश्रयतातत्प्रतियोगितयोरवच्छेदकस्यार्थं प्रत्युपलक्षणत्वेपि ज्ञाने विषयतयाऽनुप्रवेशश्चेत्खण्डार्थत्वमेव। नचेद्भ्रमकालज्ञाताधिष्ठानज्ञानादनधिकविषयमेव महावाक्यज्ञानम्। महावाक्यस्य तत्त्वमसीत्यस्यावान्तरवाक्येन सत्यं ज्ञानमित्यादि वाक्येन गतार्थत्वे हेतुमाह। तत्पदार्थशोधकेनेत्यादिना। ननु महावाक्येऽनेकपदाभावे तज्जन्यज्ञानेन भ्रमनिवृत्तिर्नस्यादिति शङ्कते। कथमिति। ननु शङ्खश्वैत्यानुमानादनधिकविषयस्यापि श्वैत्यप्रत्यक्षस्यपीतभ्रमनिवर्तकत्ववत्प्रकृतेपि स्यादित्यत आह। नहीति। शङ्खश्वैत्यानुमिति प्रत्यक्षयोर्विषयवैजात्याभावेपि कारणवैजात्यात् तथा प्रकृते नोभयवैजात्यमित्यर्थः। न चतात्पर्याविषयेणापीति। तत्त्वमसीत्यस्य चैतन्यमात्रपरत्वेऽभेदे तात्पर्याभावेन प्रतीतस्याप्यभेदस्याकिंचित्करत्वान्न तेन भेदभ्रमनिवृत्तिः स्यात्। अतिप्रसङ्गादिति। तात्पर्याविषयेणापि यजमानप्रस्तराभेदेन तद्भेदधीनिवृत्तिप्रसङ्गः। ननु महावाक्येऽधिकबोधार्थं नानेकपदोपादानम्। किंत्वेकपदसहायार्थमिति शङ्कते। नचैकस्येति। चैतन्यस्येति। सहायान्तरानपेक्षपदप्रयोग एवोचित इतियर्थः। अभेदरूपेति। यदनुपपत्त्यायत्कल्प्यते तस्य तदुपपादकत्वनियमादभेदरूपान्वयबोधकत्वेन निर्णीतस्य पदद्वयसामानाधिकरण्यस्योपपादनार्थं कल्प्यमानालक्षणामुख्यार्थबाधेसति पदद्वयामुख्यार्थाभेदरूपान्वयमादाय पदद्वयसामानाधिकरण्यमुपपादयेदित्यर्थः। एकस्मिन्नपि पदे लक्षणाया अयोगान्नतदर्थं पदान्तरमर्थवदिति भावेनाह सदेवेत्यादीति। चिन्मात्रं यदि न बुद्धिस्थं तर्हि न तत्र लक्षणापि। यदि बुद्धिस्थं तर्हि तदितिपदेन शक्यैव तत्प्रतिपादनमस्तु। सर्वनाम्नां प्रकृतेऽर्थे शक्तत्वादित्यर्थः। वाच्यार्थेति। प्रस्तरवाक्येहि प्रत्यक्षानुरोधेन लक्षणा कल्प्यते। नचेहाद्वैतवाक्यस्य तत्वावेदकस्यातत्वावेदकप्रत्यक्षानुरोधोस्ति। तथाच तत्त्वमादिवदवाच्यविशिष्टयोरेवाभेदो महावाक्येन बोध्यतामिति लक्षणाऽनपेक्षितेत्यर्थः। अभिज्ञाभ्यामेवेति। एकस्मिन्नेव देवदत्ते कालभेदोनोत्पन्नाभ्यां देवदत्तोऽयं देवदत्तोऽयमिति ज्ञानाभ्याम्। प्रत्यभिज्ञाया एवेति। एकस्या इति शेषः। नन्वभिज्ञाधिगतमात्रबोधकत्वात्प्रत्यभिज्ञातः प्रामाण्यं न स्यादत आह। तत एवेति। अर्थवादवत्सप्रयोजनत्वात्प्रामाण्यम्। धर्मद्वयेति। पदार्थातिरिक्तवाक्यार्थाभावेपि भेदभ्रमनिवर्तकत्वात्प्रामाण्यमित्यर्थः। कात्यायनेन संमतित्वेनोदाहृतं वाक्यं स्वोक्तार्थे संमतित्वेनाह। उक्तं हीति। अभिज्ञाभ्यामिति। वस्तुगत्यैकस्मिन्कालद्वयसंबन्धस्याभिज्ञाभ्यां ग्रहणेपि न ताभ्यां कालद्वयसामानाधिकरण्यं गृह्यते। प्रत्यभिज्ञयात्वेकाधिकरणत्वरूपं कालद्वयस्य सामानाधिकरण्यं गृह्यत इति तस्यास्ताभ्यां प्रमेयत एव भेदः। यथैकस्मिन्धूमे कालव्यवधानेन जातयोर्विशकलितव्यभिचाराभावसहचारज्ञानयोस्तदु भयसामानाधिकरण्याविषयत्वेन व्याप्त्यविषयकत्वादव्याप्यत्वभ्रमनिवर्तकत्वम्। विशिष्टज्ञानस्य तु व्याप्तिविषयकत्वात्तथात्वं तद्वत्। एकस्मिन्निति। समानेऽधिकरण इत्यर्थः। एतेन प्रत्यभिज्ञायां नैकत्वं विषयः। सङ्ख्यारूपस्य तस्य गुणादावभावात्। तदभिलापवाक्यस्यापि सोयमित्याकारतापत्तेश्चेति निरस्तम्। समानाधिकरणविभक्त्या सामानाधिकरण्यस्योल्लेखाच्च। अन्यथेति। समानजातीयज्ञानयोरभिज्ञाप्रत्यभिज्ञानयोः प्रमेयभेदाभावे। भेदभ्रमेति। शुक्तावियं न शुक्तिरिति ज्ञानानन्तरमियमिति ज्ञानेन पुरोवर्तिनि कालद्वयपरामर्शद्भेदभ्रमनिवृत्तिःस्यात्। न चैकेन न कालद्वयपरामर्श इति वाच्यम्। एकेनैकस्मिन्काल द्वयपरामर्शे तत्सामानाधिकरण्यविषयकत्वावश्यकत्वात्। ननु तत्त्वमसिवाक्यम् अखण्डार्थं भेदभ्रमनिवर्तकवाक्यत्वात्। घटाकाशो महाकाश इति वाक्यवत्। तदुक्तं वार्तिके। घटाकाशो महाकाश इत्युक्तेरेवैक्यधीर्यथेति। तदेतन्निराकरोति। घटाकाश इति। द्वितीय हेताविति। नचैतत्संसर्गव्यतिरिक्तार्थ एव प्रमाणमिति साध्यम्। अप्रयोजकत्वात्। श्लोकस्येति। अग्निहात्रादिगीरेतत्संसर्ग व्यतिरेकिणी इत्यपि च पठितुं शक्यत्वात्। तत्वमस्यादिवाक्यस्याखण्डार्थत्वानुमानभङ्गः॥ 3 ॥  
\</2-3\>

\<2-4\>  
  4. ब्रह्मणो निर्गुणत्वभङ्गः

 परास्येति। \`न तस्य कार्यं करणं च विद्यते न तत्समश्चाभ्यधिकश्च दृश्यत' इति परास्येति श्रुतेः पूर्वार्धः। फ्रत्येकं हेतुत्रयोपेताष्टसाध्यवदनुमानान्येकहेतुकद्विसाध्यकानुमाने पुनरप्येकहेतुकद्विसाध्यकानुमाने त्रिहेतुकैकसाध्यकानुमानान्येकहेतुकैकसाध्यकानुमानत्रयं चाह। ब्रह्मेत्यादिना। वेदान्तमुख्यतात्पर्यविषयोब्रह्मेत्यर्थः। तेनोपहितस्य पक्षीकरणे सिद्धसाधनमित्यादिनिरस्तम्। नन्वत्र धर्मिपदस्वरूपपदस्वपदानां यत्किञ्चिद्धर्म्यादिपरत्वे घटादिसमसत्ताककल्पितधर्मिपरत्वेन सिद्धसाधनम्। ब्रह्मपरत्वे साध्याप्रसिद्धिः। घटादिधर्मे ब्रह्मसमानसत्ताकत्वादेरप्रसिद्धेः। मैवम्। दृष्टान्ते साध्यनिरूपणे घटादेर्धर्म्यादित्वात्। धर्म्यादिपदानां समभिव्याहृतपरत्वात्। न चानुमाने शब्दमहिमा नोपयुज्यत इति वाच्यम्। स्वार्थानुमाने तथात्वेपि परार्थानुमाने न्यायवाक्यरूपे तदुपयोगात्। अत एव स्वप्रागभावव्यतिरिक्तस्वविषयावरण स्वनिवर्त्यस्वदेशगतेत्यादीनि वेदान्तिनां, स्वोपादानगोचरेत्यादीनि च न्यायविदामनुमानानि। धर्मैर्हीनं नावतिष्ठत इत्यस्य धर्मरहितं नेत्यर्थः। अत एव धर्मैर्हीनं नेत्यादेर्धर्माव्याप्यमित्यर्थः। तथाच सिद्धसाधनं यस्मिन्देशेकाले वा ब्रह्म तत्र धर्माः संत्येव। न हि कालो देशो धर्मरहितः। मायाचित्संबन्धरूपकालस्तु मुक्त्यसहवृत्तिरितिपरास्तम्। अस्मादेवानुमानात्। व्याघाताच्च। मुक्तिकाले कालो नास्तीत्यस्य व्याहतत्वाच्च। मुक्तेरपि कालसंम्बन्धाच्च। वेदान्ततात्पर्येति। ननु वेदान्तानामवान्तरतात्पर्यमादाय सिद्धसाधनं मुख्यतात्पर्योक्तौ वेदान्तवाक्यमुख्यतात्पर्यविषयप्रकारस्याप्रसिद्ध्याऽ प्रसिद्धिरिति। मैवम्। व्याप्तिग्रहसत्त्वे साध्याप्रसिद्धेरदोषत्वात्। अत्रापि सामान्यव्याप्तिग्रहोस्तीत्याह। यदेवमित्यादिना। तत्प्रेप्सुत्वे सतीति। समस्तकल्याणगुणनिरुपितगुणित्वेच्छातत्प्रेप्सा। एतेनानन्दादीनां नित्यत्वेन तत्र प्रेप्साशक्त्योरसंभव इति निरस्तम्। गुणित्वस्यापि नित्यत्वेऽस्मदिष्टसिद्धेः। सदा तज्जिहासुत्वे सतीति। न च चरमवृत्तिपर्यन्तं तत्त्यागे शक्त्यभावादसिद्धो हेतुः अज्ञानविरोधिनः स्वरूपस्फुरणस्य चरमवृत्तिकाल इव संसारकालेपि सत्वात्। उक्तं चैतदज्ञानविषयभङ्गे। व्यावर्तकत्वं वेति। नचैवं व्यावर्तकत्वे व्यभिचारः। व्यावर्तकत्वमन्यव्यावृत्तमित्यबाधितप्रतीतिबलेन तस्यापि व्यावृत्त्यादिरूपधर्मवत्त्वात्। व्यावत्तिर्व्यावृत्तेति प्रतीत्या व्यावृत्तेरपि व्यावृत्तिमत्त्वाच्च न चैवमनवस्था। स्वस्यैव स्ववृत्तित्वाङ्गीकारात्। अबाधितप्रतीत्या च नात्माश्रयदोषोपि। न हि केवलान्वयित्वमेव स्ववृत्तित्वे तन्त्रम्। गन्धात्यन्ताभावादेः स्ववृत्तित्वात्। सगुणातिरिक्तस्येति। निर्गुणब्रह्मसिद्धौ सगुणवाक्यस्य सगुणब्रह्मपरत्वेननिर्गुणा बाधकत्वम्। सगुणवाक्यस्याबाधकत्वे निर्गुणब्रह्मसिद्धिरित्यादिदोषेण सगुणातिरिक्तासिद्धिः। न च केवलो निर्गुणश्चेति श्रुत्यानिर्गुणब्रह्मसिद्धिः। निर्गुणत्वरूपगुणसत्त्वासत्त्वाभ्यां व्याहत्या त्वदभिमतनिर्गुणस्यनिर्गुणश्रुत्याप्यसिद्धेः। त्वत्पक्ष इति। तात्विकगुणवद् ब्रह्मव्यक्तिसत्त्वे सगुणश्रुतिस्तद्विषया। तदभावात्तु सा निर्विषया स्यात्। श्रुतेस्तात्विकार्थविषयत्वात्। यदि चातात्विकार्थमादाय श्रुतिः प्रवर्तेत तर्हि प्रस्तरश्रुतिरप्यतात्विकयजमानाभेदमादाय प्रवृत्तेति न तत्र गौण्यादिकं कल्प्येत। यस्तु सगुणश्रुतिस्तात्विकत्वपर्यन्तं न विषयीकरोतीत्याह तदबोधात्। न हि सगुणश्रुत्या तात्विकत्वं गुणानामत्रसाध्यते। किन्तु वस्तुगत्या तात्विकं सगुणमादाय सा प्रवर्तत इत्युच्यते। परः पराणामिति। तेजोबलैश्वर्येत्यत्र श्लोके सगुणस्य परात्परत्वोक्तेः। अन्यथेति। श्रुतेरुभयासिद्धार्थपरत्वे। सदेवेति। इदं शब्दोदितः प्रपञ्चः सृष्टेः पूर्वं सदसच्छब्दोक्तापरपरब्रह्मात्मक इति श्रुतेः त्वद्रीत्यैवार्थः स्यात्। ग्रहणेति। यत्त्वैन्द्रवायववाक्यवत् षोडशिग्रहणवाक्यस्य यागपरत्वेप्यग्रहणवाक्यस्य न यागविषयत्वं ग्रहणाभावबोधकत्वादिति। तन्न। अबोधात्। नह्युक्तवाक्याभ्यासपरंपरया यागानुमानमापाद्यते किन्तु निर्गुणपरब्रह्मपदप्रामाणिकमपि परं यागं कल्पयित्वा तत्परं ग्रहणनिषेधवाक्यं सर्वज्ञादिगुणनिषेधकवाक्यवदित्युच्यते। तत्र कः प्रसङ्गोऽग्रहणवाक्येन यागानुमानस्य। नन्वसद् ब्रह्मत्वस्य निषेधात्कथमसच्छब्दः परब्रह्मपरः स्यादत आह। असन्नेवेति। ननु तात्विकगुणवद्व्यक्त्यन्तराभावेप्येकस्यामेव व्यक्तौ कालभेदेन सगुणनिर्गुणश्रुती प्रवर्त्स्येत इत्याशङ्क्याह। नचेदानीमिति। कालभेदेनापि सगुणश्रुतिरतात्विकगुणविषया वा तात्विकगुणविषया वा। आद्ये कालभेदानुसरणं व्यर्थम्। एकत्रैकदैव मिथ्याऽमिथ्यार्थविषयकत्वेन सगुणनिर्गुणश्रुत्युपपत्तेः। तदपि निरसिष्यते। द्वितीयं निराकरोति। तथात्वेपीति। यस्तु वैयात्यादनित्यत्वमेव मिथ्यात्वमित्याह तं प्रत्याह। ज्ञानं नित्यमिति। तैत्तिरीयवाक्यं पठति। एष इति। तस्यैवेति। तस्यैव महिम्नः पदं स्थानमाश्रयः तस्य वित् वेत्ता भवेत्। तं महिमानं विदित्वा पापकेन कर्मणा न लिप्यत इत्यर्थः। बृहदारण्यक इति। नन्वत्र ब्रह्मणः प्रकृतत्वेपि न गुणे तात्पर्यम्। स वा एष महानज आत्मा योऽयं विज्ञानमयः प्राणेषु य एषोन्तर्हृदय आकाशस्तस्मिंच्छेते सर्वस्य वशीत्यादिवाक्ये योयमित्यादिना शेत इत्यन्तेन जीवमुक्त्वा तस्य स वा एष महानज आत्मेत्यनेन ब्रह्माभेदे तात्पर्यात्। मैवम्। हृदयाकाशस्थे नह्यैक्यमुच्यते। तत्स्थश्च परमात्मैव। दहराधिकरणन्यायात्। तत्रापि दहरङ्गगनं विशोकस्तस्मिन्यदन्तस्तदुपासितव्यमिति श्रुतेश्च। ऐक्ये तात्पर्यसिद्धौ गुणेष्वतात्पर्यकल्पनम्। तेष्वतात्पर्ये विरोधादैक्ये तात्पर्यसिद्धिरित्यन्योन्याश्रयाच्च। मन्त्रस्येति। ननूदाहृदमन्त्रो न ब्रह्मपरः। किन्तु ब्राह्मणस्य ब्रह्मविदस्त्यक्तसर्वैषणस्य एषः नेतिनेतीत्यादि वाक्यप्रतिषिद्धसर्वोपाधिरूपः महिमा नित्य इत्येवं पर इति। तन्न। एषणात्यागात्पूर्वमसतस्ततः परं च सतो महिम्नो नित्यत्वायोगात्। ब्राह्मणशब्दस्य तदधीते तद्वेदेति सूत्रविहिताणंतस्य मुख्याध्ययनवेदनवति ब्रह्मणि मुख्यत्वात्। ब्रह्मविदो ब्राह्मणा विविदिषन्तीति बहुवचनेन प्रस्तुतस्यैकवचनेन ब्राह्मणस्येत्यनेन परामर्शायोगाच्च। एषणाभावादिरूपस्य महिम्नस्त्वयापि नित्यत्वाङ्गीकाराच्च। अत एव त्वद्भाष्ये तस्यैव स्यात्पदवित्तं विदित्वेत्यादिमन्त्र व्याख्याने आत्मस्वरूपस्य सर्ववैलक्षण्यरूपमहिमस्वरूप विदः पुण्यपापादिनिमित्तौ ह्रासौ न स्त इत्युक्तम्। अन्तःकरणेति। छान्दोग्ये \`सदेवसोम्येदमग्र आसीदेकमेवाद्वितीयं तदैक्षतेतीक्षितृत्वस्य बहुस्यामित्यादि संकल्पस्यचान्नमशितं त्रेधाविधीयते तस्य यःस्थविष्ठोधातुस्तत्पुरीषं भवति योमध्यमस्तन्मांसंयोणिष्ठस्तन्मन इत्यादिना वक्ष्यमाणमनः सृष्टितः पूर्वमेव श्रवणात्तदाऽविद्यायाः सत्त्वेपि तस्या ईक्षितृत्वं प्रत्यनुपाधित्वात्। कामः संकल्प इत्यादिश्रुतेः स्वाभाविकज्ञानेति ज्ञानं नित्यमित्यत्र स्वाभाविकज्ञानस्य यादृशं नित्यत्वमुक्तं नित्यशब्देन तस्यैव क्रिया नित्येत्यत्र प्रत्यभिज्ञानात्। ननु माभूत्तात्विकगुणवद्व्यक्त्यन्तरं सगुणश्रुतिर्निर्गुण एवतात्विकगुणान्विषयीकरिष्यतीत्याशङ्क्य निराकरोति।  
 न चातात्विका इति। ननु श्रुतिविषयाणामतात्विकत्वे श्रुत्यप्रामाण्यं स्यादित्यत आह। श्रुत्येति। अतात्विकं तात्विकत्वेन विषयीकुर्वतीह्यप्रमाणं स्यान्नच तथास्तीत्यर्थः। विषयेति। अर्थसत्त्वलक्षणस्वतःप्रामाण्योपेत श्रुतिबोधितत्वेन गुणानां तात्विकत्वसिद्धिः। अन्यथेति। श्रुतिबोधितस्याप्यतात्विकत्वे। औत्सर्गिकप्रामाण्यस्यापवादाभावमाह। निर्गुणेति। निर्गुणेति। निर्गुणश्रुतेर्दुःखादिगुणपरत्वेन तद्विरोध एव नास्ति नतरां तस्यापवादत्वम्। तद्विरोधेपीति। सत्यपि न तस्यापवादत्वमित्यर्थः। दाशमिक इति। दशमाध्यायप्रतिपाद्ये निर्गुणवाक्यविरोधे चोदकेऽतिदेशवाक्यम् आदिशब्देन पदार्थः उपकारश्च इत्यादिरूप इति आदिशब्देन शास्त्रोपकारौ। दशमस्य प्रथमे चिन्तितम्। विधेः प्रकरणान्तरे तिदेशात्सर्वं कर्म स्यात्। प्राजापत्यं चरुं निर्वपेच्छतकृष्णलमायुष्कामइति। तत्र कृष्णलस्वर्णमाषेऽवघातोस्ति वा न वेति संशये पूर्वपक्षः। प्रकृतिवत्कुर्यादित्यतिदेशे यद्यत्प्रकृतौ विद्यते तत्तत्सर्वमविशेषादतिदिश्यते। प्रकृतौ च शास्त्रपदार्थोपकारा विद्यन्ते। अतस्ते सर्वेतिदिश्यन्ते। ननु प्रकृताववघातजन्य उपकारः कृष्णलेषु न संभवति स कथं तत्रातिदिश्यते तदनतिदेशे च कथं तदर्थतयाऽवघातः क्रियेत। उच्यते। उपकारेष्वतिदिश्यमानेषु ये यत्र न संभवन्ति ते तत्र नातिदिश्यन्ते। पदार्थास्तु तत्रातिदिष्टाः प्राकृतोपकारासंभवेप्युपकारान्तरमदृष्टं कुर्युः। वचनप्रामाण्यात्। तस्माल्लुप्तार्थमपि प्रवर्तत इति। सिद्धान्तस्तु। लुप्तार्थं न प्रवर्तते। कथंभावोऽयं लौकिको वैदिकश्चोपकारसम्पादनात्मकं यागगतव्यापारमपेक्षते। न पदार्थान् शास्त्रं वा। यागेन स्वर्गं कुर्यादित्युक्ते कथं तेन स्वर्गः कर्तव्य इति यागगतव्यापारविशेषापेक्षा जायते। यथा परशुना च्छिंद्यादित्युक्तपरशुगतोद्यमननिपातनादिरूपव्यापारस्य यत्र साधनगतो व्यापारो न ज्ञातस्तत्र साधनमात्रमुपदिश्यते। यत्र ज्ञातस्तत्र सोप्युपदिश्यते यथा परशुना च्छिंधीत्युक्ते कथमनेन च्छेत्तव्यमित्याकांक्षमाणं प्रति परशुं दण्डे द्वाभ्यां हस्ताभ्यां गृहीत्वा काष्ठस्यार्धस्योपर्यधोमुखमुद्यम्य निपातयेत्युच्यते। तदिह यागेन कथं स्वर्गः कार्य इत्यपेक्षायां समिधो यजति व्रीहीनवहन्तीत्यादीनि श्रूयमाणानि प्रधानयागगतव्यापारविशेषपरत्वेनावधार्यन्ते। तत्र यान्यवघातादीनि तानि दृष्टेनैव तण्डुलतुषविमोकादियागनिर्वृत्युपयोगद्वारेण यागगतव्यापारतामनुभवन्ति। समिधादीनां तु दृष्टद्वाराभावान्निर्द्वाराणां च क्षणिकत्वात्प्रधानयागसंबन्धित्वायोगाद्यागगतव्यापारत्वानुपपत्तेरदृष्टद्वारकल्पनम्। तदेवं प्रकृतौ पदार्था न स्वरूपपरा किंतु स्वजन्ययागसंबंध्युपकारलक्षणार्थाः। तदिह प्राजापत्यकथंभावोपि सादृश्योपस्थापिताग्नेययागगतदृष्टादृष्टरूपानुपकारान् लब्ध्वा निर्वर्त्स्यतीति प्रकृतिवच्छब्दोपि तानेवातिदिशति। उपकारहेतुतया पदार्थांस्तद्बोधकतया च शास्त्राणि। तथा च कृष्णले वैतुष्यबाधेऽवघातासंभवात्तद्वर्जं पदार्थान्प्राजापत्यगतः प्रकृतिवच्छब्दः प्रापयतीति तस्य संकोच एव। तार्तीय इति। तृतीयाध्यायप्रतिपाद्ये। अप्राप्तेति। बाध्यत्वेनाभिमतस्यानुत्थानमप्राप्तबाधः। तदुक्तं न्यायरत्नमालायाम्। क्लृप्तस्य शास्त्रस्य च कल्पनं यन्निरुध्यते मूलनिकृन्तनेन। क्लृप्तेन शीघ्रेण फलापहारादप्राप्तबाधं तमुदाहरन्तीति। गार्हपत्यमितीति। कदाचन स्तरीरसिनेन्द्र सश्चसि दाशुष इत्यस्या ऋचः ऐंद्र्या गार्हपत्यमुपतिष्ठत इति द्वितीयाश्रुत्या गार्हपत्ये विनियुक्ता गार्हपत्यप्रकाशकत्वे स्थिते मुख्येन्द्रत्वस्य गार्हपत्येऽभावात्तत्रगौणेन्द्रशब्दः कल्प्यत इत्यर्थः। श्रुतिलिङ्गाधिकरणन्यायस्तु पूर्वमुक्तः। परेणेति। यद्यप्यतुल्यबलयोरकेत्र प्रसङ्गे परेण न पूर्वबोधः यथा सुग्लः सुम्ल इत्यत्र श्याद्व्यधेत्याकारान्तलक्षणं णप्रत्ययमनुपसर्गसावकाशत्वाद्दुर्बलं परमपि बाधित्वा आतश्चोपसर्ग इति पूर्वः कप्रत्यय एव भवति। तथापि तुल्यबलयोर्विरुद्धयोरेकत्र प्रसङ्गे परेण पूर्वस्य बाधः यथा वृक्षाभ्यामित्यत्र सुपिचेति दीर्घत्वं सावकाशं वृक्षेष्वित्यत्र \`बहुवचने झल्येदि'त्येत्वं सावकाशं वृक्षेभ्य इत्यत्रोभयोः प्रसङ्गे परेणैत्वेन दीर्घत्वस्य बाधः। ननु विरोधिनोस्तुल्यबलयोरेकत्र प्रसङ्गे सत्प्रतिपक्षवदुभयाभाव एव स्यान्नत्वेकतरकार्यं यथा द्वयोस्तुल्यबलयोरेकः प्रेष्यो भवति स तयोः पर्यायेण कार्यं करोति। नानादिग्गतकार्ये च तमुभौ प्रेषयतो यदा यद्यसावविरोधार्थी भवत्युभयोरपि न करोतीति। सत्यं विप्रतिषेधे परं कार्यमिति विधानादेकस्य प्राप्तिरूपे बाधे परं भवति। उक्ता च विध्यर्थता महाभाष्ये विप्रतिषेधे परं कार्यमित्यस्य। नित्यनेति। रन्धयतीत्यत्र रधिजभोरचीति नुम् कृताकृतप्रसङ्गित्वान्नित्यः अत उपधाया इति वृद्धिरनित्या नुमि कृतेऽकारस्यानुपधत्वादप्राप्तेः। तत्र पूर्वोपि नुमेव भवतीति नित्येनानित्यस्य बाधः। अन्तरङ्गेणेति। अशिश्रियत् अदुद्रुवदित्यत्रान्तर्भूतचङपेक्षत्वादियङुवङावन्तरङ्गौ बहिर्भूततिबपेक्षत्वाद्बहिरङ्गं लघूपधलक्षणं गुणं बाधेते। प्रतिपदोक्तेनेति। तक्ष्णुवन्तीत्यत्र इग्लक्षणमुपकारस्य प्राप्तं यणमुकाराश्रित उवङ् बाधते। यथोक्तं पदमञ्जर्यां विप्रतिषेधसूत्रे। परं विदुः पूर्वपरोपपत्तौ परस्य नित्यस्य चनित्यमेव। नित्यान्तरंगोपगमेंतरङ्गं तस्माद्विधिः प्रातिपदो बलीयानिति। संकोच एवेति। ननु व्यक्तेः पदार्थत्वपक्षे तत्तद्व्यक्त्युद्देशेन प्रवृत्तयोः शास्त्रयोरन्यत्र चरितार्थत्वाभावादेकस्मिन्विषये प्रसङ्गे विप्रतिषेधे परमेव कार्यं भवति न पूर्वमिति नियमाश्रयणात्पूर्वस्य यथा बाध एव न संकोचः यथा जुहुतादित्यत्र परत्वात्तातङि कृते स्थानिवद्भावेन प्राप्तं धित्वं न भवति। अत एवाहुः। सकृद्गतौ विप्रतिषेधे यद्बाधितं तद्बाधितमेवेति। मैवम्। अस्मिन्पक्षे पूर्वसूत्रानारंभस्यैवानुमानात्। विस्तृतं चैतन्महाभाष्यादौ। अयं च वैयाकरणानामप्राप्तबाध इत्युच्यते। विकारशब्दादिति। पुच्छब्रह्मवादिनामेवं सूत्रार्थः। ब्रह्म पुच्छं प्रतिष्ठेति वाक्योक्तं मुख्यं ब्रह्म न भवति। विकारशब्दात्। अवयवशब्दात् ब्रह्म पुच्छमित्यवयवत्वमुच्यत इति प्राप्ते उच्यते। नायं पुच्छशब्दोऽवयववाची किन्तु प्राचुर्यवाची प्राचुर्यं प्रायापत्तिः। अन्नमयादीनां शिरः प्रभृतिपुच्छान्तेष्ववयवेषूक्तेष्वानन्दमयस्यापि शिरः प्रभृतीनुक्त्वावयवस्यैव बुद्धौ सन्निधानात्तेनापि चाधिकरणलक्षणा संभवाद् ब्रह्मपुच्छं प्रतिष्ठेत्याह श्रुतिरित्याद्यर्थान्तरवर्णनं भवदीयभाष्यकारादिभिरपि कृतम्। नत्वारोपितार्थपरत्वमेकस्येत्युक्तम्। उपदेशेति। त्रिपादस्यामृतं दिवीति सप्तम्या द्यौराधारत्वेनोपदिष्टा। इह पुनः अथ यदतः परोदिव इति पञ्चम्या मर्यादात्वेनेत्युपदेशभेदान्नैकं वस्त्वत्रोच्यत इति प्राप्ते उभयत्रापि न विरोधः। यथा लोके वक्षाग्रे संबद्धोपि श्येनो वृक्षाग्रसंबंध्यवयवविवक्षया वृक्षाग्रे श्येन इत्युच्यते। वृक्षाग्रसंबंध्यवयवेभ्यः परैरवयवैरवच्छिन्नस्य तस्यैव वृक्षाग्रात्परतोवस्थानाद्वृक्षाग्रात्परतः श्येन इत्युच्यते। तथा अमृतं दिवि दिवः पर इत्युभयस्मिन्नप्युपदेशे विरोधो नास्तीत्युक्तम्। नत्वेकस्यारोपितार्थत्वमुक्तम्। गौण्यसंभवादिति। आकाशस्योत्पत्तिश्रुतिर्नास्तीति पूर्वपक्षिणोक्ते आत्मन आकाशः संभूत इति श्रुतिरस्तीति सिद्धान्तिनोक्ते संभूतश्रुतिर्गौणी आकाशस्योत्पत्तिकारणासंभवादिति भवदीयपूर्वपक्षिणा श्रुतेर्गौणार्थत्वं नोच्येत उत्पत्तिश्रुतेरारोपितार्थत्वेनापि पूर्वपक्ष्युत्थानसंभवात्। अन्यथेति। श्रुत्युक्तस्यारोपितार्थत्वे सदेव सोम्येदमग्र आसीदित्यत्र सच्छब्देन साङ्ख्याभिमतं प्रधानं वोच्यते ब्रह्म वेति संशये सच्छब्दनिर्दिष्टस्य तदैक्षतेतीक्षितृत्वश्रवणाज्जडस्य च तदसंभवान्न प्रधानं सच्छब्दमिति सिद्धान्तः कृतः। स न भवति। ईक्षणश्रुतिः प्रधान आरोपितं यदीक्षणं तत्परत्वेनाप्युपपद्यत इति पूर्वपक्षिणा सुवचत्वात्। सार्वज्ञादिश्रुतिर्यथारोपितसार्वज्ञपरा तद्वत्। दशम इति। चातुर्मास्येषु साकमेधाख्ये पर्वण्यस्ति महापितृयज्ञः। तत्र श्रूयते। नार्षेयं वृणीत इति। तत्रायं नञ् प्रतिषेधोऽथवा पर्युदासो वेति संशये प्रतिषेध इति पूर्वः पक्षः। तथा हि। अयं नञ् श्रुत्या कर्तव्यतां प्रतिषेधति। येतु धातुनामनी वृणातिरार्षेयशब्दश्चते अपि कर्तव्यतां विशेषयतः। एवं कर्तव्यतया विध्यर्थेन संबध्यमानानि सर्वाणि पदानि स्वार्थपराणि भवंति प्रतिषेधपक्षे। पर्युदासे तु लक्षणेति। सिद्धान्तस्तु। एकवाक्यत्वलाभात्पर्युदास एव। प्रकृतिवत्कुर्यात् आर्षेयवरणं न कुर्यादिति हि वाक्यभेदः प्रतिषेधे। आर्षेयवरणवर्जं प्रकृतिवत्कुर्यादित्येकवाक्यता पर्युदासे। नन्वेवं लक्षणा स्यात्। सत्यम्। प्रतिषेधे विकल्पः स्यात्ततो हि लक्षणा ज्यायसी। तथाहि। प्रतिषेधो नाम निवृत्तिः। सा च प्रवृत्तिपूर्विका। साप्यरागतः प्राप्ते शास्त्रेणैव वाच्येति शास्त्रत्वादुभयोर्विकल्पः। ननु कल्पितत्वसामान्यविषयत्वाभ्यां दुर्बलश्चोदकः श्रुतत्वविशेषविषयत्वाभ्यां प्रबलः प्रतिषेध इति कथं विकल्पः। मैवम्। चोदकोप्यवश्यंहोतृवरणेपि लब्धात्मेत्यङ्गीकार्यम्। अन्यथा प्रतिषेधासंभवात्। लब्धात्मा चेच्छास्त्रत्वाविशेषान्न बाधमर्हति। नन्वेवं शरमयं बर्हिरित्यत्रापि चोदकस्य लब्धात्मकत्वाद्बाधो न स्यात्। सत्यमसौ लब्धात्मकः। न तु कुशांशे। तस्मिन्नंशेऽसौ बलवद्विरोधान्न प्रवर्तते। बर्हिशब्दस्य बर्हिःकार्यपरतया यावदेव बर्हिःकार्यप्राप्तं तावदेव तत्साधनतया शरा विहिताः कुशप्राप्तिं निरुन्धन्ति। इह तु वरणस्यैव प्राप्तिरङ्गीकार्या। अन्यथा प्रतिषेधायोगात्। तस्मान्नित्यवत् श्रुतयोर्विधिप्रतिषेधयोः पक्षेप्यत्यन्ताविद्यमानमिथ्यात्वकल्पनादत्यन्तायुक्तौ विकल्प इति वरं लक्षणयापि पर्युदासाश्रयणम्। यत्र प्रकृतीति। दर्शपूर्णमासयोराज्य भागौ प्रकृत्यश्रूयते न तौ पशौ करोति नसोमेऽध्वर इति। तथाहि। पर्युदासो भवन्नयमाज्यभागसंबंधेन वा स्यात्पशुसंबंधे न वा। आद्येपि पाशुकप्रकृतिवच्छब्दशेषो वा दर्शपूर्णमासविधिशेषो वा। नाद्यः। यदि हि पशुप्रकरणे इदं श्रूयेत तदैवं वचनव्यक्तिः स्यात्। आज्यभागवर्जं दर्शपूर्णमासवत्कुर्यात्। इदं तु दर्शपूर्णमासप्रकरणे श्रूयते। तत्र कः प्रसङ्गः पाशुकप्रकृतिवच्छब्दस्य। द्वितीयेत्वाज्यभागवर्जं दर्शपूर्णमासौ कुर्यादिति वचनव्यक्तिः स्यात्। तथा चाज्यभागविधानमनर्थकं स्यात्। पशाविति चानर्थकं स्यात्। द्वितीये यद्दर्शपूर्णमासयोराज्यभागौ कुर्यात्तदपशौ पशुवर्जितयोरिति वचनव्यक्तिः स्यात्। तथा चापशाविति व्यर्थम्। अपशुत्वाद्दर्शपूर्णमासयोः। तस्मादाज्यभागयोश्चोदकप्राप्तयोः प्रतिषेध इति तयोः पशौ विकल्पः। शास्त्रप्रकृतस्य चेति। प्रतिषेधापेक्षितप्रसक्तिजनकशास्त्रेण प्रसक्तस्येत्यर्थः। उक्तमिति। दशमाध्यायस्याष्टमपादे। प्रतिषेधोन्नीतेति। उपलक्षणमेतत्। कल्पितत्वसावकाशत्वाभ्यां दुर्बलस्यापि महापितृयज्ञीयचोदकस्य प्रत्यक्षश्रुतत्वनिरवकाशत्वाभ्यां प्रबलेनापि नार्षेयं वृणीत इत्यनेन प्रतिषेधपक्षे न सर्वथा बाधः अपि तु विकल्प इत्युक्तं। प्रतिषेधः प्रदेशेऽनारभ्यविधाने च प्राप्तप्रतिषिद्धत्वाद्विकल्पः स्यादित्यत्र पूर्वपक्षसूत्रे \`प्रदेशे प्रकृतिवत्कुर्यादिति' चोदकेन प्रदिष्टे अनारभ्यविधानेनानूयाजेषु ये यजामहं करोतीत्यादिषु नञ् प्रतिषेधार्थः। तथा च विहितप्रतिषिद्धत्वाद्विकल्पः स्यादिति सूत्रार्थः। तन्त्र रत्नेपि। न चेदं प्रतिषेधपक्षे विकल्पाभिधानं पूर्वपक्षोक्तिमात्रम्। अपि तु पारमार्थिकमेवेति। यस्तु न तौ पशावित्यस्य पशुप्रकरणस्थस्य पाशुकप्रकृतिवच्छब्दैकवाक्यतया पर्युदासार्थत्वं दर्शपूर्णमासप्रकरणस्थस्य तु पशावाज्यभागौ न स्तः। अत्र तौस्त इति स्तुत्यर्थत्वमित्याह। सत्वात्मगौडमीमांसकतामाविश्चकार। न हि भाष्यटुप्‌टीकातन्त्ररत्नशास्त्रदीपिकाधिकरणमालादिषु न तौ पशौ स्त इत्यस्य वाक्यस्य पशुप्रकरणस्थतोक्ता। नाप्यर्थवादत्वम्। अपि तु प्रतिषेधार्थत्वमेव। तथा च पशावाज्यभागयोर्विकल्प इत्येवोक्तम्। न सोमेऽध्वर इत्यस्य त्वर्थवादार्थत्वमुक्तम्। सगुणवाक्यमेवेति। ननु सगुणवाक्ये निषेधाश्रवणात्तस्य न निर्गुणवाक्यबाधकत्वमत उक्तम्। मृडमृदेत्यादि। न च तत्र मृडाद्यनुत्तरसेट्‌कक्त्वाप्रत्ययकित्त्वनिषेधपरत्वेनैकवाक्यतया वाक्यभेदेन कित्त्वनिषेधायोग इति वाच्यम्। निर्गुणवाक्यस्यापि सगुणवाक्यविहितेतरगुणनिषेधपरत्वसंभवात्। न च नेति नेतीति वीप्सया सर्वनिषेधे विशेषपरिशेषाभाव इति वाच्यम्। उपदेशत्वेन वीप्सोपपत्तौ तस्याः सगुणवाक्यविरोधेन सर्वनिषेधकत्वासंभवात्। अत एवाह भगवान् सूत्रकारः आवृत्तिरसकृदुपदेशादिति। विश्वं सत्यमित्यनेनेति। न चात्रनिषेधवाचकपदाभावः। शरमयं बर्हिर्भवतीत्यादाविव निषेधपदाभावेपि निषेधसिद्धेः। असद्वेति। नन्वत्र नञ्‌सत्त्वेपि तस्य नामपदसमभिव्याहृतत्वेन निषेधकत्वायोगः। मैवम्। घटो न पट इत्यादाविव नामपदसमभिव्याहारेपि तादात्म्यनिषेधवदत्रापि सदात्मता निषेधोपपत्तेः। असूर्यंपश्या इत्यादौ निषेधार्थत्वाच्च। अन्यथेति। सगुणवाक्यस्य गुणनिषेधाय गुणानुवादकत्वे। ननु निषेधायानूदितस्यापि सार्वज्ञादेरवान्तरतात्पर्यवशात्सिद्धिः स्यादत आह। न हीति। ननु तात्पर्याभावेपि मानान्तरप्राप्तिविरोधयोस्त्यागहेत्वोरभावेन देवताविग्रहादेरिव तदत्यागमात्रेण सार्वज्ञादिसिद्धिः। मैवम्। त्वद्रीत्या निर्गुणश्रुतिविरोधेन मानान्तराविरोधाभावात्। त्वन्मतेप्युपक्रमादेः प्रत्येकं तत्वार्थलिङ्गत्वेन मानान्तराप्राप्तिरूपापूर्वत्वस्य तात्पर्यलिङ्गस्य सत्त्वेन तात्पर्याभावस्य वक्तुमशक्यत्वाच्च। तात्पर्याभावेऽनिषेध्यत्वेन तत्प्रतीतेरयोगाच्च। नह्यत्र ब्राह्मणहननादिवन्निषेध्यत्वेन प्रतीतिः। एतेन विशिष्टविधेर्विशेषणे तात्पर्येपि विशेषणस्येव सगुणवाक्याद्गुणस्य सिद्धिरिति निरस्तम्। तस्य विशेषणांशे पृथग्विधित्वाभावेपि विशेषणतात्पर्यकत्वात्। अत एव वार्तिके पूर्णमास्यधिकरणे।  
 प्राप्ते कर्मणि नानेको विधातुं शक्यते गुणः।  
 अप्राप्ते तु विधीयन्ते बहवोप्येकयत्नत  
 इत्यादि नानेकविध्यंतरप्रसवसमर्थैकविशिष्टविधिप्रसादेनानेक गुणविधानमित्यन्तेन विशिष्टविधेर्विशेषणे तात्पर्यमुक्तम्। आत्मेत्येवेति। उपासनाविधेरुपास्ये तात्पर्याभावे आत्मेत्येवेत्यादि वाक्यादैक्यासिद्धिः स्यादित्यर्थः। ननु बृहदारण्यके तद्धेदं तर्ह्यव्याकृतमासीदिति खण्डिकायां हिरण्यगर्भादिपिपीलिकान्तशरीरसृष्टिमुक्त्वा जलपात्रेष्वाकाशस्येव सर्वशरीरेषु चिदात्मनः प्रवेशमुक्त्वा तं प्रविष्टं चिदात्मानं केपि न पश्यन्तीत्युक्त्वा ननु पश्यति सर्वोप्यात्मानमहं प्राणी द्रष्टा श्रोतेत्यादिनेत्याशंकायां प्राणनकर्तुर्दर्शनकर्तृत्वाभावेनासंपूर्णत्वात्तज्ज्ञानं नात्मज्ञानमित्युक्त्वा कथं तर्ह्यात्मा ज्ञात्वय इति जिज्ञासायां सर्वत्रानुगतः सर्वप्रत्ययसाक्षी चिदानन्दस्वभावो शेषविशेषशून्य आत्मा शब्दार्थो ज्ञातव्य इत्यभिप्रायेणोक्तमात्मेत्येवोपासीतात्र ह्येते सर्व एकं भवन्तीति। अस्मिन्पूर्वोक्त आत्मन्येते प्राणादयोऽविद्यापगमे सत्यैक्यमापद्यन्त इति श्रुत्यर्थे कः प्रसङ्गः उपासनायाः पूर्ववाक्ये तन्न पश्यन्तीति ज्ञानस्य प्रकृतत्वात्। उत्तरवाक्ये चानेन ह्येतत्सर्वं वेदेति विदिश्रवणाच्च। मैवम्। प्राण इत्यादिनामानि परमेश्वरस्य न सर्वगुणसंपूर्णतां वदन्ति। किं तु प्राणनादिकर्मकर्तृत्वमेव वदन्ति। आत्मशब्द एव सर्वगुणसंपूर्णत्वं वदति। अस्य सर्वस्य गुणजातस्यायमात्मैव पदनीयः आश्रयो यस्मादतस्तं सर्वगुणवाचकेनात्मशब्देनैवोपासीतेति बृहदारण्यकभाष्य उक्तत्वात्। प्राणनाद्येकैकविदज्ञ इत्युक्त्वा कथं तर्ह्यात्मज्ञानं स्यादिति जिज्ञासायामात्मत्वोपासनेन तत्स्यादित्यभिप्रायेण तदेतत्पदनीयमस्य सर्वस्य यदयमात्माऽनेन ह्येतत्सर्वं वेद यथा पदेनानुविन्दे देवं कीर्ति श्लोकं विन्दते य एवं वेदेत्यात्मत्वोपासनस्य सर्वफलहेतुत्वमुच्यते। तदिदमुक्तमुपास्यत्वं श्रुयत इति। अनेन ह्येतत्सर्वं वेदेत्यस्य तु चक्षुराद्येकैकावच्छिन्नेनैकैक ज्ञानमात्मना तु सर्वं वेदात आत्मेत्येवोपासीतेत्यर्थः। ननु अथ योन्यां देवतामित्यत्र न स वेदेत्युत्तरवाक्ये भेददर्शिस्तिपरत्वम्। मैवम्। त्वद्रीत्यात्मभेदोपासननिन्दयाऽभेदोपास्ति परत्वात्। आनन्दादय इति। व्याख्यातमिदं सा खण्डार्थत्वभङ्गे। व्यतिहार इति। ननु तद्योहं सोसौ योसौ सोहमित्यत्र निकृष्टे जीवे उत्कृष्टब्रह्माभेदचिन्तनं जीवाभेदचिन्तनं युक्तमिति पूर्वपक्षय्येतरेतरानुवादे नेतरेतररूपताचिन्तनं विधीयते। न चैवमुत्कृष्टस्य निकृष्टत्व तिहारानुचिन्तनमात्रमुपदिश्यते फलायातो न निकृष्टता भवत्युत्कृष्टस्येति समाहितं व्यतिहारोविशिंषंति हीतरवदित्यत्र। उत्तरस्मिंस्तापनीय इति। देवा ह वै प्रजापतिमब्रुवन्नणीयां समित्यादिके। शैब्येति। अथ हैनं शैब्यः सत्यकामः पप्रच्छ स यो ह वैतन्मनुष्येष्वित्यादिके। काठक इति। पुरमेकादशद्वारमित्यादिके। माण्डूकेति। ओमित्येतदक्षरमिदं सर्वमित्यादौ। तद्गुण इति। ते प्रसिद्धाः सार्वज्ञादयो गुणा यस्य स सार्वज्ञादिगुणविशिष्ट इत्यर्थः। यस्तु स्वभाष्यस्थे तद्गुणशब्देऽतद्गुणसंविज्ञानं बहुव्रीहिमाश्रित्येश्वरसिद्धिरेवैक्यसिद्धौ निदर्शनं न गुणसिद्धिरित्याह स स्वीयभाष्यतट्टीकागतं तद्गुणपदं प्रमाणपदपाठमङ्गीकृत्य चकारेत्युपेक्षामहे। ननु मानान्तराविरोधादौ तुल्येप्यानन्दादयः स्वरूपभूतत्वाद्वास्तवा इत्यत आह। यदि चेति। तस्मादुपास्यत्वाविशेषान्निर्गुणब्रह्मण इव सगुणस्यापि तात्विकतास्तु। अन्यथा आरोपितविषयत्वेन सगुणोपासनवन्निर्गुणोपासनस्यापि भ्रमत्वापत्त्या परममुक्तिफलकत्वं न स्यादिति भावः। अत्र वैषम्यं शङ्कते। नन्विति। ननु निर्गुणोपास्तेर्भ्रमत्वे तद्विषयस्य निर्गुणब्रह्मणोऽसिद्धिरेव स्याच्छुक्तिरूप्यवदित्याशङ्क्याह। न चैवमिति। प्रकृतेपीति। सगुणोपास्तेर्भ्रमत्वेपि तां प्रति हेतुभूतस्य सगुणवाक्यजन्यज्ञानस्य प्रमात्वात्सगुणसिद्धिः स्यात्। मणिप्रभायामिति। मणिप्रभायां मणित्वस्याभावेन तत्र मणित्वं विषयीकुर्वन्भ्रमोस्तु ब्रह्म तु सगुणं निर्गुणं चेत्यतस्तदुभयविषयके ध्याने अपि सगुणनिर्गुणवाक्यजन्यप्रमे इव यथार्थे एवेत्यर्थः। ननु विशिष्टस्याब्रह्मत्वात्तद्विषयकं ध्यानमब्रह्मविषयकमित्याशङ्क्याह। न च ब्रह्मेति। ध्यानज्ञानयोः समानविषयत्वेन कार्यकारणभावावगमाद्भिन्नविषयकध्यानस्य न ब्रह्मज्ञानजन्यत्वं न वा ब्रह्मापरोक्षज्ञानजनकत्वं स्यात्। श्रवणादीनामिति। आदिपदेन मननं महावाक्योपदेशाश्च। न चोपास्तिर्विशिष्टविषया श्रवणादि तु विशिष्टाविषयमिति युक्तम्। धर्मादिश्रवणादीनामिव ब्रह्मविषयकाणमपि तेषां विशिष्टविषयकत्वनियमात्। ईक्षणेति। ईक्षणं कार्यं ध्यानं कारणंतयोरेको र्थो विषयः। भामत्यामिति। शैब्यप्रश्नेयः पुनरेतमर्धचतुर्थमात्रेणोमित्येतेनैवाक्षरेण परं पुरुषमभिध्यायीत स तेजसि परे संपन्नो यथा पादोदरस्त्वचा विनिर्मुच्यत एवं हैव सपाप्मना विनिर्मुक्तः सोऽथर्वभिरुन्नीयते ब्रह्मलोकं स एतस्माज्जीवघनात्परात्परं पुरिशयं पुरुषमीक्षत इत्यत्र ब्रह्मविषयकत्वेन निर्णीतस्येक्षणस्य यो विषयः स एव पुरुषमभिध्यायीतेति ध्यानस्य विषय इत्युक्तं भामत्यां तद्ध्यानस्य ब्रह्माविषयत्वे विरुध्येतेत्यर्थः। विशेष्यांशमादायसमानार्थत्वं त्वेकमात्रोंकाराद्युपासनसाधारणं नार्धचतुर्थमात्रोंकारोपासने विशेषमावहति। नन्वैक्यादेर्विध्यविधिरूपवाक्यद्वयबोधितत्वेन ध्येयत्वं ज्ञेयत्वं च सार्वज्ञादेस्तूपासनाविधिमात्रविषयत्वाद्ध्येयत्वमेवेत्याशङ्क्य निराकरोति। न चैक्यादिकमिति। ब्रह्मण इति। नाम ब्रह्मेत्युपासीतेति विधेर्नाम्नि ब्रह्मत्वमारोप्योपास्यते न तु वस्तुतो नाम ब्रह्म। अत एव ब्रह्मवाक्यानां सत्यं ज्ञानमित्यादीनां नाम्नि समन्वयो नोच्यते। तथा ब्रह्मण्यपि कर्तृत्वादिकमारोप्योच्यते। न तु वस्तुतो ब्रह्म कर्तृ। एवं च कर्तृत्वपरवाक्यानां सदेव सोम्येत्यादीनां ब्रह्मणि समन्वयो न वक्तव्यः। न च कारणवाक्यानां कर्तृत्वादितटस्थलक्षणबोधनद्वारा ब्रह्मण्येव तात्पर्यमतस्तेषां समन्वयो वाच्य इति वाच्यम्। लक्ष्यसमसत्त्वस्य लक्षणत्वेनारोपितस्यालक्षणत्वात्। अन्यथा नाम्नोपि ब्रह्मत्वं लक्षणमिति तत्रापि तत्समन्वयो वाच्यः स्यात्। अपहतेति। न चापहतपाप्मत्वादीनां स्वरूपतया सोऽन्वेष्टव्य इति तच्छब्देन परामर्शसंभवाज्जिज्ञास्यत्वम्। न सत्यकामत्वादीनां तच्छब्देन परामर्शः। स्वरूपबहिर्भावादिति वाच्यम्। अप्रयोजकत्वात्। यथा यो लंबकर्णश्चित्रगुणश्चतमानयेत्युक्ते उभावपि परामृश्येते तच्छब्देन, तथापहतपाप्मत्वसत्यकामत्वादेरपि तच्छब्देन परामर्शसंभवात्सत्यकामत्वादेरपि स्वरूपत्वाविरोधाच्च। तस्येति। उपास्यत्वस्य। न च सत्यकामत्वादेर्भूताकाशेऽभावनिश्चयान्न तत्र तस्योपास्यत्वम्। बुद्धिपूर्वकारोपे तस्याप्रतिबन्धकत्वात्। अन्यथा वाचि धेनुत्वारोपोपि न स्यात्। एष भूताधिपतिरिति। एष भूतपाल एष सेतुर्विधरणः एषां लोकानामसंभेदाय तमेतं वेदानुवचनेनेत्यादिबृहदारण्यकवाक्ये सगुणस्य मुमुक्षुज्ञेयत्वमुक्त्वा तत्रैव एतमेव विदित्वा मुनिर्भवतीति तज्ज्ञानस्य मोक्षसाधनत्वोक्तेश्च। महिमा भुवीति। दिव्ये ब्रह्मपुरे ह्येष व्योम्न्यात्मा प्रतिष्ठित इत्यादि मुण्डकवाक्ये तद्विज्ञानेन परिपश्यन्ति धीरा आनन्द रूपममृतं यद्विभातीत्यत्र तच्छब्देन सार्वज्ञादिविशिष्टं परामृश्यते। तुरीयमिति।  
 नात्मानं न परांश्चैव न सत्यं नापि चानृतम्।  
 प्राज्ञः किंचन संवेत्ति तुरीयं तत्सर्वदृक्सदेति  
 माण्डूक्ये श्लोकः। ननु सत्यः सो अस्येति वाक्ये सार्वज्ञादीनां सत्यत्वं नोच्यते। किंतु समुद्र इव पप्रथ इति पूर्ववाक्योक्तस्य प्रथितत्वगुणस्येत्यत आह। अत्रेति। यदाहवनीये जुहोतीति वत्सत्यः सो अस्येत्यस्याप्यनारभ्याधीतत्वाविशेषात्। सत्यत्वविशिष्टप्रथितत्वमहिमविधिरेवायमस्त्वित्यत उक्तम्। स इति। तथात्वे स इत्यस्याङ्गतिः। नहि यदाहवनीये जुहोतीत्यत्राप्याहवनीयविशिष्ट होमविधिरित्युक्तं सामान्यविशेषनये। विधानात् ज्ञापनात्। ननु मत्स्वान इन्द्रगोमत इति पूर्ववाक्ये इन्द्रमिद्देवतातय इत्युत्तरवाक्ये च प्रकृतस्येन्द्रस्यास्त्येत्यनेन परामर्शान्नपरमेश्वरमहिमात्रोच्यते। न चेन्द्रशब्दः परमेश्वर इति वाच्यम्। पिबासुतस्यरसिन इतत्यस्य सूक्तस्यैन्द्रत्वात्। तथा चानुक्रमणिका। पिबचतुर्विंशतिर्मेधातिथिः प्रागाथंत्वित्यादिः। माचित्प्रगाथ इत्यादेर्मण्डलादित इन्द्रो देवोनुवर्तते। तथा चेन्द्रसूक्तरूपैन्द्रप्रकरणेनेन्द्रेनियमितस्येन्द्रशब्दस्य न परमेश्वरपरत्वमित्यत आह। सत्यः सो अस्येत्यादेरिति। तदेव ब्रह्म परमं कवीनामिति तदेव ज्योतिषां ज्योतिरायुर्होपासतेमृतमिति च श्रुत्या ब्रह्म श्रुतिसूर्यप्रकाशकत्वलिङ्गयोर्विष्णुतोऽन्यत्र निरवकाशत्वात्। ज्योतिरधिकरणेति। ज्योतिश्चरणा भिधानादित्यत्र चिन्तितं ज्योतिर्हृदय आहितं यदित्युक्तं ज्योतिरग्न्यादिर्वा परमात्मा वेति संशये ज्योतिः शब्दस्याग्न्यादिषु प्रसिद्ध्या अहश्च कृष्णमहरर्जुनं चेति सप्तर्चस्य सूक्तस्य वैश्वानरदेवतत्वेन तन्मध्यवर्तिनो विमे कर्णेत्यादिमन्त्रस्यापि वैश्वानरदेवतत्वाच्च श्रुतिप्रकरणाभ्यामग्न्यादिरेव ज्योतिःशब्द इति प्राप्ते कर्णादि विदूरत्वरूपनिरवकाशलिङ्गेन सावकाशश्रुतिप्रकरणाबाधितेन ज्योतिःशब्दः परमात्मैवेति। तथात्रापीत्यर्थः। पूर्वोत्तरवर्तिविष्णुलिङ्गज्ञानाय दशर्चो व्याख्यायन्ते।  
 पिबा सुतस्य रसिनो मत्स्वा न इन्द्रगोमतः।  
 आपिर्नोर्बोधिसधमाद्यो वृधे3स्माँ अवंतु ते धियः  
 (ऋo 8/3/1) हे इन्द्र सधमाद्यः सहितैरस्माभिः तर्पयितव्यः आपिः प्राप्तिस्थानं एवं भूतस्त्वं रसिनः द्वितीयार्थे षष्ठी रसिनं गोमतः गोमन्तं गोविकारैः पयः प्रभृतिभिः श्रवणद्रव्यैर्युक्तं नः सुतस्य सुतं सोमं पिब पीत्वा चमत्स्व तृप्तो भव। नोस्माकं वृधे वर्धनाय बोधि बोधयते त्वदीयाः धियः अनुग्रहात्मिकाः बुद्धयः अस्मान् अवन्तु रक्षन्तु॥ 1 ॥  
 भूयाम तेसुमतौ वाजिनो वयं मा नः स्तरभिमातये।  
 अस्मांचित्राभिरवतादभिष्टिभिरा नः सुम्नेषुयामय।  
 हे इन्द्र वाजिनो हविष्मन्तो वयं त्वत्संबंधिसुमतौ शोभनबुद्धौ भूयाम भवाम। अभिमन्यत इत्यभिमातिः शत्रुस्तस्मै तदर्थं नः अस्मान् मा स्तः मा हिंसीः। स्तृहिंसायां माङि लुङिछान्दसः सिचोलुक्। अभिष्टिभिः प्रार्थनीयाभिः चित्राभिः बहुविधाभिः त्वदीयाभिरूतिभिः अस्मान् अवतात् रक्ष। नः अस्मान् सुम्नेषु सुखेषु यामय। आयतात् कुरु॥ 2 ॥  
 इमा उ त्वा पुरूवसो गिरो वर्धंतु या मम।  
 पावकवर्णाः शुचयो विषश्चितोऽभिस्तोमैरनूषत।  
 हे पुरुवसो बहुधनेन्द्र मम मदीयाः इमाः गिरः शस्त्ररूपाः वाचः त्वां वर्धयन्तु तथा पावकवर्णाः अग्निसमानतेजसः विपश्चितो विद्वांसः उद्गातास्स्तोमैः स्तोत्रैः बहिष्पवमानादिभिरभ्यनूषत अभिष्टुवन्ति। णुस्तुतौ कुटादिः॥ 3 ॥  
 अयं सहस्रमृषिभिः सहस्कृतः समुद्र इव पप्रथे।  
 सत्यः सो अस्य महिमा गृणे शवो यज्ञेषु विप्रराज्ये।  
 अयं इन्द्रः सहस्रसङ्ख्यैः ऋषिभिः सहस्कृतः बलेन युक्तः ख्यापितः। स चेन्द्रः समुद्रवत्प्रथितो बभूव। अस्येन्द्रस्य सः प्रसिद्धो महिमा यशोबलं सत्यः अबाधितः। तं महिमानं शवः सुखमिच्छन्नहं विप्रराज्ये विप्राणां राज्यभूतेषु यज्ञेषु गृणे स्तौमि॥ 4 ॥  
 इन्द्रमिद्देवतातय इन्द्रं प्रयत्यध्वरे।  
 इंद्रंसमीकेवनिनो हवामह इन्द्रं धनस्य सातये।  
 वनिनः संभजमाना वयं इंद्रमेव देवैस्तायते विस्तार्यत इतिदेवतातिर्यज्ञः तद्भोगाय अध्वरे प्रयति उपक्रांते सति समीके सम्यक्‌गते संपूर्णे च यज्ञे सति धनस्य सातये लाभाय इन्द्रमेव इवामहे आह्वयाम॥ 5 ॥  
 इंद्रो मह्ना रोदसी पप्रथच्छव इंद्रःसूर्यमरोचयत्।  
 इंद्रे ह विश्वा भुवनानि येमिरइंद्रे सुवानास इंदवः।  
 अयमिंद्रःशवसः आत्मीयस्य बलस्य मह्ना महिम्ना महत्वेन रोदसी द्यावापृथिव्यौ पप्रथत् अप्रथयत विस्तारितवान्। तथा इंद्रः सूर्यम् अरोचयत्। स्वर्भानुनावृतं सूर्यं तद्वधेनेंद्रोऽरोचयदिति माधवीयव्याख्यानेपींद्रः परमेश्वर एव। ज्योतिषामपि तज्ज्योतिरित्युक्तेः। इंद्रेह इंद्र एव विश्वानि भुवनानि येमिरे इंद्रेण नियम्यन्ते सुवानासः सूयमानाः इंदवः सोमाः इंद्र एव नियता भवन्ति॥ 6 ॥  
 अभित्वा पूर्वपीतय इंद्रस्तोमेभिरायवः।  
 समीचीनासऋभवः समस्वरन् रुद्रागृणंत पूर्व्यम्।  
 आयवः मनुष्याः ऋत्विजः। पूर्वपीतये प्रथमं सोमपानाय त्वामेवाभि अभिष्टुवन्ति। समीचीनासः शोभनाः ऋभवः ऋभुर्विभ्वावाज इत्येते त्रयः त्वामेव समस्वरन् सम्यगस्तुवन्। तथा रुद्राः रुद्रपुत्राश्च पूर्व्यं पुरातनं त्वामेव गृणन्त अभ्यस्तुवन्। वृत्रवधे प्रहरगर्भावोजहिवीरयस्वेत्येवं रूपया वाचात्वां स्तुतवन्तः॥ 7 ॥  
 अस्येदिद्रो वावृधे वृष्ण्यं शवोमदेसुतस्य विष्णवि।  
 अद्या तमस्य महिमानमायवोऽनुष्टुवन्ति पूर्वथ।  
 अस्येत् अस्यैव यजमानस्य वृष्ण्यं वृषत्वं वीर्यं शवो बलं च इंद्रो वावृधे वर्धयति। कस्मिन् सति। विष्णवि विष्णौ। सुतस्य सोमस्य संबंधेन मदे हर्षे सति यद्यजमानदत्तसोमसंबंधेन विष्णौ हर्षो जातोस्ति। तस्य बलादिकमिन्द्रो वर्धयतीत्यर्थः। आयवः मनुप्याः पूर्वथ पूर्वकाले यथा तथैव अद्य अस्मिन् कालेपि तं पूर्वोक्तं सत्यभूतं महिमानम् अनुष्टुवन्ति आनुपूर्व्येण स्तुवन्ति॥ 8 ॥  
 तत्त्वायामि सुवीर्यं तद् ब्रह्मपूर्वचित्तये।  
 येनायतिभ्यो भृगवेधने हिते येन प्रस्कण्वमाविथ।  
 सुवीर्यं शोभनवीर्यं तत् प्रसिद्धं ब्रह्मस्वरूपं त्वा त्वां पूर्वचित्तये स्वरूपानुभवार्थं यामि प्राप्तो भवामि। येन वीर्येण यतिभ्यः उपरतेभ्यः अयष्टृभ्यः सकाशादाहृत्य भृगवे भृगुनाम्ने ऋषये धने हिते स्थापिते सति येन वीर्येण प्रस्कण्वसज्ञमृषिम् आविथ भृगवे धनं दत्तं प्रस्कण्वश्च रक्षित इत्यर्थः। ननु सुवीर्यं त्वां पूर्वचित्तये सर्वेभ्यः सर्वलाभाय तत् ब्रह्म अन्नं यामि याचामि। वर्णलोपः छान्दसः इति माधवीये व्याख्यातत्वान्नात्र ब्रह्मशब्दः परमेश्वर इति चेन्मैवम्। तदेव ब्रह्मपरममिति श्रुत्या ब्रह्मशब्दो विष्णाववधारित इत्युक्तत्वात्। स्वरूपानुभवप्रार्थनापेक्षयाऽन्नप्रार्थनस्याल्पत्वाच्च। वर्णलोपस्य कल्प्यत्वाच्च। तस्माद्विष्णुरेव ब्रह्मशब्दः॥ 9 ॥  
 येनासमुद्रमसृजो महीरपस्तदिन्द्र वृष्णि ते शवः।  
 सद्यः सो अस्य महिमा न संनशे यं क्षोणीरनुचक्रदे।  
 हे इंद्र तत् प्रसिद्धं ते त्वदीयं शवो बलं वृष्णि वर्षकम् अभीष्टफलदमित्यर्थः। तत्किम्। येन बलेन महीर्महतीः अपः उदकानि समुद्रं प्रतिगमनाय असृजः समुद्रो यावद्भिर्जलैः पूर्यते तावन्ति जलानि त्वं सृष्टवानित्यर्थः। अस्येंद्रस्य सः प्रसिद्धो महिमा महत्वं न संनशे न नाशनीयः नित्य इत्यर्थः। नशः कृत्यार्थे केन् प्रत्ययः। यं महिमानं क्षोणीः पृथिव्युपलक्षितं सर्वम् अनुचक्रदे अनुगच्छति। ऋ गताविति धातुः। पृथिव्यादिकं सर्वं यदधीनं वर्तत इत्यर्थः॥ 10 ॥ उत्तरत्रापि न हीन्वस्य महिमानमिन्द्रियं स्वर्गृणंत आनशुरित्यादि। स्वः सुष्टुवरणीयं प्राप्ताद्यं एवं विधं इंन्द्रं गृणन्तः स्तुवन्तोपि जनाः अस्येंद्रस्य इन्द्रियं इंद्रस्य लिङ्गम् असाधारणधर्मभूतम् इन्द्रियमिन्द्रलिङ्गमित्यादिनिपातः। महिमानं न हि नु आनशुः नैव खलु प्राषुः। अश्नोतेर्लिटे व्यत्ययेन परस्मैपदम्। हिचेति तिङो निघाताभावः। उत्तरतापनीयादौ निर्गुणोपास्तिरस्ति। तथाचोपास्यत्वाविशेषे निर्गुणब्रह्मण इव सत्यकामत्वादेरपि तात्विकतास्त्वित्युक्तं तदयुक्तमित्याशङ्क्यपरिहरति। नच निर्गुणस्येति। निर्गुणस्योपास्यत्वे सगुणवन्निर्गुणस्याप्युपासनार्थमेवोपयोगः स्यान्नतु मोक्षहेतुज्ञान इति शङ्काभिप्रायः। निर्गुणज्ञानस्य मोक्षहेतुत्वमसिद्धमित्याह। धर्मीति। मोचकत्वोक्तेः। मोचकत्वोपपत्तेः। ननु सर्वज्ञत्वादिगुणोपासनस्य मोचकत्वमयुक्तं सगुणोपासनांतराणां तददर्शनादित्यतआह। उपासनान्तराणामिवेति। भूय एतमेवमुपास्ते सर्वेषां भूतानां मूर्धा राजा भवति सय एतमेवमुपास्तेनास्यान्नंक्षीयत इत्यादिदृप्तबालाकिब्राह्मणादिषूक्तानां सगुणोपासनांतराणामन्योन्यविलक्षणं फलं श्रुतिबलाद्यथाङ्गीक्रियते तथा सर्वज्ञत्वोपासनस्याप्युपासनान्तरफलविलक्षणं मुक्तिरूपं फलं भविष्यतीत्यर्थः। सगुणेपीति। निर्गुणस्यारोपरूपोपासनविषयत्वे निर्गुणज्ञानान्मुक्त्ययोग इति यत्त्वयोक्तं तत्सगुणेपि सममित्यर्थः। ननु स एष नेति नेत्यात्मेत्याद्युक्त्वाऽभयं वै जनकप्राप्तोऽसीत्युक्तेर्निर्गुणज्ञानान्मुक्तिः श्रूयते न तु सगुणज्ञानात्। येन सगुणस्यारोपरूपोपासनविषयत्वे तज्ज्ञानान्मुक्त्ययोगो मां प्रत्यापाद्यः स्यादित्यत आह। पृथगिति। ननूक्तवचनानि ज्ञायमानत्वप्रयुक्तमुक्तिदत्वोपेतगुणवत्त्वेनोपसनकर्तव्यतापराणि नतु सगुणोपासनमोचकत्वपराणीत्याशङ्क्य परिहरति। तस्येति। निर्गुणज्ञानं मुक्तिसाधनमित्युपासनमात्रं कर्तव्यमित्येवंपरा निर्गुणश्रुतिर्नतु वस्तुतो निर्गुणवस्तुसाधिकेति स्यात्। एष इति। नित्यत्वसत्यत्वोपेतमहिमत्वेनोपासनमात्रपरा न तु वस्तुतो महिमनित्यत्वपरेत्यादिनिरस्तम्। ननु निर्गुणोपासनस्य फलान्तराश्रवणान्मुक्त्यर्थत्वं सगुणस्य तु फलान्तरश्रवणान्न मुक्त्यर्थतेत्यत आह। श्रूयते चेति। शङ्कते। श्रुतीति। एकस्य वस्तुन उभयार्थत्वे उभयार्थत्वनिमित्तं संयोगपृथक्त्वं संयोगो विधिस्तस्य नानात्वम्। अनेकप्रयोजनकत्वबोधने यदि प्रमाणमस्ति तदा एकस्यानेकं प्रयोजनमिति जैमिनिसूत्रार्थः। उक्तेरिति। यदा पश्यः पश्यते रुग्मवर्णमित्यादिमुण्डकवाक्य इति शेषः। अन्यथेति। विहितस्यापि निषेधे प्राप्त्यभावेप्यनुवादत्वे च। असद्वा इत्यस्य सन्निधौ रसो वै स इति श्रूयते। नैवेहेत्यादिबृहदारण्यके। आदिपदेनात्मैवेदमग्र आसीदित्यादिनैवेहेत्यादिनिषेधायानुवादकं स्यादित्यापादयति। उद्गीथेति। छान्दोग्ये ॐमित्येतदक्षरमुद्गीथमुपासीतेत्युपक्रम्यास्य लोकस्य का गातिरित्याद्युक्त्वा स एषोऽनन्त इत्याद्युक्तम्। वेधातीति। सर्वं प्रविध्य हृदयं प्रविध्य धमनीः प्रवृज्येत्याद्युक्तानि वेधादीन्युपासनायां नोपसंहर्तव्यानि भिन्नार्थत्वादिति परसूत्रार्थः। प्रकरणादिति। दर्शपूर्णमासयोः पूषा देवता नास्ति पूषानुमन्त्रणमन्त्रस्तु वर्तते तस्य प्रयोजनाभावाद्दर्शपूर्णमासप्रकरणादुत्कृष्य पूषदेवताके कर्मणि विनियोगः क्रियते यथा तथा वेधादिमंत्राणामाभिचारिके विनियोगस्तद्वदनन्तादिवाक्यमुपासनप्रकरणादुत्कृष्य ज्ञानप्रकरणे निवेश्यत इति यदि तदा सगुणवाक्यस्याप्युत्कर्षादिकमस्तु। अन्यथेति। असदुपासनार्थं गुणोक्त्यङ्गीकारे सार्वज्ञादेरीश्वरादन्यत्राभावादीश्वरेऽपि तदनङ्गीकारे तदसिद्धिरेव स्यात्। अचेतनेति। अचेतनानि जडानि शिलाजलादिमात्राणि। नन्वचेतनेभ्योऽपि यज्ञीयदर्भचर्मग्रावफलकस्रुगादिभ्यो लोके चौषधादिभ्यः फलदर्शनात् कथमचेतनोपास्तिरफला। मैवम्। सर्वत्र चेतनानां देवानामेवोपासितानां फलदत्वात्। तदुक्तं छान्दोग्यभाष्ये।  
 दर्भचर्मादिगास्तेऽतो देवा एवाभिमानिनः।  
 नह्यचेतनकं किंचित्फलदं स्यात् कदाचन।  
 धेनुमिवायतीमिति। अष्टकामंत्रे  
 यां जनाः प्रतिनंदंति रात्रिं धेनुमिवायतीम्।  
 संवत्सरस्य या पत्नी सा नो धेहि सुमङ्गली  
 स्वाहेत्यत्र रात्रौ धेनुशब्दो मन्त्रेणैव व्याख्यातः। इवशब्दात् तथा वाच्यपिगौणोऽस्तु। आयतीम्। आगच्छन्तीम्। एतेः शतरिरूपम्। अन्यत्रापि  
 अबोध्यग्निः समिधा जनानां प्रति धेनुमिवायतीमुषासम्।  
 यह्वा सव प्रवयामुज्जिहानाः प्रभानवः सिस्रते नाकमच्छ।  
 धेनुमिव आयतीम् आगच्छन्तीम् उषसं प्रति उषः काले इत्यर्थः। अयमग्निर्जनानामध्वर्य्वादीनां समिधा समिद्भिरबोधि प्रवृद्धोऽभूत्। वयां शाखां प्रोज्जिहानाः स्वाधिष्ठानं त्यजन्तो नाकमन्तरिक्षम् अच्छ आभिमुख्येन प्रसिस्रते प्रसरन्ति। उषः कालेऽध्वर्य्वादय उद्धृत्याग्निं समिद्भिर्वर्धयन्तीत्यर्थः। अत्राप्युषः काले धेनुशब्दो मन्त्रेणैव गौणो व्याख्यातः। छान्दोग्येति। असौ वा व लोको गौतमाग्निरित्यादौ स्वर्गादेरेवाग्नित्वमुच्यत इति प्रतीतिं वारयितुं नारायणादीनां पञ्चानामग्नित्वं प्रतिपादयतो नारायणादयः पञ्च क्रमात् पंचाग्नयः स्मृताः। अदनादगनेतृत्वान्नितरामचलत्वत इति भाष्यस्य रीत्येत्यर्थः। यत्त्वारोपेण मुख्यार्थत्वसंभवे गौणता न युक्तेति। तन्न। देवदत्तयजमानादिष्वपि सिंहत्वादेरारोपेण सिंहादिशब्दमुख्यतापत्त्या गौण्युच्छेदापत्तेः। श्रुतं हीति। ऋग्वेदादिसर्वविद्याध्यायिना नारदेन सोऽहं भगवोमन्त्रविदेवास्मि नात्मवित् श्रुतं ह्येवेत्यादि सोऽहं भगवः शोचामि तं माभवाञ्शोकस्य पारंतारयत्वित्यात्मनि पृष्टे नारदं प्रत्यनात्मानमुपदिशन् सनत्कुमारः प्रतारकः स्यात्। यथाचेति। केनेषितोपनिषदि।  
 अन्यदेव तद्विदितादथो विदितादधि।  
 इति शुश्रुम पूर्वेषां ये नस्तद्व्याचचक्षिरे।  
 यद्वाचानभ्युदितं येन वागभ्युद्यते।  
 तदेव ब्रह्म त्वं विद्धिनेदं यदिदमुपास ते।  
 इत्यादिनिरन्तरवाक्येषु यथा ज्ञाननिषेधोऽश्रौतज्ञानादिपरस्तथोपासनानिषेधोप्यश्रौतोपासनस्येत्यर्थः। सामान्यत इति। अपच्छेदादिन्यायाः प्रथमपरिच्छेदे विवृताः। श्रुतेर्गुणाभावरूपगुणबोधकत्वेन सर्वथा गुणनिषेधकत्वायोगात् सङ्कोचस्यावश्यकतया विहितेतरगुणनिषेधकत्वं लक्षणयाऽखण्डार्थत्वेन विशेष्यमात्रपरतया विरोधाभावश्चेत्यादि तत्रोक्तम्। धर्मीति। केनचिच्छब्देन ब्रह्म निर्दिश्य तत्र गुणा निषेध्याः तथाच येन ब्रह्म निर्दिश्यते तच्छब्दप्रवृत्तिनिमित्तरूपगुणलाभे पुनस्तत्र गुणनिषेधो न युज्यते। ननु धर्मिनिर्देशरूपशब्दप्रवृत्तिनिमित्तं ब्रह्मणि प्रतीतमपि न विवक्षितमतो न धर्मिग्राहकबाध इत्याशङ्क्य निराकरोति। न चोद्देश्येति। ग्रहेति। एतच्च प्रागुपपादितम्। ग्रहैकत्वेति। येन विशेषणेन विनोद्देश्यस्वरूपं न ज्ञायते तादृशमुद्देश्यविशेषणमपि विवक्षितमेव। यथा ग्रहत्वमित्यर्थः। अत एवोक्तमिति। यस्योभयं हविरार्तिमार्च्छदैंद्रं पञ्चशरावमोदनं निर्वपेदित्यत्र यस्य कस्यचिदार्तेः सदा संभवेनानिमित्तत्वादार्तेर्हविषा विशेषणं व्यावर्तनं हविरार्तिरित्येवं मृष्यामहे अङ्गीकुर्म इत्यर्थः। उभयत्वं तु न विशेषणम्। तेनैकैकहविरार्तिरपि निमित्तम्। ननु प्रवृत्तिनिमित्तानर्पकेण लक्षकेण शब्देन ब्रह्म निर्दिश्य गुणा निषिध्यन्तेऽतो न धर्मिग्राहकविरोध इत्यत आह। लक्षकेणापीति। अन्यथेति। असंकीर्णस्वरूपानुद्देशे। च्छागेति। एतदुक्तं प्राक्। उपसंहार इति। सामान्यतो गुणनिषेधस्त्रैगुण्यनिषेधे हेयगुणनिषेधे वोपसंह्रियताम्। यथा पुरोडाशं चतुर्धा करोतीति श्रूयते। पुनश्च शाखान्तरे आग्नेयं चतुर्धा करोतीति। तत्र सामान्यतः पुरोडाशस्य चतुर्धाकरणं श्रुतमाग्नेयपुरोडाशे उपसंह्रियते। आग्नेयपुरोडाशं चतुर्धा करोतीत्यर्थः। तथेहापि। तदुक्तं वार्तिके।  
 सत्यमस्त्यविशेषेण श्रुतिर्येयमुदाहृता।  
 विशेषे स्थाप्यते नित्यं सा तु शाखान्तरी यथा।  
तथा।  
 अवश्यमेव सामान्यं विशेषं प्रतिगच्छति।  
 गतमात्रं च तत्तेन विशेषे स्थाप्यते ध्रुवमिति।  
 अन्यथेति। विशेषबलादेकतरपरिशेषाभावासमर्थने। आनन्देति। आनन्दस्फुरणयोरेकतरस्य परिशेषादानन्दस्फुरणाभावः। साक्षीचेतेति।  
 तमीश्वराणां परमं महेश्वरं तं देवतानां परमं च दैवतम्।  
 पतिं पतीनां परमं परस्ताद्विदाम देवं भुवनेशमीड्यम्।  
 न तस्य कार्यं करणं च विद्यते न तत्समश्चाभ्यधिकश्च विद्यते।  
 परास्य शक्तिर्विविधैव श्रूयते स्वाभाविकी ज्ञानबलक्रियाच  
 इत्यादिना बहुतमा गुणा उक्ताः। साक्षी चेतेत्यादिवाक्यात्पूर्वम्  
 अनाद्यनन्तं सलिलस्य मध्ये विश्वस्य स्रष्टारमनेकरूपम्।  
 विश्वस्यैकं परिवेष्टितारं ज्ञात्वा देवं मुच्यते सर्वपाशैः  
 इत्यादिना बहुवाक्यैस्तज्ज्ञानान्मुक्तिश्चोक्ता। उत्तरत्र च।  
 एको वशी निष्क्रियाणां बहूनामेकं रूपं बहुधा यः करोति।  
 तमात्मस्थं येऽनुपश्यन्ति धीरास्तेषां सुखं शाश्वतं नेतरेषामिति  
 बहूनां गुणानां तज्ज्ञानान्मुक्तेश्चोक्तेः। शाश्वतसुखप्राप्तेरुक्तत्वात् सर्वमेतत् श्वेताश्वतरोपनिषद्युक्तम्। उपांशुयाजन्यायः प्रागुक्तः। साक्षित्वादेरिति। श्रुतिबोधितस्यातात्विकत्वमयुक्तम्। अवाक्येति। वाक्यरूपमूलप्रमाणरहिता युक्तिर्नेष्यते। अनुव्याख्याने। युक्तो युक्त इत्यादिश्लोके युक्तिश्च त्रिविधा मतेति चतुर्थपादस्य पाठः। सविशेषनयादिति। सविशेषणे हीतिन्यायः। बाधकसद्भावाद्‌ब्रह्मणि गुणा नाङ्गीक्रियन्त इति द्वितीयपक्षस्य दूषणमुपसंहरति। तस्मादिति। सौहृदादिति। अस्य साधुतोक्ता। अन्यथेति। भिन्नाभिन्नादिकुतर्कैर्ब्रह्मधर्मखण्डने। ज्ञानमात्रत्वे। ज्ञानादभेदे। अखण्डार्थत्वेति। तथाच ब्रह्मज्ञानमपि न सिध्येदिति भावः। निर्विशेषत्वमेतेनेति। यथा मूकोऽहमित्येतत् स्वक्रियाविरुद्धं तथा निर्विशेषं ब्रह्मेत्यपि। तत्र हेतुः एतेन निर्विशेषत्वरूपविशेषेणापातेन हेतुनेत्यर्थः। तदुक्तमिति। युक्तिपादे। यदि धर्मा न केचन। ब्रह्मणो नैव जिज्ञास्यं जिज्ञासाधर्मनिर्णयः। इदमित्थमित्याद्युक्तम्। नन्वित्थमिति ज्ञानं जिज्ञासाफलं चेत् ब्रह्मणीत्थं भाव एवाङ्गीकार्यः किं धर्मेणेति मन्दाशङ्कानिरासायोक्तम्। इत्थं भावो हीति। ननु माभूद्व्याप्यवत्त्वज्ञानप्रयुक्त व्यापकवत्त्वज्ञानरूपा ब्रह्माणि जिज्ञासा। तथापि धर्मांतरनिवृत्त्या भ्रान्तिप्रसक्तधर्मान्तरनिवृत्तिज्ञानरूपा जिज्ञासा निर्धर्मकेपि स्यादेवेत्यत उक्तं न चेदिति अस्येत्यनुषज्यते। अस्य ब्रह्मणः प्रतियोगिता विरोधिता। धर्मान्तरव्यावृत्तिमत्तेत्यर्थः। अयमर्थः। निराधारया कस्यचिद्धर्मस्य निवृत्त्या निराधारधर्मान्तरनिवृत्तिरनुमातुमशक्येति ब्रह्मनिष्ठयैव ब्रह्मनिष्ठा साऽनुमातव्या। यदि चास्य धर्मो न स्यान्न तर्हि व्यावृत्तिमत्तापि स्यादिति। केचिदिति। आरोपाधिष्ठाने ब्रह्मणीदंत्वादयः सत्याः स्वीकार्याः। तथा प्रधानज्ञानं विना भ्रान्तेरयोगाद् ब्रह्मणोऽन्यत्र सार्वज्ञाभावाद् ब्रह्मणि सार्वज्ञारोपार्थं ब्रह्मण्येव सत्यं सार्वज्ञमङ्गीकार्यम्। तथा च विरोध इत्यर्थः। धर्मादीनामिति। आदिपदेन प्रधानम्। अत्र दर्शन इत्यस्यानन्तरम् इदं तदादिधर्मित्वे धर्मोऽन्यः कल्प्यतेऽत्र हि इत्यर्थः पठ्यते। युक्तिपादे। अनन्तरं सर्वधर्मविहीनस्येत्यर्थः पठ्यते। तच्चेति। उक्तं ह्यनुव्याख्याने। यदि स्युस्तादृशा धर्माः सर्वज्ञत्वादयो न किमिति। तादृशाः अदृश्यत्वादयोऽभावरूपाः। असतः अविद्यमानान्। श्रुतिं गुणान्वेत्यपि धन्वनोमे किम्बात्मभूतस्त्विति दर्शयन्यः। धनुश्चकर्षाश्रुतिदूषणस्य भिदे सदेहावतु मां स रामः॥ ब्रह्मणोनिर्गुणत्वभङ्गः॥ 4 ॥  
\</2-4\>

\<2-5\>  
  5. निर्गुणे प्रमाणभङ्गः

 ब्रह्मसिद्धिरेव निर्विशेषब्रह्माभावसहकृता सगुणासिद्धिरित्याह॥ किंचेति॥ ननु तस्य स्वयंप्रकाशत्वान्न तत्सिद्ध्यर्थं प्रमाणप्रश्नो घटत इत्याशंक्याह॥ नचेति॥ निरस्तत्वादिति॥ परैःस्वविषयत्वाङ्गीकारादित्यर्थः॥ यद्यदिति॥ नन्वभावव्यावृत्तिबोधकप्रमाणसत्त्वान्न निर्विशेषस्य विप्रतिपन्नान्तरसाम्यमिति चेन्न। तत्सत्त्वबोधकस्यैव तदभावव्यावृत्तिबोधकतया तस्य पृच्छ्यमानत्वात्॥ विप्रतिपत्तीति॥ निर्विशेष इत्यनुषज्यते॥ शास्त्रेति॥ केवलो निर्गुणश्चेत्यादित्वदभिमतस्य निर्गुणशास्त्रस्य। ननु निर्विशेषस्य सिद्ध्यर्थं शास्त्रस्यानपेक्षणेऽपि तदज्ञाननिवृत्त्यर्थं शास्त्रापेक्षेत्याशंक्याह॥ अज्ञानेति॥ एतादृशसिद्धिः परिभाषामात्रम्। सिद्धिसमेत्यर्थः। ननु मा भूतां निर्विशेषेऽक्षानुमे मानं शब्दस्तु भविष्यतीत्याशंक्य स किंपदरूपो वा वाक्यरूपो वेति विकल्प्याद्यं दूषयति॥ नापीति॥ गौण्याश्चेति॥ नच संसर्गबोधकवाक्यस्थपदानामेवायं नियम इति वाच्यम्। संसर्गबोधकस्य प्रमाणवाक्यत्वासिद्धेः। वाक्यत्वप्रयोजकाकांक्षादेः संसर्गघटितत्वादित्युक्तम्। विशिष्ट वृत्तीर्दूषयित्वा सामान्यतोऽपि ता निराचष्टे॥ तदस्येति॥ ननु वृत्तिमन्तरेणापि सुप्तोत्थापकवाक्यस्येव वेदान्तवाक्यस्य निर्विशेषे प्रामाण्यमस्तु। तदुक्तं वार्तिके।  
 अगृहीत्वैव संबंधमभिधानाभिधेययोः।  
 हित्वा निद्रां प्रबुध्यंते प्रसुप्ते बोधिताः परैः।  
 जाग्रद्वन्नहि संबंधं प्रसुप्तो वेत्ति कश्चनेति।  
 मैवम्। संबंधग्रहं विना शब्दस्याबोधकत्वात्। अनेवंविधस्थलेऽनुमानतया तस्य बोधकत्वात्। ननु वृत्तिपक्षेऽपि तात्पर्यविशेषग्रहेणैवातिप्रसंगभङ्गो वाच्यः। शक्तेः शक्यसंबंधादेर्वाऽनेकत्र सत्त्वात्। वेदान्ततात्पर्यग्रहो हि कस्य चिदेव क्षीणपापस्य भवति। पापस्य प्रतिबन्धकत्वं तु ज्ञानमुत्पद्यते पुंसां क्षयात् पापस्य कर्मण इत्यादि सिद्धम्। तथाच प्रतिबंधकक्षये विनापि संबंधग्रहं शब्दादात्मसाक्षात्कार इति। मैवम्। प्रतिबंधकाभावो हि कारणसहकारी न तु चरमकारणम्। येन वृत्त्यादिकं विनैव साक्षात्कारहेतुः स्यात्। अन्यथा सवाक्यमपि नापेक्षेत॥ असंसर्गत्वादिति॥ संसर्ग एव वाक्यप्रामाण्यम्। ननु लौकिकवाक्यस्य तथात्वेप्युपनिषद्वाक्यं निर्विकल्पकहेतुरस्त्वित्यत आह॥ धर्मीति॥ तस्य उपनिषद्वाक्यस्य। ननु विरोधिकोटिप्रतिक्षेपकोपलक्षितधर्मिज्ञानादपि संशयनिवृत्त्युपपत्तेर्न तदर्थमुपनिषद्वाक्यं सप्रकारकज्ञानजनकमिति चेन्न। उक्तोपलक्षितत्वस्य धर्मिणि धर्मिज्ञानविषयत्वे तस्य सप्रकारकत्वापातात्। अविषयत्वे संशयहेतोर्धर्मिज्ञानादपि संशयनिवृत्त्यापत्तेः॥ निर्विशेषेति॥ निर्विशेषं ब्रह्मेत्यादिशब्दजन्यज्ञानस्य ब्रह्मणि निर्विशेषत्वाप्रकारकत्वे तज्ज्ञानान्निर्विशेषं ब्रह्मेति व्यवहारो न स्यादित्यर्थः। परिशेषसिद्धं सगुणत्वमुपसंहरति॥ तस्मादिति ॥ ॥ निर्गुणे प्रमाणभङ्गः॥ 5 ॥  
\</2-5\>

\<2-6\>  
  6. ब्रह्मणो निराकारत्वभङ्गः

 एतेनेति॥ सगुणत्वेन । हेत्वंतरं चाह॥ आदित्येति॥ इत्यादिश्रुतिस्मृत्यनुमानैराकारसिद्धेश्च निराकारत्वं निरस्तमित्यन्वयः। तैत्तिरीयारण्यके सहस्रशीर्षेत्यनुवाके वेदाहमेतं पुरुषं महान्तम् आदित्यवर्णं तमसस्तु पारे इति पाठः। तत्रैवाभ्द्यः संभूत इत्यनुवाके आदित्यवर्णं तमसः परस्तादिति पाठः। मंत्रद्रष्टा स्वानुभवं प्रकटयति। य आदित्यवर्णः प्रकृतेः परस्तमेतं पुरुषमहं वेदेत्यर्थः॥ यदा पश्य इति॥ मुण्डके॥ ऋतं सत्यमिति॥ तैत्तिरीयारण्यके ऋतं सत्यमित्याद्युक्त्वा ऊर्ध्वरेतं विरूपाक्षं विश्वरूपाय वै नम इत्युक्तम्। सहस्रशीर्षं देवमित्याद्युक्त्वा विश्वं नारायणं देवमक्षरं परमं प्रभुमित्युक्तम्॥ यदेकमिति॥ यदेकमव्यक्तमनन्तरूपमादित्यवर्णं तमसः परस्तात्। तदेवर्तं तदु सत्यमाहुस्तदेव ब्रह्म परमं कवीनामिति श्रुतिशेषः। श्रुतेरवान्तरब्रह्मपरत्वं निराकरोति॥ आदित्यवर्णमित्यत्रेति॥ उपासनापरत्वं निराकरोति॥ य एष इति॥ य एषों तरादित्ये हिरण्मयः पुरुषो दृश्यते हिरण्यश्मश्रुर्हिरण्यकेश आप्रणखात् सर्व एव सुवर्णस्तस्य यथा कप्यासं पुण्डरीकमेवमक्षिणी इति छान्दोग्यवाक्ये वर्तमानार्थकलडंतदृशिधातुना यग्विकरणकेन हिरण्मयपुरुषस्यापरोक्षज्ञानविषयतया वर्तमानत्वप्रतीतेरित्यर्थः। क्रियायामेव वर्तमानत्वान्वयो न तु कर्मणीति चेन्न। क्रियाद्वारा कर्मण्यन्वयात्। यद्यपि धातुमात्रे वा दृशिधातौ वा नोक्तनियमः। पूरेण वृष्टिरनुमीयते शुक्तौ रूप्यं दृश्यत इत्यादौ तदभावात्। तथापि प्रमाणवाक्यस्थलेऽननुवादके दृशौ तथा नियमः। अयमत्रप्रयोगः। आदित्यवर्णमिति वाक्योक्तमादित्यवर्णत्वं नोपास्यमात्रं वर्तमानत्वेनापरोक्षज्ञानविषयहिरण्मयत्वादितुल्यत्वात्। अत्र व्यतिरेकव्याप्तिमाह॥ नहीति॥ ननु प्रतीकोपासने उपास्यासाक्षात्कारनियमाभावेऽपि सगुणोपासने सोऽस्तीति चेत्तत्किमुपासनं सत्युपास्यसाक्षात्कार उच्यतेऽसतिवा। आद्ये इष्टापत्तिः। द्वितीये तस्य भ्रान्तित्वापत्तिः। एतमितिः प्रेत्याभिसंभवितास्मीति यस्य स्यादद्धा न विचिकित्साऽस्तीति ह शाण्डिल्य इत्यादि श्रुतिविरोधश्च। यद्रूपस्योपासकोऽहं तद्रूपमभिसंभविता याता। इति यस्य निश्चयः स्यात्सतद्रूपं प्राप्नोत्येव न संशय इत्यर्थः। उपास्यरूपाभावे तत्प्राप्तिरयुक्तेति श्रुतिविरोधः। आरोपितरूपपरत्वं निराकरोति॥ सहस्रशीर्षेति॥ उपलक्षणमेतत्। सहस्रशीर्षेत्यत्र वेदाहमेतमित्याद्युक्त्वा आदित्यवर्णं तमसस्तु पारे। सर्वाणि रूपाणि विचित्यधीरः नामानि कृत्वाऽभिवदन्यदास्ते। इति नामरूपस्रष्टृत्वमुक्तम्। धीरः पुरुषः सर्वाणि रूपाणि विचित्य निर्माय तेषां रूपाणां नामनि कृत्वा तैर्नामभिरभिवदन् व्यवहरन् वर्तत इत्यर्थः। तथा धाता पुरस्ताद्यमुदाजहार शक्रः प्रविद्वान् प्रदिशश्च तस्र इति ब्रह्मादि भिरुपदेश्यत्वमुक्तम्। धाता ब्रह्मा पूर्वमनादिकाले यं पुरुषं स्वशिष्यान् प्रत्युदाहृतवान् सर्वज्ञ इन्द्रोऽपि चतुर्दिग्वर्तिशिष्यान् प्रति यमुपदिष्टवान् तमेतमेवं सहस्रशीर्षत्वादिना जानन्नमृतो भवतीति श्रुत्यर्थः॥ न संदृशइति॥ काठके श्वेताश्वतरे च-  
 न संदृशे तिष्ठति रूपमस्य न चक्षुषा पश्यति कश्चनैनम्।  
 हृदा मनीषा मनसाभिक्लृप्तो य एतद्विदुरमृतास्ते भवन्ती-  
 त्युक्तम्। तैत्तिरीयाणां तु य एनंविदुरिति पाठः। ऋतं सत्यं परमित्यत्र सत्यज्ञानादिवाक्योक्तपरब्रह्मस्वरूपलक्षणान्यपि पिंगलरूपाण्यभिहितानि। विश्वतश्चक्षुरित्यत्र यतो वा इमानि भूतानि जायंते इत्यादि वाक्योक्ततटस्थलक्षणान्येकमेवाद्वितीयमिति वाक्योक्तैकत्वादीनि चोक्तानि। सहस्रशीर्षमित्यत्राक्षरत्वं नारायणं परं ब्रह्मेति परब्रह्मत्वमननन्तमव्ययमित्यनन्तत्वं चोक्तम्। यदेकमव्यक्तमित्यतः पूर्वम् अतः परंनान्यदणीयसं हि परात् परं यन्महतो महांतमिति परात्परत्वादिकमुत्तरत्र च देवब्रह्मेति ब्रह्मत्वं तदेवाग्निस्तद्वायुरिति सर्वात्मकत्वं चोक्तम्। तस्मादादित्यवर्णमित्यादिषूक्तं परं ब्रह्मैव॥ अस्येति॥ विश्वरूपाख्यस्य॥ अत एवेति॥ मुक्तगम्यत्वादेः॥ सर्वत इति॥ ज्ञेयं तच्च प्रवक्ष्यामि यज्ज्ञात्वा मृतमश्नुत इति प्रतिज्ञाय  
 अनादि मत्परं ब्रह्म न सत्तन्नासदुच्यते।  
 सर्वतःपाणिपादं तत्सर्वतोक्षिशिरोमुखम्।  
 सर्वतः श्रुतिमल्लोके सर्वमावृत्य तिष्ठति  
इत्युक्त्वा ज्योतिषामपि तज्ज्योतिस्तमसः परमुच्यत इति तमः परत्वोक्त्याऽप्राकृतत्वसिद्धिः। अनित्यत्वं निराकरोति॥ एक इति॥ एको नारायण इति श्रुतिश्चेतनस्य प्रलयेऽवस्थानमाह न तु तच्छरीरस्यापीत्यत आह॥ प्रलय इति॥ विशिष्ट नारायणावस्थानोक्तिर्न स्यादित्यर्थः। व्यक्तिः। शरीरम्। ननु विग्रहस्य भगवदात्मकत्वे तस्य विग्रहित्वं न स्यादत आह॥ भेदाभावेऽपीति॥ नन्वानन्दस्यामूर्तस्य कथं हस्तपादाद्यात्मकविग्रहत्वमत आह॥ आत्मनीति॥ परमात्मनि विचित्राः शक्तयो वर्तंत इति सूत्रार्थः। परमात्माभिन्नस्यानन्दस्यापि विचित्रशक्तित्वोपपत्तिः। ननु गुणिशक्तिः कथं गुणे स्यात् जलाहरणशक्तेर्घटाभिन्नेऽपि रूपेऽदर्शनादत आह॥ नैषेति॥ अपाणिपाद इति वाक्ये जवनो ग्रहीता पश्यत्यचक्षुः स शृणोत्यकर्णः। स वेत्ति वेद्यं न च तस्यास्ति वेत्ता तमाहुरग्र्यं पुरुषं महान्तमिति श्वेताश्वतरे श्रवणाद्युक्तेस्तद्विरोध इत्याह॥ अन्यथेति॥ प्राकृतावयवाद्यनिषेधे विग्रहवत्त्वेन दुःखित्वानुमाने व्यापकानुपलब्धिबाधमाह॥ अप्राकृतेति॥ एतच्च प्राकृतविग्रहाभावोपलक्षणम्। अप्राकृतानन्दमयविग्रहवत्त्वादीश्वरस्य प्राकृतविग्रहवत्त्वं नास्तीत्यर्थः। तथा च प्राकृतविग्रहाभावदुःखाभावयोर्व्याप्यव्यापकभावात्तत्प्रतियोगिनोर्व्यापकव्याप्यभावोऽवधारित इति प्राकृतविग्रहवत्त्वस्य भगवत्यभावात्तद्व्याप्यदुःखस्याप्यभाव इति भावः। उक्तानुमानेऽदृष्टवत्त्वमुपाधिमभिसंधाय तस्यासाधनाव्यापकत्वशंकां परिहरति॥ सर्वैरिति॥ तथाच विग्रहवतीश्वरेऽदृष्टाभावान्नोपाधिः साधनाव्यापक इत्यर्थः॥ निरवयवेति॥ गुणादौ व्यभिचारान्निरवयवमात्रे नित्यत्वाभावेपि तद्विशेषे नित्यत्वं न त्यज्यते। यथावाऽज्ञानानन्दादि मात्रे नित्यत्वाभावेऽपि तद्विशेषे तदस्ति। यथा सावयवविशेषेऽपि नित्यत्वं युज्यते। उपादानाभावेऽपि गगनादेरेकदेशोऽस्तीत्याह॥ गगनादेरपीति॥ अन्यथेति॥ वृक्षे शाखाद्यवयवस्येव गगने संयोगतदत्यंताभावयोराधारतावच्छेदकस्यावयवस्याभावे न तदवच्छेदकांशसिद्धिः। नन्वाकाशे पक्षिसंयोगाद्याधारतायां पक्ष्यवयवसंयोगोऽवच्छेदको भविष्यतीत्यत आलोकेत्युक्तम्। उक्तरीत्याऽऽलोकत्रसरेणुसंयोगाद्याधारता गगने त्रसरेण्ववयवद्व्यणुकसंयोगेनावच्छिद्यत इति वाच्यम्। तच्चायुक्तम्। अवच्छेदकस्य द्व्यणुकसंयोगस्यातीन्द्रियतया त्रसरेणुसंयोग आकाशे प्रत्यक्षो न स्यादित्यर्थः॥ न चेदुपाधीति। औपाधिकमंशं संपादयितुमाकाशे संबध्यमान उपाधिः सर्वस्मिन्नाकाशे वा संबध्यते तदेकदेशे वा। आद्ये सर्वोऽपि घटाकाशः स्यात्। द्वितीये सोंशः किमाकाशे स्वाभाविको वौपाधिको वा। नाद्यः। प्रथमस्यैव तथौचित्यात्। द्वितीयेऽपि प्रकृतोपाधिकृतो वोपाध्यंतरकृतो वा। आद्येऽन्योन्याश्रयः। एतदुपाधिसंबंधे सत्याकाशेंऽशसिद्धिरंशसिद्धौ च तत्रैतदुपाधिसंबंध इति। उपाध्यंतरकृतत्वपक्षेऽप्येवंदोषः। तस्मान्नौपाधिका अंशाः॥ इत्याद्यागमेति॥ आदिपदेन अमृते लोके अक्षिते आरोहसूर्ये अमृतस्य लोकमित्यादिश्रुतिः॥ ब्रह्मणो निराकारत्वभङ्गः॥ 6 ॥  
\</2-6\>

\<2-7\>  
 7. परमते ब्रह्मणो ज्ञानत्वानन्दत्वाद्वितीयत्वनित्यत्व-साक्षित्वभङ्गः

 अखण्डरूपे। एकव्यक्तिके॥ नित्येति॥ अन्यथा विरोधायोगः॥ आर्थिकत्वेति॥ ज्ञानत्वजडव्यावृत्तत्वयेरेकत्वात्। द्वितीयादिष्विति॥ परमते घटज्ञानस्यापि ब्रह्मस्वरूपज्ञानत्वेन द्वितीयादिषु घटज्ञानेष्वज्ञानविरोधित्वरूपज्ञानत्वायोगाज्ज्ञान व्यवहारयोगित्वं ज्ञानत्वमस्वाभाविंक ब्रह्मणो जगत्कारणत्वादिवदित्यापद्येत। ननु कदाचिदर्थोल्लेखमात्रेण मोक्षेऽर्थाभावेप्यर्थप्रकाशत्वमुपपद्यते। मैवम्। कदाचिदावृतत्वमात्रेण मोक्षेप्यावृतत्वापातात्। अर्थोल्लेखस्य ज्ञानस्य भावत्वेन मोक्षे तदभावे ज्ञानस्वभावहानेश्च॥ अवेद्यत्वाच्चेति॥ तथाचात्मरूपे सुखेचासंभवः॥ अन्यंप्रतीति॥ मोक्षेऽन्याभावात्॥ वेदनेति॥ वेदनप्रकारभूतस्यानुकूल्यस्य वेदनादधिकत्वे स्वाभाविकत्वे च सखण्डार्थत्वम्॥ औपाधिकत्व इति॥ उपाधिवृत्त्यौपाधिकनिवृत्तेरावश्यकत्वात्॥ एतेनेति॥ आनुकूल्यवन्निरुपाधिकेष्टत्वस्य स्वरूपादधिकस्य स्वाभाविकत्वे औपाधिकत्वे च दोषात्। दुःखाभावेऽतिव्याप्तेश्च। यत्तु दुःखाभावोऽपि सुखविशेष एव अभावस्य विरोधिभावान्तररूपत्वादिति। तन्न। परस्पराभावरूपयोः सुखदुःखयोर्विरहस्यैकत्रपाषाणादावसत्त्वापत्तेः। अपसिद्धान्ताच्च। मुक्ताविच्छाभावेनानन्दाभावापत्तेश्च। नचेष्टत्वोपलक्षितस्वरूपं मोक्षेऽप्यस्तीति वाच्यम्। तथा सति तदुपलक्षितत्वस्य तदाप्यापातात्॥ विरोधादिति॥ ज्ञानस्य विषयोल्लेखिभावत्वात्। विज्ञानमिति॥ विज्ञानस्यानन्तत्वे विज्ञानपदस्यार्थभूतेन विज्ञानेनानंदकार्यदुःखव्यावृत्ति सिद्ध्याऽऽनंदपदस्य वैयथ्यं विज्ञानपदार्थाधिकार्थत्वाभावः। तथाच विज्ञानानन्दयोरेकतरपरिशेषापत्त्या मोक्ष आनन्दप्रकाशो न स्यादिति भावः। यस्तु कल्पितजातिभेदनिबंधनप्रवृत्तिकपदद्वयस्य व्यावृत्तिभेदेन साफल्यमाह तदबोधात्। नह्यत्र पदयोर्वैफल्यमापाद्यते। किंत्वानन्दस्याप्रकाशः॥ आर्थिकत्वेति॥ आनन्दपदेनैव दुःखव्यावृत्तेरभिधानात्॥ उक्तस्येति॥ दुःखाभावोपलक्षितस्वरूपस्य दुःखाभावानन्दयोर्द्वयोरुभयमतेऽप्यभावादित्यर्थः॥ अनुपलब्धीति॥ अधिकरणस्वरूपस्याभावस्य यथायथमिन्द्रियादिभिरेव बोधनसंभवात्॥ सत्यत्वेति॥ सत्यब्रह्मरूपत्वात्॥ प्राभाकरेति॥ यत्र कदाऽपि न प्रतियोगिसंबंधस्तत्र तत्स्वरूपत्वमेव कैवल्यमन्यत्र तु प्रतियोगिमदधिकरणकालभिन्नकालावच्छिन्नत्वादिकं कैवल्यं विशेषणं वाच्यम्॥ अन्यथेति॥ कैवल्याद्यविशेषितस्याधिकरणमात्रस्याभावत्वेऽपि प्राभाकरमतेऽनुपपत्त्यभावे॥ गुणगुणीति॥ यथा प्राभाकरमतं प्रविश्य द्वितीयाभावस्य ब्रह्ममात्रत्वमुक्त्वा ब्रह्मणः सद्वितीयत्वं परिहृतं तथाऽधिकरणाभिन्नशौक्ल्याद्यंगीकर्तृमतं प्रविश्य शक्त्यादिधर्मान्ब्रह्मस्वरूपानङ्गीकृत्य द्वैतपरिहारः सुकर इति किं शक्त्यादीनां मिथ्यात्ववर्णनेन॥ प्रामाणिकत्वेति॥ ननु स्वप्नोपभुक्तनिगरणादेरिव न प्रामाणिकत्वमत उक्तं तत्प्रतियोगिन इति। तद्विरहरूपस्येत्यर्थः॥ अत्यन्ताभावासिद्धिरिति॥ यत्त्वत्यंताभावप्रमाया अनुद्देश्यत्वेऽप्यवान्तरतात्पर्येण तत्सिद्धिरिति तन्न। सार्वज्ञादिष्ववान्तरतात्पर्याभावमत्यन्ताभावे च तद्भावमभिदधानमवधानवन्तं प्रत्यवक्तव्यत्वात्॥ अप्रामाणिकेनेति॥ द्वितीयाभावद्वितीययोरप्रामाणिकत्वे ब्रह्मप्रत्युपलक्षणत्वे चाविशेषाद्द्वितीयाभावेनाद्वितीयेन सद्धितीयं कथं न स्यात्॥ सापीति॥ येन काले नाविद्यमानं संबध्यत इत्युच्यते तत्कालस्वरूपमेवोपादानाभावान्न सिध्येत्॥ इदानीमेवेति॥ अन्यदेत्यस्य कालवाचित्वादुपादेयं कालमङ्गीकृत्य तदुपादानाविद्यानङ्गीकारे व्याघातः॥ अनुन्मज्जनं त्विति॥ घटवद्धटनिवृत्तेरपि प्रागभावविरोधित्वाद्यथा घटप्रागभावानुन्मज्जनं तथा घटध्वंसवद्धटध्वंसस्य ध्वंसो घटविरोधीति न घटोन्मज्जनम्॥ एवं सतीति॥ घटप्रागभावानुन्मज्जनार्थं घटध्वंसस्य स्थायित्वं यथा मयाङ्गीक्रियते तथा घटध्वंसवत् ध्वंसादीनामनुन्मज्जनाय कश्चित् ध्वंसः स्थायीति चरमंगत्वा स्वीकार्यम्। तद्वरं प्रथमत एव ध्वंसे स्थायित्वं स्वीकर्तुम्॥ निष्प्रतियोगिकत्वेनेति॥ ध्वंसस्य नित्यस्याङ्गीकारे निष्प्रतियोगिकत्वेन भावरूपाणि ध्वंसत्वादीन्यप्यङ्गीकरणीयानि। आदिपदेन ध्वंसाधिकरणे ध्वंसाधिकरणत्वादीनि॥ एवमिति॥ ब्रह्मण एवोभयावधिराहित्यस्यान्यदीयतथात्वं प्रति विरोधित्वेऽपि मुक्तौ च तथाभूतान्यसत्यं प्रत्यविरोधित्वात्। ननु दृगेव साक्षिशब्देनाभिधीयतामत आह॥ साक्षादिती॥ द्रष्टर्येव साक्षिशब्दस्यानुशासनात्। ननु स्वरूपेण दृश्येऽप्यन्योपाधिकं द्रष्टृत्वमत आह॥ बुद्ध्युपाधिकस्येति॥ तथाच सुषुप्तिसाक्षिण्यव्याप्तिरित्यर्थः॥ बुद्धेरिति॥ साक्षिस्वरूपलाभे तदधीनप्रतीतिमात्रशरीराविद्यासिद्ध्यैत्तत्सिद्धौ च तत्कार्या बुद्धिस्तत्सिद्धौ च तदुपाधिकस्य द्रष्टृत्वस्य साक्षिस्वरूपे लाभ इति चक्रकाश्रयः। एतेनाविद्यातदुपाधिकद्रष्टृत्वयोरनादित्वादुत्पाद्य प्रतिबंधकत्वान्नचक्रकादिदोष इति निरस्तम्। परस्परस्वरूपे परस्परापेक्षणात्। नहि द्रव्यत्वगुणवत्त्वयोः स्वरूपेऽन्योन्यापेक्षा॥ जीव इति॥ जीवकोटेः साक्षिणः सकाशादिदमंशावच्छिन्नचैतन्यस्य ब्रह्मस्वरूपस्येदमंशप्रकाशकस्य भेदादित्यर्थः। जीवः परिच्छिन्न इति पक्षे ब्रह्मचैतन्यस्य घटादिप्रकाशकत्वात्॥ तेनेति॥ ब्रह्मकोटिना साक्षिणा। ननु ब्रह्मणो दुःखादिधीरेव जीवस्य तद्धीरत आह॥ अन्यथेति॥ ब्रह्मधिय एव जीवधीत्वे। ननु ब्रह्मचैतन्यस्य घटादिप्रकाशकत्वऽपि जीवोपाधिभूतांतःकरणीयवृत्त्या जीवस्य घटप्रकाशकब्रह्मचैतन्याभेदाभिव्यक्तौ जीवस्य घटप्रकाशः तथा ब्रह्मकोटिनः साक्षिणो दुःखाद्यनुभवेऽपि तेन जीवस्याभेदाभिव्यक्तौ जीवस्यापि दुःखादिधीर्युज्यत इत्याशङ्क्याह॥ न चेति॥ साक्षिजीवयोरेकोपाध्यवच्छिन्नत्वाभावादित्यर्थः॥ ईश्वरेणेवेति॥ चिन्मात्ररूपः साक्षीश्वरवत्स्वाश्रित्वेन दुःखमगृह्णन्नपि परकीयदुःखोल्लेखित्वाद्दुःखोपप्लुत एवातस्तद्भावापत्तिरूपा मुक्तिरप्यपुरुषार्थः स्यात्॥ सुप्तेति॥ चैत्रं प्रति चैत्रदुःखादेश्चैत्रीयतया ग्राहकस्य चिन्मात्ररूपसाक्षिणो मैत्रं प्रत्यनुपगत्वात्॥ साक्षात्कर्तव्येति॥ चिन्मात्रस्य साक्षीतरस्य मुक्तत्वान्न तत्र संसारो पप्लवः। सुप्तमैत्रे चाविद्यावृत्तिश्चैत्रदुःखाकारा नास्तीति न तं प्रति चैत्रदुःखग्रह इत्यर्थः। यत्तु साक्षिणः सर्वजीवसाधारणत्वेऽपि तत्तज्जीवचैतन्याभेदेनाभिव्यक्तस्य तत्तद्दुःखादिभासकतया नातिप्रसंग इति तन्न॥ आवरणाभिभवद्वाराऽभेदाभिभेदेनाभिव्यक्तस्य तत्तद्दुःखादिभासकतया नातिप्रसङ्ग इति तन्न॥ अवरणाभिभवद्वाराऽभेदाभि व्यञ्जिकाय अन्तःकरणवृत्तेः सुखादावभावात्। अविद्यावृत्तेरावरणानिवर्तकत्वात्॥ दुःखादेरिति॥ दुःखे हि सति तदाकारावृत्तिः स्यात्। अतो दुःखाद्यनन्तरभाविनी सा। ननु वृत्त्यर्थौ समसमय एवोत्पद्येते इत्यत आह॥ अविद्यावृत्तेरिति॥ अविद्यावृत्तौ सत्यां तत्प्रतिफलितचैतन्यरूपसाक्षिसिद्धिः तत्सिद्धौ साक्षिरूपप्रतीतिमात्रशरीराविद्यावृत्तिसिद्धिरित्यन्योन्याश्रयः॥ परमते ब्रह्मणो ज्ञानत्वानन्दत्वाद्वितीयत्वनित्यत्वसाक्षित्वभङ्गः॥ 7 ॥  
\</2-7\>

\<2-8\>  
  8. ब्रह्मणः उपादानत्वभङ्गः

 ॥ अंशुरिति ॥ कार्पासः ॥ मायाद्वारेति ॥ तदुक्तं वार्तिके।  
 अस्य द्वैतेन्द्रजालस्य यदुपादानकारणम्।  
 अज्ञानं तदुपाश्रित्य ब्रह्मकारणमुच्यत  
 इति॥ आद्य इति॥ मायाविशिष्टस्य ब्रह्मविकारित्वेऽपि केवलस्य निर्विकारत्ववद् ब्रह्मसंबद्धमायायाः विकारित्वेऽपि केवलाया मायाया निर्विकारत्वमित्यस्यापि वक्तुं शक्यत्वात्। ननूपादानधर्म उपादेयप्रतीत्यात्मना वर्तत एवेत्यत आह॥ नहीति॥ हेतूपरागेति॥ हेतूपरागो हेतुसमवधानम्। दण्डचक्रादिमेलनवत्॥ मृदादीति॥ कुलालादिकारणसमवधाने मृदादिरपि विक्रियते॥ विवर्तेति॥ अतात्विकोऽन्यथाभावो विवर्तः। स च धर्मिसदसत्त्वविकाराङ्गीकारे त्यक्तः स्यात्॥ एतेनेति॥ भ्रमाधिष्ठाने उपादानत्वाव्यवहारेण। यदि रूपान्तरापत्तिमात्रमुपादानत्वं तर्हि शुक्त्यादावुपादानत्वव्यवहारः स्यात्। नचैवमित्यर्थः॥ शुक्तिब्रह्मणोरेवेति॥ विवर्ताख्यरूपान्तरापत्तिमात्रेण। ननु वियदादिगतविवर्तत्वस्य ब्रह्मणोपपन्नत्वेऽपि वियदादिगतपरिणामत्वस्य परिणामिनं विनाऽनुपपत्तेस्तदर्थमविद्याकल्पनमित्याशंक्याह॥ नचेति॥ विवर्तरूपे आकाशादौ रूप्यादौ सत्यरूपान्तरापत्तिरूपपरिणामत्वस्यैवाभावान्न तस्य परिणाम्याक्षेपकत्वमित्यर्थः। परिणामिनि। विषये॥ आरोपितमिति॥ आरोपेण यादृशं विषयीक्रियते तादृशं सिध्यति। नचारोपेणेदंपदार्थो रूप्यस्वरूपमापन्न इति विषयीक्रियत इत्यर्थः॥ सच्चेति॥ सोऽकामयतेत्याद्युक्त्वा सच्च त्यच्चाभवदिति वाक्यं सच्छब्दवाच्यतेजोबन्नानि प्रतित्यच्छब्दवाच्यवाय्वाकाशौ प्रति ब्रह्मण उपादानत्वं बोधयतीत्युच्यते। तन्न युक्तम्। रूपान्तरापत्तिप्रतीतिविषयत्वरूपोपादानत्वस्य ब्रह्मणि निरूप्यमाणस्यैतद्वाक्यजन्यरूपान्तरापत्तिप्रतीतेः पूर्वमसत्त्वात्। एतद्वाक्येनैव रूपान्तरापत्तिप्रतीतिमुत्पाद्य ब्रह्मण्युपादानत्वं सम्पादनीयम्। तथा च सच्चेत्यादिवाक्यजन्यायाः रूपान्तरापत्तिप्रतीतेरुपादानत्वान्तर्गतैतद्वाक्य जन्य रूपान्तरापत्तिप्रतीति प्रत्यपेक्षायामात्माश्रयः। स्वजन्येति। सच्चेत्यादिवाक्यजन्यां रूपान्तरापत्तिधियं प्रति विषयत्वेत्यर्थः॥ ब्रह्मण उपादानत्वभङ्गः॥ 8 ॥  
\</2-8\>

\<2-9\>  
  9. ब्रह्मणो निमित्तत्वभङ्गः

 अधिष्ठानत्वातिरिक्तेति॥ उपादानत्वाभिन्नेनाधिष्ठानत्वेनाभिन्नस्य कर्तृत्वस्योपादानत्वरूपत्वान्नोपादानत्वकर्तृत्वयोः सामानाधिकरण्योक्तिः सम्भवति॥ तदैक्षतेति॥ भ्रमाधिष्ठानरूपस्य पारिभाषिककर्तुरीक्षणायोगादित्यर्थः॥ अत एवेति॥ ईक्षणायोगादेव॥ भ्रान्तस्येति॥ रूप्याद्यध्यासद्रष्टुः भ्रान्तस्य रूप्यं प्रति प्रेक्षापूर्वककर्तृत्वं न दृष्टम्। ननु रूप्यादौ भ्रान्तस्य कर्तुरदर्शनेऽपि जगति भ्रान्तः कर्ताऽस्त्वित्यत आह॥ ब्रह्मण इति॥ जगत्प्रति भ्रान्तः कर्ताऽन्विष्यमाणो ब्रह्मभिन्नो जीव एव स्यादित्यर्थः॥ अधिष्ठानत्वेति॥ अध्यासाधिष्ठाने तद्द्रष्टरि च वैषम्यादि प्रसक्तेरदर्शनात्तत्परिहारो न युक्तः॥ व्यामोहकत्वस्येति॥ व्यामोहनीयस्य सिद्धौ तेनारोपितस्य व्यामोहकत्वस्य ब्रह्मणि सिद्धिः तत्सिद्धौ च व्यामोहनीयसिद्धिरित्यन्योन्याश्रयः। प्रसिद्धमायाविन्यौषधादिमत्त्वरूपं व्यामोहकत्वं व्यामोहनीयैर्नारोपितमतोनान्योन्याश्रयः॥ इत्यादीति॥ आदिपदेन नामरूपे व्याकरोदिति करणश्रुतिः॥ भ्रमेति॥ भ्रमाधिष्ठाने तद्द्रष्टरि मायाविनिच न सार्वज्ञम्। कल्पितत्व इति॥ कल्पित उपादानगोचरप्रयत्नाद्यदर्शनादकल्पित एव च तद्दर्शनात्॥ परमते ब्रह्मणोनिमित्तत्वभङ्गः॥ 9 ॥  
\</2-9\>

\<2-10\>  
  10. ब्रह्मणः उपादानत्वे प्रमाणभङ्गः

 तस्या इति॥ पुण्यात्सुखमित्यादौ निमित्तार्थकत्वात्॥ अपादानार्थकत्वेति॥ वृक्षात् पततीत्यादिवद्विश्लेषावधित्वस्य ध्रुवशब्दार्थत्वात्। ननु जनिकर्तुः प्रकृतिरिति सूत्रेण जायमानस्य कार्यस्य यः प्रकृतिरुपादानं तस्यापादानसंज्ञा न विधीयत इत्यत आह॥ जनीति॥ जनिकर्तुरिति सूत्रेणापि नोपादानस्यैवापादानसंज्ञा किन्तु निमित्तस्यापि। अन्यथा पुत्रात्प्रमोदो जायत इत्युदाहरणमस्मिन्सूत्रे वृत्तिगतमसङ्गतं स्यात्। पञ्चमीश्रुतिर्न मानमित्यन्वयः॥ न्यासेऽपीति॥ अत्र सूत्रे प्रकृतिपदं हेतुमात्रपरमित्युक्तम्। ननु तर्हि जनिकर्तुर्हेतुरित्येव सूत्रणीयमित्याशङ्कापरिहारार्थमुक्तमसतीत्यादि। हेतुशब्देन मुख्यस्य हेतोरुपादानस्यैव ग्रहणं स्यात्। उपादानरूपेण हेतुना कार्यस्य संश्लेषात्। प्रकृतिशब्देन हेतुलक्षणायां तु हेतुसामान्यस्य ग्रहणं स्यात्। लक्षणासामर्थ्यादित्यर्थः। एतावत्पर्यन्तमुपादानत्वमपि पञ्चम्यर्थो भवतीत्यङ्गीकृत्योक्तम्। इदानीं नोपादानत्वं क्वचिदपि पञ्चम्यर्थ इत्याह॥ शृङ्गादिति॥ शरस्तृणजातिः। महिष्यादिशृङ्गात्कर्दमे निक्षिप्ताच्छराङ्कुरा जायन्त इति लोकप्रसिद्धिः। शराकारपरिणतशृङ्गभागातिरिक्तस्तत्संसृष्टो यः शृङ्गभागः स शरस्यापादानं नोपादानम्। स पञ्चम्या निर्दिश्यते शृङ्गादिति। एवं दूर्वादावपि॥ अयमपीति॥ योगः सूत्रम्। यथा भीत्रार्थानां भयहेतुरित्यादिसूत्राणि न कर्तव्यानि तथा जनिकर्तुः प्रकृतिरिति योगोऽपि अवक्तुम् अकर्तुं शक्यः। अपक्रामन्ति निर्गच्छन्ति। ताः दूर्वाः। तेभ्योऽविलोमभ्यः। ननु वैशेषिकादिप्रक्रियया परमाण्वादिसमवेतं कारणेभ्योऽपृथक्‌देशं कार्यमुत्पद्यतेऽतो नास्ति कारणात्कार्यस्यापक्रम इत्यतोऽनुपपन्नमिदं भाष्यमित्याशङ्कायाः लोकप्रसिद्ध्याश्रयणेनैतदुच्यते। लोके हि यद्यस्माज्जायते तत्तस्मान्निर्गच्छतीत्युच्यत इति कैयटोक्तं परिहारं सूचयति॥ अवधित्वादिति॥ लोके निष्क्रमणावधित्वेन प्रसिद्धत्वादित्यर्थः। तन्तुभ्यः पटो जायत इत्यादावपि तुर्युपारूढेभ्यस्तं तुभ्यो निर्गमः पटस्यास्त्यास्त्येव वैशेषिकादिप्रक्रियात्वप्रामाणिकी। यथोक्तं कैयटे। आख्यातोपयोग इत्यत्र। पूर्वाचार्याणां वचनमप्युदाहृतम्।  
 वायोरणूनां ज्ञानस्य शब्दत्वापत्तिरिष्यते।  
 कैश्चिद्दर्शनभेदो हि प्रवादेष्वनवस्थित  
 इति। नन्वपक्रामन्ति तास्तेभ्य इत्ययुक्तम्। लोमसु दृश्यमानत्वात्। यद्यतोऽपक्रामपि तत्पुनस्तत्र न दृश्यत इति प्रसिद्धम्। इह तु तत्रास्ति दर्शनमिति शङ्कां परिहरति॥ कैयटेऽपीति॥ तत्र दर्शनं ततो निर्गमनाभावे न प्रयोजकं किंत्वविच्छेदादिकमित्यर्थः॥ तदुक्तमिति॥ प्रकृत्यधिकरणानुव्याख्यान इति शेषः॥ अपादानत्वमिति॥ सूत्रार्थतयेतिशेषः॥ अत एवेति॥ पञ्चम्या उपादानार्थत्वाभावात्॥ अन्यथेति॥ आकाशादिति पञ्चम्या निमित्तार्थत्वाभावे। उपादानार्थत्वे हि विकाररूपोपादानत्वाङ्गीकाराद्विवर्ताधिष्ठान- त्वरूपमुपादानत्वं पञ्चम्याऽभिधातव्यं स्यात्। नच तदभिधाने तस्याः सामर्थ्यमस्तीत्याह॥ नहीति॥ परमेश्वरस्येति॥ परमेश्वरस्य प्रकृतिमहत्प्राणेभ्योऽन्यत्रावसादनकर्तृत्वरूपो यः सत्त्वगुणः ततत्वनियामकत्वरूपो यस्त्यत्वगुणः अन्ये ये निरुक्तादिगुणास्तदभिव्यक्तिपरं सच्चत्यच्चाभवदित्यादिवाक्यम्। न तु परमेश्वरस्य सदादिविवर्तपरमित्यर्थः। सोऽकामयतेत्यादेरयमर्थः। स आनन्दमयः स्वस्य बहुभावं सङ्कल्प्य तदर्थमधिष्ठानानि बहूनि स्युरित्यालोचनरूपं तपस्तप्त्वा इदं वक्ष्यमाणं सदादिशब्दवाच्यं श्रीप्रभृतिकमसृजत्। तत्सृष्ट्वा तदेवानुप्रविश्य स्वयं सत्यत्वादिगुणैरभिव्यक्तोऽभूदिति सच्च त्यच्चाभवत् निरुक्तं चानिरुक्तं च निलयनं चानिलयनं च विज्ञानं चाविज्ञानं च सत्यं चानृतं च सत्यमभवदिति श्रुतौ सन्निरुक्तानृताविज्ञाननिलयनशब्दैः श्रीरुच्यते। त्यदनिरुक्तनिलयनविज्ञानशब्दैर्महानुच्यते। सत्यशब्देन प्राणः सत्यत्वादिगुणः परमेश्वरश्च। तत्सम्बन्धेनैव श्रीप्रभृतीनां सदादिशब्दवाच्यत्वम्। सत्यमभवदिति द्वितीयसत्यशब्दस्य सदादिशब्दवाच्या येऽवसादनहेतुत्वादयः परमेश्वरगुणास्ते साधुरूपा इत्यर्थः। तथाच तैत्तिरीयभाष्यम्।  
 त्यच्चानिरुक्तं विज्ञानं तथाऽनिलयनं महान्।  
 सत्यं प्राणस्तथा श्रीश्च सन्निरुक्तं तथानृतम्।  
 अविज्ञानं चानिलयनमिति।  
 तथा तद्गविष्णोस्तु सम्बन्धात्स्वतस्तन्नामगो हरिः।  
 ततो नियामकश्चेति त्यदानन्त्यादवाच्यतः।  
 अनिरूक्तं निलयनं सर्वाधारत्वतो हरिः।  
 विज्ञानं सर्वविज्ञानात्सत्यं साधुस्वरूपतः।  
 अवसादसु वाच्यत्वदौर्बल्याज्ञप्त्यसाधुताः।  
 प्रकृतिप्राणतोन्यत्र कुर्वंस्तन्नामको हरिः।  
 अतः साधुस्वरूपः सन्सत्यनामेति॥  
 अन्यथेति॥ सदादिभवनस्य त्वदभिमतविवर्तरूपसृष्टित्वे॥ मूर्तेति॥ त्वया सदादिपदैर्मन्वादिग्रहणान्निरुक्तादिपदवैयर्थ्यम्। ननु सङ्ग्रहविवरणरूपतया सदादिपदोक्तमेव पृथुबुध्नाकार इत्यादिनिरुच्यमानं घटादिनिरुक्तं जातीचम्पककेतकीगन्धादिकमनिरुक्तमुच्यत इति न वैयर्थ्यम्। मैवम्। अर्थविशेषानुक्तेः। त्वन्मते विज्ञानसत्यशब्दयोश्चित्परत्वेन तदात्मना सत्यभवनायोगात्। सदादौ भवनशब्देन विवर्ते विज्ञानसत्ययोस्तु नेत्यस्यायोगाच्च। ननु बहुः स्यामिति प्रत्यगात्मविषयाभिध्ययात्मन एव प्रपञ्चरूपेण बहुभावोऽवगम्यते सूत्रं च अभिध्योपदेशादिति अत आह॥ सोऽकामयतेति॥ स्वरूपपरत्वादभिध्यायाः न तयोपादानत्वसिद्धिरित्यर्थः॥ अन्यथेति॥ स्वस्वरूपबहुभावसङ्कल्पानङ्गीकारे। बहुविवर्तसङ्गल्पाङ्गीकारे॥ सत्त्वोक्तिरिति॥ विवर्ते सत्त्वाभावादित्यर्थः॥ सृष्टेरिति॥ नचान्तःकरणाभावेऽप्यविद्यापरिणामविशिष्टेऽहमिति प्रयोग इति वाच्यम्। तादृशपरिणामस्यैव सृष्टेः पूर्वमभावात्। अन्यथा सुषुप्तौ चाहमुल्लेखः स्यात्॥ श्रवणादिति॥ छान्दोग्यभाष्ये च।  
 सर्वोत्तमत्वात्सन्नामा हरिर्नारायणः प्रभुः।  
 सोऽसृजत्प्रथमंदेवीं तेजआख्यां श्रियं सतीम्।  
 तेजस्थितेन रूपेण साजैव हि यतः सदा।  
 तेज इत्युच्यते तस्माज्जनेर्वा तत एव तु।  
 अबाख्यः प्राण एवायमन्नामाजायतेऽथ च।  
 ब्राह्मणादिचतुर्वर्णस्ततश्वान्नाभिधो हर इति।  
 ननु सद्वा इति वाक्ये स्थूलबुद्ध्यगोचरत्वे नासच्छब्दवाच्यं ब्रह्म सदादिपदवाच्याकाशादिरूपेण स्वमात्मानमकुरुतेति श्रूयते। तथाच सूत्रम्। आत्मकृतेः परिणामादिति। अतस्तस्योपादानत्वमित्येतत् परिहरति॥ एतेनैवेति॥ ननु नात्रात्मसर्जनं किन्तु सदात्मनात्मसर्जनमत आह॥ नहीति॥ अन्यथेति॥ आकाशादिविवर्तात्मना सर्जने॥ सत्त्वोक्तिरिति॥ कुरुतेति कृतिविषयत्वरूपसत्त्वोक्तिः। असद्वा इत्यादिश्रुतेरर्थस्यैत्तिरीयभाष्येऽभिहितः।  
 अनासाद्यस्त्वसन्नामा पूर्वं नारायणाभिधः।  
 स आसाद्यश्च सन्नामावासुदेवोऽभवत्प्रभुः।  
 स वासुदेवः स्वात्मानं चक्रे सङ्कर्षणाभिधम्।  
 तस्मात्स सुकृतं नाम स आनन्दो रसस्तत इति।  
 तथाच सूत्रम्। साक्षाच्चोभयाम्नानादिति। साक्षादुपादानान्तरानुपादानेन ब्रह्मणि जन्मलयावाम्नायेते इति सूत्रार्थः। ननूर्णनाभौ न तन्तोर्लयः किन्तु बहिष्ठस्यान्तःप्रवेशमात्रमत आह॥ ब्रह्मणोपीति॥ ननु तन्तुलयाश्रयश्चेदूर्णनाभिस्तर्हि तस्याप्युपादानत्वान्निमित्तेऽप्यूर्णनाभावित् युक्तमयुक्तमित्यत आह॥ नचोर्णनाभिरपीति॥ ननूर्णनाभिर्नोपादानं किन्तु गृह्णत इत्युक्त्या संहर्ता। ब्रह्मणि त्वस्तं यान्तीत्यस्य न संहारोऽर्थः। किन्तूपादेयस्योपादानगतो लय इत्यत आह॥ नेति॥ तादृशलयेऽस्तं यातीत्यप्रयोगादित्यर्थः। ननूर्णनाभिर्न तन्तुमात्रोपादानं किन्तु यं तन्तुं सृजते गृह्णते च तं प्रत्येव। अत एवोर्णनाभिनाशेऽपि तन्तुप्रतीतिस्तद्दृष्टान्तेन च ब्रह्मण उपादानत्वमत आह॥ यथेति॥ तन्तुविशेषेऽपि नोर्णनाभिरुपादानं किन्तु तद्देहधातुरेव। ननु योनिश्च हि गीयत इति सूत्रे यद्भूतयोनिं परिपश्यन्ति धीरा इत्यादिषु योनित्वोक्त्योपादानं ब्रह्मेति साधितमत आह॥ यदिति॥ योनिष्ट इति॥  
 योनिष्ट इन्द्र सदने अकारि तमानृभिपुरुहूत प्रयाहि।  
 असो यथानोऽवितावधे च ददोवसूनि ममद श्चसोमैः।  
 अस्यार्थः हे पुरुहूत इन्द्र ते तव सदने सदनार्थम् उपवेशनार्थं योनिः स्थानमकारि नृभिर्मरुद्भिः सह तं योनिं प्रति आ प्रयाहि। यथा नोऽस्माकम् अविता रक्षकोऽसः भवसि। वृधे वर्धनाय च पुंसः। तथा वसूनि ददः देहि। सोमैरस्मदीयैर्ममदः मादय चेति॥ परैरिति॥ तथाच तद्भाष्ये क्वचित्स्थानवचनोऽपि योनिशब्दः। यथा योनिष्ट इन्द्र निषदे अकारीतीति।  
 योनिष्ट इन्द्र निषदे अकारि तमानिषीद स्वानोनार्वा।  
 विमुच्यावयोऽवसायाश्वान्दोषावस्तोर्वहीयसः प्रपित्वे  
 इति। अस्यार्थः। हे इन्द्र तवोपवेशनाय योनिः स्थानमस्माभिरकारि। तं योनिं प्रपित्वे यागकाले प्राप्ते सति आनिषीद। किं कृत्वा वयः अश्वबन्धनात् रश्मीन् रथान् विमुच्य तथा दोषावस्तोः दिवारात्रौ वहीयसः वहनशीलान् अश्वान् अवसाय विमुच्य। स्यतिरुपसृष्टो विमोचन इति निरुक्तम्। तत्र दृष्टान्तः स्वानः हेषाशब्दं कुर्वन् अवनि अश्व इवेति प्रति प्राप्तकाल यास्कः। नन्वेकविज्ञानेन सर्वविज्ञानं प्रतिज्ञाय मृत्पिण्डमृन्मयदृष्टान्तेन तदुपपादनं च ब्रह्मण उपादानत्वं गमयति। सूत्रं च प्रकृतिश्च प्रतिज्ञादृष्टांतानुपरोधादिति॥ तत्राह॥ नापीति॥ ननूदाहृतसूत्राणां तर्हि का गतिरत आह॥ प्रकृतीति॥ सत्स्वभावेति॥ सद् ब्रह्मेत्यादिना ब्रह्मणि व्यभिचारवारणाय विकारेति। आम्राणां वनमित्यादिना वनादावव्यभिचाराय विविधेति॥ सत्प्रधानेति॥ नच प्रधाने सत्त्वाभावान्नार्थान्तरता। तत्सत्त्वस्य साधितत्वात्॥ खण्ड इति॥ नच तदनुरक्तत्वे सति तद्विकारत्वादित्यत्र तात्पर्यान्न व्यभिचारः। असिद्धेः। विशेषणवैयर्थ्याच्च। तत्स्वभावेति॥ नच कपालं घट इत्यप्रतीतेः कपालस्वभावाननुरक्ते घटे व्यभिचारः। तन्तवः पट इति कपालं घट इत्यस्यापि सत्त्वात्। अन्यथा कपालप्रकृतिकत्वस्याप्यसिद्धेः॥ कार्यत्वादित्येतावत इति॥ नच प्रेक्षापूर्वकत्वात् कार्यत्वादिति हेतुद्वये तात्पर्यम्। प्रेक्षापूर्वकत्वं हि प्रेक्षाकार्यत्वमिति घट्टकुटीप्रभातवृत्तान्तः॥ जगदुपादानमिति॥ नचाद्ये जडत्वं द्वितीयेऽनन्तर्यामित्वमुपाधिः। पक्षमात्रवृत्तिव्यतिरेकप्रतियोगित्वात्। व्यतिरेकहीनत्वाच्च। आद्यस्य सति साध्याव्याप्तेश्च॥ ब्रह्मण उपादानत्वे प्रमाणभङ्गः॥ 10 ॥  
\</2-10\>

\<2-11\>  
  11. स्वप्रकाशत्वलक्षणभङ्गः

 अत्यन्ताभावेति॥ मोक्षे योग्यताया अभावेऽपि तदत्यन्ताभावो नास्ति। योग्यतावत्तदत्यन्ताभावस्यापि धर्मत्वात्॥ स्वप्रकाशेति॥ अवेद्येत्यर्थः। तथापीत्यादिनोक्ततल्लक्षणस्य मुक्तात्मन्यव्याप्तिमाह॥ त्वन्मत इति॥ ननु मुक्तात्मा नोक्तात्यन्ताभावाधिकरणत्वाभाववान् उक्तात्यन्ताभावानधिकरणत्वात्। यो यदनधिकरणं न स तदनधिकरणत्वाभाववान् यथा रूपानधिकरणं वायुः रूपानधिकरणत्वाभाववान्न। तथा च कथमव्याप्तिरित्यत उक्तं सत्वादीति। तथाचात्मनि व्यभिचारान्नोक्तविधया लक्षणाभावानुमानमित्यर्थः। नचानधिकरणत्वं स्वरूपमेवातो मुक्तावपि तदस्तीति वाच्यम्। स्वरूपत्वे लक्षणत्वानुपपत्तेः। मम मते त्वानन्दादेः स्वरूपत्वेऽपि धर्मत्वाल्लक्षणत्वम्॥ स्वेति॥ एतेनात्यन्ताभावस्याधिकरणरूपतया तदनधिकरणत्वं नासम्भवीति निरस्तम्। योग्यतामिथ्यात्वानुपपत्तेः। स्वात्यन्ताभावसामानाधिकरण्याभावात्॥ ब्रह्मान्यत्वेनेति॥ ब्रह्मरूपत्वे तु योग्यता मिथ्या न स्यादिति बोध्यम्॥ दृश्यत्वेति॥ रूप्यादौ विशेषणवद्विशेष्यस्यापि सत्त्वाद्धटादौ विशेष्यवद्विशेषणस्यापि सत्त्वादित्युक्तत्वादित्यर्थः। नन्वपरोक्षेत्यादिना प्रमाणजन्यापरोक्षवृत्तिविषयत्वं विवक्षितम्। प्रातिभासिकादौ च न प्रमाणवृत्तिः। अतो न तत्रातिव्याप्तिः। मैवम्। प्रमाणजन्यापरोक्षवृत्तिविषयचैतन्यैक्याध्यासमात्रेण घटादावापरोक्ष्योपपत्तेस्तदर्थं घटादौ तादृशवृत्तिविषयत्वस्य स्वीकर्तुमनुचितत्वेनोक्तवृत्तिविषयत्वस्यैव लक्षणत्वसम्भवेऽवेद्यत्वे सतीत्यस्य वैयर्थ्यात्॥ स चेति॥ सम्बन्धस्योभयनिष्ठत्वादिति भावः॥ नत्विति॥ आत्मनोऽधिष्ठानाभावात् भग्नावरणचिदभेदरूपस्य सम्बन्धस्य चित्यपि सत्त्वादाद्यपक्षमुपेक्ष्य द्वितीययोर्दोषमाह॥ घटादाविति॥ एतेनेति॥ घटादौ वृत्त्यतिरिक्तचिद्रूपज्ञानं प्रत्यविषयत्वेन॥ स्वाकारेति॥ तथाचासम्भवः। ननु चरमवृत्तिर्न ब्रह्माकारा। तस्य निराकारत्वात्। अत उक्तं रूपादेरिवेति। रूपाकारत्ववद् ब्रह्माकारत्वमपि वृत्तेर्युक्तम्॥ उक्तेति॥ चरमवृत्तिप्रतिफलितचित्फलभूतस्य॥ तदन्यस्य चेति॥ तादृशचिद्विषयत्वादेः॥ शुद्धेति॥ शुद्धचित्तः परसमवेतत्वे क्रियात्वे च तत्फलभूतया वृत्तिप्रतिफलितचिता भासमानघटादेः कर्मत्वं स्यात्। नचैवम्। शुद्धचितः समवेतत्वाद्यभावात्॥ जन्यसाक्षात्कारेति॥ तादृशेश्वरज्ञानजन्यव्यवहारविषये धर्मादावनतिव्याप्तये जन्येति॥ साक्षीति॥ विषयगतापरोक्षव्यवहारहेतुसाक्षात्कारत्वात्साक्षिणो परोक्षज्ञानशब्देन वृत्तिप्रतिफलितचैतन्यादिकं वाऽपरोक्षवृत्तिमात्रं वा। आद्य आह॥ आत्मापीति॥ द्वितीय आह॥ तस्यैवेति॥ अवेद्यत्वे सत्यपरोक्षज्ञानविषयत्वस्यैव॥ कुसृष्टीति॥ ज्ञानापरोक्ष्येण विषयापरोक्ष्यं सम्पाद्य लक्षणाकरणं कुसृष्टिः। साक्षिवेद्यरूप्यादौ अतिव्याप्तिस्तु उभयथापि समैवेत्यर्थः॥ वस्त्विति॥ वस्त्वापरोक्ष्याधीनं व्यवहारापरोक्ष्यं तदधीनं च वत्स्वापरोक्ष्यम्। अभावे लक्षणगतविशेष्यांशमुपपादयति॥ अस्ति हीति॥ विशेषणांशमुपपादयति॥ सचेति॥ नन्वनुपलब्धिगम्येऽभावेऽपरोक्षज्ञानविषयत्वरूपोऽपरोक्षव्यवहारो नास्तीति न तत्रातिव्याप्तिरत आह॥ यदि चेति॥ उक्तरूपापरोक्षज्ञानाविषयत्वरूपमवेद्यत्वमङ्गीकृत्य पुनरपरोक्षज्ञानविषयत्वाङ्गीकारे व्याहतिः॥ चैत्रेति॥ घटाद्यधिष्ठानचैतन्यं स्वयं प्रकाशं घटप्रकाशकमित्युच्यते तत्र घटविषयचैत्रस्थवृत्त्यादिना घटादिष्ठानचितश्चैत्रं प्रत्यपरोक्षव्यवहारेऽपि मैत्रं प्रति तदभावाद्धटाधिष्ठानचित्स्वप्रकाशो न स्यात्॥ ज्ञानं प्रतीति॥ घटाधिष्ठानचितं प्रतीत्यर्थः। ननु प्रमातारं यं कञ्चित्प्रत्यपरोक्षव्यवहारविषयत्वं विवक्षितम्। न प्रमातुः। चित्त्वे विरोधाभावात्। जडत्वे त्वसम्भवात्। अन्यस्याहमर्थस्याभावात्। स्वभावभेदात्। स्वभावविशेषात्॥ नापेक्षितमिति॥ अनवस्थाभयात्। ननु भेदाभावात्तद्विषयत्वमपि त्यज्यते। मैवम्। कल्पितभेदस्य संभवाद्वृत्तिप्रतिबिम्बितस्य विषयित्वम्। घटाधिष्ठानस्य विषयत्वमित्युपपत्तेः॥ अन्यथेति॥ क्लृप्तस्यापि त्यागे॥ चिदविषयेति॥ तुच्छवारणाय स्वरूपत्वमिति॥ मिथ्यात्वेति॥ नच मिथ्यात्वानुमितौ स्वपरसाधारणमेकविषयत्वनियामकमस्तीति सा स्वविषयेति वाच्यम्। तद्व्यवहारजनकत्वप्रयोजकस्य चित्यपि संभवात्। अत एवाह॥ अन्यथेति॥ ननु बाधात्स्ववेद्यत्वेन नोपपत्तिरत आह॥ स्वविषयत्वमिति॥ तथाचावेद्यत्वमेव बाधितमिति भावः॥ इष्टापत्तेरिति॥ नच वेद्यत्वविरोधिस्वरूपं नेष्टमिति वाच्यम्। अचिन्त्यशक्त्यावेद्यस्यापि तथात्वात्। जानन्तोऽपि न जानन्तीति श्रुतेः॥ स्वप्रकाशत्वलक्षणभङ्गः॥ 11 ॥  
\</2-11\>

\<2-12\>  
  12. आत्मनः पराभिमतस्वप्रकाशत्वभङ्गः

 ननु स्वप्रकाशत्वानुमाने वृत्तिव्याप्यत्वाभाव एव साध्योऽतो नार्थान्तरमत आह॥ नहीति॥ तथात्वे चरमवृत्तिव्याप्य आत्मनि बाधः स्यादित्यर्थः॥ सामान्यतोऽपीति॥ वेद्यत्वं किञ्चिन्निष्ठेत्यादिविशिष्टसाध्यप्रसिद्धेरकरणात्। ननु स्वप्रकाशत्वानुमानेन फलाव्याप्यत्वरूपविशेषणसिद्धावपि न विशिष्टस्वप्रकाशत्वसिद्धिरत आह॥ अवेद्यत्वेति॥ विशेष्यभानान्तर्भावेणैव स्वप्रकाशत्वलक्षणकरणात्तत्सिद्धिः॥ तत्रैवेति॥ अत्यन्ताभावप्रतियोगित्वे तस्यैव केवलान्वयित्वात्॥ यत इति॥ यस्मिन्धर्मेऽत्यन्ताभावप्रतियोगित्वं नास्ति तस्य केवलान्वयित्वात्तत्रैव व्यभिचारः। नन्वत्यन्ताभावप्रतियोगित्वस्य मिथ्यात्वेन स्वाश्रयभूतात्यन्ताभावप्रतियोगिनिष्ठात्यन्ताभाव प्रतियोगितया यन्निष्ठत्यन्ताभावप्रतियोगित्वमत्यन्ताभावप्रतियोगित्वस्य तस्य केवलान्वयित्वं नास्ति॥ मैवम्। अबाधितात्यन्ताभावप्रतियोगित्वं मिथ्यात्वम्। बाधितात्यन्ताभावप्रतियोगित्वस्य सत्त्वेऽपि सम्भवात्। तथाचात्यन्ताभावप्रतियोगित्वस्य यत्राबाधितोऽत्यन्ताभावोऽस्ति तदेव केवलान्वयीति तत्रैव व्यभिचारः॥ घटादाविति॥ तथाच घटादिवद् ब्रह्माप्यस्वप्रकाशं स्यात्। स्वप्रकाशत्वविरोधिव्यावहारिकवेद्यत्ववत्त्वात्। ननु धर्मिसमसत्तं वेद्यत्वं घटादौ स्वप्रकाशत्वविरोधि। नत्वात्मन्यनेवंविधं तद्विरोधीति स्यादेवात्मा स्वप्रकाश इत्यत आह॥ नचेति॥ धर्मिसमसत्तं फलव्याप्तत्वं घटादौ स्वप्रकाशत्वविरोधिदृष्टमतोऽनैवंविधफलव्याप्यत्वेप्यात्मा स्वप्रकाशः स्यादेव। तथाचात्मनः फलव्याप्यत्वनिराकरणं व्यर्थम्। वयं तु ब्रूमः। ब्रह्मान्यत्र वेद्ये न वेद्यत्वात्यन्ताभावः संभवति। नापि ब्रह्मणि। निर्धर्मकत्वात्। अतः किञ्चिन्निष्ठात्यन्ताभावप्रतियोगिवेद्यत्वं स्यात्। नचात्यन्ताभावप्रतियोगीत्येव साध्यम्। तथापि वेद्यत्वाभावसिद्ध्याऽवेद्यत्वासिद्धेः। किंचात्यन्ताभावस्य सत्त्वेऽपसिद्धान्तो मिथ्यात्वे वेद्यत्वस्यात्यन्ताभावाप्रतियोगित्वमेव स्यादिति॥ अयं घट इति॥ सत्यन्तं वेद्यत्वविशेषणम्। वेद्यत्वाधिकरणस्यापि घटस्यैतद्धटान्यत्वविशिष्टवेद्यत्वानधिकरणत्वात्तदन्यत्वमादाय पटादौ साध्यासिद्धिः। पक्षे तु वेद्यत्वानधिकरणकिञ्चिदन्यत्वमादाय। अत्र वेद्यत्वानधिकरणान्य इति कृते वेद्यत्वानधिकरणाप्रसिद्धिः। अतः सत्यन्तम्॥ एतद्धटत्वे सतीति॥ अत्रापि सत्यन्तं वेद्यत्वविशेषणमसिद्धिवारणाय। पटादावव्यभिचाराय। वेद्यस्य घटादेर्घटत्वानधिकरणान्यत्वेन तदनधिकरणत्वाभावात्। कश्चित्तु द्वितीयानुमानेऽप्येतद्धटान्यत्वेसतीत्येव पाठः। सोऽपपाठः॥ अनुभूतिशब्देति॥ वृत्तिरूपेऽनुभवे जानामीतीति॥ नचाहमर्थस्य ज्ञप्त्याश्रयत्वायोगः। तस्य ज्ञप्त्याश्रयत्वोक्तेः॥ दुःखमिति॥ नच दुःखं जानामीत्यादावपि दुःखाद्याकाराविद्यावृत्तिरेव विवक्षितेति वाच्यम्। वृत्तिविलम्बः दुःखज्ञानविलम्बः स्यादित्युक्तत्वात्॥ स्फुरणविषय इति॥ घटतुल्यतयेतिशेषः। तेन स्फुरणप्रयुक्तव्यवहारशालित्वरूपस्य विषयत्वस्य मयाऽप्यङ्गीकारात्सिद्धसधनमिति निरस्तम्। नच जडत्वमुपाधिः। पक्षेतरत्वात्। आत्मरूपं ज्ञानमात्मविषयं न। आत्माजन्यसाक्षात्कारत्वात्। आत्मसन्निकृष्टेन्द्रियाजन्यत्वात्। सामान्यव्याप्तौ तु घटादिर्दृष्टान्तः। इत्यनुमानयोर्नित्यज्ञानभिन्नत्वमुपाधिमाह॥ स्वप्रकाशस्येति॥ अन्यथेति॥ तद्विषयत्वे तद्विषयजन्यत्वादेः प्रयोजकत्वे साक्षात्कारस्य तद्व्यवहारहेतुत्वं प्रत्यपि तज्जन्यत्वादिकं प्रयोजकं स्यात्तथाचात्मरूपसाक्षात्कारः स्वव्यवहारमपि न जयेत्॥ कृतिविशेषस्येति॥ कृतीच्छाव्यवहृतीनां स्वभिन्नकृत्यादिकं प्रति विशेष्यत्वेऽपि कृतिविशेषादीनां स्वविषयत्वमस्ति। तथाहि। सुखहेतुकृत्युद्देशेन देवताराधनादौ प्रवर्तमानस्य देवताराधनगोचरा या कृतिस्तस्या अपि सुखहेतुत्वेन सा स्वविषयिणी भवति। एवं सदिच्छा भूयादितीच्छाया अपि सदिच्छात्वेन यज्ञादीच्छाविषयत्ववत्स्वविषयत्वमस्ति। तथा व्यवहृतिर्व्यवहर्तव्येत्येतच्छब्दजन्यव्यवहारस्यापि व्यवहृतित्वेन व्यवहर्तव्येत्येवंरूपव्यवहारविषयत्वम्। अभिधापि स्वविषया। नच कृतेरसिद्धविषयत्वात्कथं स्वविषयत्वम्। सत्यम्। असिद्धं विषयीकृत्य जायमाना कृतिरेकावच्छेदकावच्छिन्नत्वात्स्वमपि विषयीकरोतीत्युच्यते। न च कृतेः स्वविषयत्वे स्वजन्यतापत्तिः। नहि स्वविषयत्वमेव स्वजन्यत्वम्। किन्तु पूर्ववृत्तित्वादिकम्। तच्च नाङ्गीक्रियते। एतेन कृतीच्छाव्यवहृत्यभिधाः कृत्याद्यन्तरं प्रत्येव विषयाः नतु स्वात्मानं प्रतीति न स्वविषयत्वे किञ्चिदुदाहरणमस्तीति केनचिदुक्तं प्रत्युक्तम्। कृत्यादौ स्वजातीयविषयत्वमित्याद्यग्रिमग्रन्थस्तु कृतिसामान्यपरः। तुष्यतु दुर्जन इति न्यायेन वेति बोध्यम्॥ क्रियाविषयत्वेति॥ नचासनादिक्रियाविषय आधारे कर्मत्वप्रसङ्गः। आधारस्याविषयत्वात्। अन्यथा स्थाल्यादेः पाकविषयत्वापातात्॥ स्वस्मिन्स्वव्यवहारेति॥ नच स्वव्यवहारोपपादनार्थं स्वविषयत्वस्वभावकल्पनापेक्षया स्वाविषयत्वेपि स्वव्यवहारजनकस्वभावत्वमेव कल्प्यतामिति वाच्यम्। घटादौ व्यवहारं प्रति प्रयोजकानां ज्ञानतद्भेदतद्विषयत्वानां क्लृप्तानां मध्ये आत्मनि प्रमाणबलाद्भेदत्यागेपि तद्विषयत्वस्यापि त्यागायोगात्। अन्यथा ज्ञानस्यापि त्यागापत्तेः। तदिदमुक्तं प्राक् स्फुरणे स्फुरणान्तरं नापेक्षितम्। नतु क्लृप्तं तद्विषयत्वमिति॥ संशयादिविरोधित्वे चेति॥ नच स्वत्वेनैव संशयादिविरोधित्वम्। घटादौ स्वविषयत्वेनात्मनि तु स्वत्वेनैवेत्यननुगमात्। न च विषयत्वमप्यननुगतम्। तस्यैकत्वात् विषयतात्वेनानुगमाच्च॥ स्वाविषयेपीति॥ समस्यमानपदार्थातिरिक्तोऽन्यपदार्थो बहुव्रीहिविषयः। समस्यमानपदार्थस्तु बहुव्रीह्यविषयस्तस्मिन्नित्यर्थः। कुटेपि बहुव्रीहिविषयत्वमस्तीत्याह॥ बहुव्रीहेरिति॥ बहुव्रीहेः शक्तिर्वा लक्षणावेति मतेपि कुटस्यापि कुटादिवद् बहुव्रीहिविषयत्वेनेत्याद्यन्वयः। ननु तद्गुणसंविज्ञानबहुव्रीहौ तस्यान्यपदार्थस्य ये गुणा अवयवादयः तेषां कार्ये संविज्ञानम् आनयनादिक्रियान्वयो भवति। गुणान् विना गुणिन आनयनाद्ययोगात्। नच कुटिः पुटादेरवयवादिर्भवति। अतः कथं तस्य बहुव्रीहिविषयत्वमितिशङ्कां कैयटोदाहृतन्यायेन परिहरति॥ चैत्रेति॥ तद्गुणसंविज्ञानेत्यत्र गुणशब्देन नावयवादिरेव। अपि तूपलक्षणादिसाधारणं व्यावर्तकमात्रम्। तथाच यथा चैत्रशालास्था ब्राह्मणा आनीयान्तामित्युक्ते चैत्रोपि यदि ब्राह्मणो भवति स्वशालास्थश्च तदा सोप्यानीयत एव। तथा कुटादीन्प्रत्युपलक्षणस्यापि कुटे पुटादिकार्येंतर्भावः स्यादेव। ननु कुटेः पुटाद्य सम्बन्धात्कथमुपलक्षणत्वमपीत्यत आह॥ अन्यपदार्थेति॥ समुदायेन समुदायिनां सम्बन्धादित्यर्थः। ननु समुदायस्यान्यपदार्थत्वे तस्यैकत्वादेकवचनं प्राप्नोतीत्याशङ्कां परिहरति॥ उक्तंहीति॥ सर्वादीनि सर्वनामानीत्यत्रेति शेषः। अवयवगतबहुत्वस्यावयविन्यारोपेण बहुवचनमित्यर्थः। ननु यथा बहुव्रीहिः स्वपदार्थसम्बन्धादन्यपदार्थे कार्यं करोति स्वपदार्थेपि करोति तथा चित् स्वसम्बन्धादन्यत्रेव स्वस्मिन्नपि व्यवहारं करोतीत्युच्यते। मैवम्। बहुव्रीहिः स्वाविषये कार्यं न करोतीत्युक्तत्वात्। तत्र यथान्यपदार्थसम्बन्धोस्ति तथा स्वपदार्थस्यापि स्वारब्धसमुदायानुप्रवेशरूपः स्वसम्बन्धोस्त्येव। चितस्तु न स्वसम्बन्धः कथंचित्॥ दुःखादीति॥ ननु कार्यदर्शनात्क्वचिदेव स्वाभिन्ने स्वकार्यकारित्वं कल्प्यते न सर्वत्र। अतो न द्वेषस्य स्वस्मिन्स्वकार्यकारित्वम्। अन्यथा चितः स्वाभेदेपि स्वविषयत्ववद्द्वेषस्यापि स्वविषयत्वं स्यादिति। मैवम्। स्वाभेदेपि स्वकार्यकारित्वे प्रमिते सति स्वकार्यं प्रति यत्क्लृप्तकारणस्वविषयत्वादि तदपि कल्प्यत इत्युक्तत्वात्। ननु स्वतः सविषयके स्वविषये स्वकार्यकारित्वं द्वेषादिकं तु ज्ञानोपाधिकं स्वविषयं न स्वतोऽत आह॥ ब्रह्माज्ञानस्येति॥ ज्ञानवदज्ञानस्यापि स्वतः सविषयत्वादित्यर्थः। ननु ज्ञानस्य स्वातिरिक्ते स्वविषयत्वेन व्यवहारजनकत्वम्। स्वस्मिंस्तु स्वाभेदेन तज्जनकत्वम्। नच पक्षादन्यत्रैव धूमादेः साध्यव्याप्तिरित्यपि स्यादिति वाच्यम्। तथात्वे बाधकसद्भावादित्यत आह॥ स्मरणेति॥ ननु ज्ञप्तौ तथा नियम इत्यत आह॥ मैत्रेति॥ ननु कल्पनाविरहकाले चैत्रो मैत्र इत्येव नास्ति। सत्यं तव तथा। तथापि व्यवहारा असङ्कीर्णा एव वाच्याः॥ स्वात्मानमिति॥ नचात्राहमर्थाश्रितवृत्तिरूपज्ञानविषयमनुभूयत इति वाच्यम्। तथापि वृत्तिद्वारात्मनोप्यनुभवविषयत्वसिद्धेः। आत्मनि स्वस्मिन्॥ स्वप्रकाश इति॥ चिदविषय इत्यर्थः। ननु चिदविषयस्यापरोक्षव्यवहाराप्रसङ्गो बाधकः स्यात्। मैवम्। ब्रह्मण्यपि साम्यात्। नच तत्र स्फुरणाभेद एव तत्प्रयोजकः। घटेऽपि घटाभेदो व्यवहारप्रयोजक इति समम्। चक्षुरादिवेद्यस्य घटस्यावेद्यत्वसाधने बाधः॥ अन्यथेति॥ चक्षुराद्यगोचरस्य घटस्याभावादाश्रयासिद्धिः॥ वृत्तेरिति॥ जानामीति वेद्यत्वानुभवाद्वृत्तेः॥ अन्यथेति॥ वृत्तिभिन्नस्य ज्ञानस्य प्रतिकर्मव्यवस्थाभङ्गे निरस्तत्वादाश्रयासिद्धिः॥ त्वज्ज्ञानमिति॥ त्वदीयापरोक्षव्यवहारयोग्यं ज्ञानमित्यर्थः। प्रतिवादिनं प्रति दृष्टान्ते साध्याप्रसिद्धिवारणाय सत्यन्तम्। एवं च दृष्टान्ते विशेषणाभावनिबन्धना साध्यसिद्धिः। पक्षेतु वेद्यत्वाभावनिबन्धनेत्यवेद्यज्ञानसिद्धिः। एवमग्रेपि॥ विवादपदानीति॥ घटज्ञानभिन्नानि॥ भिन्नाश्रयेति॥ ज्ञानाश्रयस्यात्मनो ज्ञानाविषयत्वसिद्ध्याऽवेद्यत्वरूपस्वप्रकाशत्वसिद्धिरित्यर्थः। एवमग्रेपि॥ भास्वरेति॥ अन्धकारस्य भावत्वाद्युक्ता रूपविरोधिता। अभावत्वे तु यस्याः सोऽभावस्तस्याविरोधिता। नच रूपस्य न ज्ञानादिवत्सविषयत्वम्। सम्बन्धित्वेनैव तद्विषयत्वात्॥ अस्तमित इति॥ अग्निहोत्रविद्यां सम्यङ्गिरूपयन्तं जनकं प्रति सन्तुष्य तस्मै कामप्रश्नं वरं दत्वा कदाचिज्जनकगृहं प्रत्यागतं याज्ञवल्क्यं प्रति जनकः पप्रच्छ। याज्ञवल्क्य किं ज्योतिरयं पुरुष इति। आदित्यज्योतिः सम्राडिति होवाचादित्येनैव ज्योतिषास्ते पल्ययते कर्म कुरुते विपल्येतीत्युक्त्वा अस्तमित आदित्ये याज्ञवल्क्य किं ज्योतिरेवायं पुरुष इत्यादिप्रश्नपूर्वकं चन्द्रमोग्निवाचोज्योतींष्युक्त्वा चन्द्रमस्यस्तमिते शान्तेऽग्नौ शान्तायां वाचि किंज्योतिरेवायं पुरुष इत्यादित्यादीनां ज्ञानसाधनानामभावे किं ज्ञानसाधनमिति जनकेन पृष्टे याज्ञवल्क्येनोक्तम् आत्मैवास्य ज्योतिर्भवतीति। अत्रोपक्रमे आत्मशब्दः परमात्मा स एवास्य ज्योतिर्भवतीत्यर्थः॥ स्वप्नेनेति॥ शुक्रमादाय पुनरेति स्थानं हिरण्यमयः पुरुष एकहंस इति शेषः। सुप्त्याद्यवस्थायां शारीरं जीवं कार्याक्षमं कृत्वा स्वयमसुप्तएव सुप्तान् प्रति प्रकाशते। स्वप्नावस्थायामितस्ततोऽटमानं जीवमादाय पुनः स्वस्थानं प्रति पुरुष इत्यादिपरमात्मलिङ्गमित्यर्थः॥ द्युभ्वादीति॥ द्युभ्वाद्यायतनं स्वशब्दादित्यत्र तमेवैकं जानथ आत्मनमित्यात्मशब्देन यस्मिन्द्यौः पृथिवीत्यादिद्युभ्वाद्याधारत्वं परमात्मन उक्तम्। तदात्मशब्दस्य परमात्मनि मुख्यत्वे युज्यते नान्यथेत्यर्थः॥ अत्रायमिति॥ पूर्वोदाहृतमात्मैवास्य ज्योतिरित्याद्युक्त्वा कतम आत्मेति पुनः पृष्ट्वा योऽयं विज्ञानमयः प्राणेषु हृद्यं तर्ज्योतिरित्यादिनोत्तरय्य स्वेन भासा स्वेन ज्योतिषा प्रस्वपित्यत्रायं ज्योतिर्भवति पुरुषः स्वयंज्योतिर्भवतीत्युपसंहारेप्युपक्रमस्थमस्यापदमनुषज्यायमीश्वरोऽस्य जीवस्य ज्ञानसाधनमित्यर्थः कर्तव्यः। ननु तमोविरोधिनि ज्योतिषि रूढस्य ज्योतिःशब्दस्याज्ञानविरोधिज्ञानार्थकत्वं न तु ज्ञानसाधनार्थकत्वमत आह॥ अस्मिन्नेवेति॥ आत्मनि जीवार्थको ज्योतिःशब्दो वाचि तु ज्ञानसाधनार्थ इति तु न युक्तम्। वैरूप्यात्। दोषान्तराच्चेत्याह॥ आत्मैवास्येति॥ नन्वस्य पुरुषस्य विषये आत्मा स्वंज्योतिर्ज्ञानमिति नार्थः। येन स्वविषयं स्वं स्यात्। किंत्वात्मातिरिक्तं ज्योतिर्नास्तीति। तथाचावेद्यत्वमेव सिद्धमत आह॥ स्वयमिति॥ श्रुतत्यागेनाश्रुतनिषेधार्थकल्पनादमुख्यार्थकत्वम्। स्वयं दासा इत्यत्रापि स्वस्य स्वसेवानिबन्धनस्वदासत्वज्ञाननिबन्धनमेव स्वान्यदासाभावज्ञानमतः प्रकृतेपि स्वस्वविषयत्वज्ञानानन्तरमेवान्याविषयत्वज्ञानमित्यापाताच्च। ननु स्वयं दासा इत्यादौ यथा तथास्तु स्वप्रकाशशब्दे त्ववेद्यत्वमेवार्थ इत्यत आह॥ वेद्येपीति॥ घटादेरपीति॥ सजातीयेन घटाद्यन्तरेण घटादेरप्रकाश्यत्वाद्धटज्ञानदीपाभ्यां घटस्य प्रकाशेपि तयोर्विजातीयत्वादित्याह॥ नहीति॥ सजातीयेति॥ नच सजातीयप्रकाशाप्रकाश्यत्वं साध्यमतो नार्थान्तरमिति वाच्यम्। प्रकाशगतभास्वररूपादौ व्यभिचारात्॥ आद्यस्येति॥ नचाद्यक्षणे दुःखादौ न प्रकाश इति वाच्यम्। तद्वदेवात्मन्यपि क्षणं प्रकाशवैधुर्योपपत्त्या हेत्वसिद्धेः। नहि दुःखाद्यात्मनोः क्षणमात्रमप्रकाशप्रकाशावसर्वज्ञेन शक्यग्रहौ॥ सिद्धसाधनमिति॥ आत्मप्रकाशस्य नित्यत्वात्॥ विवादेति॥ नच स्वाविषयत्वरूपपक्षविशेषणान्न सिद्धसाधनमिति वाच्यम्। स्वाविषयके स्वगोचरज्ञानविरहे व्यवहाराभावस्य साधितत्वेन तथा साध्ये बाधात्॥ क्रियात्वादिति॥ क्रियात्ववस्तुत्वयोः कृतीच्छाव्यवहृत्यादिषु व्यभिचारः। तेषां कृत्यादिविषयत्वस्योक्तत्वात्। प्रकारत्वस्य सर्वज्ञानं प्रकाश इत्यादिशब्दजन्यवृत्तिज्ञाने व्यभिचारः। क्रियात्वस्यासिद्धिश्च। परिशेषेणास्य ज्ञानस्य स्वप्रकाशत्वमुपपादयति॥ तस्मादिति॥ नित्यज्ञानसिद्धाविति॥ नच सहोत्पन्नज्ञानेनापि ज्ञातैकसत्त्वोपपत्त्या ज्ञानगतनित्यतासाधने तस्यासामर्थ्यमिति वाच्यम्। स्वसन्निकर्षाद्यभावेन सहोत्पत्तेरयोगात्तन्नित्यत्वस्य सिद्धेः। आत्मनोपि स्वप्रकाशत्वमुपपादयति॥ आत्मापीति॥ आत्मापि स्वप्रकाशत्ववानित्यनेनाग्रेतनेन सम्बन्धः॥ आत्मनः पराभिमतस्वप्रकाशत्वभङ्गः॥ 12 ॥  
\</2-12\>

\<2-13\>  
  13. अवाच्यत्वभङ्गः

 ॥ अवाच्येति॥ नन्ववाच्यरूपमुख्यार्थाभावेप्यवाच्यपदस्य वाच्यत्वात्यन्ताभावबोधन द्वारा स्वरूपे लक्षणयैव पर्यवसानम्। मैवम्। अवाच्यपदजन्यज्ञानविषये ब्रह्मणि वाच्यत्वात्यन्ताभावोस्ति चेद् ब्रह्मावाच्यपदवाच्यं स्यात्। नचेत्तर्हि तद्विरुद्धवाच्यत्वापत्त्या ब्रह्मणो वाच्यपदवाच्यत्वापत्तेः। परस्परविरहरूपयोरेकस्य वाधेऽपरस्य धर्मिसत्वनियमात्॥ मुख्यार्थसिद्धिरिति॥ निर्विशेषादिपदानामित्यनुषङ्गः॥ निर्विशेषत्वाद्यहानिरिति॥ निर्विशेषत्वरूपधर्मबहिर्भावेन निर्विशेषत्वाश्रयव्यक्तेर्लक्ष्यत्वान्न निर्विशेषत्वहानिः। गङ्गापदेन गङ्गात्वानाश्रयस्य लक्ष्यत्वाद्गङ्गापदलक्ष्ये गङ्गात्वहानिरेव॥ उपधानमिति॥ शक्तिग्रहदशायां तटस्थैव जातिर्व्यक्ती नामनुगमिकेत्यर्थः॥ मुख्यार्थाभावादीति॥ शक्यमञ्चत्वतदाश्रयव्यक्तितल्लक्ष्यपुरुषाणामिव शक्यनिर्विशेषत्वतदाश्रयव्यक्ति- तल्लक्ष्यब्रह्मणां त्रयाणामभावात्। ब्रह्मभिन्नस्य निर्विशेषपदस्य वाच्यत्वाभावात्। ब्रह्मणश्च निर्विशेषपदलक्ष्यत्वाङ्गीकारादित्यर्थः॥ सत्यंज्ञानमिति॥ जातिः शब्दार्थ इति मते गोत्वाश्रयतया गोर्लक्ष्यत्ववत्सत्यत्वाश्रयतयैव ब्रह्मव्यक्तिर्लक्ष्येति सखण्डार्थत्वम्। निर्विरोषलक्ष्यादिपदानां ब्रह्मान्यस्य मुख्यार्थस्याभावात्ते ब्रह्मवाचका इत्युक्तं तत्र शङ्कते॥ नन्विति॥ समासे प्रत्येकपदयोरिव समासस्याप्यन्वितवाचकत्वमस्तीत्याह॥ अन्वितेति॥ ननु न समासेपि शक्तिकल्पनं गौरवादत आह॥ समास इति॥ तदुक्तमिति॥ ईक्षत्यधिकरणव्याख्यान इति शेषः॥ पदं चेति॥ निर्गुण इति पदं गुणवद्वस्तु कथं वदिष्यति। व्याघातात्। तत्परिहाराय निर्गुणपदेन स्वावाच्यगुणाभावविशिष्टद्वारा निर्गुणमुपलक्ष्यं चेदपि तथापि तत्पदं लक्ष्यपदम्। ब्रह्मणो वाचकमङ्गीकरणीयमित्यर्थः॥ येनेति॥ येन पुरुषेण ब्रह्म लक्ष्यमिति प्रोक्तं स लक्ष्यशब्देन ब्रह्मावदत्। लक्ष्यपदं वाचकं तत्र प्रयुक्तवानित्यर्थः। ऊदे ऊचे॥ यतोवाच इत्यत्रेति॥ अन्तःकरणवृत्तिव्याप्ये ब्रह्मणि श्रुतस्यापि मनोवृत्तिनिषेधस्य सङ्कोचवद्वाग्वृत्तिनिषेधस्यापि सङ्कोचः कार्यः॥ यत इति॥ यतो वाचो निवर्तन्ते अप्राप्यमनसा सह। आनन्दं ब्रह्मणो विद्वान् न विभेति कुतश्चनेति श्रुतौ यत इति शब्दस्य आनन्दब्रह्मशब्दादीनां च ब्रह्म वाचकत्वरूपमुख्यार्थान्निवर्तन्त इति पदमेव प्रच्यावनीयम्। तथा च यत्पदस्य आनन्दादिपदानां च बहूनामनुग्रहः स्यादित्यर्थः॥ त्वन्मत इति॥ यतो वाचो निवर्तन्त इत्यस्य ब्रह्म वाच्यत्वनिषेधार्थकत्वाभावात्॥ वेदान्तेति॥ अत्र पक्षासिद्ध्यादिकं स्वयमनुपदमेव परिहरिष्यति। न च सधर्मकत्वमुपाधिः। साध्योपाध्योः केवलान्वयितया तद्व्यतिरेकाद्यसाधनात्॥ पदत्वादिति॥ न च समासादिपदे व्यभिचारः। तस्याप्यवयवद्वारा वाचकत्वात्। ब्रह्मणस्त्ववयवार्थत्वे सखण्डत्वापातः॥ सत्येति॥ न च विषं भुंक्ष्वेत्यादौ व्यभिचारः। तत्रापि वाच्यार्थपरत्वस्योपपादितत्वात्॥ शब्दवैयर्थ्यादिति॥ न चावरणाभिभावक्रवृत्तौ शब्दस्योपयोगः। घटादेः प्रत्यक्षत्वमेव शब्दस्तु तदावरणनिवर्तकवृत्तौ हेतुरित्यापातात्॥ वाच्येति॥ गङ्गापदादौ वाच्यसम्बन्धितया ज्ञातं तीरादिकं लक्ष्यं दृष्टम्। ब्रह्मणो वाच्यसम्बन्धितयावगतिस्तु मानान्तरागम्यत्वादवाच्यत्वाच्च लक्षकपदेनैव वाच्या। लक्षकपदं तु वाच्यसम्बन्ध्यवयवसम्बन्धितया ज्ञातमेव बोधयतीति तथा ज्ञानार्थं ब्रह्मणि लक्षकपदान्तरमेव प्रयोक्तव्यमित्यनवस्थितिर्लक्षकपद इत्यर्थः॥ यौगिकेति॥ यौगिकपदावयवार्थसंसृष्टरूपेणोपस्थिते ब्रह्मरूपे सम्बन्धिनि पदान्तरस्य शक्तिरूपः सम्बन्धो ग्रहीष्यते। तव तु नैवं परिहारः। अखण्डार्थत्वहानेः॥ ब्रह्म न सिद्ध्येदिति॥ प्रत्यक्षानुमानलौकिकशब्दानां ब्रह्मण्यप्रवृत्तेर्वैदिकशब्दवाच्यत्वस्याप्यनङ्गीकारे वाच्यत्वव्याप्यलक्ष्यत्वस्याप्यभावापत्त्या ब्रह्म न सिद्ध्येदित्यर्थः॥ अप्रसिद्ध्येति॥ वाच्यत्वलक्ष्यत्वयोः केवलान्वयितया तदभावाप्रसिद्धिः॥ व्याप्तीति॥ वाच्यत्वं न लक्ष्यत्वव्यापकमित्यर्थः। पक्षमदृढमतर्कोपि युक्त इत्यत आह॥ अस्ति चेति॥ न वयं यत्र वाच्यत्वं न तत्र लक्ष्यत्वंनेतिव्याप्तिं ब्रूमः। किन्तु यत्र प्रयोजकं न तत्र प्रयोज्यं नेति। भवति च वाच्यत्वं लक्ष्यत्वे प्रयोजकम्। वाच्यसम्बन्धित्वेनोपस्थितिं विना लक्ष्यत्वायोगात्। लक्ष्यत्ववाच्यत्वयोर्व्याप्यव्यापकभावे व्यभिचारं परिहरति॥ न चेक्षुक्षीरेति॥ उक्ताश्च गन्धादिषु विशेषाः महाभाष्ये षष्ठीत्यत्र सूत्रे। घनस्यतीव्रः वदनस्यमृदुरिति तत्रैव कैयटे। तीव्रो गन्धस्य विशेषः मृदुत्वं स्पर्शस्येति॥ अभिहितेति॥ अभिहितान्वयपक्षे तार्किकमते च वाक्यार्थे हेतोरेवागमनान्न व्यभिचार इत्यर्थः। वाक्यार्थादिसाधारण शब्दवाच्यत्वाद्वाक्यार्थे न व्यभिचार इत्यत्र शङ्कां निरस्यति॥ न च वाक्यार्थेति॥ समासस्य लक्षकत्वे वाचकत्वमप्यस्तीत्याह॥ समासस्येति॥ पुरुषशब्दस्येवार्थशब्दस्य वाचकत्वादित्यर्थः। नन्वर्थशब्दस्य वाचकत्वेपि वाक्यार्थशब्दस्य न वाचकत्वम्। मैवम्। वाक्यशब्दस्य लक्षकत्वेपि वाक्यार्थशब्दस्य न लक्षकत्वमिति समत्वात्। संसर्गरूपेणेति॥ तेन रूपेण समासालक्ष्यत्वाच्च न व्यभिचार इति भावः॥ एकस्यापि चेति॥ यत्र वेदे सतां विदुषामेकस्यापि शब्दस्य मुख्यार्थपरित्यागेनाममुख्यार्थस्वीकृतौ कृतायां सत्यां महती लज्जा जायते तत्राखिला अपि शब्दा अमुख्यार्था इति वदतां तस्यात्मनः शाब्दत्वं शब्दशक्तितात्पर्यज्ञत्वं लज्जा कथं न जायेत। केभ्यः। तन्मार्गानुवर्तिनां शब्दशक्तितात्पर्यानुसारिणां विदुषां सकाशादिति योजना॥ अवाच्यत्वभङ्गः॥ 13 ॥  
\</2-13\>

\<2-14\>  
  14. सामान्यतो भेदखण्डनोद्धारः

 ॥ स्वरूपं धर्मोवेतीति॥ स्वरूपधर्मयोर्भेदानवगमे स्वरूपं वा धर्मो वेति विकल्पो न युज्यते॥ अकारमात्रेति॥ धर्मोऽभेदः स्वरूपं वेत्याद्यप्रकारप्रश्लेषः॥ तदुक्तमिति॥ कथालक्षणे॥ वितण्डात्विति॥ अन्यैरसद्भिः सह सतां वितण्डैव। यतोऽसत्सु तत्वं निगूहितम्। न प्रकाशनीयम्॥ निर्वचनवादिनीदं शोभत इति॥ यस्तु पदार्थान्निरुच्य व्यवस्थापयति तं प्रतीदं दूषणं शोभते न मां प्रतीत्यर्थः॥ अनिर्वाच्य इति॥ वक्तुमशक्य इत्यर्थः॥ देहात्मैक्याध्यासभङ्ग इति॥ अधिष्ठानज्ञानबाध्यात्यन्ताभावप्रतियोगित्वस्य सत्यत्वेपि सत्वादित्यादिनोक्तम्॥ कल्पितेनाकल्पितकार्याप्रतिबन्धादित्युक्तत्वादिति॥ एतच्चोपलक्षणम्। दूष्यदूषणव्यवस्थादिरूपस्वकार्यकारिणो भेदस्यैव तात्विकत्वम्। अव्यवस्थारूपस्वकार्याकारिणस्त्वभेदस्य मिथ्यात्वं स्यादिति च वक्ष्यते। यस्तु कल्पितकान्ताया विश्लेषकार्यप्रतिबन्धो दृश्यत इत्याह सोश्रद्धेयो बहुधा निरासात्। कान्ताज्ञानस्यैव तथात्वात्। ईश्वरसामर्थ्यादिति॥ न चोभयसिद्धमृषाभूतेन्द्रजालस्थले कारणादिव्यवस्थोल्लङ्घिकार्यदर्शनवदीश्वरशक्त्या न तथा कार्यं दृश्यत इति वाच्यम्। पामर शब्दादष्यपकृष्टत्वात्। ईश्वरशक्तिरूपकारणस्य सत्त्वेप्यन्यकारणोल्लङ्घनस्य शीतातपवातादिषु सरित्सागरादिषु विचित्रकार्येषु पामरैरपि प्रमितत्वात्॥ प्रमात्वनिषेधायोगादिति॥ अर्थबाधः प्रमात्वनिषेधः। तस्यायोगः। अर्थसत्यमेव स्यादित्यर्थः। विचारसाहित्यरूपहेतोरन्वयव्याप्तौ व्यभिचारमाह॥ विचारेति॥ जीवस्य ब्रह्मैक्यप्रतीताविति॥ जीवब्रह्मणोरप्रतीतौ भेदेन प्रतीतौत्वनयोरैक्याप्रतीतेरित्यादिनैक्येप्यन्योन्याश्रयस्य वक्ष्यमाणत्वात्॥ खाभिमतेति॥ ऐक्यप्रतीतेरप्यन्योन्याश्रयवत्त्वात्॥ तत्पक्ष इति॥ न हि सर्वत्र भेदो मिथ्या येन स द्वेष्यः स्यात्। नापि सर्वत्र भेदः सत्यः येन स इष्टः स्यात्॥ इति सामान्यतो भेदखण्डनोद्धारः॥ 14 ॥  
\</2-14\>

\<2-15\>  
  15. विशिष्य भेदखण्डनोद्धारः

 ॥ अविद्यानिवृत्तेरिति॥ नन्वविद्यानिवृत्तिब्रह्मैक्ययोरतात्विकं सापेक्षत्वं तात्विकनिरपेक्षब्रह्मस्वरूपाविरोधि। मैवम्। अतात्विकसापेक्षस्य भेदस्य तात्विकनिरपेक्षघटस्वरूपाविरोधित्वस्यापि सुवचत्वात्। ब्रह्मस्वरूपं तात्विकं घटस्वरूपं त्वतात्विकमित्यस्यासिद्धेः। भेदस्य सत्यता स्यादित्युक्तमुपपादयति॥ यत्र यदध्यस्तमित्यादिना॥ ब्रह्माधिकरणको भेदो ब्रह्मज्ञानाबाध्यः। स्वविरोध्यध्यासाधिष्ठानाधिकरणकत्वात्। सामान्यव्याप्तौ शुक्तावरूप्यत्ववत्॥ ऐक्यमिति॥ ऐक्याध्यासाधिष्ठानाश्रित्यत्वं हेतुः। तात्विकं वेति साध्यनिर्देशः। स्वविरोधीत्याद्युक्तो हेतुः॥ ऐक्यस्य चेति॥ नन्वैक्यस्य निरपेक्षत्वेपि तत्तदर्थभेदभ्रमनिवर्तकवृत्तिजनने तत्तत्पदार्थसापेक्षतया स्वरूपपरवाक्यानामेकवाक्यतास्ति। मैवम्। तत्तत्पदप्रतिपाद्यतत्तदर्थप्रतियोगिकैक्यविषयकत्वं विना वृत्तेर्भेदभ्रमनिवर्तकत्वायोगात्। ऐक्यस्य निरपेक्षत्वे वृत्तेस्तादृशैक्यविषयकत्वायोगात्॥ तादात्म्यनिषेधत्वेनेति॥ तन्निष्ठासाधारणधर्मत्वादेस्तादातम्‌यस्यैक्यरूपत्वात्। यदि चाभेदस्तादात्म्यं तदैक्यमेव भेदापेक्षमित्याह॥ ऐक्य इति॥ सापेक्षत्वं हि युज्यत इति॥ ननु मम मते काल्पनिकं सापेक्षत्वं तव तु सापेक्षत्वनिरपेक्षत्वे द्वे अपि तात्विके इति दृष्टान्तवैषम्यम्। न। भेदस्यापि ब्रह्मस्वरूपत्वेन तत्र सापेक्षत्वं काल्पनिकमित्यपि वक्तुं शक्यत्वात्। न च भेदस्य ब्रह्मस्वरूपत्वे मानाभावः। ऐक्येपि साम्यात्॥ प्रमेयत्वदिनेति॥ ननु भेदस्य निरपेक्षत्वे परान्प्रतीव स्वमपि प्रत्यविशिष्टतया स्वस्मिन्भेदत्वापत्तिः॥ मैवम्। अभेदस्यापि तथात्वे स्वं प्रतीवान्यान्प्रत्यप्यभेदत्वापत्तेः। न चेष्टापत्तिः। घटत्वादिना भेदः कल्पितः स्वरूपतस्त्वभेद एवेति वाच्यम्। भेदेपि साम्यात्। घटभेदत्वेन घटावृत्तित्वेपि भेदत्वेन भेदस्य घटेपि वृत्तेः। ननु निरपेक्षघटस्वरूपस्य भेदस्य प्रतीत्योरपि कथं प्रतियोगिप्रतीतिसापेक्षत्वानपेक्षत्वादिकमत आह॥ शब्दस्वभावप्रयुक्तयोरिति॥ घटकर्मत्वमानयनमित्यादिशब्दात् घटमानयेति शब्दात् जन्ययोः प्रतीत्योरन्वयबोधाजनकत्वतज्जनकत्वयोर्दर्शनादिहापि तदुपपत्तेः। एतच्चोपपादितं दृग्दृश्यसम्बन्धानुपपत्तिभङ्गे। अन्यथैक्येपिसमम्। तदेतदाह॥ ब्रह्मशब्दोल्लेखेनेत्यादिना॥ ननु गच्छतिचलत्योरर्थभेद एव। उत्तरसंयोगावच्छिन्नस्पन्दो गम्यर्थः। पूर्वविभागफलकस्पन्दश्चलत्यर्थ इति। मैवम्। उभयत्रापि पूर्वदेशविभागस्योत्तरदेशसंयोगस्य च प्रतीतेः सत्त्वेन गमिचलत्योरर्थाभेदात्। धात्वर्थः फलमिति मण्डनाचार्यमते तु संयोगस्योभयफलत्वेन तयोरैकार्थ्यात्। न चानुकूलयत्नः करोत्यर्थः फलमानयत्यर्थ इति वाच्यम्। आख्यातसमानार्थतया यत्नमात्रस्य करोत्यर्थत्वात्। एतदप्युपपादितं प्रतिकर्मव्यवस्थाभङ्गे। नियमानङ्गीकाराच्चक्वचिद्धात्वभेदेपि तपति ऋषिः तपति पृथिवीं सवितेत्याद्यकर्मकसकर्मकप्रतीतिरप्युपपद्यते॥ नान्योन्याभावतेति॥ ननु नान्योन्याभावः पृथगिति वक्तव्यम्। सत्यम्। नायंभावशब्दो भावसाधनः। किन्तु कर्तृसाधनः। ज्वलितिकसन्तेभ्योण इति णप्रकरणे भवतेश्चत्यनेन कर्तरि भवतेर्णविधानात्। भवतीतिभावस्तस्य भावो भावता भवनम्। एवं चान्योन्याभावतान्योन्याभावनमन्योन्याभाव एव। स न पृथगित्यर्थः। तथा च तल्‌प्रत्ययोपपत्तिः। केचित्तु अकर्तरि च कारकेसङ्ज्ञायामिति कर्तरि प्रतिषिद्धमपि घञ्‌प्रत्ययमुणादयो बहुलमिति बहुलवचनात्कर्तर्यपि विधायकर्तृसाधनं भावशब्दमाहुः॥ अविद्यानिवृत्त्यद्वैतयोरपि कथं ब्रह्मैक्यमिति॥ ननु मम मते तत्राभवत्वस्य कल्पितत्वेन विरोधाभावः तव तु द्वयोरपि तात्विकत्वेन विरोधः। मैवम्। निर्विशेषब्रह्माभिन्नेऽविद्यानिवृत्त्यादौ भावत्वाभावत्वयोः कल्पितत्वेन विरोधः। मैवम्। निर्विशेषब्रह्माभिन्नेऽविद्यानिवृत्त्यादौ भावत्वाभावत्वयोः कल्पितत्वेन तव विरोधस्य दुर्वारत्वात्। वुरुद्धयोरुभयतात्विकत्ववदुभयकल्पितत्वेपि विरोधात्॥ तदैक्यप्रमित्यविषयत्वमिति॥ दर्शनादिघटितत्वेऽचाक्षुषत्वाद्यापत्तिः। संस्कारोपनीतभानात्॥ इतरेत्विति॥ न चात्यन्ताभावान्योन्याभावयोरैक्यापत्तिः। इष्टत्वात्॥ प्रतियोगिनिरूप्यस्येति॥ घटस्य पटप्रतियोगिकभेदस्वरूपत्वे पटस्वरूपत्वमपि स्यादित्यर्थः। ननु न घटस्वरूपभेदं प्रति पटस्य निरूपकत्वमात्रेण घटस्य पटरूपतापाद्यते। किन्तु समानाधिकरणप्रतीतिविषयस्वरूपं प्रति प्रतियोगितयाविरूपकत्वेन। अज्ञाननिवृत्त्यादयस्तु न समानाधिकरणप्रतीतिविषयाः। भेदस्तु घटः पटो नेतिसमानाधिकरणप्रतीतिविषय इत्याशङ्का तुच्छेत्याह॥ अनृतेत्यादिना॥ अनृतं न ब्रह्म अज्ञानप्रकाशो ब्रह्मेत्यादि समानाधिकरणप्रतीतिविषयो यद् ब्रह्म तत्स्वरूपा याऽनृतव्यावृत्तिरज्ञानप्रकाशश्च तत्र प्रतियोगितयानिरूपकस्यानृतस्याज्ञानस्यच ब्रह्मरूपतापत्तेरुक्ताशङ्कायास्तुच्छत्वात्। अद्वितीयं ब्रह्मेत्यत्र द्वितीयस्य अदुःखं ब्रह्मेत्यादौदुःखादेर्ब्रह्मरूपतापताताच्च। ननु भेदस्य स्वरूपत्वे घटधर्मेषु पटप्रतियोगिकभेदत्ववद्धटप्रतियोगिकभेदत्वस्याप्यभ्युपगमात्पटाद्भिन्नो घट इतिवद्धटाद्भिन्नो घट इति प्रतीतिः स्यात्। मैवम्। पटप्रतियोगिकभेदस्वरूपा ये घटत्वादयो धर्मास्तद्वत्त्वेन घटे पटभिन्नत्वप्रतीतेरनङ्गीकारात्। किन्तु पटप्रतियोगिको यो घटस्वरूपो भेदस्तेनैव साकं विशेषरूपसम्बन्धसत्वात्तद्वत्त्वेन घटे पटभिन्नत्वधीः॥ स्ववृत्तिविरोधादिति॥ ननु भेदस्य विभागात्मकविदारणरूपत्वे विभागस्य विभज्यमानवृत्तित्वनियमेनावयवानवस्थया शून्यवादापत्तिः। मैवम्। दत्तोत्तरत्वात्। न हि लवित्रादिकं स्वावयवं लुनाति। किन्त्वन्यदेव। विभज्यमानवृत्तित्वं चासिद्धम्। घटस्य स्वावयवान्प्रतिविभागत्वे हि तेषां विभज्यमानता स्यात्। नत्वेवम्। किन्तु पटादिकं सम्बन्ध्येव घटो भेदो विदारणं विभागश्च। ननु स्वावयवैः सह घटस्य भेदोस्ति। मैवम्। अभेदस्याप्यङ्गीकारात्। क्वचिद्विशेषाङ्गीकाराच्च। अत्यन्तभेद एव विदारणरूप इत्यङ्गीकारात्। संयुक्तयोरोष्ठयोरिति॥ संयोगकाले भेदव्यवहारहेतोर्विभागस्याभावाद्भिन्नाविति व्यवहारो न स्यात्॥ उक्तञ्चेति॥ समयपादेऽनुव्याख्यान इति शेषः। अद्भुताः पिशाचाः॥ अविदारणइति॥ एकाक्षराधिक्येपि न च्छन्दोभङ्गः॥ यत्रभेदात्मकोघटइति॥ ननु घटस्यावयवानामनेकत्वंस्यात्। न । अनेकावयवानामनेकत्वस्येष्टत्वात्। एकस्मिन्नवयवे तु घटाख्यस्यानेकत्वस्यापर्याप्तेः। एतेनान्योन्याभावस्यस्वरूपत्वे कपालादिरूपाश्रयप्रतियोगिकभेदस्य घटादिरूपाश्रितरूपाश्रितरूपतया स्वप्रतियोगिकभेदायत्तत्वादेकत्वं कपालादिषु भज्येतेति निरस्तम्॥ अनेकेषु कपालेष्वनेकत्वस्येष्टत्वात्। एकस्मिंस्तुघटाख्यभेदस्यापर्याप्तेः। स्वप्रतियोगिकात्यन्तभेदएवानेकत्वमित्यङ्गीकाराच्च। ऐक्येपि विप्रतिपत्त्याद्ययोगादिति। नन्वज्ञानाश्रयत्वादिनाप्रत्यगर्थ प्रकाशमुपजीव्यन्नावृणोत्यविद्या। ऐक्याद्यम्शन्त्वावृणोत्येवेति तत्र विप्रतिपत्त्यादयः। मैवम्। निरंशेऽशांभावस्योक्तत्वात्॥ उक्तरूपेणेति॥ स्वरूपत्वेनेत्यर्थः। भेदस्वरूपं स्वयं स्वरूपत्वेन प्रकाशत एवेति यावत्। ननु प्रतियोगिभेदेनाभावभेदस्यावश्यकत्वात्पटादीनां प्रतियोगिनां नानात्वात्तत्प्रतियोगिकभेदरूपो घटोपि नाना स्यादत आह॥ न हि निरूपकभेदेनेति॥ ननु तथापि प्रतियोगितावच्छेदकभेदेनाभावभेद आवश्यकः। घटप्रतियोगिकानां चतुर्णां प्रागभावादीनां भेद प्रतियोगितावच्छेदकभेदस्य प्रयोजकत्वेन क्लृप्तत्वात्। न हि तत्र प्रतियोगिभेदोस्ति। मैवम्। अधिकरणरूपाभाववादेऽधिकरणभेदेनैवाभावभेदात्। न च प्रागभावप्रध्वंसयोरैक्यापत्तिः। अन्योन्याभावस्यैवाधिकरणरूपत्वाङ्गीकारात्। प्रतियोगितावच्छेदकभेदेनाभावभेदे ऐक्यस्यापि भेदः स्यादित्याह॥ अनेकद्वैतेति॥ ननु ब्रह्मेतरत्वरूपप्रतियोगितावच्छेदकस्यैक्यान्नैक्यस्यभेदः स्यात्। मैवम्। तादृशस्यैक्यस्य ब्रह्मस्वरूपत्वानुपपत्तेः। भेदसापेक्षत्वाच्च॥ भेदज्ञानमभ्रमविरोधीति॥ न चैवं शाब्दाभेदभ्रमस्यशाब्दभेदज्ञानादनिवृत्त्यापत्तिः। एतन्मत इष्टापत्तेः। शाब्दभ्रमेप्यधिष्ठानसत्वात्। भेदस्याप्यभेदविरोधित्वाच्च। अभेदभ्रमविरोधिनीं भेदप्रतीतिमाह॥ अदोषमूलेति॥ एतच्चाप्रतीतौ विशेषणम्। अदोषमूलो यस्ताद्रूप्यप्रकाशकप्रतीत्यभावस्तस्मिन्सति प्रतीतिस्वरूपभेदलक्षणं स्वरूपभेदो लक्ष्यते विषयीक्रियतेऽनया सा तथा। अभेदभ्रमविरोधिनीतियावत्। अदोषमूलेत्यस्यव्यावर्त्यमाह॥ शुक्तेरिति॥ शुक्तिःशुक्तेःस्वरूपभेदेन भवतीति शुक्तिप्रतीतिर्न शउक्तिस्वरूपभेदविषयेति न सा तत्वेनसङ्ग्राह्या दोषकालेशुक्तिरूपत्वेनाप्रतीतिःशुक्तेःप्रतीतिश्च सा भवति तत्र लक्षणमस्तीत्यतिव्याप्तिः। दोषमूलेतिविशेषणे तु न तत्रातिव्याप्तिः। ननु रजतात्मना शुक्तेःप्रतीतिसमयेशुक्तौरजतभेदो न स्यात्। तत्र ताद्रूप्येणप्रतीत्यभावरूप विशेष्यस्याभावेनादोषमूलत्वविशेषणविशिष्टस्यापि तस्याभावात्। न हि विशेष्यहीने विष्टसम्भवः। मैवम्। अबोधमूलत्वात्। स्वरूपभेदलक्षणस्यात्रानभिधानात्। अभेदभ्रमविरोधिस्वरूपभेदप्रतीतेरभिधित्सितत्वात्। अत एवाह॥ एवञ्चभ्रमस्थलइति॥ ताद्रूप्येण घटस्य पटादिरूपत्वेन। अत एवोक्तमभेदभ्रमोपपत्तिरिति। लक्षणविवक्षायां हि स्वरूपभेदलक्षणोपत्तिरित्यवक्ष्यत्। यदपि केनचिदुक्तं ताद्रूप्येणाप्रतीतौप्रतीतेरभेदसाधारण्येनादोषमूलपर्यन्तज्ञानं भेदव्यवहारकारणं वाच्यम्। एवं च स्वरूपभेदस्य चाक्षुषत्वं न स्यात्। प्रतीतिघटितत्वात्। शुक्तेःरूप्यात्मनाऽप्रतीतिकालेसामग्रीविरहाच्छुक्त्यात्मना चाप्रतीतौरूप्यभेदत्वं शुक्तेर्नस्याच्च। न च तदापिप्रतीयमानत्वमीश्वर ज्ञानमादायास्त्येवेति वाच्यम्। एवं सत्यप्रतीतिदशाविरहेणप्रतीयमानपदवैयर्थ्यादिति। तदयुक्तम्। अबोधात्। स्वरूपभेदवादे भेदज्ञानं न भ्रमविरोधीत्यत्रपूर्ववाक्येऽभेदभ्रमविरोधिभेदज्ञानस्य प्रकृतत्वेन तस्यैवात्रोच्यमानत्वेन स्वरूपभेदलक्षणस्यात्रानभिधानादित्युक्तत्वात्॥ तत्त्वेऽद्वैतप्रसङ्गतइति॥ पटादिनिरूप्यस्य भेदस्य घटस्वरूपत्वे पटादिरपि घटस्वरूपः स्यादित्यद्वैतमेव तत्वं स्यात्॥ एकाभावादिति॥ अनेकत्वैकार्थसमवायिनो भेदस्य घटस्वरूपत्वे घटरूपभेदाश्रयो नैकः स्यात् एवं तदाधारोपीत्येकः कोपि न स्यात्॥ सापेक्षत्वादिति॥ अभिदा ऐक्यम्। वस्तुनो रूपं न। तत्र हेतवः सापेक्षत्वादय अभेदस्य भेदसापेक्षत्वम्। स्वाभेदः स्वं प्रत्येव। नत्वन्यं प्रत्यपीति सावधित्वम्। अविदारणात्मकस्याभेदस्य ब्रह्मरूपत्वेन शून्येनाप्यविदारणे तदैक्यं स्यादिति शून्यैक्यं तत्वं स्यात्॥ नैकाभावादिति॥ न एकं नैकं अनेकम्। तस्याभावात् एकत्वैकार्थसमवायिना घटेन घटभेदस्य पटस्वरूपत्वे घटस्य पटेन सह धर्मिज्ञानाबाध्यमनेकत्वं न स्यात् अभेदस्य प्रकाशमानब्रह्मस्वरूपत्वे अभेदे सम्शयाद्यभावः स्यात्॥ वस्तुभेद इति॥ वस्तुनः सकाशाद्भेदस्य भेदो न स्यात्। किन्तूभयमेकमेव स्यादित्यर्थः॥ घटत्वभेदत्वयोरिति॥ न च भेदत्वानिरुक्तिः। ज्ञानत्वानन्दयोरपि ब्रह्मण्यनिरुक्तेः। न च तत्र तत्कल्पितं भेदत्वमपीश्वरशक्तिवशाद्भेदे तात्विकम्। वस्तुतस्त्वनिरुक्तावपि न वस्तुक्षतिरित्युक्तं दृग्दृश्य सम्बन्धानुपपत्तिभङ्गे। ननु प्रमाणसिद्धे ऐक्ये भेदव्यवहारस्यौपचारिकत्वं कल्प्यत इत्याशङ्कते॥ तत्रगत्यन्तराभावादिति॥ ननु गत्यन्तराभावेपि नाप्रामाणिकमङ्गीकारार्हमतस्तत्र प्रमाणान्याह॥ तथाभेदस्येत्यादिना॥ क्वचित्तु घटे पटात्मकोनेति पाठः। सोपि सामानाधिकरण्योपपादनार्थ एव। ननु घटः पटो नेत्यादेरन्योन्याभावरूपभेदविषयतया न स्वरूपभेदविषयत्वम्। अन्यथा नीलो घट इत्यस्य रूपाभेदविषयत्वापत्तिः। मैवम्। स्वरूपातिरिक्तस्यान्योन्या भावस्यानङ्गीकारान्नीलो घट इत्यस्य रूपाभेदविषयत्वमस्त्येव। रूपशब्दोल्लेखिव्यवहारस्तु नास्ति॥ घटतद्भेदयोरेकस्येति॥ तद्भेदः पटभेदः। ननु पटभेदस्य घटेनाभेदसिद्धेः प्राग्लिङ्गमसिद्धम्। सामान्यव्याप्तौ समानसंवित्सम्वेद्ये जातिव्यक्त्यादौ व्यभिचारः। विशेषव्याप्तौ भेदप्रतियोगिनि घटादौ व्यभिचारः। मैवम्। घटप्रतीताववश्यं तस्य पटादिभेदेन प्रतीतेरुक्तत्वात्। पटादिसाङ्कर्याननुभवात्। अतो नासिद्धिः। सामान्यव्याप्तौ न व्यभिचारः। जात्यादेर्व्यक्तिस्वरूपत्वात्। भेदत्वज्ञान एव प्रतियोगिज्ञानापेक्षणान्नप्रतियोगिज्ञाने विशेषव्याप्तावपि व्यभिचारः॥ तथाप्यनेकेष्विति॥ ननु घटविषयकं ज्ञानं घटविषयिकेच्छेति ज्ञानादिषु घटविषयकत्वांशेऽनुगमवत्पटप्रतियोगिकत्वंश एवानुगमः स्यान्न भेदाम्शेपि। मैवम्। अबोधात्। अनेकेषु घटकुड्यादिस्वरूपभेदेषु पटप्रतियोगिकत्वस्यैकस्य सम्बन्धात्पटाद्भिन्नमित्यनुगतव्यवहारो भविष्यतीत्युच्यते। अन्यथा गोत्वानुगमेपि न गवाम्शेऽनुगम इत्यपि स्यात्। ननु साक्षी प्रमाणमनपेक्ष्य प्रतियोगिपटादिकं न गृह्णातीति कथं साक्षिसिद्धेन प्रतियोगिना सहैव व्यावृत्तिप्रतीतिरुपपद्यत इत्यत आह॥ सर्वंसामान्यतोयस्मादिति॥ तथाच सर्वं वस्तु सामान्यतः साक्षिणा गृह्यत इति साक्षिसिद्धेन कालेन सहैव वस्तुग्रहवत्साक्षिसिद्धेन प्रतियोगिना सहैव व्यावृत्तिः प्रतीयत इत्यदोषः। तृतीयाध्यायेप्युक्तमनुव्याख्याने। अतः सर्वपदार्थाश्च सामान्यात्साक्षिगोचराः। सर्वमित्येव विज्ञानं सर्वेषां कथमन्यथेति।  
 ननु तथापि कथं प्रतियोगिज्ञानं विना प्रतियोगिविशिष्टाभावधीः। विशिष्टज्ञानस्य विशेषणज्ञानाजन्यत्वेपि प्रतियोगिविशिष्टाभावज्ञानस्य प्रतियोगिज्ञानजन्यत्वात्। सत्यम्। अभावत्वप्रकारकज्ञाने तथैव। स्वरूपाभावज्ञानेतु न पूर्वप्रतियोगिज्ञानापेक्षेति न दोषः। ननु सर्वस्माद्व्यावृत्ततानुभूयत इत्यत्र सर्वत्वं वा प्रतियोगितावच्छेदकं स्वेतरसर्वत्वं वा। आद्ये स्वस्माद्वैलक्षण्ये स्वासिद्धिप्रसङ्गः। द्वितीयेन्योन्याश्रय इत्यत आह॥ सर्वस्मादित्यनेनचेति॥ तदात्मकत्वेनाज्ञानं ज्ञानं विवक्षितंम्। तेन स्वग्रहात्पूर्वं स्वस्यापि स्वात्मतयाऽज्ञानात्स्वस्य प्रतियोगितापत्तिरिति निरस्तम्॥ तद्विरुद्धाभेदज्ञानानुपपत्तिरितिति॥ ननु काल्पनिकभेदज्ञानस्य धर्मिप्रतियोगिभावज्ञाननिर्वाहकस्य तात्विकाभेदज्ञानाप्रतिबन्धकत्वम्। मैवम्। अभेदग्रहात्पूर्वं भेदस्य काल्पनिकत्वासिध्द्यान्योन्याश्रयात्। नन्वभेदो न प्रतियोगिज्ञानाद्यपेक्षः। तस्य निष्प्रतियोगिकवस्तुस्वरूपत्वात्। सप्रतियोगिकत्वव्यववहारस्तु निरूपकभेदे सप्रतियोगिकत्वेनेत्यत आह॥ साम्यादिति॥ निष्प्रतियोगिकवस्तुस्वरूप एव भेदे निरूपकतादात्म्यस्य सप्रतियोगिकत्वेन सप्रतियोगिकत्वव्यवहार इति साम्यस्योक्तत्वात्॥ सप्रतियोगिकपदार्थमात्रेन्योन्याश्रयःस्यादिति॥ यस्त्वत्रेष्टापत्तिमाह सजीवब्रह्मैक्येपि सप्रतियोगिकेन्योन्याश्रयमनुमेयमेव। गौर्गवयसदृश इति व्यावहारिकीमपि व्यवस्थामनास्थित इति स्पष्टं शून्यवादमास्थित इत्युपेक्षणीयः॥ सद्भेदस्येति॥ सन् विद्यमानो भेदो यस्य तत्तथा। मिथः आश्रयः अन्योन्याश्रयः॥ युगपदनेकज्ञानोत्पत्तेर्विरुद्धत्वेपीति॥ तदुक्तं चिन्तामणौ॥ युगपज्ज्ञानानि माभूवन्युगपत् ज्ञानन्तु स्यादेवेति॥ तदुक्तमिति॥ समयपाद इति शेषः। इत्युक्तत्वादुभयतःपाशारज्जुरिति॥ तत्रैवानुव्याख्याने। किञ्चभेदः कथं ग्राह्य इति यः परिपृच्छति। धर्म्यादिभेदग्रहणात्तेनोक्तोन्योन्यसंश्रयः \`अन्यत्वाग्रहणे प्रोक्त' इत्यादिना परोद्भावितान्योन्याश्रयत्वस्य व्याहतत्वमुक्तमित्यर्थः॥ विरोधादिति॥ प्राचीनभेदधिया प्रतिबन्धादित्यर्थः। यत्त्वनिर्वचनीयभेदज्ञानस्य तात्विकाभेदज्ञानाप्रतिबन्धकत्वमिति॥ तन्न। द्वैताद्वैतमानयोः काल्पनिकभेदमात्रेण बाध्यबाधकत्ववदिहापि प्रतिबन्धकत्वोपपत्तेः॥ बिम्बप्रतिबिम्बयोर्जीवब्रह्मणोश्चेति॥ यत्त्वभेदस्य वस्तुस्वरूपत्वेन दृग्विकल्पानवकाश इति। तन्न। भेदेपि साम्यस्योक्तत्वात्॥ तर्हि प्रकृतेपि तथेति॥ नन्वद्वैतस्याधिकरणातिरेकेऽप्रामाणिकत्वमिष्टमेव। अनतिरेके त्वधिकरणप्रामाणिकत्वस्यैव प्रामाणिकत्वे तन्त्रतया प्रतियोग्यप्रामाणिकत्वेपि प्रामाणिकत्वोपपत्तिः॥ मैवम्॥ भेदेपि साम्यस्योक्तत्वात्॥ पटेप्रमितस्यपटतादात्स्यस्येति॥ ननु तादात्म्यमात्रस्य निषेधप्रतियोगित्वे दूरस्थवनस्पत्योरिव बाधोत्तरकालमिमौ वनस्पती इतिवदिमे शुक्तिरजते इति प्रतीत्यापत्तिः। मैवम्। सन्निधाने इष्टापत्तेः। असन्निधानेपीयं शुक्तिरेव रजतं तु यन्मयानुभूतं तदेवेति प्रतीतेश्च॥ तन्मत इति॥ प्रतियोग्यभेदेप्यारोप्यसम्बन्धभेदात्संसर्गाभावान्योन्याभावयोर्भेदः॥ प्रतियोगिनमिति॥ अधिकरणप्रतियोगिसंसर्गविषयत्वनियतबुद्धिविषयाभावत्वम्। एवमग्रेपि। एतेनातीन्द्रियभेदे व्याप्तिः शब्दजन्याभावबुद्धौ व्यभिचारेणारोपस्याभावबुद्धावहेतुत्वाच्चेति परास्तम्। आरोपस्य हेतुत्वानुक्तेः।  
 अन्ये तु स्वाभावाभावत्वं संसर्गाभावत्वम्। स्वाभावाभावत्वरहिताभावत्वमन्योन्याभावत्वं। अस्ति च घटात्यन्ताभावस्य योऽभावो घटस्तदभावश्च घटात्यन्ताभावः। एवं प्रागभावादिषु। घटान्योन्याभावस्य योभावो घटत्वं तदभावस्तु न घटान्योन्याभाव इति। न च संसर्गाभावस्य योन्योन्याभावस्तदभावोन संसर्गाभाव इति स्वसंसर्गाभावाभावत्वं लक्षणार्थो वाच्यस्तथाचान्योन्याश्रय इति वाच्यम्। स्वाभावाभावत्वमित्यत्र वस्तुतो यद्यपि संसर्गाभावाभाव एव पर्यवस्यति तथापि संसर्गाभावत्वं न तत्र प्रविष्टम् अभावत्वेनैव संसर्गाभाव उपस्थित इति नोक्तो दोष इत्याहुः।  
 ननु यद्यपि घटान्योन्याभावाभावो न घटः। किन्तु घटत्वम्। तथापि घटो घटान्योन्याभावो नेति प्रतीत्या घटे घटन्योन्याभावान्योन्या भावो विषयीक्रियते। स च घटस्वरूप एव। अभावप्रतियोगिका भावस्याधिकरणानतिरेकात्। तथाच संसर्गाभावलक्षणमन्योन्याभावेतिव्याप्तम्। स्वंघटन्योन्याभावस्तदन्योन्याभावो घटः। तदभावश्च तदन्योन्याभाव इति। अत्र ब्रूमः। स्वाभावमात्राभावत्वं संसर्गाभावत्वम्। अन्योन्याभावस्य स्वान्योन्याभावो यः घटस्तदभावरूपत्वेपि स्वात्यन्ताभावो यः घटत्वं तदभावरूपत्वाभावात्। घटान्योन्याभावस्य घटत्वप्रतियोगिकत्वाभावादिति। केचित्तु संसर्गाभावत्वान्योन्याभावत्वे अखण्डोपाधी इत्याहुः॥ तस्यैवस्वनिर्वाहकत्वञ्चेति॥ ननु भेदाधिकरणकभेदव्यवहारस्य स्वरूपेण निर्वाहे स्वरूपभेदपक्षान्तर्भावः। मैवम्। घटे तदनङ्गीकारेण तत्पक्षबहिर्भावात्॥ तथाचान्योन्यवृत्तिरितीति॥ घटभेदघटभेदत्वयोर्भेदस्य घटभेदादन्यत्वेऽनवस्थापातेन घटभेदरूप एव तयोर्भेदो वाच्य इति घटभेदे घटभेदत्वं घटे भेदत्वे च घटभेद इत्यन्योन्यवृत्तिः स्यात्॥ तस्यस्वाभेदइति॥ अभेदत्वस्याभेदत्वेनाभेदसिध्द्यर्थमभेदत्वेऽभेदो वाच्य इत्यभेदेऽभेदत्वमभेदत्वे चाभेद इत्यन्योन्यवृत्तेः साम्यम्। नन्वभेदमात्रस्याभेदत्वस्य च ब्रह्माभेदाभिन्नतयाऽन्योन्य इत्यस्यैवाभावेनान्योन्यवृत्तित्वमापादयितुमशक्यमित्यत आह॥ नचघटस्येति॥ अभेदत्वस्याभेदेनाभेदः घटस्य घटेनाभेदः एवं सर्वेप्यभेदाः जीवब्रह्माभेदेनाभिन्नाश्चेत्तर्हि घटस्य घटाभेदज्ञानेनैव जीवब्रह्माभेदो ज्ञात इति वेदान्तवैयर्थ्यम्। न च भेदभ्रमनिवर्तकवृत्तिर्महावाक्यं विना नेति वेदान्तावैयर्थ्यम्। अभेदविषयकत्वस्योभयत्र साम्ये एकस्या अनिवर्तकत्वमन्यस्यास्तु निवर्तकत्वमित्यस्यायोगात्। नन्वभेदत्वस्याभेदत्वेनाभेदो वा घटस्य घटेनाभेदो वा न जीवब्रह्माभेदः किन्तु जीवस्य ब्रह्मणाऽभेद एव जीवब्रह्माभेदः। तथा च घटस्य घटाभेदे ज्ञातेपि जीवब्रह्माभेदाज्ञानात्तज्ज्ञानार्थं वेदान्ता इति न तेषां वैयर्थ्यम्। न चैवमभेदत्वेपि स्वाभेदार्थमभेदो वाच्य इति भेदाभेदत्वयोरन्योन्यवृत्तिरापन्नेति वाच्यम्। प्रमेयत्वाभिधेयत्वयोरिव प्रमितत्वात्तदुपपत्तेरित्याशङ्कते॥ अथ तत्रेति॥ भेदभेदत्वयोरन्योन्यत्वाज्ञाने तयोरन्योन्यवृत्तित्वस्यापादयितुमशक्यत्वात्तज्ज्ञाने च तयोरन्योन्यवृत्तित्वस्यप्रमितत्वान्नतदापादनं दोष इति परिहरति॥ तर्हिप्रकृतेपीति॥ नन्वनिर्वाच्यत्वादावयंविकल्पोऽनिर्वाच्यत्वप्रयोजक इत्यस्माकमनुकूल एवेत्यत आह॥ एवमन्येपीति॥ बौद्धोद्भावितस्य ब्रह्मण्यनिर्वाच्यत्वस्यानिर्वाच्यत्वे ब्रह्मणि सत्यस्वरूपत्वस्य तात्विकत्ववदनात्मन्य निर्वाच्यत्वस्यानिर्वाच्यत्वेऽनात्मनि सत्यस्वरूपत्वस्य तात्विकत्वापातस्य तव प्रतिकूलत्वात्। ननु भेदखण्डनयुक्तय आभासरूपाः निराकरणानर्हाः किमिति निराकृता इत्यत आह॥ नह्यत्रेति॥ यद्यजातिरूपाः युक्तीः परेऽवक्ष्यन् तद्धिता एव निराकरिष्यामः। न चैवम् अतोयक्षानुरूपोबलिरितिन्यायेन तथाविधा अपि निराकृताः। समयपादीयानुव्याख्यानं संमतयति॥ तदुक्तमिति॥ \`अनात्माश्रयमृत्तुल्या भित्तिरित्यभ्युपेत्ययः। भित्तेरात्माश्रयं प्राह हतवाक्यस्तथास्तु सः'॥ ॥ विशिष्यभेदखण्डनोद्धारः॥ 15 ॥  
\</2-15\>

\<2-16\>  
  16. विशेषसमर्थनम्

 ॥ भेदहीनेत्विति॥ क्वचिद्भेदहीनेप्यपर्यायेतिपाठः। स न युक्तः। सुधायां तुशब्दोऽवधारण इति व्याख्यानात्। अपर्यायशब्दान्तरनियामक इत्यशेषभेदकार्यनिर्वाहकत्वोपलक्षणम्। अनेनैव विशेषलक्षणं चोक्तं भवति। भेदहीनेप्यनुपचरितभेदव्यवहारनिमित्तं विशेष इति॥ विशेषो नामेति॥ अभिन्नेपि विशेषकत्वाद्विशेषसंज्ञः। न केवलं भेदभेदिनोरेव विशेषोङ्गीक्रियतेऽपि तु सर्वत्रापीत्याह॥ सोस्तीति॥ नन्वखण्डवादे ज्ञानानन्दपदयोः पर्यायत्वेपि सखण्डवादेज्ञानत्वानन्दत्वयोःप्रवृत्तिनिमित्तयोःसत्वान्न ज्ञानानन्दपदयोः पर्ययत्वप्रसङ्गोतः सखण्डमते विशेषाङ्गीकारोऽप्रयोजन इत्यत आह॥ सखण्डेति॥ शब्दाश्रयत्वादन्यदिति॥ आकाशत्वस्याजातित्वेन शब्दाश्रयत्वरूपस्याकाशत्वस्याकाशपदेन प्रतिपादानात्। आकाशशब्दाश्रयशब्दयोः पर्यायत्वापातात्सह प्रयोगायोगः। न च व्याख्यानव्याख्येयभावादिना तदुपपत्तिः। आकाशत्वशब्दाश्रयत्वयोरविशेषेतद्द्वारकाकाशादिशब्दानां व्याख्येयत्वाद्यनुपपत्तेः। अज्ञातज्ञातयोर्व्याख्येयव्याख्यानरूपत्वात्॥ एकतरेति॥ एकपरिशेष इत्यर्थः। तेन ज्ञानानन्दयोर्भेदाभावे एकतरत्वमेवासिद्धं द्वयोर्विधाने तरविधानादितिनिरस्तम्॥ धर्माणामनेकत्वञ्चेति॥ चैतन्यमेकं सत्यत्वादीन्यनेकानीति सङ्ख्यावैलक्षण्यमनेकत्वम्। अनुवादइति॥ तथा च न धर्मादौश्रुतेस्तात्पर्यम्॥ अत्यन्तभेदेति॥ तथा च भेदाभेदयोरनुज्ञानाद्धर्मधर्मिभावादि युज्यत इत्यर्थः॥ लोकतएवेति॥ गुणगुणिनोरत्यन्तभेदाभावस्य नीलो घट इत्यादिना लोकत एव च सिद्धेर्न तत्र श्रुतितात्पर्यम्। भेदाभेदौचेति॥ तथा च एवंधर्मानिति श्रुतिर्न भेदाभेदावनुजानातीत्यर्थः॥ तस्यैवस्वभावविशेषस्येति॥ तथा च मम मतप्रवेशः। ननु तत्तदसाधारणस्वरूपमेव स्वभावविशेषशब्देन मयोक्तं न तु त्वदुक्तोविशेष इति न तव मतप्रवेशः। मैवम्। विशेषं विना स्वरूपासाधारण्यानुक्तेः॥ विशेषाभावइति॥ एतेन स्वनिर्वाहकशब्दस्य स्वेतरानपेक्षव्यवहारविषयत्वमर्थ इति निरस्तम्। अविरोधाय स्वेतरापेक्षाया आवश्यकत्वात्॥ स्वनिर्वाहकश्चेतीति॥ न विशेषे स्वस्य निर्वाहकत्वं विशेषान्तरं विनानुपपन्नमिति कथं नानवस्थेत्यत आह॥ तस्य तथात्वं चेति॥ वैशेषिकाभिमतान्त्यविशेषवदयंधर्मिग्राहकमानेन तादृक्स्वभावतया सिद्धः। न हि स्वयमनुपपन्नमनुपपत्त्यन्तरशान्त्यैप्रभवतीत्यर्थः॥ प्रमितभेद इति॥ मुख्यसम्भवे प्रतिनिधेरनादरणीयत्वादित्यर्थः। ननूभयोरपि भेदकार्यकारित्वान्न मुख्यो भेद इत्यत्र मानमस्ति। मैवम्। सर्वाविवादस्यैव मानत्वात्। न हि विशेषे सर्वाविवादोस्ति। सर्वसङ्करवादिनाभेदवन्मिथ्याभूतस्यापि विशेषस्यानङ्गीकारात्॥ एतेनेति॥ भेदासम्भवे विशेषस्य ग्राह्यत्वकथनेन॥ अभेदकार्यं त्विति॥ एतावतापि विशेषसिद्धिः अभेदस्य भेदस्य वा प्रतिनिधिरिति वादान्तरमवशिष्यत इत्यपि बोध्यम्॥ एवञ्चेति॥ ननु त्रिष्वप्यनुमानेष्वर्थान्तरम्। अविद्यादेः सर्वत्र नियामकत्वसम्भवात्। मैवम्। त्वदभिमताविद्याया अद्याप्यजीवनान्मोक्ष आनन्दप्रकाशस्याभावापाताच्चेत्युक्तत्वात्॥ घटतद्धर्मिकेति॥ घटतद्धर्मिकान्योन्याभावबुद्धौ समवायादिरूपः स्वरूपप्रत्यासत्तिसंयोगाभ्यामन्यः सम्बन्धो न विषय इति तन्तुपटादिबुद्धितोस्यांवैलक्षण्यं न स्यादित्यर्थः॥ तन्तुपटादिबुद्धावपीति॥ तथा च तन्तुपटादिबुद्धेः कुण्डबदरादिबुद्धितो वैलक्षण्यं न स्यात्॥ पुरोवर्तिनेति॥ यथेदंपदार्थेन घटस्याभेदो भासते गजाश्वादिना च सेनायास्तथा तन्तुभिः पटस्य शुक्लादिभिश्चाभेदो भासते॥ पटशुक्लयोरिति॥ पटशुक्लयोरैक्यंविना पटत्वशुक्लयोरेकस्थत्वासम्भवात्॥ अन्यथेति॥ धर्म्यभेदं विनापि धर्मयोरैकाधिकरण्ये॥ क्वापीति॥ अयं घट इत्यादावपि घटत्वेदन्त्वादेरैकाधिकरण्यमात्रं नत्विदङ्घटयोरभेद इति स्यात्॥ घटः पटो नेतीति॥ अत्रापि घटत्वपटत्वयोरेकस्थत्वनिषेध एव न तु घटपटयोर्भेदो विषयः स्यात्। ननु दण्डी चैत्र इत्यत्र दण्डित्वचैत्रत्वयोरेकस्थत्वेपि न दण्डिचैत्रयोरैक्यमत आह॥ दण्डीति॥ शुक्लवानेवेति॥ एवं च शुक्लः पट इत्यादिना न पटस्य शुक्लरूपाभेदः सिध्द्यतीति भावः॥ शुक्लं रूपमित्यत्रेति॥ न चैवं शुक्लः पट इतिवच्छुक्लं रूपं पट इत्यपि स्यादिति वाच्यम्। प्रतीत्यापादन इष्टापत्तेः शुक्लत्वरूपत्वाभ्यां युक्तस्य पटाभेदप्रतीत्यङ्गीकारात्। व्यवहारे रूपशब्दाप्रयोगस्त्वव्यावर्तकत्वात्। उपरञ्जकत्वेप्यसाधुत्वात्॥ अन्यथेहापीति॥ शुक्लः पट इत्यस्य पटे शुक्लरूपाभेदो न विषयः किं तु शुक्लवदभेद इत्यङ्गीकारे नायं दण्डः किन्तु दण्डीतिवत् नायं शुक्लः किन्तु शुक्लीतिधीः स्यात्। न हि यावद्द्रव्यभाविशुक्ले कदाप्येवं प्रतीतिरस्ति। ननु शुक्लः पट इति प्रतीतौ मतुब्लोपसत्त्वेन शुक्लवदभेदप्रतीतिमङ्गीकुर्वाणं प्रति शुक्ली पट इति प्रतीत्यापादनमनुकूलमेव। न हि शुक्लवान् शुक्लीतिप्रतीत्योर्विषयभेदोस्तीत्यत आह॥ मतुब्लोपादिकल्पनं त्विति॥ तथा च प्रतीतौ मतुब्लोपादेरभावाच्छुक्लरूपाभेद एव शुक्लः पट इत्यत्र भासते॥ पटस्य शौक्ल्यमिति॥ यद्यपि पटस्य शौक्ल्यमित्यत्र न पटशुक्लयोर्भेदशङ्का। षष्ठ्याः शौक्ल्यव्यतिरेकाविषयत्वात्। तथापि शुक्लं रूपमेव पटे शुक्लपदप्रवृत्तिनिमित्तम्। तदेव च शौक्ल्यमिति भेदशङ्का। ननु पटशुक्लादीनां सत्यप्यभेदे काल्पनिकभेदमादाय तथा व्यवहारोपपत्त्या विशेषासिद्धिरित्यत आह॥ न चायं भेद इति॥ ननु फलबलेन काल्पनिकभेदस्य सामानाधिकरण्यादिव्यवहारमात्रनिर्वाहकस्य कल्पनेन विपरीतोल्लेखनं प्रत्यहेतुत्वमत आह॥ भेदाभेदाविरोधायेति॥ तदुक्तमिति॥ भवेदित्यतः परम्। भावाभावविभागेन यं विना न कथञ्चन। एतादृशे विशेषेऽस्मिन्को द्वेषो वादिनां भवेदित्युक्तम्। ननु वस्तुभिरभिन्नविशेषस्य सर्ववस्तुष्वेकत्वे वस्तूनामैक्यापत्तिः। मैवम्। प्रतिवस्तु नानाविशेषाङ्गीकारात्। एकत्रापि वस्तुनि यावन्तो व्यवहारास्तत्र तावतां विशेषाणामङ्गीकाराच्च। विशेषविशेषिणोर्विशेषाणां च न मिथो विशेषान्तरमङ्गीक्रियतेऽतो नानवस्था। तदुक्तमनुव्याख्याने। विशेषास्तेनन्ताश्च परस्परविशेषिणः। स्वनिर्वाहकतायुक्ताः सन्ति वस्तुष्वशेषत इति॥ ॥ विशेषसमर्थनम्॥ 16 ॥  
\</2-16\>

\<2-17\>  
  17. भेदपञ्चके प्रत्यक्षम्

 ॥ असाधारण्यादिति॥ धर्मिसमसत्त्वभेदस्य घटादौ सत्त्वेपि तत्र सार्वज्ञरूपहेतोरभावात्॥ आभाससाम्यादिति॥ शरीरात्मसंयोगाधारत्वेन हेतुनाऽऽत्मन्यनित्यत्वादेरपि सुसाधत्वात्॥ यत्र हीति॥ एतद्व्याख्या ख्यातिबाधान्यथानुपपत्तिभङ्गे॥ यस्य ममाज्ञानमिति॥ नन्वेतावताप्यज्ञानावच्छिन्न एव भेदग्रहो न तु शुद्धे। न हि सुप्तिकाले अन्तःकरणानवच्छिन्नत्ववदज्ञानानवच्छिन्नत्वमप्यस्तीत्यत आह॥ अज्ञानाद्याश्रयाभेदेन चेति॥ यादृशं चैतन्यमज्ञानाश्रयस्त्वयोच्यते तस्य निर्दुःखात् भेदप्रतीतेः। न ह्यज्ञानावच्छिन्नमज्ञानाश्रयः। नन्वज्ञानाश्रयशुद्धान्निर्दुःखस्य शुद्धस्य कथञ्चिभेदः सिध्द्यति न तु जीवादत आह॥ संसाराधारस्येति॥ मम मते जीवस्यैव संसाराधारत्वाज्जीव एव निर्दुःखेश्वरभेदः पर्यवस्यति। तव तु जीवगतशुद्धांशस्य शोधितत्वंपदार्थरूपनिर्दुःखेन भेदः इति जीवब्रह्मभेदसिद्धिः। शोधिततत्वंपदार्थयोर्भेदपर्यवसानात्॥ चैतन्यान्तरादिति॥ चैतन्यसामान्यादित्यर्थः। चैतन्ये चैतन्यविशेषभेदसत्त्वेपि तत्र तत्सामान्यभेदस्य मयाप्यनङ्गीकारात्। एतेन चैतन्यस्य चैतन्याद्भेदो नास्तीत्येतदस्मदनुकूलं भवत्प्रतिकूलं च। न हि भवतां चैत्रमैत्रादिचैतन्यानामैक्यमिति मतमिति निरस्तम्॥ भेदपञ्चके प्रत्यक्षम्॥ 17 ॥  
\</2-17\>

\<2-18\>  
  18. जीवब्रह्मभेदे अनुमानानि

 तात्विकत्वगर्भसाध्यस्याप्रसिद्धिं परिहरति॥ न चाप्रसिद्धेति॥ जीवब्रह्माभेद इति॥ एतच्चोपलक्षणम्। जीवब्रह्मणोरतात्विकभेदेपीति द्रष्टव्यम्॥ तद्विपर्ययस्येति॥ अतात्विकभेदविपर्ययस्य॥ अष्टद्रव्येति॥ यथा हीच्छाया अष्टद्रव्याश्रितत्वे बाधकादष्टद्रव्यातिरिक्तं द्रव्यमप्रसिद्धमपि सिध्यति तथाऽभेदेऽतात्विकभेदे च बाधकात्तात्विकभेदोऽप्रसिद्ध एव सिद्धति॥ प्रतीयोगिज्ञानाबाध्येति॥ प्रतियोगिज्ञानबाध्यत्वसामान्यरहितेत्यर्थः। तेन यत्किञ्चिदभेदासिद्धिरिति परास्तम्। निरसिष्यत इति॥ निर्दुष्टानुमितिविषयत्वेन प्रामाणिकतया सिध्यतो भेदस्यमिथ्यात्वायोगादिति वक्ष्यते॥ नापीति॥ ब्रह्मसमसत्त्वभेदस्यैतदनुमानात्पूर्वमसिद्धेः॥ उभयत्रेति॥ जीवभेदस्य घटसमसत्त्वभेदस्य च घटे सत्त्वेन तत्र हेत्ववृत्तेरसाधारण्यम्॥ अपरेत्वित्यादि॥ ननु सार्वज्ञाभावरूपव्यापकव्यतिरेकेण सार्वज्ञेन व्याप्यस्यैक्यस्य व्यतिरेको भेदः पक्षे सिध्यतु तस्य तात्विकत्वं तु कुतः। मैवम्। व्यापकव्यतिरेकेण व्याप्यव्यतिरेकस्य साध्यमानत्वात्। मिथ्याभेदस्यैक्यव्यतिरेकित्वाभावात्। शुक्तौ शुक्त्यैक्ये सत्यपि मिथ्याशुक्तिभेदस्य सत्त्वात्। दुःखाननुभवितृत्वादिति॥ ननु सर्वानुभवितरि हेतोरसिद्धिः। स्वनिष्ठेतिविशेषणे जीवे व्यभिचारः। दुःखस्यान्तःकरणधर्मत्वात्। दुःखकृतविक्रियाया दुःखानुभवितृत्वार्थत्वात्। निरसिष्यमाणत्वाच्च॥ कल्पितमिथ्यात्वादिनेति॥ ननु मिथ्यात्वं प्रति हेतोर्दृश्यत्वादेः स्वसमसत्ताकसाध्यसाधकतया प्रातिभासिकत्वरूपकल्पितमिथ्यात्वासिद्धिः। किं तु व्यावहारिकं मिथ्यात्वं सिध्यति। मैवम्। जीवब्रह्मभेदस्य व्यावहारिकत्वेन तदैक्यस्य तात्विकत्ववन्मिथ्यात्वस्य जगति व्यावहारिकत्वेन तत्सत्यत्वस्य तात्विकत्वापातात्। ननु जीवब्रह्मशब्दाभ्यामुपहितचैतन्यस्य पक्षत्वे तत्र धर्मिसत्त्वभेदसाधनेपि न भेदस्य तात्विकत्वसिद्धिरित्यत आह॥ अत्र चेति॥ शोधिततत्त्वं पदार्थयोर्ब्रह्मजीवपदाभ्यामभिधानात्तात्विकभेदसिद्धिः। ननु शोधिते तत्र धर्मित्वाभावाद्बाध इत्याशङ्क्य निराकरोति॥ न चेति॥ व्याघातादिति॥ न च सर्वनिषधस्य ब्रह्मस्वरूपत्वेन न व्याघातः सर्वनिषेधश्रुतेर्ब्रह्मस्वरूपमात्र परत्वपर्यवसानेन तया भेदविरोधिसर्वनिषेधासिद्धेः॥ सम्बन्धिशब्दत्वादिति॥ नन्वनुमाने शब्दस्वभावोपन्यासो न युक्तः। मैवम्। परार्थानुमाने शब्दस्वभावप्रयोजकताया उक्तत्वात्॥ नाजात एकोन्यं हन्तीति॥ वृश्चिकादीनां जन्मनास्वमात्रादिहन्तृत्वं भटानां त्वैकस्यां समरभूमौ घटितानां हन्तृत्वमिति लोके दृष्टत्वात्। परस्परहन्तृधर्माश्रयत्वं जीवब्रह्मणोर्भेदासाधकमित्यर्थः। अयं न्यायस्तु जयतीर्थाचार्यकृतवादावल्यां तत्वप्रदीपिकायां चतुर्थपरिच्छेदे च लिखितः॥ ॥ जीवब्रह्मणोर्भेदेऽनुमानानि॥ 18 ॥  
\</2-18\>

\<2-19\>  
  19. जीवानामन्योन्यभेदेऽनुमानानि

 ॥ चन्दनप्रभवेति॥ दुःखाननुसन्धातृत्वमात्रस्य पक्षेऽसिध्द्या तद्वारणाय मैत्रानुसंहितेति विशेषणस्योपादानेपि न दोषः। तस्य विशिष्टाभावसम्पादकत्वेन हेत्वंतरत्वात्। न चाननुसन्धातृत्वमुपाधिः। जीवानामन्योन्यं भेदाभावमते व्यतिरेकहीनत्वात्॥ स्वप्रतियोगितावच्छेदकेति॥ अत्र आधारान्तेन बद्धत्वमुक्तम्। भेदवन्निष्ठत्वं च भेदसमानदेशत्वम्। तेन ध्वम्सस्य प्रतियोगितावच्छेदकं न नानाबन्धानुगतबन्धत्वम्। तस्य सामान्याभावत्वाभावादिति परास्तम्। न वा बन्धप्रतियोगिकभेदवति कालादौ ध्वंसस्य विद्यमानत्वेनार्थान्तरम्। न च दुःखनिगडसाधारणबन्धत्वासम्भवः। बन्धत्वप्रकारव्यवहारविषयत्वादेः सम्भवात्॥ आत्मप्रतियोगिकेति॥ न च जडत्वमुपाधिः। व्यतिरेकहीनत्वात्॥ आकाश इति॥ कालभेदं परमाणुभेदं चादाय सिद्धसाधनवारणाय विशेषगुणविभुपदे। न च शब्दानाश्रयत्वमुपाधिः। अव्यतिरेकत्वात्। ननु केचिन्मतीयानुमानत्रयेपि कल्पितव्यक्तिभेदेनापि जातेरुपपत्त्या तात्विकव्यक्तिभेदापर्यवसायित्वेनार्थान्तरमत आह॥ जातेरिति॥ अन्यथेति ननु जातेर्व्यक्तिभेदसमानसत्ताकत्वनियमेन प्रातिभासिकभेदस्य व्यावहारिकजातिं प्रति बाधकत्वं भविष्यति। मैवम्। व्यधिकरणत्वात्। अभेदस्य जात्यदूषणत्वे मयाऽपादिते त्वया भेदस्य दूषणत्वोपपादनात्। ननूक्तरीत्याऽकाशत्वमपि जातिः स्यादिति तात्विकानेकाकाशसिद्धिः स्यादत आह॥ आकाशत्वादिकं त्विति॥ ॥ जीवानामन्योन्यं भेदेऽनुमानानि॥ 19 ॥  
\</2-19\>

\<2-20\>  
  20. आत्मभेदे अनुकूलतर्काः

 चक्षुरादिकरणभेदवदिति॥ नन्वन्यकरणभेदेन तथाऽदर्शनेप्यन्तःकरणभेदस्य तदैक्याध्यासापन्नेऽननुसन्धानप्रयोजकत्वं कल्प्यते अन्यथा ब्रह्मैक्यस्य जीवे श्रुतिसिद्धतया सर्वानुसन्धानापत्तेः। मैवम्। जीवब्रह्मभेदस्यैवश्रुतिसिद्धतया तद्भेदेप्यननुसन्धानोपपत्तेः॥ प्रत्यहमिति॥ ननु संस्कारात्मनास्थितस्यैव पुनरुद्बोधेन तत्रान्तःकरणभेदाभावः। मैवम्। संस्कारस्यानन्तःकरणत्वेऽननुसन्धानप्रसङ्गात्। तत्त्वे सुप्तौ लयानुपपत्तेः॥ सुप्तप्रलीनेति॥ ननु तेषामनुसन्धानप्रयोजकान्तःकरणैक्याध्यासरूपसामग्रीविरहान्न संसारिदुःखानुभवः। न हि प्रतिबन्धकमात्रेण कार्यविरहः। किं तु सामग्रीविरहेणापि। मैवम्। मुक्तौ स्वरूपसुखाननुसन्धानस्य वक्ष्यमाणत्वात्॥ मुक्ताविति॥ न च तस्याजन्यत्वेनान्तःकरणानपेक्षा। सुखादिसाक्षिणोपि तत्वात्॥ उक्तरीत्येति॥ चक्षुरादिभेदवदित्यर्थः॥ मुक्तस्येति॥ ननु वैषयिकसुखाद्यनुसन्धानेऽविद्यैकत्वस्य तन्त्रत्वेन स्वप्रकाशस्वरूपस्फुरणे तदनपेक्षेति न स्वरूपसुखाननुभवप्रसङ्गः। मैवम्। मोक्षकालीनसुखस्फुरणस्येदानीमपि सत्त्वापातात्। नन्वविद्यातन्निवृत्त्योर्बन्धमोक्षयोः शुद्धगतत्वेपि दुःखाद्यनुसन्धातृत्वमुपहित एवेति न शुद्धभेदापादकमित्यत आह॥ दुःखानुसन्धानरूपस्येति॥ निवृत्तिरेवेति॥ ननूपाधेः कल्पितत्वेन निवृत्तावप्युपधेयस्याकल्पिततया तदनिवृत्तेस्तस्य मोक्षान्वयितोपपद्यते। मैवम्। घटे निवृत्ते घटाकाशस्येवोपाधिनिवृत्तानुपहितस्वरूपस्यापि निवृत्यवश्यंभावात् प्रतिबिम्बस्येति॥स्योपपादयिष्यमाणत्वात्॥ एतेनेति॥ तत्वज्ञानेन भोक्तुर्निवृत्तिरेव न तु मुक्तिरित्यापातेन। ननु दुःखाद्यनुसन्धातृत्वरूपः संसारः शुद्धगत एव। न च तस्य सर्वजीवदुःखानुसन्धानापत्तिः। कल्पितभेदादननुसन्धानोपपत्तेरत आह॥ शुद्धचिन्मात्रेति॥ धर्मिज्ञानाबाध्यत्वमिति॥ ननु व्यवस्थायाः स्वसमानसत्ताकभेदकार्यत्वेन न तयो भेदस्य धर्मिज्ञानाबाध्यत्वाक्षेपः। मैवम्। सस्मिन्धर्मिणि यत् स्वकार्यकारि तत् तद्धर्मिज्ञानाबाध्यमिति व्याप्तिबलेन तदाक्षेपसम्भवात्॥ अभेदस्य त्विति॥ पूर्वबद्व्याप्तिबलेनाभेदस्य मिथ्यात्वं॥ एतेन नेत्राद्यवच्छिन्नस्येति॥ हस्ताद्यवच्छिन्नस्याप्यनुसन्धानस्यानुभवसिद्धत्वेन नेत्राद्यवच्छिन्नस्य शब्दाद्युपलम्भजन्यसुखाद्यनुसन्धानस्य च सत्त्वेन तदननुसन्धानमसिद्धमित्यर्थः। सोहमिति द्रष्टुः शब्दानुसन्धानवच्चेतनैक्ये सति शरीरभेदेप्यनुसन्धानानु भवाच्छरीरान्तरेऽननुसन्धानमसिद्धमित्यर्थः॥ अन्तःकरणस्येति॥ अन्तःकरणतदवच्छिन्नानांभिन्नत्वान्नानुसन्धानम्॥ शुद्धब्रह्मगतत्वोक्तेरिति॥ बन्धमोक्षयोः सामानाधिकरण्यानुरोधेन त्वया शुद्ध एवानुसन्धानात्मकभोगस्य वाच्यत्वात्। ननु शुद्धेऽविद्या भोगस्त्वन्तःकरणावच्छिन्ने। मैवम्। चोरापराधेन माण्डव्यनिग्रहवद्व्यधिकरणत्वेन निरस्तत्वात्॥ तद्द्वारेति॥ अविद्यावच्छिन्नद्वारेत्यर्थः॥ शुद्धनिष्ठत्वापत्तेश्चेति॥ यत्त्वविद्यावच्छिन्नद्वारा शुद्धेऽनुसन्धातृत्वमिष्टमेव। अनेन जीवेनेत्यादिश्रुतेरिति। तन्न। नित्यमुक्तत्वादिश्रुतेर्निर्विषयत्वस्य मुक्तोपसृप्याभावस्य च प्रसङ्गस्योक्तत्वात्॥ आत्मभेद इति॥ ननु तवात्मभेद इवावच्छेदकाज्ञानादिभेदेन मम व्यवस्थोपपत्तिः। मैवम्। चेतनैक्ये सत्यज्ञानादिभेदस्य हस्तादिभेदवदननुसन्धानाप्रयोजकत्वस्य बहुकृत्व उक्तत्वात्॥ केनचिदिति॥ तत्वप्रदीपिकाकृता॥ नाजात इतीति॥ नाजात एकोन्यं हन्ति नाप्यन्याधार इति न्यायस्तु व्याख्यातः॥ तदुक्तमिति॥ उपाधिखण्डन इति शेषः॥ सुखदुःखादीति॥ चैतन्यैक्ये सत्यन्तःकरणाद्युपाधिभेदमात्रात्सुखदुःखादिभोगो भेदेन न दृश्येत। हस्तपादादिगतभोगवत्। यद्यपि सत्योपाधिकृतसत्यभेदे दूषणतयेदं टीकायां व्याख्यातं तथापि स्वाभाविकेचैतन्यैक्ये सति सत्येभेदेपि नाननुसन्धानं युज्यते किं पुनः कल्पिते भेद इत्यत्र तात्पर्यम्॥ नानादेहगेति॥ स्वरूपैक्ये सति नानादेहगतसुखाद्यनुसन्धानं सौभर्यादेयोगिनो दृष्टमतस्तदेवानुसन्धाने प्रयोजकम्। ननु नानादेहगभोगानसन्धानं योगिनोस्तीत्यत्र न मानं परबुद्धेरप्रत्यक्षत्वादत आह॥ न चेदिति॥ भोगंविना नानादेहधारणे प्रयोजनाभावात्प्रेक्षावतो योगिनो नानादेहेच्छा न स्यात्। अतोस्त्येव योगिनो नानादेहगभोगानुसन्धानमित्यनुमीयत इत्यर्थः। स्वाधिकरणे स्वकार्याकारिण एक्यस्य मिथ्यात्वं स्यादित्यत्र संमतिमाह॥ अनुसन्धानरहितमिति॥ ननु निरंशेप्याकाशे यथोपाधिसम्बन्धस्तथा चैतन्येपि स्यादत आह॥ एवमिति॥ गगनादावपि स्वाभाविकांशभेदे सत्येवोपाधिः सम्बध्यते॥ नचेदिति॥ स्वाभाविकांशो गगनादौ नाङ्गीक्रियत इति चेत्तर्ह्युपाधिसम्बन्धस्तत्रैकदेशे वा भवति सर्वस्मिन् वा। आद्ये त्वन्मते गगने स्वाभाविकांशाभावेनानवस्था। अन्त्ये न भेदकः॥ ॥ आत्मभेदेऽनुकूलतर्काः॥ 20 ॥  
\</2-20\>

\<2-21\>  
  21. भेदपञ्चके अनुमानानि

 ॥ ब्रह्म जीवोवेति ॥ न च परिच्छिन्नत्वं जडत्वं वोपाधिः। ब्रह्मणि साध्याभावनिश्चयेन व्यतिरेकहीनत्वात्॥ तत्वतः शुक्त्यभिन्नो नेति॥ न च तत्वतः शुक्त्यभिन्नत्वरूपप्रतियोग्यप्रसिद्व्या साध्याप्रसिद्धिः अद्वैतमते ब्रह्मणि द्वैतमते च शुक्तौ तत्प्रसिद्धेः॥ अनात्मेति॥ ईशभेदेनार्थान्तरवारणायान्तर्गणिकेति। नन्वेकत्र घटे कल्पिता येऽनेके घटास्तेषु स्ववृत्तिधर्मानधिकरणघटज्ञानबाध्य भेदवत्सुव्यभिचारः। मैवम्। आरोपितघटावृत्तिधर्मवत्त्वस्याधिष्ठानभूतेघटेऽसिद्धेः। ननुयत्किञ्चित्स्ववृत्तिधर्मानादारोक्तौ घटत्वानधिकरणपटज्ञानावाध्यभेदेनात्म ज्ञानबाध्येनार्थान्तरम्। स्ववृत्त्यशेषधर्मानाधारोक्तौ तव मते ब्रह्मणोपि वाच्यत्वादिकेवलान्वयिधर्माधारत्वेन साध्यासिद्धिः। मैवम्। तादृशज्ञानबाध्यत्वानांसामान्याभावस्य साध्यत्वान्नार्थान्तरम्॥ स्वावृत्तीत्यादि॥ स्वशब्देन घटादिः तदवृत्तिधर्माधिकरणं चैत्रः तत्प्रतियोगिकश्चैत्रज्ञानाबाध्यो यश्चैत्रभेदः तदधिकरणं यो मैत्रःघटाद्यवृत्तिधर्माधिकरणं च तत्प्रतियोगिको मैत्रज्ञानाबाध्यश्च यो मैत्रभेदः तदधिकरणम्। एतेन घटादीनामात्मनः सकाशादात्मनां च मिथो भेदः सिध्यति। न चाजडत्वमुपाधिः। उपाधिव्यतिरेकवति जडे साध्यव्यतिरेकानिश्चयात्। जीवस्य ब्रह्मत इति॥ नचात्र जीवत्वानधिकरणेत्यपि साध्ये विशेषणं दत्वा जीवब्रह्मभिन्नात्मनोपि साधनप्रसङ्ग इति वाच्यम्। बाधात्तदसिद्धेः। जीवब्रह्मजडानां तद्भेदानां चोभयसिद्धानां तात्विकत्वमात्रस्य साधनान्नातिप्रसङ्गः। जीवाज्जडस्य भेदसिध्यर्थमप्त्वादीति विशेषणम्। एवमग्रेपि बोध्यम्॥ ब्रह्मप्रतियोगिकेत्यादि॥ आद्यमधिकरणान्तं जीवस्य ब्रह्मणः सकाशाद्भेदसिध्द्यर्थं अप्त्वाद्यनधिकरणमिति जडात् आन्तर्गणिकभेदवदिति जीवान्तरात्। एवं च ब्रह्मजडजीवान्तरेभ्यो भिन्नाज्जीवात्पृथिव्यां भेदः सत्यन्तेन सिध्यति। द्वितीयेनाप्त्वादीत्यनेनेश्वरस्य जडभेदः। तादृशादीश्वराद्भेदः पृथिव्यां सिध्यतीति पञ्चापि भेदायुगपत्सिध्यन्तीत्यर्थः॥ भेदहीनमिति॥ न च मुक्त्यसहवृत्तित्वं जडत्वं चोपाधिः। व्यतिरेकहीनत्वात्। मुक्तिकाले साध्याव्याप्तेश्च॥ स्वाबाध्येति॥ नचानात्मविषयत्वमुपाधिः। व्यतिरेकहीनत्वात्॥ घटसंसर्गेति॥ न च काल्पनिकाभावस्य कालत्रयवृत्तित्वसम्भवेन सिद्धसाधनम्। काल्पनिकस्य स्वरूपेणात्यन्ताभावप्रतियोगितया एककालसम्बन्धस्यापि तत्राभावात्। ननु घटसंसर्गानवच्छिन्नेतिवत्तादात्म्यानवच्छिन्नेत्यपि विशेषणं दत्वा पञ्चमाभावसाधनस्यापि प्रसङ्ग इत्यत आह॥ अत्रचेति॥ समानाधिकरणेति॥ मिथ्यात्वेनोभयसिद्धभेदव्यावृत्तयेऽबाध्यान्तं भेदविशेषणम्॥ ॥ भेदपञ्चकेऽनुमानानि॥ 21 ॥  
\</2-21\>

\<2-22\>  
  22. भेदश्रुतेः अनुवादकत्वभङ्गः

 ॥ सिद्धो भेदइति॥ न च श्रुत्यादिषुकाल्पनिकभेद एवोच्यते। स्वतःप्रमाणश्रुत्यादिसिद्धस्य भेदस्य काल्पनिकत्वायोगात्। सत्यत्वे बाधकाभावाच्च। अनुपदमेव निरसिष्यमाणत्वाच्च॥ जीवत्वावच्छिन्नेति॥ स्वप्रत्यक्षेण स्वस्मादीशस्य भेदसिद्धावपि परजीवात्तदसिध्द्या नानुवादः श्रुतिरित्यर्थः॥ न हिस्यादित्यादीति॥ एतच्च सर्वं व्याख्यातं मिथ्यात्वानुमानस्यागमबाधप्रस्तावे॥ ॥ भेदश्रुतेरनुवादकत्वभङ्गः॥ 22 ॥  
\</2-22\>

\<2-23\>  
  23. भेदश्रुतेः व्यावहारिकभेदपरत्वभङ्गः

 ॥ सर्गाद्यभावोक्तेरिति॥ न चात्र दैनन्दिनसर्गाद्यसम्बन्ध प्रतिपादनेनावान्तामुक्तावप्युपपत्तिः। सामान्यतः सर्गप्रलयमात्रनिषेधश्रवणात्॥ मायानिषेधाच्चेति॥ न च मायाशब्दो मात्सर्यादिपरः न मूलमायापरः। मुख्यार्थहानेः। किमुतापर इति कैमुत्येन सत्त्वादिराहित्योक्तेश्च॥ शुद्धब्रह्मज्ञानफलत्वोक्तेश्चेति॥ न चात्र सर्ववैषयिकसुखानां ब्रह्मानन्देऽन्तर्भावकथनपरत्वान्नैतद्बलेन नानाकामावाप्तिः शुद्धज्ञानफलम्। तस्यापदार्थत्वादवाक्यार्थत्वाच्च॥ त्वयापीति॥ न च भूमविद्यावाक्योपक्रमोक्तप्राणविद्याफलमिदं न तु भूमविद्याया इति वाच्यम्। भूमविद्याफलोक्त्यवसरे उक्तत्वात्। न चेदं भूमविद्यास्तुतिमात्रं न तु फलोक्तिरिति वाच्यम्।  
 न पश्यो मृत्युं पश्यति न रोगं नोत दुःखतां।  
 सर्वं ह पश्यः पश्यति सर्वमाप्नोति सर्वशः  
 इति स एकधा भवतीत्याद्युक्त्वा सर्वग्रन्थीनां विप्रमोक्ष इत्यादिनोक्तानां मृत्युराहित्यादीनामप्यफलत्वापत्तेः॥ परं ज्योतिरिति॥ न चात्र जक्षणप्रभृतीनामिव गर्भत्वेन त्वदभिमतभेदगर्भक्रीडादीनां परममुक्तिफलत्वाभाव इति वाच्यम्। इव शब्दाश्रवणात्। स उत्तमपुरुष इत्युत्तमत्वस्यापि तत्रोक्यस्यासिध्द्यापाताच्च॥ तदा विद्वानिति॥ साम्यपदोदितभेदस्य कर्मक्षयरूपपरममुक्तिसमानकालीनत्वमुच्यते। न च परमसाम्यमैक्यमेव। अशब्दार्थत्वात्। जुष्टमिति॥ न च देहान्यत्वमेवान्यशब्दार्थः। सङ्कोचे मानाभावात्। अन्यशब्दस्यान्यत्रैव प्रसिद्धेश्च। तथा च भेदज्ञानस्य शोकापायरूपमोक्षहेतुत्वमवगम्यते॥ ॥ भेदश्रुतेर्व्यावहारिकभेदपरत्वभङ्गः॥ 23 ॥  
\</2-23\>

\<2-24\>  
  24. जीवेशभेदे शब्दान्तरादि

 ॥ शब्दान्तरादिभिरिति॥ शब्दान्तराभ्याससङ्ख्यागुणप्रकरणान्तरसंज्ञाभिः॥ एष एवेति॥ प्रबोधयत्युत्तिष्ठति पदाभ्यां प्रबोधयिता उत्थाता च भिन्नः प्रतीयते॥ विरुद्धार्थेति॥ विरुद्धार्था ये धातवः तेभ्यो निष्पन्नं यदाख्यातं तद्विशिष्टं यच्छब्दान्तरं यजति ददातीत्यादि तेभ्यो यथा यागदाने भिन्ने तथेत्यर्थः॥ द्वितीयस्य द्वितीयपादे चिन्तितम्। यजति ददाति जुहोतीति श्रूयते तत्र यागदानहोमानां भावनाः किमभिन्ना विधीयन्ते उत भिन्ना वा। यद्यपि धातुभेदादाख्यातपदानि मिथः शब्दान्तरं तथापि प्रत्ययांशः सर्वत्रैकरूपः। तदर्थभावना तदभेदादभिन्ना। यदि हि धात्वर्थान्प्रति गुणभूता भावना स्यात्ततस्येषां घातुभेदेन भिन्नत्वाद्भावनापि तान्प्रत्युपादीयमाना प्रति धात्वर्थं भिद्येत। भावनाप्रधानत्वादाख्यातस्य। तां प्रत्युपादीयमाना धात्वर्थाः संहत्यैव तां विशिंषन्ति। यथा अरुणया क्रीणातीत्यादावरुणिमादयः क्रयम्। तदुक्तम्।  
 भावना प्रत्ययार्थत्वात्तदेकत्वान्न भिद्यते।  
 गुणभूता हि धात्वर्था न तां भिद्युः कथञ्चनेति।  
 तस्माद्यागदानादिधात्वर्थैरेकैव भावनाऽवच्छिद्यत इति न यागदानादिभावनाभेद इति प्राप्ते सिद्धान्तः। यदिधातुसमुदायत्प्रत्ययः श्रूयते द्वन्द्वादिव सुप्, यदि वा क्रीणातिरिव गुणादिभ्यो विविक्तः श्रूयते तदा सर्वैर्धात्वर्थैर्भावना विशिष्येत प्रातिपदिकार्थैरिव सुबर्थः। क्रय इवारुणादिभिः प्रत्येकं तु धातुभ्यः प्रत्ययः श्रूयत इति नैकभावनासम्भवः। तदुक्तम्।  
 प्रत्ययांशः समानोपि प्रतिधातुप्रयोगतः।  
 तत्तदर्थानुसारेण भावनाभेदमावहेत्।  
 निष्पद्येत समस्तेभ्यो धातुभ्यः प्रत्ययो यदि।  
 ततः सर्वविशिष्टा स्यात् द्वन्द्वोत्पन्नसुबर्थवत्।  
 यदि च प्रत्ययः शुद्धः सर्वधातुपृथक्कृतः।  
 श्रूयेत क्रयवत्सर्वैर्विशेष्येत स धातुभिरिति॥  
 नित्यः परो नित्यो जीव इति॥ नित्यशब्दाभ्यासः परजीवौ भिनत्ति। एकेन नित्यशब्देन परेशे नित्यत्वे बोधिते पुनस्तत्रैव नित्यत्वस्यैव बोधितस्य बोधनायोगात्। गुणान्तरं विधातुं प्रत्यभिज्ञारूपपुनःश्रुतेरभेदकत्वादप्रत्यभिज्ञायमानेत्युक्तम्।  
 अधिकरणं तु। समिधो यजति तनूनपातं यजति इडो यजति बहिर्यजति स्वाहाकारं यजतीति पञ्चकृत्वः श्रुतयजतिनैको याग उच्यते पञ्च वा। तत्राख्यातभेदाभावाद्धातुभेदाभावाच्चैक एव यागः। तदुक्तम्। प्रत्यक्षप्रत्यभिज्ञानाच्छब्दैकत्वं प्रतिष्ठितम्। तदेकत्वात्तदर्थोपि न भेदं प्रतिपद्यत इति पूर्वः पक्षः। सिद्धान्तस्तु। यद्येकमेव कर्म स्यात्तर्हि तस्य पूर्ववाक्येन विहितत्वात्पुनर्विधानमनुपपन्नम्। अतः पुनर्विधिवशात्कर्मभेदः॥ द्वा सुपर्णेत्यादीति॥ अत्र हि जीवेशगतया सङ्ख्ययैव तयोर्भेदः साधनीयः। विचारितं चैतत्।  
 सप्तदश प्राजापत्यान् पशूनालभते अत्र किं सप्तदशपशुद्रव्यक एको यागः किं वा एकैकपशुद्रव्यकाः सप्तदश यागा इति। तदर्थं विचार्यते। प्राजापत्यानिति प्रकृत्या प्रजापतिदेवताभिधीयते तद्धितेन पशुर्द्रव्यं बहुवचनेन बहुत्वम्। तत्र तद्धितार्थः पशुर्बहुत्वेन प्रथममन्वितः पश्चात्प्रजापतिना देवतया सम्बध्यते पशुश्च पशुश्च पशुश्च तेषां प्रजापतिर्देवतेति तदा बहुभिः पशुभिर्व्यासज्यैका देवता सम्बध्यत इति द्रव्यदेवतासम्बन्धैक्यादेको यागो भवति किं वा प्रथमं प्रजापतिनान्वितः पश्चाद्बहुत्वेन सम्बध्यते प्रजापतिर्देवताऽस्येति प्राजापत्यश्च प्राजापत्यश्च प्राजापत्यश्च प्राजापत्या बहव इति तदा भिन्नै र्द्रव्यदेवतासम्बन्धैर्भिन्ना एव यागाः कल्प्यन्ते। तत्र प्राजापत्यशब्देन देवतासम्बन्धोपसर्जनद्रव्यमेव प्राधान्येनोच्यते। यश्च प्रधानं तस्यैवार्थान्तरेण बहुत्वेन सम्बन्धोनोपसर्जनस्य देवतासम्बन्धस्य। ननु देवताविशिष्टं द्रव्यमभिहितं विशिष्टेनैव रूपेण सङ्ख्यान्वयि स्यान्न स्वरूपेण। न। द्वौ त्रय इत्यत्रानैकान्त्यात्। न हि द्वावित्यत्र द्वित्वविशिष्टेन रूपेण द्विवचनाभिहितसङ्ख्यान्वयः। तथा सति द्वावित्यत्र चत्वारः प्रतीयेरन्। एवं त्रय इत्यत्र नव। तस्माद्यथा तत्र द्वित्वविशिष्टमपि द्रव्यं द्विशब्देनोक्तं स्वरूपेण द्विवचनाभिहितसङ्ख्यायोगं प्रतिपद्यते तथात्रापि तद्धिताभिहितं द्रव्यं स्वरूपेणैव बहुत्वं प्रतिपद्यते न सोपसर्जनम्। तस्मादेकं कर्म सप्तदशपशुद्रव्यकमिति पूर्वपक्षयित्वा सिद्धान्तितम्। स्वरूपेणैव सङ्ख्यान्वयादेकयागत्वे तत्र प्रकृतिभूतादग्नीषोमीयपशोर्हृदयं जिह्वा वक्षो यकृत् वृक्कौ सव्यं दोरुभे पार्श्वे दक्षिणा श्रोणिर्गुदतृतीयमिति दैवतानीति विहितस्यैकस्यैव एकपशुनिष्पन्नावदानगणस्यातिदेशतः प्राप्तस्यानुष्ठाने सप्तदशपशूनां प्राजापत्यत्वं न सम्पादितं स्यात्। न चोपदेशेनातिदेशबाधः देवतासम्बन्धविशिष्टे पशुद्रव्ये सप्तदशसङ्ख्यान्वयाङ्गीकारेऽतिदेशोपदेशयोरबाधेनैवोपपत्तावति देशबाधकल्पनायोगात्। तस्मात्सप्तदशयागा इति॥ अनश्नन्नित्यादेर्भेदकस्य गुणान्तरस्येति॥ यथा वैश्वदेव्यामिक्षा वाजिभ्यो वाजिनमित्यत्र पूर्वविहितस्य कर्मणः प्रबलगुणावरुद्धत्वात्तत्र स्वनिवेशमलभमानः स्वात्मसङ्गतये वाजिभ्यो वाजिनमित्येतस्य विधेः कर्मान्तरोत्पत्तिपरतां कल्पयन् वाजिनाख्यो गुणो भेदको भवति तथाऽत्तीत्यदनाख्यगुणावरुद्धे जीवेऽनश्नन्नित्यस्य गुणस्यानिवेशादशनाख्यो गुणः स्वनिवेशाय जीवपरमात्मनोर्भेदमाचष्टे॥ यतोवाचो निवर्तन्त इत्यादीति॥  
 यथा कुण्डपायिनामयने श्रूयते उपसद्भिश्चरित्वा मासमग्निहोत्रं जुह्वतीति। अत्र नित्याग्निहोत्रानुवादेन मासाख्यगुणो न विधातुं शक्यते। नित्याग्निहोत्रे उपसदामभावेन तद्विपरिवृत्तेरभावात्। तस्मादग्निहोत्रसंज्ञं कर्मान्तरमभिधीयते तथा यतो वाचो निवर्तन्त इत्यत्र जीवस्यासन्निहितत्वात्तत्र वाङ्गमनसवृत्त्यविषयत्व विधानासम्भवाद्यस्मिंस्तद्विधीयते स जीवाद्भिन्न इति सिध्यति॥ जीवेशादीति॥ यथा अथैष ज्योतिरथैष विश्वज्योतिरेतेन सहस्रदक्षिणेन यजेतेत्यत्र ज्योतिरादिसंज्ञाभ्यः कर्मभेदसिद्धिः। तदुक्तम्।  
 नामान्तरश्रुतावर्थभेदस्तावत्प्रतीयते।  
 बलवद्बाधकाच्चासावन्यथात्वं प्रपद्यते॥  
 नचात्र बलवद्भाधकमस्ति येन संज्ञानिमित्तो भेदोपोद्येतेति। तथाजीवेशसंज्ञाभ्यां तयोर्भेदः सिध्यति। ननु शब्दान्तरादीनां प्रत्यक्षादिसमकक्ष्यतया भेदकत्वेपि न तेषां तात्विकाभेदविरोधित्वम्। मैवम्। वेदतात्पर्यविषयस्य तात्विकत्वनियमेन भेदविरोध्यभेदस्य पारमार्थिकत्वानुपपत्तेः। ननु कर्मभेदेप्रमाणत्वेन क्लृप्तानां शब्दान्तरादीनांनचेतनभेदे प्रमाणत्वम्। नह्यन्यभेदे प्रयोजकस्यान्यभेदप्रयोजकता। मैवम्। विरुद्धधातुनिष्पन्नाख्यातरूपशब्दान्तरयोगादिना यथानेकं कर्मेति गम्यते तथानेकश्चेतन इति तत एवावगम्यते। नहि बोधयत्युत्तिष्ठतीत्यत्र बोधयितोत्थाता च भिन्न इति न प्रतीतिः। ननु विशेषणभेदाद्विशिष्टस्य भेदः प्रतीयते न विशेष्यस्य। मैवम्। प्रतीतस्यापि विशेष्यभेदस्य प्रत्यभिज्ञानादिनाऽभेदप्रमाणेन त्याज्यत्वात्। न चात्र भेदत्यागकारणं प्रत्यभिज्ञादिकमस्ति। प्रत्युतैष एव जीवमेतस्माज्जीव इत्यप्रभिज्ञैव। एतेन शब्दान्तरस्य न कर्तृभेदकतेति निरस्तम्॥ ॥ जीवेशभेदे शब्दान्तरादि॥ 24 ॥  
\</2-24\>

\<2-25\>  
  25. भेदश्रुतेः षड्विधतात्पर्य लिङ्गानि

 ॥ अत्ति अनश्नन्नित्युपपत्तिरिति॥ ननु द्वितीयमुण्डके पुरुष एवेदं विश्वं ब्रह्मैवेदं विश्वमिदं वरिष्ठमित्यभेदोक्तिसत्वात्तद्विरोधः। मैवम्। एतस्य इदं सर्वं यदयमात्मेतिश्रुत्यर्थे व्याख्यातत्वात्। नच तृतीयमुण्डकगतेन परेऽव्यये सर्व एकीभवन्ति स यो हवैतत्परमं ब्रह्म वेद ब्रह्मैव भवतीत्यनेन विरोध इति वाच्यम्। एतास्याहंब्रह्मास्मीतिश्रुत्यर्थे व्याख्यास्यमानत्वात्। वस्तुतस्तु प्रथममुण्डके कस्मिन्नु भगवो विज्ञाते सर्वमिदं विज्ञातं भवतीति शौनकेनाङ्गिरसं प्रति पृष्टे परापररूपेण द्वे विद्ये अङ्गिराः प्रतिजज्ञे। तत्र इन्द्राद्यवान्तरार्थपरत्वे ऋगाद्या एवापरविद्याः उत्तमाक्षरपत्वे तु ता एव परविद्या इत्युक्तस्य ऋगाद्युत्तमत्वस्य सिद्धये तदर्थभूतस्योत्तमाक्षरस्य सर्वोत्तमत्वं प्रतिपादयितुं सर्वकारणत्वमक्षरस्योक्तम्। द्वितीयमुण्डकेपि प्राणआदिकारणत्वमुक्तं तृतीयमुण्डके तु द्वा सुपर्णेत्याद्युक्तमिति सर्वस्याः मुण्डकत्रयत्मिकाया उपनिषद उत्तमाक्षरपरत्वेन भेदपरतया तन्मध्यस्थितस्य पुरुष एवेदमित्यस्याभिक्रमणादिवत्तदनुकलत्वेनैव नेयत्वान्न तद्विरोधः।  
 तृतीयस्य प्रथमपादे विचारितम्। दर्शपूर्णमासयोः प्रयाजसमीपे श्रूयते अभिक्रामं जुहोतीति। अभिक्रम्य जुहोतीत्यर्थः। णमुल्‌प्रत्ययान्तमभिक्रमणं न क्रियातोऽन्येन सम्बद्धुमर्हतीति तस्य जुहोतिक्रियान्वये स्थिते होमानुवादेन विधीयमानमभिक्रमणं किं प्राकरणिकसर्वहोमाङ्गमुत प्रयाजहोमस्यैवेति संशयः। तदर्थं किमवान्तरप्रकरणमस्ति नवेति। तत्राङ्गभावनानामन्योन्याकांक्षारूपावान्तरप्रकरण सत्त्वेङ्गानामन्योन्याङ्गाङ्गितापत्त्या व्यवस्थापत्तेर्नावान्तरप्रकरणं नामास्ति। तदभावे च सन्निधिमात्रेणाभिक्रमणं प्रयाजाङ्गं स्यात्। सच दुर्बलः प्रकरणादतो दर्शपूर्णमासभावनया सम्बन्धात्तदीयसकलहोमाङ्गमभिक्रमणम्। नन्ववान्तरप्रकरणाभावेप्यभिक्रामं जुहोतीति वाक्येनैव प्रयाजाङ्गमभिक्रमणं स्यात्। मैवम्। जुहोतेः साधारणत्वेन प्रयाजमात्रपरत्वाभावात्। नन्वनुवादोऽयं सन्निहितगामी प्रयाजाश्च सन्निहिताः। मैवम्। बुद्धिविपरिवृत्तिरनुवादस्यापेक्षिता न पाठप्रत्यासत्तिः। तथासत्यत्यं तसन्निधानादुत्तमप्रयाजस्यैवाभिक्रमणमङ्गं स्यान्न समिदादीनाम्। तस्माज्जुहोतिशब्दे सङ्कोचाभावात्सर्वहोमाङ्गमभिक्रमणमिति प्राप्ते सिद्धान्तः। भदेदेवं यद्यवान्तरप्रकरणं न स्यात्। अस्ति तु तत्। प्रयाजान्विधायत्रीन्प्रयाजानिष्ट्वा समानयत उपभृत इत्यनेनोपभृतः सकाशादर्धमाज्यं जुह्वां कर्तव्यमित्येवंरूपं समानयनरूपं गुणं विधाय अभिक्रामंजुहोतीत्यभिक्रमेणं विधाय यो वै प्रयाजानां मिथुनं वेद समिधो बह्वीरिव यजति तनूनपादेक इवेत्यादिप्रयाजानिष्ट्वा हवींष्यभिघारयतीत्यन्तं प्रयाजपरामर्शदर्शनात्। नूनमेतावता प्रदेशे प्रयाजाः समाप्यन्त इत्यवगमात्तन्मध्यपतितमभिक्रमणं तदतिक्रमेणान्यत्र न गच्छति। विद्यते चाङ्गभावनानामप्यविज्ञातप्रकारत्वात्कथमित्याकाङ्क्षा। ननु तर्हि परस्पराङ्गाङ्गितापत्तिः। मैवम्। सन्दंशाभावात्। तदुक्तम्।  
 न विद्यते तु सन्दम्शो यत्र वाचनिकैर्गुणैः।  
 तत्राङ्गानां कथंभावः सन्नप्यविनियोजकः।  
 निष्फलत्वे च सर्वेषां न विशेषोवगम्यते।  
 कः शषः कस्य शेषित्वमतः सर्वं प्रधानगमिति।  
 तस्मात्सन्दम्शाभावान्नाव्यवस्था॥ पदिन्यायेनेति॥ व्याख्यातमेतन्न तुद्वितीयमस्तीति श्रुत्यर्थे॥ ॥ भेदश्रुतेः षड्विधतात्पर्ये लिङ्गानि॥ 25 ॥  
\</2-25\>

\<2-26\>  
  26. ऐक्यस्वरूपभङ्गः

 ॥ पर्यायस्येति॥ ननु ज्ञानानन्दयोरात्मैक्येपि यथापर्यायत्वादिकं न कल्पितानन्दत्वादिधर्मात् तथात्मैक्ययोरपीति चेन्मैवम्। कल्पितेनैकतरपरिशेषाभावसम्पादकेन वास्तवैकतरपरिशेषानिवृत्तेः॥ स्वरूप इति॥ प्रकाशमानेऽज्ञानायोगादित्यादिना निरस्तमित्यर्थः। शून्यस्येति। ननु तदवृत्तिधर्मानधिकरणत्वस्वरूपमैक्यं शून्यं तु निःस्वरूपमतो न तस्यैक्यत्वम्। मैवम्। स्वरूपत्वादिधर्महीनस्यैक्यस्य सस्वरूपत्ववच्छून्यस्यापि सस्वरूपत्वसौलभ्यात्॥ विशेषेति॥ ननु विशेषनिषेधेपि न शेषाभ्यनुज्ञा। वायौ न नीलं रूपमित्यस्य गौरं प्रत्यननुज्ञातत्वात्। मैवम्। विशेषनिषेधशेषाभ्यनुज्ञान्यप्रकारासम्भवे तस्य तथात्वनियमात्। वाय्वादौ तु नीरूपत्वरूपतृतीयप्रकारस्यापि सम्भवात्। आकाशादिवत्। प्रकृते तु तदवृत्तिधर्मानधिकरणत्वतद्वृत्तिर्माधिकरणत्वाभ्यामन्यस्य प्रकारस्यादर्शनेन तदसम्भवात्। ब्रह्मैव तथेत्युक्ते त्वन्योन्याश्रयात्॥ तन्मात्रस्येति॥ आत्मस्वरूपमात्रस्येत्यर्थः॥ ननु जीवावृत्तिधर्मानधिकरणत्वोपलक्षितात्मस्वरूपं परैर्नाङ्गीकृतमतस्तदेव मच्छास्त्रविषयः। मैवम्। उक्तोपलक्षितत्वस्यात्मनि विशेषणत्वे उपलक्षणत्वे च तस्य सखण्डत्वापातात्। ताभ्यां रहितस्यात्मस्वरूपमात्रस्य त्वच्छास्त्राविषयत्वात्॥ भेद एवेति॥ अभेदः खण्ड्योऽस्मकं न तु भेदः साध्य इत्यस्यापि सुवचत्वात्॥ ॥ ऐक्यस्वरूपभङ्गः॥ 26 ॥  
\</2-26\>

\<2-27\>  
  27. ऐक्यश्रुतेरुपजीव्यबाधः

 ॥ विरुद्धाकारस्याविवक्षायामपीति॥ अविवक्षामात्रेण वस्तुनोऽन्यथात्वाभावात्। ननु त्यागो नाम नाप्ययः। अप्ययस्य चरमसाक्षात्कारसाध्यत्वात्। किन्तु ब्रह्मानुभवाविषयत्वमित्यत आह॥ न हीति॥ सुवचं हि सत्वशून्यत्वयोश्चित्त्व जडत्वयोश्चाविवक्षया सच्छून्याभेदानुभवं प्रति चिज्जडाभेदानुभवं च प्रत्यविषयत्वमात्रेण सच्छून्ययोश्चिज्जडयोश्चाभेदसिद्धिरिति। ननु सच्छून्ययोश्चिज्जडयोर्विरद्धाकारपरित्यागे आकारान्तराभावः। असतो निःस्वरूपत्वात्। जडस्य चाध्यस्तरूपत्वात्। मैवम्। सर्वज्ञत्वनिर्दुःखत्वादिधर्मिग्राहकमानसिद्धाकारपरित्यागे ब्रह्मण्यप्याकाराभावाच्चित्तादिप्रकारत्यागे चिदाकारस्याप्यसम्भवाज्जीवे प्रत्यक्षबाधितस्य ब्रह्मगतपूर्णानन्दाकारस्यापि त्यक्तव्यत्वेन पूर्णानन्दैक्यासिद्धेश्च। किञ्च। विरुद्धाकारसंत्यागो यद्यैक्यस्योपपत्तये तह्यैक्यं त्यज मुख्यस्य विरुद्धस्योपपत्तये। तच्च ममापि सम्मतमिति। ननु चित्त्वैक्ये तव सम्मतावपि न तदाश्रयैक्येपि सम्मतिः। मैवम्। चितोपि चित्त्वाश्रयस्वाभेदेन चित्त्वाश्रयैक्येपि मम सम्मतेः। न हि घटो घटत्वाश्रयाभिन्न इत्युक्ते घटान्तरेणाभेदश्चायाति। येनेदं वाक्यं ममासम्मतार्थं स्यात्॥ पुरोडाशकपालेनेति॥ दर्शपूर्णमासयोः श्रूयते पुरोडाशकपालेन तुषानुपवपतीति। अत्र पुरोडाशकपालशब्देन पुरोडाशरूपविशेष्यान्विततयोपस्थितस्य तुषोपवापलक्षणशेषान्तरेणाकाङ्क्षाविरहात् अन्वयासम्भवलक्षणस्य विनियुक्तविनियोगदोषस्य परिहाराय पुरोडाशकपालशब्दस्य वस्तुतः पुरोडाशश्रपणशेषत्वाधिष्ठानैककपालस्वरूपे लक्षणेति वर्णितं चतुर्थाध्यये॥ इहत्विति॥ जीवस्यापि चित्त्वेन चिदभेदस्य मयाप्यङ्गीकारादित्यर्थः॥ अन्यतेति॥ धर्मिग्राहकविरोधस्योपजीव्यविरोधाभावे॥ उत्पत्तिशिष्टेति॥ वैश्वदेव्यामिक्षावाजिभ्यो वाजिनमित्यत्रोत्पत्तिशिष्टामिक्षारूपगुणावरुद्धे यागे उत्पन्नशिष्टवाजिरूपगुणस्यानन्वयः। उत्पत्तिवाक्यविरोधादिति यदुच्यते मीमांसकैः तदपि तव मते न स्यादित्यर्थः॥ एतेनैक्यश्रुतेरिति॥ तत्त्वमस्यादिश्रुतेर्धर्मिग्राहकरूपत्वान्न तस्याः धर्मिग्राहकश्रुत्यन्तरापेक्षेत्यर्थः॥ एतेनाभेदंनोल्लिखन्तीधीरिति॥ भेदग्राहकं प्रत्यभेदग्राहकस्यानुपजीव्यत्वेन। अभेदं गृह्णन् ज्ञानभेदं गृह्णाति। भेदस्याभेदपूर्वकत्वात्। एवं चाभदांशे सा भेदप्रतीतिः प्रमा स्यात्। न तु भेदांशे। स्वापेक्ष्यवैशसात्। स्वोपजीव्यस्य नाशनादित्यर्थः॥ बलादिति॥ भेदश्रुतेर्बलवत्त्वात्॥ ऐक्यश्रुतेरुपजीव्यबाधः॥ 27 ॥  
\</2-27\>  
(proof complated)

    
\<2-28\>  
  28. तत्त्वमस्यादिवाक्यार्थः

 ॥ एकस्मिन्निति॥ दशमस्य चतुर्थपादे चिन्तितम्। अग्निष्टोमे उपावर्तध्वमित्यनेन मन्त्रेण दर्भाभ्यां च स्तोत्रोपाकरणमस्ति। वाजपेये श्रूयते रथघोषेण माहेन्द्रस्य स्तोत्रमुपाकरोति। तदिह किं रथो दर्भयोर्निवर्तको घोषो मन्त्रस्य उत रथस्य घोष उभयोर्निवर्तक इति संशये षष्ठीतत्पुरुषे पूर्वपदस्य लक्षणापत्त्या द्वन्द्व एवाश्रयणीयः। एवं च द्रव्यत्वसामान्याद्रथोदर्भयोर्निवर्तकः शब्दत्वसामान्यात् घोषो मन्त्रस्य। एवञ्च नावश्यं रथस्यैव घोष आदर्तव्यः। घोषस्याविशेषणाद्येन केनचिद्धोषेण कार्यसिद्धेरिति पूर्वपक्षे यद्यपीतरेतरयोगद्वन्द्वे पदद्वयमपि श्रुतिवृत्तं भवति तथापि रथघोषाभ्यामिति द्विवचनं प्राप्नोतीति। समाहारार्थे तु द्वे अपि पदे लक्षणार्थे स्याताम्। तत्र पूर्वपदमात्रे लक्षणामङ्गीकृत्य षष्ठीसमासाश्रयणम्। तस्माद्रथस्य घोष उपाकरणस्य साधनम्। सच प्राकृतसाधनं मन्त्रदर्भौ निवर्तयतीति। उपाकरणं नाम स्तोत्रपाठायोद्गातुः प्रेरणम्॥ तत्साहचर्यादिति॥ वसन्तादिभ्यष्ठगित्यत्र भाष्ये तदधीते तद्वेदेत्यधिकाराद्वसन्तमधीत इत्यर्थासम्भवाद्वसन्तशब्देन वसन्तसहचरित उच्यते। यत्र वसन्तो वर्ण्यते यो वा वसन्ते यो वा वसन्तेऽध्येयः स ग्रन्थो यः स ग्रन्थो वसन्तसाहचर्यात्ताच्छब्द्यं लभत इत्युक्तम्॥ तदाश्रितत्वादिति॥ समर्थः पदविधिरित्यत्र समर्थाधिकारस्य विधेयसामानाधिकरण्यान्निर्देशानर्थक्यमिति वार्तिकम्। अस्यार्थः कैयटे विधिशब्दः कर्मसाधन उपात्तः तस्य सम्बन्धी समासादिरर्थो वाच्यः। तत्समानाधिकरणं च समर्थपदमुपात्तम्। तत्रासमर्थानां समासस्यानिवर्तितत्वात्समर्थवचनेन न किञ्चित्कृत्यम्। तथाहि। समर्थानां यः समासः स समर्थ एव यो ह्यसमर्थनां भार्या राज्ञः पुरुषो देवदत्तस्येत्यादौ सोपि नियमाभावान्निवृत्त एव। तस्यासमर्थस्याप्यनेन समर्थग्रहणेन न किञ्चित्क्रियते। निवृत्तत्वात्। तदनेन पूर्वपक्षयित्वा सिद्धान्तितम्। समर्थपदाश्रयत्वात्पदविधि- रुपचारेण समर्थपदेनोच्यते। एवं च क्रुद्धस्य राज्ञः पुरुष इत्यादौ समासो व्यावर्तितो भवति समर्थवचनेनेति॥ इग्यणइति॥ इग्यणः सम्प्रसारणमिति सूत्रेण यणःस्थाने य इग्वर्णः स सम्प्रसारणसंज्ञश्चेत् ष्यङः सम्प्रसारणमित्यादौ दोषः नहि अङो यणस्थाने इक्‌सिद्धोस्ति यः अङः सम्प्रसारणमित्यनेन विधीयेतेत्यादिना वर्णसंज्ञापक्षं दूषयित्वा यणः स्थाने इक्‌भवनरूपो यो वाक्यार्थः ससम्प्रसारणसंज्ञ इति द्वितीयं पक्षमुद्भाव्य तमपि वाक्यार्थस्यासत्त्वभूतस्य स्थानित्वाभावात् सम्प्रसारणस्येत्यादौ दोष इति सूचयित्वा नैषदोषः यथाकाकाज्जातः काकः श्येनाज्जातः श्येन एवं सम्प्रसारणाज्जातं सम्प्रसारणं तथा च वाक्यार्थस्यासत्वरूपस्य स्थानित्वाद्यभावेपि सम्प्रसारणसंज्ञकार्थाज्जातो यइकारादिवर्णः सोपि सम्प्रसारणसंज्ञक इति तस्य स्थानित्वाद्युपपत्तिरित्युक्तं महाभाष्ये। ननु काकत्वाभिसम्बन्धात्काकः तत्कथमुच्यते काकाज्जातः काक इत्याशङ्क्य यदानुपजातजात्यभिव्यञ्जकसंस्थानविशेषः काको भवति निर्ज्ञातञ्च तस्य काकाज्जन्म भवति तदैतदुक्तम् एवमिहापि सम्प्रसारणाज्जातत्वाद्वर्णोपि ताच्छब्द्यं लभत इत्युक्तं कैयटे॥ धान्यमसीति॥ दर्शपूर्णमासयोः पेषणार्थं दृषदि निक्षिप्तानां तण्डुलानामनुमन्त्रणार्थं \`धान्यमसि धिनुहि देवान् धिनुहि यज्ञमि'त्यादिमन्त्रः पठ्यते। अस्ति च शाक्यानामयनं नाम सत्रम्। तत्र तरसमांसमयाः सवनीय पुरोडाशा विहिताः। तत्र मांसमयपुरोडाशेऽस्मिन्मन्त्रेऽतिदेशेन प्राप्ते संशयः किमत्र धान्यपदस्थाने तरसमित्यूहनीयं न वेति। तत्र प्रकृतौ तण्डुलावस्थायां प्रयुज्यमानेऽस्मिन्मन्त्रे धान्यशब्दस्य सतुषवचनस्य समवेतार्थत्वाभावादसमवेतार्थस्य \`देवस्य त्वा सवितुरि'त्यादिमन्त्रे सवित्रादिपदवदनूह्यत्वान्नैवमूहितव्यमिति प्राप्ते धान्यशब्दस्य द्रव्यप्रकाशनरूपदृष्टार्थकल्पनौचित्यात्तस्य च सतुषवाचिनो लक्षणया तत्प्रकृतिकतण्डुलप्रकाशकत्वसम्भवात्समवेतार्थतया तदूहितव्यमिति सिद्धान्तितं नवमस्य प्रथमपादे।  
 धान्याधीनत्वतो धान्यशब्दस्तण्डुलगो यथा।  
 एव जीवे तदितिगीरीशाधीनतयाभवेत्।  
 नन्वभेदे तात्पर्येवधृते तन्निर्वाहाय लक्षणाबाहुल्यं न दोषः। मैवम्। तात्पर्यस्यैवेदानीं विचार्यमाणत्वात्तदवधारणस्यासिद्धेः। अत एवान्यथा तत्वमसीत्यादिवाक्यमबोधकं स्यादित्यादिना तात्पर्याभावमेवाविष्करोति॥ अतिदेशोयमिति॥ बहुगणवतुडति सङ्ख्येत्यत्र बहुगणादीनां सङ्ख्यासंज्ञा वाच्याचेदेकद्वित्रीत्यादिकायाःसङ्ख्यायाःसङ्ख्यापूर्वो द्विगुरित्यादिषु सङ्ख्याप्रदेशेषु ग्रहणं न स्यात्। कृत्रिमाकृत्रिमयोः कृत्रिमे कार्यसम्प्रत्यय इति न्यायेन कृत्रिमसङ्ख्यासंज्ञानां बहुगणादीनामेव स्यादिति पूर्वपक्षयित्वा नेदं संज्ञाकरणं किन्त्वतिदेशोयं बहुगणवतुडतयः सङ्ख्यावद्भवंतीति परिहृते ननु तर्हि सूत्रे वतिनिर्देशःकर्तव्यः न त्वन्तरेण वतिमतिदेशो गम्यत इति पुनराशङ्क्यान्तरेणापि वतिमति देशो गम्यते तद्यथा अब्रह्मदत्तमित्यादिना परिहृतम्। ननु जहदजहल्लक्षणायां विशेषणांशत्यागेपि विशेष्यांशात्यागान्मुख्यार्थपरत्वे सम्भवति न तत्सहचरिताद्यर्थकजहल्लक्षणा युक्ता। तस्यां मुख्यार्थस्य सर्वथा त्यागादित्याशङ्क्यनिराकरोति॥ नचैवंमुख्यार्थत्याग इति॥ तद् ब्रह्म त्वमन्तर्यामीत्यर्थे मुख्यार्थत्यागाभावादित्याह॥ अन्तर्यामिणीति॥ तव मते न कोपि तत्त्वमसीत्यस्य मुख्यार्थोस्तीति भावः। ननु तथापि लक्षणापक्षेऽन्तरङ्गत्वादजहल्लक्षणैवास्तु न तु जहल्लक्षणा बहिरङ्गत्वादत आह॥ त्वद्रीत्येति॥ नन्वेकत्वेपि बुद्धिस्थमुख्यासंस्पर्शित्वादजहल्लक्षणैव युक्तेत्यत आह॥ किं चेति॥ प्रकृते शुद्ध इति॥ शुद्धस्य कथमप्यप्रकृतत्वे तत्पदलक्षणापि तत्र न स्यादित्यर्थः॥ शुद्धस्येति॥ न हि वाचकमपि गोपदं गोपदावाच्यस्यापि वाचकं स्यादिति। तथा च पदद्वयेपि लक्षणैवेत्यर्थः॥ तदित्येकपदेति॥ तत्त्वमसीत्यत्र मुख्यार्थत्वाय तत्पदस्य प्रकृतचिन्मात्रपरत्वे तदैक्षत तत्तेजोऽसृजतेत्यादावपि तत्पदस्य चिन्मात्रपरतायामीक्षति सृजती अमुख्यार्थौ स्यातां चिन्मात्रे लक्षणाद्ययोगादित्यर्थः॥ प्रथमैकवचनेति॥ सुपां सुलुगिति सूत्रे यत्सुन्वन्ति तत्सामिधेनीरन्वाहुः यस्मिन् तस्मिन्निति प्राप्त इत्यादिना सप्तम्येकवचनस्य प्रथमैकवचनादेश इति काशिकायामुक्तत्वात्तद्वदत्रापि प्रथमैकवचनादेश इत्यर्थः॥ मीमांसकैरिति॥ हविर्धानाख्यगृहमध्ये दक्षिणोत्तरप्रदेशयोः सोमाख्यहविर्धारणार्थं हविर्धानसंज्ञके द्वे शकटे स्थाप्येते। तयोर्मध्ये दक्षिणहविर्धाने सोमाभिषवःक्रियते। तत्र सामिधेन्यनुवचनं विधातुं उत यत्सुन्वन्तीत्यादिवाक्यम्। तत्र यत्तत्पदयोःसप्तम्यर्थकत्वं मीमांसकैरुक्तमित्यर्थः॥ हविर्धान इति॥ हविर्धानसमीपे स्थित्वेत्यर्थः। अत एव तृतीयस्य सप्तमे उक्तं हविर्धानस्य हविर्धारणाद्यर्थत्वान्न प्रयोजनान्तरापेक्षा प्रकृतितस्त्वाहवनीयप्रत्यग्देशः सामिधेन्यङ्गत्वेन प्राप्तः स च दक्षिणस्योत्तरस्य वा हविर्धानस्य समीपे भवतीति तन्नियममात्रं लाघवाद् विधेयम्। हविर्धानस्यत्वन्त्यन्ताप्राप्तमनपेक्षितंच न युक्तं विधातुं तस्मात् सोमाभिषवहविर्धाने समीपदेशे स्थित्वा सामिधेनीरनुब्रूयादिति॥ न्याय्यञ्चेति॥ अग्नीषोमीयपशुसम्बन्धिनः पाशस्य मन्त्रे अदितिः पाशान्प्रमुमोक्तेतानिति बहुवचनस्य कर्मकारकार्थतया सावकाशस्यैकत्वसङ्ख्योपेतपाशाख्यप्रकृतिस्वारस्यायास्वारस्यमुक्तं मीमांसकैर्यथा। तथा तत्त्वमाद्यनेकप्रातिपादिकानां सर्वज्ञत्वादिकर्तृत्वादिविशिष्टरूपस्वार्थात्यागलक्षणस्वारस्याय तत्पदगतप्रथमायाः तृतीयाद्यर्थकत्वरूपमस्वारस्यं वक्तुं न्याय्यमित्यर्थः। ननु प्रैतुहोतुश्चमसः प्रब्रह्मणः प्रयजमानस्य प्रोद्गातॄणामिति चमसाध्वर्यून्प्रत्यध्वर्योः प्रैषः श्रूयते। सदः संज्ञकगृहमध्ये होत्रादयः सोमस्य भक्षयितारःसन्ति। तेषां मध्ये होतारं प्रति होतृचमसः प्रैतु गच्छतु ब्रह्मणश्चमसोपि प्रैत्वित्याद्यर्थः। साम्नो या द्वितीया भक्तिरुद्गानाख्या सैकेनैवोद्गातृसंज्ञकेनर्त्विजा क्रियते। गानमात्रं तु प्रस्तोतृप्रतिहर्तृ संज्ञकाभ्यामपि क्रियते। एवं स्थितौ प्रोद्गातॄणामित्यत्र बहुवचनस्वारस्यायोद्गानकर्त्रैकपुरुषवाचकस्योद्गातृशब्दस्य गानकर्तृत्वेन रूपेणाजहल्लक्षणयोद्गातृप्रस्तोतृप्रतिहर्तृपरत्वं कल्प्यते। उद्गात्रादीनां त्रयाणामेकस्तोत्रसम्बन्धात्सदसि सन्निधानभक्षवेलायां च व्यापृतत्वात् त्रयाणामपि भक्षोस्तीत्युक्तं तृतीयस्य पञ्चमे। तस्माद्विभक्त्यस्वारस्यमन्याय्यमित्यत आह॥ प्रोद्गातॄणामिति॥ विभक्त्यन्तरइति॥ एतच्चोपलक्षणम्। गानकारिषु त्रिष्वपि कथञ्चिदवयवयोगेन वर्तमानं प्रातिपदिकं बहुवचनं च द्वयमपि श्रुत्यर्थं भवतीत्यपि बोध्यम्॥ छन्दोगेष्विति॥ अपसुब्रह्मण्येष्वित्यर्थः। सुब्रह्मण्याख्यस्य ऋत्विजः सदसि स्थितत्वाभावात्सदसि स्थितान्प्रतिभक्षणार्थं चमसानां नीयमानत्वान्न सुब्रह्मण्यस्य भक्षोऽस्तीति वार्तिककारो मन्यते॥ दृष्टञ्चेति॥ दर्शपूर्णमासयोःश्रुतं प्रयाजशेषेण हवींष्यभिघारयतीति। प्रयाजशेषाज्येन पुरोडाशादिहविषामभिघारणं किं हविषां संस्कार उत प्रयाजशेषस्य प्रतिपत्तिरिति संशये द्वितीयया हविषां संस्कार्यत्वेन प्राधान्यावगमात्तत्संस्कारःनतु शेषस्य प्रतिपत्तिः। तृतीयानिर्दिष्टस्य गुणत्वेन प्रतिपाद्यत्वायोगादिति प्राप्ते प्रतिपत्तिरेव युक्ता शेषशब्दस्य श्रवणात्। उपयुक्तशेषस्य हि द्रव्यस्य क्वचित् क्षारणरूपा प्रतिपत्तिरपेक्षिता न तु हविःसंस्कारः। अन्तःप्रयाजशेषंहविष्षु क्षारयेदिति वाक्यार्थकल्पनया प्रयाजशेषस्य प्रतिपत्तिरेव ग्राह्येति चतुर्थस्य प्रथमपादे निर्णीतम्। यथा वा सक्तून् जुहोतीत्यत्र होमेन सक्तूनां संस्कार्यत्वासम्भवाद्विभक्तिविपरिणामेन सक्तुभिर्जुहोतीति वाक्यार्थमाश्रित्य प्रातिपदिकस्वारस्यमुक्तं न तु प्रातिपदिके लक्षणाश्रिता तथाऽत्रापि॥ शरीरवाचिनामिति॥ ननु शरीरिपर्यन्तत्वं किं तल्लक्षकत्वं वा तत्रापि शक्तत्वं वा शरीरविषयवृत्त्यैव तत्प्रतिपादकत्वं वा। नाद्यः। मुख्यत्वानुपपादनात्। न द्वितीयः। शरीरवाचिनामित्यसाधारणपदेन निर्देशानुपपत्तेः। न तृतीयः। अन्यविषयवृत्तेरन्यत्रानुपयोगात्। मैवम्। द्वितीयपक्षे दोषाभावात्। पामरप्रसिध्द्या शरीरवाचिनामप्यभियुक्तप्रयोगे शरीरिपर्यन्तं व्याप्रियमाणानां शरीरवाचिनामित्यसाधारणनिर्देशोपपत्तेः। अस्मिन्पक्षे पदद्वयमपि मुख्यार्थमेव॥ इतरेत्विति॥ नन्वस्योपासनाप्रकरणस्थत्वाभावेन दृष्टान्तवैषम्यम्। मैवम्। एतस्यैवोपासनाप्रकरण उत्कृष्टव्यत्वात्। ननु शकुनिसूत्रदृष्टान्ते विद्यमानोपि भेदो नातदिति पदच्छेदे प्रयोजकः घटदृष्टान्तस्तु नानित्य इति पदच्छेदं विनोपपद्यत इति वैषम्यमित्यत आह॥ नह्याद्यखण्डइति॥ नन्वाचार्यवान्विद्वान्येन क्रमेण सति सम्पद्यते स कीदृगित्याशङ्कायां सत्याभिसन्धस्यार्थप्राप्तिरनृताभिसन्धस्यानर्थप्राप्तिरिति वक्तुं स्तेनास्तेनदृष्टान्त इति नासौ भेदानुगुण इत्यत आह॥ नचसत्यानृताभिसन्धिमात्रमिति॥ अनृताभिसन्धोऽनृतेनात्मानमन्तर्धाय परशुं तप्तं प्रतिगृह्णाति स दह्यत इत्याद्येव दृष्टान्तः स्यात्। ननु सत्यानृतोपपादानय स्तेनाद्युच्यते। मैवम्। उपपादनं भेदेनैव क्रियतेऽतो भेददृष्टान्त एवायम्। ननु रोगग्रस्तस्य तन्निर्मोक्षे विश्रान्तिवज्जाग्रत्स्वप्नावस्थयोः करणव्यापारजनितश्रमापनुत्तये जीवस्य स्वरूपावस्थानमित्यस्मिन्नर्थे शकुनिसूत्रदृष्टान्तः। स्वमपीतो भवतीति तत्रैव श्रुतेः। स्वस्वरूपेण ब्रह्मणाऽपीतः एकीभवतीत्यर्थः। तथा चाद्यदृष्टान्तः कथमभेदाननुगुण इत्यत आह॥ आद्यखण्डइति॥ आत्मीयेति॥ स्वशब्दस्यात्मीयार्थत्वादित्यर्थः। नन्वपीतशब्दस्यैक्ये योगरूढ्यभावेप्युपसर्गधातुप्रत्ययानां कयापि रीत्यैक्यार्थत्वमपि भविष्यतीत्यत आह॥ ऐक्यार्थत्वइति॥ सुप्तस्य ब्रह्मैक्यांगीकारेश्रुतिसूत्राभ्यां स्वाङ्गीकारेण च विरोध इत्याह॥ प्राज्ञेनेति॥ ननु जाग्रत्स्वप्नयोरिव स्फुटतरविक्षेपो नास्तीत्यभिप्रायेण स्वमपीतो भवतीति स्वरूपप्राप्त्युक्तिर्न त्वात्यन्तिकाभेदाभिप्रायेण। अतो न श्रुत्यादिविरोधः। मैवम्। एतदपेक्षया परमात्मप्राप्तेरेवार्थत्वौचित्यात्। ननु स्पष्टभेदाभावाभिप्रायेण नानावृक्षरसदृष्टान्तोऽतःसोऽभेदविषय एव। न चास्पष्टभेदत्वस्यैकान्तिकाभेदेऽनुपयोगः। स्पष्टभेदाभावे त्वैक्यस्यापि सम्भाविततया ऐक्यसम्भावनाजननद्वारेणोपयोगित्वादिति शङ्कां निराकरोति॥ नहि नानावृक्षरसा इति॥ तथा च विशेषदर्शनान्नैक्यसम्भावनापीत्यर्थः। नदीसमुद्रदृष्टान्तो स्पष्टभेदविषयत्वादभेदसम्भावनार्थ इत्येतन्निराकरोति॥ नदीसमुद्रेति॥ ननु माषाणां तद्राशेश्च भेदोपलम्भवज्जले प्रक्षिप्तजलेन न भेद उपलभ्यतेऽत आह॥ ताएवापइति॥ इन्द्रः सजले वसिष्ठकमण्डलौ स्वकमण्डलुजलं धारयित्वा सुदासो राज्ञो यज्ञं प्रत्याहूतः। स न गतः। तत आगत्य वसिष्ठं जलं ययाचे वसिष्ठस्तु ता एवापो दत्तवानित्यर्थः॥ सप्तनदीनामिति॥ एतच्चोपलक्षणम्। गङ्गायमुनयोः प्रयागे सङ्गत्य प्राचीं गतयोः पुनर्विभक्तयोरियं गङ्गा इयं यमुनेति गौडदेशे जनैर्व्यवह्रियमाणयोः सर्वसिद्धत्वात्॥ समुद्रेत्विति॥ समुद्रेपि नदीसङ्गमस्थलेऽल्पा वृद्धिर्दृश्यत इति समुद्रतीरवासिनां प्रवादः॥ वाचस्पतिनापीति॥ वाक्यान्वयादित्यधिकरणे वाचस्पत्ये ह्येवमुक्तम्। मैत्रेयीब्राह्मणे याज्ञवल्क्येन मुमुक्षुमैत्रेयीं प्रति वित्तसाध्यकर्माद्यसाध्यमोक्षं प्रति ज्ञानं साधनं तच्च ज्ञानं रागविषयेषु पतिपुत्रादिषु विरज्यात्मश्रवणादिना भवतीति वक्तुमात्मनस्तु कामाय सर्वं प्रियं भवतीत्यादिनाऽऽत्मोपाधिकमेव सर्वस्यापि प्रियत्वं न तु स्वाभाविकं स्वात्मा तु स्वाभाविकप्रिय इत्युक्त्वा। आत्मा वा अरे द्रष्टव्यःश्रोतव्यो मन्तव्यो निदिध्यासितव्य इत्युक्तम्। एवं च मैत्रेयीब्राह्मणस्य परमात्मदर्शनपरत्वे स्थिते आत्मनस्तु कामाय सर्वं प्रियं भवतीति भोक्तृजीवत्मनोपक्रमो न युक्त इत्याशङ्कायाम् उत्क्रमिष्यत एवं भावादित्यौडुलोमिरिति सूत्रेणौडुलोम्याचार्यमतेन समाधानमुक्तम्। जीवो हि परमात्मनोत्यन्तभिन्न एव सन् देहेन्द्रियमनोबुद्ध्युपधानसम्पर्कात्कलुषस्तस्यजीवस्य परमात्मध्यानादिसाधनानुष्ठानाद्देहेन्द्रियादिभ्य उत्क्रमणकाले परमात्मैक्योपपत्तेरिदमभेदेनोपक्रमणं भविष्यन्तमभेदमुपादाय भेदकालेप्यभेद उक्तः। ननु वस्तुतो भिन्नानामभेदो न दृष्टचर इति चेन्न। नदीसमुद्रयोर्दृष्टत्वात्। यथाहुः पाञ्चरात्रिकाः॥  
 आमुक्तेर्भेद एव स्याज्जीवस्य परमस्य च  
 मुक्तस्य तु न भेदोस्ति भेदहेतोरभावत  
 इति। तदेतत्समाधानं काशकृत्स्न्नस्याचार्यस्य मते स्थित्वा दूष्यते नदीसमुद्रनिदर्शनात्। भिन्नानामभेद इति न युक्तम्। तथा हि। का पुनर्नद्यभिमता। किं जलपरमाणव उत तेषां संस्थानभेदस्तदारब्धोऽवयवी वा। नाद्यः। नदीपाथःपरमाणूनां समुद्रपाथःपरमाणुभ्यः पूर्वावस्थितेभ्यो भेद एव नाभेदः। एवं समुद्रादपि तेषां भेद एव। नेतरौ। संस्थानभेदस्य वाऽवविनो वा समुद्रनिवेशे विनाशात्कस्य समुद्रेणैकतेति॥ इमाविति॥ नानावृक्षरसनदीसमुद्रदृष्टान्तौ॥ अतएवेति॥ ननु सति सम्पद्येत्यस्यासन्नत्वान्न विदुरित्यनेन सत्संपत्त्यज्ञानमुच्यते न तु भेदज्ञानम्। तथा च सत्संपत्तेर्ज्ञानपूर्वकत्वाभावात्तत्तद्वासनया तत्तद्व्याघ्रादिभाव एव भवतीत्येवम्परौ दृष्टान्तौ। मैवम्। सत्सम्पत्तेर्ज्ञानपूर्वकत्वाभावबोधकपदाभावात्। सत्सम्पत्तेरज्ञानमात्रेण सत्सम्पत्तिनिबन्धनपूर्णानन्दप्रकाशाभावस्यायोगात्। सत आगत्य न विदुरित्यत्र तु स्पष्टं भेदाज्ञानस्य व्याघ्रादिभावहेतुत्वं प्रतीयतेऽतो नानावृक्षरसेपि भेदाज्ञानादेव व्याघ्रादिभावः॥ आद्येखण्डइति॥ ननु स्वप्नांतमित्यादेः सुष्टप्त्यवस्थायामेव जीवत्वविनिर्मुक्तं स्वदेवतारूपं दर्शयिष्यामीत्यनेनाभिप्रायेणोद्दालकेनावतारितत्वादीश्वराधीनस्वपरत्वाभावः। मैवम्। उद्दालको हारुणिःश्वेतकेतुं पुत्रमुवाच स्वप्नान्तमेव सोम्य विजानीहिति। यत्रैतत्पुरुषः स्वपिति नाम सता सोम्य तदां सम्पन्नो भवति। स्वमपीतो भवति तस्मादेनं स्वपितीत्याचक्षते स्वंह्यपीतो भवतीत्यन्ते सुषुप्तिनिरूपणे देवतादिरूपत्वादेस्त्वदुक्तस्याप्रतीतेः प्रत्युत सता सोम्य तदा सम्पन्नो भवतीत्यादिनेश्वराधीनत्वातद्भेदयोरेव प्रतीतेश्च॥ चतुर्थेतेति॥ ननु जलादुत्थितानां वीचीतरङ्गफेनबुद्बुदानां पुनस्तद्भावं गतानां विनाशो दृष्टो जीवानां प्रत्यहं स्वरूपतां गच्छतां मरणप्रलययोश्च नाशाभावः कथमित्येतदाशङ्कायां तत्परिहारत्वेनोक्तस्य वृक्षशाखानिदर्शनस्य जीवाधिष्ठितं शरीरं जीवति तदपेतं च म्रियते न तु जीवो म्रियत इत्येवंपरत्वम्। जीवापेतं वाव किलेदं म्रियते न जीवो म्रियत इति वाक्यशेषात्। अतो नेश्वराधीनात्वपरश्चतुर्थखण्डः। मैवम्। वृक्षादिदेहं वृक्षादिजीवो यदन्वय एवान्वयते यद्व्यतिरेके चाजिहासितमपि जहातीति वृक्षादिजीवस्यास्वातन्त्र्यप्रतीतेः। ननु वृक्षाधिष्ठातुरेवान्वयव्यतिरेकाभ्यां वृक्षस्य जीवनमरणे प्रतीयते। जीवशब्दश्रवणात्। न तु तदतिरिक्तस्येश्वरस्येत्यत आह॥ अनेन जीवेनेति॥ जडस्य मोदमानत्वासम्भवात् मोदमानत्वलिङ्गेन प्रवेशकर्मणः चेतनत्वेऽवगते प्रविष्टस्य वृक्षजीवाद्भिन्नत्वेनावगतस्येश्वरस्य वाचको जीवशब्द इत्यर्थः॥ एतस्यैवेति॥ तं होवाच यं वै सोम्यैतमणिमानं न निभालयस एतस्यैव सोम्यैपोणिम्नः एव महान्न्यग्रोधिस्तिष्ठतीत्यात्थ एवमेतमणिमानं न निभालयसे न पश्यसि एतस्याणिम्नः सम्बन्धे एषः महान् न्यग्रोध एवं परिदृश्यमानरूपेण तिष्ठतीत्यर्थः॥ भावप्रत्ययरहितेनेति॥ ननु एषोऽणुरात्मा चेतसा वेदितव्य इत्यत्र भावप्रत्ययरहिताणुशब्दप्रयोगविषयेपीश्वरे एषोणिमेति प्रयोगवद्धानास्वपि तथा वक्तुं शक्यम्। मैवम्। मुण्डके एषोणुरात्मेत्युक्तेःछान्दोग्येऽणिशब्दनिर्देशाभावं प्रत्यप्रयोजकत्वात्। तदिदमाह॥ निर्दिष्टतयेति॥ सन्निहितप्रयोगविषयतेत्यर्थः॥ न निभालयसइतीति॥ न्यग्रोधफलान्तर्गतधानाभेदने कृते सति किमत्र पश्यसीति पृष्टःश्वेतकेतुर्न किञ्चन भगव इत्युत्तरितवान्। स तु धानान्तर्गतं सूक्ष्मरूपं परमेश्वरं न पश्यति। न तु धाना अपि न पश्यति। तासामण्व्य इवेमा धाना भगवः पश्यामीति दृश्यतयोक्तेः॥ अष्टमइति॥ ननु लौकिकमरणे यः सत्यम्पत्तिक्रमः स एव विदुषोपि। विशेषस्तु ज्ञानाज्ञानकृत इत्येतमर्थं प्रतिपादयितुमन्वयव्यतिरेकाभ्यां सत्संपत्तिक्रमः कथ्यत इत्यवैयर्थ्यम्। मैवम्। सत्सम्पत्तिं वक्तुमसत्सम्पत्तिकथनस्य विरुद्धत्वात्। तस्मात्स्वातन्त्र्यशङ्कनास्पदमरणनिदर्शनेनेश्वराधीनत्वमेवोच्यते॥ नानुमानमिति॥ ननु प्रधानादिनिराकरणमेवात्मशब्देन क्रियते। तत्रात्मशब्दस्यामुख्यत्वात्। न जीवस्य। तस्यात्मत्वेपि परिच्छिन्नत्वाज्जगत्कर्तृत्वासम्भव इति जीवव्युदास इति मम द्युभ्वाधिकरणसिद्धान्तः। मैवम्। प्राणभृच्चेति चकाराकृष्टस्यातच्छब्दादिति पूर्वसूत्रस्थस्य हेतोः प्रकृतस्य त्यागेनाप्रकृतपरिच्छिन्नत्वादिहेतूपादाने प्रकृतहान्यादिदोषात्। ननु सेयं देवतेमास्तिस्रो देवता इत्यादौ सदेव सोम्येत्यादिषु सदादिशब्दनिर्दिष्टं ब्रह्म सेयं देवतेतिंशब्देन परामृश्य तस्य जीवेनात्मनेति सामानाधिकरण्याज्जीवाभेदः प्रतीयतेऽतआह॥ इमाइति॥ ननु जीवाभेदादनिरुद्धो जीवाख्योऽतआह॥ विष्णुरिति॥ योगाद्विष्णुर्जीवः संसारी तु रूढेरत आह॥ जीवेपीति॥ संसारिणइति॥ नन्वस्मदादावसम्भवेप्यत्रिवृत्कृतभूतारब्धलिङ्गशरीराभिमानिनो हिरण्यगर्भस्य नामरूपात्मकप्रपञ्चव्याकरणं भविष्यति। मैवम्। जीवकोटिनिविष्टे हिरण्यगर्भे जगत्कर्तृत्वापरपर्यायस्य नामरूपव्याकरणस्यासम्भवात्॥ तेजोबन्नानामिति॥ तेजोबन्नानामीक्षणदेवतात्वादिना सजीवत्वे सिद्धे पुनः संसारिप्रवेशो न युक्त इत्यर्थः। नन्वव्याकृतभूतसृष्टौ साक्षात्कारणं ब्रह्म। ब्रह्माण्डादिसृष्टौ तु न साक्षात्कारणं किन्तु स्वाभिन्नजीवद्वारा। जीवाविष्टभौतिकानि प्रति परम्परयेति वक्तुं जीवप्रवेशः। मैवम्। तथा सति जीवेनात्मनेत्येतावता पूर्णत्वादनुप्रविश्येत्यनुप्रवेशो व्यर्थः। तदिदमाह॥ पुनर्जीवप्रवेशेति॥ एकमेवेति॥ एकमेवाद्वितीयमिति श्रुतिव्याख्यानेन व्याख्यातः॥ एकविज्ञानेनेति॥ वाचारम्भणमिति श्रुतिव्याख्यानावसरे सादृश्यप्राधान्याभ्यामेकविज्ञानेन सर्वविज्ञानं व्याख्यातम्॥ इष्टापूर्तमिति॥ अपामसोमममृता अभूम। अक्षय्यं ह वै चातुर्मास्ययाजिनः सुकृतमित्यादिश्रुतितात्पर्यापरिज्ञानेन प्राप्तं यज्ञादीनां वरिष्ठत्वमिष्टापूर्तं मन्यमानावरिष्ठमिति श्रुत्या निषिध्यते यथा तथैक्यमतत्त्वमसीत्यनेन निषिध्यते॥ देहेन्द्रियादीन्प्रतीति॥ ननु देहेन्द्रियादीनां जीवस्यैक्येनाध्यस्तत्वात्तान्प्रति स्वातन्त्र्याभिमानः सार्वलौकिको वक्तुमशक्यः। यत्किञ्चित्प्रति स्वातन्त्र्यं तु नेश्वरलक्षणम्। मैवम्। सर्वान्प्रतीवैकैकं प्रति स्वातन्त्र्यस्यापीश्वरलक्षणत्वात्। मम देह इत्यादिदेहादीन्प्रति स्वातन्त्र्यस्य सर्वैरप्यस्वतन्त्रैरभिमन्यमानत्वाच्च॥ एवञ्चेति॥ न च समाभ्यधिकराहित्यमात्रेण भेदोपक्रमत्वाभावः। अभेदेपि तत्सम्भवादिति वाच्यम्। अवरेषु सत्स्वेव समाभ्यधिकराहित्यावगमात्तस्य भेदोपक्रमत्वात्। न च द्वितीयाभावमात्रस्यैवोपक्रमः। द्वितीयाभावरूपद्वितीयस्य सत्त्वासत्त्वाभ्यां द्वितीयाभावमात्रोपक्रमत्वासिद्धेः॥ अथ सम्पत्स्यत इति॥ तस्य तावदेव चिरं यावन्न विमोक्ष्येऽथं सम्पत्स्यत इति श्रुतिः। तस्य ज्ञानिनः तावच्चिरं तावान् विलम्बः यावत्पर्यन्तं प्रारब्धकर्मभ्योऽन विमोचनं भवति प्रारब्धकर्मक्षयातिरिक्तोऽन्यो विलम्बहेतुर्नास्तीत्यर्थः। एवं शाखान्तरेपि वाक्यानि भेदे तात्पर्यलिङ्गवन्त्युदाहरणीयानि॥ ॥ तत्त्वमसिवाक्यार्थः॥ 28 ॥  
\</2-28\>

\<2-29\>  
  29. अहं ब्रह्मास्मीत्यादिश्रुत्यर्थः

 ॥ लक्षणां विनैवेष्टसिद्धिरित्याह॥ किञ्चेति॥ अन्तर्यामिण्यहंशब्दस्य मुख्यत्वाय तत्र तस्य श्रौतप्रयोगमप्याह॥ अहंमनुरिति॥ नन्वेतन्मन्त्रद्रष्टरि वामदेव एवाहंशब्दोस्त्वित्यत आह॥ नहीति॥ ननु शास्त्रदृष्ट्या तूपदेशो वामदेववदिति न्यायेन वामदेवजीवचैतन्यस्य वस्तुतो ब्रह्माभेदेन सूर्यादिभाव उच्यतेऽतो न विरोध इत्यत आह॥ अहमिति॥ तथा सति वामदेवशब्दे चिन्मात्रलक्षणापत्तावभवमित्युत्तमपुरुषायोगः॥ अहंभूमिमिति॥ चिन्मात्रस्य सूर्यादिभवनसम्भवेपि भूमिदानं न सम्भवति। ननु चिन्मात्रस्येवान्तर्यामिणोपि भूमिदानं न सम्भवतीत्यत आह॥ भगवानिति॥ विष्णुर्व्यापनशीलः सर्वान्तर्यामी। एको विष्णुर्महद्भूतमिति स्मृतेः। प्रसिद्धं हीन्द्रायेन्द्रेण राज्यं दत्तमिति॥ मन्त्रवर्णोपि  
 सखे विष्णो वितरं विक्रमस्व र्द्यौर्देहि लोकं वज्राय विष्कभे।  
 हनाववृत्रं रिणचावसिन्धूनिन्द्रस्य यन्तु प्रसवे विसृष्टाइति।  
 अस्यार्थोमाधवीये हेसखेविष्णो वितरमत्यन्तं विक्रमस्व विक्रमं कुरु हे द्यौः त्वं वज्राय वज्रस्य विष्कभे विष्कंभाय लोकम् अवकाशं देहि हे विष्णो त्वं चाहं चोभावपि वृत्रमसुरं हनाव हन्वःसिन्धून्वृत्रावष्टब्ध नदीरिणचाव स्रावयावः त इमे विसृष्टाःसिन्धव इन्द्रस्य प्रसवे यं तु प्रेरणे गच्छन्तु। तमिममर्थं सङ्गृह्य श्लोकैः शौनको दर्शयति।  
 त्रीन्लोकानभिवृत्यैतान्वृत्रस्तस्थौ स्वया त्विषा।  
 तन्नाशकद्धन्तुमिन्द्रो विष्णुमभ्येत्य सोऽब्रवीत्।  
 वृत्रं हनिष्ये तिष्ठस्व विक्रम्याद्य ममान्तिके।  
 उद्यतस्य तु वज्रस्य द्यौर्ददातु ममान्तरम्।  
 तथेति विष्णुस्तच्चक्रे द्यौश्चास्य विवरं ददौ।  
 तदेतदखिलं प्रोक्तं सखे विष्णविति ह्यृचेति।  
 तथा विश्वोत्ताविष्णुराभरदुरुक्रमस्त्वेपितः।  
 शतं महिपान्क्षीरपाकमोदनं वराहमिन्द्र एमुषम्।  
 हे इन्द्र त्वेषितः त्वया प्रार्थितःउरुक्रमो विष्णुः विश्वा पूर्णानि ता तानि धनानि आहरत् इत् एव तानि कानि शतं अपरिमितान् महिषान्प्रशस्तान्पदार्थान्क्षीरपक्वमोदनं च आहरत्। इन्द्रः भवान् एमुषं आमुषं आकारस्य एकारःछान्दसः धनानां आमुषं वराहनामकमसुरं अविध्यदिति शेषः। इत्यादिष्विन्द्राय विष्णू राज्यादि दत्तवानिति। अस्येदमातुःसवनेषु सद्य इत्यत्रापीयं कथा श्रूयते। ततश्चान्तर्यामिणो विष्णुत्वात्तस्य भूमिदानादि युज्यते॥ ततश्चान्तर्याम्यैक्यमिति॥ न चात्राहमस्मीत्युत्तमपुरुषायोगः। अन्तर्यामिणोपि प्रत्यक्त्वात्तत्पराहंशब्दयोगेपि जीवपराहंशब्दयोग इवोत्तमपुरुषोपपत्तिः। अन्तर्यामिणोपि प्रत्यक्त्वात्तत्पराहंशब्दयोगेपि जीवपराहंशब्दयोग इवोत्तमपुरुषोपपत्तिः। अन्तर्यामिभेदनिराकरणं श्रुतावदृष्टचरमिति शङ्कां निराकरोति॥ तथाचेति॥ ननु ब्रह्मविदाप्नोतिपरमित्यादिना शुद्धस्य ब्रह्मणः प्रकृततया तस्मिन्नुपाधिकृतभेदस्य तात्विकत्वप्रसक्तौ तन्निराकरणार्थत्वात्स यश्चायमित्यादेर्नान्तर्याम्यैक्यपरत्वम्। मैवम्। ब्रह्मणि भेदनिराकरणस्याप्यन्तर्यामिणि भेदनिराकरणतुल्यत्वात्॥ अन्यथेति॥ अहं ब्रह्मणोरभेदपरवाक्यानां जीवब्रह्माभेदपरत्वे॥ स एनानिति॥ \`अथ यदु चैवास्मिंच्छव्यं कुर्वन्ति यदि च नार्चिषमेवाभिसम्भवन्त्यर्चिषो हरि'त्यारभ्य \`तत्पुरुषो मानवःस एनान्ब्रह्मगमयत्येष देव पथो ब्रह्मपथ एतेन प्रतिपद्यमाना इमं मानवमावर्तं नावर्तन्त' इत्यादिना विरोधः। अस्मिन् ब्रह्मविदि। शव्यं शवसम्बन्धिकर्म। आशौचकर्मकरणाकरणाभ्यां ब्रह्मविदां नोत्कर्षापकर्षौ किन्तु ब्रह्मविदोऽर्चिरादिमार्गेण गच्छन्त्येवेति श्रुत्यर्थः॥ किञ्चेति॥ अथ हैनं गार्हपत्योनुशशास य एष आदित्ये पुरुषो दृश्यते सोऽहमस्मि स एवाहमस्मीति स य एतमेवंविद्वानुपास्तेऽपहते पापकृत्यां लोकीभवतीत्युपास्तिः श्रूयते। उपास्तिवाक्यस्य चोपासनायाः कर्तव्यत्वे वस्तुतस्तथात्वे च न तात्पर्यमित्यर्थः। किञ्च ब्रह्मविद्यार्थं सत्यकामाख्यस्य गुरोःकुले वसन्तं गुर्वनुज्ञयाग्नीन्परिचरन्तं गुरुणा बहुकालमनुपदिष्टविद्यत्वादनश्नन्तमुपकोसलं प्रति कृपालुभिरग्निभिरुक्तं य एष आदित्य इत्यादि। तत्र न विशिष्टचैतन्यरूपाणां गार्हपत्याद्यग्नीनां सूर्येणैक्यं सम्भवति किन्त्वंतर्याम्यैक्यमेव। ननूपासनाप्रकरणस्थादैक्यासिद्धावप्यनुपासनाप्रकरणस्थात् यः प्रसिद्धः असौ आदित्यमण्डलस्थःअसौ पुरुषः परिपूर्णः सह प्रसिद्धः परिपूर्ण एवाहमस्मीत्येवमर्थकाद्योसाविति वाक्यादैक्यसिद्धिः स्यादत आह॥ योसाविति॥ वायुरनिलमिति॥ पूषन्नेकर्षे यमसूर्यप्राजापत्यव्यूहरश्मीन्समूहतेजो यत्ते रूपं कल्याणतमं तत्ते पश्यामीति पूर्वेण च विरोधः। ननु षूषन्नित्याद्यमन्त्रे हे षूषन् हे एकर्षे हे यम हेप्रजापतेरपत्यभूतेति सूर्यं सम्बोध्य सौरकिरणानामपसरणं प्रार्थ्यते तदैक्यज्ञानाय। वायुरनिलमित्यत्र तु मरणकाले वायुः प्राणः अनिलं वाह्यवायुं यात्विति शेषः। अमृतं आनन्दात्मरूपम् अहमस्मीति पूर्वेण सम्बन्धः। अथ वायुगमनानन्तरम् इदं प्रत्यक्षं शरीरं भस्म अन्ते यस्य तत् पृथिवीं यात्वितिशेषः इत्येवार्थसत्त्वान्न पूर्वोत्तराभ्यां विरोध इत्यत आह॥ नहीति॥ अयं भावः। वायुरनिलमित्यादेरेकवाक्यतयान्वये शरीरादेरैक्यंस्यात्। भिन्नतयान्वये तु वाक्यभेदोऽध्याहारादिदोषप्रसङ्गः। वायोर्बाह्यवायुं प्रति गमनस्य शरीरस्य भस्मभावस्य चावश्यंभावित्वात्प्रार्थनानुपपत्तिश्च। एकस्यासावित्यस्य वैयर्थ्यं च। तस्मात् हे पूषादिगुण मदीयान्रश्मीन्व्यूह तेजश्च समूह। स्वरूपभूतं बाह्यं च मदीयं ज्ञानं विस्तारयेति यावत्। तथा च यत्ते रूपं कल्याणतमं तत्ते प्रसादादहं पश्यामि योऽसौ प्रसिद्धः असौ असुशब्दवाच्ये प्राणे स्थितः पुरुषः स एव अहेयत्वजीवान्तर्यामित्वाभ्यां नित्यसत्तामानाभ्यामहमस्मि शब्दाभिधेयस्तञ्च पश्यामीति। नन्वेतदयुक्तं प्रत्यक्षत एव देहस्य भस्मान्तत्वदर्शनाद्देहनाशे च तदन्तर्गतजीववन्मरणाद्यवश्यम्भावादित्याशङ्कायामिदमुच्यते वायुरनिलमित्यादि। तस्यार्थः। यद्यपीदं शरीरं भस्मान्तं तथापि तदन्तर्गतस्य परमेश्वरस्य न मरणादिदोषः। कुतः। अकारवाच्यो विष्णुः नीडं स्थानमस्य सोऽनिलः। अनिलः परमेश्वराश्रितो वायुरपि यदामृतःअथ तदा परमेश्वरोमृत इति किं वक्तव्यमित्ययमर्थोस्य वाक्यस्य ईशावास्यभाष्यतट्टीकानुसारेण ज्ञेयः॥ अग्ने नयेति॥ हे अग्ने देव विश्वानि सर्वाणि वयुनानि विद्वान् जानासि त्त्वं अतः राये मोक्षाख्यधनार्थम् अस्मान् सुपथा शोभनमार्गेण नय जुहुराणं कुटिलम् एनः अस्मत्सकाशात् युयोधि वियोजय ते तुभ्यं भूयिष्ठां नम उक्तिं नमस्कारं विधेम एषा ते अपचितिरित्यर्थः॥ चक्षुरिति॥ अत्र मित्रादिदेवानां भेदेन निर्देशान्मन्त्रस्य भेदपरत्वम्। चित्रं देवानामिति मन्त्रस्यायमर्थः। देवानामनीकं समूहरूपं चित्रम् आश्चर्यकरं सूर्यस्य मण्डलमुदगात् उदयाचलं प्राप्तमासीत् कीदृशं मित्रस्य मित्राद्युपलक्षितानां सर्वेषां चक्षुः प्रकाशकम् उदयं प्राप्य वा दिवं पृथिवीम् अन्तरिक्षं च आप्राः स्वकीयेन तेजसा आसमन्तात् प्रा पूरणइतिधातोर्लङ्पुरुषव्यत्ययः अदादित्वाच्छपो लुक्। मण्डलान्तर्गतः सूर्याख्यो नारायणः जगतां स्थावराणां च आत्मा चैतन्यप्रद इति॥ तद्यो यो देवानामिति॥ नन्वत्र देवादिषु प्रबुद्धं पुरुषं निर्धार्य स एव तदभवदिति ब्रह्माभेदपरत्वेन ब्रह्मभेपरत्वाभावः। मैवम्। बहुमुक्तिरबोद्धुस्तदभाव इति भेदस्य स्पष्टं प्रतीतेः। न चायं मिथ्याभेदः। स्वतःप्रमाणसिद्धस्य मिथ्यात्वानुपपत्तेः॥ किञ्चात्रेति॥ ब्रह्म वा इदमग्र आसीत्तदात्मानमेवावेदहं ब्रह्मास्मीति तस्मात्तत्सर्वमभवत्तद्यो यो देवानां प्रत्यबुध्यत स एव तदभवत्तथर्षीणामिति वाक्ये प्रकृतं ब्रह्म आत्मानमेव ब्रह्मत्वेनावेदित्यवगम्यते। नतु जीवः स्वात्मानं ब्रह्मतयावेदिति। येन जीवब्रह्मैक्यपरमिदं वाक्यं स्यादित्यर्थः। ननु यो यो देवानामिति जीवपरर्षिवाक्यशेषानुसारेण ब्रह्मशब्दः कार्यब्रह्मपरः। मैवम्। तदाहुर्यद् ब्रह्मविद्यया सर्वं भविष्यन्तो मनुष्या मनुष्या मन्यंते किमु तद् ब्रह्मावेद्यस्मात्तत्सर्वमभवदिति पूर्वकण्डिकायां यस्य ब्रह्मणो विज्ञानेन सर्वभवनरूपफलावाप्तिः तस्याकार्यस्य ब्रह्मणः प्रकृतत्वात्। नहि कार्यब्रह्मविद्यायाः सार्वात्म्यं फलम्। नच शुद्धब्रह्मणो बोधनिमित्तस्य सार्वात्म्यस्याभावात्तस्मात्तत्सर्वमभवदिति बोधनिमित्तकसार्वात्म्यलक्षणफलस्य कीर्तनमयुक्तमिति वाच्यम्। स्वस्य पूर्णत्वानुभवोद्रिक्तानन्दात्सर्वात्मकत्वोपपत्तेः। ननु तथर्षीणां तथा मनुष्याणां तद्धैतत्पश्यन् ऋषिर्वामदेवः प्रतिपेदेऽहं मनुरभवं सूर्यश्चेतितदिदमप्येतर्हि य एवं वेदाहं ब्रह्मास्मीति स इदं सर्वं भवतीति जीवपरवाक्यगताहं ब्रह्मास्मीति वाक्येन ब्रह्मैक्यसिद्धिः स्यादित्यत आह। य एवं वेदेति। ननु तद्वाक्ये इतिशद्वश्रवणेऽपि नोपासाश्रीयतेत आह॥ अथयोन्यामिति॥ ननु यो यो देवानां प्रत्यबुध्यतेति पूर्ववाक्येन सवेदेत्युत्तरवाक्ये च वेदनस्य निर्देशान्मध्यस्थितोपास्तिरपि ज्ञानमेव। मैवम्। लक्षणापत्तेः॥ अनेनेति॥ य एवं वेदाहं ब्रह्मेत्यनेन नैक्यसिद्धिः॥ यद्वात्रेति॥ ब्रह्म वा इत्यादिवाक्यप्रकृतं ब्रह्म अहं बृंहितः पूर्णोस्मीत्यात्मानमवेदित्यर्थसम्भवेन न ततो जीवब्रह्मैक्यसिद्धिः॥ अन्यथेति॥ ब्रह्मशब्दस्य बृंहणार्थत्वानङ्गीकारे प्रसिद्धब्रह्मार्थकत्वाङ्गीकारे। ननु परमते उपासनायामर्थासत्त्वेपि भवन्मते तस्यामर्थोस्ति। अतो भेदोपास्तिनिन्दानुपपत्तिरत आह॥ अथ योन्यामिति॥ अन्यथेति॥ भेदज्ञानिनिन्दापरत्वे अदःशब्दास्मच्छब्दवोध्यविशिष्टयोर्भेदस्य सत्वे न तज्ज्ञानिनो निन्द्यत्वाभावात्ताभ्यां शब्दाभ्यां भागत्यागलक्षणया चिन्मात्रमुपलक्ष्य तद्भेदज्ञानी निन्द्यत इत्यर्थवर्णने पदद्वयलक्षणादोष इत्यर्थः॥ अन्यथेति॥ अन्योसावहमन्य इति प्रकारेण देवतामुपास्त इत्यर्थकरणे अदःशब्दार्थसमकक्ष्यतयाहमर्थस्याप्युपास्तिं प्रति विशेष्यतया तस्मिन् देवतात्वायोगः॥ व्यवहितेति॥ अहंशब्दसन्निहितान्य इत्यस्य य इत्यत्र नयनात्॥ यस्येति॥ व्याख्यातमेतन्नतु तद्दितीयमस्तीति श्रुत्यर्थनिरूपणे॥ सजीव एव भवतीति॥ ननु जीवभावस्य प्रागपि सिद्धतया ब्रह्मवेदनसाध्यत्वानुपपत्तिः। मैवम्। जीवो भवतीत्यस्य मरणादिदुःखाभावे तात्पर्यात्। नन्वेवमशाब्दोऽर्थः स्यादित्याशङ्क्य तवापि सममित्याह॥ किञ्च त्वत्पक्षइति॥ ननु कण्ठगतचामीकरादाविवारोपिताब्रह्मत्वनिवृत्तिरेव ब्रह्मत्वप्राप्तिरत आह॥ आरोपितेति॥ स्थानैक्ये उदाहरणमाह॥ अह्नीति॥ मत्यैक्ये नृपा महाजनाश्च। सादृश्ये कीटोदाहरणम्॥ सकृदिति॥  
 गताः कलाः पञ्चदशप्रतिष्ठा देवाश्च सर्वे प्रतिदेवतासु।  
 कर्माणि विज्ञानमयश्च आत्मा परेव्यये सर्व एकीभवन्तीति  
 श्रुतौ पञ्चदशकलाः प्रतिष्ठाः स्वमूलरूपं प्रति गताः सर्वे देवाः स्वमूलदेवताः प्रतिगताः कर्माणि निवृत्तानि विज्ञानात्मा च परेणैकीभूत इत्यर्थकरणे वाक्यभेदादिदोष इत्यर्थः॥ अतोऽन्यदार्तमिति॥ नचार्तशब्देन मिथ्येति वा विनश्वरमितिवोच्यतेऽतो न विरोध इति वाच्यम्। आर्तो जिज्ञासुरर्थार्थीत्यादौ दुःखिनीव मिथ्यादौ तदप्रयोगात्॥ समानादिति॥ ननु सोऽबिभेत्तस्मादेकाकी बिभेति सहायमीक्षाञ्चक्रे यन्मदन्यन्नास्ति कस्मात्तु बिभेमीति तत एवास्य भयं वीयाय कस्माध्द्यभेष्यत् द्वितीयाद्वै भयं भवतीतिश्रुतौ द्वितीयमात्रदर्शनस्यैव सामान्यतो भयहेतुत्वाद्विशेषकल्पनायोग इत्यत आह॥ लोकइति॥ अन्यथा यन्मदन्यन्नास्ति कस्मान्नु बिभेमीति तत एवास्य भयं वीयायेत्यत्र द्वितीयाभावस्य भयाभावहेतुत्वकथनमयुक्तम् स्यात्। द्वितीयाभावस्येव द्वितीयस्य भयहेतोः सत्त्वात्। उत्तरत्रेति॥ सवै नैव रेमे तस्मादेकाकी न रमत इतिश्रुतेः॥ यदा ह्येवैष इति॥ नन्वल्पार्थकारशब्दस्वारस्यादपि शब्दार्थकोत्पदस्वारस्यादेतच्छब्दार्थस्य प्रतियोगित्वेनानुपादानाच्च भेदमात्रनिषेधपरतया स्वगतभेदनिषेधपरत्वायोगः। मैवम्। यदि न्यायेनेमौ स्निग्धावित्यादिलौकिकरीत्या च भेदप्रयोगित्वेनैतस्मिन्निति शब्दनिर्दिष्टस्य सन्निहितस्यैवान्वये उदरशब्दयोरस्मन्मते स्वारस्यात्॥ एको देव इति॥ ननु नात्रान्तर्याम्यैक्यं शक्यं वक्तुम्। भूतशब्दस्य चेतनपरत्वाभावात्। भूतहिंसानिषेधवाक्य इव चेतनाधिष्ठितशरीरादेरेव भूतशब्दवाच्यत्वादत आह॥ भूतशब्दस्येति॥ नच चेतने जनेरयोगः जनेरनेकविधत्वेन चेतनेपि तत्संभवात्। ननु वैमत्यार्थत्वे भेदशब्दस्य लक्षणापत्तिः। तस्यान्योन्याभावेरूढत्वादत आह॥ जीवस्येति॥ ऐक्यव्याख्यात्र्या स्मृत्या तद्विपर्ययो भेदोप्यर्थाद्व्याख्यात इति भावः। ननु सर्वक्षेत्रेषु क्षेत्रज्ञं जीवं मां विद्धीत्येतदर्थकं क्षेत्रज्ञं चापि मां विद्धीत्यादिवाक्यमैक्ये प्रमाणमत आह॥ क्षेत्रज्ञंचापीति॥ क्षेत्रज्ञस्य जीवात्पृथगुक्तेर्न क्षेत्रज्ञो जीव इत्याह॥ प्रकृतश्चेति॥ क्षेत्रज्ञइति॥ क्षेत्रज्ञः शुद्धः परमात्मा अविकर्तुर्जीवस्य मया रचिताः अनित्याः एताः विभूतीः आविर्हिताः तिरोहिताश्च विचष्टे प्रकटयति॥ शास्त्रस्थावेति॥ व्याख्यातमेतत्॥ ॥ अहंब्रह्मास्मीत्यादिश्रुत्यर्थः॥ 29 ॥  
\</2-29\>

\<2-30\>  
  30. एक्यानुमानभङ्गः

 ॥ अबाध्यत्वादीति॥ जडस्याप्यवाध्यत्वात्तत्र हेतोरनैकान्त्यमित्यर्थः॥ साध्यवैकल्यादिति॥ नन्वात्मत्वाधिकरणं द्रव्यत्वापरजात्यैककालेन नाना। समानकालीनमूर्तमात्रसंयुक्तत्वात् गगनवदित्यत्र साध्यसाधनवैकल्याभाव इति चेन्न। तथाप्यर्थान्तरानिस्तारात्॥ चन्द्रस्येति॥ ननु चन्द्रभेदादीनां पक्षसमत्वान्न दोषः। मैवम्। कल्पिताकल्पितयोर्मुक्तिसंसारादीनां भेदस्यावश्यमङ्गीकार्यत्वात्। नच स व्यावहारिकः। अन्योन्याश्रयात्। स्वतःप्रामाण्यप्रमाणसिद्धस्य तात्विकत्वाच्च। त्वन्मतेपीति॥ नच स्वान्तःपदेन स्वावयवातिरिक्तमुच्यत इति वाच्यम्। स्वावयवभेदवत्तदतिरिक्तभेदसत्त्वेपि हेतूपपत्त्याऽप्रयोजकत्वात्॥ इच्छादेरपीति॥ नचेच्छादीनामेकान्तःकरणपरिणामत्वेन तत्रापि साध्यमस्तीति वाच्यम्॥ इच्छादीनामभेदे इच्छाद्वेषसुखदुःखादीनां साङ्कर्यप्रसङ्गात्॥ अव्याप्यवृत्तिधर्मेति॥ भेदप्रतियोगितावच्छेदकात्यन्ताभावस्य भेदरूपतयाऽव्याप्यवृत्तिधर्मानवच्छिन्नप्रतियोगिताको भेद इत्यनेन भेदसमानाधिकरण धर्मानवच्छिन्नप्रतियोगिताको भेद इत्युक्तं भवति। एतस्यापि भेदः भेदप्रतियोगितावच्छेदकेन समानाधिकरणो न भवतीति फलितोऽर्थः। तथाच प्रतियोगितावच्छेदकासमानाधिकरणो भेदः स्वसमानाधिकरणात्यन्ताभावप्रतियोगीत्येनेन प्रतियोगितावच्छेदकसामानाधिकरण्ये साध्यमाने बाध इत्यर्थः॥ स्वसमानाधिकरणात्यन्ताभावप्रतियोगिवृत्तीति॥ संयोगात्यन्ताभावमादायात्यन्ताभावत्वे साध्यमस्ति॥ त्रैकालिकेति॥ प्रागभावत्वादावव्यभिचाराय सत्यन्तम्। रूपात्यन्ताभावत्वमतः कथं तदादाय सिद्धसाधनमितिवाच्यम्। अन्योन्याभाव इति शब्दजन्यज्ञानविषयत्वादिरूपस्यान्योन्याभावत्वस्यारोपितान्योन्याभावेपि सत्त्वात्। संयुक्तान्योन्याभावमादाय सिद्धसाधनाच्च। त्रैकालिकस्येति॥ ननु मायाचित्सम्बन्धस्य कालत्वेन सर्वकालस्थितेर्न मिथ्यात्वविरोधित्वम्। मैवम्। अस्तु यः कोपि कालः तथापि तस्य नित्यत्वात्तत्सम्बन्धिनो मिथ्यात्वस्य विरुद्धत्वात्॥ संयोगादिवदिति॥ संयुक्तोन्योन्याभाववद्धटाद्यन्योन्याभावानामप्यव्याप्यवृत्तित्वमेव सिध्यति नतु तेषांमिथ्यात्वमित्यर्थः॥ ॥ ऐक्यानुमानभङ्गः॥ 30 ॥  
\</2-30\>

\<2-31\>  
  31. अंशत्वे नैक्यसिद्धिभङ्गः

 तस्मात्तत्तत्सदृशत्वे सति ततो न्यूनत्वमिति॥ एतच्च जीवरूपस्यांशस्य लक्षणम्। नतु पटाद्यंशस्यापि तेन स्थूलपटं प्रति सूक्ष्मपटस्य नांशत्वापत्तिः॥ ॥ अंशित्वेनैक्यसिद्धिभङ्गः॥ 31 ॥  
\</2-31\>

\<2-32\>  
  32. बिम्बप्रतिबिम्बैक्यभङ्गः

 ॥ स्वनेत्रगोलकादाविति॥ ननु दर्पणाहतचक्षूरश्मीनामग्रावच्छेदेन सम्बन्धात्स्वनेत्रगोलकादीनामभिज्ञाप्रत्यभिज्ञायाः सन्निहितपूर्वकाल एव सम्भवति। मैवम्। तत्काल एवाभिज्ञाप्रत्यभिज्ञयोः कुत्राप्यदर्शनात्॥ नच भेदं भेदकञ्चेति॥ अपीतत्वव्याप्यशङ्खत्वसाक्षात्कारेप्यपीताभेदसाक्षात्कारदर्शनाद्भेदमित्युक्तम्। भेदसाक्षात्कारे सत्यभेदसाक्षात्कारः कुत्रापि न दृष्ट इत्यर्थः॥ अतिप्रसङ्गादिति॥ घटकलशयोरैक्यज्ञानेपि तदवच्छिन्नचैतन्यैक्याज्ञानाद्धटकलशयोर्भेदभ्रमः स्यात्॥ विरोधाच्चेति॥ सादृश्यस्य भेदगर्भत्वात्तेनाभेदसाधने विरोधः॥ बिम्बादर्वाचीनइति॥ नचैक्यवादिनः प्रतिबिम्बस्य बिम्बादर्वाचीनत्वमसिद्धम्। उपाध्यन्वयाद्यनुविधानेन तत्सिद्धेः। नचान्वयाद्यनुविधानं प्रतिबिम्बप्रत्यक्ष उपक्षीणम् गेहान्तर्गतजलस्थसूर्यप्रतिबिम्बाप्रत्यक्षे प्रकाशविशेषेण प्रथमजा बुद्धिरभिज्ञा। अनन्तरं यत्स्वलक्षणं ग्रीवास्थमुखं तथैवेदं दर्पणस्थमपि भातीति जायमानं ज्ञानं प्रत्यभिज्ञेत्यर्थः॥ अभेदधीरेवेति॥ अभेदे प्रत्यक्षानुमित्योरभावस्य किञ्चित्स्वच्छताम्रादौ प्रतीते मुखच्छायामात्रे मुखसंस्थानविशेषाप्रतीत्या प्रत्यभि - ज्ञाभावस्य स्पष्टत्वादित्युक्तत्वात्॥ च्छायादाविवेति॥ ननु भेदबुद्धेः सोपपत्तिकत्वे सिद्धे प्रतिबिम्बस्य कारणान्तरकल्पनं तस्मिंश्च सोपपत्तिकत्वमित्यन्योन्याश्रयः। मैवम्। प्रतिबिम्बेकारणकल्पनाधीनस्य भेदबुद्धौ सोपपत्तिकत्वस्यानुक्तत्वात्। किन्तु वक्ष्यमाणरीत्या प्रत्यक्षानुमानागमसिद्धतया सोपपत्तिकभेदे सति प्रतिबिम्बे कारणान्तरमपि कल्प्यत इति॥ नोपरक्तमिति॥  
 नेक्षेतोद्यन्तमादित्यं नास्तं यन्तं कदाचन।  
 नोपरक्तं नवारिस्थं नमध्यं नभसोगत  
 मित्यत्र वारिस्थे सूर्यप्रतिबिम्बे सूर्यत्वाभावात्तत्रादित्यशब्दो गौणः॥ त्वत्पक्षेपीति॥ ममादित्यशब्दवत्तव वारिस्थशब्दो गौणः गगनस्थे सूर्ये उद्यत्त्वोपरक्तत्वादिवद्वारिस्थत्वाभावात्। नच वारिस्थत्वेनोपस्थितगगनस्थसूर्यपरं वारिस्थपदमिति वाच्यम्। लक्षणापत्तेरेव। भेदबुद्धेः सोपपत्तिकत्वमाह॥ भेदस्त्विति॥ एतस्य सिद्ध इत्यनेनाग्रेतनेन सम्बन्धः॥ तथापियत्स्वलक्षणेति॥ ननु तत्तत्स्वलक्षणत्वेनारोपितत्वेपि यावत्स्वलक्षणकत्वेनारोपितत्वानङ्गीकारेण गन्धादिप्रतीत्यापादनमशक्यम्। मैवम्। प्रत्यभिज्ञयाऽभेदसिध्द्युक्त्ययोगात्। यदि च कस्तूर्यादीत्यादिनाग्रे निरसिष्यमाणत्वाच्च॥ मालिन्यवदिति॥ नन्वारोपपूर्वप्रतीतधर्मविशिष्टस्यैवारोप्याश्रयत्वादेकारोपितविशिष्टेपरारोपः। मैवम्। आरोपिताधिकसत्ताकस्यैवारोपाश्रयतावच्छेदकत्वात् रूप्यनिवृत्तावपि शुक्तित्वानिवृत्तिवदुपाध्यपगमे मालिन्यनिवृत्तावपि प्रतिबिम्बानिवृत्त्यापत्तेः॥ प्रतिमुखमेवेति॥ नन्वविद्योपहितस्याविद्याश्रयत्ववद्दर्पणोपहितस्य दर्पणाश्रितत्वं सम्भविष्यति। मैवम्। अविद्योपहितस्याविद्यकत्वेनाविद्याश्रयत्वानवच्छेदकत्वाद्दर्पणोपहितत्वस्यापि दर्पणाश्रितत्वादिरूपत्वेन दर्पणाश्रितत्वं प्रत्यप्रयोजकत्वात्॥ मालिन्येति॥ ननु संसार उपहितवृत्तिः। तथाचोपधेयांशमादाय सामानाधिकरण्यसंभवः। मैवम्। उपहितवृत्तिधर्मस्योपधेयेऽसत्त्वात्। वृत्त्युपहितस्य दृश्यत्वाङ्गीकारेण तदुपधेये शुद्धेपि दृश्यत्वापत्तेः। संसारस्य शुद्धाश्रितमोक्षसामानाधिकरण्यमानेतुमाह॥ वृक्षस्थेति॥ उपाधिना उपाधिसम्बन्धेन। दर्पणस्थत्वादिरूपउपाधिसम्बन्धो मुखेनानुभूयते प्रत्युत प्रतिबिम्ब एवानुभूयते इत्याद्युक्तहेतुमेतेनेत्यनेन परामृशति। संसारस्य मोक्षसामानाधिकरण्यमपि तवानिष्टमित्याह॥ संसारस्यापीति॥ वृक्षसंयोगवद्दुःखादिरूपः संसारोपि शुद्ध एव स्यात्। तथाच नित्यमुक्तत्वश्रुतिर्निर्विषया स्यात्। ननु सर्वसालक्षण्याभावेपि किञ्चित्सालक्षण्यमात्रेणैव बिम्बप्रतिबिम्बयोरभेदोस्तु। अत एव कस्तूर्या बिम्बप्रतिबिम्बयोः सौरभतदभावाभ्यां न भेदानुमानमत आह॥ यदि चेति॥ एतेनेति॥ उक्तप्रत्यक्षादिना बिम्बप्रतिबिम्बयोर्भेदस्य सिद्धत्वेन॥ मुखद्वयेति॥ स्वस्य मुखद्वयाभावादित्यर्थः। ननु स्वमुखस्यैव ग्रहणमिति न नियमः। उपाधिसन्निहितमात्रस्यैव तथा ग्रहणात्। मैवम्। उपाधिप्रतिबिम्बतत्त्वातिरिक्तस्योपाधिसन्निहितत्वस्याभावात्॥ अस्मिन्पक्षइति॥ नन्वभिघातकानेकत्वेन चक्षुषोनेकाग्रतासंपत्त्या प्रत्यग्रं स्वाभिघातकावच्छिन्नमुखाग्राहकता अतोऽनेकमुखप्रतीतिः। मैवम्। अनेकाग्रताशब्देनानेककिरणवत्त्वं वाऽनेकत्वं वा। नाद्यः। तस्योपाधिं विनैव सिद्धेः। नहि चक्षुष एक एक किरणः। नान्त्यः। बाधितत्वात्॥ दर्पणेति॥ नचान्वयव्यतिरेकसिद्धोपाधिप्राबल्याद्विरुद्धरूपमुखप्रतीतिः। मैवम्। स्वस्मिन्मुखान्तरोत्पादकत्वान्यस्योपाधिप्राबल्यस्याभावात्॥ अस्याइति॥ चक्षुःपरिवृत्तिरूपप्रक्रियायाः॥ विरलेति॥ नच सर्वावच्छेदेनाभिघाताभावादन्तरेपि चक्षुःप्रवेशसम्भव इति वाच्यम्। यथेच्छकल्पनाया निष्प्रमाणत्वात्॥ अस्यामिति॥ एतेन तवापि शिलादौ प्रतिबिम्बमुत्पद्यताम् अस्वच्छतया परिहारस्तु ममापि सम इति निरस्तम्। स्वच्छतायाः प्रतिबिम्बोत्पत्तिं प्रतीव चक्षुःप्रतिघातं प्रत्यप्रयोजकत्वात्॥ प्रतिचन्द्रादीति॥ त्वन्मते प्रतिचन्द्रादिदर्शनस्यापि समीचीनचन्द्रादिदर्शनत्वात्। ननु यत्र सामान्यतस्तद्दर्शनमात्रजन्यता तत्रेष्टापत्तिः। यत्र चोपाधिनिर्मुक्तज्ञानत्वेव विशेष्यजन्यता तत्रपादकाभावः। मैवम्। कपिलादीनामुपाधिकवलितत्वतद्विनिर्मुक्तत्वलक्षणद्विरूपाभावात्। आदित्यमीक्षयेदित्यादावुपाधिविनिर्मुक्तेतिविशेषस्य क्वाप्यभावात्॥ अवच्छेदपक्ष इति॥ यो विज्ञाने तिष्ठन्य आत्मनि तिष्ठन्नित्यादावन्तर्यामित्वं श्रूयते। तच्च यद्यप्यवच्छेदपक्षे न सम्भवति। घटावच्छिन्नाकाशे बाह्याकाशादर्शनात्। द्विगुणीकृत्य वृत्त्यनुपपत्तेः। तथापि प्रतिबिम्बपक्षे सम्भवति जलप्रतिबिम्बिताकाशे बाह्याकाशस्यापि दर्शनादित्यादिना ब्रह्मणोन्तर्यामित्वमुक्तम्। तच्च प्रतिबिम्बाख्यव्यक्त्यन्तरानङ्गीकारे न युज्यते॥ उपाधेरिति॥ प्रतिबिम्बाख्यवस्त्वन्तराभावात्कस्य पक्ष उपाधिः पतेत्॥ प्रतिमुखे दर्पणस्थत्वस्येति॥ ननु मुखप्रतिमुखयोरैक्यान्मुखस्यैतत्स्थत्वनिषेधेन प्रतिमुखस्यैव तत्स्थत्वनिषेधः। मैवम्। तयोरेकस्यासिध्द्यान्योन्याश्रयात्॥ नहि भूमाविति॥ एवमादर्शे मुखं नेत्येतावता प्रतिमुखमपि नास्तीति न संभवतीत्यर्थः। तस्मादित्युपसंहारः॥ अन्यथेति॥ तयोरभेदे॥ किञ्चानादेरिति॥ ननूपाध्यधीनत्वं ह्युपाधौ सत्येव सत्वम्। तच्च नानादित्वविरोधि। अनाद्युपाधिनाऽनादिजीवस्यापि तत्संभवात्। मैवम्। उपाधेर्ब्रह्मातिरिक्तस्य कल्पिततया सादित्वावश्यंभावात्॥ दधीनत्व इति॥ बिम्बाधीनत्वे सति बिम्बसदृशत्वम्॥ अतएवचोपमेति॥  
 बहवः सूर्यका यद्वत्सूर्यस्य सदृशाजले।  
 एवमेवात्मका लोके परात्मसदृशा मता  
 इत्यादिषु जीवस्य परमेश्वरप्रतिबिम्बपोपमा क्रियते या सा सूत्रस्थचशब्दप्रदर्शितभेदे सत्येवेश्वराधीनत्वतत्सदृशत्वादिना। तत्र दृष्टान्तः सूर्यकादिवदिति। यथा सूर्यकस्य सूर्येणोपमा क्रियते तद्वत्। नच भेदाद्यसिद्धिः। पृथगुपदेशात् सन्ध्ये सृष्टिराह हि तद्गुणसारत्वादित्यादितत्सिद्धेः॥ इदमुक्तं भवति॥ जीवो ब्रह्मभिन्नः तत्प्रतिबिम्बत्वात्। सामान्यव्याप्तौ सूर्यको दृष्टान्तः॥ भिन्नत्वेति॥ अयं सौत्रचशब्दस्यार्थः। भिन्नत्वरूपसाध्यस्य तदधीनत्वादिरूपहेतोश्च सूर्यक इव जीवेपि सत्वादुपमा क्रियते। ननु सूर्यके उपाध्यधीनत्वमप्यस्ति जीवे तु तन्नास्ति नित्यत्वादत उक्तम्। नोपाधीति॥ बिम्बप्रतिबिम्बैक्यभङ्गः॥ 32 ॥  
\</2-32\>

\<2-33\>  
  33. जीवाणुत्वविवरणम्

 ॥ गतेः सुखदुःखाद्यनुभवसामानाधिकरण्योक्तेरिति॥ नन्वात्मनि सुखदुःखाद्यनुभवस्याप्यौपाधिकत्वेन तत्सामानाधिकरण्यं गतेः स्वाभाविकत्वासाधकमिति चेन्न। ज्ञानत्ववत्सौषुप्तिकाज्ञानादिसाक्षित्ववत्सत्यस्यासत्यस्य वा सुखादिभोक्तृत्वादेरप्यात्मन्येव स्वीकर्तव्यत्वादित्युक्तत्वात् कर्तृध्यासभङ्गे॥ स एनानिति॥ नन्वव्यापकस्यैवाव्यापकं प्रतिगमनं ब्रह्म च व्यापकमिति कथं तत्प्रतिगमनम्। मैवम्। विभोरप्याकाशादेः सर्वमूर्तक्रियाजन्यसंयोगाश्रयत्वरूपतत्प्राप्यत्वात्। व्यापकस्यापीश्वरस्याचिन्त्य- शक्त्याणुत्वाच्च। तेन प्रद्योतेनैष इति॥ नन्वेप इति बुध्द्युपहितस्यैव परामर्शेन शुद्धात्मनिष्ठत्वं गतावनुक्तमिति तदाशङ्क्य परिहरति॥ नच श्रुतिरिति॥ तमुत्क्रामन्तमिति॥ नच प्राणाख्यांशेन पश्चाद्गतावप्यंशान्तरेण बुद्धेः प्रथममुत्क्रमणमिति वाच्यम्। त्वन्मते प्राणातिरिक्तस्य क्रियाशक्तियुक्तस्याभावात्॥ पुरुषमुपैतीति॥ व्यापकस्यापि प्राप्यत्वं तूक्तम्। कृतहान्यादीति॥ ननु न कृतहान्यादिप्रसङ्गः। यद्बुध्द्यवच्छिन्नेन येनैवात्मना यत्कृतं तदवच्छिन्नेन तेनैव भोजनात्। नह्यात्मनो निरवयवस्य प्रदेशोऽस्ति। मैवम्। गतिमतीबुद्धिर्यत्रात्मनि सम्बध्य कर्तारमकरोत्ततोऽन्यत्रगत्वा तमेवात्मानमभिलक्ष्य तत्र भेदं कल्पयित्वा तमात्मानं स्वोपहितं कृत्वा तमेवात्मानं भोक्तारं करोतीत्यत्र कृतहान्याद्युक्तेः॥ कर्तुर्भोक्तुरिति॥ नन्ववच्छेद्यात्मनोवच्छेदकबुद्धेश्चैक्येवच्छिन्नबेदो वक्तुमशक्यः। मैवम्। उक्तरीत्या गच्छन्त्या बुध्द्यावच्छिन्नस्य भिन्नत्वात्। अन्यथात्मनि गत्ययोगात्। तदेतदाह॥ अभिन्न इति॥ द्रव्यत्वेति॥ घटत्वादावव्यभिचाराय साक्षात्पदम्। नच व्यापकावृत्तित्वमुपाधिः। सत्तादौ साध्याव्यापकत्वात्। तस्यैव साध्यत्वाच्च॥ भूतेतरत्व इति॥ आकाशे कालदिशोरीश्वरे चाव्यभिचाराय क्रमेण पदानि॥ शब्देतरेति॥ आकाशेश्वरयोरव्यभिचाराय विशेषान्तम्। नच त्रिष्वप्यनात्मत्वमुपाधिः। धर्मिग्रहकमानसिद्धव्याप्तत्वे कालादौ साध्याव्याप्तेः। विशेषगुणसंस्काराणां चात्मवृत्तित्वं नतु मनोवृत्तित्वमतो नासिद्धिः॥ मनोवदिति॥ मनसो मध्यमपरिमाणानङ्गीकारान्न तत्र साध्याप्रसिद्धिः। नच जडत्वमुपाधिः। त्वन्मते शुद्धात्मनो निर्विषयत्वेनाज्ञानत्वादिरूपजडत्वस्य पक्षादव्यावृत्तेः॥ जातिसमवायादेरिति॥ नच तद्वदेव गुणस्य व्याप्तिरपि स्यादिति वाच्यम्। आश्रयं विनान्यत्र वृत्तौ दृष्टान्तकरणात्। प्राभाकरैर्नीलपीतादीनां व्याप्त्यङ्गीकाराच्च। स्फटिकेति॥ तस्यातिनिबिडत्वेन तत्रावयवान्तरप्रवेशस्यासंभावितत्वात्॥ नित्यः सर्वगतेति॥ नचाकाशवत्सर्वगतः स वा एष महानज आत्मेत्यादिविरोधः। तस्येश्वरत्वात्॥ नानादेहेति॥ नचाशेषवाचिसर्वशब्दस्य देहपरत्वेन सङ्कोचे मानाभावः। सर्वस्यापि क्रमेण जीवदेहत्वात्॥ प्रत्यक्षत्वादीति॥ प्रत्यक्षगुणाश्रयत्वादणुत्वसाधनं यत्कृतं तदप्रयोजकम्॥ सर्वेषां भोगायतनानि स्युरिति॥ ननु तवापीश्वरस्य व्यापकत्वेन सर्वदेहानांतद्भोगजनकत्वापत्तिः समाना। मैवम्। सम्भोगप्राप्तिरिति चेन्न वैशेष्यादित्यादिना सूत्रकृतैवाचिन्त्यशक्तिमत्त्वेन सर्वगतस्यापि तस्य भोगानापत्तेरुक्तत्वात्॥ चैत्रभोगाहेतोरपीति॥ नच जनकादृष्टनिरूपितात्मद्वाराकसन्निकर्षादतिप्रसङ्गाभाव इति वाच्यम्। सम्बन्धं विना दृष्टस्य जनकत्वस्याग्रहेणान्योन्याश्रयात्॥ बुद्धेर्ज्ञानस्येति॥ नचैवं योजनायां व्युत्क्रमप्रसङ्गः। श्वेताश्वतरे बुद्धेर्गुणेनेत्यस्यानन्तरं  
 वालाग्रशतभागस्य शतधा कल्पितस्य च।  
 भागो जीव इति ज्ञेयः स चानन्त्याय कल्पत  
 इत्युक्तेः। अणुत्वसाधकानेकश्रुतिस्मृत्यानुकूल्यादुक्तयोजनाया युक्तत्वात्। परिच्छेदार्थमुपसंहरति॥ तसमादिति॥ ॥ जीवाणुत्वम्॥  
 नविद्याभीराभीरवगतिबिभंत्साभिरबुधां-  
 जिगीषाभिः किन्तु स्ववचसि शुशुत्साभिरकृषि।  
 तरङ्गिण्या ख्यातां बुधजनघनस्सूक्तिसलिलैर्नयेत्पूर्ण-  
 प्रज्ञोदितनिगमसिद्धान्तजलधिम्॥ 1 ॥

 सद्योजातजटाजपावनसरिद्गोदावरीतीरतो-  
 गव्यूतिर्वसतिः सतां कुलवतामम्बा पुरी तत्र ये।  
 व्यासाख्या उपमन्युगोत्रजबुधास्तेष्वास्त यो मुद्गल-  
 स्तत्राजज्ञत येमुरारिचरणा व्यासाभिधाना बुधाः॥ 2 ॥

 तेभ्योऽजायत विश्वनाथ इति यः सज्ज्ञानरत्नाकर-  
 स्तस्मादाविरभूत्सुरद्रुमयशा आचार्यनारायणः॥  
 रामाचार्य इतीरितस्तदनुजो यस्तत्ववादाम्बुधे-  
 रातानीत्स तरङ्गिणीमिह परिच्छेदो द्वितीयोपि यः॥

 ॥ इति श्रीमद्रामाचार्यविरचितायां न्यायामृततरङ्गिण्यां द्वितीयः परिच्छेदः॥  
\</2-33\>  
(proof complated)

   न्यायामृततरङ्गिणी  
    ---\*\*\*---

\<3-1\>  
  1. मनननिदिध्यासनयोः विवरणोक्तश्रवणाङ्गत्वभङ्गः

 सद्गुणङ्कुरधृतार्वसद्गुणं दूरदोषमुरुदोषमप्यलम्।  
 पार्थसारथिमपार्थसारथिं नन्दनन्दनतिसाधनं नुमः॥ 1 ॥  
 निदिध्यासनमङ्गि श्रवणादिकमङ्ग मित्येतदाक्षिपति॥ नन्वेतदिति॥ विवरणइति॥ नन्वपरोक्षफलोदये निदिध्यासनाङ्गतैव श्रवणमननयोः किं न स्यात्। त्रयाणामपि सन्निपत्योपकाराविशेषात्। दर्शपूर्णमासवत्समप्रधानता वा किं न स्यादिति॥ उच्यते। शक्तितात्पर्यविशिष्टशब्दावधारणं प्रमेयावगमं प्रत्यव्यवधानेन करणं भवति। प्रमाणस्य प्रमेयावगमं प्रतीत्याद्युक्तम्॥ मनननिदिध्यासनेति॥ तत्रापि मननस्य चित्तैकाग्र्यायोग्यरूपासम्भावनानिरसनद्वारेण चित्तस्य प्रत्यगात्मैकाग्रवृत्तिहेतुत्वं निदिध्यासनस्य तु विपरीतसंस्काररूपविपरीतभावनानिरसनद्वारा तद्धेतुत्वम्॥ प्रत्यगात्मेति॥ प्रत्यगात्मप्रवणतालक्षणो यः संस्कारः तेन परिनिष्पन्ना या ब्रह्मैकाग्र्यलक्षणावृत्तिः सैव कार्यं तद्द्वारेणेत्यर्थः॥ इतीति॥ फलं प्रत्यव्यवहितस्य कारणस्य विशिष्टशब्दावधारणस्य व्यवहिते मनननिदिध्यासने इति हेतोरित्यर्थः। शक्तितात्पर्यविशिष्टशब्दावधारणरूपस्य श्रवणस्य ब्रह्मानुभवं प्रति साक्षाद्धेतुत्वेन करणत्वमित्युक्तं दूषयति॥ विचारइति॥ शाब्दज्ञाने शब्दस्य तज्ज्ञानस्य वा साक्षात्कारणत्वं नान्यस्य। ननु शक्त्यादीनां सन्देहादौ सति शाब्दज्ञानाभावेन विशिष्टस्य हेतुत्वे वाच्ये विशेषणस्यापि हेतुत्वेन व्यवधानद्वाराऽवघाततण्डुलादेरिव करणान्तर्गतिरस्तीत्यतः करणवदेव शेषित्वं भविष्यतीत्यत आह॥ नचेति॥ अस्तु वा करणान्तर्गतिः शक्त्याद्यवधारणस्य तथापि न तस्य शब्दवन्मत्याद्यपेक्षया शेषित्वमित्याह॥ सन्निपात्यपीति॥ प्रधानं प्रति सन्निपात्यङ्गस्यारादुपकारकाङ्गानां च परस्परमङ्गाङ्गित्वाभावात्। अन्यथाऽवघातं प्रति प्रयाजादेः शेषत्वं स्यादित्यर्थः। तर्ह्याग्नेयादिवत् त्रयाणामपि प्राधान्यमस्त्वित्यत आह॥ हीषादेरिति॥ सौभराख्येन सामविशेषेण वृष्टावन्नाद्ये स्वर्गे च फले जननीये सति हीष् ऊर्क ऊ इत्येषां सौराख्यसामसमाप्त्यवयवानां सौभरेण वृष्टौ जननीयायां हीष्इत्येतस्य अन्नाद्ये जननीये ऊर्क इत्येतस्य स्वर्गे जननीये ऊ इत्येतस्य सौभरं प्रत्येव यथाङ्गत्वं तथा शब्देन परोक्षज्ञाने जननीये शक्त्याद्यवधारणरूपविचारस्याङ्गत्वमपरोक्षज्ञाने शब्देन जननीये मननादेरङ्गत्वमिति शब्दं प्रत्येव त्रयाणामङ्गत्वं वक्तुं युक्तम्। नतु परस्पराङ्गत्वम्। अन्यथा हीष् इत्यादीनामपि परस्पराङ्गत्वं स्यात्॥ भिन्नफल इति॥ शब्देन जननीय इति शेषः। स्याच्छब्दोऽनास्थायाम्। निदिध्यासनं प्रति श्रवणादेरङ्गत्वस्य वक्ष्यमाणत्वात्। मौनिश्लोकादौ शब्दाभावादाह॥ शब्दज्ञाने वेति॥ शक्त्यवधारणस्य विचारात्पूर्वभावित्वेन विचारानन्तर्गतत्वात्तात्पर्यावधारणमेव तदन्तर्गतमिति मत्वाह॥ तात्पर्यविशिष्टेति॥ अन्योन्याश्रयादिति॥ तात्पर्यविषयशब्दार्थमज्ञात्वा तत्र तात्पर्यस्य ग्रहीतुमशक्यत्वात्तात्पर्यज्ञाने शाब्दज्ञानापेक्षा तस्मिंश्च तात्पर्यज्ञानापेक्षेत्यन्योन्याश्रयः। नन्वेवमाकाङ्क्षादिधियोपि निराकाङ्क्षत्वादिभ्रमनिरासिका एव नतु शाब्दधीहेतव इति स्यात्। न स्यात्। निराकाङ्क्षत्वादिज्ञानाभावेप्याकाङ्क्षादिज्ञानं विना शब्दज्ञानाभावस्यानुभवसिद्धत्वात्। ननु तात्पर्यज्ञानाहेतुत्वे कथं नानार्थे विनिगमना। अन्वयविशेषयोग्यतयेति गृहाण। यत्तु ग्राह्यसंशयविपर्ययोत्तरप्रत्यक्षे विशेषदर्शनमिव तात्पर्यसंशयोत्तरशाब्दज्ञाने तात्पर्यधीः कारणमिति तन्न। उभयत्रोभयस्य प्रतिबन्धनिरासमात्रोपयोगित्वेनाहेतुत्वात्। तदिदमुक्तं प्रतिबन्धनिरासेत्यादि। तात्पर्यभ्रमस्य प्रतिबन्धकत्वं च कार्यबलान्मणिमन्त्रादिवत्। अत एव साक्षादविरोधिनो ज्ञानस्य जनकज्ञानविघटकतयैव प्रतिबन्धकत्वमित्यादेरनवकाशः॥ बाह्यागमेपीति॥ शब्दार्थस्य बाधितत्वेपि तद्वक्तुस्तत्र तात्पर्यमबाधितमेव॥ दुष्टत्वेति॥ ज्ञानरूपेषु ज्ञानकरणेषु भ्रमरूपं दुष्टं प्रमारूपमदुष्टमित्यन्यत्र दृष्टा व्यवस्था न स्यात्। यादृच्छिकसंवादिलिङ्गविभ्रमस्य तु दुष्टत्वमेव। स्वव्यापकभ्रमहेतुत्वात्। तत्र प्रतीतस्य तदव्यापकत्वात्। ननु वेदे कुत्रचिदेव तात्पर्यभ्रमो बाह्यागमे तु कुत्रचिदेव तत्प्रमेति। मैवम्। यत्रैव तद्भ्रमप्रमे तदंश एव तयोर्दुष्टत्वादुष्टत्वापातात्॥ करणीयेति॥ करणं द्व्यवदानयागः। तस्य द्रव्यं व्रीह्यादि। तत्रावघातादेः शेषत्वं यथास्ति तथा प्रकृते नास्तीत्यर्थतात्पर्यावधारणं शब्दं प्रति न सन्निपात्यङ्गमित्यर्थः। यत्तु दृष्टान्ते सर्वसाम्यं नापेक्षितमतोवघातवैषम्येपि तात्पर्यावधारणं शब्दं प्रति न सन्निपत्याङ्गमेवेति। तन्न। मीमांसकप्रक्रियालेशस्याप्यज्ञानेनोक्तत्वात्॥ सन्निपत्येति॥ दृष्टार्थानि क्रियारूपाणि स्वकारकस्योत्पत्त्यादि कुर्वन्ति अदृष्टार्थानि सन्निपातीनि तु स्वकारकेष्वतिशयमादधति तत्तदङ्गभावमनुभवन्ति तात्पर्यावधारणं त्वनुभयं कथं सन्निपाति स्यात्॥ अन्यथावघातादिरिति॥ ननु विशिष्टयागप्रविष्टतयावघातस्य शेषित्वमिष्टमेव। असाधारण्येन शेषिता तु न। असाधारण्येन फलोपकारत्वाभावादिति। न। श्रवणत्वेन श्रवणस्य शेषित्ववदवघातत्वेनावघातस्य प्रयाजादिसेषित्वस्यापाद्यमानत्वात्॥ एतेनेति॥ प्रधानं प्रति सन्निपत्योपकारस्य प्रधानोपकारकान्तरापेक्षया शेषित्वेऽवघातादेः प्रयाजाद्यपेक्षया शेषित्वापातेनेत्यर्थः। ननु प्रयाजादिकं यागस्यैव सहकारि मननादिकं तु शब्दसहकारिभूतस्य चित्तस्य सहकारीति वैषम्यमित्यत आह॥ सोमयागेति॥ सोममभिषुणोति आश्विनं गृह्णातीत्यादिना विहितमभिषवग्रहणादिकं सोमयागे सन्निपात्यङ्गम्। अत एवाभिषवादिकं करणभूते शब्दस्थानीये सोमयागे अतिशयाधायकं करणान्तर्गततात्पर्यावधारणस्थानीयं तत्प्रति सोमयागसहकारिभूतायाः दीक्षणीयचित्तस्थानीयान्तरगमत एव तद्गतातिशयहेतुः प्रयाजप्रोक्षणादिमननादिस्तानीयमङ्गं स्यात्। नन्वभिषवादियुक्तसोमयागं प्रत्यङ्गस्य प्रयाजादेरभिषावादिकं प्रत्यपि तदस्त्येवेति वदन्तं प्रत्याह॥ गौणाङ्गत्वमिति॥ श्रुत्यादिगम्येङ्गत्वे तद्विनापि कल्पनेऽतिप्रसङ्गः। शब्दादापरोक्ष्यं वदता शब्दत्रयाणामङ्गत्वं वक्तुं युक्तमित्याह॥ किञ्चेति॥ अन्यथेति॥ अनेकफलानि साधयतैकेन तत्तत्फले जनयितव्येऽपेक्षितानां सहकारिविशेषाणां परस्परमङ्गाङ्गिभावाङ्गीकार इत्यर्थः। सौभरेण सौभरनामकेन साम्ना। निधनं साम्नोन्त्योवयवः। द्वितीयस्य चतुर्थेभिहितम्। सौभरे पुरुषश्रुतेर्निधने कामसंयोगः। ब्रह्मसामाख्यं स्तोत्रं प्रकल्प तदाश्रितं सौभरं फलत्रयसाधनत्वेन यो वृष्टिकाम इति वाक्येन विधाय वृष्ट्यादिसाधने सौभरे निधनसाधनत्वेन हीषादयो हीषादिवाक्येन विहिताः। तत्र संशयः। किम्हीषादयो निधनविशेषाः सौभरफलात्फलान्तरार्थेन विधीयन्ते उत सौभरस्यैव तत्तत्फलं साधयतः तत्तन्निधनमनियमेन पाठतः प्राप्तं नियम्यत इति। तदर्थं किं वृष्टिकामादिशब्दोक्तपुरुषशेषत्वेनैते साक्षाद्विधीयन्ते उत वृष्टिसाधनसौभरशेषत्वेनेति॥ तत्र वृष्टिकामादिशब्दैः पुरुषस्य श्रुतत्वात्तादर्थ्यमेव हीषादीनां चतुर्थ्या विज्ञायते। पुरुषशेषता च तदभिलषितफलसाधनतयेति फलार्थत्वमेवैषाम्। वृष्टिकामशब्देन वृष्टिकामस्येच्छाविषयवृष्टिसाधनसौभरोक्तौ लक्षणा स्यात्। नच श्रुतिसम्भवे सा युक्ता। तस्माद्धीषादयो गुणाः सौभरफलाद्वृष्ट्यादेर्भिन्नस्य हेतव इति। अत्राहुः। वृष्ट्यादीनि पूर्वोक्तान्येव विपरिवर्तमानानि प्रत्यभिज्ञायन्त इति न फलान्तरावगमः। किञ्च हीषादिशब्दमात्रे फलाय विहिते सत्याश्रयापेक्षाया न तावन्निधनमाश्रयो भवितुं युक्तम्। तस्याप्रकृतत्वात्। नापि सौभरम्। प्रकृतत्वेप्यनेकावयवत्वान्नियमेन निधनसम्बन्धायोगात्। तथात्वे निधनमित्यनर्थकं स्यात्। निधनस्यापि विधाने वाक्यभेदः। तस्माद्वृष्टिकामादिशब्दलक्षिते सौभरे निधनत्वेनैवानियतप्राप्ता हीषादयो नियम्यन्ते। अथवा लक्षणापि नास्ति। नहि यदेव फलस्य कारणं तस्यैव पुरुषशेषत्वं तदङ्गस्यापि तद्द्वारेणास्ति पुरुषशेषिता। तथा च प्रयोगो दृश्यते। वासिष्ठानां नाराशंसो द्वितीयः प्रयाज इति। सौभराङ्गभूतास्तद्द्वारेण वृष्टिकामादीनां पुरुषाणामनियमेन शेषभूताः प्राप्तास्तानेव प्रति यथा प्राप्तरूपा नियम्यन्त इति न लक्षणा। तदुक्तम्। "तस्मात्फलान्तरार्थेन नैव हीषादयो गुणाः। विधीयन्ते नियंम्यन्ते ते यथा प्राप्तसौभर" इति। एकस्य भिन्नभिन्नकार्यजननेऽपेक्षितानां भिन्नभिन्नसहकारिणां परस्परमङ्गाङ्गिभावे दूषणान्तरमाह॥ करणापूर्वेति॥ यागेन करणापूर्वे जननीयेऽवघातादिः सहकारी। परमापूर्वे तु जननीये प्रयाजादिः सहकारी। नत्ववघातादिकं प्रति प्रयाजादिः शेषः। त्वद्रीत्या तु स्यादित्यर्थः। करणापूर्वं नाम प्रधानमात्रेण जननीया पूर्वम्। साङ्गेन तेन जननीयं तु परमापूर्वमिति। ननु शब्दस्य परोक्षज्ञानं प्रति हेतुत्वे तदवच्छेदेन श्रवणस्य शब्दं प्रत्यङ्गत्वं स्यात्तदेव तु नास्तीत्यत आह॥ क्लृप्तं चेति॥ एतेन यागेऽपूर्वभेदवत्प्रकृते न कार्यभेद इति निरस्तम्। नन्वकरणमपि प्रयाजादिकं प्रत्याज्यग्रहणादेरिव श्रवणं प्रति मननादेरङ्गत्वं भविष्यतीत्यत आह॥ नचाकरणमपीति॥ चतुर्जुह्वां गृह्णाति प्रयाजेभ्यस्तदित्यादेरिवात्र श्रुत्यादेरभावात्॥ लिङ्गन्त्विति॥ श्रुतस्यार्थस्य मन्तव्यादिरूपतया श्रवणस्य मननाद्युपकारकत्वरूपसामर्थ्यवन्मननध्यानयोः श्रोतव्यत्वाभावेन तयोस्तथासामर्थ्याभावाद्विपरीतं लिङ्गं सामर्थ्यम्॥ प्रकरणमिति॥ इतिकर्तव्यताकाङ्क्षाप्रकरणम्॥ श्रवणस्येति॥ तात्पर्यावधारणरूपश्रवणस्य शाब्दप्रमारूपफलाहेतुत्वात्॥ स्थानेति॥ स्थानं सादेश्यम्। समाख्या यौगिकी संज्ञा। ननु तात्पर्यावधारणरूपश्रवणस्य शाब्दप्रमां प्रत्यहेतुत्वेनाप्रधानतयेतिकर्तव्यतारूपाकांक्षाविरहेपि तात्पर्यावधारणहेतोर्विचारस्य शाब्दप्रमाहेतुत्वादिकं स्यादित्यत आह॥ किञ्चेति॥ मननादेः शाब्दज्ञानेऽहेतुत्वेन श्रवणं प्रति मतयोः फलोपकार्यङ्गत्वमित्याह॥ यच्चोक्तमिति॥ तत्र मननस्य न शाब्दज्ञानहेतुत्वं द्वाराभावादित्याह॥ सूक्ष्मेति॥ चित्तैकाग्र्यस्य शाब्दज्ञानविशेषत्वेपि न तस्य मननसाध्यत्वम्। किन्त्वयुक्तत्वं शङ्कानिवृत्तिरेव तत्साध्या। तद्रहिते अयुक्तत्वशङ्कारहिते॥ उक्तेति॥ चित्तैकाग्र्यम्॥ शङ्केति॥ असम्भावनेत्यर्थः। अयुक्तत्वशङ्कानिवृत्तिस्तु मननद्वारा। तस्याः प्रतिबन्धकाभावरूपत्वादिति भावः॥ मननविधेरिति॥ चित्तैकाग्र्यस्य मननसाध्यताया मानान्तराप्राप्तत्वात्॥ मतिरिति॥ अयुक्तत्वशङ्कानिवर्तकत्वमेव मनने प्रतीयते। नतु चित्तैकाग्र्यहेतुत्वम्। निदिध्यासनस्यापि न शाब्दधीहेतुत्वम्। द्वाराभावादित्याह॥ निदिध्यासनस्येति॥ रूप्येति॥ ननु इयं शुक्तिरिति ज्ञानानन्तरं तद्रजततया ज्ञातमिति स्मृतेर्ज्ञानगोचरसंस्कारसत्त्वेपि तद्रजतमिति स्मरणेन विपरीतसंस्कारनिवृत्तिस्तत्राप्यस्तीति॥ मैवम्। रूप्यसंस्कारसत्त्वेन शक्तिसाक्षात्कारवत्प्रपञ्चसंस्कारसत्त्वेपि ब्रह्मसाक्षात्कारसंभवात्। तत्प्रवृत्तिनिदिध्यासनस्य द्वारमित्युक्तावेतस्य व्यधिकरणत्वात्॥ श्रवणसामर्थ्येति॥ श्रुतार्थस्यैव मतस्यैव ध्यातव्यत्वात्॥ निदिध्यासनस्येति॥ फलसाधनस्यैवेतिकर्तव्यताकाङ्क्षारूपप्रकरणं फलसाधनं च निदिध्यासनमेव ततस्तु तं पश्यत इति वाक्यात्। ननु श्रवणमनने ध्यानं प्रति लिङ्गप्रकरणाभ्यां सन्निपात्यङ्गे इति न युक्तम्। तयोर्ध्यानं प्रति फलोपकारकत्वसम्भवादित्यत आह॥ युक्तश्चेति॥ अतएवेति॥ स्वरूपोपकारस्यान्तरङ्गत्वादेव। नवमे द्वितीयपाद इति शेषः। पार्वणहोमयोस्त्वप्रवृत्तिः समुदायार्थसंयोगात्तदभीज्या हि दर्शपूर्णमासयोः। स्रुवेण पार्वणहोमौ जुहोतीति तद्धितश्रुत्या पर्वदैवत्यौ होमौ श्रुतौ। तौ किं विकृतिर्दृश्यते नवेति संशयः तदर्थमिदं विचार्यते किं पर्वशब्दः कालवचनः कालोस्य देवता तस्य चासंस्कार्यत्वादारादुपकारकौ होमौ उताग्नेयादिसमुदायवचनः समुदायदैवत्यौ होमौ तत्संस्कार्याविति। तत्र पृणातेर्दानकर्मणः पर्वशब्दः सच दीयतेस्मिन्नित्यधिकरणव्युत्पत्त्या कालेपि मुख्यो भावव्युत्पत्त्या कर्मण्यपि। तत्र प्रकरणात्सामवायिकत्वलाभाच्च कर्मवचनत्वमङ्गीकृत्य तत्संस्कारार्थता होमयोः। तेषां च कर्मणां तन्त्रेणाभिहितानामग्नीषोमयोरिव व्यासक्तं देवतात्वम्। नैकैकशः। तेन समुदायस्य देवतात्वात्। तस्य च विकृतिस्वभावादतद्विकारत्वाच्च सौर्यादेस्तत्र होमयोरप्रवृत्तिः। नहि सौर्यादयः समुदायविकाराः। तदुक्तम्। काले शब्दस्य मुख्यत्वात्कालामज्येह गम्यते। पृणातेर्दानकर्मत्वात्कर्मण्यपि च मुख्यतेति॥ पाठरूपेति॥ यथा सान्नाय्यापात्रशुन्धनक्रमाच्छुन्धध्वमिति मन्त्रस्य सान्नाय्यपात्राङ्गत्वम्॥ सन्निधानस्येति॥ यथा दर्शपूर्णमासयोः श्रूयते हस्ताववनिक्ते उलुपराजिंस्तृणातीति तत्र हस्तावनेजनं हस्तसंस्कारार्थं सत् करिष्यमाणसर्वाङ्गं वा अनन्तरोक्तोलुपराजिस्तरणाङ्गं वेति संशये आनन्तर्यरूपसन्निधानात्तन्मात्राङ्गमिति प्राप्ते लिङ्गेन सर्वाङ्गमिति सिद्धान्तितं तृतीयस्य द्वितीये। आदिपदेन श्रुत्वा मत्वेत्यादिका श्रुतिः सन्निधानं च गृह्यते। श्रवणमननयोर्दृष्टद्वारा ध्यानस्वरूपनिष्पादकतया ध्याने सन्निपात्यङ्गत्वन्ध्यानस्य तु फलसम्बन्धेन प्राधान्यमित्यर्थे पाठसादृश्यलक्षणः सन्निधिरप्यस्तीत्याह॥ श्रुत्वा मत्वेति॥ परोक्षनिश्चयं विना ध्यानस्वरूपासिद्धेस्तत्र तयोः सन्निपातित्वमपि॥ प्रमाकरणत्वमसिद्धमितीति॥ ततस्तु तं पश्यत इति वाक्ये दर्शनमात्रश्रवणादिति भावः॥ निदिध्यासनानन्तरमिति॥ अत एव ध्यानममानकमित्यत आह॥ अथवेति॥ मनननिदिध्यासनयोर्विवरणोक्तश्रवणाङ्गत्वभङ्गः॥ 1 ॥  
\</3-1\>

\<3-2\>  
  2. श्रवणआदिविधेः विवरणोक्तनियमविधित्वभङ्गः

 ॥ परोक्षज्ञाने कामनाभावादिति॥ परोक्षज्ञानज्ञानं विना तत्कामनाया अयोगेन तज्ज्ञाने सति तद्विषयस्यापि ज्ञातत्वान्न तत्रेच्छासम्भवति। सिद्धे इच्छाविरहात्॥ स्वर्गादौ निध्यादाविति॥ यत्तु स्वर्गनिधिसाधनसाक्षात्कारेपि विचारस्येन्द्रियसहकारित्वाद्धेतुत्वमेवेति। तन्न। न्यायानुसन्धानादिना अलौकिकेनाञ्जनादिना पामराणामपि स्वर्गनिधिसाक्षात्कारसत्त्वात्॥ प्रकृतविचारेति॥ श्रुत्याद्यविरोधितदनुग्राहकन्यायानुसन्धानरूपप्रकृतविचारः॥ अपूर्वविधीति॥ स्वर्गविजातीये लौकिकसुखे यागविजातीयलौकिकक्रियायाः हेतुत्वदर्शनाद्यागादिविधिरप्यपूर्वविधिर्नस्यात्॥ अन्यथेति॥ व्रीहीनवहन्तीत्यत्र व्रीहिशभ्दस्य व्रीहिमात्रपरत्वे हि वैतुष्यमात्रेऽवघातनियम इति स्यात् तथाचावघातः पुरुषार्थः स्यात् न तु क्रत्वर्थः। ननु व्रीहीनवहन्तीत्यत्र व्रीहिशब्दोऽपूर्वद्रव्यपरोऽतो नावघातस्य पुरुषार्थत्वं व्रीहित्वेन विदलनप्राप्तिरित्यत आह॥ न च सामान्य इति॥ ननूभयानुगते सविशेषतया प्रमेयतायां मानान्तरप्राप्तिरस्त्येव सजातीये प्राप्त्यापि यत्र सजातीयान्तरे नियमसम्भवस्तदा किमु वाच्यमेकस्मिन्नेवात्मन्यवस्थाविशेषेण मानान्तरप्राप्त्या विशेषान्तरे नियम इतीत्यत आह॥ यत्रापूर्वीयेष्विति॥ यत्र यद्रूपेषु यदवस्थेषु भिन्नभिन्नावस्थयोः प्राप्तिनियमयोरुक्तौ वैयधिकरण्यं भिन्नविषयत्वं स्यात्। तच्चाङ्गीकारानर्हम्। ननु सामानाधिकरण्यासम्भवाद्वैयधिकरण्यमप्यप्वघाते प्रकृते चाऽऽश्रयणीयमत आह॥ सम्भवति हीति॥ यद्रूपाणां यदवस्थानां व्रीहीणामपूवीयत्वं तत्रैव विदलनप्राप्तिरस्ति प्रकृते तु न तथेत्यर्थः॥ तथात्व इति॥ अपूर्वीयेषु व्रीहिषु दलनस्य प्राप्तिश्चेद्वैरूपस्य तेनैव सिद्धत्वादवघातनियमायोगः। अप्राप्तिश्चेत्सुतरां तदयोगः॥ प्रसक्तिमात्रमिति॥ तदन्वयितावच्छेदकसम्बन्धः। स च व्रीहिष्वपूर्वीयेष्वस्ति निर्विशेषात्मनि तु न कस्यापि सम्बन्ध इति वैषम्यम्। ननु व्रीहिवैतुष्ये साधनान्तरप्राप्तावपि नियमविषये तद्वैतुष्यविशेषे न तत्प्राप्तिरिति वैयधिकरण्यमत आह॥ अवघातसाध्येति॥ अपूर्वीयेष्ववघातसामान्यसाधनप्राप्तिमात्रेण सामानाधिकरण्यम्। निर्विशेषात्मनि तु ज्ञानसामान्यसाधनस्य वेदान्तवाक्यभिन्नस्य प्राप्तिर्नेति वैषम्यं। ग्रहणकवाक्यं सङ्ग्रहवाक्यम्॥ परिपूर्णार्थ इति॥ अस्मिन्पक्षे वेदान्तवाक्यं न प्राप्तं तस्मिन्नपिपूर्यते॥ कर्मविषयकेति॥ ननूभयत्र स्मृत्यादेः स्वातन्त्र्येणाप्रमाणतया श्रुतितात्पर्यनिर्णायकत्वमेव। मैवम्। श्रुतेरिव स्मृतेरपि धर्मादौ प्रामाण्यात्। अन्यथा स्मृत्यनुमितश्रुतेरपि श्रुत्यन्तरतात्पर्यग्राहकत्वं स्यात्। श्रुतिविरोधे स्मृतिर्दुर्बलेत्येव स्मृतेरस्वातन्त्र्यम्॥ समुपबृंहयेदिति॥ इतिहासादिनैव बृंहयेन्नतु तेन बृंहयेदेवेत्यर्थः॥ मूलप्रमाणत्वेति॥ स्मृतीनामपि श्रुतिमूलत्वात्ताभ्यः श्रुतमपि श्रुतिभ्य एव श्रुतमिति नानेन स्मृतिनिषेधः। श्रुतिवाक्येभ्य इति पञ्चमी तु प्रयोजकत्वेपि। इतहासपुराणं पञ्चमं वेदानां वेदमित्यादिवचनादेव श्रवणनियमादृष्टस्य किञ्चिद्विषयाज्ञानहेतुभूतायामन्तःकरणशुद्धावुपयोगो वा शबलापरोक्षे वा तद्विशेषे वा तज्जन्याज्ञाननिवृत्तौ वा मोक्षीयानन्दानुभवे वा। नाद्य इत्याह॥ विप्रकीर्णेति॥ न द्वितीय इत्याह॥ आपरोक्ष्यस्येति॥ न तृतीय इत्याह॥ वेदजन्येति॥ न चतुर्थ इत्याह॥ ज्ञानस्येति॥ न पञ्चम इत्याह॥ अन्यस्य चेति॥ आनन्दानुभवादेः। एतेन तमेवं वेदानुवचनेनेत्यादिश्रुतयज्ञादिजन्यादृष्टस्य नियमादृष्टस्य चान्तःकरणशुद्धावुपयोग इति निरस्तम्। यज्ञादिकर्मणां ज्ञानार्थत्वेपि नियमादृष्टस्य तथात्वे मानाभावात्॥ नियमादृष्टसाध्यस्येति॥ अपिशब्दश्चशब्दार्थे॥ श्रवणादिविधेर्विवरणोक्तनियमविधित्वभङ्गः॥ 2 ॥  
\</3-2\>

\<3-3\>  
  3. परमते श्रवणादिविध्यनुपपत्तिः

 ॥ ज्ञानविध्यभावादिति॥ प्रमाणविषयपरतन्त्रस्य ज्ञानस्य पुमतन्त्रत्वेनाविधेयत्वाङ्गीकारात् ॥ शक्त्यसम्भवादिति॥ न च शुद्धे शक्त्यसम्भवेपि विशिष्टशक्तिरेव तद्बोधोपयोगिनी सैवावधारणीयेति वाच्यम्। शक्तितात्पर्ययोर्भिन्नविषयत्वापातात्। अन्यशक्त्यान्योपस्थापने लक्षणयाऽनवस्थापातेन विशिष्टशक्तेः शुद्धबोधानुपयोगितया तत्र शक्त्यवधारणस्य व्यर्थत्वाच्च॥ अखण्डार्थताहानेरिति॥ प्रकारोपलक्षितमपि तदुपलक्षितत्वादिधर्मवदेवेत्यर्थः॥ उपक्रमादिरूप इति॥ ननु परमते लिङ्गस्य प्रमाणत्वानभ्युपगमेन प्रमाणे सतीत्येतदसिद्धमिति। न। यदेवानुमाने प्रमाणत्वेनाभिमतं परेण तस्यैवात्र प्रमाणशब्देनाभिमतत्वात्। प्रमाणवस्तुपरतन्त्रस्यापि ज्ञानविजातीयत्वेऽनुमित्यादिकमपि ज्ञानं न स्यात्। नन्वनुमितेरपुन्तन्त्रत्वादस्तु ज्ञानत्वमिति चेत्समं प्रकृतेपीत्याह॥ व्याप्तिज्ञानेति॥ ननु व्याप्तिज्ञानापेक्षत्वमेव पुन्तन्त्रत्वमित्यत आह॥ न हि पुन्तन्त्र इति॥ श्रवणादिविध्यनुपपत्तिः॥ 3 ॥  
\</3-3\>

\<3-4\>  
  4. श्रोतव्यः इत्यादेरनुवादकत्वभङ्गः

 ॥ रागप्राप्ते वाक्यार्थग्रहण इति॥ वेदाध्ययनकाले वाक्यार्थज्ञानस्य प्रयोजनवत्त्वज्ञानात्तत्रेच्छा॥ दर्शनश्रुतीनामिति॥ साक्षात्कार एव दृशेः प्रयोगादित्यर्थः॥ श्रोतव्य इत्यादेरनुवादकत्वभङ्गः॥ 4 ॥  
\</3-4\>

\<3-5\>  
  5. श्रवणविधेः विवरणोक्तविचारविधायकत्वभङ्गः

 ॥ श्रवणविधिरेवेति॥ श्रवणस्य विचारगर्भत्वात्॥ श्रवणसाध्येति॥ अपरोक्षज्ञाने सति तज्जन्यापरोक्षज्ञानकामनायां श्रवणविध्यधीनविचारविधिः श्रवणविधौ च सति परोक्षज्ञानमित्यन्योन्याश्रयः। नन्वधीतवेदस्य विदितपदपदार्थसङ्गतिकस्यापाततो जायमानं परोक्षज्ञानं श्रवणं विनैवेति नान्योन्याश्रयः। मैवम्। अध्ययनोत्तरस्य विचारप्राग्भाविनो वेदार्थज्ञानस्य श्रवणफलत्वाच्छ्रवणविचारयोरत्यन्तवैलक्षण्याच्छ्रवणविधिर्न विचारविधायक इत्याह॥ किञ्चायमिति॥ निर्णयात्मको निर्णयहेतुः॥ अन्यथेति॥ न्यायानुसन्धानस्य कर्तव्यत्वं न्यायं विनानुपपन्नमिति न्यायग्रथनात्मकशास्त्रमारम्भणीयं जिज्ञासासूत्रोक्तविचारस्य न्यायानुसन्धानात्मकत्वाभावे तथा विधविचारस्य कर्तव्यता केनापि नोक्तेति न न्यायग्रथनात्मकशास्त्रारम्भसाधकं किञ्चिदस्तीत्यर्थः॥ इतरस्येति॥ विचारस्य वेदापेक्षितन्यायानुसन्धानरूपत्वे तस्य वेदं प्रतीतिकर्तव्यतारूपमङ्गत्वमित्यन्यथाश्रवणवदङ्गित्वमेव स्यात्॥ मननाभेदप्रसङ्गादिति॥ मननवदङ्गत्वप्रसङ्ग इत्यपि बोध्यम्। तथा च श्रवणविधिजिज्ञासासूत्रयोर्भिन्नविषयतया न मूलमूलिभाव इति भावः। ननु जिज्ञासासूत्रस्य श्रवणविधिविषयशक्तितात्पर्यावधारणात्मकश्रवणाक्षिप्तोपक्रमोपसंहारादितात्पर्यलिङ्गविचारमादाय समान विषयत्वमस्तीति शङ्कते॥ नन्वद्वितीय इति॥ एवं सति श्रवणस्य मननाभेदं निरस्यति॥ मननन्त्विति॥ वेदान्तवाक्यनिष्ठमद्वितीयब्रह्मविषयकं यत्तात्पर्यं तस्य विचारितोपक्रमादिलिङ्गैर्यदवधारणं तच्छ्रवणमित्युक्तम् भवति। तत्र च त्वदभ्युपगमविरोध इत्याह॥ विवरण इति॥ उक्तविधस्य श्रवणस्येतिकर्तव्यतात्वमेवायाति तच्च त्वदनभिमतमित्यर्थः। एतेनार्थाक्षिप्तविचारस्येतिकर्तव्यतात्वेपि तात्पर्यावधारणरूपे श्रवणे उक्तस्याङ्गित्वस्यानपाय इति निरस्तम्। त्वदभिमतश्रवणस्यैव तद्रूपत्वेनाक्षेपासम्भवात्॥ श्रवणावृत्त्यैवेति॥ उक्तस्मरणादित्रितयान्यतमदृष्टमेव श्रवणफलं प्रकल्प्य दृष्टार्थानां च फलसिद्धिपर्यन्तमावृत्तेरर्थसिद्धत्वान्मननविधिं विनैव तत्सिद्धिरित्यर्थः॥ त्रिविधस्यापीति॥ श्रवणे युक्तीरविधाय मनने ता विदधतीति स्मृतिर्मनने तदपेक्षां सूचयति। न चोक्तत्रिविधस्यापि मननस्य श्रवणानपेक्षितयुक्त्यपेक्षातो न स्मार्ता व्यवस्था युक्तेत्यर्थः॥ श्रवणं यावदज्ञानमिति॥ न चोक्तविधश्रवणमननयोर्विषयभेदः। येन श्रवणानिवर्तितशङ्कानिवर्तकं मननं स्यात्॥ ॥ तर्हि युक्तायुक्तत्वेति॥ न्यायरूपयुक्त्यनुसन्धानकर्तव्यताबोधकमननविधेः न्यायग्रथनात्मकशास्त्रारम्भकर्तव्यताबोधस्य न्यायानुसन्धानरूपविचारकर्तव्यताविधायकस्याद्यसूत्रस्य च समानविषयत्वाद्युक्तो मननविधेराद्यसूत्रमूलभावो न तु श्रवणविधेरित्यर्थः। एतेन तात्पर्यविषययुक्तायुक्तत्वादिसंशयनिवर्तकविचारापेक्षया तात्पर्यनिर्णायकश्रवणाक्षिप्तलिङ्गविचारस्याभ्यर्हितत्वेन तदाक्षेपकश्रवणविधिरेव सूत्रमूलमिति निरस्तम्। विशिष्टतात्पर्यनिर्णयस्य मन्मते श्रवणत्वेन तस्य तदाक्षेपकत्वायोगस्योक्तत्वात्। लिङ्गविचारस्य लिङ्ग्यर्थत्वेन लिङ्गिन एवाभ्यर्हितत्वाच्च॥ उक्तयुक्तीति॥ मननेन्तर्गतानामसम्भावनानिरासिनीनाम्॥ तेनैवेति॥ श्रवणेनैवासम्भावनानिरासे मननवैयर्थ्याच्च॥ युक्त्यननुसन्धानेपीति॥ श्रुतपदप्रयोगेण सिद्धश्रवणभावे युक्त्यनुप्रविष्टश्रवणलक्षणमव्याप्तं स्यादित्यर्थः। कौमुद्युक्तं लक्षणान्तरं निराकरोति॥ न च कौमुदीति॥ इष्टापत्तेरिति॥ मननान्तर्गतयुक्तीनामुक्तरूपे श्रवणेनन्तर्भावात्॥ विचारविधायकस्येति॥ एतच्च मध्यमपक्षेपि दूषणं बोध्यम्॥ वेदान्तश्रवणमिति॥ शब्दशक्तिनिर्णायको यः श्रुतिलिङ्गादिको न्यायस्तदनुकूलश्च तर्कस्तद्वेदान्तश्रवणम् आगमार्थनिश्चयार्थो यो न्यायः यश्च तदनुकूलस्तर्कस्स मन्तव्य इति शब्देन भण्यत इत्यर्थः॥ वेदशब्देति॥ शुष्कतर्कस्य निषेधेपि वैदिकतर्कस्य मीमांसन्त इत्यादिना वेदेनैव नियुक्तत्वात्॥ सम्भावनेति॥ तर्कैः कृतार्थस्य सम्भावनाया तन्मननमिति पूरणीयम्। शब्दतात्पर्यतदर्थनिर्णायकयुक्तीनामनुसन्धाने श्रवणमनने इत्यस्मिन्नर्थे दूषणमाह॥ विवरण इति॥ अयमत्र टीकाविवरणादीनामभिप्रायः। आत्मैकत्वविद्याप्रतिपत्तय इत्यत्र भाष्ये प्रतिपत्तिशब्दस्याप्त्यर्थत्वमभिसन्धाय ननु न विद्या गवादिवत्तटस्था सिध्यति किन्तु वेत्राश्रिता वेद्यं प्रकाशन्त्येवोत्पद्यतेऽतस्तस्या आप्तिर्न सम्भवतीत्याशङ्क्य अत्र भाष्ये विद्याशब्देन शक्तितात्पर्यविचारसहकृतशब्दजन्यं प्रत्यक्षरूपं प्रमाणज्ञानमभिधीयते तच्च दूरदेशवर्त्याभ्रमरी च फलसाक्षात्कारवदप्रतिष्ठितमेव प्रथममुत्पद्यत इत्याप्तिशब्देन विद्यायाः स्वविषयेण सह पुनरप्यापरोक्ष्यरूपा प्रतिष्ठोच्यते तच्चापरोक्ष्यं ब्रह्मात्मपरिभावनाप्रचयनिमित्ततदेकाग्रवृत्तिं प्रति चित्तस्य यदयोग्यत्वं तद्रूपा याऽसम्भावना तस्यां मननेन निवृत्तायां शरीराद्यध्यासंस्कारप्रचयरूपविपरीतभावनायां च निदिध्यासनेन निवृत्तायां सम्यगापरोक्ष्यं भवतीति परिहृत्य ? ननु शब्दगताया अर्थगताया वाऽसम्भावनाया विपरीतभावनाया निवर्तके मनननिदिध्यासने उच्येतां किमर्थं चित्तैकाग्रवृत्त्ययोग्यत्वनिरासेन चित्तस्य प्रत्यगात्मप्रवणसंस्कारनिष्पन्नतदेकाग्रवृत्तियोग्यत्वहेतू उच्येते इत्याशङ्क्य यौक्तिकासम्भावनाविपरीतभावनानिरासितर्काणां प्रथमज्ञानेन्तर्भूतत्वादित्यादिना परिहृतम्॥ प्रथमज्ञान इति॥ श्रवणे॥ उक्त्वेति॥ वक्ष्यमाणमभिसन्धायेत्यर्थः। तेन विवरणवाक्ययोः पौर्वापर्यव्यत्यासनिमित्तो विरोधो नाशङ्क्यः॥ ब्रह्मात्मेति॥ ब्रह्मण आत्मभावेन या परिभावना तस्याः प्रचयो निमित्तं यस्याः सा तथोक्ता एवंभूता या तदेका वृत्तिस्तां प्रति चित्तस्य यदयोग्यत्वं तदसंभावनेत्यर्थः॥ भावनाप्रचयेति॥ भावनाप्रचयो हेतुर्यस्य एवंभूतं यच्चित्तैकाग्र्यं तत्प्रति हेतुतायाः मननस्योक्तत्वादित्यर्थः। अत्र भिन्नप्रस्थानतया विवरणविरोधोऽकिञ्चित्कर इति कस्यचित्प्रलपितमयुक्तम्। जिज्ञासासूत्रस्य श्रवणविधिमूलताया विवरणोक्ताया निषिध्यमानत्वेन तत्रैव तद्विरोधस्योच्यमानत्वात्। अत एवाह॥ जिज्ञासासूत्रस्येति॥ समन्वयेऽविरोधादौ च न्यायानुसन्धानकर्तव्यत्वं विदधदाद्यसूत्रं समन्वयांशे श्रवणविधिमूलकमविरोधे च मननविधिमूलकं स्यात् साधनाद्यंशे चानुभयमूलकं स्यादित्यपि बोध्यम्। यत्तु समन्वयोक्तविचारस्याभ्यर्हिततया श्रवणविधिमूलत्वोक्तिरिति॥ तन्न। समन्वयादप्यविरोधस्य परपक्षदूषणपर्यवसायिनो वैतण्डिकान्प्रत्यभ्यर्हिततरत्वात्॥ मन्वव्यश्चोपपत्तिभिरितीति॥ शब्दसम्बन्धिनीनामर्थसम्बन्धिनीनां चोपपत्तीनां मनन एवान्तर्भावसम्भवेन स्मृतिस्थोपपत्तिशब्दस्य शब्दार्थविषयत्वेनावान्तरभेदकल्पने मानाभावात्। श्रवणमननयोर्भेदस्तु प्रकारान्तरेणापि सम्भवतीत्यर्थः॥ उक्तस्येति॥ न चास्य ज्ञानरूपतया नानुष्ठेयत्वमिति वाच्यम्। ज्ञानस्याप्यनुष्ठेयताया वक्ष्यमाणत्वात्। श्रवणादितुल्यत्वाच्च॥ केवलमिति॥ त्वन्मते तस्याश्रवणत्वात्तत्र श्रुतशब्दो गौणः स्यात्॥ निश्चितप्रामाण्यस्येति॥ न च कृष्णलयवावघातस्येव तादृशपुरुषं प्रति मननविधिबाध इति युक्तम्। मुमुक्षुकर्तव्यत्वेन नित्यवत् श्रुतत्वात्। उक्तविधयान्यथाप्युपपत्तेश्च॥ श्रवणनियमेनेति॥ अनुमानादिप्राप्तिपक्षेपि वेदान्तवाक्यस्यैवाप्राप्तस्य नियमविधिना पूरणादित्यर्थः॥ अन्यथेति॥ सर्वस्मिन्नपि पक्षे वेदान्तवाक्यस्य पूरणाभावे॥ जिज्ञासानामेति॥ टीकास्थस्य श्रवणादिरूपा जिज्ञासाकर्तव्येत्युक्तमित्यादौ श्रवणेपि जिज्ञासापदप्रयोगस्यातद्गुणसंविज्ञानबहुव्रीह्याश्रयणादिना गतिश्चन्द्रिकायामुक्ता॥ उत्तरक्रतुविधिप्रयुक्त इति॥ ज्योतिष्टोमादिक्रतुविधयो यागादिकमनुष्ठापयन्ति। अनुष्ठानं च विचारसाध्यज्ञानं विना न सम्भवतीति क्रतुविधेः कर्मकाण्डविचाराक्षेपकत्वं यथा तथा तरति शोकमिति शोकनिवृत्तिहेतुत्वेन श्रुतमात्मज्ञानमपि स्वसिद्धये ब्रह्मकाण्डविचारमाक्षिपेत्। कार्येण कारणाक्षेपसम्भवात्। यत्तु विचारस्य वैधत्वसिध्द्यर्थं विधिमूलत्वमेवावश्यवक्तव्यम्। अन्यथा कर्मज्ञानादेव कर्मविचाराक्षेपेऽध्ययनविधेर्वोत्तरक्रतुविधीनां वा तदाक्षेपकत्वोक्तिरयुक्ता स्यात्। मननविधिमूलत्वं वदता त्वयाप्ययमाक्षेपोऽवश्यं परिहरणीय इति। तन्न। ज्ञानविधिव्यापारविषयत्वेनापि वैधत्वोपपत्तेः। अन्यथा विवरणमते श्रवणविधेरपि न विचारविधायकत्वं किन्तु तदाक्षेपकत्वमिति तस्य वैधत्वं न स्यात्। अध्ययनविधेर्ज्ञानार्थत्वे तु तस्य साक्षाद्विचारविधायकत्वम्। मम मते मननविधिस्तु साक्षादेव विचारविधायक इति वैषम्यम्॥ एकस्यैवेति॥ तरति शोकमित्यादिज्ञानविधेः॥ ननु ब्रह्मकाण्डविचारविधायकस्य श्रोतव्य इत्यादिविधेः सत्त्वेन नाध्ययनविधेर्विचाराक्षेपकत्वं कल्प्यते गौरवादित्यत आह॥ अस्ति चेति॥ दृष्टफलत्वेनैवेति॥ दृष्टफलानां फलपर्यन्तमनुष्ठेयत्वात्॥ मुण्डकेति॥ मुण्डक आथर्वणोपनिषत्। तदध्ययने शिरोव्रतं विधिवद्यैस्तु चीर्णमिति शिरोवत्तस्याङ्गत्वं विहितम्। कारीरी कारीरीप्रतिपादकोऽनुवाकः। तदध्ययने भूभोजनस्याङ्गत्वम्॥ तां चतुर्भिरिति॥ ताम् इष्टकां मृत्‌खननार्थामभ्रिंवैणवीङ्कुद्दालसदृशीं चतुर्भिः मन्त्रैः। ते च देवस्य त्वा सवितुः प्रसवेश्विनोर्बाहुभ्यां पूष्णो हस्ताभ्यां गायत्रेण छन्दसाददेऽङ्गिरस्वत्। अभ्रिरसि नारसि पृथिव्याः सधस्यादग्निं पुरीष्यमङ्गिरस्वदाभर त्रैष्टुभेन त्वाछन्दसाददेऽङ्गिरस्वत्। अभ्रिरसि नारिरसि त्वया वयं सधस्थ आग्निं शकेम खनितुं पुरीष्यं जागतेन त्वा छन्दसाधदेङ्गिरस्वत्। हस्त आध्याय सविता बिभ्रदभ्रिं हिरण्ययीं तया ज्योतिरजस्रमिदग्निं खात्वा न आभारानुष्टुभेन त्वाछन्दसाददेङ्गिरस्वत्। इत्येवं रूपा न्यायसुधायामुक्ताः॥ अर्थप्राप्तेति॥ अभ्रेरभिघरणं विना मृत्खननायोगात्तदादानमन्यथानुपपत्तिप्राप्तमित्यर्थः॥ सङ्ख्येति॥ यद्यपि लिङ्गापेक्षया श्रुतेः शीघ्रत्वात्सङ्ख्याविशिष्टमन्त्रयुक्तादानविधिरिति वार्तिकात्प्रतीयते। तथापि गुणार्थत्वमेव फलत इति तदत्राभिमतम्। तथैव न्यायसुधायां व्याख्यातम्। तथोक्तम्। आदानविध्यभावादरुणैकहायनीन्यायानुपपत्तेरर्थप्राप्तस्य चादानस्यानुवाद्यत्वेनैकविधावितरेण विशेष्टुमशक्यत्वाल्लिङ्गतश्चैकैकस्यैव मन्त्रस्य प्राप्तेः सङ्ख्यानाकाङ्क्षत्वात्समुच्चयासिद्धेः फलतो गुणार्थत्वमिति॥ ॥ श्रवणविधेर्विवरणोक्तविचारविधायकत्वभङ्गः॥ 5 ॥  
\</3-5\>

\<3-6\>  
  6. अध्ययनविधेः नित्यत्वेपि विचारविधायकत्वम्

 ॥ श्रवणादीति॥ श्रवणादेर्ज्ञानरूपत्वात्तस्यैव विधेयत्वात्तव्यादयः श्रूयमाणा अर्हार्था एव न विधायका इत्याहुः॥ स्वाध्यायस्येति॥ सर्वशाखानामेकेन पुंसाऽध्येतुमशक्यत्वात्सर्ववेदान्तप्रत्ययं ब्रह्म न भवतीति शङ्कायां तत्परिहारत्वेन स्वाध्यायस्य हि तथात्वेन समाचारेधिकारच्चेति सूत्रम्। तस्यार्थः। स्वाध्यायोऽध्येतव्य इति सामान्यविधिना वेदः कृत्स्नोऽधिगन्तव्यः सरहस्यो सूत्रम्।स्मृत्या च हिशब्दसूचितया सर्वैः सर्वशाखोक्तकर्मानुष्ठानरूपसमाचाराच्च सर्वशाखाध्ययनमस्ति शाखाभेदस्त्वशक्तित इति। अत्र भाष्ये सरहस्य इत्यादिनाध्ययनस्यार्थज्ञानपर्यन्तत्वावगमादध्ययनविधेर्विचाराक्षेपकत्वमनुमतम्। अत्रैव सूत्रे टीकायाम् अध्ययनं च तदुक्तार्थज्ञानार्थमेवेत्युक्तमित्यर्थः॥ अध्यनविधेरिति॥ वाक्यग्रहणं विना वाक्यार्थावधारणानुपपत्तेर्वेदार्थग्रहणकामस्य वेदाध्ययनं रागतः प्राप्तमतोध्ययनविधिवैयर्थ्यं तन्माभूत्॥ उभयार्थतेति॥ प्रत्यवायपरिहारार्थज्ञानं चेत्युभयम्॥ पशुपुरोडाशेति॥ चतुर्थस्य प्रथमे विचारितम् आश्रयिष्यविशेषेण भावोप्यप्रतीयते। अग्नीषोमीयपश्वङ्गत्वेन पुरोडाशयागः श्रुतः। अग्नीषोमीयस्य वपया प्रचर्याग्नीषोमीयं पशुपुरोडाशं निर्वपतीति। अग्नीषोमीयपशुयागस्य देवतास्मरणरूपसंस्कारं कुर्वन्पुरोडाशयागोग्नीषोमीयस्य सन्निपत्योपकारक इति दाशमिकमर्थं सिद्धवत्कृत्य किमयं पशुपुरोडाशयागः पशुदेवतायाः स्मरणरूपं संस्कारं कुर्वन् दृष्टार्थ एव उतादृष्टार्थोपीति संशये एकं वा चोदनेनैकत्वादित्येकेनैव प्रयोजनेन विध्युपपत्तेः प्रयोजनद्वयं नाश्रयणीयमिति पूर्वपक्षे देवतोद्देशेन त्यागरूपस्य यागस्योद्देशशिष्टार्थत्वेपि त्यागांशेऽदृष्टार्थत्वं विनानुपपत्तेरुभयार्थमिति सिद्धान्तः॥ श्रुतिबलादिति॥ दध्ना जुहोति दध्नेन्द्रियकामस्य जुहुयादिति तृतीयाश्रुतिबलात्॥ क्रत्वर्थत्वेति॥ चतुर्थस्य तृतीयेभिहितम् एकस्य तूभयार्थत्वे संयोगपृथक्त्वम्। अग्निहोत्रे श्रूयते दध्ना जुहोति दध्नेन्द्रियकामस्य जुहुयात् इति। तत्र किं फलार्थमेव दध्युत क्रत्वर्थमपीति संशये फलवाक्येन दध्नः फलसम्बन्धविधायकेन तस्य होमसम्बन्धविधानायोगात्फलवाक्यापेक्षितदधिहोमसम्बन्धविधायकतया होमवाक्यस्य फलवाक्यैकवाक्यतया होमे दधिविधायकस्य वाक्यान्तरस्याभावात्फलार्थमेव दधीति प्राप्ते सिद्धरूपस्य दध्नःस्वतोऽननुष्ठेयस्य फलार्थत्वेन विधानायोगात्तदुपपत्तये स्वतःसाध्यरूपक्रियाश्रयापेक्षायामपि प्रकरणेनैव होमरूपाश्रयसम्बन्धलाभान्न तदर्थं दध्ना जुहोतीत्यस्य तदेकवाक्यतेति तेन पृथगेव क्रत्वर्थतया दधिविधानादुभयार्थं दधीति सिद्धान्तः॥ नित्यत्वकाम्यत्वेति॥ द्वितीयस्य चतुर्थेभिहितम्। यावज्जीविकोभ्यासः कर्मधर्मः प्रकरणात्। यावज्जीवं दर्शपूर्णमासाभ्यां यजेत दर्शपूर्णमासाभ्यां स्वर्गकामो यजेतेति श्रूयते। तत्र यावज्जीववाक्येन स्वर्गकामवाक्योक्ते काम्यप्रयोगे यावज्जीवमभ्यासलक्षणो गुणो विधीयत इति प्राप्ते गुणविधौ जीवनशब्देन तत्सहचरितकालो लक्षणीयो जुहोतिशब्देन चाभ्यासः। अधिकारान्तरचोदनायां श्रुत्यर्थस्य जीवनस्याधिकारिविशेषणत्वाद्यागस्यैव विधेयत्वान्न क्वापि लक्षणा। ततश्च वाक्यद्वयवशात्काम्यो नित्यश्च दर्शपूर्णमास इति सिद्धान्तः॥ आवश्यकत्वादिति॥ वीर्यवत्तरफलसाधनत्वेन॥ प्रत्यवायेति॥ तादृशफलासिद्धिरूपः प्रत्यवायः॥ एतेनेति॥ अध्ययनविधेरवैयर्थ्यायेत्याद्युक्तेन॥ ब्रह्मज्ञानफलस्यापीति॥ सर्वे वेदा इत्यादिश्रुतेः॥ अध्ययविधेर्नित्यत्वेपि विचारविधायकत्वम्॥ 6 ॥  
\</3-6\>

\<3-7\>  
  7. स्वमते श्रवणादिविधिसमर्थनम्

 नन्वध्ययनविधेर्विचारविधायकत्वे जिज्ञासासूत्रं तन्मूलमेव स्यान्न मननविधिमूलम्। श्रवणादिविधिवैयर्थ्यञ्चेति शङ्कां परिहरिष्यन् श्रवणादिभेदाय तत्स्वरूपं तावदाह॥ अस्माकं त्विति॥ वेदार्थज्ञानाय वेदविचारस्याध्ययनविधितःप्राप्तावपि ब्रह्मज्ञानाय वेदविचारस्य ततोऽप्राप्तेर्मननविधिर्युक्तः। यद्यपि ब्रह्मणो वेदार्थत्वेन तज्ज्ञानायापि वेदविचारस्याध्ययनविधितः- प्राप्तिरस्ति तथापि न ब्रह्मत्वेन रूपेण तज्ज्ञानाय तत्प्राप्तिरिति भावः॥ प्रतिवाक्यमिति॥ तत एव श्रवणविधेरवैयर्थ्यम्। अध्ययनविध्याश्रिप्तविचारेण कर्मब्रह्मकाण्डयोः कर्मब्रह्मपरत्वावगमस्य श्रवणफलत्वात्। तस्य च वाक्यार्थावधारणहेतूपक्रमादियुक्तिभिरर्थगतायुक्तत्वादिशङ्कानिवर्तिकाभिर्युक्तिभिश्च दृढीकरणं मननफलम्। दृढीकृतार्थस्यापरोक्ष्याय निरन्तरं ध्यानं निदिध्यासनमिति सर्वमवदातम्॥ एतच्चेति॥ श्रवणादेरज्ञानादिनिवर्तकत्वम्॥ तन्निर्धारणार्थनियम इति॥ तन्निर्धारणार्थनियमस्तद्दृष्टेः पृथग्घ्यप्रतिबन्धः फलम् इति सूत्रम्। तस्यार्थः। ज्ञानार्थमुपासनं तच्च श्रवणमननाभ्यामेव भविष्यति किं ध्यानेनेति शङ्कायामुच्यते। तन्निर्धारणेऽर्थनियमः ध्यानादेवार्थदर्शनं तथा दृष्टेः श्रवणमननयोरज्ञानविपर्ययरूपप्रतिबन्धकनिवर्तनद्वारा ब्रह्मदर्शनोपयोग इति॥ ब्रह्मज्ञानोद्देश्यत्वादिति॥ विचारविधाविति शेषः। उक्तवचनव्यक्तौ च वेदार्थज्ञानस्यैवोद्देश्यत्वं न ब्रह्मज्ञानस्येत्यर्थः॥ कर्मकाण्डादिनेति॥ कर्मकाण्डादिना ब्रह्मधीर्नह्यस्तीत्याद्यन्वयः॥ अवान्तरकारणेति॥ आत्मन आकाशः सम्भूत इत्यादौ॥ पदवर्णेति॥ अन्यपरतया प्रतीयमानज्योतिष्टोमादिवाक्यगतपदैर्वर्णैरुदात्तादिस्वरैः। आदिपदेन वर्णसंहिताः ध्वन्यादिशब्दाश्च गृह्यन्ते॥ आत्मेत्येवोपासीतेति॥ उपासनाया जिज्ञासारूपत्वात्। एतेन सामान्यतःप्राप्तसाध्यसाधनभावमनादृत्य विशेषोपाधिनाऽप्राप्तसाधनत्वप्राप्तयेऽपूर्वविध्यङ्गीकारे ज्योतिष्ठोमादिवाक्यविचारेपि तेन रूपेण तद्वाक्यार्थज्ञानं प्रत्यप्राप्तसाधनतासिद्धयेऽपूर्वविध्यन्तरकल्पनापत्तिरिति निरस्तम्। कर्मकाण्डादिना ब्रह्मज्ञानस्य सामान्यतोप्यप्राप्तेः॥ लिङ्गादिति॥ सामर्थ्यरूपात्॥ नियतविषयेति॥ बहुशाखोक्तगुणानां ज्ञेयत्वेपि स्वयोग्यायाः कतिपयगुणोपासनाया एव कर्तव्यत्वात्॥ अदृष्टद्वारेणेति॥ न च तयोर्निदिध्यासनाङ्गत्वे मानाभावः। वस्तुतस्तु तं पश्यत इति वाक्येन तदवगमात्। तस्माज्ज्ञानरूपमपीति॥ आज्यभागौ यजतीतिवदिति॥ चातुर्मास्ये साकमेधपर्वणि गृहमेधीयेष्टिरुक्ता मरुभ्द्यो गृहमेधिभ्यः सर्वासां दुग्धे सायं चरुमिति। तत्र श्रूयते आज्यभागौ यजतीति। तत्र प्रकृतितः प्राप्तयोराज्यभागयोः पुनर्वचनानर्थक्यमाशङ्क्य पञ्चमपक्षेण समाधानं पूर्वपक्षेऽभिहितं परिसङ्ख्येयमाज्यभागावेवेति। तेनैकस्य गृहमेधीयाख्यस्य शेषिणः प्रयाज्याद्याज्यभागाद्यनेकशेषप्राप्तावाज्यभागेतरेषां परिवर्जनं भवति। एवमेकं ब्रह्मज्ञानं प्रति श्रुत्यनुमानयोः प्राप्तयोः श्रुतिग्रहणेनानुमानं परिसङ्ख्यायते॥ तत्राखण्डेति॥ आज्यभागप्रयाजादीनां परस्परमङ्गाङ्गिभावानापत्त्याऽऽभ्यामखण्डकरणोपकारं प्रति हेतुत्ववदिह श्रुत्यनुमानाभ्यां स्वतन्त्राभ्यामेक-ब्रह्मज्ञानजननाभावात्। गुणप्रधानभावेन तु ताभ्यामेकज्ञानजननमिहानुमतमेवेति न तत्परिसङ्ख्यायते॥ इत्यश्वाभिधानीमिति॥ अश्वमेधेऽश्वगर्दभाभिधान्यौ रज्जू वर्तेते तयोर्द्वयोर्ग्रहणे इमामगृभ्णन्रशनामृतस्येति मन्त्रो रशनाग्रहणप्रकाशनरूपसामर्थ्यात्प्राप्तः। स तु इमामगृभ्णन् रशनामृतस्येत्यश्वाभिधानीमादत्त इत्यनेन गर्दभाभिधान्यादानात्परिसङ्ख्यायते यथा तथा श्रुतिविचारस्य ब्रह्मज्ञानसाधनत्वं प्राप्तमब्रह्मज्ञानात्परिसङ्ख्यायते॥ श्रुत्यादिनेति॥ इमामिति मन्त्रस्योभयरज्जुग्रहणे प्राप्तिवत् श्रुतिविचारस्य ब्रह्मतदन्यज्ञानयोः प्राप्त्यभावाद्वैषम्यम्॥ श्रवणादितीति॥ परम्परया हेतावपि पञ्चमीदर्शनात्॥ स्वमते श्रवणादिविधिसमर्थनम्॥ 7 ॥  
\</3-7\>

\<3-8\>  
  8. ज्ञानविधिसमर्थनम्

 कुण्ठीभवन्तीति॥ जर्तिलयवाग्वा जुहुयादित्यादिवदर्थवादा भवन्तीत्यर्थः। बाधकं विना वैदिकलिङादीनामर्थवादत्वोक्तिरयुक्तेत्याह॥ पत्न्यवेक्षितमिति॥ जर्तिलादिवाक्येषु बाधकं दशमाध्यायस्याष्टमपादेभिहितम्। तथा हि। अग्निहोत्रे जर्तिलयवाग्वा वा जुहुयाद्गवीधुकयवाग्वा वेत्युक्त्वाऽनाहुतिर्वै जर्तिलाश्च गवीधुकाश्चेति चोक्त्वा पयसाग्निहोत्रं जुहुयादिति श्रुतम्। तत्र जर्तिलादिवाक्यस्य विधित्वेऽनाहुतिवादोऽनर्थकः स्यात्। तस्य हि षोडशिग्रहणवाक्यवद्विहितप्रतिषेधत्वाद्विकल्पः फलं। तच्चानाहुतिवादं विनापि पयोवाक्यसद्भावात्सिद्धं। तस्मादनाहुतिवादस्तावज्जर्तिलादिनिन्दाद्वारेण पयसः स्तुत्यर्थः। यदा चैवं तदा जर्तिलादिविधिरपि तन्निन्दाद्वारेण पयसः प्रशलस्ततरत्वं ज्ञापयन्नर्थवाद इति। पत्न्यवेक्षितमित्यादौ तु न किञ्चिद्बाधकमिति भावः। तदिदं वक्ष्यति वृथैव वैदिकलिङादेरस्वारस्यायुक्तेरिति॥ भक्षेहीति॥ तृतीयस्य द्वितीयेभिहितम्। लिङ्गसमाख्याभ्यां भक्षार्थतानुवाक्यस्यास्ति भक्षानुवाको भक्षे हि मा विश दीर्घायुत्वायेत्यादिः। तत्र कश्चिदंशो भक्षणप्रकाशक उपहूतस्योपहूतो भक्षयामीत्यादिः कश्चिद्ग्रहणस्य अश्विनोस्त्वा बाहुभ्यां सख्या समित्यादिः। सख्या सन्धारयामीत्यर्थः। कश्चिदवेक्षणस्य। अवख्येषमित्यादिः। तत्र किं सर्वोप्ययं मन्त्रो भक्षणे विनियोक्तव्य उत ग्रहणादिष्वपि यथासामर्थ्यं विभज्य विनियोक्तव्य इति संशये भक्षानुवाकसमाख्यावशाद्विहितभक्षणप्रकाशकांशैकवाक्यत्वाच्च सर्वोपि भक्षणे विनियोक्तव्यः। यद्यपि सख्या समित्यादेर्ग्रहणादिप्रकाशनसामर्थ्यरूपं लिङ्गमस्ति। तच्च वाक्यसमाख्याभ्यां बलवत्। तथापि मुख्यस्य ग्रहणादेरर्थप्राप्तस्यावेदितत्वेनाक्रत्वर्थत्वात्तादर्थ्येन मन्त्रस्य क्रत्वपूर्वानुपयोगितयानर्थक्यापत्तेरसंभवति लिङ्गविनियोगे सवित्रादिपदानामिव लक्षणया वाक्यशेषवशेन प्राक्कालवर्तिग्रहणादिविशिष्टचोदितभक्षार्थता युक्ता। तदुक्तम्। सर्वस्य भक्षणाङ्गत्वं ग्रहणादेरचोदनात्। अक्रत्वर्थो न मन्त्रस्य द्वारीभवितुमर्हति। भक्षानुवाकसंज्ञा च भक्षणाङ्गत्वबोधिनी। सामर्थ्यं चास्ति मन्त्रस्य भक्षणे तद्विशेषणादिति। तस्मात्सर्वानुवाको भक्षाङ्गमिति प्राप्ते असति ग्रहणादौ चोदितो भक्षो न शक्यते कर्तुमित्यर्थात्तदपि कर्तव्यं भक्षणाच्चोदनयैव न चोदितमित्यपि वक्तुं तच्चास्मृतमशक्यमनुष्ठातुमिति स्मारकापेक्षत्वाद्भक्षद्वारेण च क्रतूपयोगत्वाच्छक्नोति स्मारकं मन्त्रं ग्रहीतुम्। एवं सम्भवति लैङ्गिके विभज्यविनियोगे वाक्यसमाख्याभ्यामेकवाक्यत्वापादनेन भक्षार्थता सर्वस्य न युज्यते। समाख्या च भक्षसम्बन्धमात्रं प्रतिपादयन्ती सम्बन्धस्य साक्षाद्वा ग्रहणादिद्वारेण वोभयथाप्युपपत्तेर्नानुपपन्ना। सम्यग्जरणपर्यन्तं च भक्षणं स्वरसतो लोकसिद्धम्। तादृशमेव द्रवद्रव्यस्य भक्षणमिति जरणमपि विधेयम्। तच्चासनविशेषव्यापारादि- साध्यमिति युक्तस्तत्रापि मन्त्रविनियोगः। तस्माद्विभज्य विनियोगः। तदुक्तम्। ग्रहणादौ विभागेन विनियोगोऽस्य लिङ्गतः। वाक्यसंज्ञे हि नेशाते कर्तुं लिङ्गस्य बाधनम्। ग्रहणादिव शास्त्रेण भक्षाद्यर्थेप्यचोदितम्। तथापि चोदितार्थेन कर्तव्यत्वात्प्रकाश्यत इति। गुणाभिधानान्मन्द्रादिरेकमन्त्रःस्यात्तयोरेकार्थसंयोगादित्युत्तराधिकरणे मन्द्राभिभूतिरित्यादितृप्यत्वित्यन्तं तृप्तौविनियोक्तव्यमुत वसुमद्गणादेकवाक्यं सत्तृप्तिविशिष्टं भक्षणमेव प्रकाशयतीति। पूर्ववल्लिङ्गात्तृप्तिप्रकाशने प्राप्तेऽभिधीयते। तृप्तिर्भक्षा तु निष्पन्ना न व्यापारान्तरार्थिनी। तेन स्मृत्यनपेक्षत्वान्न मन्त्रोत्र प्रयुज्यते। तस्मात्तृप्तौ न विभज्य विनियोग इति॥ अनुनिष्पादिततयेति॥ भक्षणे दत्ते स्वयमेव तदनुसिद्धत्वात्॥ अवेक्षणस्येति॥ गृहीत्वावेक्षे सम्यग्जरणाय भक्षयामीत्येवं ग्रहणावेक्षणादीनामनुष्ठेयत्वादत्राप्यवेक्षणशब्देन प्रियसंयोग इति कस्यचित्प्रलपनं निर्मूलम्॥ एकश्रोत्रगतेति॥ न चानभिमतवैमुख्यस्यैव बुभुत्सा प्रयत्नसाध्यतया ज्ञानं प्रति तयोरजनकत्वमिति वाच्यम्। अनभिमतविषयवैमुख्ये सत्यप्यभिमतविषयसांमुख्यं विना तदग्रहणस्यानुभवसिद्धत्वात्॥ अविहितस्य चेति॥ तदुक्तं शाबरभाष्ये। नचाविहितमङ्गं भवतीति। न चात्र विद्याशब्देनोपासनेति वाच्यम्। विद्याशब्दस्य ज्ञाने मुख्यत्वात्॥ अतिसूक्ष्मेति॥ ब्रह्मज्ञानादाविच्छादिविषयत्वं प्रामाणिकमत्र तु न तदित्येवाप्रामाणिकम्॥ शास्त्रार्थेति॥ अत्र सर्वत्र साधनस्यैव पुन्तन्त्रत्वकल्पनं तु जल्पनमेव। अत एवाह॥ नामादिष्विति॥ विध्यनुपपत्तेरुभयत्राप्यभावात्॥ प्रयत्नसाध्यत्वानुभवादिति॥ अतदनुभवस्यानन्यथासिद्धत्वेन तदन्यथासिद्धिरसिद्धेत्यर्थः॥ प्रयत्नेति॥ समाधेरप्रयत्नसाध्यत्वोक्त्या ध्यानदारणयोः प्रयत्नसाध्यत्वमवगम्यते॥ त्वन्मतेपीति॥ न चात्र वृत्तिगुण एव विधेय इति युक्तम्। आवर्त्यमानानुष्ठेयत्वे तदावृत्तेर्विषयत्वात्। ग्रहाभ्यासवत्॥ श्रवणमिति॥ यत्तु वाक्यार्थप्रमित्युपयुक्ततात्पर्यनिर्णयद्वारोपक्रमादिलिङ्गविचाराद्यात्मकश्रवणादेरज्ञानादिविरोधितया स्मृत्यनुभवयोरुपपत्तिरिति॥ तन्न। लिङ्गविचारस्य ज्ञानानात्मकत्वे संशयाद्यनिवर्तकत्वात्। ज्ञानस्यैव तन्निवर्तकत्वात् ज्ञानात्मकत्वे त्विष्टापत्तेः। तदिदमुक्तं श्रवणादीनां ज्ञानातिरेकेण दुर्निरूपत्वस्योक्तत्वादिति॥ विचारत्वेति॥ ज्ञाननात्मकविचारत्वानुपपत्तेरित्यर्थः॥ त्वयापीति॥ श्रवणादौ विधिमनङ्गीकुर्वतापि॥ तस्याभिध्यानादिति॥ योजनरूपाच्छ्रवणात्तत्वभावरूपान्मननात्समुत्थं यद् ब्रह्मविषयं ध्यानं ततो मायाभूयोपि प्रारब्धतो भोगाय या स्थिता सापि निवर्तत इति परेषां श्रुत्यर्थः। न चात्र साक्षात्कार एव निवर्तकः तस्याश्रुतत्वात्। ध्यानात्पूर्वमपि सत्त्वाच्च॥ विदिधात्विति॥ विदेरमुख्यार्थत्वकल्पनं तु जल्पनमात्रम्॥ पुन्तन्त्रत्वेति॥ पुमिच्छानुविधायित्वम्॥ वेदान्तवाक्येति॥ अनेन रूपेण ज्ञाने च न मननविषयज्ञानमायातीत्यर्थः॥ कर्मकाण्डेऽपीति॥ न च ज्ञानजनकविचार एव कृतिसाध्यता। विचारस्यापि ज्ञानानतिरेकस्योक्तत्वात्॥ दृष्टफलत्व इवेति॥ पश्वादेर्दृष्टफलस्यानित्यत्वेपि तथाविधस्यापि बन्धध्वंसस्य नानित्यत्वं यथा तथा स्वर्गादेर्यौगिकफलस्यानित्यत्वेपि तथाविधस्यापि बन्धध्वंसस्य ध्वंसत्वात् श्रुत्यादिबलाच्च नित्यत्वं भवतु॥ ध्वंसत्वादिति॥ न च त्वन्मतेन ध्वंसमात्रं मुक्तिः। किन्तु लोकान्तरप्राप्तिरपि अतः तस्यानित्यत्वप्राप्तिरिति वाच्यम्। श्रुतिबलाल्लोकान्तरस्यापि नित्यत्वावगमात्। यत्र ज्योतिरजस्त्रमित्यत्रामृते लोके अक्षित इति। सुकिंशुकं शल्मलिमित्यादौ अमृतस्य लोकमित्युक्तेः। यथेह पुण्यजितो लोकः क्षीयते एवमेवामुत्र पुण्यजितो लोकः क्षीयत इति श्रुतिस्तु केवलपुण्यार्जितलोकविषया॥ ज्ञानविधीति॥ त्वन्मते तत्वंपदार्थशोधकवाक्यस्य ब्रह्मणीवेत्यर्थः॥ ज्ञानविधिसमर्थनम्॥ 8 ॥  
\</3-8\>

\<3-9\>  
  9. शाब्दप्रत्यक्षभङ्गः

 तद्धास्येति वाक्ये ज्ञानस्य विशब्देन विशेषणेपि निर्दुष्टत्वमेव लभ्यते न त्वापरोक्ष्यमिति श्रुत्यन्तरमाह॥ नमस इति॥ दृशेः साक्षात्कारार्थकत्वादित्यर्थः॥ उपदेशादिति॥ तथा च लिङ्गाच्छब्दस्य साक्षात्कारहेतुत्वमवगम्यते॥ वेदान्तेति॥ विचारितवेदान्तजन्यापरोक्षज्ञानविषयीकृतवेदान्तार्थकत्वं सुनिश्चितार्थत्वमित्यर्थः॥ अपरोक्षज्ञानेति॥ चाक्षुषत्वादौ व्यभिचारवारणाय निषेधद्वयान्तर्भावः॥ तत्रापीति॥ दशमादिपदैः सङ्ख्यादिषूपस्थितेषु चक्षुषा संसर्गबोधः॥ अन्यथेति॥ विचारितवेदान्तजन्यापरोक्षज्ञानविषयीकृतवेदान्तार्थकत्वस्य सुनिश्चितार्थशब्दार्थत्वे विचारकर्तव्यतादेरर्चिरादिमार्गस्यातीतपुरीततनाडीवंशादीनां च वेदान्तप्रतिपाद्यत्वेनापरोक्ष्यं स्यात्॥ वक्ष्यमाणेति॥ इन्द्रियव्यापारविरहदशायां संस्कारवांस्त्वमसीत्यादौ विशेष्यस्य प्रत्यक्षत्वेपि विशेषणविशिष्टे परोक्षत्वमेव यथा तथा विशेषणविशेष्ययोः प्रत्यक्षत्वेपीन्द्रियव्यापाराभावेनायं घट इति शब्दजज्ञाने परोक्षत्वसम्भवात्॥ अज्ञानेति॥ शब्दजन्यापरोक्षज्ञानानन्तरमैक्यावरणानिवृत्तौ तस्यापरोक्षत्वं तदापरोक्ष्ये च शब्दस्य तद्विषयकापरोक्ष्यहेतुत्वमित्यन्योन्याश्रयप्राप्तेरित्यर्थः॥ स्वतोऽपरोक्षेति॥ तत्वमस्यादिवाक्ये सत्यन्ताभावात् ज्योतिष्टोमादिवाक्ये विशेष्याभावात् प्रत्यक्षत्वप्रयोजकाभावः॥ वक्ष्यमाणेति॥ तथा च तत्त्वमादिवाक्यसङ्ग्रहाय विशेषणोपादानमसङ्गतमित्यर्थः॥ विशेषणेति॥ दशमत्वरूपविशेषणविशिष्टे॥ वक्ष्यमाणपक्षेति॥ तत्र चान्योन्याश्रयादि वक्ष्यते॥ तत्र चैतदिति॥ धर्मवांस्त्वमसीत्यादिवाक्यजन्यमपरोक्षज्ञानं तद्विषयत्वेन तत्र धर्मत्त्वादावपरोक्षत्वं धर्मवत्त्वादेरर्थस्यापरोक्षत्वे तद्विषयकस्योक्तवाक्यजज्ञानस्यापरोक्षत्वमित्यन्योन्याश्रयः॥ ज्ञानान्तरेति॥ अपरोक्षरूपज्ञानान्तरविषयत्वेन स्वर्गादेरपरोक्षत्वात्तत्रास्माकं स्वर्गादिवाक्यादपरोक्षधीप्रसङ्गः। एवमेकपुरुषैककालयोर्योज्यम्॥ चाक्षुषादित्वेति॥ चाक्षुषविषयकाणां स्मृत्यादीनां चाक्षुषत्वं स्पर्शनविषयकाणां स्पर्शनत्वमित्यादि। यत्तु यं शब्दमादाय यस्य बोद्धृत्वं तदभिन्नार्थावगाहित्वनिमित्तं तदर्थस्य साक्षात्त्वमिति। तन्न। एवं हि बोद्धृभिन्नार्थविषयकज्ञानविषयत्वमित्युक्तं स्यात्। तस्य च धर्माभेदपरे परमधर्मा त्वमित्यादिवाक्यजज्ञानविषये धर्मवदादौ सत्त्वात्। अपरोक्षार्थविषयत्वं शब्दस्यापरोक्षज्ञानहेतुत्वे तन्त्रमित्यत्र दोषान्तरमाह॥ किञ्चेति॥ वाक्यवैयर्थ्यादिति॥ उपलक्षणमिदम्॥ वाक्यजज्ञानात्प्रागवृत्तत्वाच्चेत्यपि ज्ञेयम्॥ तत्र संस्कारादेरिति॥ तत्तादेर्विप्रकृष्टस्यापि संस्कारादिना विप्रकृष्टत्वसम्पादने॥ अत्रापीति। सन्निकृष्टस्याप्यावरणेन विप्रकर्षोस्ति। आवरणनिवृत्त्या सन्निकृष्टमिति शङ्कां वारयति॥ वृत्तेरिति॥ तस्येति॥ बिम्बप्रतिबिम्बादेस्त्वन्मते ऐक्यसाक्षात्कारे सत्यपि भेदभ्रमानुवृत्तेरित्यर्थः॥ मनसैवेति॥ एतस्यास्तृतीयायुक्तत्वेन बलवत्त्वात्॥ मनसेति॥ मनसः करणान्तरसहकारितया न पृथक्करणत्वमित्यर्थः॥ औपनिषद इत्यादीति॥ तत्र साधुरिति साध्वर्थतद्धितस्य यथाकथञ्चित्तदुपयोगेन साधुत्वात्। परिच्छेदार्थमुपसंहरति॥ तस्मादिति॥ शाब्दप्रत्यक्षत्वभङ्गः॥ 9 ॥  
\</3-9\>  
 सद्योजातजटाजपावनसरिद्गोदावरीतीरतो-  
 गव्यूतिर्वसतिस्सतां कुलवताम्बापुरी तत्र ये।  
 व्यासाख्या उपमन्युगोत्रजबुधास्तेष्वास्त यो मुद्गलः  
 तत्राजज्ञत ये मुरारिचरणा व्यासाभिधाना बुधाः॥ 1 ॥

 तेभ्यो जायत विश्वनाथ इति यस्सज्ज्ञानरत्नाकरः  
 तस्मादाविरभूत्सुरद्रुमयशा आचार्य नारायणः।  
 रामाचार्य इतीरितस्तदनुजो यस्तत्ववादाम्बुधेः  
 आतानीत्सतरङ्गिणीमिह परिच्छेद-स्तृतीयोऽपि यः॥ 2 ॥

 ॥ इति श्रीमन्न्यायामृततरङ्गिण्यां तृतीयः परिच्छेदः ॥  
(proof complated)

   न्यायामृततरङ्गिणी  
    ---\*\*\*---

\<4-1\>  
  1. अविद्यानिवृत्तिभङ्गः

 श्रीयुतारण्यके दृष्टं पुष्टमाभीरगोकुले।  
 शुकादिजुष्टं विधिनादिष्टं नौम्यक्षयं फलम्॥ 1 ॥

 श्रवणादिजनितसाक्षात्काराविष्कृतः ईश्वरप्रसादो मोक्षहेतुरित्येतदाक्षिपति॥ नन्वेतदिति॥ वृत्तिनिवृत्ताविति॥ एतच्चोपलक्षणम्। वृत्तेरज्ञानोपादानकत्वेन वृत्तिकालेऽज्ञानावश्यकतया प्रतियोगितध्वंसयोरेककालत्वापात इत्यपि बोध्यम्॥ निवृत्तिरिति॥ ज्ञातत्वं वृत्तिः तयोपलक्षितआत्मा मोहनिवृत्तिः। वृत्तिनिवृत्तौ मोक्षनिवृत्तिं परिहरति॥ उपलक्षणेति॥ नन्वविद्यानिवृत्तेरात्मान्यत्वेऽनिर्वाच्यत्वं स्यादित्याशङ्क्य सदसद्विलक्षणत्वमनिर्वाच्यत्वमिति मते इष्टापत्तिरित्याह॥ तत्र चेति॥ नन्वविद्यानिवृत्तेरनिर्वाच्यत्वेऽविद्यातत्कार्यान्यतरत्वापत्त्या तस्याः ज्ञाननिवर्त्यत्वं स्यादित्यत आह॥ अविद्यादीति॥ अविद्यानिवृत्तौ निवृत्तिसामान्यस्यैवाभावात्तद्विशेषापादानमयुक्तमित्याह॥ न च निवृत्तेरिति॥ प्रत्यपीपदन् प्रतिपादयामासुः। तस्मादात्मस्वरूपाऽविद्यानिवृत्तिस्तदतिरिक्ता वेति पक्षद्वयम्। द्वितीयेप्यनिर्वाच्या वा पञ्चमप्रकारा सत्या वेति पक्षत्रयमित्युपसंहरति॥ इतीति॥ यत्किञ्चिद्विषयकवृत्त्युपलक्षितात्मनः संसारकालेपि सत्त्वेनातिप्रसङ्गाच्छ्रवणादिजन्यात्मविषयकवृत्त्युपलक्षितआत्माऽज्ञाननिवृत्तिरिति वाच्यम्। तत्र चापसिद्धान्त इत्याह॥ आत्मेति॥ न चात्रेति॥ वृत्तेः पूर्वं मुक्त इति व्यवहाराभावेपि पूर्णानन्दप्रकाशरूपमुक्तिः स्यादेव पाके निवृत्तेऽपि पाचकस्यानिवृत्तिरिति पराभिमते पाचकत्वं किं पाककृत्याश्रयत्वं पाककर्तृत्वयोग्यत्वं वा आद्य आह॥ पाककर्तृत्वमिति॥ तथा च स न दृष्टान्त इत्यर्थः। द्वितीये यद्यपि दृष्टान्ते तत्सम्भवति तथापि दार्ष्टान्तिके तन्नास्तीत्याह॥ कर्तृत्वेत्यादि॥ चिन्मात्रमिति॥ तथा च प्रागपि मुक्तिः स्यात्॥ न साध्यतेति॥ न चोपलक्षणसाध्यत्वेनैव तदुपलक्षितस्य साध्यत्वमिति वाच्यम्। परमपुरुषार्थे मोक्षे औपचारिकपुरुषार्थत्वापातात्। इयं प्रक्रियेति॥ अज्ञाननिवृत्तिर्ज्ञानाधिष्ठानमात्ररूपेत्येवं रूपा प्रक्रिया॥ बिम्बेति॥ न च सोपाधिकभ्रमे उपाधिनिवृत्तिसहितं ज्ञातमधिष्ठानमज्ञाननिवृत्तिरिति वाच्यम्। नियामकाभावात्॥ नियामकेति॥ एतत्प्रक्रियां विनाऽनुपपत्त्यभावादित्यर्थः। नन्वज्ञाननिवृत्तेरधिष्ठानातिरेके विश्वमिथ्यात्वश्रुतिपर्यालोचनया निवृत्तेरपि निवृत्त्यापत्तिरतस्तदेव नियामकमित्यत आह॥ विश्वमिथ्यात्वेति॥ विश्वमिथ्यात्वश्रुतिर्ह्यज्ञाननिवृत्तेरधिष्ठानरूपत्वं न साक्षाद्वक्ति। ज्ञानाद्विश्वनिवृत्तेरेव तदर्थत्वात्। किन्तूक्तविधयानुपपत्त्या। सा चान्यथाप्युपपन्ना। निषेधस्य विहितेतरनिषेधपरत्वादिति भावः॥ कर्मनाशोपलक्षितस्येति॥ उपलक्षणप्रागभावकालेपि तदुपलक्षितस्वरूपमात्रस्य सत्त्वात्। पूर्वस्मादिति॥ ज्ञानात्॥ आनन्दाभिव्यक्तीति॥ वृत्तावानन्दाभिव्यक्तिरूपविशेषसत्त्वे तस्या असाध्यत्वापातः॥ या च साध्येति॥ न चानन्दप्रकाशतिरोधायकाज्ञाननिवर्तकत्वेन वृत्तिः पुरुषार्थ इति वाच्यम्। अज्ञाननिवृत्तेरात्ममात्रत्वादौ दोषस्योक्तत्वात्॥ अनिर्वाच्यस्याध्यस्तत्वेनेति॥ अध्यासस्याज्ञानोपादकत्वेनाज्ञाननिवृत्तिकालेप्यज्ञानसत्त्वापत्तिः॥ अभावत्वेनेति॥ भावरूपस्याध्यस्तस्याज्ञानोपादानत्वमित्यङ्गीकारे॥ निवृत्तिः स्यादिति॥ निवृत्तेरित्यनुषङ्गः। ननु ज्ञाननिवर्त्यत्वाभावेपि प्रतिपन्नोपाधावित्यादिरूपं बाध्यत्वं निवृत्तौ भविष्यतीत्यत आह॥ प्रतिपन्नेति॥ तद्व्याप्यत्वात्। ज्ञाननिवर्त्यत्वव्याप्यत्वात्॥ अभावद्वैतस्येति॥ भावापेक्षयाऽभावस्यात्यन्तगुरुत्वात्॥ प्रागेव सिद्ध इति॥ क्वचित्त्वयं श्लोकः किं चेयं प्रक्रियेत्यादिग्रन्थात्पूर्वमेव पठ्यते। अत्रैव तु युक्तः पाठः॥ अविद्यानिवृत्तिभङ्गः॥ 1 ॥  
\</4-1\>

\<4-2\>  
  2. अविद्यानिवर्तकभङ्गः

 असत्यादिति॥ कार्यकारणयोः समसत्ताकत्वात्। एतेन भावादभावस्येवासत्यात्सत्यस्योत्पत्तिरिति परास्तम्। ननु चिन्मात्रं निर्विशेषात्मप्रकाशकमतो नाज्ञाननाशकमित्यत आह॥ न च निर्विशेष इति॥ ननु चैतन्येऽज्ञानसहभावदर्शनाविरोधित्वमित्याशङ्क्य निवृत्तावपि तत्सहभावोस्तीत्याह॥ अयमिति॥ उक्तं चैतदिति॥ तदज्ञाननाशकत्वे तद्विषयकत्वं तन्त्रं न तु तदन्याविषयकत्वविशेपितं तत्। घटपटसमूहालम्बनाद्धटाज्ञाननिवृत्तिर्न स्यात्। अत एव घटादिवृत्तेश्चरमवृत्तेश्चावच्छिन्नानवच्छिन्नविषयतया विशेष इति कस्यचित्प्रलपितमपास्तम्। त्वन्मते प्रत्युत वृत्तेरज्ञानविरोधित्वमनुपपन्नमित्याह॥ तन्निवर्तकत्व इति॥ तरति शोकमात्मवित् सोविद्याग्रन्थिं विकिरतीह सोम्येत्यादिश्रुतिस्त्वज्ञानानुपादानकवृत्तिपक्षेप्युपपन्ना। आतञ्चनं क्षीरे दध्यादिप्रक्षेपः॥ एतेनेति॥ चिन्मात्रस्यैवाज्ञानविरोधित्वे वक्तव्ये विशिष्टस्य तत्कल्पने मानाभावेनेत्यर्थः। ननु वृत्तिमात्रसत्त्वे चिन्मात्रसत्त्वे वाऽज्ञानानिवृत्तिरेव तत्र मानमित्यत आह॥ अपरोक्षेति॥ वृत्तिर्वा तत्प्रतिबिम्बितचैतन्यं वा निवर्तकमस्तु। तथापि तद्विषयो दुर्निरूप इति न तस्य ज्ञानत्वमित्यभिप्रेत्याह॥ किं चेति॥ नन्वात्मनो वृत्तिविषयत्वेपि चिदविषयत्वाददृश्यत्वमुपपत्स्यत इत्यत आह॥ उक्तं चैतदिति॥ घटादावपि वृत्तिभिन्नदृशोऽसिद्धिरित्युक्तम्। वृत्तेरज्ञाननिवर्तकत्वे तन्निवर्तकस्याभावात्तदनिवृत्त्यापत्त्या चित एवाज्ञाननिवर्तकत्वं वाच्यम्। तत्र चोक्ता दोषा इत्यभिसन्धायाह॥ अपि चेति॥ अतिप्रसङ्गेनेति॥ क्षणिकत्वापत्तिरूपेण॥ शुद्धेति॥ ननु वृत्तिमादायैव ब्रह्मण उपहितत्वेन शुद्धत्वाभाव इति चेन्मैवम्। तथा सति वृत्तेः शुद्धब्रह्मविषयत्वं न स्यात्। वृत्त्युपधानमात्रेण ब्रह्मणः सविशेषत्वात्। नन्वविद्यानिवृत्तिरूपं द्वितीयं कारणमस्तीत्यत आह॥ तदन्यस्येति॥ तस्यात्मान्यत्वेन निवृत्तत्वात्। आत्ममात्रत्वे तूक्तदोषादहेतुत्वम्। नन्वदिद्यानिवृत्तिर्वृत्तिरूपैव न च वृत्तिनिवृत्तिं प्रति द्वितीयहेतोरलाभः। अवच्छेदभेदेन निवृत्तेरेव द्वितीयहेतुत्वात्। वृत्तिर्हि स्वनिवृत्तिं प्रति प्रतियोगित्वेनोपादाननिवृत्तित्वेन हेतुः। अत एव च नोक्तक्षणिकत्वमपि कारणस्वरूपाभेदेप्येकस्यैव द्विरूपेण हेतुत्वात्। वृत्तिर्हि स्वनिवृत्तिं प्रति स्वात्मरूपैव। मैवम्। कार्यस्य स्वोपादानविरहरूपत्वादर्शनात्। न चेहैव तत्कल्पना। अन्यथासिद्धेः। प्रागभावस्य घटं प्रत्यनुपादानत्वात्। वृत्तिनिवृत्तावप्यात्मरूपत्वादिविकल्पप्रसराच्च। अविद्यानिवृत्तेरेवात्ममात्रत्वस्य वक्तुमुचितत्वाच्च। तस्माद्यत्किञ्चिदेतत्॥ अविद्यानिवर्तकभङ्गः॥ 2 ॥  
\</4-2\>

\<4-3\>  
  3. निर्विशेषसुखस्य पुरुषार्थत्वभङ्गः

 परकीयेपीति॥ अनेकभोग्यगृहादौ॥ अपरकीयेपीति॥ चन्द्रमण्डलादौ॥ ईश्वरादीनामिति॥ न च हेयतयाऽज्ञातत्वे सतीति विशेषणमिति वाच्यम्। गौरवात्। न च निषिद्धसुखे प्रवृत्त्यर्थं तवापि तदावश्यकमिति वाच्यम्। निषिद्धसुखे ह्यपुरुषार्थत्वान्न प्रवृत्तिः। किन्तु बलवदनिष्टाननुबन्धित्वज्ञानादेस्तत्प्रयोजकस्याभावात्। येषान्तु तदस्ति ते प्रवर्तन्त एव॥ उपलब्धमिति॥ साक्षात्कृतम्॥ साधनेति॥ स्रगादिसाधनजन्यत्वम्॥ सुखं म इति॥ स्वकीयत्ववदनित्यत्वादेरप्रार्थ्यमानत्वान्न तस्य पुरुषार्थकोटिनिवेशः। तन्मते स्वरूपसुखतदुपलम्भयोर्निर्विशेषाभेदेन स्वरूपसुखे उपलब्धत्वाभावाच्च म्ुक्तेरानन्दरूपत्वेन पुरुषार्थत्वविचारः॥ सुखप्रकाशाभावेनेति॥ सुखप्रकाशयोर्विशेषाभावे एकतरपरिशेषापातादित्यर्थः॥ दुःखाभावस्यास्फुरणादिति॥ दुःखाभावत्वेनेत्यर्थः॥ एतेन दुःखाभावस्यात्मानतिरेके सुखे स्फुरपि सोपि स्फुरत्येवेति निरस्तम्। प्रमेयत्वादिना तत्स्फुरणस्याप्रयोजकत्वात्॥ ॥ निर्विशेषसुखस्य पुरुषार्थत्वभङ्गः॥ 3 ॥  
\</4-3\>

\<4-4\>  
  4. जीवन्मुक्तिभङ्गः

 अज्ञानानुवृत्त्यापातादिति॥ न च विनश्यदवस्थस्य समवायिकारणं विना स्थितिर्दृष्टेति वाच्यम्। क्षणमात्रस्थितावपि बहुकालं तदभावात्। न च सति प्रमाणे क्षणमात्रमिव बहुकालमपि स्थितिरस्त्विति वाच्यम्। तस्याभावात्। संस्कारादेरज्ञानानुपादानकत्वेप्युपपत्तेः। अत एवाह॥ सर्पादाविति॥ उत्तरेण ज्ञानेनेति॥ न च प्रारब्धकर्मसहभावासहभावाभ्यां पूर्वोत्तरज्ञानयोर्विशेष इति वाच्यम्। ज्ञानस्य स्वप्रागभावनिवर्तन इवाध्यस्तनिवर्तनेप्यन्यानपेक्षेति वक्ष्यमाणत्वात्॥ संस्कारस्त्विति॥ अन्यथाऽविद्याऽसिद्धेः॥ तत्रेवेति॥ द्विचन्द्रादिभ्रमहेतोरङ्गुल्यवष्टम्भदोषस्य ज्ञानानिवर्त्यत्वात्। देहदिभ्रमहेतोर्दोषस्य संस्कारस्य तत्वज्ञाननाश्यत्वात्॥ इन्द्रोमायाभिरिति॥ एकस्यामविद्यायां मायाभिरिति बहुवचनस्यानेकाकारतात्पर्यकत्वात्॥ श्रुतौ च भूयोयोजनादित्यन्वय इति॥ ननु विशेषणान्वयापेक्षया विशेष्यान्वयोभ्यर्हित इति चेन्न। सकृन्निवृत्तस्य भूयो निवृत्त्ययोगेन तदन्वये वाधात्। न चान्त इति व्यर्थम्। परमात्मनो ध्यानात् भूय इन्द्रियवृत्तीनां योजनात् ध्यानपरिपाकरूपेन्ते सति तत्वसाक्षात्कारोत्थभगवत्प्रसादाद्विश्वमायानिवृत्तिरित्यर्थोपपत्तेः॥ ब्रह्मज्ञानस्येति॥ आप्रायणं मरणपर्यन्तं देहादेर्याऽनुवृत्तिस्तत्कारणैर्यज्ञादिकर्मभिर्ब्रह्मज्ञानस्य प्रतिबन्धः क्रियते। कर्मणां प्राबल्याभिधानार्थं ज्ञानस्येति॥ यत्तु कश्चिदाह। देहादिप्रतीत्यनुकूलाऽज्ञानस्य सूक्ष्मावस्था लेश इत्युच्यते। यथा यागस्य सूक्ष्मावस्थाऽपूर्वम्। तदुक्तं वार्तिके। तस्मात्फले प्रवृत्तस्य यागादेः शक्तिमात्रकम्। उत्पत्तौ चापि पश्वादेरपूर्वं न ततः पृथगिति। तदसत्। तादृशापूर्वाङ्गीकारे श्रौतकारणाभावस्येवेह कस्यापि तदाक्षेपकस्याभावात्। देहादेरनाविद्यकत्वेनैव जीवन्मुक्तिश्रुतेरुपपत्तेः। पूर्वज्ञानादनिवृत्तस्य लेशस्य तदनधिकविषयेणोत्तरज्ञानेनाप्यनिवृत्तेः॥ भावे त्विति॥ भक्तेरित्यनुषज्यते। प्रसादस्य मोचकत्वं तु मत्प्रसादात्तरिष्यसीत्यादिना भगवता बहुकृत्वः प्रतिपादितम्। ननु तावदेवास्य चिरं यावन्न विमोक्ष्येत् इति श्रुत्याऽस्योत्पन्नत्मतत्वसाक्षात्कारस्य प्रारब्धक्षयमात्रमपेक्षणीयं कैवल्यसम्पत्त्यर्थमित्यर्थकया ज्ञानानन्तरं प्रसादविलम्बेन मोक्षविलम्बाभावः उच्यत इति चेन्मैवम्। बन्धको भवपाशेन भवपाशाच्च मोचक इति वचनात्परमेश्वरस्यैव मोचकत्वात्। लोके च प्रसन्नस्यैव मोचकत्वात्प्रसन्न एव भगवान्मोचकः। अत एवोक्तश्रुतिर्ज्ञानानन्तरं प्रारब्धक्षयातिरिक्तविलम्बं निषेधति। नत्वविलम्बितं प्रसादम्। अत एवाष्टादशेध्याये भगवद्गीतायां प्रसादस्य मोचकत्वमुक्तम्। अत एव न स्मृतीनामतत्परत्वम्। श्रुत्या विरोधाभावात्। दृष्टैव तु मुच्यत इत्यादेस्तु मोचकप्रसादे न ज्ञानानपेक्षेत्येवंपरत्वमन्यत्र व्याख्यातम्॥ जीवन्मुक्तिभङ्गः॥ 4 ॥  
\</4-4\>

\<4-5\>  
  5. मुक्तावपि ब्रह्मादीनां तारतम्य समर्थनम्

 भेदभोगेति॥ भेदे सत्यपि तार्किकमत इव भोगाभावात्तारतम्याभाव आनन्दानुभवरूपभोगे सत्यपि मायिमत इव भेदाभावात्तदभावः॥ ब्रह्मेशानादिभिरिति॥ ब्रह्मेशानादिभिर्देवैर्यत्कैवल्यं प्राप्तं न शक्यते तत्कैवल्यं यत्स्वभावः यस्यासाधारणधर्मः स कैवल्याश्रयो भवान्॥ जगद्व्यापारवर्जमिति॥ जगत्सर्जनादिव्यतिरिक्तसर्वसामर्थ्ययुक्तो भवतीति॥ तदवश्येति॥ प्रजानन्दादनुत्कृष्टे राजानन्दे व्यभिचारवारणाय तदवश्येति। समानन्दे तद्वारणाय तन्नियामकेति॥ श्रोत्रियस्य चेति॥ मानुषशतानन्दपरिमितैकानन्दयुक्तो मनुष्यगन्धर्वो मुक्तो यथा तथा तावदानन्दयुक्तः प्राप्तश्रोत्रफलोऽकामहतो मुक्तमनुष्यगन्धर्वोपि॥ असमा इति॥ मनोजवेषु ज्ञानादिष्वसदृशाः॥ वृद्धिह्रासेति॥ मुक्तेर्न्यूनाधिकत्वं भाक्तं कुतः ब्रह्मादीनां मुमुक्षुषु अन्तर्भावात् तेषां साधनस्य न्यूनाधिकत्वात्। एवं सति ब्रह्मादीनां मुमुक्ष्वन्तर्भावो मुक्तिश्चेत्युभयसामंजस्यं भवति॥ परतन्त्रानन्दत्वेति॥ परतन्त्रानन्दत्वस्य साक्षाद्व्याप्यो धर्मो देवानन्दत्वादिः तेन सजातीया योदेवान्तरानन्दः तत्प्रतियोगिकं तारतम्यं देवानन्द इत्यर्थः॥ सजातीयबन्धेति॥ निगडबन्धादिना सजातीयो बन्धः निगडबन्धाद्यन्तरं तन्निवृत्तेराश्रयो देवदत्तादिः तत्प्रतियोगिकतारतम्यवान् यज्ञदत्तादिः तन्निष्ठा यथानिगडबन्धनिवृत्तिः तथा पक्षीभूता देहादिरूपप्रकृतिबन्धनिवृत्तिरपि तदाश्रयप्रतियोगितारतम्यवन्निष्ठेति साध्यार्थः॥ प्रसिद्धमिति॥ समानलोकनिवासापेक्षया तदन्तःप्रवेशस्याभ्यर्हितत्वेन लोके प्रसिद्धत्वात्, श्रुतिस्मृत्योश्च॥ सारूप्यादिमतीति॥ सारूप्यादेर्भेदसामानाधिकरण्यनियमेन सारूप्यनियतसायुज्यस्यापि भेदनियतत्वात्॥ भेदेसत्यपीति॥ चन्द्रमस इत्यादिषष्ठीश्रुत्या चन्द्रचेदिभूभुगादिना भेदे सत्यपि सायुज्योक्तेः॥ तच्छब्देनेति॥ सायुज्यशब्देन॥ सालोक्यमिति॥ अस्मिन्वाक्ये सारूप्यानन्तरं सायुज्ये वक्तव्ये वृद्धिमन्त्रन्यायेन सम्बन्धार्थको योगशब्दः प्रयुक्त इति योगशब्देन निर्दिश्यमानं सायुज्यं सम्बन्धरूपमेव॥ संश्लेषमात्रमिति॥ अभिव्यक्तप्रसादविशेषवदीश्वरसम्बन्धः संश्लेषः। एतेन व्यापकेश्वरेण संश्लेषस्य नित्यसिद्धत्वादपुमर्थत्वम्। न चोत्क्रमणश्रुत्या लोकान्तरस्थितालौकिकशरीरावच्छिन्नेश्वरेण योगः स इति वाच्यम्। न तस्य प्राणा उत्क्रामन्ति अत्र ब्र्हम समश्नुत इति श्रुतेर्मुक्तेः पारलौकिकत्वाभावात्। ब्रह्मलोकाद्यवाप्तेरेवोत्क्रमणगमनादिसाध्यत्वादिति निरस्तम्॥ संसारिणीति॥ एतच्च प्रकृतेऽप्रकृतेपि सम्बध्यते॥ स चेति॥ कामकृतोपद्रवाभावः सत्यकामस्य। आप्तकामस्य मुक्तस्यावाप्तकामत्वे श्रुतिमाह॥ सोश्नुत इत्यादि॥ उक्तश्रुतेर्जीवन्मुक्तिविषयत्वमपाकरोति॥ अपरोक्षेति॥ ननु छन्दोध्येतर्यनुशिष्टः श्रोत्रियशब्द एव बाधक इत्यत आह॥ श्रोत्रियत्वं चेति॥ प्रकृतेति॥ श्रोत्रियशब्दस्य मनुष्यगन्धर्वान्वितत्वे॥ एकवचनमिति॥ मनुष्यगन्धर्वाणां बहुवचनेन प्रस्तुतत्वान्न तत्र तदन्वयः॥ चशब्दश्चेति॥ उद्देश्यविधेययोरेकत्वेन समुच्चेतव्याभावात्। ननूद्देश्यादेरेकत्वेपि तदुपस्थितिभेदाच्चशब्दो युज्यत इत्यत आह॥ न हीति॥ वसिष्ठादिशब्दैस्तदुपस्थितिभेदेपि तत्र च शब्दार्थानन्वयात्॥ अप्रकृतेति॥ मनुष्यगन्धर्वादिभिन्नो यः कश्चित्संसारी श्रोत्रियपदेन बोध्यत इत्यङ्गीकारे॥ मानुषादिभ्य इति॥ मनुष्यगन्धर्वश्रोत्रिये मानुषानन्दशतगुणित एवानन्दो न तु मनुष्यगन्धर्वानन्द इत्यादिरूपमानन्दावधारणं न स्यात्। श्रोत्रियस्य मनुष्यगन्धर्वदेवगन्धर्वादिष्वेकत्वेन देवगन्धर्वश्रोत्रियादौ श्रुतस्य मनुष्यगन्धर्वानन्दशतगुणितानन्दादेरपि मनुष्यगन्धर्वे वक्तव्यत्वात्। तस्य च विरुद्धत्वादित्यर्थः॥ भिन्नश्चेदिति॥ मनुष्यगन्धर्वश्रोत्रियस्य देवगन्धर्वादिश्रोत्रियस्य च भिन्नत्वे तत्र तत्र श्रोत्रिये मनुष्यानन्दशतगुणितानन्द एव मनुष्यगन्धर्वसमीपश्रुतश्रोत्रियस्यैव मनुष्यगन्धर्वानन्दशतगुणितानन्द एव गन्धर्वसमीपश्रुतश्रोत्रियस्यैवेत्यादिव्यवस्था न सिध्यति। मानुषानन्दशतगुणितानन्दं प्रत्याधारत्वेनाकामहतत्वावृजिनत्वयुक्त एव श्रोत्रिय उपादीयते। तथाविधस्य देवगन्धर्वश्रोत्रियस्य देवगन्धर्वादिश्रोत्रियस्यैव मनुष्यगन्धर्वानन्दशतगुणितानन्द इत्याद्यव्यवस्थापत्तेरित्यर्थः॥ अकामहतत्वादेरिति॥ आदिपदेनावृजिनत्वम्। अथेति॥ मनुष्यगन्धर्वपदाकामस्य देवगन्धर्वपदकामस्य श्रोत्रियस्य मनुष्यगन्धर्वानन्दशतगुणितानन्दः। एवं देवगन्धर्वपदाकामस्य आजानजादिपदकामस्य देवगन्धर्वानन्दशतगुणितानन्दः। एवमुत्तरत्रापीत्यानन्दव्यवस्था सिध्यतीत्यर्थः॥ अश्रुतेति॥ तत्पदकामत्वादिबोधकपदाभावात्। नन्वश्रुतमपि योग्यत्वादियुक्तं कल्प्यमित्यत आह॥ बाधश्चेति॥ याग्यत्वमेव नास्तीत्यर्थः॥ तस्मादिति॥ अमुक्तमनुष्यानन्दापेक्षयाऽमुक्तमनुष्यगन्धर्वाणां शतगुणितानन्दः तेषां मध्ये यः श्रोत्रियादिर्मुक्तो मनुष्यगन्धर्वस्तस्यापि मुक्तमनुष्यानन्दशतगुणितानन्द इति श्रुतेरर्थः। अत एवैकवचनं समञ्जसम्। बहूनां मनुष्यगन्धर्वाणां मध्ये कदाचित्कश्चिन्मुच्यत इत्येवं सूचनार्थत्वाच्च। तदिदमाह॥ मुक्तस्येति॥ अत एव च शब्दोपि सङ्गच्छते। मुक्तामुक्तमनुष्यगन्धर्वस्यैकत्वेप्यमुक्तत्वमुक्तत्वरूपावस्थाभेदेन तदवस्थितोद्देश्यभेदात्। अयं कुमारः साधुर्युवा चेतिवत्। ननु विदितवेद्यानां बृहस्पतिशिष्यणां स्तुतिरूपोक्षण्वन्त इतिमन्त्रः कथं मुक्तपरो व्याख्यायत इत्यत आह॥ अक्षण्वन्त इतीति॥ साक्षात्कृतपरमात्मतत्वानामेव विदितवेद्यत्वात् मुक्तानामेवात्रस्तुतिरतोस्य सूक्तस्य मुक्तविषयत्वम्॥ ऋचान्त्व इति॥ यज्ञे ब्रह्मणां गौणानां बहुत्वम्॥ देवर्षिमनुष्यादिस्थेति॥ मनुष्यज्ञानगतं यदल्पशाखाश्रवणजन्यत्वं तदल्पतरगुणविषयत्वं विनानुपपन्नमित्यादिरूपार्थापत्तिः। ननु देवादिदेहावच्छेदेन न ब्रह्मज्ञानं किन्तु चरमदेहावच्छेदेनैवेति देवर्ष्यादीत्याद्ययुक्तमित्यत आह॥ चरमदेहोपीति॥ चरमदेहोपि देवादिरूप एव॥ लोकरीतीति॥ लोके भृतिग्राहिसेवकात्तदग्राहीसेवको राजाप्रियो दृष्टः॥ सिद्धेरिति॥ मुक्तेः। गतिरिति॥ श्वेतद्वीपादिमुक्तिस्थाननिवासः॥ दहरेति॥ दहरविद्यायां सत्यकामत्वादयोऽक्षरविद्यायां प्रशासितृत्वादयोल्पगुणा उक्ताः॥ भरन्यासेति॥ रक्षिष्यत्येवेत्यादिविश्वासः॥ स्वरूप इति॥ भक्तिस्वरूपं कर्मापेक्षम्। न तु प्रतिपत्तिस्वरूपम्। ननु भक्तिस्वरूपे कर्मावृत्तिभ्यामाधिक्येपि विश्वासोल्पः प्रतिपत्तौ तु कर्मावृत्त्योरभावेपि विश्वासो भूयानिति दशरूप्यैकसुवर्णन्यायेन भक्तिप्रपत्त्योः साम्यमित्याशङ्क्य निराकरोति॥ न च तयोरिति॥ प्रपत्त्यपेक्षया भक्तावेव विश्वासाधिक्यमित्याह॥ विश्वासस्येति॥ सकृद्भोजने बहुघृतभोक्तुरपेक्षया बहुषुभोजनेष्वल्पघृतभोक्तुरेव बहुघृतभोक्तृत्ववदनेकभक्त्यावृत्तिष्वल्पाल्पविश्वासस्यापि सकृन्निवृत्तप्रतिपत्तिगतविश्वासापेक्षयाऽधिकत्वादित्यर्थः॥ अन्धेति॥ अन्धेन कृते यागे आज्येक्षणाद्यङ्गवैकल्यं पङ्गुकृते विष्णुक्रमणाद्यङ्गवैकल्यम्॥ कर्मणामिति॥ अल्पस्य कर्मणोऽल्पं फलं महतो महदित्येवं विशेषवेदनाभावेप्यल्पस्य कर्मणः स्वविषयेऽल्पफलं महतो महदिति विभागो नियमो भवति॥ स्थानसामान्यादिति॥ यथा ब्राह्मणकाण्डे प्रथमस्थानगतेन कर्मणा मन्त्रकाण्डे प्रथमस्थानगतस्य मन्त्रस्य क्रमप्रमाणेन सम्बन्धस्तथाल्पफलं प्रत्यल्पमेव कर्म साधनत्वेन सम्बध्यते महत्फलं प्रति महदित्यर्थः। अपरोक्षज्ञानोत्तरमनुष्ठितानि विचित्रकर्माणि मोक्षेतरफलानि। मोक्षाहेतुत्वे सति फलवत्त्वादिति सामान्यव्याप्तिकानुमानेन मोक्षे वैचित्र्यं सिध्यतीत्याह॥ तस्य तावदेवेति॥ विशेषणासिद्धइं परिहरति॥ नापीति॥ वैचित्र्यापाताच्चेति॥ तदङ्गीकारे त्विष्टापत्तिः। अर्थान्तरं परिहरति॥ नापि फलेति॥ बाधान्न तत्सिद्धिः॥ नित्यत्वादिति॥ मोक्षानन्वयेपि फलत्वात्। विशेष्यासिद्धिं परिहरति॥ नापीश्वरेति॥ लीलार्थं निष्फलम्। अपरोक्षज्ञानिकृतं कर्म लीलार्थम्। सांसारिकभोगार्थमक्रियमाणज्ञानिकर्मत्वात्। ईश्वरकृतकर्मवत्। इत्यत्र विवक्षितस्याविधिबद्धकृतत्वस्योपाधेः पक्षाद्व्यावृत्तिं वक्तुं ज्ञानिनां कर्मविधिमाह॥ आचार्यादित्यादि॥ पक्षासिद्धिं परिहरति॥ सूर्यादय इति॥ शुकशक्रसूर्यादयः॥ यावदधिकारमिति॥ यावदधिकारमवस्थितिराधिकारिकाणामिति सूत्रम्॥ भोगसामान्य एवसाम्यमिति॥ मुक्तभोगे ईश्वरभोगगतभोगत्वसदृशभोगत्वमस्तीत्यर्थः। नत्वीश्वरगतसामान्यभोगसदृशो मुक्तभोग इत्यर्थः। विशेषान्यसामान्यस्याभावात्॥ त्वन्मतेपीति॥ मुक्तानामैश्वरभोगविशेषवत्त्वे जगद्व्यापारस्यापीश्वरगतत्वेन तद्वर्जनं मुक्तानां न स्यादित्यर्थः॥ सातिशयत्वेपीति॥ सातिशयस्येवापकृष्टस्य समस्य विनाशदर्शनात्त्वत्पक्षेपि स स्यात्। श्रुतिबलात्तत्त्यागस्तु ममापि सम इत्यर्थः॥ उत्कर्षस्येति॥ गन्धाद्युत्कर्षस्य॥ प्रकृतिमिति॥ स्वभावम्॥ स्वभावजेति स्वभावस्य त्रैविध्याच्छ्रद्धात्रैविध्यमिति गम्यते॥ हठापरपर्यायेति॥ हठस्य कारणान्तरापूर्वकत्वान्नानवस्था॥ लिङ्गशरीराविद्यानिवृत्तेरिति॥ तथा च पितृत्वगन्धर्वत्वादिकं न देहाद्युपाधिकं किं तु स्वरूपकृतमिति गम्यत इत्यर्थः। मुक्तानां भोगानुपपत्तिनिरासाय \`अभावं बादरिराह ह्येव' मित्यधिकरणसिद्धजडाजडदेहवत्त्वं तेषां साधयितुमाह॥ न च मुक्तस्येति॥ अभावं वादरिरिति सूत्रसिद्धचिच्छरीरत्वं मुक्तानां साधयति॥ अस्ति तावदिति॥ भावं जैमिनिर्विकल्पाम्नानादिति सूत्रसिद्धजडशरीरवत्त्वं साधयति॥ अस्ति चेति॥ यथा जाग्रदवस्थायां देहसद्भावेन भोगसम्भवस्तथा मुक्तावपि देहसद्भावेन भोगोपपत्तिरित्येवमर्थकेन भावे जाग्रद्वदिति सूत्रे सूचितं प्रमाणमाह॥ स्वेच्छया वेति॥ इन्द्रियवत्त्वं तेषां साधयति॥ मोक्षधर्मे चेति॥ शरीरमनुप्रविश्येति॥ इतः परं तत्प्रकाशयन्त इति शेषः। भाष्ये तथा पाठात्। एतद्भाष्यव्याख्यातं सूत्रमाह॥ प्रदीपवदिति॥ जीवस्य शरीरप्रवेशेपि न दुःखानुभवप्राप्तिः। यतः साधूनेव भोगाननुभवन्ति प्रदीपवदिति सूत्रार्थः॥ तन्निरुक्त्यभावादिति॥ तदशीर्यताशारीति तच्छरीरमभवदित्याद्युक्तविशरणरूपतन्निरुक्तेः तस्मिन्मुक्तशरीरेऽभावादित्यर्थः। अत एवाह॥ न हितानीति॥ शरीरे सत्येव वैलक्षण्यमात्रेण शरीराभावोक्तौ दृष्टान्तमाह॥ कथमन्यथेति॥ तारतम्यसमर्थनमुपसंहरति॥ तस्मादिति॥ तत्प्रयोजनमाह॥ नियामक इति॥ स्वयं नियच्छति ब्रह्मादिभ्यो नियमयति चेत्यर्थः। एतद्ग्रन्थस्य ब्रह्ममीमांसासम्बन्धित्वमुक्तमुपसंहरिष्यंस्तदवधृतविशेषणवत्तयेष्टदेवतानमस्काररूपं मङ्गलं ग्रन्थसमाप्तावाचरति॥ नम इति॥ स्वस्य स्वातन्त्र्येण कर्तृत्वस्याभावेपि पराधीनस्य तस्य सत्त्वादेतद्ग्रन्थकरणेन भगवत्प्रीतिमाशास्ते॥ मत्प्रेरकेणेति॥ सङ्गृहीत इति॥ अनेनात्रोक्तन्यायानां मूलशास्त्रोक्तत्वं सूतिचम्॥ ॥ मुक्तावपि ब्रह्मादीनां तारतम्यसमर्थनम्॥ 5 ॥  
\</4-5\>

 सद्योजातजटाजपावनसरिद्गोदावरीतीरतो  
 गव्यूतिर्वसतिस्सतां कुलवतामम्बापुरी तत्र ये।  
 व्यासाख्या उपमन्युगोत्रजबुधास्तेष्वास्तयोमद्गलः  
 तत्राजज्ञतयेमुरारिचरणाव्यासाभिधाना बुधाः॥ 1 ॥

 तेभ्योऽजायत विश्वनाथ इति यस्सज्ज्ञानरत्नाकरः  
 तस्मादाविरभूत्सुरद्रमयशा आचार्यनारायणः।  
 रामाचार्य इतीरितस्तदनुजो यस्तत्ववादाम्बुधेः  
 आतानीत्सतरङ्गिणीमिह परिच्छेदश्चतुर्थोपि यः॥ 2 ॥

 इतिश्रीमद्रामाचार्यविरचितायां न्यायामृततरङ्गिण्यां चतुर्थः परिच्छेदः॥ 4 ॥  
(proof complated)

\]
