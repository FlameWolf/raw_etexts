+++
TITLE = "तात्पर्यचन्द्रिका (प्रकाशिका भावदीपिका) द्वितीयः भागः"
AUTHOR = "श्रीव्यासतीर्थाः"
DOMAIN = "दर्शनानि"
SUB-DOMAIN = "द्वैतम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-3264"
url = "https://www.ebharatisampat.in/read_chapter.php?bookid=ODA0NTYyNTM3MTMzMzEz"
title = "तात्पर्यचन्द्रिका (प्रकाशिका भावदीपिका) द्वितीयः भागः"

+++
[[तात्पर्यचन्द्रिका (प्रकाशिका भावदीपिका) द्वितीयः भागः	Source: [EB](https://www.ebharatisampat.in/read_chapter.php?bookid=ODA0NTYyNTM3MTMzMzEz)]]

\[

<div class="page-content">

<div class="row">

<div class="col-lg-12">

<div id="page-content" class="content app scrollbar" finder-content="" finder-scroll-offset="175" finder-wrapper="">



                 **  ॥ श्री वेदव्यासाय नमः ॥  
           
श्रीब्रह्मण्यतीर्थश्रीपादशिष्यश्रीव्यासतीर्थविरचिता  
                  ** **तात्पर्यचन्द्रिका**



**  ** **॥ द्वितीयाध्यायस्य प्रथमः पादः॥**


** अथ स्मृत्यधिकरणम्**



 पूर्वेणोक्ते समन्वयेऽनेन विरोधः परिह्रियत इत्यध्याययोर्हेतुहेतुमद्भाव लक्षणा सङ्गतिः। पूर्वो ह्येतन्निरसनीयविरोधशङ्काविषयभूतसमन्वयोपस्थापकतयाऽस्य हेतुः। अयं वा विरोधनिरासेन समन्वयस्थैर्यसाधकत्वात्तस्य हेतुः। तथा च समन्वयाक्षेपसमाधानार्थत्वादस्य तदनन्तरता युक्ता।  
  युक्तिभिः समयैः शुद्धवेदैर्युक्त्युपबृंहितैः।  
  वेदैश्चाप्यविरोधोऽत्र क्रमात्पादेषु कीर्त्यते ॥ 1 ॥  
 अत्राद्यपादे युक्त्यविरोधः। द्वितीयेऽलौकिकार्थगोचरबहुजनपरिगृहीतवाक्यसन्दर्भरूपसमयाविरोधः। तृतीये केवलश्रुत्यविरोधः। चतुर्थे सयुक्तिकश्रुत्यविरोधः। इति विरोधिनां युक्त्यादीनां चातुर्विध्यात्तन्निरूप्याविरोधोऽपि चतुर्विध इति तत्प्रतिपादकपादभेदः। यद्यपि तृतीयेऽपि क्वचिद्विरोधिन्यः श्रुतयः सयुक्तिकाः। तथापि चतुर्थे विरोधिन्यः श्रुतयः श्रुत्याद्युक्तयुक्तिसहिता इति भेदः। तत्क्रमस्तु-  
  पदात्पादिषु भग्नेषु गजाश्वादिप्रवृत्तिवत्।  
  युक्त्यादिषु निरस्तेषु समयादिप्रवृत्तितः ॥ 1 ॥  
 अनुमानमात्रस्य कामचारित्वेनाऽतिदुर्बलत्वात् समयानां च वेदवदकामचारित्वेऽप्यति दार्ढ्येन बहुजनपरिगृहीतत्वेऽपि पौरुषेयतया शङ्गितदोषत्वेन दुर्बलत्वात् श्रुतिमात्रस्य च समयाद्बलवत्त्वेऽपि सोपपत्तिकश्रुतिवत्प्रबलत्वाभावात् पदात्पादिभङ्गानन्तरमेवाश्वादिवदनुमानादिनिरासानन्तरमेव विरोधिसमयादेः प्रवृत्तेः पादक्रमः। यद्वा-  
  बहिरङ्गैर्विरोधोहि झडित्येव प्रतीयते।  
  अन्तरङ्गैः स्वगौत्रैस्तु विलम्बेन प्रतीयते ॥ 1 ॥  
 अनुमानस्याशब्दत्वेन विजातीयतयाऽतिबहिरङ्गत्वम्। समयानान्तु शब्दत्वेऽपि श्रुतित्वाभावाद्बहिरङ्गत्वम्। श्रुतेस्तु सिद्धान्त्यभिमतसयुक्तिकश्रुत्याऽन्तरङ्गत्वम्। सयुक्तिकश्रुतेस्तु तयाऽत्यन्तांतरङ्गत्वम्। लोके चातिबहिरङ्गादिविरोधज्ञानानन्तरमेव बहिरङ्गादिविरोधधीरिति निरसनीयविरोधधीक्रमात्तत्क्रमः।  
 यद्वा विरोधादेर्युक्त्यधीनत्वात्, मीमांसाया युक्तिपुरस्कारेण प्रकृत्तेः, समयानामपि युक्तिमूलत्वात्, वेदोऽप्रमाणमाप्ताप्रणीतत्वादिति साक्षात्कृत्स्नवेदाप्रामाण्यसाधकत्वात्, एकस्य समयिनः समयान्तर इव युक्तावनादराभावाच्च युक्तिविरोधः समयविरोधादपि प्रबलः। समयानां तु अनादिकालतोऽविच्छेदेन बहुजनपरिग्रहेण वेदतुल्यत्वेऽपि वेदवन्निर्मूलत्वाभावादत्यन्तभ्रमहेतुतया तत्वज्ञानस्यातिविरोधित्वात्। तथा श्रुतिविरोधवत्समयविरोधस्य प्रातीतिकमातर्त्वाभावाच्च श्रुतिविरोधात्समयविरोधः प्रबलः। एवं च महामल्लभङ्गन्यायेन पादक्रमः। इममेव च क्रममभिप्रेत्य टीकायां "तत्र सर्वविरोधानां युक्तिमूलत्वेने" त्यादि। द्वितीये पादे च "इतर विरोधत्रयेऽनादिकालानुवृत्तसमयविरोधस्यैव प्रबलत्वा" दित्युक्तम्। अयं च महामल्लभङ्गन्यायः पादत्रय एवाभिप्रेतः। चतुर्थपादस्य तु युक्तिश्रुत्युभया विरोधपरत्वाद्वा मुमुक्षूणामन्ते जिज्ञास्याध्यात्मविषयत्वाद्वांऽत्यतेति द्रष्टव्यम्। यद्वा उक्तरीत्या युक्तेः प्रबलत्वादादौ तदविरोधः। अथ "इतरेषां चानुपलब्धे" रित्याद्यपादोक्तहेतुप्रपञ्चनरूपत्वात्समयाविरोधः। अनन्तरं यदि "विप्रतिषेधाच्चे"ति द्वितीयान्त्यन्यायेन श्रुति विरोधात्परस्परविरोधाच्च मतान्तराप्रामाण्यं तर्हि तत एव परस्परविरोधाच्छ्रुतीनामप्रामाण्यमिति शङ्कोदयाच्छ्रुत्यविरोधः। पश्चाद्यदि "यावद्विकारं तु विभागो लोकव"दिति युक्त्यनुगृहीतयाऽऽकाशादेरुत्पत्तिश्रुत्याऽनुत्पत्तिश्रुतिर्गौणी तर्ह्युपादानाऽभावादियुक्तिसहितया प्रमाणानामनुत्पत्त्यादिश्रुत्या तदनित्यत्वादिश्रुतिर्गौणीति शङ्कोदयात्सयुक्तिकश्रुत्यविरोधः। इति पादक्रमः। तदुक्तमनुव्याख्याने "उक्तः समन्वयः साक्षादविरोधोऽत्र साध्यते। चतुर्विधस्य तस्यादौ यौक्तस्तत्रापि च स्मृते"रिति ॥%

 %प्रकाशिका%--  
  आम्रायोदितकल्याणगुणं श्रीरमणं भजे।  
  यं द्रष्टुं नेशतेऽपाङ्गवीक्षयापि कुबुद्धयः ॥ 1 ॥  
 "पूर्वाध्यायसङ्गतत्वेनैतदध्यायार्थं दर्शयती"त्यादिटीकार्थं सङ्गृह्याह ॥ पूर्वेणेति ॥ टीकायां "उक्तेऽर्थ" इति भाष्यानुरोधात्समन्वयलब्धार्थपर्यन्तापन्यासेऽपि "उक्तस्समन्वयस्साक्षादिविरोधोऽत्र साध्यत" इत्यनुभाष्योक्तदिशा समन्वय इत्येवोक्तम्। हरिरेव जगज्जन्मीदिकर्तेत्याद्यर्थे शक्तितात्पर्यावधारणं समन्वयः प्रागुपक्रमादिन्यायैरुपपादितः। तस्मिन् विरोधो निरस्यत इत्यर्थः। तथा च विरोधपरिहाररूपैकार्थ्यादेकवाक्यत्वं स्वस्मिन्नस्योक्तं भवति। यथोक्तं "अर्थैकत्वादेकं वाक्य"मिति। तां सङ्गतिं सुधोक्तरीत्या द्वेधा व्यनक्ति ॥ पूर्वो हीति । एतेन सङ्गतिपरटीकापि द्वेधा व्याख्याता ज्ञेया। एतेनैव "न ह्यनुपन्यस्ते समन्वये विरोधस्स्फुरती"त्यादिना सन्न्यायरत्नावल्यां पूर्वस्य हेतुत्वमुक्तम्। तत्वप्रदीपे च "यावन्न विरोधपरिहारस्तावन्न पुरुषार्थपर्यवसायित्वं शास्त्रस्ये"त्यादिनाऽस्य हेतुत्वमुक्तमिति तयोर्विरोध इति निरस्तम्। सुधारीत्योभयोरनुमतत्वादिति। विरोधरूपैकार्थ्ये नास्याध्यायस्यैकवाक्यत्वे पादभेदः किं निमित्त इत्यतोऽवान्तरप्रमेयभेदादिति भावेन "उक्तेऽर्थे विरोधश्चतुर्विधस्स्फुरती"त्यादिटीकार्थं सङ्गृह्याह ॥ युक्तिभिरिति ॥ तृतीयान्तानामविरोध इत्यत्रोपसर्जनीभूतविरोधपदेनान्वय इति भावेन श्लोकं व्याचष्टे ॥ अत्राद्यपाद इति ॥ तन्निरूप्येति ॥ तन्निरूप्यविरोधप्रतियोगिक इत्यर्थः। एतेन कथमभावे चातुर्विध्यमिति निरस्तम्। उक्तं च सुधायां "चतुर्विधा हि विरोधिन्यो युक्त्यादयः। तदुपधानाद्विरोधोऽपि चतुर्विधोऽभिधीयते। ततस्तत्प्रतियोगिकोऽभावोऽपि चतुर्विध" इति। अंत्योपांत्ययोर्भेद-माक्षिप्य तत्रत्यटीकोक्तमेव समाधिमाह ॥ यद्यपीति ॥ एवं पादभेदमुक्त्वा "सर्वविरोधानां युक्तिमूलत्वेने"ति टीकोपलक्षणमिति भावेन चतुर्धा तत्क्रममाह ॥ पदात्पादिष्वित्यादिना ॥ इति पादक्रम इत्यन्तेन ॥ श्लोकस्थपञ्चम्यंतस्य "पादक्रमस्त्विति साध्येनान्वय इति भावेन श्लोकं व्याचष्टे ॥ अनुमानेति ॥ अकामचारित्वेऽपीति ॥ नियतैकार्थप्रतिपादकत्वेऽपीत्यर्थः ॥ अतिदार्ढ्येनेति ॥ वेदवदित्यत्राप्यनुषज्यते ॥ बलवत्त्वेऽपीति ॥ अपौरुषेयतया नाशंकितदोषत्वेनेति भावः ॥ अश्वादिवदिति ॥ अश्वादेरिव समयादेः प्रवृत्तेरित्यर्थः। अनतिप्रयत्नसाध्यतन्निरासक्रमात्सोपानारोहणन्यायेनायं क्रम इत्यर्थः।  
 निरसनीयविरोधप्रतीतिक्रमात्पादक्रम इत्याह ॥ यद्वेति ॥ तथा प्रतीतौ बीजं वदन् श्लोकं व्याचष्टे ॥ अनुमानस्येति ॥ टीकोक्तापक्षं विवृणोति ॥ यद्वा विरोधादेरिति ॥ युक्ताविति ॥ चार्वाकस्य तत्रानादरेऽपि तदन्यसर्वसमयिभिस्तत्र प्रामाण्याङ्गीकारादिति भावः। यद्वा समयान्तर इव युक्तौ तेनाप्यनादरो न कृतः। सम्भावनाहेतुत्वेन युक्तीनां स्वग्रन्थेऽप्युपन्यासादिति भावः ॥ अविच्छेदेनेति ॥ प्रवाहत इति भावः ॥ निर्मूलत्वेति ॥ तदीयप्रत्यक्षादिमूलत्वादिति भावः ॥ प्रबल इति ॥ श्रुतिविरोधस्तु प्रातीतिकत्वात्ततो दुर्बल इति तदानन्तरिक इत्यर्थः ॥ इममेवेति ॥ प्राचीनपक्षद्वयं तु सूत्रभाष्यादौ तत्र तत्र युक्त्यादेर्दुबलत्वाद्युक्त्या सूचितमिति भावः ॥ रहेत्विति ॥ फलव्यभिचारित्वरूपेत्यर्थः। अत एव तत्र भाष्यं "इतरेषां चानुपलब्धेरिति सामान्यतो निराकरण"मित्यादीति भावः ॥ युक्तीति ॥ वियदुत्पत्तिमत् विभक्तत्वादल्पशक्तित्वाद्घटवदित्यादियुक्त्यनुगृहीतया "आकाशस्सम्भूत" इत्यादिश्रुत्या "अनादिर्वा अयमाकाश" इति श्रुतिर्गौणीत्यर्थः ॥ क्रम इति ॥ निरसनीयशङ्काक्रमात्क्रम इत्यर्थः। भाष्यानुभाष्ययोरैकार्थ्यं दर्शयितुं टीकोक्तेर्मूलमाह ॥ तदुक्तमिति ॥ "पूर्वेणोक्त" इत्यादिनोक्तं प्रमेयमित्यर्थः। चतुर्विधस्येति निर्धारणे षष्ठी। यौक्तः युक्तिनिरूप्यविरोधप्रतियोगिक इत्यर्थः। तथापि प्रथमपादेऽपि। स्मृतेः अविरोधस्साध्यत इत्यर्थः। अत्र श्लोके त्रिपादीमात्रोपयोगेऽपि तुरीयस्तूपयोक्ष्यत इति भावेनोपात्तः। यद्यप्यत्राध्यायाद्यभिधेयमध्याययोस्सङ्गतिश्चेत्येतावदेव भाति। न तु पादक्रमे बीजमपि। न च तन्मात्र एवोदाहरणम्। तथात्वे क्रमोक्तेः प्रागेवोदाहरणत्वप्रसङ्गात्। तथापि चतुर्विधविरोधमध्ये आदौ योक्त इत्युक्त्या क्रमोऽपि सूचित इति भावः।

  %तात्पर्यचन्द्रिका%  
 %अन्ये तु आद्यपादे स्वपक्षस्य साङ्ख्यादिस्मृतिभिस्तदुन्नीततर्कैश्च विरोधपरिहारः। द्वितीये साङ्ख्यादिमतानां दुष्टत्वोक्तिः। तृतीये पूर्वभागे पञ्चमहाभूतश्रुतीनां उत्तरभागे तु जीवश्रुतीनां चतुर्थे लिङ्गशरीरश्रुतीनां परस्परविरोधपरिहार इति पादार्थानाहुः। तन्न। आद्ये तृतीये च पाद एकोपाध्यभावात्। आद्येऽपि "इतरेषां चानुपलब्धेः। एतेन योगः प्रत्युक्तः। स्वपक्षदोषाच्च। एतेन शिष्टा अपरिग्रहा अपि व्याख्याताः"। इत्यादौ परमतानां दुष्टत्वोक्तेस्त्वयापि स्वीकृतत्वाच्च। नन्वाद्ये तेषां दुष्टत्वोक्तिः। स्वपक्षस्य तैर्विरोधनिरासार्थेति चेन्न। द्वितीयेऽपि तदुक्तेस्तदर्थत्वात्। अन्यथा द्वितीयस्याविरोधाध्यायासङ्गतिः स्यात्। किञ्च यथाऽद्यपादस्थे "दृश्यते त्वि" त्यत्र विलक्षणयोरपि ब्रह्मप्रपञ्चयोर्बृश्चिकगोमययोरिव कार्यकारणभाव इत्येतदर्थप्रतिपादके स्वपक्षे तर्कविरोधपरिहारः। तथा द्वितीयेऽपि "महद्वीर्यवद्वे"तिसूत्रे "यथा व्द्यणुकादणोर्ह्रस्वाच्च सतो महद्दीर्घं च त्र्यणुकादित जायते। नाणु नापि ह्रस्वम्। एवं चेतनाद्ब्रह्मणोऽचेतनं जगज्जनीष्यत" इति त्वया भाषितत्वेन तत्रापि तर्कविरोधपरिहारोऽस्त्येव। तृतीयस्य पूर्वभागेऽपि "अन्तरा विज्ञानमनसी" इत्यत्र त्वन्मते "एतस्माज्जायते प्राणो मनः सर्वेंद्रियाणि चे"ति प्राणमनआदिविषयश्रुत्यविरोधस्याप्युक्तत्वेन न भूतश्रुत्यविरोध एवेति नियमः। ननु "अन्नमयं हि सोऽम्य मन आपोमयः प्राणस्तेजोमयी वा"गितिश्रुतेर्मनआदीनि भूतान्येवेति तद्विचारो भूतविचार एवेति चेत्तर्हि चतुर्थे "तथा प्राणाः। सप्तगतेर्विशेषितत्वाच्च। अणवश्चे"त्यादिबह्वधिकरणैः कृत इन्द्रियविचारोऽपि तृतीयस्य पूर्वभागे स्यात्। रचतुर्थेऽपि "संज्ञामूर्तिक्लृप्ति"रित्यत्र "अनेन जीवेने" त्यादिवाक्ये जीवस्य कर्तृता नोच्यते। किन्तु ब्रह्मण इति त्वया सिद्धान्तितत्वान्न लिङ्गशरीरस्यैव विचार इति नियमः। किञ्च तृतीय चतुर्थयोरप्याद्यवत्स्वपक्षविरोधपरिहाररूपत्वादाद्यानन्तर्यं स्यात्। द्वितीयस्य तु परपक्षदूषणरूपत्वादन्त्यता स्यादिति ॥  
 केचित्तु आद्यपादे स्वपक्षे कारणविषयदोषोद्धरः। द्वितीये परपक्षे कारणविषयदोषक्तिः। तृतीयचतुर्थपादयोस्तु स्वपक्षे कार्यविषयदोषोद्धार इति पादार्थानाहुः। तन्न। आद्यपादेऽपि "स्वपक्षदोषाच्चे" त्यादौ परपक्षे दोषोक्तेः। द्वितीयेऽपि "उत्पत्त्यसम्भवा" दित्यत्र पञ्चरात्राप्रामाण्यरूपस्वपक्षदोषोद्धारस्य त्वयापि स्वीकृतत्वाञ्च। द्वितीये तु "समवायाभ्युपगमाच्चे"त्यादिषु बहुसूत्रेषु परपक्षे कारणादन्यत्रापि दोषोक्तेश्च। तृतीयेऽपि "नात्मा प्रकरणात् ज्ञोत एव उत्क्रान्तिगत्यागतीना"मित्यादावकार्यभूतजीवविषयकदोषोद्धाराच्च। तृतीयचतुर्थयोर्भेदानुक्तेश्च। परपक्षे कार्यविषयकदोषोक्त्यर्थं पादान्तरापाताच्च। तृतीयचतुर्थयोः स्वमतदोषोद्धारकत्वसाम्येनाद्यानन्तर्यापाताच्चेति न परोक्ता पादव्यवस्था युक्ता॥%

 %प्रकाशिका%-- "नान्यथा तददृष्टे"रिति पूर्वाध्यायभाष्यमत्रापि संयोज्य परमतद्वयोक्तार्थदूषणपरतया योज्यमिति भावेन "स्वपक्षे स्मृतिन्यायविरोधपरिहारः प्रधानादिवादानां च न्यायाभासोपबृंहितत्वं प्रतिवेदांतं च सृष्ट्यादिप्रक्रियाया अविगीतत्व"मित्याद्यद्वैतिभाष्यं हृदिकृत्वा परमतं तावदनूद्य निराह ॥ अन्दे त्विति ॥ पञ्चमहाभूतेति ॥ "केचिदाकाशस्योत्पत्तिमामनंति केचिन्न तथा जीवस्य प्राणानां चैव"मित्यादि तत्रत्यतदीयभाष्यादवगम्यत इति भावः ॥ लिङ्गेति ॥ प्राणादेर्लिङ्गशरीरात्मकत्वादिति भावः ॥ आद्य इति ॥ ननु सिद्धान्तेऽप्येष दोषस्तुल्यः। यदाहुः "आदौ यौक्तस्तत्रापि च स्मृते"रिति ॥ तृतीये च "जीवपरमात्माधिभूताधिदैवेषु श्रुतीनां परस्परविरोधमपाकरोती"ति चेति चेन्मैवम्। वक्ष्यमाणदिशा "स्मृत्यनवकाशदोषे"त्यत्र यौक्ताविरोधस्य सत्त्वात्। तृतीये चाभिधेयबहिर्भावेन श्रुत्यविरोधित्वेनैकीकरणात्। न चैवं परस्यापि सुवचम्। तुरीयसाङ्कर्यापातात्। सिद्धान्तेऽभिधेयबहिर्भावेन श्रुत्यविरोधित्वेनैव तस्यैकीकरणायोगात्। तदन्तर्भावे तूक्तोदोष इति भावः ॥  
 त्वयापीति ॥ एतच्चाग्रे स्पष्टयिष्यते। तथा च द्वितीयसाङ्कर्यमाद्यस्येति भावः। अनेकोदाहरणेन प्रायिकत्वपरिहारोऽपि प्रत्युक्तः ॥ तर्केति ॥ ब्रह्मजगती नोपादानोपादेयभाववती। चेतनाचेतनत्वादिना विलक्षणत्वादित्यादितर्केत्यर्थः ॥ इन्द्रियविचारोऽपीति ॥ तेषामपि भौतिकत्वादिति भावः। परस्परसाङ्कर्यान्मतांतरोक्तमपि पादाभिधेयमयुक्तमित्याह ॥ केचित्त्विति ॥ अधिकरणशरीराणि त्वग्रे व्यक्तानि ॥ स्वपक्षेति ॥ "न केवलं ब्रह्मकारणवादस्य निर्दोषतयैवैतत्समाश्रयणीयम्। प्रधानकारणवादस्य दु,्टत्वाच्चे"त्यादिना त्वद्भाष्ये परपक्षे दोषोत्कीर्तनपरतया व्याख्यातत्वादिति भावः। आदिपदेन "तर्काप्रतिष्ठाना"दित्यादिग्रहः। "कपिलपातंजलतर्काणामन्योन्यव्याघातात्तर्कस्याप्रतिष्ठितत्वा" दित्यादेस्त्वया भाषणादिति भावः ॥

  %तात्पर्यचन्द्रिका%  
 %॥ ॐ स्मृत्यनवकाशदोषप्रसङ्ग इति चेन्नान्यस्मृत्यनवकाशदोषप्रसङ्गात् ॐ ॥ अत्र लोकिकार्थविषयाऽऽप्तवाक्यरूपस्मृत्यविरोध उच्यते। न च स्मृत्यविरोधस्य युक्तिपादे कथं निवेश इति वाच्यम्। पाशुपतादिस्मृतीनां समयरूपत्वेन स्वोक्तार्थे संमतित्वेन श्रुतियुक्तिकथनेन च चतुःस्वरूपत्वात्तदविरोधस्यैकैकाविरोधप्रतिपादके पादविशेषेऽननत्र्भावेऽप्यविरोधाध्यायान्तर्भावेणाध्यायस्यादावन्ते वा निवेशने कर्तव्ये रप्रथमातिक्रमे हेत्वभावाच्चतुरात्मकत्वेन प्रबलतया प्रथमं निरसनीयत्वाच्चाध्यायादावेव निवेशनात्। तदाह टीकाकारः "प्राथम्योपपत्ते"रिति। अभ्युपेत्य चेदमुक्तम्। वस्तुतस्तु। चतुःश्वरूपत्वादस्य चतुर्ष्वपि पादेष्वन्तर्भावसंभवादुक्तहेतुभ्यां प्रबलत्वाच्चाद्यपादस्यादौ निवेशः। तदाह। "पादार्थस्याप्यत्र संभवेने"ति ॥  
  इतः परं पूर्वपक्षादिकं न पृथगुच्यते।  
  ग्रन्थगौरवभीत्या च टीकादौ च स्फुटत्वतः ॥ 1 ॥  
 अत्र पूर्वाध्यायोक्ते विष्णोः कारणत्वादौ श्रुतिसमन्वयो न युक्तो युक्तो वेति चिन्ता। तदर्थं किं पाशुपतादिश्रुत्यनुसारेण श्रुतिर्नेयोत नेति। तदर्थं किं स्मृतिः प्रबलोत नेति।%

 %प्रकाशिका%-- स्मृत्यनवकाशेति ॥ अत्रान्यैः कैश्चिच्च कापिलस्मृत्यविरोध उच्यत इत्युक्तम्। तत्तु वक्ष्यमाणदिशा न युक्तमिति भावेन "प्रथमतस्स्मृत्यविरोधं दर्शयती"ति भाष्योक्तमधिकरणार्थमाह ॥ अत्रेति ॥ कृत्स्नावैदिकस्मृत्यविरोधोऽत्र साध्यत इत्यर्थः। यद्वा टीकायां "पाशुपतादिस्मृतिविरोधाभावं दर्शयती"त्युक्तमयुक्तमिव। शास्त्रयोनिसूत्र एव तदप्रामाण्यस्योक्तत्वादित्यत आह ॥ लौकिकेति ॥ तता च दृष्टफलेष्वेव संवादादिनाप्रामाण्यमिति प्राप्ते तत्रैव व्यभिचारव्युत्पादनेन तदविरोधोऽत्रोच्यते। तत्र तु तदंशे प्रामाण्यमुपेत्य कारणत्वाद्यंश एवाप्रामाण्यमुच्यत इत्युक्तं भवति। अथवा श्रुतिविरुद्धस्मृतीनां पूर्वतन्त्रे "विरोधे त्वनपेक्षं स्या"दिति विरोधाधिकरण एवाप्रामाण्यव्युत्पादनात्कथमत्र प्राक्समन्वितश्रुतिप्रामाण्याय स्मृत्यविरोधाधिकरण एवाप्रामाण्यव्युत्पादनात्कथमत्र प्राक्समन्वितश्रुतिप्रामाण्याय स्मृत्यविरोध उच्यत इत्यत उक्तमाप्तवाक्यरूपेति। तत्र श्रुतिमूलत्वेनैव प्रामाण्याङ्गीकारात्तत्र तथात्वेऽपि नेह तथेति वक्ष्यत इति भावः। नन्वलौकिके कारणत्वादौ कथमाप्तत्वम्। संवादाभावादित्यत उक्तं लौकिकार्थेति ॥ "स्मृतीनां युक्तिसमयादिरूपत्वेने"त्यादिटीकां "तस्याश्चतुस्स्वरूपत्वा"दित्यनुव्याख्यानानुसारेण शङ्कापूर्वं विवृणोति ॥ न चेति ॥ श्रुतीति ॥ तत्प्रामाण्यवादिस्मृत्यपेक्षयेदम्। सुधोक्तं हेतुमुक्त्वा "प्रधानमल्लनिबर्हणन्यायेने"ति सन्न्यायरत्नावल्युक्तमाह ॥ चतुरात्मकत्वेनेति ॥ "पादार्थस्याप्यत्र सम्भवेने"त्युत्तरटीकावाक्यं विवृणोति ॥ अभ्युपेत्येति ॥ एतदर्थद्वयं सुधायां स्पष्टमुक्तमिति भावः।  
 शास्त्रादिसङ्गत्युक्तिपरटीका विवृतप्रायेति भावेन विषयसंशयटीकां व्यनक्ति ॥ अत्रेति ॥ कारणत्वादावित्यादिपदेन सार्वज्ञसर्वैश्वर्याद्यनन्तगुणत्वग्रहः। तेन चिन्तायास्तत्सिद्धिरेव फलमित्युक्तं भवति। उक्तः समन्वय इति शेषः। सिद्धान्त्यभिमतसमन्वयस्यैवाक्षेप्यत्वाद्विशिष्टसमन्वयस्य विषयतोपदर्शिता। तेन टीकापि समन्वयपर्यंतपरा व्याख्येयेति सूचितम् ॥ श्रुतिर्नेयेति ॥ श्रुतिगतोपक्रमादिकं नेयमित्यर्थः। तेनोपक्रमादिभिरेव श्रुतिर्नेया। न तु पाशुपतादिस्मृत्यनुरोधेनेत्यर्थस्य समन्वयसूत्र एव सिद्धत्वान्नेह पुनर्विचार्यतेति प्रत्युक्तम्। वक्ष्यते चैतद्ग्रन्थकृतैव। यद्यप्यत्र स्मृतिविरोधाच्छ्रुतिरप्रमाणमुत नेति चिन्तायां न काचिदनुपपत्तिः। न च तत्प्रामाण्यवादिमत एवं वक्तुं न शक्यमिति वाच्यम्। विवक्षितार्थत्वेन प्रमाणमिति वक्तुं शक्यत्वात्। अन्यथा तदप्रामाण्यवादिमते श्रुतिर्नेयेत्यस्याप्ययोगात्। तथापीह वक्ष्यमाणदिशा श्रुतेरपौरुषेयत्वप्रामाण्ये स्वीकृत्य पूर्वपक्ष इत्यस्य सूत्राद्यनुगुणत्वात्तदनुरोधेनेयं चिन्तोक्ता। अत एव टीका "अन्यार्थतोपपत्ते"रिति। सुधायां तु व्यक्तमेवैतत्। स्पष्टोऽत्र फलफलिभावः।

  %तात्पर्यचन्द्रिका%  
 %पूर्वपक्षमाह ॥ न विष्णोरित्यादिना ॥ अयं भावः। न श्रुतिसमन्वयेन विष्णोः कारणत्वं शिवादेः कारणत्वप्रतिपादकशैवादिस्मृतिविरोधात्। न च षौडशिग्रहणाग्रहणवव्द्यवस्थितविकल्पो वा व्रीहियववदव्यवस्थितविकल्पो वा युक्तः। पुंतन्त्रेऽनुष्ठेये विकल्पसंभवेऽपि तदतन्त्रे सिद्धे वस्तुनि तदयोगात्। न हीदमेवमनेवं वा कर्तव्यमितिवदिदमेवमनेवंवा भवतीति संभवति। समुच्चयश्चसापेक्षयोरेव। प्रकृते च श्रुतौ स्मृतौ च निरपेक्षस्यैव विष्णोः शिवस्य च हेतुतोच्यते। "अजया क्रीणाति हिरण्येन क्रीणाति वाससा क्रीणाति" इत्यत्र सोमक्रये प्रत्येकं तृतीयाश्रुत्या निरपेक्षत्वेन प्रतीतानामप्यजादीनां विक्रेत्रानतिरूपद्वारभेदात्सापेक्षाणामेव समुच्चय उक्तः। न च देशकालकार्यभेदादविरोधः। श्रुतौ स्मृतौ च विष्णोः शिवस्य च सदा सर्वत्र सर्वकार्यहेतुत्वोक्तेः। श्रुतौ शिवस्य स्मृतौ च विष्णोः कारणताया निषेधाच्च। न च विरोधाधिकरणन्यायेन स्मृतेरेवाप्रमाण्यम्। वाक्यप्रामाण्यं प्रत्याप्तेर्मूलत्वात्। शैवादिस्मृतीनां च सर्वज्ञत्वादिना प्रसिद्धशिवादिप्रणीतत्वेन समूलत्वात्। श्रुतीनां च पौरुषेयत्वेन निर्मूलत्वात्। समूलानुसारेण च निर्मूलस्य नेयत्वात्। विरोधाधिकरणे तु श्रुतिमूलत्वेनाभिमतायाः सर्ववेष्टनादिस्मृतेः स्पर्शनश्रुतिविरोधेन स्पर्शनार्थं द्वित्राङ्गुलं हित्वा तदितरसर्ववेष्टनरूपमर्थान्तरमुक्तं भाट्टैः। प्राभाकरैस्त्वप्रामाण्यम्। पाशुपतादिस्मृतिस्तु शिवादिप्रत्यक्षमूला।  
 एतेन सुन्दोपसुन्दन्यायेन श्रुतिस्मृत्योः परस्परव्याघातादुभयाप्रामाण्यमिति निरस्तं। स्मृतेः प्रबलत्वादिति। सुधायां तु "स्मृतयो विस्पष्टवादिन्यः। प्रणेतृव्याख्यानसम्प्रदाययुक्ताश्च। श्रुतयस्त्वस्फुटविक्षिप्तवादिन्योऽव्यवस्थितालौकिकशाब्दलक्षणविषया अशक्याध्यायनानंता परिपूर्णवाक्यरूपा नार्थविशेषनिष्ठाः प्रणेतृव्याख्यानसम्प्रदायहीनाश्च न स्वतोऽर्थबोधकाः। किन्तु सहजसिद्धेन योगर्द्धिलब्देन वा प्रत्यक्षेणाशेषार्थदर्शिनामाप्तानां वचनानुसारेण नेया इति न स्मृतिबाधिकाः। स्वातन्त्र्यदशायामबोधकत्वात्। पारतन्त्रयदशायां तूपजीव्यविरोधा"दित्युक्तम्। तत्र यद्यप्युपक्रमादिभिरेव तात्पर्यनिर्णय इति समन्वयसूत्र एवोक्तम्। शाखानामनन्तत्वेऽप्यविरोध इति तु "गतिसामान्या"दित्यत्रोक्तम्। पदार्थनिर्णयस्तु व्याकरणनिरुक्तादिभिरेव सुलभः। साकाङ्क्षवाक्यपूरणं चाध्याहारादिनेति लोकत एव सिद्धम्। तथापि समूलस्मृतिविरोधे निर्मूलश्रुतिप्रामाण्यायोगात्स्मृत्यनुसारेण श्रुतिर्नेयेति श्रुतिप्रामाण्येन पूर्वः पक्षः। अत एव सूत्रेशङ्काभागे प्रसङ्गशब्दः। भाष्ये च "अप्रामाण्यमेव स्या"दिति स्याच्छब्दः। "श्रुतेरप्रामाण्याख्यदोषप्रसङ्गा"दिति टीका च। येषां तु कणादादीनां मते पौरुषेयत्वप्रामाण्ये त इह न पूर्वपक्षिणः। स्वतः सर्वज्ञेशकृता श्रुतिः कणादादिस्मृत्यनुसारेण नेयेत्यत्र बीजाभावात्। अत एवेह टीकायां सुधायां च कणादादिस्मृत्यनुसारेण नेयेत्यत्र बीजाभावात्। अत एवेह टीकायां सुधायां च कणादादिशब्दाप्रयोगः। यद्वा कणादादिस्मृतेः स्पष्टार्थत्वं सयुक्तिकत्वं च तत्र बीजमिति तेऽपि पूर्वपक्षिणः। अस्मिंश्च पक्षे सुधास्थादिशब्दः कणादादिपरः। बौद्धादिमते तु आप्रप्रणीतबौद्धाद्यागमविरोधादाप्ताप्रणीतो वेदोऽप्रमाणमित्येव पूर्वः पक्षः। अत एव सुधायां "पाशुपतसांख्यबौद्धार्हतादी"ति बौद्धादिशब्दः। सौत्रस्य शङ्काभागस्य त्वेतट्टीकायामिव सांख्यादिस्मृतेरनवकाशत्वेन श्रुतेरप्राणाण्याख्यदोषप्रसङ्ग इति नार्थः। नापि परिहारभागस्य पाञ्चरात्रादिस्मृतेरनवकाशत्वेन शैवादिस्मृतेरप्रामाण्याख्यदोषप्रसङ्गादित्यर्थः। किं तूभयत्रापि तासां स्मृतीनामेवानवकाशत्वेनाप्रामाण्यदोषप्रसङ्ग इत्यर्थ इति सुधायां तत्वप्रदीपे चोक्तम्। तत्र सांख्यशैवादिस्मृतिभिरेव पूर्वपक्षश्चतुर्विधविरोधात्मको न तु बौद्धार्हतादिस्मृतिभिरिति ज्ञेयम्। अत्र चाप्रामाण्येन पूर्वपक्षे सर्वथा श्रुतेः स्मृतिविरोधः। प्रामाण्येन पूर्वपक्षे तु सिद्धान्त्यभिमते श्रुत्यर्थे। ततो नाध्यायासङ्गतिः।%

 %प्रकाशिका%-- अप्रतीतेराह ॥ पूर्वपक्षमाहेति ॥ "न च विरोधेऽप्यप्रामाण्याभावः। वस्तुनि विकल्पप्रसङ्गा"दिति टीकां व्यनक्ति ॥ व्यवस्थितेति ॥ व्यक्तमेतदधिकरणशरीरं समन्वयसूत्रे। फलभूयस्त्वाय ग्रहणानुष्ठानमन्यथा तु नेति व्यवस्थितत्वं ध्येयम् ॥ व्रीहीति ॥ द्वादशस्य तृतीये पादे "एकार्थास्तु विकल्पेरन्समुच्चये त्वावृत्तिस्स्यात्प्रधानस्ये"ति चतुर्थेऽधिकरणे "व्रीहिभिर्यजेत यवैर्यजेते"त्यादिषु सर्वाङ्गोपसंहारिप्रयोगवचनानुग्रहायाष्टदोषनिदानविकल्पपरिहाराय च समुच्चय इति प्राप्ते एकार्थानामेकस्मिन्नुपकारेऽन्योन्यनिरपेक्षतया विनियुक्तानां विकल्प इत्युक्तं फलविशेषाद्यभावादव्यवस्थितत्वम्। तथेत्यर्थः ॥ अजयेति ॥ विवृतमेतदधिकरणशरीरं "पत्यादिशब्देभ्य" इति सूत्रे। आनतिरावर्जनम्। एतेन टीकोपलक्षणं समुच्चयनिरासस्येत्युक्तं भवति। "न च देशकाले"त्यादि टीकार्थमाह ॥ न चेति ॥ यद्यप्यत्र श्रुत्यादौ "स इदं सर्वमसृजते"ति विष्ण्वादेस्सर्वकरणत्वोक्तिस्तत्तत्कालसृज्याभिप्राया सर्वस्रष्टृत्वयोग्यताभिप्राया वा। अन्यथाऽऽगामिन्यसृजतेत्यादेरयोगात्। श्रुतौ शिवस्य स्मृतौ विष्णोः कारणतानिषेधस्तु यथोदितहोमादिनिन्दाऽनुदितहोमादिस्तुतिपरा तथा विष्ण्वादेः कारणताविधिपर इति सुवचम्। तथापि स्मृतेर्वक्ष्यमाणदिशा प्राबल्यात्तदनुरोधेन श्रुतिर्नेयेत्यत्र तात्पर्यम्। अत एव सुधायां विकल्पादिपक्षमनुक्त्वा स्मृत्या श्रुतिबाधपूर्वपक्ष एवोक्तः। यद्येवं तर्हि शैवादिस्मृतिविरोधान्न श्रुतिः कारणत्वे मानमित्युक्त्वा न च विरोधाधिकरणेत्यादिग्रन्थ एव वक्तव्यः। मध्ये विकल्पशङ्कापरिहारौ व्यर्थाविति चेत्तुल्यबलतामुपेत्य टीकायां सन्न्यायरत्नावल्यां च विकल्पादेराशङ्कनात्तदनुरोधेनात्रापि तयोक्तः। व्यक्तमेतद्राकर एव शास्त्रयोनिसूत्रे।  
 यद्वा कणादादिमते श्रुतेरप्याप्तिमूलत्वेन द्वयोस्तुल्यबलत्वाच्छ्रुत्यादावन्यकारणतानिषेधस्यान्यकारणताविधिपरत्वे लक्षणापत्तेः "असृजते"त्यादेर्भूतार्थे तात्पर्याभावादिति कणादादिमतानुरोधेन विकल्पावतारः। तन्मते स्मृत्यनुसारेण श्रुतेर्नयने बीजं वक्ष्यते। "न च वाच्य"मित्यादिटीकार्थमाह ॥ न च विरोधेति ॥ आद्यस्य तृतीये पादे "विरोधे त्वनपेक्षं स्यादसति ह्यनुमान"मिति द्वितीयेऽधिकरणे "औदुम्बरीं स्पृष्ट्वोद्गाये"दिति श्रुतिविरुद्धा "औदुम्बरी सर्वा वेष्टयितव्ये"ति स्मृतिर्मानमुत नेति विशये मूलश्रुत्यनुमानसम्भवेन व्रीहियववद्विकल्पेनोभयं मानमिति प्राप्ते शीघ्रप्रवृत्तप्रत्यक्षश्रुत्या स्मृतिमूलश्रुत्यनुमानप्रतिबन्धादप्रमाणं विरुद्धस्मृतिजातमित्युक्तम्। तन्न्यायेनेत्यर्थः। स्मृतिप्राबल्येन तद्वैषम्योक्तिपरटीकां व्यनक्ति ॥ विरोधाधिकरणे त्विति ॥ आदिपदार्थोक्तिः प्राभाकरैरिति ॥ तत्र प्रतीतानुपपत्तिं निरसितुमनुवदति ॥ सुधायां त्विति ॥ स्वातन्त्र्येत्यादि त्वभिप्रायविवरणम् ॥ पूर्वपक्षिणो भाव इति ॥ एतदनुसारेण श्रुत्यर्थस्य स्मृतिसंवादैकनिबन्धनत्वाभावादिति सिद्धान्तभागस्यापि स्मृत्यंतरानुसरणेऽनवस्था स्यात्। यदि तु स्मृतावुपक्रमादिकं स्वत एव निर्णायकं तर्हि श्रुतावपि तथा स्यादित्याशय ऊह्य इति भावः। ननु श्रौतोपक्रमादिकं नेयमित्ययुक्तम्। कैश्चिच्छ्रुतेरपौरुषेयत्वानभ्युपगमेनाप्तोक्ततयोभयोस्तुल्यबलत्वात्। कैश्चित्प्रामाण्यस्यैवानभ्युपगमादित्यतो विवेकमाह ॥ अत्र चेति ॥ तत्वप्रदीपे स्पष्टं कणादादिशब्दप्रयोगात्तदनुरोधेनाह ॥ यद्वेति ॥ सुधास्थेति ॥ "पाशुपतबौद्धार्हतादी"त्यत्रत्यादिशब्द इत्यर्थः। अस्मिंश्च पक्षे टीकाविरोधं निराह ॥ सौत्रस्येति ॥ एवं च सूत्रस्य वृत्त्यंतरं व्यवस्थितमित्युक्तं भवति। "तस्याश्चतुस्स्वरूपत्वा"दित्येतदपि व्यवस्थितमित्याह ॥ तत्रेति ॥ तथा च न प्राक्तनग्रन्थविरोध इति भावः ॥ तत इति ॥ पक्षद्वयेऽप्यप्रामाण्येन पूर्वपक्षस्य प्राप्तत्वादित्यर्थः।

  %तात्पर्यचन्द्रिका%  
%सिद्धान्ते त्वयं भावः --  
  प्रतिरुन्धे स्मृतिस्तावत्परामर्शे तु बाधते।  
  श्रुतिः सस्मृतिकाऽत्यंतं बाधतेऽन्यस्मृतीः पुनः ॥ 1 ॥  
 आपाततस्तावच्छ्रौतस्मृतिः शैवादिस्मृतीः प्रतिरुन्धे। विष्णअवादिसार्वज्ञादेरपि लोकप्रसिद्धत्वेन तत्स्मृतेर्विस्पष्टत्वेन च तुल्यबलत्वात्। सिद्धान्तीष्टं तु शैवादिस्मृतिषु वैदिकस्मृतिभिः प्रतिरुद्धास्तप्रतिबद्धश्रुतिभिरेव सेत्स्यति। विमर्शे तु "नित्यवृद्धिक्षयापेत"मित्यादिना विष्णोरनुपचरितसर्वज्ञत्वात्तदुक्तस्य श्रुतिसंवादित्वाच्च नितरामाप्तत्वात्प्रबला तत्स्मृतिरन्यस्मृतीर्बाधते। परोक्तरीत्या श्रुतेः शैवादिस्मृतितो दुर्बलत्वेऽपि प्रमाणत्वाद्युक्तस्तत्संवादेन शिवादिभ्योऽपि विष्णोराप्तत्वनिश्चयः। युक्तिसंवादरहितार्थकथकादपि तत्संवाद्यर्थकथकस्येव। अतिविमर्शे तु शैवादिस्मृतेः समबलाभिरधिकबलाभिर्वा श्रौतस्मृतिभिः सहितया श्रुत्याऽतिबाधः। अश्वेन गजेन वा सहितेन पदातिनाऽश्वस्येव। शैवादिस्मृतीनां तु न श्रुतिसंवादो न वा तत्सहायत्वम्। श्रुतीनां विष्णौ समन्वयस्योक्तत्वात्। अत्र च स्मृत्या स्मृतिबाधप्रतिरोधौ सौत्रपरिहारभागस्थस्मृतिशब्दवाच्यार्थानुसारिणौ। श्रुत्या स्मृतिबाधस्तूक्तस्य श्रुतिसमन्वयस्य स्मृतिविरोधे शङ्किते श्रुतिं त्यक्त्वा प्रतिस्मृतिमात्रोक्तेरयुक्तत्वात् सूत्रे च स्मृत्युपन्यासस्य श्रुतिप्राबल्यार्थत्वेनोपपत्तेः सूत्राभिप्रायानुसारी। तत्र प्रतिरोधो "मानं ह्युभयत्र समं भवे"दित्यनुव्याख्याने "तथा च पाशुपतादिस्मृतीनां सत्प्रतिपक्षत्व"मिति सुधायां योक्तः।  
 बाधस्तु "नितरां सर्वज्ञै"रिति भाष्ये "रुद्रादीनां सकाशाद्विष्ण्वादीनामेवाप्तत्वम्। श्रुत्यनुसारित्वा"दिति न्यायविवरणे "परमाप्तै"रिति टीकादौ चोक्तः।  
 अतिबाधस्तु "श्रुतेराधिक्यं सिध्यती"ति भाष्ये "सुतरां तत्साहाय्यवत्या श्रुत्ये"त्यादिटीकादौ चोक्तः। उत्तराधिकरणन्यायेन तु श्रुतेरनासङ्गितदोषतया रस्वत एवाधिक्यसिद्धौ शैवादिस्मतीनामतितरां बाधः।  
 शास्त्रयोनिसूत्रे भाष्योक्तरीत्या च "त्वं च रुद्र माहबाहो मोहशास्त्राणि कारये"त्यादि वाराहे "स्वागमैः कल्पितैस्त्वं च जनान् मद्विमुखान् कुर्वि"त्यादि पाद्मे "पा,ण्डवामशैवाद्यैर्वेदमार्गाः कलौ यथे"त्यादि भागवते "शैवान् पाशुपतांश्चैव लोकायतिकनास्तिकानि"त्यादिस्मृतिषु च साक्षादप्रामाण्योक्तेः। तथा "अन्यागमेषु विप्रत्वमपि चण्डालजन्मनाम्। मण्डलान्तःप्रवेशेन क्रमशः प्रतिपाद्यत" इत्याद्यनुव्याख्यानोक्तरीत्या श्रुतिविरोधाद्धेतुदर्शनाच्च विरोधाधिकरणहेतुदर्शनाधिकरणन्यायविषयत्वेनातितमां बाधः। शास्त्रयोनिसूत्रेणास्यागतार्थत्वं त्वस्माभिस्तत्रैवोक्तम्। पञ्चरात्रप्रामाण्यं तु शास्त्रयोनिसूत्रे भाष्य एवोक्तम्। वक्ष्यते च "उत्पत्त्यसम्भवा"दित्यत्र।  
 न च रुद्रादेराप्तत्वे मानमस्ति। बुद्धादिसार्वज्ञादावपि बहुजनप्रसिद्धेः सत्त्वात्। सर्वेऽपि हि तस्य तस्याचार्यस्य सार्वज्ञादिकमाहुः. सार्वजनीनप्रसिद्धिस्तु न शिवादावपि। बहुजनपरिग्रहोऽप्युभयत्र समः। न च परस्परविरुद्धाः शैवादिस्मृतयः सर्वा अपि प्रमाणम्। न चेयमेव प्रमाणं नान्येत्यत्र हेतुरस्ति। न च शैवाद्युक्तदृष्टार्थकर्मानुष्ठाने फलसंवादाच्छिवादेराप्तिसिद्धिः। क्वचित्तदुक्तदृष्टार्थकर्मानुष्ठानेऽपि फलस्य विसंवादात्। प्रामाण्यस्य हेत्वंतरेण सिद्धावेव च वैगुण्यनिमित्तकता विसंवादस्य। न तु संवादेनैव सिद्धौ। अन्योन्याश्रयात्। क्वचित्संवादस्तु काकतालीयः। लोकव्यामोहनाय गुडजिह्विका वा। श्रुतेस्तदनुसारिस्मृतेश्चापौरुषेयत्वादिना प्रामाण्ये सिद्धे विसंवादो वैगुण्यादिनैवेत्युत्तराधिकरणे वक्ष्यत इति ॥ प्रत्यक्षयोग्यत्वमितरेषामित्यनेनोच्यत इति ॥  
 न विद्यत उपलब्धिर्यस्यासावनुपलब्धिरुपलब्ध्ययोग्यः। तस्मादितरेषां उपलब्धियोग्यानां फलानाम्। अनुपलब्धेः अनुपलम्भादित्येवं सौत्रानुपलब्धिशब्दः काकाक्षिवदुभयत्रान्वेतीति भावः। अथवा पूर्वसूत्रे यस्मिन् प्रत्यक्षायोग्ये जगत्कारणत्वादौ स्मृतिविरोधः शङ्कितस्तदितरेषां प्रत्यक्षयोग्यानामनुपलब्धेरिति सूत्रार्थः। कथमन्यथाऽनुपलब्धिमात्रेणासत्त्वसिद्धिरिति भावः। "एतेने"ति सूत्रातिदेशोपयुक्तामधिकां शङ्कां दर्शयति ॥ न तथापीत्यादिना ॥ न चैवं परमत इवेदं सूत्रमधिकरणान्तरं स्यादिति युक्तम्। "नान्यस्मृती"ति सौत्रप्रधानहेतावधिकाशङ्कादेरभावात्। आद्यसूत्रस्थस्मृतिशब्देन योगस्मृतेरपि गृहीततयाऽधिकरणान्तरत्वायोगाच्चेति दिक्।%

 %प्रकाशिका%-- अत्र सिद्धान्तटीकायामवैदिकस्मृतेर्बाधादिति बाधमात्रोक्तिप्रतीतावप्यन्यत्रोक्तं प्रतिरोधपक्षमुपलक्षणत्वेनोपादाय सिद्धान्तप्रमेयं सङ्गृह्याह ॥ प्रतिरुधं इति ॥ श्लोकं व्याचष्टे ॥ आपातत इति ॥ श्रौतेति ॥ श्रुत्यनुसारिणी पञ्चरात्रादिस्मृतिरित्यर्थः। एतेन "श्रौतस्मृतिविरुद्धत्वा"दित्यणुभाष्यसंवादः प्रतिरोधपक्षे सूचितो भवति ॥ नित्यमिति ॥  
  नित्यं वृद्धिक्षयापेतं विष्णोः तु वेदनम्।  
  स्पष्टातिस्पष्टविशदं ब्र्हमणोऽशेषवस्तुगम्।  
  अन्येषां क्रमशो ज्ञानं मितवस्तुगतं सदा ॥  
 इति द्युभ्वादिपादीयानुव्याख्यानोक्तवचनेनेत्यर्थः ॥ टीकादाविति ॥ आदिपदेन सुधायामिति गृह्यते ॥ भाष्योक्तरीत्येति ॥ "अतोऽन्यो ग्रन्थविस्तारो नैव शास्त्रं कुवर्त्म तत्। साङ्ख्ययोगः पाशुपतं वेदारण्यकमेव चेत्यारभ्ये"त्यादिनोक्तरीत्या साक्षादप्रामाण्योक्तेरित्यन्वयः ॥ वाराह इति । जिज्ञासासूत्रभाष्योक्तमेतत् ॥ पाद्म इति ॥ प्रथमभारततात्पर्यनिर्णयोक्तमेतत् ॥ भागवत इति ॥ दशमस्कन्धे वर्षर्तुवर्णनप्रस्तावे "जलौघैर्निरभिद्यंत सेतवो वर्षतीश्वरे।" पाषण्डेति पूर्वशेषः ॥ इत्यादिस्मृतिष्विति ॥ तत्र तत्र मूलग्रन्थोक्तासु। रागादिदोषप्रदर्शनाय "यन्यागमेषु विप्रत्व"मित्युदाहरणम्। तदर्थस्सुधायां व्यक्तः। हेतुदर्शनात् रागादिरूपहेतुदर्शनाच्चेत्यर्थः ॥ हेतुदर्शनाधिकरणेति ॥ विवृतमेतत्समाकर्षनये। एवमाद्यसूत्रभाष्यीकातात्पर्यमुक्त्वा ननु कथमाप्तोक्तानामवैदिकस्मृतीनामप्रामाण्यमिति टीकोक्तशङ्कां हृदि कृत्वा द्वितीयसूत्रभाष्यटीकातात्पर्यं "न चाप्तिनिश्चयस्तत्र शक्यते व्यभिचारत" इत्यनुव्याख्यानसुधां हृदि कृत्वा व्यनक्ति ॥ न च रुद्रादेरिति ॥ टीकोक्तं सूत्रारूढतया दर्शयति ॥ प्रत्यक्षेति ॥ तस्मात् उपलब्ध्ययोग्यात्पुरुषार्थादित्यर्थः। तेन फलविशेषणत्वेऽनुपलब्धिनः फलादितरेषामिति स्यादिति न शङ्क्यम्। यद्वा फलविशेषणत्वेऽपि "तृतीयादिषु भाषितपुंस्कं पुंवद्गालवस्ये"ति ॥ उपयुक्तामिति ॥ अभ्यधिकाशङ्कामिति शेषः। क्वचिच्छङ्कामित्यपि पाठः ॥ दिगिति ॥ अयं भावः। यदि सौत्रप्रधानहेतावधिकाशङ्काभावो यदि चाद्यसूत्रस्थस्मृतिपदेन योगस्मृतेरपि ग्रहणं तर्ह्यतिदेशोऽपि न स्यादिति न शङ्क्यम्। टीकोक्तरीत्याऽदिकाशङ्कासद्भावेनातिदेशोपपत्तेरित्यादिशङ्कानुदयादिति। नन्वेतदाशङ्क्योक्तं भामत्यां "वेदस्येश्वरबुद्धिपूर्वकत्वस्य" शास्त्रयोनिसूत्रेऽभिहितत्वात्कापिलस्मृतेरपि तथात्वेन वेदतुल्यत्वादनन्यपरत्वेन निरवकाशत्वात्तर्कानुसारित्वाच्च श्रुतिरन्यथा नेयेति पुनराक्षेप इतीति चेन्न। वेदस्यापौरुषेयत्वेन बुद्धिपूर्वकत्वस्य प्रागेव निरासात्। दुर्बलस्य बाध्यतायां निरवकाशत्वस्य हेतुत्वात्। न हि शशशावको निरवकाश इति सिंहेन न बाध्यते। तर्कस्य चाप्रतिष्ठितत्वेन स्वयं दुर्बलत्वादिति भावः ॥

  %तात्पर्यचन्द्रिका%  
 %यदुक्तमुभाभ्यां वेदान्तानां बहुमुखतया परतन्त्रप्रज्ञानां पुंसां तैः स्वतोऽर्थनिश्चयायोगेन स्मृत्या तदर्थे निश्चेतव्ये सति। मन्वादिस्मृतीनामनुष्ठेयपरत्वेन सावकाशत्वात्कापिलस्मृतेस्तु सिद्धार्थनिष्ठाया मोक्षसाधनसम्यग्दर्शनमधिकृत्य प्रवृत्ताया अन्यपरत्वायोगान्निरवकाशत्वरूपदोषप्रसङ्गात्तदनुसारेण वेदान्ता अचेतनकारणत्वपरतया व्याख्येया इति प्राप्ते मन्वादिस्मृतिषु पुराणादिषु च बहूनां ब्रह्मकारणत्ववादिवाक्यानां सत्त्वात्तेषामनवकाशत्वरूपदोषप्रसङ्गात्तदनुरोधेन चेतनकारणत्वपरतया वेदान्ता व्याख्येया इति सिद्धान्त इति ॥ तन्न ॥ वेदान्तानां चेतनकारणतायामैकमुख्यस्य "गतिसामान्या"दित्यत्रोक्तत्वेन समन्वयाध्याय उपपादितत्वेन च बहुमुखत्वशङ्कानुदयात्। स्पर्शनश्रुतिविरोधेन सर्ववेष्टनादिस्मृत्यप्रामाण्यस्य पूर्वतन्त्र एवोक्तत्वेनेह स्मृतिविरोधेन श्रुत्यस्वारस्यशङ्कानुदयाच्च। अस्याधिकरणस्य सौत्रस्मृतिशब्दासङ्कोचायावैदिकस्मृतिमात्रविषयत्वसम्भवे तत्सङ्कोचेन कापिलस्मृतिमात्रविषयत्वोक्त्ययोगाच्च। यथा च "महद्दीर्घवद्वे" त्यादौ कणादादिमतं दूषयिष्यते तथा "रचनानुपपत्ते"रित्यत्र सांख्यमतमपि। यच्चोक्तं परैः प्रधानादितरेषां महदादीनामनुपलब्धेः सांख्यमतमयुक्तमिति द्वितीयार्थ इति। तन्न। "न संख्योपसङ्ग्रहा"दित्यत्रैव श्रुत्यादिषु महदादीनामुपलब्धेर्दर्शितत्वात्। यच्चोक्तं "विद्यामेतां योगविधिं च कृत्स्न"मित्यादिश्रुत्या योगस्य परिगृहीतत्वान्न सांख्यतुल्यतेत्यधिकाशङ्कायां "एतेने"ति तृतीयेऽतिदेश इति। तन्न। "तत्कारणं सांख्ययोगाधिगम्यं ज्ञात्वा देवं मुच्यते सर्वपापै"रित्यादिस्मृतिषु सांख्यस्यापि परिगृहीतत्वेनाधिकाशङ्काभावात्। तत्र वैदिकं ज्ञानमेव सांख्यशब्दार्थश्चेदिहापि ज्ञानोपाय एव योगशब्दार्थोऽस्तु। एवं च  
  पूर्वपक्षासमुत्थानमाद्ये हेतोरसिद्धता।  
  द्वितीयेऽभ्यधिकाशङ्कानुपपत्तिस्तृतीयके ॥ स्मृत्यधिकरणम् ॥ 1 ॥%

 %प्रकाशिका%-- अवैदिकस्मृतिमात्रेति ॥ नन्वत्रोक्तं परभाष्यादौ "एतेनेत्यत्र सतीष्वप्यध्यात्मविषयासु बह्वीषु बौद्धार्हतकापिलकाणादाद्यासु स्मृतिषु सांख्ययोगौ पुमर्थहेतुतया प्रख्यातौ शिष्टपरिगृहीतौ श्रौतलिङ्गेन चोपबृंहिताविति तयोरेव निरासः कृत" इतीति चेन्न। तासामपि सर्वज्ञप्रणीतत्वेनाप्तिमूलत्वादिना बलवत्त्वोपपादनादिति तात्पर्यात्। ननु स्मृत्यन्तरं समयपादे निरसिष्यत इति न तासामत्र चिन्त्यत्वमिति चेत्समं कापिलस्मृतेरपीत्याह ॥ यथा चेति ॥ परैरिति ॥ कैश्चित्तु इतरेषां मन्वादीनां बहूनां कपिलोपदिष्टप्रकारेण तत्वानुपलब्धेस्तज्ज्ञानं भ्रम इत्यर्थ इत्युक्तमअ। तन्मते प्रधानादितत्वानामन्यत्रोपलम्भात्तददृष्टसर्वानुपलम्भस्य सन्दिग्धत्वादिति दूषणं ध्येयम् ॥ यच्चोक्तमिति ॥ पौरैरिति वर्तते। तेषां मते "वेदवेदान्तप्रवर्तनाधिकृतहिरण्यगर्भप्रणीतत्वान्मोक्षसाधनतया विहितप्रयोगाभिधानादीश्वराभ्युपगमाच्च न सांख्यतौल्यं योगस्येत्येव शङ्का प्रदर्शनात्। श्रुत्या काठकश्वेताश्वतरगतयेत्यर्थः ॥ तत्कारणमिति ॥ परभाष्योदाहृतेयं स्मृतिः। ननु "ज्ञानं ध्यानं सांख्ययोगशब्दाभ्यामभिलप्येते" इति परभाष्योक्तमाशङ्क्याह ॥ तत्रेति ॥ इहापि श्रुतावपीत्यर्थः। परमते सूत्रत्रयदूषणं सङ्गृह्णाति ॥ एवं चेति ॥ एतेन कस्यचिच्छैवस्य मतमपि प्रत्युक्तं ध्येयम् ॥ छ ॥

**इति स्मृत्यधिकरणम् ॥**

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*



**अथ न विलक्षणत्वाधिकरणम् ॥**


 ॐ न विलक्षणत्वादस्य तथात्वं च शब्दात् ॐ

   
 स्मृत्यविरध उक्तः। युक्त्यविरोध उच्यते। अत्र पूर्वसिद्धान्तन्यायेन पूर्वपक्षप्रवृत्तेरनंतरसङ्गतिः। अत्र श्रुतिसमन्वयेनोक्तं विष्णोः कारणत्वादि न युक्तमुत युक्तमिति चिन्ता। तदर्थं वेदोऽप्रमाणमुत नेति। तदर्थं वेदैकदेशभूतकारीर्यादिवाक्यं युक्तविरुद्धमुत नेति ॥ तदर्थं कारीर्याद्यनुष्ठानेऽपि वृष्ट्यदृष्टिः किं व्यभिचारात्किं वा कर्त्रादिवैगुण्यादिनेति। तदर्थं वेदप्रामाण्यं किं संवादादुत स्वत इति। पूर्वत्र श्रुतेरपौरुषेयत्वप्रामाण्ये स्वीकृत्य दुर्बला सा प्रबलस्मृत्यनुसारेण नेयेति पूर्वः पक्षः। अत्र त्वपौरुषेयत्वेऽपि शैवादिस्मृतिवद्विसंवादेनाप्रामाण्यमिति वाऽपौरुषेयत्वमेव नेति वेति पूर्वपक्ष इति भेदः।  
 सिद्धान्तमाह ॥ सिद्धान्तयदित्यादिना ॥ अयं भावः ॥ न तावदाद्योऽपौरुषेयत्वपक्षो युक्तः।  
  गुणाभावेऽपि वेदस्य प्रामाण्यं साक्षिवत्स्वतः।  
  अपवादकदोषस्य राहित्यादेव हि स्थितम् ॥ 1 ॥  
 प्रामाण्यस्योत्पत्तौ स्वतस्त्वस्य देवताधिकरणे ज्ञाप्तौ स्वतस्त्वस्य चेह भाष्यादौ समर्थितत्वेन श्रुतेः स्वतः प्राप्ते गुणानपेक्षे प्रामाण्येऽपवादकस्य दोषस्याभावेन साक्षिप्रत्यक्षस्येव प्रतिष्ठिते सत्यप्रामाण्यानुमितेर्बाधः। तदुक्तं न्याय विवरणे "साक्षिप्रत्यक्षसाम्यमेवे"ति। विसंवादस्त्वन्यथासिद्धः। कारीर्यादेर्वृष्ट्यादिहेतुता हि तत्तद्वाक्यार्थः। न च सहकारिवैकल्यात्प्रतिबन्धाद्वा कार्यानुत्पत्तावहेतुता। येन विसंवादो प्रामाण्यन विनाऽनुपपन्नःस्यात्। अपौरुषेयत्वं तु न प्रामाण्यं विनोपपन्नम्। दोषाभावेऽप्यप्रामाण्येऽहेतुककार्यापातात्। दृश्यते च वैगुण्याद्यभावे कारीर्यादिफलमिति न क्वाचित्कादर्शनेनाहेतुता। शैवादिस्मृतेस्तु संवादात्प्रामाण्यमिति वैषम्यम्।  
  भेषजत्वेन निर्णीतादपि दैवात्क्वचिद्गुणः।  
  चेन्न दृश्येत किं तस्य तावता तदहेतुता ॥ 1 ॥  
  अपथ्यत्वेन निर्णीतादपि दैवात्क्वचिद्गुणः।  
  दृश्यते वद किं तस्य तावता तत्र हेतुता ॥ 2 ॥  
 नाप्यपौरुषेयत्वमेव नेति द्वितीयः। "वाचा विरूपनित्यये"त्यादिश्रुत्यैव तत्सिद्धेः। न चान्योन्याश्रयाः ॥  
  विसंवादविहीनेन श्रुतिवाक्येन साधिता।  
  नित्यता सर्ववेदानां विसंवादं धुनोति हि ॥ 1 ॥  
 अत्र हि पूर्वपक्षिणा विसंवादेतरहेतुकाप्रामाण्याभावं स्वीकृत्य विसंवादेनैकदेशस्य प्रामण्यापवादे तद्दृष्टान्तेनान्यस्यापि स शंस्यते। न च वेदनित्यत्वश्रुतेर्विसंवादोऽस्तीति निर्बाधया तया कृत्स्नवेदप्रामाण्योपयोग्यपौरुषेयत्वसिद्धिरिति। अत एव बाधान्यथासिद्धी सूत्रारूढे कर्तुमपौरुषेयत्वं च सौत्रवैलक्षण्यशब्दार्थ इति भाष्यटीकयोरुक्तम्। प्रामाण्यस्वतस्त्वापौरुषेयत्वादिसाधनप्रपञ्चस्त्वन्यत्र द्रष्टव्यः। अत्र चाद्यं सूत्रं अस्य श्रुत्यादेः। तथात्वं शैवादिस्मृतिवदप्रामाण्यम् न। श्रुतावपौरुषेयत्वादिरूपस्य श्रौतस्मृतौ च तदनुसारित्वरूपस्य वैलक्षण्यस्य सत्त्वात्। तथात्वं च वैलक्षण्यं च अपौरुषेयत्वरूपम्। "वाचा विरूपनित्यये"त्यादिशब्दात्। संवादानपेक्षत्वरूपं तु "न चक्षुर्न श्रोत्र"मित्यादिश्रुतेरिति तथात्वमित्यस्योभयतः सम्बन्धं स्वीकृत्य बाष्यटीकाभ्यामेव योजनतम् ॥ द्वितीयो निरस्तप्राय इति ॥ प्रामाण्याग्रहणए शङ्काया आवश्यकत्वादिति शेषः ॥ कबाधकवदिति ॥ यथा बाधकस्य प्रामाण्यशङ्कानिरासाप्रामाण्यज्ञानयोर्व्यापारस्तथा संवादस्याप्रामाण्यशङ्कानिरासप्रामाण्यज्ञानयोर्व्यापारोऽस्त्वित्यर्थः ॥ बाधकेन विनेति ॥ यथा सुखादिज्ञाने संवादेन विना निवृत्ताप्रामाण्यशङ्कस्य प्रामाण्यबुद्ध्युदयोऽनुभूयते तथा क्वचिदपि बाधकेन विन ा निवृत्त प्रामाण्यशङ्कस्याप्रामाण्यबुद्ध्युदयो नानुभूयते। प्रत्युत तदनुदय एवानुभूयते। तेन संवादाभावेऽपि संशयदर्शनाच्चेति ॥ बौद्धचार्वाकादिविप्रतिपत्त्याऽनुमानप्रामाण्येऽपि संशयदर्शनादित्यर्थः। यद्वा लिङ्गादिज्ञानप्रामाण्यसन्देहेन तज्जन्यानुमितिप्रामाण्येऽपि संशयदर्शनादित्यर्थः ॥ आपादनमात्रस्य क्रियमाणत्वादिति ॥ अन्यहेतुकस्याप्रामाण्यस्याभावं स्वीकृत्य विसंवादहेतुकाप्रामाण्यशङ्कामात्रस्य क्रियमाणत्वादित्यर्थः ॥ युक्तेश्चोपन्यस्तत्वादिति ॥ देवताधिकरणभाष्येऽपौरुषेयत्वे युक्तेश्चोपन्यस्तत्वादित्यर्थः ॥ अधिकारित्वं नामेति ॥ कर्मवैगुण्यप्रतिबन्धादिशून्यत्वरूपं योग्यत्वमधिकारित्वमित्यर्थः ॥ छ ॥ न विलक्षणत्वाधिकरणम् ॥ 2 ॥%

 %प्रकाशिका%-- ॥ ॐ न विलक्षणत्वात् ॐ ॥ अपौनुरुक्त्याय सुधोक्तं प्रमेयभेदमाह ॥ स्मृतीति ॥ युक्तीति ॥ वेदोऽप्रमाणं फलव्यभिचारित्वादिति युक्तिविरोधाभाव उच्यते ॥ पूर्वसिद्धान्तेति ॥ यता फलव्यभिचारेण स्मृतीनामप्रामाण्यं तथैव श्रुतीनामिति प्रवृत्तेरापवादिकी सङ्गतिरित्यर्थः ॥ वेदैकदेशेति ॥ तथा च तद्दृष्टान्तेन कृत्स्नवेदाप्रामाण्यं तत्सामान्यादितरेषु तथात्वमिति न्यायादिति भावः। नन्वेकदेशे फलविशंवादेऽपि कथं सर्वत्राप्रामाण्यानुमानम्। तत्प्रयोजकविसंवादस्य तत्राभावादिति चेन्न। प्रामाण्यनिर्णयस्य संवादैकनिबन्धनत्वोपगमेन क्वचिद्विसंवादेनाप्रामाण्येऽन्यत्रापि प्रामाण्यनिश्चयहेतुसंवादाभावाद्विसंवाद्यैकदेशसाधारण्यानुमानाप्रतिहतेरिति भावः ॥ युक्तीति ॥ फलानुपलम्भादित्यर्थः ॥ संवादादिति ॥ ज्ञायत इति शेषः। स्पष्टः फलफलिभावः। टीकायामेव पूर्वपक्षस्य स्पष्टमुपपादितत्वात् स्वयं पूर्वपूर्वपक्षेणास्य फलभेदमाह ॥ पूर्वत्रेति ॥ इदं च सांख्यादिपूर्वपक्ष्येकदेश्यभिप्रायेण। विसंवादेनेत्युपलक्षणम्। आप्तोक्तत्वरूपप्रामाण्यकारणगुणाभावेनेत्यपि ध्येयम्। "विलक्षणत्वा"दिति सौत्रांशव्यावर्त्यमुक्त्वा "तथात्वं च शब्दा"दित्यंशव्यावर्त्यमाह ॥ अपौरुषेयत्वमेव नेतीति ॥ विसंवादेनाप्रामाण्ये प्राप्ते तत्कारणतया भ्रांत्यादिमूलकत्वस्यावश्यं वाच्यत्वादिति भावः। अत्र टीकायां नित्यत्वाद्वेदस्य निर्दोषत्वेनाप्रामाण्याभाव एवोक्तो न तु प्रामाण्यम्। अतो वेदस्यापौरुषेयत्वेनाप्तोक्तत्वगुणाभावात्कथं प्रामाण्यमिति शङ्का तु न परिहृतैव। तथा च "प्रमाणानुकूलत्वात्स्मृतेरपि तत्सिद्धि"रित्युत्तरवाक्यायोग इत्यतः "नित्यत्वात्पुरुषोद्भवैः। उज्झितं सर्वदोषैश्च कथं नो मानतां व्रजे"दित्येतद्व्याख्याने सुधायां "बोधकत्वेन खलु करणानां प्रामाण्यम्। दोषात्तु कदाचिदपनीयत" इत्यादिनोक्तमर्थं सङ्गृह्याह ॥ गुणाभावेऽपीति ॥ आप्तिमूलकत्वरूपगुणेत्यर्थः। प्रामाण्यं प्रमाजनकत्वम्। स्वतः ज्ञानजनकत्वमिव सहजम्। न त्वन्यतः प्राप्यम्। प्रमाजननस्वभावस्यापि दोषवशादप्रमाजनकत्वमपि स्यादित्यत उक्तमपवादकेति ॥ देवतेति ॥ अत एव तदेव श्लोकेऽत्र सङ्गृहीतमिति भावः। "स्वतश्च प्रामाण्य"मित्यादिभाष्यटीकाभावमाह ॥ ज्ञाप्ताविति ॥ इदानीं श्लोकार्थमाह ॥ श्रुतेरिति ॥ स्वतः प्राप्त इत्यस्य विवरणं गुणानपेक्ष इति। भष्यटीकयैव न्यायविवरणं विवृतं भवतीति भावेनाह ॥ तदुक्तमिति ॥  
 पूर्ववाद्युक्तविसंवादयुक्तेः का गतिरित्यतः "दृश्यते"त्विति सूत्रभाष्यविवृतिपरां "न फलादर्शनेन वेदादेरप्रामाण्य"मित्यादिटीकां व्यनक्ति ॥ विसंवादस्त्विति ॥ वैपरीत्यं किं नेत्यत आह ॥ अपौरुषेयत्वमिति ॥ कथमनुपपन्नमित्यतः तपरंपरयेत्याह ॥ दोषेति ॥ एतेन "वेदस्य"त्वित्यदिटीका विवृता। "तत्कुतः कल्प्यत" इति टीकोक्तशङ्कां हृदि कृत्वा "योग्यानां फलदर्शना"दिति टीकार्थमाह ॥ दृश्यत इति ॥ "न च शङ्कनीयं पाशुपतादिस्मृत्युक्तफलव्यभिचारस्यापी"त्यादिटीकोक्तशङ्कां हृदि कृत्वा "पाशुपतादीनां तु फलदर्शनमन्तरेणप्रामाण्यस्य साधकाभावा"दिति टीकार्थमाह ॥ शैवादीति ॥ तेन स्वतस्त्वानभ्युपगमात् "तस्यापि स्वतः प्रामाण्यं चे"दित्यादिना टीकायां स्वतः प्रामाण्यमाशङ्क्या प्रामाण्यस्य स्पष्टमुपपादितत्वादिति भावः। उपपादितं द्वितीयसूत्रभाष्यटीकाप्रमेयं सङ्गृह्याह ॥ भेदजत्वेनेति ॥ "वेदस्य नित्यत्वं कुत इत्यत आहे"त्यादिटीकां व्यनक्ति ॥ नापीति ॥ "न च वाच्यं वेद प्रामाण्य" इत्यादिशङ्कापरटीकातात्पर्यमाह ॥ न चेति ॥ वाचा विरूपनित्ययेत्यादिश्रुतेः प्रामाण्ये सति तेन वेदनित्यत्वसिद्धिः। सिद्धे च तस्मिन्दोषरूपापवादकाभावेन स्वतः प्रामाण्यसिद्धिरित्यन्योन्याश्रय इत्यर्थः। "परेणापी" त्यादिटीकाभिप्रायं सङ्गृह्य समाधिमाह ॥ विसंवादेति ॥ श्लोकं व्याचष्टे ॥ अत्र हीति ॥ सौत्रवैलक्षण्यपदस्य भाष्यादौ द्व्यर्थतोक्तेः कृत्यमाह ॥ अत एवेति यद्वा सूत्रानभिमतं बाधमन्यतासिद्धत्वं चाप्रामाण्याद्यनुमितेर्बाध इति विसंवादस्त्वन्यथासिद्ध इति च कस्मादुपपादितमित्यत आह ॥ अत एवेति ॥ द्वयोरत्राभिमतत्वादेवेत्यर्थः। अन्यत्र तर्कताण्डवे प्रथमपरिच्छेदे। तथा च स्वतः प्रामाणअयसमर्थनटीकातात्पर्यानुक्तिरत्र न दोष इति भावः। सूत्रार्थोक्तिपरटीकार्थं सूत्रारूढं दर्शयति ॥ अत्र चाद्यमिति ॥ अपौरुषेयत्वादीति ॥ संवादिनिरपेक्षत्वमादिपदार्थः ॥ न चक्षुरिति ॥ चक्षुरादीनां परमात्माप्रमापकत्वमुक्त्वा वेदस्यैव तत्प्रमापकत्वोक्तेरिति भावः। उपन्यासेनास्पष्टीकृतानि कानिचिद्वाक्यानि व्यनक्ति ॥ द्वितीय इत्यादिना ॥ छ ॥

**इति न विलक्षणत्वाधिकरणम् ॥ 2 ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***



**अथ अभिमान्यधिकरणम्**



ॐ अबिमानिव्यपदेशस्तु विशेषानुगतिभ्यां ॐ ॥ पूर्वत्र केवलयुक्त्यविरोध उक्तः। अत्र तु दृढयुक्त्यविरोध उच्यते। तदुक्तमनुव्याख्याने "दृढयुक्तिविरोधे तु सर्वत्र न्याय ईदृश" इति। युक्तेर्दार्ढ्यं च न श्रुत्यप्रामाण्यं विनाऽनुपपद्यमानत्वम्। सिद्धान्तदशायामिहाप्यभावात्। पूर्वपक्षदशायां तु पूर्वत्रापि भावात्। किं तु श्रुतिप्रतीतार्थत्यागं विनाऽनुपपद्यमानत्वम्। पूर्वत्र हि कारीर्यादेर्वृष्ट्यादि हेतुत्वरूपप्रतीतार्थात्यागेऽपि विसंवादो वैगुण्यादिनोपपन्नः। इह तु जडस्य मृदादेर्वक्तृत्वादिरूपप्रतीतार्थात्यागे जडत्वादिकमनुपपन्नम्। जडस्य कर्मज्ञानेन्द्रियादिहनस्य वक्तृत्वकामयितृत्वादेरयोगात्। इन्द्रियाणामपि संवादादिश्रवणात्तेषां चेन्द्रियांतराभावात्। व्याप्तिपक्षधर्मतावत्त्वं दार्ढ्यमिति सुधायामपि श्रुतिप्रतीतार्थाभावेन सह हेतोर्व्याप्त्यादिमत्त्वं विवक्षितम्। न त्वभिप्रेतार्थाभावेन। अत्र श्रुतिसमन्वयेनोक्तं ब्रह्मणः कारणत्वादिकं न युक्तमुत युक्तमिति चिन्ता। तदर्थं वेदोऽप्रमाणमुत नेति। तदर्थं "मृदब्रवी"दित्यादिवेदैकदेशो युक्तिविरुद्ध उत नेति। तदर्थं मृदादिशब्दः किं जडपरः किं वाऽभिमानिचेतनपर इति। तदर्थमभिमन्यमानमृदाद्यनुगतानां विग्रहवतामभिमानिनामनुपलब्धिः किमभावात्किं वाऽन्तर्धानादिति। न च वेदापौरुषेयत्वस्य पूर्वत्र साधितत्वादपौरुषेयस्य चाप्रामाण्यायोगात्पूर्वपक्षानुदय इति वाच्यम्। अपौरुषेयत्वस्य प्रामाण्यं विनेव जडत्वादेर्वक्तृत्वाभावं विनानुपपत्तेर्न वेदप्रामाण्यनिश्चय इति वा पिपीलिकालिपिवदप्रमाणानुकरणशुकादिवाक्यवच्च न पुरुषदोषाभावमात्रेण प्रामाण्यमिति वा युक्तिविरोधादपौरुषेयत्वमेव नेति वेति पूर्वपक्षोदयात्। एवं चास्याधिकरणस्योपाधिमभिदधता "दृढयुक्ती"त्यनुव्याख्यानेनास्य पूर्वेण सङ्गतिरगतार्थता चोक्तेति ज्ञेयम्।  
 ननु पूर्वत्र कारीर्यादेर्वृष्ट्यादिकं प्रति कारणत्वस्य शक्तिरूपस्यातीन्द्रियत्वान्न तदभावः प्रत्यक्षः। किं तु युक्तिसिद्धः। अत्र तु मृदादीनां वचनक्रियाद्यभावः प्रत्यक्ष इति प्रत्यक्षविरोध एवात्र न तु युक्तिविरोध इति कथं पादसङ्गतिरिति चेन्न। अस्मदाद्यप्रत्यक्षादिकालीनमृदादेरेव वक्तृत्वादिश्रवणात्। न चादिकालीनमृदादेः श्रुत्येकगम्यत्वाद्धर्मिग्राहकश्रुतिबाध इति वाच्यम्। इदानीन्तनमृदादिकारणत्वेनादिकालीनमृदाद्यनुमानात्। परसिद्धामात्रस्य वा पक्षीकरणात्। आदिकालीनमृदादेर्जडत्वं च मृत्त्वादिना जडत्वस्येव मृत्त्वादेर्विरोधाप्रतीतेरवक्तृत्वादिना मृत्त्वादेर्व्याप्तेरस्फुटत्वात्। अत एवात्र टीकायां स्फुटव्याप्तिकमस्फुटपक्षधर्मताकं जडत्वं हेतूकृतम्। सुधायां तु स्फुटपक्षधर्मताकमस्फुटव्याप्तिकं मृत्त्वादिकं हेतूकृतम्। सिद्धान्तमाह ॥ सिद्धान्तयदित्यादिना ॥ अयं भावः।  
  प्रसिद्धस्य पृथिव्यादेः पक्षत्वे सिद्धसाधनम्।  
  देवतायास्तु पक्षत्वे हेत्वसिद्धादिकं भवेत् ॥ 1 ॥  
 न हि प्रसिद्धस्य मृदादेः सिद्धान्तेऽपि वक्तृत्वादिकम्। न च धर्मिग्राहकमानेन वक्तृत्वादिना सिद्धायां देवतायां जडत्वमत्त्वादिकमस्ति। अभिमानिदेवता तद्विग्रहतदन्तर्धानशक्त्यादिकं, तस्या एव "मृदब्रवी"दित्यादौ विवक्षितत्वादिकं चार्थापत्तिसिद्धम्। न च बहुकल्पनातो वेदाप्रामाण्यकल्पनमेव वरमिति वाच्यम् ॥ यतः  
  प्रमितस्य प्रमात्वस्य सिद्धये कल्पना।  
  युक्ता न तु ततो भीत्या प्रमितस्याप्यपह्नवः ॥ 1 ॥  
 वेदस्य प्रामाण्यं हि निर्दोषत्वात्प्रमितम्। किं च भाष्योदाहृतस्मृत्यादिनाऽप्यभिमान्यादिसिद्धिः। न च तत्प्रामाण्ये विवादः। तद्वीजस्य युक्तिविरोधस्य तत्राभावात्। न ह्यभिमान्यादिसत्त्वं जडस्य वक्तृत्ववद्युक्तिविरुद्धम्। ननु "उपजीव्यविरोधे तु वेदस्यान्यार्थकल्पने"त्यनुव्याख्यान उक्तत्वादादिकालीनमृदादिवक्तृत्वादौ चोपजीव्यप्रत्यक्षाद्यविरोधस्योक्तत्वाद्युक्तिमात्रस्य च श्रुतितो दुर्बलत्वात्तद्बाधेन प्रसिद्धस्यैव मृदादेर्वक्तृत्वादिकं विनाऽनुपपत्त्या निरवकाशत्वात्। अत एवोक्तमनुव्याख्याने "दृढयुक्ती"ति। अभिमानिरूपान्यार्थकल्पनेऽप्यभिमन्यमानगतमृत्त्वादि प्रवृत्तिनिमित्तस्याभिमान्यधीनत्वात् "तदधीनत्वा"दिति न्यायेन मृदादिशब्दानामभिमानिषु मृदादिभ्योऽपि मुख्यत्वेनामुख्यार्थत्वाभावाद्युक्तेः श्रुत्यविरोधेन तदबाध्यत्वाच्च॥  
  प्रबलैर्बाध्यतायां हि हेतुर्दुर्बलतैव न।  
  किन्तु तत्प्रतिकूलत्वविशिष्टाऽत्र च नास्ति सा ॥ 1 ॥

  महाराजकुमारोऽपि स्वस्वाच्छंद्याविरोधिनः।  
  बाधते नैव लोकेऽपि दुर्बलान् भिक्षुकादिकान् ॥ 2 ॥  
न चात्र युक्तेः श्रौतमुख्यार्थविरोधितारूपा प्रतिकूलतास्ति। मूर्खप्रसिद्धादप्यमुख्यार्थात्तदप्रसिद्धोऽपि प्राज्ञप्रसिद्धो मुख्यार्थः श्रेयान्। प्रयुज्यन्ते हि वेदे बहुषु स्थलेषु तत्तदभिमानिदेवतास्वेव तत्तच्छब्दाः। न च प्रबलस्यापि दुर्बलाबाधेनैव स्वारस्ये सम्भवति तद्बाधकता युक्ता। तदधीनत्वादित्यनेनास्यागतार्थता तु तत्रैवोक्तेति ॥ व्ग्रहस्य ग्राह्यत्वादिति ॥ अभिमानिनो व्यपदेश इत्येकवचनान्तविग्रहस्येत्यर्थः ॥ न तत्र शक्तिमात्रमिति ॥ तासां सामर्थ्यमिति भाष्येऽप्युत्तरस्मृत्यनुसारेण देवतापि विवक्षितेत्यर्थः। ननु वेदादि प्रामाण्येऽविवादात्तत्त्यागेन देवातादौ योगिप्रत्यक्षोक्तिरयुक्ता। विवादबीजाभावस्योक्तत्वात्। अन्यथा योगिप्रत्यक्षे स्मृतेः प्रमाणीकरणायोगादिति पूर्वत्रारुच्याऽऽह ॥ अथवा विग्रहेति ॥ अत्र पक्षद्वयेऽपि विशेषानुगतिभ्या"मिति हेत्वोः "न च दर्शनप्रसङ्ग" इत्याद्यध्याहृतसाध्यान्वयादरुच्या "अभिमानिव्यपदेश" इति श्रुतसाध्यान्वयेन मतान्तरमाह ॥ अथवा वस्त्वंतरमिति ॥ अनुपलब्धिबाधपरिहाराय सूत्रमिति ॥ योगिभिरप्यनुपलभ्यमानत्वान्नास्त्यभिमानिदेवतेति शङ्कानिरासाय "दृश्यते चे"ति सूत्रमित्यर्थः ॥ छ ॥ अभिमान्यधिकरणम् ॥ 3 ॥%

 %प्रकाशिका%-- ॐ अभिमानिव्यापदेशस्तु ॐ ॥ सङ्गतिटीकादौ युक्तीत्येवोक्तिपूर्वेणापौनरुक्त्यं सङ्गतिं च दर्शयितुं वृत्तवर्तिष्यमाणे वक्ति ॥ पूर्वत्रेति ॥ कैवल्यं नामान्यथोपपत्त्या श्रुतिप्रतीतार्थाप्रमापकत्वाम्। सोपानारोहणन्यायेन क्रम इति भावः। भाष्यटीकयोरस्फुटत्वादाह ॥ तदुक्तमिति ॥ सर्वत्रेति ॥ न केवलं "मृदब्रवी"दित्यादौ। किं तु सर्वत्रापि वेदवाक्ये दृढयुक्तिविरोधे सति ईदृशः अन्यार्थस्वीकारेण विरोधपरिहारे न्यायप्रकारो द्रष्टव्य इत्यर्थः ॥ श्रुतिप्रतीतार्थत्यागं विनेति ॥ अत एव सुधायां "युक्तिविरोधाः किं प्रत्येकं परिहरणीया" इत्यादिना पुनर्युक्तिविरोधपरिहारमाक्षिप्यात्रत्ययुक्तेः व्याप्त्यादिमत्त्वोपपादनेन निरवकाशतोक्तेति भावः ॥ व्याप्तिपक्षधर्मतेति ॥ प्रमितव्याप्तिपक्षधर्मतावद्युक्ती"ति सुधावाक्यतात्पर्यानुवादोऽयम् ॥ न त्वभिप्रेतेति ॥ अप्रामाण्येनेत्यर्थः। "वेदो विषयः। प्रमाणं न वेति संशय" इति टीकां फलचिन्तोक्तिपूर्वं व्यनक्ति ॥ अत्र श्रुतीति ॥ युक्तीति ॥ मृन्न वक्त्री जडत्वादित्यादियुक्तीत्यर्थः ॥ विग्रहवतामिति ॥ वचनाद्युपपत्त्यर्थमेतत्। यद्यपि विग्रहादिमद्देवतासत्त्वमात्रेण मृदादिशब्दस्य न तत्परत्वम्। तस्य तात्पर्यनिर्णायकाधीनत्वात्। तथापि वचनादेश्चेतनपरत्वतात्पर्यनिर्णायकस्यात्र व्यक्तत्वाद्बाधपरिहारायाभि मानिसत्त्वासत्त्वोपयुक्तैव चिन्ता प्रदर्शिता। तथा चायमर्थः। यद्यभावनिमित्ता तेषामनुपलब्धिस्तदा तेषामभावेन तदभिप्रायेण वचनादेर्नेतुमशक्यत्वाद्युक्तिविरोधेन वेदोऽप्रमाणमिति न तेन जगत्कारणत्वस्यसिद्धिः। अन्यथा तु सिद्धिरिति। "ननु नित्यतया वेदस्य प्रामाण्ये व्यवस्थिते तद्विरुद्धाया युक्तेरेवाप्रामाण्यमुचितमिति। मैवम्। व्याप्तिपक्षधर्मतोपेताया युक्त्रनिरवकाशत्वात्। ततश्च सत्प्रतिपक्षतया निश्चायकत्वाभावेनाप्रामाण्यं वेदस्ये"ति सुधावाक्यं विवृण्वन्नेतदारम्भमाक्षिप्य समाधत्ते ॥ न चेति ॥ निश्चायकत्वाभावेनेत्येतदुपलक्षणमिति भावेनाह ॥ पिपीलिकेति ॥ "पिपीलिकालिपिश्चापि प्रमाणमविरोधत" इत्युक्तेः सापि प्रमाणमेवेत्यनुशयादाह ॥ अप्रमाणएति ॥ ननु तत्रापि मूलपुरुषदोषवत्त्वमस्तीति चेन्न। अनुकरणशब्दस्य शुकोदीरितस्यानय्त्वेन तज्जातीये पुरुषदोषसत्त्वेऽपि तत्र तदभावात्। एतदनुशयाद्वा प्रकारान्तरं युक्तीति ॥ युक्तिविरोधे भ्रांत्यादिमूलत्वावश्यंभावादिति भावः ॥ सङ्गतिरिति ॥ सोपानारोहणरूपाऽऽक्षेपरूपा वेत्यर्थः। "ननु मृदादिवचनाद्यभिधायकवाक्यस्य प्रत्यक्षविरोध एवे"त्यादिटीकां व्यनक्ति ॥ नन्विति ॥ युक्तीति ॥ रविसंवादरूपयुक्तिसिद्ध इत्यर्थः। तथा च तत्र युक्तिविरोधशङ्का युक्तेति भावः। एतेन टीकायामियं शङ्का पूर्वाधिकरणपूर्वपक्ष एव कुतो न कृतेति चोद्यं निरस्तम्। कारीर्यादेर्वृष्टिहेतुत्वे वाक्यबोध्ये प्रत्यक्षविरोधाप्रसरेण विसंवादरूपयुक्त्यैव कारीर्यादेर्वृष्ट्यादिहेतुत्वाभावस्य वाच्यत्वेन युक्तिविरोधस्यैव कारीर्यादिवाक्ये प्रसरादिति। "तस्मादादिकालीनमृदादिकं पक्ष इति वक्तव्यम्। न च तत्प्रत्यक्षादिसिद्धमिति वेद एवोपजीव्य" इत्यादिसुधोक्तसङ्कोत्तरे अत्र टीकायामपि बोध्ये इति भावेन सुधोक्तशङ्कासमाधी व्यनक्ति ॥ न चादिकालीनेति ॥ सुधायां मृत्त्वस्येह टीकायां जडत्वस्य हेतूकरणे तात्पर्यं विवरीतुं शङ्कासमाधी आह ॥ न चैवमिति ॥ अत एवेति ॥ द्वयोस्साध्यत्वादेवेत्यर्थः। टीकायां पूर्ववाद्युक्तेर्दोषोक्तेरस्फुटत्वात्तदनुक्तौ च श्रुत्यप्रामाण्यानिरासादित्यतः "चेतनपक्षीकारे हेतोरसिद्धे"रित्यादि सुधोक्तं दूषणं सङ्गृह्याह ॥ अयं बाव इत्यादिना ॥  
 श्लोकं व्याचष्टे ॥ न हीति ॥ धर्मिग्राहकेत्युक्तम् ॥ तत्कथमित्यतः "सर्वस्यास्यार्थापत्तितस्सिद्धत्वा"दित्यादिना सुधायां "अचेतनानां वचनाद्यदृष्ट्या निर्दोषवाक्यस्याप्रामाण्यादृष्ट्या च तत्कल्पनोपपत्ते"रिति टीकायां चोक्तमाह ॥ अबिमानीति ॥ आदिपदेन मृदादिशब्दानां तत्र वृत्तिस्तेषामभिमन्यमानव्यापित्वमित्येतद्गृह्यते। अचेतनानां वचनस्य निर्दोषवाक्येऽप्रामाण्यस्य चादर्शनेन तदुभयानयथानुपपत्तिरूपार्थापत्त्या विग्रहादिमदभिमानिचेतनस्य "मृदब्रवी"दित्यादिश्रुत्यर्थत्वेन कल्पनस्यावश्यकत्वात्तेषामभिमन्यमानपृथिव्याद्यव्यापित्वे तदनधिष्ठितदेशवद्देशान्तरावस्थानोपपत्तौ तद्वैयर्थ्येन व्यापित्वे वाच्ये तदनुपलंभबाधपरिहाराय पिशाचादिवदन्तर्धानशक्त्यादेः कल्प्यत्वादित्यर्थः। एतेन टीकायां देवतासद्भावेऽपि कुतोऽत्र तद्व्यपदेशकल्पनेति शङ्कानिवर्तकत्वेनार्थापत्त्युक्तिरुपलक्षणम्। सुधोक्तदिशा उक्त सर्वार्थकल्पकत्वसम्भवादिति सूचितम्। एतेन "मृदाद्यबिमानिनीनां देवतानामेव तत्र व्यपदेशा"दिति टीका उपपादिता भवति। टीकायां "नन्वप्रामाणिकदेवताकल्पनात्तासां च विशिष्टसामर्थ्यकल्पनाद्वरं वेदाप्रामाण्यग्रहणमेव। लाघवा"दित्याशङ्क्य "दृश्यते चे"ति सूत्रोक्तामहत्प्रत्यक्षसिद्धत्वेन समाधिरुक्तः। स तूपलक्षणमिति भावेन वा वक्ष्यमाणदिशा तस्यारुचिग्रस्तत्वाद्वा। परिहारान्तरं विवक्षुरर्थापत्तेरन्यथासिद्धिमाशङ्क्य निराह ॥ न चेति ॥ "निर्दोषवाक्यस्याप्रामाण्यादृष्ट्या चे"ति टीकासूचितमेव समाधिमाह ॥ यत इत्यादिना ॥ श्लोकेनान्वयः। प्रमात्वस्य प्रामाण्यस्य। "तत्तन्नामान एवैते तत्तद्वस्त्वभिमानिनः। सन्ति तेषां विशेषेण शक्तिरन्येभ्य उच्यत" इत्यत्र सुधायां "उच्यत इति पृथिव्याद्यभिमानिन्य इत्यागममप्यत्र संवादिनं दर्शयती"त्युक्तम्। तद्व्यनक्ति ॥ किञ्चेति ॥ तद्बीजस्येति ॥ पूर्वोक्तरीत्या युक्तिविरोधेतरहेतुकाप्रामाण्याभावमुपेत्य युक्तिविरोधेनैवाप्रामाण्यशङ्कनादत्र च स्मृतौ तदभावात् ॥  
 युक्तिविरोधविहीनेन स्मृतिवाक्येन साधितम्।  
 अभिमान्यादिसत्त्वं तदप्रामाण्यं धुनोति हि ॥ इति समाधेयमिति भावः ॥  
 न हीति ॥ अनुपलम्भस्तु पिशाचादिवदुपपन्न इति भावः। "श्रुतियुक्त्योश्श्रुतेरेव प्राबल्या"दिति टीकोक्तशङ्कां बीजोक्तिपूर्वं सुधारीत्या व्यनक्ति ॥ नूपजीव्येति ॥ पूर्वाधिकरणानुव्याक्यान इत्यर्थः ॥  
 उपजीव्यप्रत्यक्षाद्यविरधस्येति ॥ इदानींतनमृदादिकारणत्वेनादिकालीनमृदाद्यनुमानेऽपि "मृदब्रवी"दित्यादिश्रुतिर्न मृदाद्यनुमापकयुक्तिमुपजीव्य प्रवृत्ता। कि ंत्ववक्तृत्वसाधकजडत्वयुक्तिमेवेत्यर्थः। टीकोक्तं समाधिमुपलक्षणं मत्वा "व्याप्तिपक्षधर्मतोपेताया युक्तेरप्रामाण्यायोगा"दिति सुधोक्तं तावदाह ॥ जडत्वादीति ॥ अनुपपत्तेरेव व्याप्तिशब्दार्थत्वेन तर्कताण्डवे व्यवस्थापितत्वादिति भावः। उपजीव्यविरोधे त्वित्येतत्प्राबल्योपलक्षणमिति सुधायामेवोक्तमिति नात्र तस्य गत्युक्तिः। सुधोक्तेर्मूलमाह ॥ अत एवेति ॥ सौत्रतुशब्दसूचितं "अन्यार्थकल्पने मुख्यार्थलाभा"दिति टीकोक्तं समाधिं सुधोक्तदिशा विवृणोति ॥ अभिमानीति ॥ अयं च परिहारो युक्तेर्दौर्बल्यमुपेत्येति ध्येयम् ॥ तदबाध्यत्वादिति ॥ भ्रांतिरेव बाध्यते। न तु श्रुत्यर्थ इत्यर्थः ॥ ननु श्रुतिर्दुर्बलां युक्तिमेव बाधतां किमिति तामनुरुंध्यादित्यत आह ॥ प्रबलैरिति ॥ "अत्र च नास्ति से"त्येतद्व्याचष्टे ॥ न चेति ॥ ननु मृदादिशब्दानामचेतनेष्वेव मुख्यतया रूढत्वेन तत्त्यागे कथं न श्रुत्यर्थबाध इत्यतः "बालरूढिं विनैवापि विद्वद्रूढिसमाश्रया"दित्यनुव्याख्यानं हृदि कृत्वाऽऽह ॥ मूर्खेति ॥ दुर्गमवाक्यनामक्षरार्थमाह ॥ विग्रहस्येत्यादिना ॥ पक्षद्वयेऽपीति ॥ टीकायां पूर्वमुक्तपक्षद्वयेऽपीत्यर्थः। सूत्रक्रमादिकं टीकायां व्यक्तमिति भावः ॥ छ ॥

** इति अभिमान्यधिकरणम् ॥ 3 ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***



  **अथ असदधिकरणम्**



 ॥ ॐ असदिति चेन्न प्रतिषेधमात्रत्वात् ॐ ॥

अत्र च श्रुत्युपसर्जनकप्रागभावकर्तृत्वसाधकयुक्तिविरोधो निरस्यते। न तु समयप्राप्तमसत्कारणत्वम्। तस्य द्वितीये निरसिष्यमाणत्वात्। नापि श्रुतिमात्रप्राप्तम्। तस्य तृतीय एव सङ्गतेः। नापि युक्त्युपसर्जनकश्रुतिप्राप्तम्। तस्य चतुर्थ एव सङ्गतेः। नापि समप्रधानश्रुतियुक्तिभ्यां प्राप्तम्। तस्य तृतीयेऽपि सङ्गतेः। नापि युक्तिमात्रप्राप्तम्। पूर्वाधिकरणे दृढयुक्तिविरोधे निरस्य इह युक्तिमात्रेण पूर्वपक्षानुदयात्। नापि युक्त्यादिप्राप्तं प्रागभावस्य कारणत्वमात्रम्। तस्य ब्रह्मकर्तृत्वाविरोधित्वेनानिरसनीयत्वात्। तदुक्तमनुव्याख्याने "अल्पवाक्ययुता युक्तिर्बहुलैव विरोधिनी"ति। अत्र ह्यल्पत्वबहुत्वे गुणप्रधानत्वे। अन्यथा "श्रुतिगुणयुक्तय" इत्यनुव्याख्यानविरोधादिति सुधायामुक्तम्। एवं चेह श्रुतिसूत्रबाष्येष्वसच्छब्दः शतृप्रत्ययस्यासत् अभवनमिति छान्दसेन भावसाधनत्वेन वाऽसदसत्वमिति भावप्रधानत्वेन वाऽबावपरः। अत एव टीका "अत्र सर्वत्रासच्छब्देन प्रलयवर्ती प्रागभावोऽभिधीयते। कारणशब्देन च कर्ते"ति। एवं च "इति चेन्न निषेधैकस्वरूपस्य न कर्तृते"त्यनुव्याख्यानेनात्रत्यभाष्यस्याविरोधः। न च श्रुतेरुपसर्जनत्वे टीकायां मूलत्वोक्तिविरोधः। राजसेनावच्छ्रुतेर्मूलत्वेन वस्तुतः प्राधान्येऽपि ब्रह्मणः कर्तृत्वनिषेधेनाभीरसेनावद्युक्तेरेवाग्रेसरत्वेन कार्यतः प्राधान्यात्। अत एवोत्तरटीका "श्रुतिविरोधपरिहारस्य युक्तिविरोधपरिहाराङ्गत्वा"दिति। अत्र श्रुत्यसहितयुक्त्यविरोधाय मृदादिशब्दानामन्यार्थतायां श्रुतिसहितयुक्त्यविरोधायासदादिशब्दानामन्यार्थतेति किमु वाच्यमिति पूर्वसिद्धान्तन्यायेन पूर्वपक्षोत्थानादनंतरसङ्गतिरगतार्थता च। अत्र विष्णोर्जगत्कर्तृत्वं युक्तिविरुद्धमुत नेति चिन्ता। तदर्थं विश्वप्रागभावः किं निश्वकर्तोत नेति। तदर्थं प्रागभावस्य कर्तृत्वसाधिका वक्ष्यमाणयुक्तिः किं श्रुतिसंवादिन्युत नेति। तदर्थं "असद्वा इदमग्र आसीत् तदसदेव सन्मनोऽकुरुते" त्यादिश्रुतिः किं प्रागभावस्य सङ्कल्पप्रतिपादिकोतान्यपरेति। पूर्वपक्षमाह ॥ तत्र पूर्वपक्षयतीति ॥ अयं भावः। विश्वप्रागभावस्तावद्विश्वहेतुः। घटं प्रति घटप्रागभावस्येवानन्यथासिद्धनियतपूर्वक्षणवर्तित्वात्। अन्यथा उत्पन्नो घटः पुनरुत्पद्येत। प्रागभावस्य हेतुत्वे तु तदभावादेव नोत्पन्नस्योत्पत्तिः। प्रागभावस्याहेतुत्वे च पाकजरसादीनां भेदो न स्यात्। कार्यभादस्य कारणभेदाधीनत्वात्। प्रागभावादन्यस्य च कारणस्य तत्राभेदात्। श्रूयते च "असद्वा इदमग्र आसी"दिति प्रागभावस्य हेतुता। न ह्यत्रासच्छब्दः शून्यपरः। असतो नियतप्राक्‌सत्वरूपहेतुत्वायोगात्। आसीदिति सत्त्वोक्तिविरोधाच्च। एवं च सिद्धे प्रागभावस्य हेतुत्वे प्रागभावानत्रेऽदृष्टमपि विश्वप्रागभावस्य कर्तृत्वं विमता भावाः प्रलयेऽसन्तः भावत्वात् कार्यवदित्यनेन प्रलये भावमात्रासत्त्वसिद्धेः कार्यस्य च सकर्तृकत्वनियमात्परिशेषात्सेत्स्यति। लघु च क्लृप्तस्य प्रागभावस्य कर्तृत्वमात्रकल्पनमीश्वरतत्कर्तृत्वादिकल्पनात्। दृश्यते चाचेतनेऽपि कर्तरि विहिततृतीयादि। अशरीरत्वेऽपीश्वरस्योवोपादानत्वेऽपि ब्रह्मण इव च जीवस्यापि चेतनत्वेऽपीश्वरमात्रस्येवाभावत्वेऽपि विश्वप्रागभावस्य कर्तृत्वमस्तु। "तदसदेव सन्मनोऽकुरुते"ति श्रुतावसच्छब्दार्थस्य विश्वप्रागभावस्य मनश्शब्देन वा कर्त्रर्थलकारेण वा ज्ञानेच्छाद्युक्तेश्च। शब्दगम्यो ह्यर्थो यथाशब्दमङ्गीकार्यः। (भावविशेषस्य कर्तृत्ववच्चाभावविशेषस्य तदस्तु इति) कथमन्यथाऽद्वैतिमत इच्छाद्युपाधिभूतं मनः प्रति ब्रहामणः कर्तृत्वमिति।

 %प्रकाशिका%-- ॐ असदिति चेन्न ॐ ॥ अत्र टीकायामधिकरणोपाधेरस्पष्टत्वात्तुच्छकारणताशङ्काप्रतीतेश्च अगतार्थत्वायाधिकरणोपाधिमनुव्याख्यानोक्तं विवृण्वन्नाह ॥ अत्र चेति ॥ पदप्रयोजनानि स्वयमेव व्यनक्ति ॥ न त्विति ॥ अल्पत्वबहुत्वे गुणप्रधानत्वे इति व्याख्यायां बीजं सुधाभिप्रेतं स्वयमाह ॥ अन्यथेति ॥  
  स्मृतियुक्तिश्रुतिगुणयुक्तयो बहुयुक्तयः।  
  एवं चतुर्विधा नैव विरुध्यन्तेऽन्वयं प्रति ॥  
 इति प्रथमपादेन निर्णीतेऽपी"ति समयपादीयानुव्याख्याने श्रुतिगुणयुक्तिपदोक्तिविरोधादित्यर्थः। एतच्च पादान्ते स्वयमेव व्याकरिष्यति । प्रागभावकर्तृत्वेत्युक्तं प्रमेयं सूत्राद्यारूढं करोति ॥ एवं चेति ॥ उक्तस्यैवैतदधिकरणप्रमेयत्वे सतीत्यर्थः। अस भूवीत्यस्य "लटश्शतृशानचावप्रथमासमानाधिकरणे" इति शतृप्रत्यये "श्नसोरल्लोप" इत्यकारलोपे सदिति रूपम्। तस्य नञ्‌समासेऽसदिति भवति। ननु "लः कर्मणि च भावे चे"ति विहितकर्त्रर्थकलट्प्रत्ययस्यैव शतृप्रत्ययविधानात्कथमभावार्थत्वमित्यत आह । छान्दसेनेति ॥ एतेन "असच्छब्दोऽत्र भावसाधन"इति सुधा विवृता ॥ भावेति ॥ "द्व्येकयोर्द्विवचनैकवचने। मुक्तोपसृप्यव्यपदेशा"दित्यादाविवेति भावः ॥ निषेधैकेति ॥ तुच्छस्य निस्स्वरूपत्वेन निषेधस्वरूपत्वोक्त्याऽभावपरत्वप्रतीतेरिति भावः।  
 अत्रैके चोदयन्ति। श्रुत्यादौ सर्वत्रासच्छब्देन शून्यमेवाभिमतम्। न तु प्रागभावः। भाष्ये "श्रुतिप्राप्तमेवासन्मतमत्र निषिध्यते। समयस्योपरि निषेधा" दित्युक्तेः। न हि प्रागभावकर्तृत्वप्रापकस्समयोऽस्ति। कटीकायामपि "शशविषादीनां किंचित्प्रति कारणत्वं सम्भवती"त्याद्युक्तेति ॥ अत्र समाधिमाहुः। तुच्छमिति पूर्वपक्षे नियतप्राक्सत्वरूपहेतुत्वायोगात्। "आसी"दिति सत्त्वोक्तिविरोधाच्च। तुच्छकारणत्वप्रापकसमयाभावेन भाष्यास्वारस्यस्य तुल्यत्वाच्च। अत एव शून्यमित्यपि पूर्वपक्षो न युक्तः। हेतुत्वाद्ययोगात्। तस्य तत्त्वतया शून्यवाद्यङ्गीकारेण सस्वरूपत्वाङ्गीकारे च "न हि शशविषाणए"त्यादि टीकानुपपत्तेः। भाष्यं तु समयप्राप्तं शून्यमेवात्राशङ्क्य निषिध्यत इति कुतो नेत्यतः प्रवृत्तमित्युपपन्नम्। टीकायां तथैवावतार्य व्याख्यातत्वात्। "शशविषाणे"त्यादिटीकापाठपक्षेऽपि यथा शशविषाणादेर्न कारणत्वं तथा प्रागभावस्यापि न कर्तृत्वमिति दृष्टान्तपतया युज्यते। शास्त्रयोनिसूत्रे "न हि धर्मादिनिश्चयोऽनुमानेने"ति वाक्यवत्। न हि तत्र तदनुरोधेन धर्मस्य पूर्वपक्षे विषयत्वमस्ति। शून्यमिति पक्षेऽपि शशविषाणादीत्यादिवाक्यायोगाच्च। न हि शून्यं तुच्छवन्निस्स्वरूपमिति शून्यवादिनोपेयते। तत्त्वमित्यङ्गीकारात्। अत एव "नासत" इत्यत्र सुधायां "अत्र सर्वत्रासत्त्वमापाद्य"मित्युक्तम्। एवं चाभावपरसुधावाक्यान्यप्यनुकूलितानि भवन्ति। "प्रागबावोऽभिधीयत" इति पूर्वोक्तटीकावाक्यं चानुकूलितं भवति। तथा "न ह्यभावरूपस्य धर्मिणः कारणत्वं दृश्यत" इति पूर्वोक्तटीकावाक्यं चानुकूलितं भवति। तथा "न ह्यभावरूपस्य धर्मिणः कारणत्वं दृश्यत" इत्यादिसिद्धान्तस्थिततत्वप्रदीपवाक्यान्यप्यनुकूलितानि भवन्तीति ॥ पूर्वसिद्धान्तन्यायेनेति ॥ इयं च "प्रागभावस्यापि स्वरूपसत्त्वादिना सदेवेत्यादिप्रयोगविषयत्वोपपत्ते"रिति सुधोक्त्या लब्धा। "न विलक्षणत्वा"दित्यत्र केवलयुक्तिविरोधः। अभिमानीत्यत्र तु दृढ्युक्तिविरोधो निरस्तः। अत्र तु श्रुतिसंवादेन सुदृढयुक्तिविरोधो निरस्यत इति सोपानारोहणन्यायेनावान्तरसङ्गतिस्स्पष्टेति तदनुक्तिः। तदुक्तं सुधायां "इह पुनर्वेदवाक्यसंवादेन सुदृढया युक्त्या विरुद्धत्वा"दित्यादि। विषयसंशयटीकां व्यनक्ति ॥ अत्र विष्णोरिति ॥ कर्तृत्वमिति ॥ तन्निर्वाहश्चिताफलमिति सूचितम्। यतो वेत्यादिस्रुत्युक्तमिति शेषः। लयवृत्तिविश्वप्रागभावो महदादिकार्यहेतुः। अन्यत्रानुपक्षीणत्वे सति नियमेन तत्पूर्वभावित्वात्। पटप्रागभाववदिति परिशेषसध्रीचीना भाव कर्तृत्वसाधकयुक्तिविरुद्धमित्यर्थः। यदि श्रुतिः प्रागभावस्य तथात्वपरा तदा तत्संवादेन युक्तेर्बलवत्त्वात्तया प्रागभावस्य कर्तृत्वसिद्धिसम्भवेन श्रौतं कर्तृत्वं विरुद्धम्। यदि त्वन्यपरा तदा तदसंवादियुक्तिमात्रस्य "यतो वे"त्यादिश्रुतिविरुद्धतया प्रागभावकर्तृत्वसाधनासामर्थ्येन स्वयं दुष्टतया श्रौतं ब्रह्मकर्तृत्वं न युक्तिविरुद्धमिति स्पष्टमिति भावः। टीकायां प्रागभावकर्तृत्वसाधकयुक्तेरस्फुटत्वात्सुधोक्तमेव तात्पर्यविवरणेनाह ॥ अयं भाव इत्यादिना ॥ समुदायाभिप्रायमेकवचनम्। प्रागभावानामनेकत्वात् ॥  
 घटं प्रतीति ॥ एतेन यो यतस्तादृशपूर्ववर्ती स तत्कारणम्। यथा घटप्रागभाव इति सामान्यव्याप्तिरित्युक्तं भवति। दृष्टान्ते साध्यवैकल्यमाशङ्क्याह ॥ अन्यथेति ॥ सुधायां प्रागभावस्य कारणत्वं तस्यैव परिशेषेण कर्तृत्वं च प्रसाध्य युक्तेः "सदेवे" त्यादिश्रुतिविरोधपरिहाराय प्राबल्यसिद्ध्यर्थं "असदेवे"त्यादिश्रुती उक्ते। तत्र हेतुत्वे "असदेवेद"मिति श्रुतिः। कर्तृत्वे च "असदेव सन्मनोऽकुरुते"ति श्रुतिस्संवादिनीति भावेनाह ॥ श्रूयते चेति ॥ एतेन टीकायां श्रुत्या पूर्वपक्षो युक्तिमूलतयेति भाव उक्तो भवति। श्रुतावसच्छब्दादभावलाभः प्रागेवोक्त इति भावः। ननु प्रागभावकर्तृत्वमीश्वरकर्तृत्वाप्रतिकूलमित्यादिसुधोक्तशङ्कां हृदि कृत्वा "स्यादेतदेवं यदीश्वरादीनां प्रलये सत्त्वेमेव स्या"दित्यादिसुधोक्तमेव व्यनक्ति ॥ एवं चेति ॥ हेतुत्वे सिद्धे सतीत्यर्थः ॥ कर्तृत्वमिति ॥ परिशेषात्सेत्स्यतीत्यन्वयः। तमेवाह ॥ विमता इति ॥ परिशेषानुमानेऽनुकूलतर्कमाह ॥ लघु चेति ॥ ननु विश्वप्रागभावानां प्रतियोगिभेदेनानेकत्वादेकस्येश्वरस्यैव कर्तृत्वमस्त्वित्यत उक्तम् ॥ क्लृप्तस्येति ॥ "तथापि प्रागभावस्यैव कारणत्वं कर्तृत्वं च न क्वाप्युपलब्धमिति चे"दिति सुधोक्तशङ्कां हृदि कृत्वाऽऽह ॥ प्रागभावान्तर इति ॥ अदृष्टं कथं कल्प्यमित्यतः "अलौकिकार्थस्य यथागमं ग्राह्यत्वा"दिति सुधोक्तिरुपलक्षणं मत्वाऽऽह ॥ दृश्यते चेति ॥ चैत्रेण स्थीयत इत्यादौ "कर्तृकरणयोस्तृतीये"ति विहितकर्त्रर्थकतृतीया कर्तृत्वाभावेन स्यादित्यर्थः। न तृतीयादियोगित्वमात्रं कर्तृत्वम्। किं त्विच्छादियोगित्वमेव प्रकृतोपयुक्तमित्यत आह ॥ अशरीरत्वेऽपीति ॥ चेतनत्वेऽपि जीवस्य कर्तृत्वं नास्ति। किं तु ब्रह्मण एव। तद्वदिति भावः। तत्र श्रुतिबलात्तथात्वमुपेयत इत्यत आह ॥ तदसदेवेति ॥ एतेन टीकायामादिपदेनेयं श्रुतिरुक्तपरिशेषमूलतया ग्राह्येति सूचितम् ॥ कर्त्रर्थेति ॥ "लः कर्मणि च भावे चाकर्मकेभ्य" इत्यत्र चकारात्कर्तर्यपि लकारविधानादिति भावः ॥ मनः प्रतीति ॥ ततः प्राङ्मनसोऽभावेन तन्निमित्तेच्छाभावादिति भावः। एतेन "अलौकिकार्थस्य यथागमं ग्राह्यत्वा"दिति सुधा विवृता।

  %तात्पर्यचन्द्रिका%  
 %सद्धान्तमाह ॥ सिद्धान्तयदिति । अयं भावः ॥  
  न तृतीयादियोगित्वं कर्तृतेह विवक्ष्यते।  
 किं तु ज्ञानादियोगित्वं तच्चाभावेन युज्यते ॥ 1 ॥  
 न हि जन्मादिसूत्रोक्तं कर्तृत्वं तृतीयादिप्रयोजकं वैयाकरणाभिमतपारिभाषिकं कर्तृत्वम्। किन्तु ज्ञानचिकीर्षादिमत्त्वम्। न च चेतनत्वमचेतनप्रभेदे प्रागभावे यक्तम्। अन्यथेश्वरस्यैव प्रागभाव इति संज्ञा स्यात्। भावत्वादियुक्तिस्तु विमतोत्पत्तिर्भावाधीना उत्पत्तित्वात्। विमतो विनाशः सशेषः विनाशत्वात्। विमतः कालोभाववान् कालत्वादित्यादि बहुयुक्तिविरुद्धा। "असदेवे"त्यादिश्रुतिस्तु "सदेव सोम्येदमग्र आसीत् सत्त्वे व सोम्येदमग्र आसीत्, एको नारायण आसी"दित्यादिबहुश्रुतिविरुद्धा। तदुक्तमनुव्याख्याने  
  युक्तेश्च युक्तिबाहुल्यमागमादागमस्य च।  
  कथं न निर्णयं कुर्यादित्यसत्कारणं न हि ॥ इति ।  
 न च श्रौतासच्छब्दोऽभावे स्वरसः। बाधकादभावपरश्चेत्तत एव ब्रह्मपरोऽस्तु। अन्यथाऽत्यन्तासदेव ज्ञानादिमत्स्यादिति। भावेष्वप्यनयोन्याभावादिधर्मात्मना प्रतिषेधत्वमस्तीति व्यभिचारः स्यात्। अतः सूत्रे मात्रशब्दः। तथाप्यसिद्धिः। अभावस्याप्यभिधेयत्वादिधर्मात्मना भावत्वात्। अतो मात्रशब्दाभिप्रायमाह ॥ स्वरूपत एवेति ॥ तस्यैव विवरणमभावधर्मात्मतामन्तरेणेति ॥ "कारणत्वाद्युक्तिविरुद्ध"मिति बाष्ये कारणत्वादेरुक्तिः श्रुतिः। तद्विरुद्धमिति विग्रहः। न तु कारणत्वाद्धेतोर्युक्तिविरुद्धमिति भिन्नं पदम्। अनन्तरभाष्यविरोधादित्याह ॥ कारणत्वप्रलयस्थितत्वेति ॥ अन्यथा पौनरुक्त्यापातादिति ॥ अत्रापि समयप्राप्तस्य निषेधे प्रागभावकर्तृत्वप्रापकसमयाभावेन शून्यकारणता निषेधस्यैव प्रसङ्गादिति भावः। तद्वत्प्रसङ्गादिति सूत्राक्षराणि योजयति ॥ असन्मात्रावशेषप्रसङ्ग इति ॥ अत्र सूत्रे तच्छब्दः सावधारणः। वदिति मतुप्‌प्रत्ययः। न तु परमत इव वतिरिति भावः ॥ परंपरया वेति ॥ सर्वे भावाः प्रलयेऽसन्तः भावत्वादित्यादिरूपेणेत्यर्थः ॥ आगमप्रामाण्यानभ्युपगमादिति ॥ आगमप्रामाण्यसाधनं च तर्केणैव कार्यमिति भावः ॥  
 विरुद्धतर्काविति ॥ प्रमाणेनेति शेषः। घटादीनां जीवकर्तृत्वाभाव इति पदच्छेदः। अत्राद्ये सूत्रेऽभाव इति वक्तव्येऽसदिति श्रुत्यनुकरणार्थम्। असच्छब्दस्य कर्तृसाधनत्वं भवितृप्रधानत्वं वाऽऽश्रित्य भावजातं प्रलयेऽसत् भावत्वात् कार्यवदिति युक्तिसूचनार्थं च। द्वितीयसूत्रे "अपीता"वित्यनेन प्रलये भावमात्रासत्त्वे कालोऽपि न स्यादिति सूचितम्। "एतेन शिष्टा" इति सूत्रं परेषामिव नास्माकमधिकरणान्तरम्। जीवकर्तृकत्वादि(अचेतनकर्तृकत्वादि)पक्षाणामपि श्रुत्युपसर्जनयुक्तिविरोधत्वरूपैतदधिकरणोपाध्युपहितत्वात्। दृष्टान्ताभाव (श्रुतिबाहुल्यसहितयुक्तिबाहुल्य)रूपसिद्धान्तमूलहेतोरुपर्यधिकाशङ्काभावाच्च। अतिदेशस्त्वाद्यसूत्रोक्तस्य प्रतेषेधमात्रत्वस्य जीवादावसिद्ध्याशङ्कासद्भावादिति।%

 %प्रकाशिका%-- अत्रोक्तपूर्वपक्ष्यभिप्रायनिरासस्य टीकायामस्पष्टत्वात् "इति चेन्न निषेधैकस्वरूपस्य न कर्तृता। बुद्धिपूर्वप्रवृत्तिर्हि कर्तृत्वमिति निश्चित"मित्यनुव्याख्यानसुधोक्तमेवाह ॥ अयं भाव इत्यादिना ॥ एतेन "युक्तमेव विष्णोर्जगत्कारणत्वं न त्वसत" इत्यादिटीका आद्यसूत्रभाष्यव्याख्यारूपा विवृता। पूर्वोक्तयुक्तिविरोध इत्यत आह ॥ भावत्वादीति ॥ प्रागभावस्य हेतुत्वानुमानमिष्टमेव। कर्तृत्वोपयुक्तं भावत्वादिकं तु प्रतियुक्तिविरुद्धं न कार्यक्षममित्यर्थः। ननु द्वयोर्युक्तित्वाविशेषे कथं निर्णय इत्यतो बहुयुक्तिविरुद्धेत्युक्तम्। तत्कथमित्यतः "न तु दृष्टान्तभावा"दिति सूत्रभाष्याद्युक्तप्रयोगा उक्ताः ॥ विमतोत्पत्तिरिति ॥ भावत्वादियुक्तिमूलश्रुतिविरोध इत्यत आह ॥ असदेवेत्यादीति ॥ आगमस्य च बाहुल्यमित्यन्वयः। एतेनैतद्व्याख्यानसुधा च युक्तिश्रुतिबाहुल्योदाहरणेन विवृता ध्येया। ननु श्रौतासदादिशब्दस्य मुख्यार्थत्यागः स्यादित्यत आह ॥ न चेति ॥ भावसाधनत्वादेरयोगादिति भावः। बाधकात् सत्त्वोक्त्यादेरयोगरूपाधित्यर्थः। कथमयं सौत्रपदलभ्योऽर्थ इत्यत आह ॥ अत्रेति ॥ आगमप्रामाण्येति ॥ यद्यपि तत्प्रामाण्येत्येव टीकापाठः। तथापि तत्पदार्थविवरणेन प्रतीकग्रहणमेतत्। तृतीयांतत्वेऽन्वयायोगादाह ॥ घटादीनामिति ॥ टीकाक्षरार्थमुक्त्वा सूत्राक्षरार्थं विवेचयति ॥ अत्राद्येति ॥ असच्छब्दश्छान्दसभावसाधनेनाभावपर इति प्रागेवोक्त इति भावः। उक्तं च सुधायां "अत्रासच्छब्दो भावसाधनः श्रुत्यनुगमार्थमभावे प्रयुक्तः। अपरापि वृत्तिर्भावत्वहेतुना कार्यवदीश्वरादिकमपि प्रलयेऽसदनुमीयत इत्यत्रासच्छब्दः कर्तृसाधन" इति ॥ भवित्रिति ॥ प्रागुक्तरीत्या भावसाधनत्वेऽपीति भावः ॥ रइति सूचितमिति ॥ तथैव सुधोक्तेरिति भावः। तथा च पक्षासिद्ध्या सर्वासत्त्वानुमानं तव न स्यादिति भावः। टीकायामनुक्तेः "न हि जीवादीनां प्रतिषेधमात्रत्वमस्ति। येनोक्तविरोधस्स्या"दिति सुधोक्तामधिकाशङ्कामाह ॥ अतिदेशस्त्विति ॥

  %तात्पर्यचन्द्रिका%  
 %यदुक्तमुभाभ्यां "न विलक्षणत्वा"दित्यादि "एवमप्यनिर्माक्षप्रसङ्ग" इत्यन्तं सूत्राष्टकमेकाधिकरणम्। "न विलक्षणत्वा"दित्यस्यानन्तरं "दृश्यते"त्विति सूत्रं तु नास्त्येव। अस्य जगतःस्थौल्यसावयवत्वाचेतनत्वपरिच्छिन्नत्वादिना ब्रह्मविलक्षणत्वान्न ब्रह्मोपादानकत्वम्। तथात्वं च वैलक्षण्यं च "विज्ञानं चाविज्ञानं चे"त्यादिशब्दात्सिद्धमित्याद्यसूत्रेणोक्त्वा न च "मृदब्रवी"दित्यादिश्रुत्या जगदपि चेतनरूपमेवेति वैलक्षण्यमसिद्धमिति वाच्यम्। तत्राभिमानिदेवताव्यपदेशादिति द्वितीये नोक्तम्। तथा चैते पूर्वपक्षसूत्रे। एवं प्राप्ते वैलक्षण्येऽपि गोमयवृश्चिकादेः कार्यकारणभावो दृश्यत इति तृतीयसूत्रेण सिद्धान्तयित्वा ननु तर्ह्यचेतनरूपं जगत्प्रागुत्पत्तेरसत्प्रसज्येत। तदा चेतनब्रह्ममात्रावस्थानात्। तच्चानिष्टं सत्कार्यवादिनस्तवेति चेन्न। कार्यस्य कारणाभिन्नतया कारणरूपेण सत्त्वसम्भवात्। सत्कार्यवादप्रतिषेधस्य प्रतिषेधमात्रत्वात्सत्कार्यवादप्रतिषेधासमर्थत्वादिति चतुर्थसूत्रेणोक्त्वा ननु तर्हि प्रलये कार्यं कारणाविभागमापद्यमानं कारणरूपेण सत्त्वसम्भवात्। सत्कार्यवादप्रतिषेधस्य प्रतिषेधमात्रत्वात्सत्कार्यवादप्रतिषेधासमर्थत्वादिति चतुर्थसूत्रेणोक्त्वा ननु तर्हि प्रलये कार्यं कारणाविभागमापद्यमानं कारणमात्मीयेन धर्मेण दूषयेदिति कार्यवद्ब्रह्मणोऽप्यशुद्ध्यादिप्रसङ्गादसमञ्जसमिदमिति पञ्चमेन पूर्वपक्षयित्वा मैवं शरावमायास्वप्नादिषु प्रलीनेषु तद्धर्माणां मृन्मायाविस्वप्नद्रष्ट्रादिष्वदर्शनेन कारणस्य कार्यदोषासंसर्गे दृष्टानत्सद्भावादिति षष्ठेन सिद्धान्तयित्वा किं च न विलक्षणत्वादनुपादानतेत्यादयो दोषाः सांख्यमतेऽपि समाः। शब्दादिहीनं प्रधानं शब्दादिमज्जगदुपादानमिति सांख्यैः स्वीकारादिति सप्तमेनोक्त्वा किं च न तर्केण ब्रह्मणः श्रौतकारणत्वापह्नवो युक्तः। तर्काणामप्रतिष्ठितत्वात्। ननु अनय्था तर्कस्याप्रतिष्ठा यथा न भवति तथा सूक्ष्मबुद्धिभिरनुमेयमिति चेदेवमपि विषयान्तरे तर्कस्य प्रतिष्ठितत्वेऽप्यतिगम्भीरे शब्दैकगम्य जगत्कारणे तर्कस्याप्रतिष्ठितत्वदोषादनिर्मोक्ष इत्यष्टमेनोक्तमिति।%

 %प्रकाशिका%-- यत्तूमिति ॥  
  प्रकृत्या सह सारूप्यं विकाराणामवस्थितम्।  
  जगद्ब्रह्मस्वरूपं च नेति नो तस्य विक्रिया।  
  विशुद्धं चेतनं ब्रह्म जगज्जडमशुद्धिभाक्।  
  तेन प्रधानसारूप्यात्प्रधानस्यैव विक्रिया ॥ इति भामत्युक्तम्।  
 तथा "अस्य प्रत्यक्षादिभिरचेतनत्वेनाशुद्धत्वेनानीश्वरत्वेने"त्यादिरामानुजभाष्योक्तं च हृदि कृत्वा सूत्रार्थमाह ॥ अस्येति ॥ अध्याहारेणान्वयमाह ॥ न ब्रह्मेति ॥ विज्ञानमिति ॥ विज्ञानादिशब्दानां कारणकार्यपरत्वादिति भावः ॥ प्रतिषेधासमर्थत्वादिति ॥ एतच्च "तदनन्यत्व"मित्यग्रे तद्भाष्यादावुच्यत इति। एतच्चाद्वैतिमते. रामानुजमते तु कार्यकारणयोर्वैलक्षण्ये तयोर्द्रव्यान्तरत्वेन कारणे कार्यं न विद्यत इत्यसत्स्यादित्यसत एव जगदुत्पत्तिस्स्यादिति चेन्न। पूर्वसूत्रे सालक्षण्यनिषेधस्य तन्नियमनिषेधमात्रत्वान्न तदैक्यं नेत्युक्तमित्यर्थः ॥ शरावेति ॥ यथाक्रममन्वयः। न विलक्षणत्वादनुपादानतेत्येतदप्यद्वैतिमते। मतान्तरे तु चिदचिच्छरीरकस्य ब्रह्मण एव कार्यकारणभावापन्नत्वेऽपि चिदचिच्छरीरगतदोषाणामात्मन्यनन्वये दृष्टान्तस्य शरीर गतबालत्वयुवत्वाद्यवस्थान्वयरहितजीवस्य सद्भावादिति पूर्वेणोक्त्वा निर्विकारचिन्मात्रपुरुषस्य जगत्प्रवृत्त्याद्यनुपपत्तेः केवलप्रधानकारणत्वपक्षस्य दुष्टत्वाच्चेत्यर्थः ॥

  %तात्पर्यचन्द्रिका%  
 %तन्न। स्वीयप्रमाणविरोधेन परकीयप्रमाणाप्रामाण्ये पूर्वत्रोक्तेऽत्र स्वीयप्रमाणा प्रामाण्यशङ्कानिरासस्यैव सङ्गतत्वात्। अपि च अस्मद्रीत्या "अभिमानिव्यपदेश" इत्यादेरवश्यवक्तव्ययुक्तिश्रुतिसंवादियुक्त्यविरोधोक्त्या सिद्धान्तसूत्रत्वेन प्रत्येकमधिकरणत्वे सम्भवति कखथमाद्यद्वितीयपञ्चमसूत्राणां पूर्वपक्षत्वेन तृतीयादीनां च सिद्धान्तत्वेनानभिप्रेतस्य ब्रह्मजगतोर्विकारविकारिभावस्योक्त्यैकाधिकरणता। यथा च "सप्तगतेर्विशेषितत्वाच्चे"त्यादौ कारणवाक्यादन्यत्रापीन्द्रियसंख्यादिश्रुतौ श्रुत्यन्तराविरोधोक्तिस्तथेहापि कारीर्यादिश्रुतौ युक्त्यविरोधोक्तिरस्तु। अन्यथा तद्दृष्टान्तेन कारणवाक्यस्याप्रामाण्यापातात्। यदि च तुशब्दयुक्तत्वात्पूर्वसूत्रस्य पूर्वपक्षत्वं तर्हि "अभिमानिव्यपदेशस्तु विशेषानुगतिभ्याम्। असम्भवस्तु सतोऽनुपपत्ते"रित्यादौ तुशब्दश्रवणात्ततः पूर्वसूत्राणां पूर्वपक्षत्वं स्यात्। यद्यपि पूर्वमीमांसादौ पूर्वपक्षसूत्राणि सन्ति। तथापि तत्राद्याध्यायाद्यपाद एव पूर्वपक्षसद्भावादिह च त्वन्मतेऽपि प्रथमाध्याये तदभावेनान्यत्रापि सूत्रकृतः पूर्वपक्षत्वसूचकजैमिन्यादिग्रहणाभावे व्याकरणकल्पसूत्रादाविव तदकरणशैलीनिश्चये सति सर्वं शास्त्रं-  
 पूर्ववादिमतं किञ्चित्किञ्चिच्चातत्ववेदकम्।  
 उपासनापरं किञ्चिदिति कस्माद्विनाश्यते ॥ 1 ॥  
 अन्यथैकः पादोऽध्यायो वा पूर्वपक्षः पादान्तरमध्यायान्तरं वा सिद्धान्त इति स्यात्। किञ्च वैलक्षण्यादनुपादानत्वमिति शङ्का त्वन्मतेऽदृश्यत्वाद्यधिकरण एव निरस्तेति तेन पुनरुक्तिः। अपि च केवलोपादानस्य सालक्षण्यनियमेऽपि त्वन्मते तन्तुं प्रत्यूर्णनाभ्यादेरिव जगत्प्रतिब्रह्मणो वैलक्षण्येऽपि सिद्धान्त्यभिप्रेतस्य निमित्तत्वे सत्युपादानत्वस्य सम्भवेन पूर्वपक्षः सिद्धान्ताविरोधी। किञ्च त्वन्मतेऽविद्यादेरविद्यादिविशिष्टस्यैव चोपादानत्वात्तस्य च जगता सालक्षण्याच्छुद्धस्य च विलक्षणत्वेऽपि जगद्भ्रामाधिष्ठानत्वादात्मनि चाऽनात्मभ्रमस्य सांख्यादिभिरपि स्वीकारात्कथं पूर्वपक्षोदयः। किं चात्र मम तथात्वशब्दोक्तस्यावैदिकस्मृतिसालक्षण्यस्य निषेध्यता। तव तु तदनुक्तस्य ब्रह्मकारणकत्वस्य। तथा मम "विलक्षणत्वा"दित्यत्र "स्मृत्यनवकाशे"ति प्रकृतस्य प्रतियोगिता। तव तु तदप्रकृतस्य ब्रह्मणः। तथा मम "अस्ये"तिशब्दः "नान्यस्मृती"ति पूर्वप्रस्तुतस्वपक्षप्रमाणपरः। तव त्वप्रस्तुतजगत्परः। किञ्च जगतो ब्रह्मवैलक्षण्यस्य प्रत्यक्षत्वात्तत्र शब्दोक्तिरयुक्ता। किं च यदि "विज्ञान"मित्यादि श्रुतिर्वैलक्षण्ये प्रमाणं कथं तर्ह्युपादानत्वे न प्रमाणम्। "सच्चत्यच्चाभव"दित्यादिपूर्ववाक्येनोपादानत्वप्रतीतेः। अपि च विज्ञानाविज्ञानशब्दौ न कार्यकारणपरौ। किन्तु त्वत्पक्षे सत्त्यदादिशब्दवत्कार्यपरावेव। चशब्दाभ्यां प्रत्येकं भवनक्रिययाऽन्वयप्रतीतेः। अपि च यथा कथंचिद्वैलक्षण्यं हेतुश्चेत् "मृदब्रवी"दित्यादेरभिमानिपरत्वाभावेऽपि शुद्ध्यशुद्ध्यादिनापि वैलक्षण्यस्य प्रत्यक्षादिनापि सिद्धेस्तदुपपादनार्थं द्वितीयसूत्रं व्यर्थम्। चेतनाचेतनत्वाभ्यामेव वैलक्षण्यं हेतुश्चेदचेतनवृश्चिकशरीरादिकं प्रत्येवाचेतनस्य गोमयादेरुपादानतया चेतनस्याचेतनोपादानतायाः क्वाप्यदर्शनात्तृतीयसूत्रायोगः। किञ्च "मृदब्रवी"दित्यादौ मृदादीनां वक्तृत्वज्ञातृत्वादिसिद्धावपि "तथात्वं च शब्दा"दिति पूर्वसूत्रोक्तविज्ञानाविज्ञानत्वादिवैलक्षण्यापरिहारान्मृदादीनां वक्तृत्वे शङ्कायोगाच्च तत्परिहारार्थं द्वितीयसूत्रमित्ययुक्तम्। तृतीयं चायुक्तम्। गोमयादिवद्ब्रह्मणः पूर्वरूपहानेन जगद्भवनाभावेन तद्दृष्टान्तोक्त्ययोगात्। चतुर्थेऽपि मम असत्कारणमिति चेन्न। तस्य प्रतिषेधमात्रत्वादिति बह्वध्याहारनैरपेक्ष्येण हेतुसाध्ययोः सामानाधिकरण्येन चान्वयस्साक्षाद्ब्रह्मकारणत्वाक्षेपश्च। तव तु असत्कार्यं प्रसज्येतेति चेन्न। सत्कार्यप्रतिषेधमात्रत्वादिति बह्वध्याहारेवण वैयधिकरण्येन चान्वयस्साक्षात्तदनाक्षेपश्च।  
 पञ्चमेऽपि प्रलये ब्र्हमणः कार्यधर्मापत्तौ किं कार्यनाशो हेतुः किं वा कार्यकारणयोरभेदः। नाद्यः। कार्यनाशे तद्धर्माणां सुतरां नष्टत्वेन ब्रह्मणस्तदनापत्तेः। नांत्यः। अभेदेन तदापत्तेः स्थितावपि तुल्यत्वेन सूत्रे "अपीता"वित्यस्य वैयर्थ्यात्। षष्ठेऽपि विलक्षयोरपि कारय्कारणभावे दृष्टान्तं कथयता "दृश्यते"त्वित्यनेनैव कार्यवृश्चिकधर्माणां कारणए गोमयेनापत्तावपि दृष्टान्तस्योक्तत्वेन तेन पौनरुक्त्यम्। सप्तममप्ययुक्तम्। जलाहरणाद्यसमर्स्यापि मृन्मात्रस्य तत्समर्थघटं प्रतीव शब्दादिहीनस्यापि प्रधानस्य शब्दादियुक्तजगत्प्रत्युपादानत्वसम्भवेऽपि न चेतस्याचेतनोपादानत्वम्। क्वाप्यदर्शनान्निर्विकारत्वाच्चेति परेण त्वां प्रत्युक्तदोषस्य तत्पक्षेऽप्राप्तेः। अष्टममप्ययुक्तम्। चशब्दाभावेन सिद्धान्तहेत्वंतरत्वायोग्यस्य त्वयापि "अन्यथानुमेय"मित्यनेनैकसूत्रत्वेन स्वीकृतस्य च "तर्काऽप्रतिष्ठाना"दित्यस्यास्मदीयरीत्या अन्यथा "स्वपक्षदोषाच्चे"ति सूत्रोक्ताद्वैपरीत्येनानुमेयम्। तर्काप्रतिष्ठानादित्येकवाक्यतया श्रुतसाध्यान्वयेन शङ्काशेषत्वे सम्भवति श्रौतस्य विलक्षणयोरपि कार्यकारणभावस्य न हानिः। तर्कस्याप्रतिष्ठितत्वादित्येवमध्याहृतसाध्यान्वयेन वाक्यं भित्वा सिद्धान्तशेषत्वोक्त्ययोगादनिर्मोक्षप्रतियोगिनोऽनुषञ्जनीयत्वाच्च। प्रसङ्गशब्दवैयर्थ्याच्च। किं च किं तर्कमात्रस्याप्रतिष्ठितत्वं किं वा श्रुत्याद्यननुगृहीतस्य। नाद्यः। तर्काप्रतिष्ठितत्वसाधकतर्कस्याप्यप्रतिष्ठितत्वेन तेन तर्काप्रतिष्ठानासिद्धेः। मीमांसानारम्भपाताच्च। "मन्तव्यः सोऽन्वेष्टव्यः यस्तर्केणानुसन्धत्त" इत्यादिश्रुतिस्मृतिविरोधाच्च। न द्वितीयः। ब्रह्मणोऽनुपादानत्वसाधकस्य वैलक्षण्यरूपतर्कस्य "निर्विकार"मित्यादिश्रुत्यननुगृहीतत्वादिति। यच्चोक्तं एतेन शिष्टैर्मनुव्यासप्रभृतिभिः केनचिदंशेन परिगृहीतस्य वैदिकदर्शनप्रत्यासन्नस्य प्रधानवादस्य निरासेन। तैः केनचिदप्यंशेनापरिगृहीताः वैदिकदर्शनाप्रत्यासन्नाः परमाण्वादिकारणवादाः प्रत्याख्याता इति "एतेने"ति सूत्रार्थ इति। तन्न। "एतेन सर्वे व्याख्याता" इत्यत्रापि त्वयाऽस्यैवार्थस्योक्तत्वेन पुनरुक्तेः। निरीशसांख्यवादादपि सेश्वरवैशेषिकादिवादानामेवेश्वरवादिभिः शिष्टैः परिगृहीतत्वादीशकारणत्ववादिवैदिकदर्शनप्रत्यासन्नत्वाच्च। तदुक्तमनुव्याख्याने "न च शिष्टागृहीतत्वं निरीशादीशवादिन" इति ॥ छ ॥ असदधिकरणम् ॥ 4 ॥%

 %प्रकाशिका%-- स्वीयप्रमाणेति ॥ "अन्यस्मृत्यनवकाशे"ति पूर्वसूत्रभागेनेति भावः । अनभिप्रेतस्येति ॥ उभाभ्यां ब्रह्मणो विकारित्वस्यानभ्युपगमादिति भावः। नन्वस्मद्रीत्येत्ययुक्तम्। प्राक्समन्वितकारणवाक्य एव युक्तिविरोधनिरासस्यौचित्येन कारीर्यादिवाक्यविचारस्यानवसरदुष्टत्वादित्यत आह ॥ यथा चेति ॥ त्वया वितथास्वीकारादिति भावः ॥ तदभावेनेति । सिद्धान्तसूत्रनिरस्यपूर्वपक्षसूत्राभावेनेत्यर्थः ॥ सर्वंशास्त्रमिति ॥ श्लोकेनान्वयः ॥ अतन्वेति ॥ एतच्चाद्वैतिमते। अधिकरणआनुत्थितिमाह ॥ किञ्च वैलक्षण्यादिति ॥ त्वन्मत इति ॥ अद्वैतिमते ॥ निमित्तत्वे सतीति ॥ "प्रकृतिश्चे"त्यत्रोभाभ्यां तस्यैवोक्तेरिति भावः। अद्वैतिमते दोषान्तरमाह ॥ किञ्च त्वन्मत इति ॥ स्वीकारादिति ॥ अन्यथा संसाराभावप्रसङ्गादिति भावः। मतद्वयेऽपि सौत्राक्षरास्वारस्यमाह ॥ किञ्चात्रेति ॥ "तथात्वं च शब्दा"दिति सूत्रांशार्थं प्रत्याह ॥ किञ्च जगत इति ॥ श्रुत्यवगतब्रह्मवैलक्षण्यस्येत्यर्थः। अत एव रामानुजभाष्ये "अस्य प्रत्यक्षादिभिरचेतनत्वेनाशुद्धत्वेनानीश्वरत्वेन दुःखात्मकत्वेनोपलक्भ्यमानस्ये"त्युक्तम्। वैलक्षण्यविशेषज्ञापनार्थं शब्दाच्चेत्युक्तिरित्ययुक्तमअ। व्यर्थत्वादिति भावः। व्याघातं चाह ॥ किञ्च यदीति ॥ चशब्दाभ्यामिति ॥ "विज्ञानं चाविज्ञानं चे"ति प्रत्येकं श्रुताभ्यामित्यर्थः। आद्यं सूत्रं निरस्य द्वितीयादि निराह ॥ अपि चेति ॥ पूर्वरूपेति ॥ प्रच्युतगोमयत्वाद्यवस्थानामेवावयवानां वृश्चिकादिशरीरोपादानत्वादिति भावः। तद्वत्प्रसङ्गे त्यस्यार्थः कार्यधर्मापत्ताविति ॥ सप्तममपीति ॥ एतच्च परमते ॥ मतान्तरे तु प्रधानकारणवादे हि निर्विकारपुरुषसन्निधानात्प्रधानप्रवृत्तावितरेतरधर्माध्यासाधयो दुरुपपादाः। अन्यत्रान्यधर्मानुसन्धानरूपोऽध्यासो निर्विकारपुरुषस्य न सम्भवति। अचेतनायाः प्रकृतेरध्यासस्सुतरां न सम्भवतीत्यर्थवर्णनात् ॥ अष्टममिति ॥ एतच्च मतद्वयेऽपि समम् ॥ एकसूत्रत्वेनेति ॥ एतच्च परमताभिप्रायेण। मतानत्रे तु तर्काप्रतिष्ठानादित्येतद्विभज्य तर्कमूलप्रधानवादप्रत्याख्यानपरत्वेन योजनात्। तत्र च स्वपक्षदोषात्तर्काप्रतिष्ठानाच्चेति विन्यासः स्वरस इत्यपिशब्दो व्यर्थ इति ध्येम्। अस्मदीयरीत्येत्यादिमतद्वयेऽपि समम् ॥ मन्तव्य इति ॥ मननादेस्तर्कानुसंधानरूपत्वादिति भावः। "यस्तर्केणानुसन्धत्ते स धर्मं वेद नेतर" इति रामानुजभाष्योक्ता मनुस्मृतिः ॥ यच्चोक्तमिति ॥ उभाभ्यामिति वर्तते। रामानुजमते "शिष्टाः परिशिष्टा इत्यर्थ" इत्येव विशेषः ॥ एतेनेति ॥ एतच्चाद्वैतिमतेन बोध्यम्। सुधोक्तदोषमाह ॥ निरीश्वरेति ॥ रामानुजमते तु "महद्दीर्घवद्वे"ति वक्ष्यमाणएन पौनरुक्त्यं ध्येयम्। निरीश्वरेत्यादिनोक्तमर्थं मूलारूढं करोति ॥ तदुक्तमिति ॥ एतेन कस्यचिच्छैवस्यापि मतं निरस्तं ध्येयम्। रीतिद्वयान्यतरानुसारित्वात्। एवमग्रेऽपि बोध्यम्। ग्रन्थगौरवभयान्न प्रपञ्च्यते ॥

** इति असदधिकरणम् ॥ 4 ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***



      ** अथ भोक्त्रापत्यधिकरणम् - अधिकरणविषयनिरूपणम्**



ॐ भोक्त्रापत्तेरविभागश्चेत्स्याल्लोकवत् ॐ ।  
अत्र सुधायां पूर्वं श्रुतिसंवादितया प्रबलयुक्त्यविरोध उक्तोऽत्र तु बहुश्रुतिसिद्धतया प्रबलयुक्त्यविरोध उच्यत इत्युक्तम्। तत्रासदादिशब्दानां पूर्वसिद्धान्तरीत्या ब्रह्मपरत्वेऽपि मुख्यार्थत्वादसत्कारणत्वे पूर्वपक्ष्युक्तश्रुतिसंवादाभावात्तत्प्रयुक्तप्राबल्यस्याप्यभावः। अत्र तु "एकीभवन्ती"त्यादीनामत्रत्यसिद्धान्तरीत्या स्थानैक्यादिपरत्वे मुख्यार्थहानेरैक्यश्रुतिसिद्धत्वस्य भावान्न तत्प्रयुक्तप्राबल्याभावः। तथा च पूर्वत्र श्रुतिसंवादियुक्तिविरोधे परिहृतेऽपीह बहुश्रुतिसिद्धतया प्रबलयुक्तिविरोधाशङ्का युक्ता। यद्यपि बावत्वादिका पूर्वाधिकरणयुक्तिरपि श्रुतिसिद्धा। तथापि सा प्रलयेऽसत्त्वरूपसाध्यं विनाप्युपपन्ना। अत्रत्या जीवाभिन्नत्वादिका युक्तिस्त्वसर्वकर्तृत्वरूपसाध्यं विनाऽनुपपन्नेति पूर्वपक्षोत्थानात्सङ्गति रगतार्थताऽधिकरणोपाधिश्च सिद्धा इति भावः।  
 यद्वा "न विलक्षणत्वा"दित्यत्र कारीर्यादिविधिवाक्यस्य युक्तिविरोधेनाप्रामाण्ये "तत्सामान्यादितरेषु तथात्व"मिति न्यायाद्ब्रह्मकारणवाक्यमप्यप्रामाणमिति शङ्का निरस्ता। "अभिमानी"त्यत्र तु सिद्धार्थस्य कारीर्यादिविधिवाक्यवद्वैगुण्यादिभिरसमाधेया प्रामाण्यस्य मृदादिवाक्यस्य युक्तिविरोधेनाप्रामाण्ये तत्सामान्यात्सिद्धब्रह्मकारणवाक्यमप्यप्रमाणमिति शह्का निरस्ता। "अस"दित्यत्र प्रलये ब्रह्मण एवाभावान्न तस्य कर्तृत्वम्। किन्तु प्रागभावस्यैवेति यः साक्षाद्ब्रह्मकर्तृत्वस्य युक्तविरोधः स निरस्तः। तत्र तु प्रलये ब्रह्मणः सत्त्वेऽपि सिद्धान्त्यभिमतस्य ब्रह्मैव कर्तृ न जीव इत्यस्य यः साक्षाद्युक्तिविरोधः स निरस्यत इत्यवान्तरसङ्गतिः। पृथगित्यत्र भेदश्रुतेः "तत्त्वमसी"त्याद्यभेदश्रुतिविरोधो निरसिष्यते। अत्र तु सर्वकर्तृत्वस्य श्रुतिसिद्धाभेदरूपयुक्त्यविरोध उच्यत इति भेदः। अत एवेह ब्रह्मणो मुक्ताभेदमात्रे न पूर्वपक्षपर्यवसानम्। किन्तु तदभेदरूपयुक्त्या सर्वकर्तृत्वं विरुद्धमितीयं चिन्तेहैव पादे सङ्गता। न तु फलाध्याय इति बाष्य एवोक्तम्।%

 %प्रकाशिका%-- ॐ भोक्त्रापत्तेः ॐ ॥ अत्र टीकायामधिकरणोपाधेरस्फुटत्वादनय्त्रोक्तमनुपपत्तिनिरासेन स्थापयितुं स्मारयति ॥ अत्रेति ॥ बहुश्रुतीति ॥ यद्यपि "श्रुतिसिद्धलिङ्गत्वेन प्रबलये"त्येव तत्र पाठः। तथापि "स्मृतियुक्तिश्रुतिगुणे"त्युपाधिसङ्ग्रहानुसारेण बह्विति तात्पर्योक्तिः। सङ्ग्रहाभिप्रायस्य तथैवाग्रेऽभिधास्यमानत्वादिति भावः ॥ न तत्प्रयुक्तेति ॥ श्रुत्यसिद्धत्वप्रयुक्तो यः प्राबल्याभावः स नास्ति। मुख्यार्थत्यागे हि स स्यात्। इह च पूर्वपक्षे मुख्यार्थस्यैव ग्रहणादिति भावः ॥ भावत्वादिकेति । विमता भावाः प्रलयेऽसन्तो भावत्वादित्यादिका "असदेवेदमग्र आसी"दित्यादिश्रुतिसिद्धेत्यर्थः। सङ्गतिः प्रत्युदाहरणरूपेत्यर्थः ॥ इति भाव इति ॥ सुधोक्तेरिति योज्यम्। स्वयं सङ्गत्यंतरमाह ॥ यद्वेति ॥ इति न्यायादिति ॥आद्यस्य द्वितीयपादे विधिवन्निगदाधिकरणे "विधिश्चानर्थकः क्वचित्तस्मात्स्तुतिः प्रतीयेत तत्सामान्यादितरेषु तथात्व"मिति गुणसूत्रोक्तन्यायादित्यर्थः। तत्र हि "अप्सुयोनिर्वा अश्वोऽप्सुजो वेतसः। वेतसशाखया चावकाबिश्च विकर्षती"ति। "आपो वै शान्ताश्शान्ताभिरेवास्य शुचं शमयती"त्येवंजातीयकेषु विधित्वमेव। नार्थवादत्वमिति प्राप्ते अप्सुयोनिरश्वः कर्तव्य इत्यादि विधिरशक्यत्वादनर्थकः। तस्मात्स्तुतिः प्रतीयेत शमयित्रीभिरद्भिरश्वस्य वेतसशाखानां च सम्बन्धो यजमानस्य कष्टं शमयतीति। तस्मात्सामान्याद्विध्यसम्भवात्स्तुतिसम्भवाच्चेतरेषु "ऊर्ग्वा उदुम्बर" इत्यादिषु। तथात्वं स्तावकतयार्थवादत्वमित्युक्तम्। तथा चास्यापि तत्तुल्यन्यायत्वात् "इति न्याया"दित्युक्तम् ॥ इत्यवान्तरेति ॥ बहिरङ्गशङ्कानिरासानन्तरमन्तरङ्गशङ्कानिरासस्यावसरप्राप्तत्वादवसर सङ्गतिरित्यर्थः। पौनरुक्त्यशङ्कां निराह ॥ पृथगिति ॥ अत एवेति ॥ सर्वकर्तृत्वस्य युक्त्यविरोधकथनादेवेत्यर्थः। "फलत्वेऽपि युक्तिविरोधेऽन्तर्भावादत्रोक्त"मित्युक्तमित्यर्थः। एतेन "मुक्तेश्वरयोर्भेद समर्थनं फलाध्यायसङ्गतमतो नैतत्सूत्रार्थ" इति टीकोक्तशङ्का निरस्ता ध्येया।

  %तात्पर्यचन्द्रिका%  
 %अत्र विष्णोर्जगत्कर्तृत्वादिकं युक्तिविरुद्धमुत नेति चिन्ता। तदर्थं ब्रह्मासर्वकर्तृजीवाभिन्नमुत नेति। तदर्थं "परेऽव्यये सर्व एकीभवन्ती"ति श्रुतिः किं स्वरूपैक्यपरत्वेन मुख्यार्था उत स्थानाद्यैक्यालम्बनत्वेनोपचरितार्थेति। तदर्थं वाक्यशेषे दृष्टान्तितं नदीसमुद्रैक्यं किं स्वरूपैक्यं किं वा स्थानाद्यैक्यमिति। ननु "न ह्यन्यस्यान्यत्वं युज्यत" इति भाष्ये पूर्वं भिन्नस्य पश्चादभिन्नत्वाभावः पूर्वपक्षयुक्तित्वेनोक्तः। "नान्यदन्यत्वमापन्नं क्वचिद्दृष्टं कथंचने"त्यनुव्याख्याने तु सिद्धान्तयुक्तित्वेन। तत्कथमिति चेदुच्यते। अत्र त्रयः पूर्वपक्षाः सम्भवन्ति। तत्र "एकीभवन्ती"ति ब्रह्मणस्तावन्मुक्ताभेदः श्रूयते। न च तावतैव ब्रह्मणोऽसर्वकर्तृत्वं सिध्यति। संसारिण इव मुक्तस्य सर्वकर्तृत्वे प्रत्यक्षादिविरोधाभावात्। पूर्वमसतोऽपि जीवे सर्वकर्तृत्वस्य मुक्तेरिव ज्ञानेनोदयसम्भवाच्च मुक्ताभिन्नस्यापि ब्रह्मणस्तावन्मुक्ताभेदः श्रूयते। न च तावतैव ब्रह्मणोऽसर्वकर्तृत्वं सिध्यति। संसारिण इव मुक्तस्य सर्वकर्तृत्वे प्रत्यक्षादिविरोधाभावात्। रपूर्वमसतोऽपि जीवे सर्वकर्तृत्वस्य मुक्तेरिव ज्ञानेनोदयसम्भवाच्च मुक्ताबिन्नस्यापि ब्रह्मणः कथञ्चित्कारणत्वसम्भवात्। "जगद्व्यापारवर्ज"मित्यत्र त्वत्रत्यसिद्धान्तन्यायेन भेदे सिद्धेऽपि मुक्तस्य सत्यकामत्वात्सर्वकर्तृत्वमिति शङ्कानिरासान्नात्रत्यपूर्वपक्षदशायां तत्रत्यसिद्धान्तेन मुक्तस्यासर्वकर्तृत्वसिद्धिः। तस्मादसर्वकर्तृत्वेन प्रत्यक्षसिद्धसंसार्यभेदाद्ब्रह्मणोऽपि तथात्वमिति वक्तुं मुक्तावभेदेन संसारेऽप्यभेदः साध्यः। "एकीभवन्ती"त्यभूततद्भावार्थच्विप्रत्ययस्तु "न ह्यन्यस्ये"ति युक्तिविरोधाद्भेदभ्रमनिवृत्तेरभूततद्भावाभिप्रायः। "तत्त्वमसी"तीदानीमप्यभेदश्रुतेः च्विप्रत्ययोऽस्वरस इति तु च। भाषय्विरोधात् "पृथगुपदेशा"दित्यनेन गतार्थत्वापाताच्चेत्येकः पूर्वः पक्षः। रएतं पक्षमाश्रित्य मुक्तावभेदेन पूर्वमभेदं वक्तुं "न ही"त्यादि पूर्वपक्षभाष्यं प्रवृत्तम्। द्वितीयस्तु च्विप्रत्ययस्वारस्यात्पूर्वं भेदः। मुक्तौ त्वभेदः। "न ह्यन्यस्ये"ति युक्तिस्तु च्विप्रत्ययरूपश्रुतिबाधितेति। एतत्पक्षदूषणाय पूर्वं सिद्धेन भेदेन पश्चादपि भेदं साधयितुं "नान्यदन्यत्व"मित्यादिसिद्धान्तानुव्याख्यानं प्रवृत्तमिति न भाष्यानुव्याख्यानयोस्तट्टीकयोर्वा विरोधः। तृतीयस्तु पूर्वं भेदाभेदौ। मुक्तौ तु केवलाभेदः। एवं च च्विप्रत्ययो युक्तः। पूर्वं केवलाभादाभावात्। "न ह्यन्यस्ये"त्यादियुक्तिविरोधश्च च। पूर्वमप्यभेदस्य सत्त्वात्। एतं वा पमाश्रित्य भाष्यानुव्याख्याने प्रवृत्ते। तत्र भाष्ये च्विप्रत्ययेन पूर्वं भेदस्य सिद्धत्वात्पूर्वपक्षानुपयुक्तत्वाच्चाभेद एव साधितः। अनुव्याख्यानेऽपि पूर्वं भिन्नाभिन्नस्यापि पश्चात्केवलाभेदो नास्तीति भावेन "नान्यदन्यत्व"मित्युक्तम्। अत्र च पक्षत्रये प्रत्येकं पुनः पक्षत्रयं सम्भवति। एकपदलक्षणयैव विरोधपरिहारात् चिन्मात्राच्चिन्मात्रस्य भेदाप्रसक्त्यैव विरोधपरिहारात् चिन्मात्राच्चिन्मात्रस्य भेदा प्रसक्त्यैक्योपदेशवैयर्थ्याच्चैकपदलक्षणाया एकत्रैव विशिष्टरूपत्यागेन ब्रह्मणः प्रत्यक्षसिद्धासर्वकर्तृजीवसालक्षण्येन वा जीवस्य श्रुतिसिद्धसर्वकर्तृब्रह्मसालक्षण्यन वा मिथ्यावादिरीत्या तदद्वयलक्षणया उभयत्रापि विशिष्टरूपत्यागेन चिन्मात्रैक्येन वेति। तत्राद्ये लक्षणस्यासम्भवः। द्वितीयेऽतिव्याप्तिः। सदापि शुद्धाभेद इति पक्षे संसारिणि मुक्तावेवाभेद इति पक्षे मुक्तेः पूर्वं भेदाभेदाविति पक्षेऽपि मुक्तेऽभेदांशमादाय संसारिणि चातिव्याप्तेः। तृतीयेऽपि सत्यं कर्तृत्वमसम्भवि। असत्यं तु प्रधानादावतिव्याप्तम्। सिद्धान्तिनोऽनिष्टं च। एतदेव पक्षत्रयमभिप्रेत्य टीकायां "जगत्कारणत्वादीश्वरैकनिष्ठं न सम्भवती"त्युक्तम्। एवं च "उभयगतविरुद्धधर्मत्यागेने"ति टीकावाक्य उपरितनो वा शब्दोऽनुषंजनीयः। (यद्वा तत्राद्यद्वितीययोः "उभयगतविरुद्धधर्मत्यागेने"ति टीकायां ब्र्हमणः सर्वकर्तृत्वं जीवस्य तु तन्नेतिव्यवस्थात्याग एवाभिप्रेतः। न तु मिथ्यावादिरीत्योभयत्र विशिष्टरूपत्यागः। तृतीये तु "जीवस्योश्वरसालक्षण्यग्रहणेन वेश्वरस्य जीवसालक्षण्यग्रहणेन वे"ति टीकायामन्यतरपरिशेषमात्रमभिप्रेतम्। न त्वेकगतधर्मत्यागः।) पूर्वपक्षोपसंहारटीकायां "परमार्थत इत्युक्तिरपि तात्विकाभेदेनाव्यवस्था चेत्काल्पनिकभेदेन व्यवस्था किं न स्यादिति शङ्कायां परमार्थतो ब्र्हमैव कारणं न तु जीव इति सिद्धान्तहानिरिति समाधातुम्। न तु मिथ्यावादिप्रक्रियया व्यवहारतो ब्रह्मैव कर्तृ न जीव इति व्यवस्थासिद्धावपि परमार्थतः सा न सिध्यतीति वक्तुम्। प्रस्तुतानुपयोगित्वात्। सुधायां तु प्रत्यक्षस्य प्राबल्याद्ब्रह्मणः प्रत्यक्षसिद्धा सर्वकर्तृजीवसालक्षण्यमेव वक्तव्यमित्यसम्भव एव निर्धारितः।%

 %प्रकाशिका%-- विषयसंशयटीकां व्यनक्ति ॥ अत्र विष्णोरिति ॥ इति श्रुतिरिति ॥ गताः कलाः पञ्चदशप्रतिष्ठादेवाश्च सर्वे प्रतिदेवतासु। कर्माणि विज्ञानमयश्च आत्मा परेऽव्यये सर्व एकीभवन्ति। यथा नद्यस्स्यंदमानास्समुद्रायणास्समुद्रं प्राप्यास्तं गच्छन्ति नामरूपे विहाय। तथा विद्वान्नामरूपाद्विमुक्तः परात्परं पुरुषमुपैति दिव्य"मित्याथर्वणश्रुतिरित्यर्थः। यदि स्वरूपैक्यं वाक्यशेषाभिमतं तदा तदनुरोधेन पूर्ववाक्यार्थवर्णनात्तत्सिद्धासर्वकर्तृजीवाभिन्नत्वरूपयुक्तिविरुद्धं विष्णुजगत्कर्तृत्वमिति तत्प्रतिपादकश्रुत्यप्रामाण्यम्। यदि तु स्थानैक्यं तदा तादृशजीवाभेदाभावेन हेतोरसिद्धातया न युक्तिविरुद्धं सर्वकर्तृत्वमिति नाप्रामाण्यमिति भावः। पक्षभेदेन भाष्यटीकां योजयितुं विरोधमुद्घाटयति ॥ नन्विति ॥ तत्कथमिति चेदिति ॥ भाष्यरीत्या प्रागभेदस्यानुमतत्वेन प्रागसिद्धेन भेदेन जीवो नान्यकालेऽपि ब्रह्मणैक्यमापत्स्यते प्राक्ततोऽत्यन्तभिन्नत्वात् यदेवं तदेवं यथा घटः पटेनेति साधनायोगात्तदनुरोधेन प्राग्भेदेंऽगीकृते तेनैव हेतुना मुक्तावप्यभेदो नेति पूर्वपक्षानुदय इति भावः। "प्रागभिन्नस्यैव जीवस्य ब्रह्मणैक्यमनेनोच्यत उत भिन्नस्याथ भिन्नाभिन्नस्ये"ति सुधावाक्यं हृदि कृत्वाऽऽह ॥ अत्र त्रय इति ॥ आद्यं विवृणोति ॥ तत्रेति ॥ मुक्तेति ॥ "गताः कला" इत्युपक्रमात् "परेऽव्यय" इति श्रवणाच्चेति भावः ॥ मुक्तेरिति ॥ आनन्दानुभवरूपायाः प्रागसत्या यथोदय इत्यर्थः। "बलमानन्द ओजश्च सहोज्ञानमनाकुलम्।  
 स्वरूपाण्येव जीवस्य व्यज्यन्ते परमाद्विभोः ॥ इत्यादिश्रुत्या परम प्रेमास्पदत्वादिनेदानीमीषदुपलब्धेश्चानन्दादिरूपत्वं जीवस्य सिद्धमपि व्यक्तिर्न सिद्धेति मुक्तेरिवेत्युक्तम्। कारणत्वं तु प्राक्सर्वथा न सिद्धम्। प्रत्युत तदभाव एव सिद्ध इति कथंचिदित्युक्तम्। ननु चतुर्थस्य चतुर्थे पादे नवमेऽधिकरणे मुक्ताः किं सृष्ट्यादिव्यापारवन्त उत नेति सन्देहे "सर्वान् कामानाप्त्वाऽमृतस्समभव"दिति श्रुतेस्तेषां सत्यकामत्वेन कामितसर्वप्राप्त्युपपत्त्या सर्वशब्दसङ्कोचायोगान्मुक्तास्सृष्ट्यादिमन्त इति प्राप्ते "अस्माच्छरीरभेदादुत्क्रम्ये"ति जीवप्रकरणात्तेषां जगत्सृष्ट्यादेरभावात् "स्वाधिकानन्दसम्प्राप्तौ सृष्ट्यादिव्यापृतिष्वपि। मुक्तानां नैव कामस्स्या"दित्यादिना तेषां तत्र कामनानिषेधेन च सर्वशब्दसङ्कोचोपपत्तेर्न जगद्व्यापारवन्तो मुक्ता इति मुक्तानां विश्वकर्तृत्वस्य निषेत्स्यमानत्वात्कथमेतदित्यत आह ॥ जगदिति ॥ अत्रत्येति ॥ तस्येदानीमनुत्थानात्। स्वर्गकामाधिकरणपूर्वपक्षदशायां भावाधिकरणस्येवेति भावः। उपचारे बीजमाह ॥ न ह्यन्यस्येति । भाष्येति । "न ह्यन्यस्ये"ति भाष्ये युक्तेरेवोक्तेरिति भावः। तदुपलक्षणमस्त्वित्यत आह ॥ पृथगिति ॥ तत्र श्रुत्यवष्टंभेनैवाभेदपूर्वपक्षकरणादिति भावः। एतेन "मुक्तजीवाभिन्नस्यापि कथंचिज्जगत्कारणत्वं निर्वोढुं शक्य"मित्यादिटीका विवृता। "द्वितीयेत्विदमुपतिष्ठते। नान्यदिती"ति सुधावाक्यं हृदि कृत्वाऽऽह ॥ द्वितीयस्त्विति ॥ च्‌विप्रत्ययेति । अत एव टीकायां "यो यथा श्रूयते स तथैवेति व्याप्ते"रित्युक्तमिति भावः। एवं पक्षभेदेनाविरोधमुक्त्वा पक्षैक्येनापि तमाह । तृतीयस्त्विति ॥ च्विप्रत्ययेति ॥ अत एव टीकायां "यो यथा श्रूयते स तथैवेति व्याप्ते"रित्युक्तमिति भावः। एवं पक्षभदेनाविरोधमुक्त्वा पक्षैक्येनापि तमाह ॥ तृतीयस्त्विति ॥ एतं वेति ॥ अयं च पक्षः "द्वितीयनिराकरणएन तृतीयपक्षस्य निरस्तत्वा" दिति सुधावाक्यादवगम्यत इति भावः। "जीवाभेदो ह्युभयगतविरुद्धधर्मत्यागेन जीवस्येश्वरसालक्षण्यग्रहणेन वेश्वरस्य जीवसालक्षण्यग्रहणेन वा सम्भवती"ति टीकां विवरीतुमाह ॥ अत्र चेति ॥ एकपदेति ॥ जीवपरवाचिपदयोर्मध्ये इत्यर्थः ॥ वैयर्थ्यादिति ॥ भेदभ्रमनिरासार्थत्वात्तस्येति भावः ॥ असत्यं त्विति ॥ तदुक्तं सुधायां "न च काल्पनिकं लक्षणमस्त्विति वाच्यम्। अनङ्गीकारात्। प्रधानादिष्वपि सम्भवेनातिप्रसङ्गाच्चे"ति। उक्तलक्षणदोषोषु टीकाविरधमाशङ्क्याह ॥ पूर्वपक्षेति ॥ न त्विति ॥  
 येनोक्तातिव्याप्त्यादिदोषो न युक्तस्स्यादिति भावः ॥ प्रस्तुतेति ॥ "सर्वथा न जगत्करणत्वादीश्वरैकनिष्ठ"मिति प्रस्तुतेत्यर्थः। एतेन "न ब्रह्मणे जगत्कारणत्वं वास्तवं भवती"ति सुधावाक्यमप्युक्ताभिप्रायमिति भावः।  
 ननु तत्र जीवसालक्षण्यमेव भाति। तत्कथमित्यत आह ॥ सुधायां त्विति ॥

  %तात्पर्यचन्द्रिका%  
 %सिद्धान्तमाह ॥ नञध्याहारेणेत्यादिना ॥ अयं भावः ॥  
  वाक्यान्तरविरोधाच्च पूर्वापरविरोधतः।  
  उपपत्तिविरोधाच्च नैव युक्तं मतत्रयम् ॥ 1 ॥  
 उक्तं द्विविधं पक्षत्रयमपि मुक्तावभेदसापेक्षमअ। स एव त्वसिद्धः। "एकीभवन्ती"ति श्रुतेर्भाष्ये "यथोदक"मिति श्रुत्यन्तरादि विरोधोक्तेः। न्यायविवरणे च "निरञ्जनः परमं साम्य"मिति पूर्ववाक्यविरोधस्य "परात्परं पुरुषमुपैति दिव्य"मित्युत्तर वाक्यविरोधस्य चोक्तेः। अभेदपरत्वे च परेणाव्ययेनेति तृतीया स्यान्न तु सप्तमी। तथा "सायं गोष्ठे गाव एकीभवन्ती"तिवत्स्थानैक्यस्यैव प्रतीतेः। तथा "कर्माणि विज्ञानमयश्च आत्मे"ति पूर्ववाक्यस्थकर्म शब्दविरोधः। कर्मणां ब्रह्मणैक्यायोगादित्यादिबाधकानां च ग्रन्थान्तर उक्तेः। भेदाभेदपक्षेऽपि पूर्वमप्यभेदस्य विद्यमानत्वेनाद्यांत्यपक्षयोः च्विप्रत्ययस्य चायोगात् मध्यांत्यपक्षयोः "नान्यदन्यत्व"मित्यनुव्याख्यानोक्तोपपत्तिविरोधाच्चान्यपरत्वात्। किं च  
  भिन्ननद्यब्धिदृष्टान्तं वदन्तीयं श्रुतिः स्वयम्।  
  गौणार्थपरतां स्वस्या आचष्टे स्पष्टमेव नः ॥ 1 ॥  
 श्रूयते हि "एकीभवन्ती"त्यस्यानन्तरमेव "यथा नद्यः स्यन्दमानाः समुद्रायणाः समुद्रं प्राप्यास्तं गच्छन्ती"ति भिन्ननदीसमुद्रदृष्टान्तः। एवं च  
  रथ्याजलं विष्णुपदीजलेनैकत्वमागतम्।  
  इतस्ततो गता गावः सायमेकत्वमागताः ॥ 1 ॥  
  एकीभूता तु सा सेनापाण्डवानभ्यवर्तत।  
  इत्यादिवद्भवेदेकीभवन्तीत्यादिवेदवाक् ॥ 2 ॥  
 न च जलस्य जलान्तरमेलनेनैक्यम्। "तादृगेवे"ति भाष्योक्तसावधारण श्रुत्या "यतो वृद्धिः प्रदृश्यत" इति सयुक्तिकस्मृत्या च विरोधात्। किं च  
  मानभेदात्स्पर्शरसपूर्वभेदाच्च नीरयोः।  
  मेलनेऽप्यभिदानास्ति यथैव क्षीरनीरयोः ॥ 1 ॥  
 न केवलं "यतो वृद्धि"रिति स्मृत्युक्तं परिमाणभेदमात्रम्। किन्तु शीतोष्णयोर्मधुरोपरयोस्सङ्गतसरित्सम्बन्धिजलयोर्मेलने स्पर्शादिभेदोऽपि दृश्यते। अन्यथा हंसेन विविच्यमानयोः क्षीरनीरयोरप्यभेदः स्यात्। द्रुतस्वर्णताम्रयोर्मेलनेनाभेदे तत्कार्ये पणादौ केवलस्वर्णादि कार्यपणान्मूल्यादिभेदश्च न स्यात्। क्षीरे सिक्ता सुरा च क्षीरं स्यात्। प्रसिद्धश्च लोके सङ्गतानां कृष्णादिसप्तनदीजलानां गङ्गादिसहस्रनदीजलानां च पुनः प्रत्येकं समुद्रसङ्गमार्थं विभक्तानां विलक्षणपूर्वरूपरसादिमत्तया भेदः। किञ्च "अवस्थितेरिति काशकृत्स्न" इति सूत्रे भामत्यामेव "का पुनर्नद्यभिमता आयुष्मतः। किं पाथः परमाणव उतैषां संस्थानभेद आहोस्वित्तदारब्धोऽवयवी। तत्र संस्थानभेदस्य वाऽवयविनो वा समुद्र निवेशे विनाशात्कस्य समुद्रेणैकता। नदीपाथः परमाणूनां तु समुद्रपाथः परमाणुभ्यः पूर्वावस्थितेभ्यो भेद एव। नाभेदः। एवं समुद्रादपि तेषां भेद एवे"त्यादिना नदीसमुद्रयोरभेदो निरस्तः। एवं च--  
  माषादिवच्च राश्यादौ सभादौ ब्राह्मणादिवत्।  
  जले जलान्तरस्यापि संश्लेषो न त्वभिन्नता ॥ 1 ॥%

 %प्रकाशिका%-- सङ्ग्रहं व्याचष्टे ॥ उक्तं द्विविधमिति ॥ एकपदलक्षणयोभयपदलक्षणयेत्युक्तद्विविधमित्यर्थः। प्राक् त्रैविध्योक्तावप्येक पदलक्षणापक्षेऽवान्तरभेदमविवक्षितत्वाद्विविधमित्युक्तम्। श्रौतत्वात्कथमसिद्ध इत्यत आह ॥ रएकीभवन्तीति ॥ "उदकं तूदके सिक्त"मिति स्मृतिरादिपदार्थः ॥ द्वितीयपादं विवृणोति ॥ न्यायविवरणे चेति । एतेन "निरञ्जन" इत्यादिटीकैतन्मूलेत्युक्तं भवति। तृतीयपादं व्यनक्ति ॥ अभेदेति ॥ सहयोगे तृतीयाभिधानादिति भावः। ननु कर्माण्येकीभवन्तीत्यस्य चित्स्वरूपे भ्रांत्यारोपितानि ज्ञानेन निवर्त्यंत इत्यभिप्राय इत्यत आह ॥ इत्यादिबाधकानां चेति ॥ तथात्वे विज्ञानात्मनोऽपि निवृत्तिस्स्यात्। सकृच्छ्रुतैकीभावशब्दस्यार्थद्वयायोगात्। "आकाशस्सम्भूत" इत्यादौ त्वनन्यगत्या तथात्वमुपेयते। किञ्च कर्मणां निवृत्त्युपगतौ तेषां कलात्वेन "गताः कलाः पञ्चदशे"त्यत्र कर्मभिस्सह षोडशकला इत्येवोक्तिस्स्यान्न तु पृथङ्निवृत्त्युक्तिः। "किं च कर्मणां विज्ञानात्मना सहोक्तिश्च व्यर्था। निवृत्त्यर्थत्वे "एकीभवन्ती"त्यत्रामुख्यार्थत्वस्य त्वयापि स्वीकार्यत्वा"दित्यादीनां तत्वनिर्णयटीकायां न्यायामृते चोक्तेरित्यर्थः। ननु स्थानैक्यपरत्वेऽमुख्यार्थत्वं श्रुतेस्स्यादिति चेन्न। कथितबाधकैर्मुख्यार्थत्यागस्यावश्यकत्वात्। वाक्यशेषबलाच्च मुख्यार्थत्यागो युज्यत इति भावेनाह ॥ किं चेति ॥ अयं च परिहारो भाष्ये यथोदकं शुद्धे शुद्धमित्यादिस्मृत्युक्त्या तुल्यन्यायतया सूचितः। तत्वनिर्णये कण्ठोक्तः। व्याचष्टे ॥ श्रूयते हीति ॥ पर्यवसितं श्रुत्यर्थमाह ॥ एवं चेति ॥ रथ्येति स्वसङ्ग्रहः ॥ एकीभूतेति ॥ न्यायविवरणोक्तो मत्यैक्ये दृष्टान्तोऽयम्। प्राक्तनद्वयं तु स्थानैक्ये। तदुक्तं  
  जीवस्य परमैक्यं तु बुद्धिसारूप्यमेव तु।  
  एकस्थाननिवासो वा व्यक्तिस्थानमपेक्ष्य तु ॥ इति।  
 भिन्ननदीत्युक्तं भेदं साधयति ॥ न चेति ॥ ननु मानभेदाद्भेदः प्रागेव "यतो वृद्धि"रिति स्मृत्युक्त्या साधितः। पुनः कथं सङ्ग्रहे तदुपादानमित्यतो विवृणोति ॥ न केवलमिति ॥ द्रुतेति ॥ द्रवीभूतेत्यर्थः। ननुभवतु लोके वृद्ध्याद्युपलम्भेन भेदः। नदीसमुद्रयोस्तु तदनुपलम्भात्कथं भेद इति चेन्न। तुल्यन्यायतयाऽनुमानसिद्धत्वात्। "न हि भिन्नानां नदीजलपरमाणूनां सामुद्राणुभिरैक्यं युज्यत" इति तत्वनिर्णयादौ भगवत्पादादिभिर्भेदसमर्थनाच्च। अङ्गीकृतश्च त्वयापीत्याह ॥ किं चेति ॥ दृष्टान्ते भेदोपलम्भोऽस्ति नात्रेत्यतो बीजमाह ॥ द्रवेति ॥

  %तात्पर्यचन्द्रिका%  
 %यदुक्तं परैः ब्रह्मण उपादानत्वे भोक्तुः शरीरस्य भोग्यत्वापत्तेर्बोग्यस्य च शब्दादेर्भोक्तृत्वापत्तेस्तयोरविभागः स्यात्। द्वयोरपि परमकारणब्रह्मणोऽनन्यत्वादिति प्राप्ते मैवं एकसमुद्रकार्याणां फेनतरङ्गादीनामिव विभागोपपत्तेरिति सिद्धान्त इति ॥ तन्न ॥ विवर्तसिद्धान्ते साङ्कर्यशङ्कानुदयात्। किञ्च पूर्वपक्षिणा किं कार्याणां चेतनाचेतनत्वरूपेण विभागो न स्यादित्यापाद्यते किं वा येन केनचिद्रूपेण। नाद्यः। चेतनस्यानादित्वेन कार्ये तद्विभागाभावेनेष्टापत्तेः।  
 ननु चेतनस्यानादित्वेऽपि ब्रह्माभेदाद्ब्रह्मकार्यत्वेन ब्रह्माभिन्नं यज्जडं तद्रूपत्वापत्तिरिति चेन्न। "दृश्यते"त्वित्यतीताधिकरणस्थसूत्रेणैव जडोपादानत्वेऽपि ब्रह्मणश्चेतनत्वाहानेरुक्तत्वेन ब्रह्माभेदेन जीवस्य जडत्वाप्राप्तेः। नांत्यः। एकमहासुवर्णपिण्डकार्याणां कटकमकुटाद्यवस्थानां भेदस्यैव दर्शनेन ब्रह्मकार्याणामप्याकाशवाय्वादीनां भेदसम्भवात्। सुवर्णपिण्डं सावयवं ब्रह्म तु निरवयवमिति चेत्तर्हि त्वन्मते "कृत्स्नप्रसक्ति"रिति सूत्र इव निरवयवस्य ब्रह्मणो युगपदनेकद्रव्योपादानत्वं न युक्तमिति पूर्वपक्षयितव्यम्। न तु कार्याणां विभागो न युक्त इति। तस्मान्न पूर्वपक्षोदयः। सिद्धान्तोऽप्ययुक्तः। विवर्तवादे फेनतरङ्गादिदृष्टान्तोक्त्ययुक्तेः। ऐनतरङ्गादीनां भिन्नानेकजलावयवोपादान कत्वेनैकोपादानकत्वाभावाच्च। केचित्तु ब्रह्मणः शरीरित्वे जीववद्दुःखादि भोक्तृत्वापत्तेरविभागः स्यादिति शङ्कानिरासार्थमिदं सूत्रमित्याहुः। तन्न। अस्मद्रीत्या भोक्तुर्जीवस्य ब्रह्मत्वापत्तेरित्यल्पाध्याहारेणोपपत्तौ ब्रह्मणः शरीरित्व इत्यापादकाध्याहारस्य आपाद्येऽपि दुःखादि पदाध्याहारस्य भोक्तृशब्दे भावप्रधानतायाश्च कल्प्यत्वात्। अस्याः शङ्कायाः "सम्भोगप्राप्ति"रित्यत्रैव निरस्तत्वाच्च। ननु तत्र शरीरान्तरावस्थानमात्रप्रयुक्तभोक्तृत्वाशङ्काया निरासः। इह तु शरीरस्वामित्प्रयुक्ताया इति चेन्न। तथापि त्वया तत्र "न हि शरीरान्तरवर्तित्वमेव सुखदुःखहेतुः. अपि तु पुण्यपापरूपकर्मवशत्वम्। तत्त्वपहतपाप्मनः परमात्मनो न सम्भवती"त्युक्तत्वात्। अत्र च "न हि जीवस्य शरीरधातुसाम्यवैषम्यनिमित्तसुखदुःखभोक्तृत्वं सशरीरत्वकृतम्। अपि तु पुण्यपापरूपकर्मकृतम्। अपहतपाप्मनस्तु परमात्मनः स्थूलसूक्ष्मरूपकृत्स्नजगच्छरीरत्वेऽपि कर्मसम्बन्धगन्धो नास्ती"त्युक्तत्वात् परिहारभेदाभावात्। अतिदेशत्वे तु तदानन्तर्यं स्यात्। नन्वत्रोक्तं सुधदुःखादेः कर्मोपाधिकत्वं स्वीकृत्य सुखदुःखादिरहितस्यापीशस्य सन्निधानप्रयुक्तायाः जीवगतदुःखादिभोक्तृताशङ्कायास्तत्र निरास इति चेत् तत्र शङ्कितं भोक्तृत्वं किं स्वगतत्वेनान्यगतदुःखाद्यनुसन्धातृत्वं किं वा तत्साक्षात्कारित्वमात्रम्। नाद्यः। जीवस्याप्यन्यगतदुःखादौ स्वगतत्वभ्रान्तेरभावेन तदापादनायोगात्। नांत्यः। इष्टापत्तेरिति ॥ छ ॥ भोक्त्रधिकरणम् ॥ 5 ॥%

 %प्रकाशिका%-- सुधोक्तं विवृण्वन् परमतमनूद्य निराह । ब्रह्मण इति ॥ विवर्तेति ॥ ब्रह्मतादात्म्यरूपशङ्काबीजाभावादिति भावः। "भोक्तृत्वापत्तित इति यन्मतं तत्कुतो हरिः। भोक्त्रापत्तेरिति प्राहे"त्यनुव्याख्यानोक्तिरुपलक्षणम्। पूर्वोत्तरपक्षदोषोक्तेरिति भावः। परिणामपक्षेऽपि दोषमाह ॥ किञ्चेति । कार्य इति । कार्यप्रपञ्चे चेतनाचेतनविभागाभावेनेत्यर्थः। ननु सुवर्णस्यैकैकभागेन कटकादिजनकतया भिन्नावयवोपादानतया कार्यभेदो युक्तः। नैवं ब्रह्मणीत्यन्योपादानस्यैवान्यं प्रत्युपादानत्वात्साङ्गर्यशङ्केत्याशङ्क्य निरस्यति ॥ सुवर्णेति ॥ इति पूर्वपक्षयितव्यमिति ॥ तत्सिद्ध्युत्तरकालीनत्वादेतद्विचारस्येति भावः। सुधायामद्वैतिमते यथानुव्याख्यानं सूत्राक्षरास्वारस्यमुक्त्वा "ये तु व्याचक्षते चिदचिद्वस्तु शरीरत्वे ब्रह्मणो जीववद्दुःखादिभोक्तृत्वापत्ते"रित्यादिना रामानुजमतमप्यनूद्य सम्भोगसूत्रेण गतार्थत्वादिना दूषितम्।  
 तत्सूत्राक्षरास्वरस्यस्याप्युपलक्षणमिति भावेन तन्मते सूत्रार्थमनूद्य निराह ॥ केचित्त्विति ॥ स्थूलसूक्ष्मचिदचिद्वस्तुशरीरस्य कार्यकारणरूपत्वात्स्वभावविभाग उपपद्यत इत्युक्तम्। तन्न युक्तमअ। ब्र्हमणः शरीरित्वे तस्य जीववच्छरीरधातुसाम्यवैषम्यनिमित्तसुखदुःखादिभोक्तृत्वापत्तेस्स्वभावविभागो न स्यादिति चेन्न। यथा कान्तारनिपतितस्यापि नृपस्य न दंशमशकाद्युपद्रवस्तथाऽत्रापि स्यादित्याहुरित्यर्थः ॥ भावेति ॥ अयं च दोषः प्राचीनपक्षेऽपि योज्यः ॥ सम्भोगेति ॥ ननु तद्भाष्य एतदेवाशङ्क्य तत्र ह्युपास्यतया हृदयायतने सन्निदानस्य शरीरान्तर्वर्तित्वमात्रेण भोगप्रसङ्गो न विद्त इत्युक्तम्। इह तु जीववद्ब्रह्मणोऽपि शरीरित्वे तद्वदेव सुखदुःखयोर्भोक्तृत्वप्रसङ्गो दुर्वार इत्युच्यत इत्यनेन समाहितमित्यतस्तदाशङ्क्य निराह ॥ नन्विति ॥ इष्टापत्तेरिति ॥ सर्वज्ञत्वादीश्वरस्य सुखदुःखादिसाक्षात्कारस्य त्वयापि स्वीकृतत्वादिति भावः ॥ छ ॥

**इति भोक्त्राधिकरणम् ॥ 5 ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***

         **अथ आरम्भणाधिकरणम्**

॥ ॐ तदनन्यत्वमारम्भणशब्दादिभ्यः ॐ ॥  
 अत्र बहुयुक्तिविरोधः परिह्रियते। तत्र च बहुत्वं महदादिकं कर्त्रन्यस्वतन्त्रकारणसापेक्षम्। सृष्टत्वात्। घटवत्। तत्सृष्टिस्तत्सापेक्षा। सृष्टित्वात्। घटसृष्टिवदिति प्रयोगभेदमात्रान्न भवति। किन्तु महदादिसृष्टिः कर्त्रनधीनसत्ताकाधिष्ठानसापेक्षा। तथा तदनधीनशक्तिकाधिष्ठानसापेक्षा। तथोक्तरूपकरणसापेक्षा। सृष्टित्वात्। एवं स्थित्यादिरपीति प्रमेयभेदादिति नातिप्रसङ्गः। पूर्वत्रेश्वरस्य विश्वकर्तृत्वमेव नेति शङ्का परास्ता। अत्र तु श्रुतिसिद्धं तदुपेत्य स्वानधीनसत्तादियुक्तसाधनसापेक्षं तदिति शङ्का निरस्यत इति सङ्गतिः। अत्र जन्मादिसूत्रे विवक्षितं ब्रह्मणः स्वतन्त्रसाधनांतरनिरपेक्षकर्तृत्वं युक्तिविरुद्धमुत नेति चिन्ता। तदर्थः किं वा तदनध्याहारेणाक्षेपार्थ इति। तदर्थं "अद्भ्यस्सम्भूत" इत्यादिश्रुतिः किं स्वतन्त्रसाधनान्तरपरोत परतन्त्रसाधनान्तरपरेति। तदर्थं कर्तुः स्वतन्त्रसाधनापेक्षा किं कर्तृत्वप्रयुक्तोताशक्तिप्रयुक्तेति।  
 पूर्वपक्षमाह ॥ स्वतन्त्रेति ॥ अयं भावः। उक्तानुमानैरीशोऽपि स्वतन्त्रसाधनापेक्षः। यदि चेशत्वात्तदनपेक्षा तर्हि तत एव स्वाधीनसत्ताकमप्यान्तरं ज्ञानेच्छादिकं बाह्यं च कालकर्मप्रधानादिसाधनं नापेक्षेत। "किं स्विदासी"दिति वाक्यं तु "अद्भ्यः सम्भूत" इत्यादिभिः स्वतनत्रसाधनोक्तेस्तदविरोधाय परिहाराध्याहारेण प्रश्नो वाऽस्मदादेरिव सर्गानंतरभाविसाधनं नेत्येवंपरं वा। यद्यपि "अद्भ्यः सम्भूत" इत्यादौ साधनांतरमेवोक्तम्। न तु तस्य स्वातन्त्र्यम्। तथापि पारतन्त्र्यानुक्तौ स्वातन्त्र्यं स्वतः प्राप्तम्। लोके स्वतन्त्रसाधनापेक्षत्वे च कर्तृत्वमेव तन्त्रम्। लाघवात्। न त्वशक्तकर्तृत्वम्। गौरवात्। सर्वस्येशाधीनत्वश्रुतिश्च तत्सृष्टविषया। न तु सृष्ट्युपकरणविषया। अन्यथा साधनादिकमीशेन साधनांतरेण साध्यम्। तदप्यन्येनेत्यनवस्थेति।%

 %प्रकाशिका%-- ॐ तदनन्यत्वं ॐ । टीकायामस्फुटत्वात्सुधोक्तमेवाधिकरणोपाधिं पूर्वापरापौनरुक्त्यायाह ॥ अत्रेति ॥ ननु सुधायां महदादिसृष्टिः कर्तृभिन्नस्वतन्त्रकारणसापेक्षा। सृष्टित्वात्पटसृष्टिवत्। महदादिकं कर्तृव्यतिरिक्तकारणायत्तोत्पत्त्यादिकम्। कार्यत्वात् घटवदित्यादिना प्रयोगभेदोक्त्या तेनैव बहुत्वमिति भाति। तथात्वे पूर्वत्रापि ईशो न सर्वकर्ता। असर्वकर्तृजीवाभिन्नत्वात्। सर्वकर्तृत्वं वा नेशनिष्ठम्। असर्वकर्तृजीवाभिन्नेऽयुक्तत्वादित्यादिरूपेण पूर्वत्रापि प्रयोगभेदसम्पादनसौलभ्यादित्यत आह ॥ तत्र च बहुत्वमिति ॥ "कर्त्रनधीनसत्ताशक्त्यादिमत्कारणान्तरसापेक्षा खलु पटादिसृष्टिर्दृष्टे"ति सुधावाक्यं हृदि कृत्वाह ॥ किन्तु महदादीति ॥ प्रयोगभेदप्रदर्शनं तु शिष्यव्युत्पादनार्थमिति भावः ॥ एवमिति ॥ स्थितिः कर्त्रनधीनसत्ता शक्त्यादिमदधिष्ठानसापेक्षा। एवं संहृतिनियमनादयोपीत्यर्थः ॥ तदुपेत्येति ॥ एतेन "असदिति चे"दितिप्रागपि प्रलये सर्वासत्त्वमाशङ्कितमिहापि "असद्व्यपदेशा"दिति तदाशङ्क्यत इति पौनरुक्त्यं निरस्तं बोध्यम् ॥ सङ्गतिरिति ॥ सामान्यविशेषविचाररूपेण "असदिति चे"दिति प्रागपि प्रलये सर्वासत्त्वमाशङ्कितमिहापि "असद्व्यपदेशा"दिति तदाशङ्क्यत इति पौनरुक्त्यं निरस्तं बोध्यम् । सङ्गतिरिति ॥ सामान्यविशेषविचाररूपेण "अत्ता गुहां" इत्यत्रेवावसरसङ्गतिरित्यर्थः। "तज्जगत्सृष्ट्यादिकं विषय" इत्यादिटीकां व्यनक्ति ॥ अत्र जन्मादीति ॥ युक्तीति ॥ प्रागुदाहृतयुक्तीत्यर्थः। सौत्रारम्भणशब्देत्यतदंशसूचितां चिन्तामाह ॥ किंस्विदिति ॥ सत्वाच्चावसरस्येति सूत्रसूचितामाह ॥ अद्भ्यः इति ॥ यद्याद्यःकल्पस्तदा ईश्वरस्य कर्तृत्वेन स्वतन्त्रसाधनस्यावश्यकत्वेन "आद्भ्य" इत्यादेस्तत्परत्वावश्यंभावात्तदनुरोधेन "किंस्वि"दित्यस्य स्वतन्त्रसाधनाक्षेपायोगेन प्रश्नार्थत्वात्तादृशकर्तृत्वं युक्तिविरुद्धम्। द्वितीये तु नेति व्यक्तमिति भावः। सूत्रान्तरसूचिता तूहनीयेति भावः।  
 प्रागुक्तसृष्टित्वादिहेतूनामनीशकर्तृकसृष्टित्वमुपाधिमाशङ्क्य "युक्ते"रिति सूत्रांशव्यावर्त्यं समाधिमाह ॥ यदि चेति ॥ नापेक्षेतेति ॥ तथा च बाधकतर्कसध्रीचीनतया "अनुकूलेन तर्केणे"ति न्यायात्पक्ष एव उपाधेस्साध्यव्यापकताभङ्ग इति भावः। ननु युक्तिः श्रुतिबाधितेत्यतस्तां सावकाशयति ॥ किं स्विदिति ॥ "किं स्विदासीदधिष्ठानमारम्भणं कतमत्स्वित्कथासीत्। यतो भूमिं जनयन्विश्वकर्मा विद्यामौर्णोन्महिना विश्वचक्षाः"। इत्यष्टमाष्टकस्थश्रुतौ किंशब्दस्य प्रश्नाक्षेपसाधारण्येपि "किंस्विद्धिमस्य भेषज"मित्यस्य "अग्निर्हिमस्ये"ति परिहारानुरोधात्प्रश्नार्थत्वमिवात्रापि तथात्वं युक्तम्। न चाध्याहारो निर्बीजः। "अद्भ्यः सम्भूतः पृथिव्यै रसाच्च विश्वकर्मणस्समवर्तताधि। तस्य त्वष्टा विदधद्रूपमेति तत्पुरुषस्य विश्वमाजानमग्रे"। इति तैत्तिरीयश्रुतौ तत्पुरुषाख्यो हिरण्यगर्भो विश्वकर्मणो हरेस्सकाशादबाद्युपलक्षितभूतै रसोपलक्षिततन्मात्राभिश्चेत्पन्न इत्युक्त्या स्वतन्त्राबादिसाधनप्रतीतेरित्यर्थः। आक्षेपार्थत्वमुपेत्याप्याह ॥ अस्मदिति ॥ श्रौताधिष्ठानादिशब्दस्तद्विशेषपर इत्यर्थः। भाष्ये स्वतन्त्रसाधनपरतयोदाहृतां श्रुतिमाक्षिप्य सुधोक्तमेव समाधिमाह ॥ यद्यपीति ॥ गौरवतर्कपराहतत्वाच्चोपाधेस्साध्यव्यापकत्वं नेत्याह ॥ लोक इति ॥ यद्वा "यदि चे"त्यादिना हेतूनामप्रयोजकत्वशङ्का निराकृता। "लोक" इत्यादिना सोपाधिकत्वमाशङ्क्य निरस्यत इति ज्ञेयम् ॥ सर्वस्येति ॥  
  द्रव्यं कर्मच कालश्च स्वभावश्चेतना धृतिः।  
  यत्प्रसादादिमे संति न सन्ति यदुपेक्षया ॥  
 इत्यादिश्रुतिरित्यर्थः। ननु भवेदनादित्वे तदनधीनता। साधनादिकमपि तेनैव सृष्टमस्त्वित्यत आह ॥ अन्यथेति ॥

  %तात्पर्यचन्द्रिका%  
 %सिद्धान्तमाह ॥ सिद्धान्तयदिति ॥ अयं भावः --  
  स्वतन्त्रसाधनापेक्षा लोकेऽशक्तिनिबन्धना।  
  ईश्वरस्य त्वसामर्थ्यं न कुत्रापीश्वरत्वतः ॥ 1 ॥  
  द्रव्यस्य कर्मकालादेः श्रूयते चेशतंत्रता।  
  नानासिल्पेषु निपुणः साधनं स्वयमेव हि ॥ 2 ॥  
  सम्पाद्यते न कार्याणि कुर्वंल्लोकेपि दृश्यते।  
  स्वाधीनसाधनादानं त्वीशस्य न विरुध्यते ॥ 3 ॥  
  प्रमितत्वाच्च लीलात्वादीशत्वाघातुकत्वतः।  
  लीलया दण्डमालंब्य गच्छन्किं पङ्गुतां व्रजेत् ॥ 4 ॥  
 अनादिसाधनानामपीशाधीनत्वान्नानवस्था। साधनांतरस्य च "अद्भ्यः सम्भूत" इत्यादिभाष्योदाहृतश्रुतिसिद्धत्वान्न तन्मात्राक्षेपः। किं तु स्वतन्त्रसाधनाक्षेप एवेति ॥ बह्वित्युक्तमिति ॥ "बहुसाधने"ति भाष्ये साधनस्य बहुत्वं ज्ञानेच्छाद्यन्यदण्डादिस्थानीयसाधनबहुत्वं विवक्षितमिति भावः ॥ ईश्वरोपि मिक्त उच्यत इति ॥ अद्वैतिमते मुक्तेश्वरयोरभेदात्। "अजोन्य" इति श्रत्यैव ब्रह्मणः संसारिभ्यो भेदोपि सिद्ध इत्यर्थः ॥ श्रुतियुक्तिभ्यामिति ॥ प्राक्केवला युक्तिः श्रुतिश्च शङ्किता। अत्र तु श्रुतिसहिता युक्तिरिति भेदः। साक्षिप्रत्यक्षस्य सर्वस्मात्प्रबलत्वेपि प्रत्यक्षमात्रस्यश्रुतितो दुर्बलत्वात्पूर्वत्रारुच्या दृष्ट्यशब्दं प्रकारान्तरेण व्याचष्टे ॥ दृष्टमितीति ॥ भाष्ये "अनुमाद्या" इत्यत्राद्यशब्दोऽनुमानिशेषार्थापत्त्यादिपरः। यद्यपि "किं स्विदासी"दिति श्रुतावधिष्ठानं प्रथममुक्तम्। तथाप्यारम्भणशब्दार्थस्य करणस्य साधनेष्वतिशयितत्वात्सूत्र आरम्भणशब्दः। अनेन च प्रतीकतया "किं स्विदासी"दित्यारम्भणाक्षेपवाक्यस्य गृहीतत्वात्साधनांतराभावसिद्धिरिति सुधायामेवोक्तम्। "आरम्भणशब्दादिभ्य" इत्यत्रादिशब्देनेश्वरस्य स्वतन्त्रसाधनानपेक्षत्वे स्वातन्त्र्यादिरूपा युक्तिरुक्ता। "युक्ते"रित्यत्र तु साधनं विना कर्तुं शक्तस्यापि स्वेच्छया लीलया स्वाधीनसाधनांतरोपादानमैश्वर्याविरोधित्वाद्युक्तमित्युक्तम्। "पटवच्चे"त्यत्र तु साधनमात्रमस्तीत्यत्र सृष्टित्वादियुक्तिरुक्ता। "यथा प्राणादि"रित्यत्र तु साधनं स्वतन्त्रं साधनत्वादिति पूर्वपक्षयुक्तेर्बाधाद्युक्तमिति न पुनरुक्तिः। "सत्त्वाच्चावरस्ये"त्यत्र तु स्वतन्त्रसाधनास्तित्वे शङ्किताया "अद्भ्यः सम्भूत" इत्यादिश्रुतेः परतन्त्रसाधनपरत्वं "काल आसी"दित्यादिश्रुत्यन्तरसंवादेनोक्तम्। "शब्दान्तराच्चे"त्यत्र तु परतन्त्रमपि साधनं मास्त्विति शङ्कानिरासाय तदस्तित्वे "अद्भ्य" इत्यादिश्रुतिरुक्तेति भेदः। अनुव्याख्याने तु  
  शक्तोऽपि भगवान्विष्णुरकर्तुं कर्तुमन्यथा।  
  स्वभिन्नं कारणाभिन्नं भिन्नं विश्वं करोत्यजः॥  
 इति सोपपत्तिका श्रुतिरपि शब्दान्तरशब्दार्थ इत्युक्तम्। तथानुव्याख्याने न केवलं भाष्यरीत्या "तम आसी"दिति वाक्यशेषान्यथानुपपत्त्या "नासदासी"दित्यादेः स्वतन्त्रसाधननिषेधपरता। किन्तु "नपर" इति साक्षात्स्वातन्त्र्यनिषेधाच्चेति वक्तुं "तस्माद्धान्यन्नपरः किं चनासे"ति वाक्यमपि सौत्रवाक्यशेषशब्दार्थ इत्युक्तम्।%

 %प्रकाशिका%-- "युक्तिविरुद्धं चानुमान"मित्यादिसौत्रादिपदोक्तयुक्तिविवृतिपरभाष्यटीकोक्तन्यायं सङ्गृह्णाती ॥ स्वतन्त्रेति ॥ एतेन स्वतन्त्रकर्तृत्वादीश्वरो नोक्तविधसाधनापेक्षः। व्यतिरेकेण कुलालादिवदित्यादियुक्तिबाधिताः प्रागुक्तहेतव इत्युक्तं भवति। ननूक्तमप्रयोजकोयं हेतुरित्यतस्तदनुग्राहिका श्रुतिरस्तीति भावेन "सत्त्वाच्चे"ति सूत्रभाष्यटीकातात्पर्यमाह ॥ द्रव्यस्येति ॥ "द्रव्यं कर्मचे"ति श्रुताविति बावः। एतेन "अद्भ्य" इत्यादेरप्येतच्छ्रुत्यनुरोधेन परतन्त्रसाधनपरतया तत्संवादाभावेन "कं स्विदासी"दित्यादेराक्षेपपरतया परतन्त्रसाधनपरानेकश्रुतिसहितयुक्तिबाधिताः पूर्ववाद्युक्तकेवलहेतवः। एतद्बलादेव गुर्वप्यनीशकर्तृत्वमेवोक्तसाध्ये प्रयोजकं कल्प्यम्। तेन प्रमितत्यागायोगादिति भावस्सूचितः। नन्वीशस्य स्वतन्त्रत्वे महदादिसाधनसम्पादनेन कार्यनिर्माणमयुक्तम्। साधननिरपेक्षेणैव करणप्रसङ्गादित्यतः "युक्ते"रिति सूत्रांशभाष्यादितात्पर्यमाह ॥ नानेति ॥ नन्वीश्सय शक्तत्वाल्लोकवैषम्यमित्यत आह ॥ स्वाधीनेति ॥ तुरीयपादोक्तं व्यनक्ति ॥ लीलयेति ॥  
 ननु साधनानामीशायत्तत्वेऽनवस्थोक्तेति चेन्न। अन्ततोऽनादित्वोपगमात्। न चानादित्वेऽन्याधीनत्वायोगः। गायत्र्यधिकरण एवास्यार्थस्योपपादनादिति भावेनाह ॥ अनादीति ॥ ननु "किं स्विदासी"दिति सौत्रश्रुतौ साधनमात्राक्षेपो भाति। अन्यथा तद्विशेषलक्षणापत्तेः कथं साधनांतरोपगमनमित्यत आह ॥ साधनेति ॥ आद्यसूत्रे "सिद्धसाधनतास्यादित्यतो बह्वित्युक्त"मिति वाक्योक्तसिद्धसाधनतां व्यनक्ति ॥ बह्विति ॥ एवमस्पष्टानि कानिचिद्वाक्यानि व्यक्तीकृत्य सूत्रविचारमारभते ॥ यद्यपीति ॥ अन्यत्तु तन्त्रदीपिकायां व्यक्तीकृतमस्माभिः। "प्राचीनश्रुतिसङ्ग्रहाय शब्दानत्रादित्युक्त"मिति टीकयैकार्थत्वप्रतीतेराह ॥ प्रकारान्तरेणापि पौनरुक्त्यं निराह ॥ अनुव्याख्यानेत्विति ॥ विरोधमाशङ्क्य वर्णकभेदेन समाधत्ते ॥ तथेति ॥ "तद्वशस्य भावो नपर इत्यत"इत्यनुव्याख्याने इत्यर्थः। शिष्टं सुगममिति भावः।

  %तात्पर्यचन्द्रिका%  
 %अन्ये तु पूर्वत्राभ्युपेत्य व्यावहारिकं भेदं "स्याल्लोकव"दित्युक्तम्। अत्र तु तत्वतः कार्यस्य विश्वस्य कारणब्रह्मणो नान्यत्वं "वाचारम्भणं विकारो नामधेयम्। इदं सर्वं यदयमात्मे"त्यादिश्रुतेरित्युच्यत इत्याहुः। तत्र न तावद्ब्रह्माभेदस्तदनन्यत्वम्। अनृतस्य विश्वस्य सत्यब्रह्माभेदायोगात्। अनङ्गीकाराच्च। अज्ञानविशिष्टेनोपादानेनाभेदोस्तीति चेन्न। मुमुक्षुज्ञेयशुद्धब्रह्मज्ञानादेव सर्वविज्ञानार्थं शुद्धेनैवाभेदस्य वक्तव्यत्वात्। अन्यथाऽविद्यापि "येनाश्रुतं श्रुत"मित्यादि वाक्योक्तज्ञेयकोटिनिविष्टा स्यात्। नापि "न खल्वनन्यत्वमित्यभेदं ब्रूमः। किन्तु भेदं व्यासेधाम" इति भामत्युक्तरीत्या ततो भेदाभावमात्रं तदनन्यत्वम्। भेदाभावेऽभेदध्रौव्यात्। भेदाभावे सत्यानृतव्यवस्थायोगाच्च। अभेदाभावेन व्यवस्थायां तेनैवैकविज्ञानेन सर्वविज्ञानाभावोपि स्यात्।  
 यदि चैकविज्ञानेन सर्वविज्ञानानुपपत्त्या भेदाभावो व्यवस्थानुपपत्त्या चाभेदाभावः कल्प्येत तर्हि तदुभयानुपपत्त्या लाघवाय तथा "इदं सर्वं यदयमात्मा नेति नेती"त्यादिसामानाधिकरण्यश्रुतिभेदश्रुत्योर्मृत्पिण्डादिदृष्टान्तस्य च स्वारस्याय भेदाभेदावेव किं न कल्प्येते। ब्रह्मण एकरसत्वश्रुतिरप्यनेकरसात्प्रपञ्चाद्भेदाभावेप्यभेदाभावमात्रेणेवाऽभेदेपि भेदेनैवोपपन्नास्तु। यथा च सत्यस्यानृताभेदो न युक्तस्तथा ततो भेदाभावापि। नापि ब्रह्मव्यतिरेकेणासत्त्वं तदनन्यत्वम्। विशेषनिषेधस्य शेषाभ्यनुज्ञानार्थत्वे नानन्दादिवज्जीवचैतन्यवच्च ब्रह्मात्मकत्वापातात्। ब्रह्मण्यारोपितत्वं तु न तदनन्यत्वशब्दार्थः। शुक्त्यारोपिते रूप्ये तदनन्यशब्दाप्रयोगात्। प्रातिभासिकव्यावहारिकयोर्व्यावहारिकपारमार्थिकाभ्यामन्यत्वाभावेऽनिर्वाच्यत्वासिद्धेश्च (रूप्यमिदं नेति तदन्यशब्दस्यैव प्रयोगाच्च) एकविज्ञानेन सर्वविज्ञानायोगाच्च। मृत्पिण्डादिदृष्टान्तानुपपत्तेश्च ॥  
  कथं हि ब्रह्मविज्ञानाद्विज्ञातं सकलं भवेत्।  
  न हि शुक्तिस्वरूपस्य विज्ञानाद्रजतज्ञता ॥ 1 ॥  
प्रत्युत-  
  शुक्तितत्वापरिज्ञानाद्यथैव रजतज्ञता।  
  ब्रह्मतत्वापरिज्ञानात्तथा सर्वज्ञानाद्रजतज्ञता ॥ 1 ॥  
 अत्रोक्तं भामत्यां रज्ज्वां ज्ञातायां भुजङ्गतत्वं ज्ञातं भवति। सा हि तस्य तत्वम्। एवं च ब्रह्मज्ञानात्सर्वं तत्वतो ज्ञातं भवतीति। तन्न। एवं हि ब्रह्मज्ञानेन ब्रह्मैव ज्ञातं भवतीत्यर्थः स्यात्। तच्चायुक्तम्। स्वस्य स्वहेतुत्वायोगात्। "येनाश्रुतं श्रुतं भवत्यमतं मतमविज्ञातं विज्ञात"मिति श्रुतिगताश्रुतादिपदायोगाच्च। किं चासाधारणं स्वरूपमसाधारणधर्मो वा तत्वम्। न तु भ्रमाधिष्ठानम्। तथात्वे चानन्दो ब्रह्मणो रज्जुत्वं च रज्जोस्तत्वं न स्यात्। न च रज्जू रज्जुज्ञाननिवर्त्यस्य सर्पस्य स्वरूपं धर्मो वा। न च परस्परभिन्नानेकारोप्यानुगतमधिष्ठानमेकैकस्यारोपितस्यासाधारणम्। न चानारोपितमित्येतावता ततोऽन्यत्तस्य तत्त्वं भवति। स्वीकृतं च त्वयापि सर्पस्य रज्जुव्यतिरेकेणासत्त्वेन ततोऽन्यत्वाभावेपि रज्जोः सर्पव्यतिरेकेण सत्त्वेन ततोन्यत्वम्। (किं च यदि रज्जुः सर्पस्य तत्वं तर्हि रज्जुज्ञः सर्पतत्वज्ञ इत्युच्येत) किं चैवं रज्ज्वामयं सर्प इति धीरानंदे ब्रह्मधीरिव च प्रमा स्यात्। तत्त्वत्वे तद्धीत्वात्। रज्जुज्ञानेन सर्पभ्रमनिवृत्तिस्त्वधिष्ठानतत्वज्ञानस्य तदज्ञाननिमित्तकभ्रमविरोधित्वात्। न च घटादेर्मृदादावारोपितत्वात्तद्दृष्टान्तो युक्त इति वाच्यम्। मृत्तत्वज्ञानेपि घटाद्यनिवृत्तेः। यद्यपि तार्किकमत इव मृदारब्धं द्रव्यांतरं नास्ति। तथापि कारकव्यापारसाध्यो जलाहरणादिसमर्थो व्यावहारिको मृदादितुल्योऽवस्थाविशेषरूपो घटशब्दार्थस्त्वन्मतेप्यस्ति।%

 %प्रकाशिका%-- "न चान्यत्र प्रमाणमस्ती"त्यादिना पराभिमतं तदनन्यत्वमप्रामाणिकं प्रमाणविरुद्धं चेति भाष्यटीकयोरुक्तं "कथं च तदनन्यता। जगतस्त्वविकारित्व उक्तन्यायेन साधित"इत्यनुव्याख्यानसुधयोः प्रपञ्चितम्। तद्व्यक्तीकर्तुं परभाष्योक्तं सङ्ग्रहेणानुवदति ॥ पूर्वत्रेति ॥ सौत्रादिपदोपात्तश्रुतिमाह ॥ इदं सर्वमिति ॥ किं मुख्याभेदोत्राभिमत उत भेदाभावमात्रं यद्वा ब्रह्मव्यतिरेकेणासत्त्वमथ तत्रारोपितत्वमिति विकल्पान्हृदिकृत्वाऽऽद्यं निराह ॥ तत्र नतावदिति ॥ अनङ्गीकाराच्चेति ॥ "कारणात्परमार्थतोऽनन्यत्वं व्यतिरेकेणा भावः कार्यस्यावगन्तव्य" इति तद्भाष्योक्तेरिति भावः।  
 विवरणरीत्या शङ्कते ॥ अज्ञानेति ॥ विशिष्टे शुद्धं प्रविष्टमित्यत आह ॥ अन्यथेति ॥ द्वितीयमाशङ्क्य निराह ॥ नापि न खल्विति ॥ अभेदेति ॥ परस्परविरुद्धयोरेकस्याभावेऽपरस्य सत्त्वनियमादिति भावः। विरोधे विप्रतिपत्तावाह ॥ भेदेति ॥ लाघवायेति ॥ अभावापेक्षया भावस्य लघुत्वादिति भावः। "एकधेवानुद्रष्ट" व्यमित्यादिश्रुतिविरोधभयादेवमाश्रीयत इत्यत आह ॥ ब्रह्मण इति ॥ अनृततादात्म्यं सत्यब्रह्मणो न युक्तमित्यत आह ॥ यथाचेति ॥ ननु यथा तुच्छस्य निस्स्वरूपत्वेन तत्र सत्यभेदो नास्ति अतएव भेदाभावेऽभेदध्रौव्यादित्यपि व्यभिचारि तथा च तत्र भेदाभेदयोरभावेपि यथा व्यवस्था तथाऽत्रापि स्यादिति चेन्न। तुच्छेऽसत्यभेदाभावेपि सत्ये तुच्छभेदस्य सत्त्वात्। यथोक्तं "सदसद्वैलक्षण्ये मिथ्यात्वे सिद्धसाधनते"त्यादौ। अत एव ततोऽनृतादित्युक्तमत्रापि निस्स्वरूपस्यापि प्रतियोगित्वं धऱ्मिसत्तानिरपेक्षधर्मत्वाद्युक्तमित्यन्यत्र व्यक्तमिति भावः। तृतीयं कल्पं परभाष्योक्तमाशङ्क्याह ॥ नापीति ॥ विशेषेति ॥ अन्यथा "व्यतिरेकेणे"ति विशेषणवैयर्थ्यापत्तिरिति भावः ॥ आनन्देति ॥ तयोरपि ब्रह्मातिरेकेणासत्त्वात्तयोरप्यनृतत्वापत्तिरिति भावः। चतुर्थं निराह ॥ ब्रह्मणीति ॥  
 नन्वभिन्ने यथा तदन्यत्वं नास्त्येवमधिष्ठानाध्यस्तयोरन्यत्वं नेति गौण्या वृत्त्या तदनन्यत्वपदेनारोपाधिष्ठानतोच्यत इत्यत आह ॥ प्रातिभासिकेति ॥ शुक्तिरूप्यप्रपञ्चयोश्शुक्तिब्रह्मभ्यामित्यर्थः ॥ अनिर्वाच्यत्वेति ॥ त्वदभिमतद्विरूपेत्यर्थः ॥ एकेति ॥ अधिष्ठानज्ञानेनाध्यस्तज्ञानादर्शनादिति भावः। एकविज्ञानेनेत्युक्तं प्रमेयं "न हि सत्यज्ञानेन मिथ्याज्ञानं भवति। न हि शुक्तिज्ञो रजतज्ञ इत्युच्यत" इत्यादितत्वनिर्णय तट्टीकयोरुक्तरीत्या व्यनक्ति ॥ कथं हीति ॥ न्वधिष्ठानज्ञानमन्वयव्यतिरेकाभ्यामध्यस्तज्ञानहेतुः। तथा चाधिष्ठानब्रह्मज्ञाने सत्येवाध्यस्तप्रपञ्चज्ञानं नान्यथेत्यत उक्तम् ॥ विज्ञानादिति ॥ सत्यमेवम् ॥ तथापि प्रकृते ब्र्हमज्ञानं न यादृशतादृशम्। मुमुक्षुं प्रत्यपदिश्यमानत्वात्।  
 किं तु ब्रह्मतत्वज्ञानम्। ब्रह्मणोऽधिष्ठानत्वे तन्न स्यात्। शुक्तितत्वज्ञानादत्राध्यस्तरूप्यज्ञानादर्शनात्। अत एव "शुक्तिस्वरूपस्ये"त्युक्तमिति भावः। किं चारोपितत्वाङ्गीकार एकविज्ञानप्रतिकूल इत्याह ॥ प्रत्युतेति ॥ ब्रह्मतत्वेति ॥ इह च तत्तत्वज्ञानेन सर्वज्ञतोच्यमाना न युक्तेति भावः ॥ आश्रुतादिपदेति ॥ द्वयोरप्येकमेव तत्वं चेच्छ्रुतस्यैव श्रुतत्वं प्राप्तमिति भावः। असाधारणं सर्वतो व्यावृत्तम्। किमतो यद्येवमित्यत आह ॥ न चेति ॥ नन्वनारोपितं तत्वमधिष्ठानं चानारोपितमिति तत्वं स्यादित्यत आह ॥ न चानारोपितमिति ॥ ततः आरोपितत्वादित्यर्थः। ननु यद्यधिष्ठानमध्यस्तस्य तत्वं न स्यात्तर्हि तज्ज्ञानात्तद्भ्रमनिवृत्तिर्न स्यात्। तद्भ्रमस्य तत्तत्वज्ञाननिवर्त्यत्वादित्यत आह ॥ रज्जुज्ञानेनेति ॥ एकज्ञानेन सर्वज्ञानायोगमुपपाद्य मृत्पिण्डादीत्युक्तमुपपादयति ॥ न च घटादेरिति ॥ तत्वतोऽवस्थाविशेषो नास्तीत्यत आह ॥ तत्वत इति ॥ तथाच तद्दृष्टान्तोऽयुक्त इति भावः।

  %तात्पर्यचन्द्रिका%  
%किञ्च--  
  यदि मृन्मात्रविज्ञानाद्विज्ञातं स्याद्घटादिकम्।  
  मृत्त्वं निश्चित्य न पुनः संशयीत घटादिके ॥ 1 ॥  
 एतेन यदुक्तं भामत्यां मृज्ज्ञाने घटादयस्तत्वतो ज्ञाता भवन्ति। मृदेव हि घटादीनां तत्वमिति तन्निरस्तम्। मृत्तत्वज्ञानेपि तत्संस्थानविशेषत्वरूपघटत्वाज्ञानेन घटस्तत्वतो न ज्ञात इति व्यवहारात्। घटे शरावत्वाद्यारोपानिवृत्तेश्च। अन्यथा जातिर्व्यक्तेस्तत्वं न स्यात्। अत्र स्वमत एकविज्ञानेन सर्वविज्ञानमन्यत्रोक्तमनुसन्धेयम्. प्रकृत्यधिकरणादृश्यत्वाधिकरणाभ्यामस्य पुनरुक्तिश्च। अद्वैतिमतेऽत्रेवोभयत्रापि ब्रह्मविवर्तताया एवोक्तत्वात्। किं च त्वन्मते पूर्वत्र भेदोक्तेरत्रत्वभेदोक्तेर्विरोधः। न च प्रमाणयोः सूत्रयोर्विरोध एकस्यानृतविषयत्वेन परिहर्तं युक्तः। किं च घटादेर्मृदनन्यत्वप्रतिपादक आरम्भणशब्दो जगतो ब्रह्मानन्यत्वरूपे त्वदीयसाध्ये न साक्षाद्धेतुः। मम तु साक्षात्। किञ्चात्र मम "सत्त्वाच्चावरस्ये"त्युत्तरसूत्रानुसारी स्वतन्त्रसाधनस्येत्यध्याहारः। तव तु तदननुसारीजगत इत्यध्याहारः।  
 किं च वाचारम्भणशब्दस्य समस्तपदत्वात्त्वदीयसूत्रादिशब्दार्थस्य "इदं सर्वं यदयमात्मे"त्यादेरपि शब्दत्वाच्च सूत्रे वाचारम्भणादिशब्देभ्य इति स्यात्। यच्चोक्तं भामत्यां भावशब्देन कारणस्य सत्ता ज्ञानं च विवक्ष्यते। उपलब्धिशब्देनापि कार्यस्योपलब्धिः सत्ता च। एवं च कारणसत्त्व एव सत्त्वे सति कारणोपलब्धावेवोपलभ्यमानत्वात्कार्यस्य कारणानन्यत्वमिति द्वितीयसूत्रार्थः। प्रभोपलब्धावेवोपलभ्यमाने रूपादावव्यभिचारायाद्यं विशेषणम्। वह्निसत्त्व एव सति धूमादावव्यभिचाराय द्वितीयमिति। तन्न। भावशब्दोपलब्धिशब्दयोरावृत्तिः विभक्तिविपरिणामः कारणस्य कार्यस्येति पदद्वयाध्याहारश्चेत्यनेकदोषापातात्। मम तु "उपलब्धे"रित्यस्य प्रसङ्गहेतुत्वमात्रं कल्प्यम्। कारणसत्त्व एव सत्त्वरूपस्य हेतुविशेषणस्य त्वदभिप्रेतानृतत्वरूपानन्यत्वविरोधित्वाच्च। शब्दैकसमधिगम्यनिर्विशेषचिन्मात्ररूपशुद्धस्य सर्वज्ञत्वादिविशिष्टस्य सगुणस्य च ब्रह्मणोऽनुपलब्धावेव प्रपञ्चोपलम्भेन प्रस्तुतस्य ब्रह्मप्रपञ्चानन्यत्वस्यासिद्धेश्च। यच्चास्यैव सूत्रस्य भावाच्चोपलब्धेरिति पाठान्तरमाश्रित्यातानवितानवंतस्तंतव एव पट इति प्रत्यक्षोपलब्धेर्भावाच्चेति व्याख्यानं तन्न। उपलब्धेरित्यस्य पञ्चम्यंतत्वेपि विवक्षितसिद्धेर्भावादित्यस्य वैयर्थ्यात्। कार्यकारणयोरभेदस्यैव सिद्ध्या पराभिमतप्रपञ्चानृतत्वासिद्धेश्च। यच्चोक्तमवरकालीनस्य कार्यस्य वियदादेः सदेव सोम्येत्यादिश्रुत्योत्पत्तेः प्रागेव सत्त्वाच्च कारणादनन्यत्वत्वमिति तृतीयार्थ इति तन्न। रसत्त्वादित्यस्य त्वदभिप्रेतानृतत्वविरोधित्वात्। उत्पत्तेः प्रागेवेत्यस्याध्याहार्यत्वाच्च। द्वितीयसूत्रस्य तंतुपटादिर्विषयस्तृतीयस्य तु ब्रह्मवियदादीति भिन्नविषयत्वेन चशब्दास्वारस्याच्च। (अवरशब्देलक्षणापाताच्च) "तत्तेजोऽसृजते"ति वाक्यशेषेण "सदेवे"ति वाक्यस्य कारणपरत्वात्कार्यकारणाभेदस्य चाद्याप्यसिद्धेस्तेन कार्य- सत्त्वासिद्धेश्च।  
 यच्चोक्तं "असदेवेदमग्र आसी"दिति व्यपदेशात्कार्यस्य प्रागसत्त्वमिति शङ्का चतुर्थे निरस्यत इति तन्न। अस्यापि वाक्यस्य "तदसदेव सन्मनोऽकुरुते"ति वाक्यशेषात्कारणपरत्वेन कार्यासत्त्वाप्रापकत्वात्। न च कार्यकारणयोरनन्यत्वाङ्गीकारेण कार्यासत्त्वशङ्कायोगात्। यच्चोक्तमसदकरणादियुक्तेः "सदेवेत्यादिशब्दान्तराच्च कार्यस्य प्रागुत्पत्तेः सत्त्वं कारणानन्यत्वं चेति पञ्चमार्थ इति तन्न। सब्दान्तरादित्यस्य सत्त्वाच्चावरस्येत्यनेन गतार्थत्वात्। षष्ठसप्तमसूत्रोक्तौ तु संवेष्टितपटप्राणदृष्टान्तौ न विवर्तवादिनः परस्यानुगुणौ। जगतो ब्रह्मणीव प्रसारणादेः पटादावनध्यस्तत्वात्। संवेष्टितप्रसारितपटादाविव निरवयवे ब्रह्मणि सङ्कोचविकासयोरसम्भवाच्च। मम मत इव प्रमेयविशेषाभावेन दृष्टान्तद्वयस्य वैयर्थ्याच्च।%

 %प्रकाशिका%-- प्रकारान्तरेण दृष्टान्तानुपपत्तिमाह ॥ किञ्चेति ॥ अन्यथेति ॥ अनुगतत्वमात्रेण तत्तत्वरूपत्व इत्यर्थः। कथं तर्ह्येकविज्ञानेन सर्वज्ञानमित्यत आह ॥ अत्र स्वमत इति ॥ तत्त्वनिर्णयादौ न्यायामृते चोक्तमित्यर्थः ॥ पूर्वत्रेति ॥ "स्याल्लोकव" दित्यत्रेत्यर्थः। ननूक्तं व्यवहाराभिप्रायेण "स्याल्लोकव"दित्युक्तं पूर्वत्र। अत्र तु परमार्थाभिप्रायेण तदनन्यत्वमुच्यत इति। तत्राह ॥ न चेति । सौत्रप्रतिज्ञाभागं निरस्य हेत्वंशं निराह ॥ किञ्चेति ॥ भामत्यां तदनन्यत्व एव वैदिकमृन्मयदृष्टान्त इत्युक्त्वा मृन्मययोर्भेदादन्यज्ञानेनान्यज्ञानायोगात्कथं मृदादिदृष्टान्त इत्यवतार्य "वाचारम्भणमिति श्रुतौ मृदनय्स्य विकारजातस्यानृतत्वोक्तेर्घटशरावोदंचनादीनां मृदेव तत्वमिति मृदि ज्ञातायां तेषां तत्वं ज्ञातं भवती"त्यादिनाऽऽरम्भणशब्दस्य दृष्टान्तोपपादकतयोक्त्या तद्द्वारा तदनन्यत्वोपपादकत्वावगमादित्यर्थः ॥ ममत्विति ॥ प्रागेव व्यक्तीकृतमेतदिति भावः ॥ समस्तेति ॥ श्रुतावित्यर्थः। मम तु विजातीया युक्तिरादिपदार्थ इति न दोष इति भावः।

  %तात्पर्यचन्द्रिका%  
 %केचित्तु सूक्ष्माव्यक्तादिविशिष्टस्य कारणस्य ब्रह्मणः स्थूलमहदादिविशिष्टेन कार्येण ब्रह्मणाऽनन्यत्वमत्रोच्यत इत्याहुः। तन्न। शुद्धाचेतनात्मकस्य विशिष्टरूपकार्यगतस्य विशेषणांशस्य महदादेर्विशिष्टचेतनकार्यत्वाभावेन विशिष्टब्रह्माभेदाभावात् "इदं सर्वं यदयमात्मा सर्वं खल्विदं ब्रह्मे"त्यादि श्रुत्यनिर्वाहात्। तर्वान्तर्यामित्वादिनैव तन्निर्वाहे च किं विशिष्टाभेदव्युत्पादनेन। किञ्च विशिष्टस्य कार्यत्वे "तत्सृष्ट्वा तदेवानुप्राविश"दित्याद्ययुक्तम्। स्वविशिष्टे स्वानुप्रवेशायोगात्। यच्चेक्तं पदम्। तथा च विकारो घटादिनामधेयं च वाचा वाक्पूर्वकजलाहरणादिव्यवहाराय मृद्द्रव्येण स्पृश्यते। एवं च मृद्द्रव्यमेव व्यवहाराय विकारादिभाग्भवतीति श्रुत्यर्थ इति तन्न। श्रुतौ वाक्प्रातिपदिके लक्षणायाः तृतीयाविभक्तौ चतुर्थ्यर्थतायाः आरम्भणशब्दे रलयोरभेदेनालम्भनार्थतायाः नामधेयमित्यत्र चशब्दाध्याहारस्य मृद्द्रव्येणेत्यस्याध्याहारस्य चायोगात्। मृद्द्रव्येण घटादेः स्पृश्यमानत्वोक्त्या तयोर्भेदस्यैवापाताच्च। यच्चोक्तम् । यद्यपि द्वितीये तृतीये च कार्यकारणाभेद इदं कुण्डलं हिरण्यमिति प्रतीतिरेव प्रमाणीक्रियते। न तु तृतीयं ब्रह्मजगद्विषयम्। तथापि द्वितीये सोयमिति प्रत्यभिज्ञोक्ता। तृतीये त्वयं स इत्यभिज्ञेति वा द्वितीय ऐक्यप्रतीतिरुक्ता। तृतीये त्वैक्यव्यवहार इति वा भेद इति। तन्न। उद्देश्यविधेयविनिमयादिमात्रेण सूत्रभेदेऽतिप्रसङ्गात्। सूत्राक्षरास्वारस्याच्च। न हि "भावे चोपलब्धे"रित्यादिशब्दात्प्रत्यभिज्ञादिर्भाति। किं च मद्रीत्या सूत्राणां साक्षाद्ब्रह्मविषयत्वे सम्भवत्युभाभ्यामुक्तं लौकिककुण्डलहिरण्यादिमात्रविषयत्वं न युक्तमिति ॥ छ ॥ आरम्भणाधिकरणम् ॥ 6 ॥%

 %प्रकाशिका-% द्वितीयादिसूत्रार्थमपि सुधोक्तं विवृण्वन्ननूद्य निराह ॥ यच्चेति ॥ परोक्तमेव कृत्यमाह ॥ प्रभेति ॥ विभक्तीति ॥ भावशब्दे पञ्चम्यंतत्वस्योपलब्धिशब्दे सप्तम्यंतत्वस्य वाच्यत्वादिति भावः। एतेन "सूत्राक्षराणामार्जवानार्जवादिचिन्ता शिष्यैरेव क्रियता"मिति सुधा विवृता। शुद्धस्य विशिष्टस्येति भामतीभाष्ययोर्मतभेदेनोक्तमाह ॥ यच्चेति ॥ भावाच्चेति ॥ कारणस्य कार्यदनन्यत्वमिति योज्यम्। "सत्त्वाच्चावरस्ये"त्येतदर्थं प्रत्याह ॥ यच्चेति ॥ तत्वप्रदीपोक्तदोषमाह ॥ अनृतत्वेति ॥ न च व्यतिरेकेणानृतत्वमिति वाच्यम्। "नेहनाने"त्यादिबोधितस्वरूपानृतत्वानापत्तरिति भावः। यद्वा प्राक् सत्त्वे त्वदभिप्रेतसदसद्विलक्षणत्वरूपानृतत्वायोगादित्यर्थः। स्वयमाह ॥ चशब्देति ॥ मम तु "तदधीनस्य साधनस्य सत्त्वादेवाद्भ्य इत्यादिवचनम्। न तु स्वतन्त्रस्ये"ति तत्वप्रदीपोक्तरीत्याऽवधारणार्थत्वमिति भावः। त्वन्मतेऽपि तदर्थत्वे कृत्यं नास्ति। "इतश्च कारणात्कार्यस्यानन्यत्व"मित्यादिना त्वद्भाष्ये समुच्चयत्वेन व्याख्यानाच्चेति भावः ॥ आद्यापीति ॥ अनय्थाऽन्योन्याश्रयादिति भावः। "असद्व्यपदेशान्नेति चेन्न धर्मान्तरेण वाक्यशेषा"दित्येतदर्थमनूद्य निराह ॥ यच्चेति । व्यक्तत्वरूपधर्मान्तरेणैवासत्त्वम्। न स्वतः। प्रागसत्त्वेन निर्दिष्टस्यैव पुनस्तत्सदासीदिति वाक्यशेषे सत्त्वेन निर्देशादिति निरस्यत इत्यर्थः ॥ अस्यापीति ॥ अत्र पूर्वत्र वाक्ये च "इद"मिति षष्ठ्यर्थे द्वितीया। अस्याग्र इत्येवार्थ इति भावः । शङ्कायोगादिति ॥ अन्योन्याश्रयापत्तेरिति भावः। "युक्तेश्शब्दान्तराच्चे"त्येतदर्थं निराह ॥ यच्चेति ॥ असदकरणादीति ॥ असन्नोत्पद्यते। असतःकरणायोगात्। सदेव घटादिकं मृदादित उत्पद्यते। कारणकार्ययोस्समवायाभावेन तादात्म्यावश्यंभावाच्चेत्यादिरादिपदार्थः। प्रागुक्तासद्व्यपदेशादन्यस्मात् "सदेव सोम्ये"त्येवंरूपशब्दान्तराच्चेति भावः ॥ षष्ठेति ॥ "संवेष्टितप्रसारित पटन्यायेनेदं कारणात्कार्यस्यानन्यत्वं प्रागुत्पत्तेस्सत्त्वं च बोध्यम्। प्राणायामेन निरुद्धाः प्राणादयो यथा तथावेतित्वया व्याख्यानादिति भावः ॥ ममेति ॥ प्रागेवैतद्व्यक्तीकृतमिति भावः। तस्मात्परमकारणाद्ब्रह्मणोऽनन्यत्वं जगत आरम्भणशब्दादिभ्यस्तदुपपादयद्भ्योऽवगम्यत" इत्यादि रामानुजभाष्यं हृदि निधायाह ॥ सूक्ष्माव्यक्तादीति ॥ शुद्धेति । चिदमिश्रेत्यर्थः ॥ विशिष्टेति ॥ सूक्ष्माव्यक्तादिविशिष्टेत्यर्थः ॥ इत्याद्ययुक्तमिति ॥ लक्षणया तत्र विशेषणमात्रपरत्वं तु पूर्वपादान्तेऽभिहितरीत्या निरसनीयमिति भावः। प्रतिज्ञाभागं निरस्य हेतुभागं निरसितुं "आरभ्यते आलभ्यत इत्यारम्भण"मित्यादि तदीयभाष्योक्तमनुवदति ॥ यच्चोक्तमिति । वाचेत्यस्य चतुर्थ्यंततामाश्रित्यार्थमाह ॥ वागिति ॥ स्पृश्यत इत्यस्य तात्पर्यमाह ॥ एवं चेति ॥ प्रातिपदिकेति ॥ वाक्पूर्वकेत्यस्य लक्ष्यत्वादिति भावः ॥ चतुर्थ्यर्थताया इति ॥ यद्यपि तद्भाष्ये "वाचा वाक्पूर्वकेण व्यवहारेण हेतुनेत्यर्थ" इत्युक्तम्। तथापि "तस्य व्यवहारस्य सिद्ध्य" इत्युत्तरतद्भाष्यानुरोधादेवमाश्रीयतइति भावः। सूत्र आरम्भणादिशब्देभ्य इति स्यादिति प्राचीनदूषणमत्रापि ध्येयम्। "एतदात्म्यमिदं सर्व"मित्यादिशब्दस्यादि पदार्थत्वेन भाषणात्। रामानुजभाष्ये हि कार्यस्य कारणानन्यत्वे कथं कारणापेक्षया कार्ये शब्दान्तरव्यवहार इत्याशङ्क्य तदुत्तरत्वेन "भावेचोपलब्धेः। सत्त्वाच्चावरस्ये"ति सूत्रद्वयमवतार्य "कुण्डलादिकार्यभावे च कारणभूतहिरण्यस्योपलब्धेः। इदं कुण्डलं हिरण्यमिति हिरण्यत्वेन प्रत्यभिज्ञानादित्यर्थः। अवरकार्यस्य कारणे सत्त्वाच्च। लोके सर्वमिदं घटशरावादिकं पूर्वाह्ने मृत्तिकैवासीदिति वेदेच "सदेव सोम्येद"मिति व्यपदिश्यते। अतः कारणात्कार्यस्यानन्यत्वम्। कारणमेवावस्थान्तरमापन्नं कार्यमिति गीयत इति तन्निबन्धनः शब्दान्तरव्यवहारो न कारणात्कार्यस्यान्यत्वनिमित्तक" इति सूत्रद्वयस्यार्थ उक्तः। तत्र द्वयोरैकार्थ्येनैकस्य वैयर्थ्यमाशङ्क्य सूत्रयोर्भेदस्तद्व्याख्याने साधितः। तत्प्रकारमनूद्य निराह ॥ यच्चेति ॥ न तु तृतीयमिति ॥ परमत इवेत्यर्थः। तथात्वे ह्यर्थभेदेन द्वयमर्थवत्स्यादिति भावः। अनन्यगत्यैवमाश्रीयत इत्यत आह ॥ किञ्च मद्रीत्येति ॥ सूत्रान्तराणि पूर्ववन्निरसनीयानीति भावः ॥ छ ॥

**इति आरम्भणाधिकरणम् ॥ 6 ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***





     **   अथ इतरव्यपदेशाधिकरणम्**



ॐ इतरव्यपदेशाद्धिताकारणादिदोष प्रसक्तिः ॐ ॥  
 अत्र श्रुत्यनुभवसंवादियुक्त्यविरोध उच्यते ॥ जीवकर्तृत्वसाधकचेतनत्वादियुक्तिर्हि "जीवाद्भवंति भूतानी"त्यादिश्रुत्या जीवकर्तृत्वानुभवेन च संवादिनी।  
 अत्र जन्मादिसूत्रे विवक्षितं ब्रह्मण एव स्वतन्त्रकर्तृत्वं युक्तिविरुद्धं न वेति चिन्ता। तदर्थं जीवस्य स्वतन्त्रकर्तृत्वसाधकचेतनत्वादियुक्तिः श्रुतिसंवादिती नवेति। तदर्थं "जीवाद्भवन्ती"त्यादिश्रुतिः किं प्रत्यक्षानुसारात् (विग्रहादिमतः कर्तुर्ब्रह्मणोऽनुपलब्धिबाधितत्वाच्च) जीवविषयोत (अप्राकृतविग्रहादिमत्यपि ब्रह्मण्यंतर्धानशक्तियोगात्पिशाचादेरिवानुपलब्धिबाधाद्यभावात्) प्रत्यक्षाप्राप्तब्रह्मपरेति। यद्यपि समयप्राप्तं जीवकर्तृत्वं द्वितीयपादे "अन्यथानुमितौ चे"त्यत्र निषेत्स्यते। यद्यपि च श्रुतिसंवादियुक्तिप्राप्तं जीवादिकर्तृत्वं "एतेन शिष्टा" इत्यत्र निषिद्धम्। तथापीह ॥ "यथाप्राणादि"रिति पूर्वाधिकरणोक्तं प्राणादिजीवानामस्वतन्त्रत्वमयुक्तम्। जीवकर्तृत्वस्यानुभवादित्यनुभवसंवादेनाधिकहेतुना पुनर्जीवमात्रविषयायां शङ्कायामनुभवस्य गतिं हिताकरणादिदोषान्तरं च वक्तुमिदमिति न पुनरुक्तिः। अतएव सिद्धान्ते "इतरव्यपदेशा"दिति सूत्रे पूर्वपक्ष्यभिप्रेता श्रुतिः, "उपसंहारदर्शना" दित्यत्रानुभवः, "अश्मादिव"दित्यत्र युक्तिश्च निरस्ता। अत्र घटादेर्जीवैककर्तृकत्वे तद्दृष्टान्तेन महदाद्यपि तथेत्येकः पूर्वः पक्षः।  
 द्वितीयस्तु महदादिरीशकर्तृको घटादिस्तु जीवैककर्तृक इति। अत्र च पक्षद्वये "जीवस्यैव कर्तृत्वाङ्गीकारे कल्पनालाघव"मिति पूर्वपक्षहेतुपरं यन्न्यायविवरणं तस्य "तथाही"त्यादिटीकायामाद्यपक्षमाश्रित्य ईश्वरोऽयोग्यश्चेत्कदापि प्रत्यक्षो न स्यात्। योग्यश्चेत्सदा सर्वत्र सत्त्वादिहेदानीमुपलभ्येत। न चाभिमानिदेवतासाम्यम्। ईश्वरस्याव्यक्तस्वभावाङ्गीकारात्। तस्मादप्रामाणिक ईश्वरस्तस्य घटादौ महदादौ च कर्तृत्वं कल्प्यम्। जीवस्य त्वदृष्टद्वारा महदादावपि कर्तृत्वं क्लृप्तम्। युक्तं चोपादानाद्यपरोक्षज्ञप्तिरहितस्यापि जीवस्य महदादिकर्तृत्वम्। चैत्रःशब्दं करोतीत्यादौ दर्शनादिति तात्पर्यमुक्तम्। यत्तु सुधायां "न ह्यत्राधिकरणे पूर्वपक्षिणा महदादिसकलकार्यकर्तृत्वं जीवस्य शङ्कित"मित्युक्तं तत्राद्ये जीवस्य महदादिकर्तृत्वपक्षेऽनुभवविरोधः। न तु द्वितीये। किं तु तदानुकूल्यमेवेत्याद्येऽपरितोषमात्रमभिप्रेतम्। अत एवात्रापि टीकायामाद्येऽपरितोषात् "यद्वे"त्यादिनाऽधिकरणान्ते द्वितीय उक्तम्। नत्वाद्यः सुधायां सर्वथा नाभिरप्रेतः। तथात्वे "देवादी"त्युत्तरसूत्र ईश्वरस्यादृश्यत्वोक्त्ययोगात्। अत्र चाद्ये आरम्भणशब्दादिभ्य ईशस्य स्वतन्त्रकर्तृत्वं चेत् न जीवात्कारणं पर%मित्यादिशब्दाज्जीवस्यापि तदस्तु। उक्तरीत्येशस्यैवाभावान्न जीवशब्दस्तत्पर इति पूर्वपक्षोत्थानात्सङ्गतिः। द्वितीये तु पूर्वत्र कर्त्रंतररहिते महदादावीशस्य स्वतन्त्रकर्तृत्वमुक्तमत्र तु कर्त्रं तरसहितेऽपि घटादौ तदुच्यत इति सङ्गतिः।

 %प्रकाशिका%-- ॐ इतरव्यपदेशात् ॐ ॥ टीकायामस्फुटत्वादेतदुपाधिमाह ॥ अत्रेति ॥ एतन्मूलं त्वग्रे व्यक्तम्। अनन्तरसङ्गतिं त्वग्रे पूर्वपक्षनिष्कर्षकरणाद्व्यक्तीकरिष्याम इति भावेन विषयसंशयटीकां विवृण्वंश्चिंतमाह ॥ अत्रेति ॥ वक्ष्यमाणपूर्वपक्षद्वयाभिप्रायेणोक्तं विवक्षितमित्यादि ॥ घटादिस्वस्वकार्यांशे जीवस्स्वातन्त्र्येण कर्ता। चेतनत्वान्महदादा वीश्वरवत्। जीवः कर्ता चेतनत्वाद्व्यतिरेकेण घटादिवदित्यादियुक्तिविरुद्धं नवेत्यर्थः ॥ प्रत्यक्षेति ॥ जीवकर्तृत्वानुभवेत्यर्थः। अत्राद्यचिन्ता "अश्मादिवच्चे"ति सूत्रसूचिता। द्वितीया तु "इतरव्यपदेशा"दित्येतत्सूचिता। तृतीया "उपसंहारदर्शना"दित्येतत्सूचिता। हेतुहेतुमद्भावोत्र व्यक्तः। "अन्यथानुमितौ चे"त्यादिटीकां व्यञ्जयन्गतार्थतामनुवदति ॥ यद्यपीति ॥ नन्वधिकहेतुना पुनरारम्भे "एतेन शिष्टा" इत्येतदानन्तर्यमेव स्यादित्यतः "अत्र यथाप्राणादिरित्युक्ते पुनराशङ्कोदया"दिति टीकोक्तसमाधिं व्यनक्ति । यथा प्राणादिरिति ॥ अधिकहेतुनेत्यादिना ग्रन्थेन "विस्तरान्निराक्रियत" इति भाष्यटीकयोः प्रयुक्तविस्तरशब्दार्थो विवृतो ज्ञेयः ॥ अत एवेति ॥ चेतनत्वयुक्तेरनुभवसंवादिश्रुतिमूलकत्वरूपाधिकहेतुना शङ्कोदयादेवेत्यर्थः। पूर्वोत्तरप्रस्थानयोः पक्षभेदेनाविरोधं विवक्षुः पूर्वपक्षं निष्कृष्याह ॥ अत्रेति । टीकायामिति तात्पर्यमुक्तमित्यन्वयः। एतेन "तथा ही"त्यादिटीका न्यायविवरणमूलेत्युक्तं भवति। टीकां तात्पर्यतो व्यनक्ति ॥ ईश्वर इत्यादिना ॥ अव्यक्तेति ॥ "तदव्यक्तमाहही"त्यत्र तृतीये तथाऽभिधास्यमानत्वादिति भावः ॥ शब्दमिति ॥ शब्दस्याकाशगुणतया शब्दोपादानाकाशापरोक्षहीनस्यापि चैत्रस्य शब्दकर्तृत्वदर्शनादित्यर्थः। न च द्रव्यकर्तृत्व एवायं नयमः। अप्रयोजकत्वादिति भावः ॥ इतीति । इत्यभिप्रेत्येत्यर्थः ॥ इति तात्पर्यमिति । तस्य न्यायविवरणस्येति वर्तते। नन्वेवमाद्यकल्पः कथं सुधायां दूषित इत्यत आह ॥ यत्त्विति । तथात्वे देवादिवदपि लोक इति सूत्रव्यावर्त्यस्यानभिमतत्व इत्यर्थः। एवं पक्षभेदेन पूर्वपक्षं व्यवस्थाप्योभयत्रावांतरसङ्गतिमाह ॥ अत्र चेति ॥

  %तात्पर्यचन्द्रिका%  
%सिद्धान्तमाह ॥ इति प्राप्त इत्यादिना ॥ अयं भावः ॥  
  कर्तृत्वमात्रं जीवस्य ममापीष्टं घटादिषु।  
  अन्यानधीनकर्तृत्वे स्याद्धिताकरणादिकम् ॥ 1 ॥  
  कथं न कुर्यात्प्रेक्षावान्स्वतन्त्रः स्वहितं सदा।  
  कथं च स्वाहितं कुर्यात्तथा च सकलो जन ॥ 2 ॥  
  पूर्णानन्दश्च निर्दुःखः सर्वदैव प्रसज्यते।  
  कर्मकालादिकस्यापि जडत्वान्न स्वतन्त्रता ॥ 3 ॥  
  नैव बध्नाति पुरुषं स्वयं हि निगडादिकम्।  
  जीवस्ततो दारुयोषावदन्याधीनचेष्टितः ॥ 4 ॥  
  चेतनोऽप्यस्वतन्त्रोऽस्तु सूत्रप्रोतशुकादिवत्।  
  प्रत्यक्षं चास्वतन्त्रत्वं मृतिसुप्त्युद्भवादिषु ॥ 5 ॥  
  यत्रेशेच्छानुसारेण स्वस्यापीच्छोपजायते।  
  कार्योपसंहृतिं काकतालीयां तत्र वीक्ष्यतु ॥ 6 ॥  
  देहादियंतुश्च हरेरगृहीत्वा स्वतोभिदाम्।  
  स्वतनत्रकर्तृतां स्वस्यमन्यते ह्यबुधोजनः ॥ 7 ॥  
  चार्वाकस्य यथा देहे जडे स्वातन्त्र्यधीस्तथा।  
  (यथैवात्मपराधीने देहेस्वातन्त्र्यधीस्तथा।)  
  जीवबिम्बेश्वराधीनेजीवे स्वातन्त्र्यविभ्रमः ॥ 8 ॥  
  आविर्भावतिरोभावौ शक्तियोगात्पिशाचवत्।  
  ईश्वरस्योपपद्येते सर्वत्रावस्थितस्य च ॥ 9 ॥  
  गौरवं तन्न भाराय यत्प्रमाणस्य संमतम्।  
  न हि भाराय भवति कांक्षितं भूषणादिकम् ॥ 10 ॥ प्रत्युत  
  प्रामाणिकेशकर्तृत्वत्यागादप्रमितस्य च।  
  जीवे तस्य स्वीकृतेश्व गौरवं पूर्वपक्षिणः ॥ 11 ॥ इति।  
 यत्त्वनुव्याख्याने कृत्स्नप्रसक्त्यादि शङ्कित्वाऽचिन्त्येशशक्त्योपपत्तेर्न साम्यमित्युक्तं तदुत्तराधिकरणप्रमेयं शिष्यहितार्थमिहोक्तम्। इहैवाचिंत्यशक्त्युक्तौ पुनरुत्तरत्र पूर्वपक्षानुदयादिति सुधायामेवोक्तम्। "इतरव्यपदेशा"दिति सूत्राक्षराणि योजयति ॥ जीवकर्तृत्वस्येत्यादिना ॥ अयं भावः। सौत्रस्येतरशब्दस्य प्रस्तुतब्रह्मकर्तृत्वादितरजीवकर्तृत्वमर्थः। "असद्व्यपदेशान्नेति चे"दिति सूत्राच्चेदित्यनुवर्तते। स च यद्यर्थः। यदितर्ह्योश्च नित्यसम्बन्धः। तथा च यदि जीवकर्तृत्वव्यपदेशाज्जीवः स्वतन्त्रः कर्ता तर्हि हिताकरणादिदोषप्रसङ्ग इति सूत्रार्थ इति ॥ छ ॥ इतरव्यपदेशाधिकरणम् ॥ 7 ॥%

 %प्रकाशिका%-- भाष्ये "जीवकर्तृत्वपक्षे हिताकरणमहितकरणं च न स्या"दिति कर्तृत्वमात्रनिरसप्रतीतावपि टीकायां स्वतन्त्रकर्तृत्वनिरासपरतया व्याख्यानं निर्बीजमित्यतः कर्तृत्वमात्रस्यानुमतत्वादन्याधीनकर्तृत्वे च हिताकरणादिदोषासंस्पर्शादिति भावेन तदभिप्रायमाह ॥ अयं भाव इत्यादिना ॥ इष्टमिति ॥ "कर्ता शास्त्रार्थवत्त्वा"दित्यादौ साधयिष्यमाणत्वादिति भावः। महदादिसर्वकर्तृत्वरूपाद्यपक्षस्य सुधाभिप्रायोक्तिव्याजेन दूषितत्वाद्द्वितीय एव दूष्य इति भावेनोक्तं घटादिष्विति ॥ स्यादिति ॥ दोष इति शेषः। हिताकरणादिकं दोषः प्रसज्योतेत्यर्थः। अयुक्तमापद्येतेति यावत्। हिताकरणादिकं न स्यादिति भावः। आदिपदेनाहितकरणम्। तदेव विपर्यये पर्यवसानेनोपपादयति ॥ कथमीति ॥ स्वहितं करोत्येव स्वाहितं च न करोत्येव जीव इति वदन्तं प्रति "यदि नाम न तस्य वशे सकलं कथमेव तु नित्यसुखं नभवे"दित्यन्यत्रोक्तं हृदि कृत्वाऽनिष्टमाह ॥ तथाचेति ॥ स्वहितकरणस्वाहिताकारणयोर्भावे सतीत्यर्थः। नन्वेवमन्याधीनकर्तृत्वेपि जीवस्य कर्माद्यधीनं तदस्तु किमीश्वराधीनत्वोपगमेनेत्यतः "न च कर्मविमामलकालगुणप्रभृतीशमचित्तनुतद्धियतः"। इत्येतद्धृदिकृत्वाह ॥ कर्मेति ॥ तद्व्यनक्ति ॥ नैवेति ॥ एतेन "तस्याप्यस्वातनत्र्या"दिति टीका विवृता। "अश्मादिवच्च तदनुपपत्ति"रिति सूत्रभाष्यटीकातात्पर्यमाह ॥ जीवस्तत इति ॥ अहितकर्तृत्वादेरित्यर्थः। "अस्वातनत्र्यस्य हिताक्रियादिनैव सिद्धे"रिति टीकायां हिताकरणादेरस्वातन्त्र्ये हेतुत्वोक्तेरिति भावः। चेष्टितः चेष्टनः। भावे निष्ठा। अप्यर्थकसौत्रचशब्दार्थमाह ॥ चेतनोपीति ॥ एतेन जीवोन्यनिरपेक्षतया कर्ता चेतनत्वादीश्वरवदित्यनुमानमप्रयोजकमित्युक्तं भवति। जीवस्य स्वतन्त्रकर्तृताज्ञानस्य भ्रमत्वव्युत्पादनाय "आनुभाविकत्वाच्च सर्वस्ये"ति तत्वप्रदीपोक्तं बलवद्विपरीतं प्रत्यक्षमाह ॥ प्रत्यक्षं चेति ॥ "न जीवस्य स्वतः कर्तृत्वाभावो वक्तव्यः। अनुभवविरोधात्। सहि यत्कर्तुमारभते तदवसाययतीत्यनुभूयत" इति टीकोक्तशङ्कां हृदि कृत्वा "उपसंहारदर्शनान्नेति चेत्क्षीरवद्धी"ति सूत्रपरिहारभाष्यटीकातात्पर्यमाह ॥ यत्रेति । काकेति ॥ "समासाच्च तद्विषया"दितीवार्थे छप्रत्ययः। काकागमनमिव तालपतनमिव काकतालीयम्। दैवाज्जायमानामित्यर्थः।  
  प्रेरकः सर्वजीवानां प्राणधीचोदिताच सः।  
  विष्णुस्संसारिणोन्यो यस्तमविज्ञाय मूढधीः।  
  देहेन्द्रियप्राणबुद्धिनेतृत्वं मन्यते त्मनः ॥  
 इति तत्वनिर्णयटीकोक्तमाह ॥ देहादियंतुरिति ॥ अगृहीत्वेति ॥ स्पष्टमिति शेषः।  
  दधिस्थधृतवत्काष्ठवह्निवज्ज जनार्दनः।  
  देहेन्द्रियादिजीवेभ्यो विविच्य ज्ञायते न तु ॥  
 इति सप्तमस्कन्धतात्पर्योक्तेः। स्वतः स्वस्मात्। एतेन "तस्याप्यस्वातन्त्र्या"दिति टीका विवृता। स्वतन्त्रकर्तृतामतेः का गतिरित्यत आह ॥ जीवबिम्बेति ॥ तत्र दृष्टान्तश्चार्वाकस्येति। एतेन न केवलं प्रागुक्तहिताक्रियाद्यन्यथानुपपत्त्यस्वातन्त्र्यप्रत्यक्षाभ्याम्। किंतु "आभास एव चे"ति वक्ष्यमणदिशा प्रतिबिम्बस्य जीवस्य बिम्बाधीनत्वाच्च स्वातन्त्र्यमतिर्विभ्रम इति सूचितम्। ननु हरिरेव नास्त्यनुपलम्भादित्युक्तमित्यतः "देवादिवदपि लोक" इति सूत्रभाष्यटीकातात्पर्यमाह ॥ आविर्भावेति ॥ एतेनाव्यक्तैकस्वभावस्यापि "अयोग्यश्चेत्कदापि प्रत्यक्षो नस्या"दिति प्रागुक्तं प्रत्युक्तम्। एवं च प्रागुक्तं गौरवमुद्धरति ॥ गौरवमिति ॥ "किंत्वश्रौतजीवकर्तृत्वाङ्गीकार एव तद्भवती"ति टीकां व्यनक्ति ॥ प्रत्युतेति । यत्त्वनुव्याख्यान इति । "तस्य त्वशेषशक्तित्वाद्युज्यते सर्वमेव चे"त्यनुव्याख्यान इत्यर्थः। सुधायामस्फुटत्वात्तत्तात्पर्यमाह ॥ कृत्स्नेति ॥ इति सुधायामिति ॥ तत्तात्पर्यानुवादोयम्। उत्तराधिकरणसुधायां हि "तस्य त्वि"त्यर्थं पूर्वाधिकरणानुव्याख्यानशेषतया पूर्वत्र योजितमप्युत्तराधिकरणार्थोक्तिपरतयाऽपि योजयित्वा "ननु दुर्घटमपि जीवकर्तृत्वमीश्वरशक्त्या घटत इत्यतीताधिकरणेऽभिहितम्। तथा च कथमत्र पूर्वपक्षावकाशः। यो हि परत्र प्रमितं घटयितुमीष्टे स स्वस्मिन्नेष्ट इत्यसम्भावितम्। उच्यते। नेषोऽर्थस्सूत्रकृताऽतीताधिकरणेऽभिहितः" इत्यादिना ग्रन्थेनैतत्प्रमेयमुक्तमित्यर्थः। उत्सूत्रत्वभ्रमं वारयति । सूत्राक्षराणीति ॥ यद्यादिपदानुपलम्भादाह ॥ अयं भाव इति ॥ दोषेति ॥ हिताकरणादेर्दोषत्वप्रसक्तिरित्यर्थः ॥

**इतरव्यपदेशाधिकरणम् ॥ 7 ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***



 ** अथ श्रुतेस्तु शब्दमूलत्वादिकरणम्**



ॐ श्रुतेस्तु शब्दमूलत्वात् ॐ ॥ अत्रानंशस्यापीशस्यैकदेशेन व्यापारेऽणीयस्त्वादियुक्तस्य च महीयस्त्वादौ व्याघात इति व्याघात- पर्यवसायिप्रबलयुक्त्यविरोध उच्यते। पूर्वोक्तस्य जीवकर्तृत्वे कृत्सनप्रसक्त्यादिदोषस्य ब्रह्मण्युद्धारात्सङ्गतिः। अत्र पूर्वोक्तं विष्णोः सर्वकर्तृत्वं न युक्तमुत युक्तमिति चिन्ता। तदर्थं तस्य कर्तृत्वे कृत्स्नप्रसक्त्यादिदोषोऽस्त्युत नेति। तदर्थमन्यत्र युक्तिविरुद्धं ब्र्हमण्यपि तद्विरुद्धं न वेति। तदर्थं ब्रह्मणि तद्विरोधः किं तस्य तर्कागोचरत्वाघटितघटनाशक्तिभ्यां सुपरिहर उत नेति। तदर्थं ताभ्यां तत्परिहारे किमतिप्रसङ्ग उत नेति। तदर्थं सोपि किमप्रमितेपि किं वा प्रमित एवेति पूर्वपक्षमाह ॥ न युक्तमिति । अयं भावः ॥ ईश्वरस्याल्पकार्येपि सर्वशक्त्या प्रवृत्तौ प्रेक्षावत्त्वं न स्यात्। एकदेशेन प्रवृत्तिस्तु विरुद्धा। भिन्नांशाभावात्। नापि विशेषबलादविरोधः। जीवेऽपीश्वरमनपेक्ष्य विशेषबलादेवाविरोधापातात्। ईश्वर ईश इति पर्यायशब्दवाच्ये निर्विशेषाभिन्ने विशेषाभावेन तत्राणुत्वमहत्त्वादेर्विरोधापाताच्च। प्रमितत्वादविरोध इति तु जीवेपि समम्। प्रमाणस्य ज्ञापकत्वेनाविरोधाकारकत्वाच्च। न चाल्पकार्ये नांशस्य प्रवृत्तिः। नापि गुरुकार्ये कृत्स्नस्य। किं तु प्रयत्नतारतम्यमात्रमिति वाच्यम्। जीवेपि साम्यात्। यदि चास्माकं तृणादान एकदेशस्य गुरुतरभारादाने च कृत्स्नस्य प्रवृत्तिरनुभवसिद्धा तर्हीशेपि सा जीवान्तर इवानुमानसिद्धा। ईश्वरस्यातर्क्यत्वान्न तत्र तर्कप्रसर इति चेन्न। शास्त्रयोनौ ब्रह्मण्यसाधकस्यापि तर्कस्य बाधकत्वात्। अन्यथा मीमांसावैयर्थ्यम्। यदि चेश्वरस्याचिन्त्यशक्तित्वादविरोधस्तर्हीश्वर उपादानं (अप्राकृतविग्रहं) ज्ञानेच्छादिकं च विनैव सृजेत्। स्वयमेव वोपादानं स्यात्। शून्यं च सत्कुर्यात्। मुक्तांश्च बध्नीयादिति बहुविप्लवः स्यादिति।%

 %प्रकाशिका%-- ॐ श्रुतेस्तु ॐ ॥ "जीवकर्तृत्वपक्षोक्तदोषस्यात्रापि समभवा"दित्यादिटीकासूचितमेतदुपाधिं पूर्वोत्तरापौनरुक्त्यायाह ॥ अनंशस्यापीति ॥ एकदेशस्यैव महीयस्त्वात्तद्वायहन्येते। साकल्येन प्रवृत्तौ च ब्रह्माण्डपिपीलिकाण्डप्रवृत्तावेकप्रकारेण प्रवृत्तौ प्रेक्षावत्त्वं व्याहन्येतेति भावः। सङ्गतिः आपवादिकी। विषयसंशयटीकां व्यनक्ति ॥ अत्रेति ॥ "श्रुतेस्त्वि"ति सूत्रांशशूचितां चिन्तामाह ॥ तदर्थमन्यत्रेति ॥ "शब्दमूलत्वात्। आत्मनी चैवं विचित्राश्च ही"त्येतत्सूचितामाह ॥ तदर्थं ब्रह्मणीति ॥ अतिप्रसङ्ग इति ॥ उपादानादिना विना सृजेदित्यादिरित्यर्थः। व्यक्तः फलफलिभावः। ननु जीव इव कृत्सनप्रसक्तावनुभवविरोधाभावाद्विशेषबलादिना परिहारसम्भवाच्छास्त्रयोनिसूत्रे तर्कागोचरत्वस्य स्थितत्वाच् कथं जीवपक्षोक्तदोषप्राप्त्या पूर्वपक्षोदय इत्यत आह ॥ अयं भाव इति ॥ ईश्वर इति ॥ ईशशब्दापेक्षयेश्वरशब्दस्य "स्थेशभासपि सकसोवर"जिति वरच्प्रत्ययान्तत्वेन वा "ईशेभ्यो वर" इति चतुर्थगीताभाष्योक्तदिशा वाऽतिशयार्थत्वात्तादृशोऽपि चेदीशशब्दपर्यायो हरौ तदा निर्विशेषाभिन्नत्वमेव प्राप्नोति ॥ विशेषसत्त्वे त्वपर्यायत्वस्यैव प्राप्त्या पर्यायता न स्यादिति भावः ॥ बाधकत्वादिति ॥ प्राक् साधकत्वमेव निरस्तमिति भावः। "शब्दमूलत्वा"दित्येतद्व्यावर्त्यं प्रपंच्य "आत्मनिचैव"मित्येतद्व्यावर्त्यमाह ॥ यदि चेश्वरस्येति ॥ एतेन चिन्तास्थपूर्वपक्षकोटीनां हेतुहेतुमद्भावोपि व्यक्तीकृतोऽतिप्रसङ्गश्च विवृतः।

  %तात्पर्यचन्द्रिका%  
 %सिद्धान्तमाह ॥ सिद्धान्तयदिति ॥ अयं भावः ॥  
  श्रोत्रादिगम्यशब्दादौ चक्षुरादि न साधकम्।  
  न चापि बाधकं यद्वच्छुष्कतर्कस्तथेश्वरे ॥ 1 ॥  
 शुष्कतर्क इति विशेषणान्नातिप्रसङ्गः। अत एव भाष्ये-  
  यद्वाक्योक्तं न तद्युक्तिर्विरोद्धुं शक्नुयात्क्वचित्।  
  विरोधे वाक्ययोः क्वापि किंचित्साहाय्यकारणम् ॥  
इति स्मृतिरुदाहृता।  
किञ्च--  
  बह्वावासत्वसूक्ष्यत्वे अप्यन्यत्र विरधिनी।  
  विश्वकर्मादिसमार्थ्याद्दृश्यते पुष्पकादिषु ॥ 1 ॥  
  मनुष्यादावदृष्टं च दृश्यते देवतादिषु।  
  अस्मदादावदृष्टं च दृश्यते मनुजान्तरे ॥ 2 ॥  
  ज्ञातुं न पार्यते यस्य पारमाप्यस्मदादिभिः।  
  सं एवांभोनिधिः कुम्भजन्मना चुलकीकृतः ॥ 3 ॥  
  विरुद्धमेवमन्यत्रापीश्वरे न विरुध्यते।  
  स विचित्राचिंत्यशक्त्या दुर्घटं घटयेद्यतः ॥ 4 ॥  
 यत्प्रमितं विरुद्धं च तस्यैवाचिन्त्यशक्त्या निर्वाह इति नातिप्रसङ्गः। जीवस्य त्वचिंत्याद्भुतशक्तौ न मानमस्ति। प्रत्युत तदभाव एव प्रत्यक्षादिसिद्ध इति वैषम्यमिति। अत्र पूर्वपक्षयुक्तीनां प्रबलत्वादेव सिद्धान्ते तदुद्धारार्थं "श्रुतेस्त्वि"ति सूत्रे श्रुतेरित्यनेनेश्वरस्य विरुद्धगुणवत्त्वे श्रुतिमेवोक्त्वा "शब्दमूलत्वा"दित्यनेनेश्वरस्य तर्कागोचरतां "आत्मनी"ति "सर्वोपेते"ति च सूत्राभ्यामघटितघटनाशक्तिं चोक्त्वा "स्वपक्षदोषाच्चे"ति सूत्रेण जीवे तदभाव उक्तः।  
 यदुक्तमुभाभ्यां "इतरे"त्यादिसूत्रत्रयमेकमधिकरणम्। तत्र इतरस्य जीवस्य ब्रह्मत्वव्यपदेशात् चेब्द्रह्म जीवान् सृष्ट्यादिना दुःखयेत्स्वान्मानमेव दुःखयेदिति "हिताकरणादिदोषप्रसक्ति"रित्याद्येन पूर्वपक्षयित्वा श्रुतिषु भेदस्यापि व्यपदेशान्न दोष इति द्वितीयादिना सिद्धान्तितम्। तत्राभेदः सत्यो भेदस्त्वसत्य इत्यन्येषां मतम्। केषाञ्चित्तु भेदः सत्योऽभेदव्यपदेशस्तु शरीरशरीरिभावनिमित्तकः। जीवो हि ब्रह्मणः शरीरमिति भेद इति। तत्राद्ये सूत्रे "इतरव्यपदेशा"दित्यैक्यव्यपदेशादित्यर्थो विरुद्धः। द्वितीयेऽपि भेदमात्रस्य वक्तव्यत्वेन सूत्रेऽधिक शब्दास्वारस्यम्। केषाञ्चित्पक्षे "अवस्थितेरिति काशकृत्स्न" इत्यनेन पुनरुक्तिः। तत्राप्यभेदश्रुतिः शरीरशरीरिभावविषयेत्युक्तत्वात्। अन्येषां पक्षे च कथं ब्रह्मणो दुःखाद्यनर्थाभावः। किं विशिष्टस्य मिथ्याभूतस्य जीवस्यैव दुःखाद्यनर्थयोगात्तस्य च ब्रह्माभेदाभावात् किं वा सत्यस्य विशेष्यस्यैवानर्थयोगाद्ब्रह्मणस्तदभेदाभावात् यद्वा सत्यपि तात्विकाभेदे भेदाध्यासात् अथवा ब्रह्मणस्तत्वज्ञानित्वेन जीववदभिमानाभावात् आहोस्त्विद्दुःखादेः कल्पितत्वेन परमार्थतोऽनर्थाभावात्। नाद्यः। बन्धमोक्षयोः समानाधिकरण्यनियमेन मोक्षान्वयिनः सत्यस्य विशेष्यस्यैवानर्थयोगात्। न हि बन्धाश्रयनाशो मोक्षः। किं तु सति तस्मिन् बन्धमात्रस्य। अन्यथाऽऽत्मनाशो मोक्षः स्यात्। न चाविद्यासम्बन्धरूपो बन्धश्चिन्मात्रस्य। दुःखाद्यनर्थस्तु प्रतिबिम्बस्य जीवस्य। उपाधेः प्रतिबिम्बपक्षपातित्वादिति युक्तम्। बहुजीववादे मुक्ता यद्भावमाप्तास्तस्य चिन्मात्रस्य बन्धापातात्। एकजीववादेपि बन्धतत्कार्यदुःखाद्यनर्थयोर्वैयधिकरण्यायोगात्। दुःखानुभवरूपानर्थस् मुक्तिरूपपुमर्थसामानाधिकरण्यनियमाच्च। दुःखमेव च स्वतोऽनर्थः। अन्यत्तु तद्द्वारा। यथा च त्वत्पक्षे अनादिभावरूपं न निवर्तत इति सामान्यव्याप्तेरज्ञानं ज्ञाननिवर्त्यमिति विशेषव्याप्त्या बाधः। तथोपाधिः प्रतिबिम्बपक्षपातीति सामान्यव्याप्तेर्बन्धोऽज्ञानं वा स्वसमानाश्रयानर्थहेतुरिति विशेषव्याप्त्या बाधोस्तु। कथं चोपाधेः प्रतिबिम्बपक्षपातित्वम्। औपाधिकस्य भेदस्योभयत्र सार्वज्ञादेर्बिम्बे ब्रह्मण्येव लौहित्यस्य च स्फटिके दर्शनात्। मम तु प्रतिबिम्बं छायादिवद्वस्त्वंतरम्। रतत्रैव च मालिन्यादि। तव त्वनर्थस्सत्ये निन्मात्र इति वैषम्यम्। न द्वितीयः। तत्पदलक्ष्यस्य विशेष्यस्य शुद्धस्य ब्रह्मणः त्वंपदलक्ष्येणानार्थाश्रयेण सदाप्यभिन्नत्वेन शुद्धेप्यनर्थापातात्। तत्पदवाच्यस्य विशिष्टस्य ब्रह्मणस्त्वनर्थाश्रयाद्विशेष्याद्भिन्नत्वेपि त्वंपदवाच्यो जीवोपि विशेष्याद्भिन्न इति जीवेप्यनर्थाबावापातात्। यथा च तत्पदवाच्यं विशिष्टमनर्थाश्रयाद्विशेष्याद्भिन्नमेवं त्वंपदवाच्यमपि।  
 न तृतीयः। जीवस्य भ्रांतत्वेन स्वस्मिन्ब्रह्मतो भेदाध्यासेपि ब्रह्मणस्त्वन्मतेष्यभ्रांतत्वेन स्वस्मिन्संसाराश्रयाज्जीवाद्भेदाध्यासायोगात्। यदि च ब्रह्मणोपि भ्रांतिस्तर्हि भ्रांतत्वादेव हिताकरणादिसम्भवात्तत्परिहारक्लेशोऽनर्थकः स्यात्। न हि स्वाप्नं स्वशिरश्छेदादिकं पर्यनुयोगार्हम्। किंच भेदारोपेपि तात्विकाभेदादनर्थः स्यात्। न हि वह्निर्गुञ्जापुञ्जत्वेनारोपितो न दहति। नापि संसारिण्यात्मन्यनात्मत्वारोपे संसारो नात्मगतः। अपि च बिम्बस्थानीयस्येश्वरस्य भ्रांतत्वेपि यद्भावो मोक्षस्तस्य चिन्मात्रस्य भेदभ्रमाभावादनर्थो दुष्परिहरः। न चतुर्थः। तत्वज्ञानित्वेनानभिमानित्वेपि जीवन्मुक्तवद्दुःखित्वापरिहारात्। किं चाभिमानी त्वंपदवाच्यश्चेत्स एव संसरेत्। न च तद्युक्तमित्युक्तम्। न पञ्चमः। मिथ्यात्वेपि जीवं प्रतीव ब्रह्मप्रत्यप्यनर्थत्वात्। अन्यथा तन्निवृत्त्यर्थं वेदान्तश्रवणादिवैयर्थ्यम्। न हि जीवस्यापि तत्वतोऽनर्थोऽस्ति। तृतीयसूत्रे "भोक्त्रापत्ते"रित्यनेन पौनरुक्त्यम्। त्वन्मते "ब्रह्मविवर्तत्वेऽपि जीवजडयोर्वैजात्यं पृथिवीविकारत्वेपि वज्राश्मादीनामिवे"ति तृतीयसूत्र उक्तेः। "भोक्त्रापत्ते"रित्यत्रापि फेनतरङ्गादिदृष्टान्तेन तद्वैजात्यस्यैवोक्तेः। यदुक्तं परैः "उपसंहारे"त्यादिसूत्रद्वयमेकमधिकरणम् तत्राद्येनासहायस्योपादानत्वे क्षीरं दृष्टान्तयित्वा द्वितीयेनासहायस्याप्यधिष्ठातृत्वे देवादयो दृष्टांतिताः "देवादयो ह्यनपेक्ष्य बाह्यं साधनमिच्छामात्रेण प्रासादादीन्निर्मिमत इति वेदादिसिद्ध"मिति। तन्न। क्षीरादेरपि दधिभावे क्वाथातंचनादिसापेक्षत्वात्। "पर्योंबुव"दित्यत्र क्षीरेऽपीशः कर्तेति वक्ष्यमाणत्वेन तद्विरोधाच्च। क्षीरादिदृष्टान्तस्य विवर्ताननुगुणत्वाच्च। शुद्धविवर्तत्वेऽप्यज्ञानविशिष्टब्रह्मपरिणामो जगदिति चेत्तथापि देवादिदृष्टान्तो न युक्तः। नह्यज्ञातायाः शुक्ते रूप्यात्मना परिणामोऽधिष्ठातृसापेक्षः। इन्द्रजालतौल्यविवक्षायां तु क्षीरदेवादिदृष्टान्तौ न युक्तौ। यदि च प्रासादादिर्देवादिभिरिव जगदीश्वरेण कृतं तर्हि मिथ्या न स्यात्। एवं च क्षीरदृष्टानत्स्तु भिन्नेनोपादानेनेच्छामात्रेणेश्वरः सत्यजगत्स्रष्टेति वदतो ममानुगुणः। तव तु द्वयमपि प्रतिकूलम्। किं चाद्यसूत्र उपसंहारशब्दस्य मदुक्तं समाप्त्यर्थत्वं स्वरसम्। त्वदुक्तं सहकार्यंतरापेक्षार्थत्वं तु क्लिष्टम्।  
 द्वितीयेपि मम लौकिकपिशाचादिदृष्टान्तोक्तेर्लोकशब्दः स्वरसः। तव तु लोक्यतेऽनेनेति लेक इति भामत्युक्तरीत्या वेदपर इति न स्वरसः। (एतेन असहायस्य हेतुत्वे लौकिकक्षीरदृष्टान्त उक्तः। द्वितीयेन तु वैदिकदेवादिदृष्टान्त इति केषाञ्चिन्मतमपास्तम्। सूत्रास्वारस्य स्य दृष्टान्तप्रातिकूल्यस्य चोक्तत्वात्।) किंच त्वपक्षे (पक्षद्वये)पि प्रकृतिकालकर्मादेः सहकारिणः सत्त्वात्तदनपेक्षत्वव्युत्पादनमनर्थकम्। यच्चोक्तं परैः कृत्सनेत्यादिसूत्रचतुष्टयमेकमधिकरणम्। तत्र ब्रह्मण; कास्नर्येन परिणामे मूलोच्छेदः स्यात्। एकदेशेन परिणामे निरवयवत्वशब्दव्याकोप इत्याद्येन पूर्वपक्षयित्वा शब्दमूलत्वेन ब्रह्मणो न तर्केणापह्नव इत्याद्यिभिप्रायेण त्रिभिःसिद्धान्तितम्।%

 %प्रकाशिका%-- उक्तशङ्कोपमर्दस्य टीकायामस्फुटत्वादाह ॥ अयं भाव इति । शब्दमूलत्वादित्येतदंशभाष्यटीकार्थं सङ्गृह्याह ॥ श्रोत्रेति ॥ ननूक्तं मीमांसावैयर्थ्यमिति। तत्राह ॥ शुष्केति ॥ अत एव शुष्कतर्कस्याबाधकत्वादेवेत्यर्थः। "आत्मनि चैवं विचित्राश्चाही"त्येत्सूत्रभाष्यटीकातात्पर्यं व्यनक्ति ॥ किंचेति ॥ मनुजांतर इत्युक्तं व्यनक्ति ॥ ज्ञातुमिति । एतेनासंभावना व्युदस्ता। प्रागक्तमतिप्रसङ्गमुद्धरति ॥ यत्प्रमितमिति ॥ "आत्मनिचे"त्यवधारणार्थकचशब्दाभिप्रायोक्त्या प्रागुक्तजीवसाम्यं निराह ॥ जीवस्य त्विति ॥ एतेन "स्वपक्षदोषाच्चे"त्येतद्भाष्यटीकातात्पर्यमुक्तं बोध्यम्। अस्फुटत्वात्सूत्राणां भाष्याद्युक्तं तात्पर्यं व्यनक्ति ॥ अत्रेति ॥ श्रुतिमिति ॥ "योऽसौ विरुद्ध" इत्यादिश्रुतिमित्यर्थः। एतेन "शब्दमूलत्वा"दित्यनेनैव पूर्वपक्षनिरासात् "श्रुते"रिति व्यर्थमिति निरस्तं ध्येयम् ॥ सर्वेति ॥ तत्र शक्तीनां कतिपयविषयत्वं किंचित्कालीनत्वमाशङ्क्य सर्वविषयकत्वसर्वकालीनत्वोक्तेरिति भावः। यद्येवं तर्हि "स्वपक्षे"त्यस्य "सर्वे"त्येतदानन्तर्यं स्यादिति न वाच्यम्। विचित्रशक्त्यादिनेश्वरेऽदोषत्वे जीवेपि तथा स्यादिति शङ्कया अत्रैव सङ्गतत्वात्। शक्त्यभावेऽभिहिते सर्वेत्यत्रोक्तार्थाभावस्य कैमुत्यसिद्धत्वादिति भावः।  
 विरुद्ध इति ॥ इतरेत्यनेन भिन्नेति प्रतीतेरिति भावः ॥ द्वितीयेपीति ॥ अधिकमित्यस्य जीवादर्थान्तरभूतमिति व्याख्यानादन्येनैवोक्तशङ्कानिरासादिदं व्यर्थमित्यर्थः ॥ तत्रापीति ॥ "य आत्मनितिष्ठ"न्नित्यादिना जीवात्मनि परमात्मनोऽवस्थितेरिति व्याख्यायाभेदश्रुतेरेवं गतेरुक्तत्वादित्यर्थः। यद्भामत्यामुक्तं "अधिकं"त्वित्यत्र "परमात्मा सर्वज्ञत्वाद्यथा जीवान्वस्तुत आत्मनोभिन्नान्पश्यति पशय्त्येवं न भावत एषां सुखदुःखादिवेदनासंयोगोस्ति अविद्यावशात्तेषां तद्वदभिमान इति। तथा च तेषां सुखदुःखादिवेदनायामहनुदासीन इति न तेषां बाधनागारेविनिवेसेप्यस्ति क्षतिः काचिन्ममेति न हिताकरणादिदोषापत्ति"रिति। तत्पञ्चधा विकल्प्य प्रत्याचष्टे ॥ किं विशिष्टस्येति ॥ विशेष्यस्यैवानर्थयोगादिति ॥ तस्य चाभिन्नत्वादनर्थस्स्यादेवेति भावः। बन्धमोक्षयोस्सामानाधिकरण्यं व्यनक्ति ॥ नहीति ॥ तथात्वे हि बन्धमोक्षयोः सामानाधिकरण्यं न स्यात्। तथात्वं चापुमर्थत्वप्रसङ्गादनिष्टमिति भावः ॥ जीवस्येति ॥ तथाच तेनाभेदाभावादनर्थाभाव इति भावः ॥ बहुजीवेति ॥ एकजीववादे शुको मुक्वो वामदेवो मुक्त इत्यादेरर्थवादत्वेन जीवस्य मुक्तत्वे सर्वथा निवृत्तेरेवमापादनायोगेपि बहुजीववादे स्यादेव दोष इति भावः ॥ एकजीवेति ॥ अयं च दोषः प्रागपि समः। वादद्वयेपि दोषमाह ॥ दुःखेति ॥ ननु बन्धरूपानर्थसामानाधिकरण्यमस्तीत्यत आह ॥ दुःखमेवेति ॥ तथा च तेनैव तथात्वं वक्तव्यमिति भावः। ननूक्तमुपाधेरित्यादि तत्राह ॥ यथाचेति ॥ चिन्मात्र एव दुःखाद्यनर्थस्वीकारे तेनाभेदाद्ब्रह्मणोऽनर्थो दुर्वार इति भावः। य उपाधिः स प्रतिबिम्बपक्षपातीति व्याप्तिमुपेत्योक्तम्। वस्तुतस्तु सैव नास्ति। व्यभिचारादित्याह ॥ कथं चेति ॥ सार्वज्ञादेरिति ॥ औपाधिकस्येति वर्तते। एवमग्रेपि। छायादीत्यादिपदेन प्रतिमुद्रादि गृह्यते। द्वितीये ब्रह्मण इत्यनेन शुद्धमुच्यतेऽथ विशिष्टमिति कल्पौ हृदि निधायाह ॥ तत्पदेति ॥ भेदाध्यासायोगादिति ॥ तथाचानर्थस्स्यादेवेति भावः। ननु स्वाप्नं प्रातीतिकम्। इदं तु व्यावहारिकमिति तत्परिहाराभावे श्रुत्यादिविरोधस्स्यादित्युच्यते। न च भ्रांतत्वाङ्गीकारेपि तद्विरोधस्स्यादेवेति वाच्यम्। शुद्धविषयत्वेनोपपत्तेरित्यतोऽयुक्तश्चायं निर्वाह इत्याह ॥ किञ्चेति ॥ ननु तात्विकाभेदेपि संसाराश्रयोनात्मेत्यारोपादनात्मन्येव स सेत्स्यतीत्यत आह ॥ नापीति ॥  
 यदपि श्रुतेश्शुद्धविषयत्वमुक्तं तच्च नेत्याह ॥ अपि चेति ॥ ब्रह्मणोऽनभिमाने किं तत्पदवाच्योऽभिमानी तल्लक्ष्यो वेति विकल्प्याह ॥ किञ्चेति ॥ इत्युक्तमिति ॥ तत्पदलक्ष्यस्येत्यादिनेति भावः ॥ अन्यथेति ॥ अनर्थत्वाभावे ॥ तृतीयेति ॥ "अश्मादिवच्च तदनुपपत्ति"रित्यत्र "यथाच लोके पृथिवीत्वसामान्यान्वितानामप्यश्मनां केचिन्महार्हमणयो वज्रवैडूर्यादयोऽन्ये मध्यमवीर्यास्सूर्यकान्तादय एवमेकस्यापि ब्रह्मणो जीवप्राज्ञपृथथक्त्वं कार्यवैचित्र्यं चोपपद्यतइत्यतः तदनुपपत्तिः परिकल्पितदोषानुपपत्ति"रिति व्याख्यातम्। तद्दर्शयन्नेव पौनरुक्त्यं व्यनक्ति ॥ त्वन्मत इति ॥ यदुक्तमिति ॥ लोके कुलालादेर्मृद्दण्ड- चक्रसूत्रसलिलाद्यनेककारकोपसंहारेण घटादिकार्यकरणदर्शनादद्वितीयं ब्रह्मासहायात्वान्नोपादानमिति चेत्क्षीरवद्धि यथा क्षीरमन्यदनपेक्ष्य दधिभावेन परिणमते तथेह ब्रह्मापि स्वभावादेव भविष्यति। "न तस्य कार्यं करणं च, नतत्समश्चाभ्यधिकश्च, परास्य शक्ति"रित्यादेः। नन्वचेतनस्य क्षीरादेः स्वतः परिणामेपि न चेतनस्य ब्रह्मण इत्यतो देवादिवदपि लोक इत्युक्तम्। यथा देवपितृऋष्यादयोऽन्यत्साधनमनपेक्ष्यैश्वर्ययोगादेव प्रासादरथादीनि निर्मिमते। लोके लोक्यत इति व्युत्पत्त्या मन्त्रार्थवादेतिहासादिशब्दे तथोपलम्भादेवं ब्रह्मापीत्युक्तमित्यर्थः। कल्पतरूक्तं विवेकमाह ॥ तत्राद्येनेति ॥ सापेक्षत्वादिति ॥ नन्वेतदेवाशङ्क्योक्तं परभाष्ये "आतंचनाद्यनपेक्षणएन किंचित्परिणमत एव। आतंचनादिकं तु समग्रपरिणाम एवोपयुज्यत" इति। अत आह ॥ पय इति ॥ त्वयापि तथाभाषणादिति भावः। ननु "देवादावपि ब्रह्माधिष्ठिता विद्येव देवादिचेतनाधिष्ठितं शरीरमेव प्रासादादिरूपेण परिणमत" इति भाषितमित्यतो दुर्भाषणं तदित्याह ॥ नहीति ॥ अज्ञातायाः अज्ञानसहितायाः। चिन्ताफलं च नेत्याह ॥ किंच त्वत्पक्ष इति ॥ त्रिभिरिति ॥ "एकदेशेन परिणामावस्थानयोच्छ्रवणात्। न चोक्तदोषः। शब्दैकगम्यत्वात्। शब्दैकगम्यस्य च यताशब्दमङ्गीकार्यत्वात्।  
  अचिन्त्याः खलु ये भावा न तांस्तर्केण योजयेत्।  
  प्रकृतिभ्यः परं यच्च तदचिंत्यस्य लक्षणम् ॥  
 इति वचनादित्याद्येनोक्त्वा "किं चात्मनि स्वप्नदृशि स्वरूपानुपमर्देनैवानेकाकारा रथादिसृष्टिः अथ रथान् रथयोगानित्यादौ श्रुतौ पठ्यत इति नात्र विवदितव्य"मिति द्वितीयेनोक्त्वा "स्वपक्षेऽभिहितो दोषः परस्यापि समः। तेनापि निरवयवं शब्दादिहीनं प्रधानमतादृशकार्यकारणं स्वीकृत"मिति तृतीयार्थमुक्त्वा सिद्धान्तितमित्यर्थः।

  %तात्पर्यचन्द्रिका%  
 %"यद्यपि विवर्तस्यैव सिद्धान्तितत्वात्कृत्स्नप्रसक्तिशङ्कानवकाशः। तथापि पूर्वोक्तक्षीरादिदृष्टान्तेन परिणामभ्रांत्या शङ्किते आत्नि चेति सूत्रेण स्वप्नदृगात्माहि मनसैव स्वरूपानुपमर्देन रथादीन्सृजतीति मायावादः स्पष्टीकृत" इति। तन्न। विवर्तस्यादृश्यत्वाधिकरणप्रकृत्यधिकरणारम्भणाधिकरणेषूक्तत्वेन परिणामभ्रांत्ययोगात्। योगेवाऽऽदावेव विवर्तप्रतिकूलं कुचोद्योत्पादकं क्षीरादिदृष्टान्तमनुक्त्वा तदनुगुणस्वप्नदृष्टान्त एव वाच्यः। सिद्धान्ते विवर्तविवक्षाप्ययुक्ता। तथात्वे हि कद्वितीयसूत्रे शब्दगम्यत्वतर्कागम्यत्वे न वाच्ये। न हि ते भ्रांत्यधिष्ठानत्वोपयुक्ते। तृतीयेऽपि स्वप्नदृष्टान्तः किं ब्रह्मणो जगद्विषयकभ्रांतिमत्त्वे जीवस्य स्वाप्नभ्रांतिमत्त्वं किं वा ब्रह्मणो जगद्भ्रमाधिष्ठानत्वे जीवस्य स्वाप्नभ्रमाधिष्ठानत्वं यद्वा ब्रह्मणो मायाविवद्भ्रामयितृत्वे जीवस्य भ्रामयितृत्वम्। नाद्यः। दार्ष्टान्तिकानानुगुण्यात्। न हि ब्रह्म भ्रान्तम्। उक्तं हि भामत्यामपि "भ्रांतस्य सर्वज्ञत्वानुपपत्ते"रिति ॥ कल्पतरौ च "अज्ञातं नटवद्ब्रह्मकारणं शङ्करोऽब्रवी"दिति। न द्वितीयः। दृष्टान्तानानुगुण्यात्। जीवस्य स्वाप्नभ्रमाधिष्ठानत्वे ह्यहंकर्तेतिवदहं गज इति धीःस्यात्। पक्षद्वयेपि सूत्रे विचित्रशक्त्युक्त्ययोगाच्च। न हि भ्रांतत्वं भ्रांत्यधिष्ठानत्वं वा विचित्रशक्तिसापेक्षम्। अत एव नांत्यः। न हि स्वप्नद्रष्टाऽन्यान्भ्रामयति। स्वाप्नसृष्टौ "न तत्र रथा" इत्यादि श्रुत्युदाहरणमपि परकृतमयुक्तम्। श्रुत्युक्तः स्वाप्नस्रष्टा जीवश्चेत् "सहिकर्ता तस्मिन्लोकाः श्रिताः इति वाक्यशेषविरोधात्। ईशश्चेद्गगनादिवत्स्वाप्नस्य व्यावहारिकत्वापातात्। तस्मादात्मनीति सूत्रं द्युभ्वाद्यधिकरणन्यायेनात्मशब्दमुख्यार्थस्य ब्रह्मणः प्रस्तुतजगत्कर्तृत्वोपयोगि विचित्रशक्त्युक्तिपरम्। न तु स्वप्नदृष्टान्तेन जगन्मिथ्यात्वोक्तिपरमिति।  
 यच्चोक्तं परैः "सर्वोपेते"त्यादि सूत्रद्वयमेकमधिकरणम्। तत्राद्येन "आत्मनि चैवं विचित्राश्च ही"ति पूर्वसूत्रोक्तविचित्रशक्तित्वे "यः सर्वज्ञः सर्ववित् सत्यकामः सत्यसङ्कल्पः" इत्यादिश्रुतिरुक्ता। द्वितीयेन विचित्रशक्तियुक्ता अपि देवादय आध्यात्मिककरणसम्पन्ना एव कार्यकराः। ब्रह्मतु "अचक्षुष्कमश्रोत्र"मित्यादिश्रुत्या करणरहितमिति शङ्किते "अपाणिपाद" इत्यादिश्रुतेरकरणस्यापि ब्रह्मणो देवादिभ्योऽतिशयितशक्तियोगात्कर्तृत्वमिति सिद्धान्तितमिति। तन्न। "आत्मनी"ति सूत्रे त्वद्रीत्या भ्रांतत्वस्य वा भ्रमाधिष्ठानत्वस्य वा मायावित्वस्य वोक्तत्वेनेह तद्विरुद्धे सर्वज्ञत्वसर्वशक्तित्वादौ श्रुत्युक्त्ययोगात्। न हि सर्वज्ञो भ्रांतः। न वा सर्वभ्रमाधिष्ठानम्। न वा मायावी मायिकद्रष्टा। न च तात्विकसृष्टौ शक्तो मायिकं सृजति। किं च भ्रमाधिष्ठानत्वस्य विकरणत्वेनाक्षेपः शक्तिविशेषेण समाधानं चायुक्तम्। मायावित्वे च ब्रह्मणो मायिकप्रपञ्चद्रष्टृत्वं विरोधि। भ्रांतत्वं तु ब्रह्मण; परमतेपि नास्ति। प्रपञ्चं प्रति ब्रह्मणः कर्तृत्वे तु स सत्यः स्यादित्युक्तम्। केचित्तु "कृत्स्ने"त्यादिसूत्रषट्‌कमेकमधिकरणम्। निरवयवत्वाद्ब्रह्मानुपादानमिति प्राप्ते शब्दगम्यत्वात्सर्वशक्तित्वान्न तर्केणापह्नव इति सिद्धान्त इत्याहुः। तन्न। त्वन्मते हि विशिष्टोपादानतायाः प्रकृत्यधिकरणादावुक्तत्वात्, "न तु दृष्टान्तभावा"दित्यत्र बालयुवदृष्टान्तेनोपपादितत्वाच्चैतत्पूर्वपक्षानुदयात्। सिद्धान्तेऽपि सर्वशक्तित्वं न तावद्विशेष्यस्य। तस्यानुपादानत्वेन वैयधिकरण्यात्। नापि विशिष्टस्य। स्वस्य नानाविधहेयात्मना परिणामनिवारणाशक्तस्य तस्य सर्वशक्तित्वानुपपत्तेः ॥ छ ॥ श्रुतेस्तु शब्दमूलत्वाधिकरणम् ॥ 8 ॥%

 %प्रकाशिका%-- भामत्युक्तचोद्यपरिहारावाह ॥ यद्यपीति ॥ स्वप्नदृष्टान्त एवेति ॥ विपरीतभ्रान्तिजनकानभिप्रेतजीवदृष्टान्तोक्तौ फलाभावादिति भावः। स्वप्नदृगात्माहीति भामतीवाक्यत्वाद्विकल्प्य प्रत्याटष्टे ॥ तृतीयेऽपीति ॥ "संज्ञापूर्वको विधिरनित्य" इति "मितांह्रस्व" इत्येतदनाश्रित्य भ्रामयितृत्व इत्युक्तम् ॥ उक्तं हीति ॥ "न प्रयोजनवत्त्वा"दित्युत्तरनये "न तावदुन्मत्तवदस्य मतिविभ्रमाज्जगत्प्रक्रिया। भ्रांतस्य सर्वज्ञत्वानुपपत्ते"रित्युक्तम्। श्रुतेरीशविषयत्वमभिप्रेत्य प्रागुक्तायुक्ततां व्यनक्ति ॥ श्रुत्युक्त इति ॥ ईशश्चेदिति ॥ स्वाप्नस्रष्टेति वर्तते। न हि सर्वज्ञो भ्रांत इति प्रागुदाहृतत्वद्वाक्यविरोधादिति भावः ॥ स इति ॥ प्रपञ्च इत्यर्थः ॥ छ ॥

**श्रुतेस्तु शब्दमूलत्वाधिकरणम् ॥ 8 ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***



     ** न प्रयोजनाधिकरणम्**



ॐ न प्रयोजनवत्त्वात् ॐ ॥  
 पूर्वत्र हेतुमुखयुक्तिविरोधोऽपास्तोऽत्रतु फलमुखदृष्टयुक्तिविरोधोऽपास्यत इति सङ्गतिरधिकरणोपाधिरगतार्थताच। अत्र पूर्वोक्तं विष्णोः स्रष्टृत्वादिकं न युक्तमुत युक्तमिति चिन्ता। तदर्थं स्रष्टृत्वे सृष्ट्यादिसाध्यस्य फलस्य पूर्वमभावादपूर्णत्वमापतत्युत नेति। तदर्थं किं सृष्ट्यादिकं फलार्थमुन लीलारूपमिति। तदर्थं प्रेक्षावत्प्रवृत्तिः प्रयोजनोद्देशेनैवोत तदनुद्देशेनापीति। तदर्थमुद्रिक्तानन्दस्य पुंसो हासगाननृत्तादौ प्रवृत्तिर्दयालोश्च परार्थ प्रवृत्तिः किं स्वप्रयोजनोद्देशेनैवोत तदनुद्देशेनापि सुखोद्रेकादिसामग्रीत इति। पूर्वपक्षमाह ॥ सयुक्तिकमित्यादिना ॥ अयं भावः। न तावदीश्वरस्य प्रयोजनमुद्दिश्य प्रवृत्तिः। अपूर्णत्वापातात्। न च प्रयोजनानुद्देशेऽप्यग्नेरूर्ध्वज्वलनादाविव स्वभावादेव प्रवृत्तिः। चेतनत्वात्। न च चेतनत्वे पि मत्तस्य नृत्तगानादाविव निष्फलैव प्रवृत्तिः। प्रेक्षावत्तत्वात्। नापि प्रेक्षावत्त्वेऽपि दयया प्रवृत्तिः। दयासाध्यफलाभावात्। आप्तकामत्वात्। तदनुद्देशे च प्रेक्षावत्त्वं न स्यादित्युभयथापि न निर्दोषं ब्रह्मेति।%

 प्रकाशिका-- ॐ न प्रयोजनवत्त्वात् ॐ ॥ "यत्प्रयोजनार्थं सृष्ट्यादी"त्यादिभाष्यटीकासूचितसङ्गत्यादिकमाह ॥ पूर्वत्रेति ॥ हेतुः कारणं मुखं द्वारं यस्या युक्तेरिति सा तथा। ब्रह्मैकदेशेन हेतुरुत कार्त्स्न्येनेत्येवंरूपयुक्तिः पूर्वत्र। अत्र तु सृष्टेः फलमस्त्युत नास्तीत्येवंरूपेत्यर्थः। द्वितीयसूत्रसूचितामाह ॥ किं सृष्ट्यादिकमिति ॥ ननु प्रयोजनानुद्देशेनापि जायमानायाः प्रवृत्तेर्लोके दर्शनात् "प्रवृत्तेर्लोके दर्शनात् "प्रयोजनानुद्देशेन प्रवृत्तिरेव न दृष्टे"ति टीका कथमित्यतः सुधोक्तमाह ॥ अयं भाव इति ॥

  तात्पर्यचन्द्रिका%  
सिद्धान्तमाह ॥ सिद्धान्तयदिति ॥ अयं भावः --  
  अस्वभावप्रवृत्तौ हि प्राज्ञोऽप्याकाङ्क्षते फलम्।  
  स्वाभाविका निमेषाद्या नह्युद्दिष्टप्रयोजनाः ॥ 1 ॥  
  स्वभावभूतात्वीशस्य क्रमात्सृष्ट्यादिकर्तृता।  
  चूतादीनां वसन्तादौ पुष्पितत्वादिकं यथा ॥ 2 ॥  
  देवस्यैष स्वभावोऽयमिति हि श्रुतिरब्रवीत्।  
  गानव्याख्यानपूर्वेषु शिरोहस्तादिचेष्टितम्।  
  प्रयोजनमनुद्दिश्य प्रेक्षावन्तोऽपि कुर्वते ॥ 3 ॥  
अपि च-  
  दुःखोद्रेकात्सुखोद्रेकाद्रोदने हसितादिके।  
  प्रयोजनमनुद्दिश्य प्रवर्तंतेऽपि पण्डिताः ॥ 1 ॥  
 अत एव रोदने हसितादौ कारणमेव पृच्छन्ति। न तु प्रयोजनम्। ईश्वरस्य सुखोद्रेकात्प्रवृत्तिरित्युक्तमानंदमयाधिकरणे। किञ्च  
  दयाया यद्यपि फलं दयालुस्तूद्दिशेन्न तत्।  
  वास्रादिरिव वत्सादौ दययैव प्रवर्तते ॥ 1 ॥  
तथाचेश्वरस्य स्वप्रयोजनाभावेपि दयया परप्रयोजनाय प्रवृत्तिर्युक्ता। किञ्च-  
  अतिप्रयत्नसाध्येषु फलमाकाङ्क्षते जनः।  
  नत्वनायाससंसाध्ये स्वाङ्गुल्यग्रादिचालने ॥ 1 ॥  
 अत एवाङ्गुल्यग्रादिचालने प्रयोजनाप्रश्नः। प्रश्नेऽपि तूष्णीमेवेति प्रतिवचनम्। अन्यथा "वृथाचेष्टां न कुर्वीते"ति निषेधो निर्विषयः स्यात्। ईश्वरस्य च सृष्ट्यादिकं नायाससाध्यम्। "इच्छामात्रं प्रभोः सृष्टि"रिति श्रुतेरिति। टीकार्थः रस्पष्टः। सूत्राक्षरार्थस्तु ईश्वरप्रवृत्तिरन्येषामिव स्वप्रयोजनार्थं न। कुतः। प्रयोजनवत्त्वात् यदर्थं प्रवृत्तिस्तस्य प्रयोजनस्याप्तकामत्वेन प्रागेव सिद्धत्वादिति। दयालुप्रवृत्ताविव परप्रयोजनवत्त्वादिति नञ आवृत्त्या स्वप्रयोजनार्थं न। कुतः। न प्रयोजनवत्त्वात् व्याख्यानादौ हस्तचलनादाविव सुखोद्रेकाद्गानादाविव च प्रयोजनवत्त्वराहित्यादिति त्रेधेति द्रष्टव्यम्।  
 यदुक्तमुभाभ्यां प्रयोजनान्तराभावेऽपि महाराजस्य कन्दुकादाविव लीलार्थेश्वरस्य प्रवृत्तिरित्येतदधिकरणार्थ इति तन्न। श्रुतिसूत्रविरोधात्। श्रुतौ हि "क्रीडार्थमिति चापर" इति लीलाप्रयोजनत्वं मतान्तरत्वेनोक्त्वा "देवस्यैष स्वभावोय"मिति स्वमतमुक्तम्। सूत्रेपि लीलार्थेत्यनुक्त्वा केवललीलेत्येवोक्तम्। तदुक्तमनुव्याख्याने-  
  लीलां प्रयोजनं कृत्वा सृष्टिः श्रुतिविरोधिनी।  
  इति केवललीलैव निरणीता प्रभुणा स्वयम् ॥ इति।  
 किञ्चान्येषां पक्षे ब्रह्मणः प्रयोजनाभावेन भ्रमाधिष्ठानत्वाद्याक्षेपो लीलात्वेन समाधानं चायुक्तम्। न हि चेतनोऽचेतनो वा फलमुद्दिश्य भ्रमविषयो भवति। भ्राम्यति वा। मायाविवद्व्यामोहयितृत्वमपि न चिन्मात्रस्य। नापि कल्पितस्य मायासङ्कल्पादिविशिष्टस्य। तत्प्रति तस्यैव कल्पकत्व आत्माश्रयात्। तद्व्यामोहनीयानां जीवानां कल्पकत्वे त्वन्योन्याश्रयात्। चिन्मात्रस्य चाद्रष्टृत्वेनाभ्रांतत्वेन चाकल्पकत्वात्। कल्पकं च विना कल्पनायोगात्। यत्तूक्तं कल्पतरौ-  
  प्रतिबिम्बगताः पश्यन्नृजुवक्रादिविक्रियाः।  
  पुमान्क्रीडेद्यथा ब्रह्म तथा जीवस्थ विक्रियाः ॥ इति।  
 तन्न। संसारस्य बिम्बप्रतिबिम्बानुगतसत्यचिन्मात्रगतत्वेन प्रतिबिम्बगतवक्रतादिवैषम्यादित्युक्तत्वात्। लोके स्वस्य विकृतात्प्रतिबिम्बाद्भेदभ्रमेण क्रीडायामपि स्वस्य दुःखिजीवाभेदप्रमावतो ब्रह्मण; क्रीडायोगाच्च। तस्मादस्याधिकरणस्य स्वमतप्रतिकूलत्वादेव परकीयभाष्ये "न चेयं परमार्थविषया सृष्टि"रित्यादिना भामत्यामपि "नेयं पारमार्थिकी सृष्टिर्येनानुयुज्येत प्रयोजनम्। न हि गन्धर्वनगरादिविभ्रमाः समुद्दिष्टप्रयोजना" इत्यादिनाऽभ्युपेत्यवादतोक्तेति ॥ न प्रयोजनाधिकरणम् ॥ 9 ॥%

 %प्रकाशिका%-- उक्तशङ्कोपमर्दस्यास्फुटत्वात्-  
  सदा प्रवृत्तिरीशस्य स्वभावादेव केवलम्।  
  अङ्गचेष्टा यथा पुंसः काश्चिदुद्देशवर्जिताः ॥  
  देवस्यैष स्वभावोयमित्याह श्रुतिरञ्जसा।  
 इत्याद्यनुव्याख्यानसुधोक्तं हृदि कृत्वा द्वितीयसूत्रभाष्यटीकातात्पर्यमाह ॥ अस्वभावेति ॥ व्यतिरेकमुक्त्वाऽन्वयमाह ॥ स्वाभाविका इति ॥ पक्षधर्मतामाह ॥ स्वभावबूता त्विति ॥ ईशस्य त्विति लोकपुरुषवैलक्षण्यार्थस्तुशब्दः ॥ क्रमादिति ॥ पूर्वं सृष्टिः सृष्टस्य पालनमित्येवमित्यर्थः। ईश्वरीयः सृष्ट्यादिव्यापारः फलोद्देशाभावेऽप्युपपन्नः। स्वाभाविकत्वात्। निमेषादिवदित्युक्तं भवति ॥ हेतोरसिद्धिं निरसितुं मूलभूतश्रुतिमाह ॥ देवस्येति ॥ एषः इच्छापूर्वकसृष्ट्यादितव्यापारः। निमेषाद्या इत्येतद्व्यनक्ति ॥ गानेति ॥ "यत्प्रवृत्तिश्च नृत्तगानादिकासुखात्। दुःकाद्रोदादिका चैवे"त्याद्यानन्दमयनयानुव्याख्यानसुधे हृदि कृत्वाऽऽह ॥ अपि चेति ॥ एतच्च "न प्रयोजनवत्त्वा"दिति सूत्रस्य वक्ष्यमाणयोराद्यान्त्यवृत्त्योस्तात्पर्यमिति ध्येयम्। एतेन "मत्तादिलीलायाः फलानुद्देशेन सुखोद्रेकादेव दर्ना"दिति टीका विवृता। द्वितीयवृत्तितात्पर्यमाह ॥ किञ्च दयाया इति ॥ वास्रा शिशुवत्सा गौः। तदुक्तं चतुर्थस्कन्धे ध्रुवस्तुतौ "वास्रेव वत्सकमनुग्रहकातरोऽस्मा"निति। "इच्छामात्रं प्रभोस्सृष्टिरिति सृष्टौ विनिश्चिता" इत्यनुव्याख्यानसूचितं तात्पर्यमाह ॥ किञ्चातिप्रयत्नेति ॥ किञ्चेति श्लोकाद्बहिः। "तस्य पूर्णान्दत्वेन प्राप्तप्राप्तव्यत्वा"दित्यादिटीकोक्तं व्यनक्ति ॥ यदर्थमिति ॥ सुधाभिप्रेतं वृत्तिद्वयं चाह ॥ दयाल्विति ॥ न प्रयोजनवत्त्वादिति "नैकध्य"मित्यादाविव "अमानोनाः प्रतिषेध" इति निषेधार्थकनकारस्य "सुप्सुपे"ति समासोऽयम्। "अज्झनगमांसनी"त्यत्र समस्तस्याप्यज्ग्रहणस्यावृत्त्याऽनुवर्तमानाङ्गग्रहणेनान्वय इवात्रापि नकारस्य साध्येनान्वयो युक्तः। उक्तं च मञ्जर्यां "अज्ग्रहणं सामर्थ्यादावर्तत इत्युक्तं भवती"ति। नञ इत्यस्य निषेधार्थकनकारस्येत्यर्थो ध्येयः। यद्वा "न प्रयोजनवत्त्वा"दित्यत्र नञ्समासेऽपि "नलोपो नञ" इति नलोपो न भवति। "रात्रेः कृतिविभाषे"ति विभाषाग्रहणानुवृत्तेः प्राग्दर्शितत्वादिति भावः ॥  
 यदुक्तमिति ॥ "न खलु ब्रह्म जगद्रचयितुमर्हति। प्रयोजनवत्त्वात्प्रवृत्तीनामीश्वरस्य प्रयोजनाभावादित्याद्येन पूर्वपक्षयित्वा "लोकवत्तु लीलाकैवल्य"मित्यनेन सिद्धान्तितम्। तत्र लोकवदिति सूत्रतात्पर्यं "केचिदिदं सूत्रमन्यथा व्याचक्षत" इत्यादिना सिधोक्तं सङ्गृह्यानुवदति ॥ प्रयोजनेति ॥ श्रुताविति ॥ "भोगार्थं सृष्टिरित्यन्ये क्रीडार्थमिति चापर" इति श्रुतावित्यर्थः। देवस्यायं सृष्ट्यादिविषयः एषः इच्छा तत्पूर्विकाप्रवृत्तिरिति सुधोक्तोऽर्थः। इषु इच्छायामित्यतो भावे घञ् प्रत्ययः। ईशस्य भ्रमाधिष्ठानत्वं वा भ्रांतत्वं वा मायावित्वं वा। पक्षत्रयेऽप्ययुक्तत्वं व्यनक्ति ॥ न हीति ॥मायावित्वमपि किं चिन्मात्रस्योत विशिष्टस्य। पक्षद्वयमपि निराह ॥मायाविवदिति ॥ न चिन्मात्रस्येति ॥ तस्योदासीनत्वादिति भावः। अंत्येऽपि कल्पकं स वा जीवो वा चिन्मात्रं वा। पक्षत्रयेऽपि दोषमाह ॥ तत्प्रतीति ॥ उक्तत्वादिति ॥ "इतरव्यपदेशादित्यत्र ॥ प्रमावत इति ॥ "अधिकं तु भेदनिर्देशा"दित्यत्र भामत्यां तथोक्तेरिति भावः ॥ छ ॥

 **इति** **न प्रयोजनाधिकरणम् ॥ 9 ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***



  **अथ वैषम्यनैर्घृण्याधिकरणम्**



ॐ वैषम्यनैर्घृण्ये न सापेक्षत्वात्तथा हि दर्शयति ॐ ॥ अत्र पूर्वाधिकरणोक्तपरप्रयोजनरूपफलविषययुक्त्यविरोध उच्यत इति सङ्गतिः। अत्र विष्णोः सर्वकर्तृत्वं न युक्तमुत युक्तमिति चिन्ता। तदर्थं सुखदुःखकर्तृत्वे वैषम्याद्यापत्तिरुत नेति। तदर्थमीश्वरः किमनादिकर्मयोग्यतादिनिरपेक्ष उत तत्सापेक्ष इति। तदर्थं च कर्मयोग्यतादिकमीश्वरानधीनमुत ईशितव्यत्वात्तदधीनमिति। तदर्थं तस्येश्वराधीनत्वे पुनरापन्नं स्वाधीनानादिसिद्धयोग्यताद्यनुसारेण सुखदुःखदत्वलक्षणं वैषम्यादिकं किं वैषम्यादिकमित्येव दोषः किं वा वेदाप्रामाण्याद्यापादकतयेति ॥ पूर्वपक्षयतीति ॥ अयं भावः। परप्रयोजनाय सृष्टिरिति पूर्वोक्तं न युक्तम्। एवं हि सर्वेऽपि सर्वदा सुखिनः स्युः। ईश्वरो हि कांश्चित्सुखयन् कांश्चिद्दुःखयन् विषमो निर्घृणश्च स्यात्। न च कर्मसापेक्षत्वाददोषः। "एष ह्येव साधुकर्म कारयती"त्यादिश्रुत्या कर्मणोऽपीश्वरकारितत्वात्। ननु च पूर्वपूर्वकर्मापेक्ष्योत्तरोत्तरकर्म कारयति। न च यत्र पर्यवसानं तदारभ्य दोष इति वाच्यम्। अनादित्वात्कर्मप्रवाहस्येति चेन्न। अनादिकर्मप्रवाहसत्तास्वभावादेरप्यारम्भणाद्यधिकरणन्यायेनेशाधीनत्वे पुनर्वैषम्याद्यापातात्। अनधीनत्वे तु स्वातन्त्र्यं नोपपद्येतेत्युभयथापि न निर्दोषं ब्रह्मेति पक्षः।  
 सिद्धान्तमाह ॥ सिद्धान्तयदिति ॥ अयं भावः। वैषम्यनैर्घृण्ये हि किं धर्माधर्मावनपेक्ष्येश्वरस्य सुखदुःखदत्वे तयोः सुखदुःखहेतुत्वप्रतिपादकवेदाप्रामाण्यापादकतया दोषौ किं वा तत्सापेक्षत्वेन वेदाप्रामाण्याभावेऽपि तस्यापीशीधीनत्वेनेश्वरस्य दोषौ। नाद्यः। कर्मादेरपेक्षणात्। द्वितीयेऽपि किं जीवानामिव प्रत्यवायहेतुतया दोषौ यद्वा "समोऽहं सर्वभूतेष्वि"त्यादिशास्त्राप्रामाण्यापादकतया अथवा समत्वरूपसद्गुणविरोधित्वेन नीचत्वापादकतया। नाद्यः। ईश्वरस्य विधिनिषेधातीतत्वात्। अनादिसिद्धयोग्यताद्यनसारित्वस्यैव तत्र समशब्दार्थत्वात्। उक्तं हि--  
  सेवायोग्यातिरेकेण स्वानामपि न दास्यति।  
  अपराधातिरेकेण नान्यस्यातस्समो हरिः ॥ इति।  
  यत्र यस्य यथा वृत्तिर्विहिता वर्तनं तथा।  
  ज्ञानं वापि समत्वं तद्विषमत्वं ततोऽन्यथा ॥ इति च।  
  अत एव यमस्य समवर्तित्वप्रसिद्धिः।

  न हि मातृकलत्रादौ गुरुशिष्यादिकेऽपि च।  
  वसिष्ठपुल्कसादौ च समधीस्सम उच्यते ॥ 1 ॥  
 न वा दुष्टान्निगृह्णन् शिष्टांश्चानुगृह्णन् राजा विषमः। "शुनि चैव श्वपाके चे"त्यादि त्वधिष्ठानवैषम्येऽपि तदधिष्ठितस्य भगवतस्तदभावपरम्। तृतीयेऽपि किं विविधतत्तत्स्वभावकरणाद्वैषम्यादिकं किं वानादिनित्यतत्तत्स्वभावोल्लंघनात् यद्वाऽनादिसिद्धविविधतत्तत्स्वभावस्यान्यथाकरणे शक्तत्वेऽपि तदकरणात् अथवाऽनादितत्तत्स्वभावनियमनात्। नाद्यः। चेतनस्वभावस्यानादित्वात्। न द्वितीयः। ईश्वरस्य तत्तत्स्वभावानुसारेणैव फलप्रदत्वात्। न तृतीयः। तस्य वैषम्याद्यनापादकत्वात्।  
  स्वभावमन्यथाकर्तुं यश्शक्तोऽप्यनुवर्तते।  
  नासौ लोकेऽपि विषमो न वा निर्घृण उच्यते ॥ 1 ॥  
  समर्थोऽपि हि हंसादीन् काकीकर्तुं च यो मुनिः।  
  न काकीकुरुतेऽयं किं लोके विषम उच्यते ॥ 2 ॥  
  समर्थोपि च काकादीन् हंसीकर्तुं हि चो मुनिः।  
  न हंसीकुरुतेऽयं किं लोके निर्घृण उच्यते ॥ 3 ॥  
 न चतुर्थः। स्वभावनियामकत्वस्य निरतिशयस्वातन्त्र्यरूपमहागुणानुगुणत्वेन नीचत्वानापादकत्वात्। स्वभावाननुसारिदयायाश्चेश्वरे गुणत्वाभावेनानपेक्षितत्वात्। अन्यथेश्वरो दयालुत्वाद्दुःखमपि सुखमधर्ममपि धर्मं कुर्यात्। खिद्येत च लौकिकदयालुवत्प्राणिनां दुःखदर्शनेन। उक्तं हि--  
  विषमत्वं तु दोषाय शुभाशुभविपर्यये।  
  शुभाशुभनियंतृत्वं न दोषो गुण एव सः ॥ इति।  
  न विष्णओर्विषमत्वं तु योग्यतापेक्षया क्वचित्।  
  योग्यतायास्तन्नियत्या विषमत्वं क्वचिद्भवेत् ॥ इति च।  
 (जीवानामिव प्रत्यवायहेतुतया दोषौ यद्वा "समोऽहं सर्वभूतेष्वि"त्यादिशास्त्राप्रामाण्यापादकतया अथवा सर्वसमत्वरूपसद्गुणविरोधित्वेन नीचत्वापादनतया। नाद्यः। प्रवाहतोऽनादिकर्मापेक्षाभावात्। परं तु तत्कर्मेशाधीनम्। न द्वितीयः। ईश्वरस्य विधिनिषेधातीतत्वात्। न तृतीयः ॥ अनादिसिद्धयोग्यताद्यनुसारित्वस्यैव तत्र समशब्दार्थत्वात्। उक्तं हि-  
  सेवायोग्यातिरेकेण स्वानामपि न दास्यति।  
  अपराधातिरेकेण नान्यस्यातः समो हरि ॥ इति।  
  यस्य यत्र यथा वृत्तिर्विहिता वर्तनं तथा।  
  ज्ञानं चापि समत्वं तद्विषमत्वमतोऽन्यथा ॥ इति च।  
 अत एव यमस्य समवर्तित्वप्रसिद्धिः। न हि मातृकलत्रादौ गुरुशिष्यादिकेऽपि वा। वसिष्ठपुल्कसादौ च समधीः सम उच्यते ॥ 1 ॥ न हि दुष्टान्निगृह्णन् राजा विषमः। "शुनि चैव श्वपाके"त्यादि त्वधिष्ठानवैषम्येऽपि तदधिष्ठितस्य भगवतस्तदभावपरम्। चतुर्थेऽपि किमनादिनित्यतत्तत्स्वभावोल्लंघनाद्वैषम्यादिकं यद्वाऽनादिसिद्धविविधस्वभावस्यान्यथाकारणे शक्तत्वेऽपि तदकारणात् अथवाऽनादितत्तत्स्वभावनियमनात् किं वा विविधतत्तत्स्वभावकरणात्। नाद्यः। ईश्वरस्य तत्तत्स्वभावानुसारेणैव फलप्रदत्वात्। न द्वितीयः। तस्य वैषम्याद्यनापादकत्वात्।  
  स्वभावमन्यथाकर्तुं यः शक्तोऽप्यनुवर्तते।  
  नासौ लोकेऽपि विषमो न वा निर्घृण उच्यते ॥ 1 ॥  
  समर्थोऽपि च हंसादीन्काकीकर्तुं हि यो मुनिः।  
  न काकीकुरुतेऽयं किं लोके विषम उच्यते ॥ 2 ॥  
  समर्थोऽपि च काकादीन् हंसीकर्तं हि यो मुनिः।  
  न हंसीकुरुतेऽयं किं लोके निर्घृण उच्यते ॥ 3 ॥  
 न तृतीयः। स्वभावनियामकत्वस्य निरतिशयस्वातन्त्र्यरूपमहागुणानुगुणत्वेन नीचत्वानापादकत्वात्। स्वभावाननुसारिदयायाश्चेश्वरे गुणत्वाभावेनानपेक्षितत्वात्। अन्यथेश्वरो दयालुत्वाज्जडमपि चेतनं सुरापानादि च धर्मसाधनं कुर्यात्। खिद्येत च लौकिकदयालुवत्प्राणिनां दुःखदर्शनेन। उक्तं हि--  
  विषमत्वं तु दोषाय शुभाशुभविपर्यये।  
  शुभाशुभनियंतृत्वं न दोषो गुण एव स ॥ इति।  
  न विष्णोर्विषमत्वं तु योग्यतापेक्षया क्वचित्।  
  योग्यतायास्तन्नियत्वा विषमत्वं क्वचिद्भवा ॥ इति च।  
 न चतुर्थः। चेतनस्वभावस्यानादित्वेनेशाकृतत्वात्) तदेतदभिप्रेत्योक्तमनुव्याख्याने-  
  वैषम्यं निर्घृणत्वं च वेदाप्रामाण्यकारणम्।  
  नाङ्गीकार्यमतोऽन्यत्तु न वैषम्यादिनामकम् ॥ इति।  
 सूत्रेऽप्यनुव्याख्यानोक्तमाद्यपक्षमाद्येन निरस्य द्वितीयसूत्रे तर्हि स्वातन्त्र्यं नोपपद्येतेति शङ्कां "उपपद्यत" इत्यनेन निरस्य "उपलभ्यत" इत्यनेनानुव्याख्यानोक्तो द्वितीयः पक्षः स्वीकृत इति द्रष्टव्यम्।%

 %प्रकाशिका%-- ॐ वैषम्यनैर्घृण्ये ॐ ॥ फलविषयेति ॥ कर्मापेक्षं फलदानं न तदनपेक्षमित्येवंरूपयुक्तीत्यर्थः ॥ सङ्गतिरिति ॥ आक्षेपिकीत्यग्रे व्यक्तम्। अधिकरणोपाधिः पादान्ते स्पष्टयिष्यत इति भावः। यद्वा परप्रयोजनेत्यादिनोपाधिरप्युक्तो ध्येयः। द्विविधं हि वैषम्यादिकम्। कर्मानपेक्षत्वप्रयुक्तमन्यत्तु तदपेक्षत्वेऽपि कर्मादेस्सत्तादेरपीश्वराधीनत्वप्रयुक्तम्। तत्राद्योपयुक्तचिन्तामाह ॥ न युक्तमुत युक्तमिति ॥ अंत्योपयुक्तामाह ॥ तस्येश्वराधीनत्व इति ॥ ननु किमीश्वराधीनमित्यनधीनत्वपूर्वपक्षकोटेर्निरपेक्षत्वसाध्यं प्रति कथं हेतुत्वमिति चेदेवमत्र हेतुहेतुमद्भावः। यदि वैषम्यादिकं तत्त्वेनैव दोषस्तर्हि कर्मादेरीश्वराधीनत्वेऽपि दोषतादवस्थ्यादनधीनत्वे वाच्येऽनधीनकर्मसापेक्षत्वे तस्यैव स्वतन्त्रकर्तृत्वमित्यस्य भङ्गापत्त्या तन्निरपेक्षत्वे निर्निमित्तं सुखादि प्रयच्छतो वैषम्याद्यापत्त्या न कर्तृत्वं युक्तम्। यदि तु वेदाप्रामाण्यप्रत्यवायाद्यापादकतया दोषस्तदा तस्येशेऽबावादनधीनकर्मादिसापेक्षत्वेन निर्निमित्तं सुखादिदातृत्वाभावेन तन्निमित्तवैषम्याद्यापत्त्यभावात्कर्तृत्वं युक्तमिति भावः। परप्रयोजनरूपफलविषययुक्त्यविरोध इत्यस्य टीकायामस्फुटत्वादाह ॥ अयं भाव इति ॥ कर्मनिरपेक्ष उत सापेक्षः। आद्य आह ॥ एवं हीति ॥ अयं प्रधानसौत्रहेतुनिरस्यः। द्वितीयं शङ्कते ॥ न चेति ॥ द्वितीयसूत्रभाष्यटीकोक्तचोद्यपरिहारावनूद्य पूर्वपक्षी प्रत्याह ॥ ननु चेति ॥ "उपपद्यते चाप्युपलभ्यते चे"ति सूत्रव्यावर्त्यमाह ॥ अनादिकर्मप्रवाहेति ॥ कर्माद्यपेक्षाप्रयुक्तं वैषम्यादिकमीशेऽस्ति। तत्तु न दोषः। तदनपेक्षत्वप्रयुक्तं तु दोषः। तत्तु नास्त्येवेत्यस्य टीकायामस्फुटत्वाददोषत्वस्योपपादनसापेक्षत्वात् सुधायां "न चेदं वेदाप्रामाण्याकारणम्। कर्मादिसापेक्षत्वाङ्गीकारात्। नापि जीवानामिवेश्वरस्य प्रत्यवायहेतुः। तदभावा"दित्युक्तमुपलक्षणं मत्वाऽनेकविकल्पपूर्वं टीकां विवृणोति ॥ अयं भाव इति ॥ द्वितीयेऽपि किमिति ॥ "वैषम्यादेरदुःखरूपतया स्वतो दोषत्वाभावा"दिति सुधोक्तेरिति भावः। समोऽहमिति गीतावाक्यं नवमाध्यायस्थम्। अनादीति ॥  
  देशकालौ गुणांश्चैव भक्त्यादीनप्यपेक्ष्य तु।  
  योग्यतां च तथा कर्म सम इत्यबिधीयते ॥  
 इति सप्तमस्कन्धतात्पर्योक्तेरिति भावः ॥ उक्तं हीति ॥ षष्ठस्कन्धतात्पर्ये ॥ प्रसिद्धिरिति ॥ "समवर्तीपरेतरा"टीत्यादिनिघण्टौ "ऋषभः पापिनां शास्ता त्वं यमः समदर्शन" इत्यादौ पुराणे चेत्यर्थः। तदेव व्यतिरेकेणोपपादयति ॥ नहीति ॥ "शुनि चैव श्वपाके च पणअडितास्समदर्शिन" इत्यादिगीतोक्तिः कथमित्यत आह ॥ शुनि चेति ॥ नन्वयोग्यस्य योग्यताकरणाद्दयालुत्वगुणलाभस्स्यादित्यत आह ॥ स्वभावाननुसारीति ॥ स्वभावनियामकत्वस्येत्युक्तार्थे संमतिमाह ॥ उक्तं हीति ॥ सप्तमस्कन्धतात्पर्ये प्रथमेऽध्याय उक्तमित्यर्थः। "विपर्यय" इत्यनन्तरं "अतस्तादृशवैषम्यं ब्रह्मसूत्रे निराकृत"मित्यर्धस्येहानुपयोगादनुदाहृत्य "शुभाशुभे"ति तदुत्तरार्धमेवोदाहृतम्। "गुण एव स" इत्यनन्तरं "अतस्तदिष्टं कृष्णस्य ब्रह्मसूत्रकृतो विभो"रिति शेषो बोध्यः। "न विष्णो"रिति तु तत्रैवोक्तस्कान्दस्मृतिः ॥ वेदाप्रामाण्येति ॥ कर्मानपेक्षत्वनिमित्तमित्यर्थः। अन्यत्तु स्वाधीनतत्सापेक्षत्वनिमित्तमित्यर्थः। उक्तार्थं सूत्रारूढं करोति ॥ सूत्रेऽपीति ॥ न केवलमनुव्याख्यान इत्यपेरर्थः। आद्येन सापेक्षत्वादित्यंशेन। द्वितीयसूत्रे उत्पन्नशङ्कामिति योज्यम् ॥ तर्हीति ॥ अनादिकर्मसापेक्षत्व इत्यर्थः ॥ निरस्येति ॥ "स्वाधानसाधनादानं त्वि"त्युक्तदिशेति भावः। स्वीकृत इति ॥ "उपलभ्यते चेश्वरस्यैतादृशं वैषम्यं निर्घृणत्वं च प्रमाणै"रिति सुधोक्तेः। टीकायामपि व्यक्तमुक्तेश्चेति भावः।

  %तात्पर्यचन्द्रिका%  
 %यदुक्तमुभाभ्यां ईश्वरः सस्ये पर्जन्य इव साधारणकारणम्। कर्माणि तु बीजानीवासाधारणकारणानि। बीजशक्तिवैचित्र्याद्धि व्रीहियवादिसस्यवैचित्र्यम्। तस्मान्नेश्वरस्य वैषम्यादीत्याद्यसूत्रार्थ इति। तन्न। असाधारणकारणस्यापि कर्मणः "एष ह्येव साधुकर्म कारयती"त्यादि श्रुत्या "पुण्यपापादिकं विष्णुः कारये"दित्यादिस्मृत्या चेश्वरकारितत्वेन वैषम्याद्यनिस्तारात्। न चाबाध उपचरितार्थत्वं बहुश्रुत्यादेर्युक्तम्। उक्तं हि "परात्तु तच्छ्रुते"रित्यत्र भामत्यामपि "एष ह्येव साधुकर्म कारयतीत्येवमादयस्तावच्छ्रुतयः सर्वव्यापारेषु जन्तूनामीश्वरपरतन्तर्तामाहुः। तदसति बाधकेन प्रसंसामात्रपरतया व्याख्यातुमुचित"मिति।  
 एतेन यत्कैश्चिदुक्तं "जीव ईश्वरदत्तया साधारण्या स्वातन्त्र्यशक्त्या स्वयमेव शुभाशुभयोः प्रवर्तते। ईशस्त्वशुभ उपेक्षते। शुभे त्वनुमन्यत इति न वैषम्यादि। तदुक्तं--  
  आदावीश्वरदत्तयैव पुरुषः स्वातन्त्र्यशक्त्या स्वयं  
  तत्तज्ज्ञानचिकीर्षणप्रयतनान्युत्पादयन् वर्तते।  
  तत्रोपेक्ष्य ततोऽनुमन्य विदधत्तन्निग्रहानुग्रहौ  
  तत्तत्कर्मफलं प्रयच्छति ततः सर्वस्य पुंसो हरिः ॥  
 इतीति। तन्न। शुभाशुभप्रवृत्तिहेतुस्वातन्त्र्यदानप्रयुक्तवैषम्याद्यनिस्तारात्। "य आत्मानमन्तरो यमयति एष ह्येव साधुकर्म कारयति न ऋते त्वत्क्रियते किं च नारे" इत्यादुश्रुत्या  
  यथा दारुमयीं योषां नरः स्थिरसमाहितः।  
  भ्रामयन् सर्वभूतानि यन्त्रारूढानि मायया ॥  
 इत्यादिस्मृत्या च विरोधाच्च। ईशप्रेरणं विना प्रवृत्तौ च कथं जीवस्येश्वरशरीरत्वम्। कथं च जीवस्य स्वाहिते स्वयमेव प्रवृत्तिः। हितभ्रांत्या चेद्भ्रांतेरपीश्वरकर्तृकत्वेन वैषम्यादि दुर्वारम्। किञ्चेश्वरस्य शक्तस्याप्युपेक्षायां निर्घृणत्वादि दुर्वारम्। अशक्तत्वे तु "आत्मनि चैवं विचित्राश्च हि सर्वोपेता च तद्दर्शना"दित्यादिसूत्रैः "परास्य शक्ति"रित्यादिश्रुतिभिश्च विरोधः। एतेनैवेश्वरेच्छा अस्त्वित्येवं सामान्याकारा। न तु विशेषाकारा ततो न वैषम्यादीति तार्किककल्पनाप्यपास्ता। यस्य कस्यापि यत्किञ्चिदस्त्वित्येवमाकारत्वे हि कदाचिदीश्वरस्य दुःखं सुकृतादिमतो नरकादिकं च स्यात्। नापि मदिष्टमस्त्वित्येवमाकारा। तदिच्छास्वरूपस्याद्याप्यनिरूपणात्। तस्य तस्य तत्तत्कर्मानुसारेण सुखाद्यस्त्वित्येवमाकारत्वे च कर्मण ईशानधीनत्वे श्रुत्यादिविरोधः। अधीनत्वे च वैषम्यादि दुर्वारम्। तस्मादनादियोग्यतानङ्गीकारे वैषम्यादि दुर्वारम्।  
 यच्चोक्तमुभाभ्यां आदिसृष्टौ कर्मैव नेति न शङ्क्यम्। अनादित्वात्संसारस्येति द्वितीयार्थ इति। तन्न। मम रीत्या सुप्रसिद्धां संसारानादितामुपेत्यापेक्षितं कर्मापीशकारितमित्यवश्यपरिहर्तव्यप्रबलशङ्कापरिहारपरत्वस्य \`अनादित्वात्कर्मणश्चे'ति भाष्योदाहृतस्मृत्यनुसारिणः सम्भवेऽन्यपरत्वायोगात्। तृतीयस्यापि मम रीत्या न च कर्मसापेक्षत्वे स्वातन्त्र्यानुपपत्तिः। क्रमणामीशाधीनत्वेन तदुपपत्तेः। न चैवं पुनर्वैषम्याद्यापत्तिः। स्वाधीनकर्मापेक्ष्य विचित्रफलप्रदत्वस्य श्रुत्यादिषूपलभ्यमानत्वेनेष्टापत्तेरित्यवश्यपरिहार्यशङ्काद्वयनिरासकत्वसम्भवे परोक्तसंसारानादित्वोपपत्त्यादिपरत्वमयुक्तम्। न हि संसारानादित्वेऽनुपपत्तिशङ्कास्ति। यद्यप्याद्यसूत्रे वैषम्यनैर्घृण्ये द्विवचनादिष्टे। तथापि "स कारयेत्पुण्यमथापि पाप"मिति विषयवाक्य उभयकारयितृत्वस्यैकवचनेन निर्देशात्तदनुसारेणेह सूत्र "उपलभ्यते चे"त्येकवचनं यथा "आत्मनी"ति पूर्वसूत्रे पुंल्लिङ्गेनात्मशब्देन निर्देशेऽपि "सर्वोपेते"ति सूत्रे विषयवाक्यस्थदेवताशब्दानुसारेण स्त्रीलिङ्गं तद्वत्। परेषां त्विदमधिकरणमत्यन्तासङ्गतम्। भ्रांतत्वेन वा भ्रमाधिष्ठानत्वेन वा वैषम्यादिशङ्कानुदयात्। न हि स्वप्नेऽयं सुखयन् दुःखीति भ्रांतिमतस्तद्विषयस्य वा वैषम्याद्यस्ति। मायावित्वे चेश्वरस्य स्वमायाकल्पितकर्मादिज्ञानायोगेन तत्सापेक्षत्वोक्त्ययोगात्। अत एव भामत्यां "अभ्युपेत्य च सृष्टेस्तात्विकत्वमिदमुक्तम्। अनिर्वाच्या तु सृष्टि"रित्यस्याधिकरणस्य स्वमतप्रतिकूलतोक्ता ॥ छ ॥ वैषम्यनैर्घृण्याधिकरणम् ॥ 10 ॥%

 %प्रकाशिका%-- सूत्राक्षरार्थोऽतिरोहित इति तात्पर्यार्थमनुवदति ॥ ईश्वर इति ॥ यद्यपीदं परभाष्य एवोक्तम्। तथापि--  
  निमित्तमात्र एवासौ सृज्यानां सर्गकर्मणि।  
  प्रधानकारणीभूता यतो वै सृज्यशक्तयः ॥  
 इत्यादिपराशरस्मृतिमुदाहृत्य "सृज्यानां देवादीनां कर्मशक्तिरेव देवादिवैचित्र्यहेतु" रित्यादि वदतो रामानुजभाष्यकृतोऽप्यनुमतत्वादुभाभ्यामुक्तमित्युक्तम्। उपचरितार्थत्वं प्रशंसार्थत्वम्। ननु भामत्यामेतदाशङ्क्य "जन्मजन्म रयदभ्यस्तं दानमध्ययनं तपः। तेनैवाभ्यासयोगेन तच्चैवाभ्यस्यते पुन"रित्याद्युदाहृत्य कर्मानादित्वेन समाहितमिति चेन्न। पूर्वकर्मणोऽप्यन्यथाकरणशक्तिमत्त्वेन "स्वभावमन्यथाकर्तुं यश्शक्तोऽप्यनुवर्तत" इत्यादिनाऽस्मदुक्तसमाधेरेवानुसर्तव्यत्वादिति भावः । साधारण्येति ॥ सदसत्प्रवृत्तिसाधारण्येत्यर्थः। एतच्च "कर्ता शास्त्रार्थवत्त्वा"दित्यत्र विवरिष्यते। एतेनेत्युक्तमेव व्यनक्ति ॥ शुभाशुभप्रवृत्तीति ॥ स्मृत्या चेति ॥ श्रुतौ स्मृतौ च सर्वत्र पारतन्त्र्यस्यैव जीवे प्रतीतेरिति भावः। यदप्यशुभ उपेक्षत इति तदपि नेत्याह ॥ किं चेति । "न कर्माविभागा"दिति सूत्रार्थं प्रत्याचष्टे ॥ यच्चेति ॥ सृष्टेः प्राक्कर्म न विद्यते। कुतः। अविभागात्। "सदेव सोम्येदमग्र आसीदेकमेवाद्वितीय"मित्यविभागश्रवणात्। सृष्टेरूर्ध्वमीश्वरः कर्मापेक्षः प्रवर्तताम्। प्राक्त्वविभागादेकरूपैव सृष्टिस्स्यादिति शङ्कार्थः ॥ तृतीयस्यापीति ॥ परमत एव तृतीयत्वम्। मतान्तरे तु पूर्वेणैकयोगत्वात्। अनादित्वं कथमित्यवतार्य "उपपद्यते संसारानादित्वम्। अन्यथा कृतहानाकृताभ्यागमप्रसङ्गात्। उपलभ्यते च तदनादित्वं धाता यथापूर्वमित्यादा"वित्युक्तं परैः। तत्प्रत्याख्याति ॥ ममेति ॥ परोक्तेति ॥ मायावाद्युक्तेत्यर्थः ॥ ज्ञानायोगेनेति ॥ ममेति ॥ परोक्तेति ॥ मायावाद्युक्तेत्यर्थः ॥ ज्ञानायोगेनेति ॥ मायाविनो मायोकादर्शनादिति भावः ॥ छ ॥

** अथ वैषण्यनैर्घृण्याधिकरणम् ॥ 10 ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***



  **अथ सर्वधर्मोपपत्त्यधिकरणम्**



ॐ सर्वधर्मोपपत्तेश्च ॐ ॥ पूर्वाधिकरणेष्वेकैकगुण एकैकदोषाभावे च युक्त्यविरोध उक्तः। अत्र तूपसंहारसूत्रे सर्वत्रेति सङ्गत्यादिकम्। अत्र विष्णोरुक्तं निर्दोषगुणपूर्णत्वं न युक्तमुत युक्तमिति चिन्ता। तदर्थं किं गुणित्वे कदाचिद्दोषित्वं प्रयोजकं अतएव दोषाभावे गुणाभाव उत दोषित्वे दोषपरिहाराशक्तिर्गुणाभावे च गुणसम्पादनाशक्तिः प्रयोजिकेति। पूर्वपक्षस्तु। गुणिनः कदाचिद्दोषित्वनियमादीश्वरस्य गुणित्ववद्दोषित्वं वा दोषाभाववद्गुणाभावो वा। न तु चेतनान्तरेष्वदृष्टासर्वगुणपूर्तिर्दोषमात्ररादहित्यं चेति। सिद्धान्तस्तु।  
  नित्यनिर्मुक्तदोषं च सदासम्प्राप्तसद्गुणम्।  
  परं ब्रह्म भवेत्तत्र प्रेप्साशक्तियुतत्वतः ॥ 1 ॥  
 ब्रह्म सदाप्राप्तसर्वसद्गुणं तत्प्रेप्सुत्वे सति तत्र शक्तत्वात्संमतवत्। तथा सदा त्यक्तसर्वदोषं तज्जिहासुत्वे सति तत्र शक्तत्वात्। संमतवत्। प्रेप्सादिकं च प्रेक्षावत्त्वेनेत्युपपत्त्यनुगृहीतया सौत्रचशब्दोपात्तया "गुणाः श्रुता" इत्यादिभाष्योदाहृतया श्रुत्या गुणदोषाभावरूपसर्वधर्मसिद्धिरिति। इदं सूत्रं सर्वधऱ्मविनिर्मुक्तब्रह्मवादिनां प्रतिकूलमिति स्फुटमेव। अस्मिन्पाद आद्येऽधिकरणत्रिके वेदस्याप्रमाणत्वादीश्वरस्यैवाभावाज्जन्मादिसूत्रोक्तं लक्षणमसम्भवीत्याक्षिप्य तन्निरास इत्याद्यत्रिकमेका पेटिका। तत्राप्याद्येऽधिकरणे स्मृतिविरोधेन साक्षात्सर्ववेदप्रामाण्याक्षेपः। द्वितीये कारीर्यादिविधिवाक्याप्रामाण्यसाधकयुक्तिविरोधमुखेन सर्ववेदप्रामाण्यापेक्षपः। तृतीये "मृदब्रवी"दित्यादि सिद्धार्थवाक्याप्रामाण्यसाधकदृष्ट्युक्तिविरोधमुखेन सर्ववेदप्रामाण्याक्षेपः। चतुर्थमारभ्याधिकरणचतुष्टये वेदप्रामाण्यमीश्वरस्वरूपं च स्वीकृत्योक्तलक्षणाक्षेप इत्यधिकरणचतुष्टयमेका पेटिका। तत्राद्ये श्रुत्युपसर्जनकयुक्तिविरोधेन लक्षणमसम्भवीत्याक्षेपः। द्वितीये बहुश्रुतिसिद्धयुक्तिविरोधेन लक्षणमसम्भव्यतिव्याप्तं चेत्याक्षेपः। तृतीये विष्णोः कर्तृत्वेऽपि बहुयुक्तिविरोधाज्जन्मादिसूत्राभिप्रेतं स्वतन्त्रकर्तृत्वमसम्भवीत्याक्षेपः। चतुर्थे तु विष्णोर्महदादौ स्वतन्त्रकर्तृत्वेऽपि श्रुतिप्रत्यक्षसंवादियुक्तिविरोधान्न घटादिकर्तृत्वमित्याक्षेपः। अष्टमे सप्तमोक्तो जीवस्य स्वतन्त्रकर्तृत्वे यस्तर्कविरोधः सर्व ईश्वरेऽपि सम इति व्याघातपर्यवसायितर्कविरोधे शङ्किते शुष्कतर्कागोचरत्वादिना तदुद्धारः। एवं हेतुमुखयुक्तिविरोधेषु निरस्तेषु नवमदशमाभ्यां फलमुखैरीश्वरस्य दोषित्वपर्यवसायिभिर्लिङ्गश्रुत्यनुगृहीतैर्दृढतर्कैर्विरोधे शङ्किते तन्निरास इति द्विकमेका पेटिका। एकादशे तु जिज्ञासासूतर्ब्रह्मशब्देन सूचितस्य जन्मादिसूत्रे सम्भावितस् पूर्णगुणत्वस्याक्षेपे तदुद्धार इति द्रष्टव्यम्। अत्रानुव्याख्याने--  
  स्मृतियुक्तिश्रुतिगुणयुक्तयो बहुयुक्तयः।  
  एवं चतुर्विधा नैव विरुध्यांतेऽन्वयं प्रति ॥  
 इत्येतत्पादीयाधिकरणानामुपाधय उक्ताः। तत्राद्येऽधिकरणे स्मृत्या द्वितीये युक्त्या तृतीये दृढयुक्त्या चतुर्थे श्रुतिसंवादियुक्त्या विरोधनिरास इति स्पष्टम्। स्मृतियुक्तीत्यत्र युक्तिशब्दस्य दृढादृढयुक्तिपरत्वात्। पञ्चमे बहुश्रुतिसिद्धयुक्त्या षष्ठे बहुयुक्तिभिः सप्तमे बहुप्रमाणसंवादियुक्त्या अष्टम् व्याघातपर्यवसायितया बहुमतयुक्त्या नवमे प्रयोजनोद्देशेनुद्देशे च दोष इति बहुसुदृढ्युक्त्या दशमे कर्मादिसापेक्षत्वेऽनपेक्षत्वे च दोष इति बहुमुखदृढ्युक्त्या एकादशे निर्देषत्वेति पूर्वगुणत्वमहाप्रमेयविरोधित्वेन बहुमतयुक्त्या विरोधनिरास इति पञ्चममारभ्य सप्ताप्युपाधयोबहुयुक्तिशब्देन विवक्षिता इति ॥ द्रष्टव्यम् ॥ छ ॥ सर्वधर्मोपपत्त्यधिकरणम् ॥ 11 ॥  
 **इति श्रीमद्ब्रह्मण्यतीर्थपूज्यपादानां शिष्येण व्यासयतिना विरचितायां  
 श्रीमद्भाष्यटीकाविवृतौ तात्पर्यचन्द्रिकायां द्वितीयाध्यायस्य प्रथमः पादः ॥ 2 ॥ 1 ॥%**

 %प्रकाशिका%-- ॐ सर्वधर्मोपपत्तेश्च ॐ ॥ "उपसंहरती"ति भाष्यादिसूचितमाह ॥ एकैकेति ॥ कर्तृत्वादौ वैषम्याद्यभावादौ चेत्यर्थः। अधिकरणोपाधिरगतार्थता चादिपदार्थः। "विष्णोर्गुणपूर्णत्वं विषय" इत्यादिटीकां व्यनक्ति ॥ अत्रेति ॥ यदि दोषित्वप्रयुक्तं गुणित्वं तदभावे च तदभावस्तदा विष्णोर्दोषित्वे विशेषणाभावाद्दोषाभावे च विशेष्याभावान्न निर्दोषगुणपूर्णत्वम्। यदि तु द्वितीयस्तदोभयत्र शक्तत्वान्निर्दोषगुणपूर्णं ब्रह्मेति स्पष्टः फलफलिभाव इति भावः। टीकायामस्फुटत्वात्सुधातात्पर्यविवरणेन टीकां व्यनक्ति ॥ पूर्वपक्षस्त्विति ॥ "उपपत्ते"रिति सौत्रन्यायं सुधायां विवृतं सङ्गृह्याह ॥ नित्येति ॥ सद्गुणं चेत्यन्वयः। न्यायद्वयमेतत्। प्रेप्सेति चोपलक्षणमिति भावेन सङ्ग्रहं व्याचष्टे ॥ ब्रह्मेति ॥ सत्त्वादिव्यावृत्तये सदिति गुणविशेषणम्। तेन "केवलो निर्गुणश्चे"त्यादिश्रुतिबाधः प्रत्युक्तः। विशेषणासिद्धिं निराह ॥ प्रेप्सेति ॥ विशेष्यं तु "आत्मनि चैवं विचित्राश्च ही"त्यादिना सिद्धमिति भावः। उक्तप्रमेयस्य सङ्ग्रहेण बुद्ध्यारोहाय पेटिकासङ्गतीराह ॥ अस्मिन्निति ॥ कथं त्रित्वमित्यतोऽवान्तरभेदमाह ॥ तत्रापीति ॥ समयपादीयाद्यनुव्याख्यानस्यैतत्पादीयसर्वाधिकरणोपाधिपरत्वं सुधायां न प्रतीयतइति स्वयं तद्विवृणोति ॥ अत्रानुव्याख्यान इति ॥ बहुमुखेति ॥ अनेकत्वोपलक्षणमिति भावः ॥ छ ॥

**इति सर्वधर्मोपपत्त्यधिकरणम् ॥ 11 ॥**


 **इति श्रीमत्सर्वतन्त्रस्वतन्त्रसुधीन्द्रगुरुपादशिष्यराघवेन्द्रयतिकृते  
  चन्द्रिकाप्रकाशे द्वितीयस्य प्रथमः पादः ॥ 2 ॥ 1 ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***















































 **             ॥ श्री वेदव्यासाय नमः ॥  
  श्रीब्रह्मण्यतीर्थश्रीपादशिष्यश्रीव्यासतीर्थविरचिता  
   तात्पर्यचन्द्रिका**

**  द्वितीयाध्यायस्य द्वितीयः पादः॥**

   

** अथ** **वैशेषिकाधिकरणम्**



  वैशेषिकाधिकरणम्  
 ॥ ॐ महद्दीर्घवद्वा ह्रस्वपरिमंडलाभ्याम् ॐ ॥ कारणैकार्थप्रत्यासत्त्यादिनेति ॥ कार्यगतरूपादिगुणानां कारणगतरूपादयो गुणाः कारणैकार्थप्रत्यासत्त्याऽसमवायिकारणानि। कर्मत्वादिपदोपात्तया कार्यैकार्थप्रत्यासत्त्येति द्रष्टव्यम् ॥ शिष्टषड्गुणायोग्य इति ॥ कर्तृत्वार्थं ज्ञानेच्छाप्रयत्नानामावश्यकत्वे तदितरगुणेषु सङ्ख्यादिपञ्चकातिरिक्तषड्गुणायोग्य इत्यर्थः ॥ सङ्केतोऽप्रामाणिकः। व्द्यणुकवत्र्यणुकेऽप्यापेक्षिकाणुत्वस्य त्र्यणुकवद्द्व्यणुके चापेक्षिकमहत्त्वस्य सम्भवादिति भावः ॥ सङ्ख्यादेर्महत्वारम्भकत्वप्रसङ्गादिति ॥ व्द्यणुकपरिणाणए परमाण्वादिसङ्ख्यायाः कारणत्वे चतुरणुकारम्भकानेकत्र्यणुकगतबहुत्वसङ्ख्याप्रचययोश्चतुरणुकगतमहत्त्वारम्भकत्वप्रसङ्गादित्यर्थः। "तदभाव" इति सूत्रस्थतच्छब्दस्याप्रकृतपरत्वाशङ्कां निरस्यति ॥ परिमाणाभिधानसन्निधापितमिति ॥ तदिति भाष्यप्रतीकोपादानम्। तस्य व्याख्या तत्रेति। स्वपदस्य व्यख्या समवायेति ॥ तस्येति ॥ रूपिरूपादिनिष्ठविशेषणविशेष्यभावस्येत्यर्थः ॥ विशेषणेऽतिप्रसङ्ग इति ॥ घटाभावभूतलयोर्विशेषणविशेष्यभावे व्यभिचारनिरासाय भावमात्रनिष्ठत्वेन विशेषणे रूपादावपि विशेषणविशेष्यभावस्याभाववदेव सम्बन्धं विनाप्युपपत्त्या प्रयोजकत्वादप्रयोजकेन च साधनेऽतिप्रसङ्क इत्यर्थः।  
 यद्वा संयुक्तानिष्टत्वविशेषितेन विशेषणविशेष्यभावत्वेन भावनिष्ठतद्दृष्टान्तेन सम्बन्धाभावासाधनसम्भवादतिप्रसङ्ग इत्यर्थः ॥ सृगालवाक्यमिति ॥ सृगालरूपेणेंद्रेण तर्कविद्यानुरागस्य सृगालजन्महेतुतोक्तेत्यर्थः।%

 प्रकाशिका%-- ॐ महद्दीर्घवद्वा ॐ ॥ सङ्गतिचिन्ताप्रकारपूर्वपक्षाद्यनुक्तिबीजं प्रागेव व्यक्तम्। अस्पष्टानि कानिचिट्टीकावाक्यानि व्यनक्ति ॥ कारणेति ॥ महदित्येकमिति । महदित्यादिसूत्रमित्यर्थः। ननु यथा बौद्धप्रक्रियानिरासकत्वाविशेषेऽपि "न भावः नासतः" इत्यनयोस्त्वन्मते भेदस्तथा ममापीत्यत आह ॥ विज्ञानेति ॥

  %तात्पर्यचन्द्रिका%  
 अत्र यदुक्तं परैः। महदित्येकं सूत्रमेकमधिकरणम्। उभयथेत्याद्यपरिग्रहादित्यन्तं सूत्रषट्‌कमधिकरणान्तरमिति तन्न। उभयोरपि तार्किकप्रक्रियानिरासकत्वात्। विज्ञानशून्यवादयोरिव चेहावान्तरप्रमेयभेदस्यादूषणात्। साङ्ख्याधिकरणानामिवैकाधिकरणत्वस्यैवन्याय्यत्वात्। यच्चोक्तं महद्दीर्घं च त्र्यणुकदिकं विजातीयाद्ध्रस्वादिरूपाद्व्यणुकादित इव चेतनाद्ब्रह्मणोऽचेतनं जगज्जायत इति स्वपक्षदोषोद्धारार्थमाद्याधिकरणमिति तन्न। पादासङ्गतेः। पुनरुक्तेश्च। आद्ये पादे स्वापक्षदोषोद्धारः। द्वितीये तु परपक्षदूषणमिति हि ते मतम्। उक्तं च "न विलक्षणत्वा"दित्यत्र विजातीयादपि जन्म। न हि तत्र साक्षाच्चेतनाचेतनयोरुपादानोपादेयभावे वृश्चिकगोमयादिदृष्टान्तेषु सर्वलौकिकपरीक्षकसंमतेषूक्तेष्वपि विजातीयमात्रयोस्तद्भावे परमात्रसिद्धं दृष्टान्तान्तरमात्रं वक्तुमधिकरणान्तरं युक्तम्। किञ्च महतो दीर्घस्य च त्र्यणुकादिकस्य विजातीयाद्धरस्वाद्द्व्यणुकादुत्पत्तावपि परिणण्डलात्परमाणुतोऽनुत्पत्तेस्सूत्रे परिमण्डलशब्दो व्यर्थः स्यात्।  
 ननु सौत्रो वाशब्दश्चार्थस्सन्न परिमण्डलभूतव्द्यणुकसमुच्चयार्थः। तथा च परिमण्डलादपरिमण्डलवदिति दृष्टान्तान्तरार्थस्स इति चेत्तर्हि कार्यकारणयोर्वैजात्यस्फोरणाय ह्रस्वप्रतियोगित्वेन महद्दीर्घपदमिव परिमण्डलप्रतियोगित्वेनापरिमण्डलपदं प्रयुज्य महद्दीर्घापरिमण्डलवद्ध्रस्व परिमण्डलाभ्यामिति सूत्रणीयम्। यथान्यासपक्षे हि समासैकदेशस्य ह्रस्वस्य महद्दीर्घान्वयः। परिमण्डलस्य तु वाशब्दसमुच्चितापरिमण्हलान्वय इति क्लिष्टम्। किञ्च पररीत्या विजातीयं तन्तुपटादि परित्यज्याविजातीयस्य विलक्षणमात्रस्य परमाणुद्व्यणुकादेर्दृष्टान्तीकरणम् युक्तम्। न हि परमाणुत्वादिकं जातिः। पृथिवीत्वादिना सङ्करात्। यद्यपि परमाणुव्द्यणुकादिपरिमाणानि तार्किकमते विजातीयानि तथापि न तेषामुपादानोपादेयत्वम्। किञ्चायं दृष्टान्तो विवर्तप्रतिकूलः। अपि च तव चेतनाद्ब्रह्मणोऽचेतनं जगदिति दार्ष्टान्तिकोऽध्याहार्यः। मम तु न। केचित्तु परिमण्डलात्परमाणुतो ह्रस्वस्य व्द्यणुकस्य तस्माच्च महद्दीर्घस्यत्र्यणुकादेर्जन्म तावदयुक्तम्। अणोरण्वन्तरसंयोगस्य व्याप्यवृत्तित्वे तत्कार्यपरिमाणाधिक्यायोगात्। एकदेशवृत्तित्वे चाणोर्निरंशत्वहानेः। सूत्रे वाशब्दस्तु चार्थः। तथा च परमाणुभ्यो व्द्यणुकादिक्रमेण जगदुत्पत्तिवद्वैशेषिकाभ्युपगतं गगननित्यत्वादिकमन्यदप्यसमञ्जसमिति सूत्रार्थ इत्याहुः। तन्नहा पञ्चमीनिर्दिष्टे ह्रस्वशब्दे षष्ठ्यन्तताया आवृत्तेश्च कल्प्यत्वात्। किञ्च व्याप्यवृत्तित्वाव्याप्यवृत्तित्वविकल्पः किं व्द्यणुकसंयोगविषयः परमाणुसंयोगमात्रविषयो वा। नाद्यः। व्द्यणुकस्य सांशत्वेन तत्संयोगस्यैकदेशवृत्तित्वसम्भवात्। द्वितीये परिमण्डलाद्ध्रस्ववद्वेत्येव सूत्रणीयम्। अन्यत्तु निरर्थकम्।  
 किञ्च गगननित्यत्वाभावस्येवाणुभ्यो जगज्जन्माभावस्यापि परं प्रति साध्यत्वाद्दृष्टान्तो न युक्तः। अपि च मदीयाह्रस्वपरिमण्डलपरिमाणयोः कार्यपरिमाणोत्पादकत्वे महद्दीर्घपरिमाणप्रतिबन्दीरूपा युक्तिः सूत्रारूढा। संयोगस्य व्याप्यवृत्तित्वमित्यादिका त्वदीया तु न। मम पक्षे सूत्रे त्वप्रत्ययायोगस्तु "प्रचयविशेषाच्च मह"दिति कणादसूत्रानुसारेण। यच्चोक्तं परैः अणुष्वाद्यकर्मणो हेत्वभ्युपगमेऽनभ्युपगमे च न कर्मेति वा कर्महेतोरदृष्टस्याणुगतत्व आत्मगतत्वे च न कर्मेति वा सृष्टिकाले संयोगोत्पत्त्यर्थं संहारकाले विभागोत्पत्त्यर्थं च न कर्मेति वा द्वितीयेऽधिकरण आद्यसूत्रस्य त्रेधार्थ इति तन्न। आद्येऽनभ्युपगमपक्षस्य द्वितीये परमाणुगतत्वपक्षस्य चात्यन्तासम्भवित्वात्। द्वितीयेऽदृष्टस्याचेतनस्य चेतनानधिष्ठितस्याप्रवृत्तेरिति त्वदुक्तस्य हेतोरसिद्धेः। अदृष्टमीश्वराधिष्ठितमिति हि तन्मतम्। तृतीये उभयार्थकर्माभाव इति सूत्रणीयम्। मम मत इव सूत्रे हेत्वसूचनान्न्यूनता च। तस्मान्मम रीत्या समवाय्वसमवायिकारणनिरासकसूत्रयोर्मध्यस्थमिदं सूत्रमवश्यनिरसनीयस्य सर्वव्यवस्थापकत्वेन पराभिप्रेतस्येश्वरेच्छानिमित्तत्वस्य निरासकम्। द्वितीयचतुर्थषष्ठानां परकीयाव्याख्यानविरुद्धा। यत्तु अणवः प्रवृत्तिस्वभावा वा निवृत्तिस्वभावा वोभयस्वभावा वाऽनुभयस्वभावा वा। नाद्यद्वितीयौ। नित्यं प्रवृत्तेर्निवृत्तेर्वा भावप्रसङ्गात्। तृतीये विरोधः। चतुर्थे निमित्तवशात्प्रवृत्तिनिवृत्ती वाच्ये। निमित्तं चादृष्टं नित्यं संनिहितमिति नित्यं प्रवृत्त्यादेर्भावप्रसङ्गादिति तृतीयार्थ इति तन्न। सूत्रे उभयथा चेत्यादाविव विकल्पसूचकाभावात्। अस्य विकल्पस्य स्वाङ्गीकृतब्रह्माविद्यादिकारणेष्वपि साम्याच्च। आद्यसूत्रे मया तार्किकं प्रत्युक्तदोषस्य मम मतेऽप्राप्तिस्तु "स्वत एव काले विशेषाङ्गीकृतेश्चे"ति भाष्य एव दर्शिता।  
 किञ्च मम रीत्या भाष्योक्तमार्गेण सत्तासमवायो जनिरिति तार्किकैः स्वीकृतत्वात्समवायस्य च नित्यमेव भावात्सर्वं नित्यजातं स्यात्। तता च सृष्टिप्रलयानुपपत्तिरिति पूर्वसूत्रप्रकृतसमवायस्येहान्वयसम्भवे प्रवृत्तेर्निर्वृत्तेर्वेत्यध्याहारो भावादित्यस्य प्रसङ्गहेतुता च न युक्ता। यच्चोक्तं वायवीयादिपरमाणवो रूपादिहीनास्तैजसादयस्तु तद्युक्ता इति परामाणुषु गुणोपचयापचयौ स्तो न वा। आद्ये तेषु परिमाणोपचयापचयावपि स्याताम्। तयोस्ताभ्यां व्याप्तेः। द्वितीये तैजसाद्यणुकार्येषु रूपादि न दृश्यतेतेति पञ्चमार्थ इति तन्न। तन्मत ईश्वरादपि जीवे त्वन्मते धात्मनोऽप्यन्तःकरणे आकाशादपि पृथिव्यादौ च गुणाधिक्येऽपि परिमाणाधिक्यादृष्टेः ॥ केचित्तु अणूनां रूपादिमत्त्वे पूर्वसूत्रेणानित्यत्वदोष उक्तः। अत्र तु रूपादिराहित्ये तत्तत्कर्ये रूपादिर्न स्यदिति दोष उच्यतइत्याहुः। तत्र अन्यथा च दोषादिति सूत्रणीयम् ॥ छ ॥ वैशेषिकाधिकरणम् ॥ 6 ॥%

 प्रकीशिका%-- अस्य स्वपक्षदोषोद्धारार्थत्वात्सार्थक्यमित्यतस्सूत्रप्रमेयं चानूद्य निराह ॥ यच्चोक्तमिति ॥ पादासङ्गतिं व्यनक्ति ॥ आद्य इति । नन्वेतदाशङ्क्योक्तं कल्पतरौ "यदि प्रधानगुणानन्वयाज्जगन्न तत्प्रकृतिकं तर्हि ब्रह्मविशेषगुणानन्वयान्न तदुपादानमित्यवान्तरसङ्गतिलोभादत्र लिखित इती"ति चेन्न। तथात्वे पादादिसङ्गत्यभावशङ्का क्वापि नोदियात्। सर्वत्राप्येवं सम्भवात्। निर्गुणब्रह्मोपादानकत्वपक्षे चैवं शङ्कानुदयात्। विवर्तोपादानतापक्षे सर्वथैव शङ्कानुत्थितिश्चेति भावः। पुनरुक्तेश्चेत्येतद्व्यनक्ति ॥ उक्तं चेति । परसिद्धदृष्टान्तोक्त्यर्थमिदमित्यत आह । न हीति ॥ सूत्रार्थं च निराह ॥ किञ्चेति ॥ भामत्युक्तमाशङ्कते ॥ नन्विति ॥ पृथिवीत्वादिनेति ॥ परमाणुत्वं विना पृथिवीत्वं घटादौ पृथिवीत्वं विना परमाणुत्वमाप्यपरमाणौ द्वयमपि पृथिवीपरमाणौ सङ्गीर्णमिति भावः ॥ मम तु नेति ॥ रस प्रकारष्टीकादौ व्यक्त इति भावः ॥ केचित्त्विति ॥ "असमञ्जसमिति वर्तते। वाशब्दश्चार्थे। ह्रस्वपरिमण्डलाभ्यां व्द्यणुकपरमाणुभ्यां महद्दीर्घवत्त्र्यणुकोत्पत्तिवादवदन्यच्च तदभ्युपगतं सर्वमसमञ्जसम्। परमाणुभ्यो द्व्यणुकादिक्रमेण जगदुत्पत्तिवादवदन्यदसमञ्जस"मिति तदीयभाष्यं हृदि कृत्वाऽर्थमनुवदति ॥ परिमण्डलादिति ॥ यद्यपि तद्भाष्यव्याख्याने श्रुतप्रकाशे "सूत्रे ह्रस्वपरिमण्डलशब्दाभ्यां कारणद्वयमुक्तम्। महद्दीर्घशब्दोऽणुह्रस्वस्य द्व्यणुकस्याप्युपलक्षणम्। द्व्यणुकपरमाणुभ्यां त्र्यणुकद्व्यणुकादिकार्यवदन्यच्चासम़ञ्जसमित्यर्थः" इत्येवोक्तम्। तथापि "परमाणुभ्यो द्व्यणुकादिक्रमेणे"त्यादिभाष्यपर्यालोचनयैवमेव सूत्रस्यार्थो युक्त इति भावेन परमाणुतो ह्रस्वस्येति, तस्माच्चेति, ह्रस्वशब्दस् षष्ठ्यन्तत्वं पञ्चम्यंतत्वमावृत्तिं चाश्रित्यार्थोऽनूदित इति ज्ञेयम्। श्रुतप्रकाशोक्तमाह ॥ गगननित्यत्वादिकमिति ॥ षष्ठ्यन्तताया इति । महद्दीर्घशब्दस्य द्व्यणुकोपलक्षकत्वेऽपि लक्षणादोषो व्यक्तः। त्र्यणुकद्व्यणुकवद्वेति निर्देशापाताच्चेति व्यक्तम्। महादीर्घवदिति वाच्ये महद्दीर्घवदिति क्लिष्टं च। दोषान्तरं चाह ॥ किञ्चेति ॥ न केवलं निरर्थकमयुक्तं चेदं सूत्रमित्याह ॥ किञ्चेति ॥ मदीयेति ॥ युक्तिरित्यन्वयः। परिमाणपरत्वे महत्त्वदीर्घत्वेत्यादिनिर्देशस्स्यादित्यतस्सुधोक्तमेव समाधिमाह ॥ मम पक्ष इति ॥ "कारणबहुत्वात्कारणमहत्त्वात्प्रचयविशेषाच्च मह"दिति कणादसूत्रेत्यर्थः। "उभयथापि न कर्मातस्तदभाव" इति सूत्रार्थं त्रेधा भामत्युक्तमनूद्य निराह ॥ यच्चेति ॥ हेत्वभ्युपगमे कुतो न कर्मेत्यत आह ॥ कर्महेतोरिति ॥ "उभयथापि तस्याचेतनस्य चेतनानधिष्ठितस्याप्रवृत्ते"रिति भामत्युक्त एव हेतुरस्मिन्पक्षे तृतीयपक्षे च ध्येयः ॥ त्रेधेति ॥ "सूत्रमादौ त्रेधा योजयती"ति कल्पतरूक्तेरिति भावः। अतः कर्माभावात्। तदभावः द्व्यणुकादिक्रमेण कार्याभावः। इति शेषार्थो न विरुद्ध इति नानूदितः ॥ इति हि तन्मतमिति ॥ एतेन निमित्तकारणतामात्रेणेश्वरस्याधिष्ठातृत्वं "पत्यु"रित्यत्र निराकरिष्यत इति भामत्युक्तं प्रत्युक्तम्। आपाद्यदोषत्वेऽपि तन्मतानुसारित्वेनान्यतरासिद्धेरवर्जनीयत्वात्। एतेन "परमाणुगतं कर्म स्वगतादृष्टकारितमात्मगतादृष्टकारितं वा। उभयथापि न सम्भवति। क्षेत्रज्ञपुण्यपापानुष्ठानजन्यस्यादृष्टस्य परमाणुगतत्वासम्भवा"दिति केषाञ्चिदर्थोऽपि निरस्तः। परमाणुगतत्वपक्षस्यात्यन्तासम्भावितत्वेन विकल्पकोटेरेवानुत्थितेः ॥ मम मत इवेति ॥ ईश्वरेच्छाया अनित्यत्वे नित्यत्वे चोभयथापीत्युक्त्या नित्यत्वपक्षे प्रलये कर्मानुत्पादेन कार्यव्यभिचाररूपहेतोरनित्यत्वे भगवदिच्छारूपकारणाभावरूपस्य हेतोः परमाणुकर्म नेत्युक्तसाध्ये सूचनमस्ति। न त्वन्मते। बहिरेव हेतोरुक्तत्वादिति भावः ॥ निरासकमिति ॥ निरासप्रकारष्टीकादौ व्यक्तइति भावः ॥ द्वितीयेति ॥ पररीत्यैतत्। "समवायाभ्युपगमाच्च साम्यादनवस्थितेः। रूपादिमत्त्वाच्च विपर्ययोदर्शनात्। अपरिग्रहाच्चात्यंतमनपेक्षे"ति सूत्रत्रयव्याख्येत्यर्थः। "नित्यमेव च बावा"दित्यस्यार्थं परभाष्योक्तमनूद्य प्रत्याह ॥ यत्त्विति ॥ प्रमेयास्वारस्यं चाह ॥ अस्य विकल्पस्येति ॥ आद्यसूत्र इति ॥ "उभयथापि न कर्मातस्तदभाव" इत्यत्र। तथा च तवैव स्वव्याहतिर्नास्मत्पक्ष इति भावः ॥ नित्यजातमिति । नित्यं जनिमदित्यर्थः । अध्याहार इति ॥ एतेन समवायस्य नित्यसम्बन्धत्वे सम्बन्धिनो जगतो नित्यमेव भावात्सम्बन्धिजगन्नित्यत्वं स्यादिति केषाञ्चिदर्थोऽपि निरस्तम्। अनेकाध्याहारात्। भावादित्यस्य भावप्रसङ्गादित्यर्थस्यायोगादापाद्यदोषस्य क्लेशेनोपपादनीयत्वाच्चेति। "उभयथा च दोषा"दित्येतदर्थं परभाष्याद्युक्तमनूद्य निराह ॥ यच्चेति ॥ पृथिव्यादिभूतचतुष्टये हि रूपादिस्पर्शान्तैर्गणैः पूर्वपूर्वभूतस्याधिक्यमुत्तरोत्तरस्य न्यूनत्वम्। तेनैव गुणाधिक्येन पृथिव्यादिपूर्वपूर्वभूतस्य परिमाणतः स्थूलत्वमुत्तरोत्तरभूतस्य च न्यूनगुणकत्वेन परिमाणतस्सूक्ष्मसूक्ष्मतरत्वादिकमुपलब्धमिति पृथिव्यादिपरमाणुष्वपि क्वचिद्रूपरसगन्धस्पर्शाः। आप्याणुषु रूपरसस्पर्शाः। तैजसाणुषु रूपस्पर्शौ। वाचवीयाणुषु स्पर्श एवेति गुणाधिक्यन्यूनत्वे विद्येते न वा। आद्ये पार्थिवाणुषु परिमाणाधिक्यं आप्याणुषु पृथिवीपरमाणुतो न्यूनपरिमाणत्वं ततोऽपि तैजसाणुषु न्यूनपरिमाणत्वं ततोऽपि वायवीयाणुष्वित्येवं पूर्वपूर्वभूतपरमाणूनां परिणाणाधिक्यशब्दितपरिमाणोपचयः, उत्तरोत्तरभूतपरमाणुषु न्यूनपरिमाणत्वशब्दितपरिमाणापचयश्च स्यादित्यर्थः। तयोः रूपादिगुणोपचयापचययोः। ताभ्यां परिमाणोपचयापचयाभ्याम्। व्याप्तेरित्यर्थः। पृथिव्यादि- भूतचतुष्टये दर्शनादिति भावः। तन्मते वैशेषिकमते। जीवेश्वरयोर्विभुत्वेन तुल्यपरिमाणत्वादिति भावः ॥ त्वन्मते चेति ॥ आत्मनो निर्गुणात् ज्ञानानन्दादिगुणात्मकाद्वा "कामः सङ्कल्पो विचिकित्साश्रीह्रीर्भीर्धीरित्येतत्सर्वं नम एवे"ति श्रुत्या कामाद्यनेकगुणकस्य मनसो मध्यमपरिमाणत्वेनापरिच्छिन्नात्मापेक्षया परिमाणाधिक्याभावादित्यर्थः। मतद्वयेऽपि व्यभिचारस्थलमाह ॥ आकाशादपीति ॥ शब्दमात्रगुणकादिति भावः ॥ केचित्त्विति ॥ अणूनां रूपादिमत्त्वे तद्राहित्ये चोभयथा च दोषादिति सूत्रार्थः कथं पक्षद्वये दोष इत्यतस्तद्भाष्योक्तमाह ॥ रूपादिमत्त्व इति ॥ अन्यथा चेति ॥ रूपादिमत्त्वे पूर्वत्रेव दोषोक्तेरन्यथा रूपादिराहित्ये दोषादित्येव सूत्रव्याख्यानसम्भवादिति भावः। ननु श्रुतप्रकाश एवैतदाशङ्क्य समाहितं "अन्यथा चेति नोक्तम्। अपि तूभयथेत्युक्तम्। अत्र शिरोंतरं नास्तीत्यभिप्राय" इतीति चेन्न। कोट्यन्तराभावस्य स्फुटत्वेन तस्यासूचनीयत्वात्। सूचनेन फलातिशयाभावाच्च ॥ शब्दप्रतिपत्त्योर्गौरवाच्चेति भावः ॥

 **इति वैशेषिकाधिकरणम् ॥ 6 ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***



  **अथ समुदायाधिकरणम्**


 ॐ समुदाय उभयहेतुकेऽपि तदप्राप्तिः ॐ ॥ रूपविज्ञानवेदनासंज्ञासंस्काररूपेणेति ॥ विषयेन्द्रियाद्यात्मना स्थिता रूपरसगन्धस्पर्शशब्दात्मकाः परमाणवो रूपस्कन्धः। निर्विकल्पकं ज्ञानं विज्ञानस्कन्धः। दुःखं वेदनास्कन्धः। सुखं तु दुःखाभाव एव। सुखमपि वेदनास्कन्ध इति केचित्। कुण्डली गौर्गच्छतीत्यादिसविकल्पकज्ञानं संज्ञास्कन्धः। तेषां वासना संस्कारस्कन्धः इति द्रष्टव्यम् ॥ अतिपीडायामनवस्थेति ॥ अन्योन्याश्रयपरिहाराय मेलनस्य मेवनान्तरेण वा सामीप्येन वा विशिष्टानेकहेतुकत्वेऽनवस्थेत्यर्थः ॥ तदङ्गीक्रियत एवेति ॥ अनेकत्वसंख्यारूपस्य समुदायस्य विरलेष्वपि परमाणुषु सत्त्वेन तस्य सदातनत्वादिति भावः ॥ व्यवहारादेरिदं चेदं चेतीति ॥ अनेकत्वसंख्याया अपेक्षाबुद्धिव्यंग्यत्वेन तत्प्रतीतिव्यवहारयोरिदं चेदं चेत्यपेक्षाबुद्ध्यधीनत्वादित्यर्थः ॥ सामीप्यापेक्षेति ॥ विप्रकृष्ट इदं चेदं चेत्यपेक्षाबुद्धेरदर्शनादिति भावः।  
 पुरुषस्यापि तथात्वमिति ॥ विषयवदात्मनोऽपि क्षणिकत्वेन परमाणुदर्शनमपेक्षाबुद्धिः समुदायव्यवहार इत्येतेषामेकविषयकत्वमिवैकाधिकरणत्वमपि न युक्तमित्यर्थः ॥ विशेषकार्योत्पत्तिमपि निराकुर्वत्सूत्रमिति ॥ यद्यपि "इति चेत्कार्यसम्भूतिमात्रव्यापृतिकारणम्। न तु कार्यविशेषेषु व्यापृतं कारणं भवे"दित्यनुव्याख्याने "कारणानि खलु स्वसदृशकार्यजननव्यापाराणि न तु विसदृशकार्यजनने व्यापृतानी"ति सुधायां च विसदृशकार्यरूपविशेषकार्योत्पत्तिरपि द्वितीयसूत्र एव निरस्ता। सूत्रे मात्रशब्देनापेक्षाबुद्ध्यादेरिव वैसादृश्यस्यापि व्यावर्तितत्वादित्युक्त्वा  
  उत्तरोत्पत्तिमात्रेण विनाशात्पूर्ववस्तुनः।  
  न संस्कारार्पकत्वं च युज्यतेकस्यचित्क्वचित् ॥  
 इत्यनुव्याख्याने "अथ मतम्। कारणक्षणाः कार्येषु संस्कारानर्पयन्ति। अतः पूर्वपूर्वात्मसंस्कारयोगिनामुत्तरोत्तरेषामात्मनामनुमानादिव्यवहार इत्येतन्निराकरणाय सूत्रमुत्तरोत्पादे चे"त्यादि सुधायां च तृतीयसूत्रं बौद्धमते संस्कारनिरासार्थमित्युक्तम्। तथापीह "एकं कार्यमुत्पाद्य तस्य नष्टत्वात्परस्परप्रत्ययस्तदपेक्षया व्यवहार इति न युज्यत" इति द्वितीयसूत्रभाष्ये तट्टीकायां च विरलपरमाणुकार्याणआं मिलितपरमाणूनां क्षणिकत्वेनापेक्षाबुद्ध्यादिविषयत्वादिकमेव द्वितीयसूत्रे निरस्तम्। सूत्रे मात्रशब्देनापेक्षाबुद्धिरेव व्यावर्तितेत्युक्त्वा (त्वं न युक्तमिति द्वितीयसूत्रार्थः। तत्र मात्रशब्दश्चापेक्षाबुद्ध्यादेरेव व्यावर्तक इति विवक्षितम्।) "न विशेषकार्योत्पत्ति"रित्यादि तृतीयसूतर्भाष्ये तट्टीकायां च विसदृशकार्यरूपविशेषकार्योत्पत्तिरेव तृतीयसूत्रे निरस्तेति सूत्रद्वयं प्रकारान्तरेण व्याख्यातमिति द्रष्टव्यम् ॥ अन्यथा क्षणिकत्वविरोध इति ॥ यदि तु स्वतस्सदृशकार्यजनका अप्यणवोऽदृष्टसहकृता आदावेव विसदृशानुत्पादयेयुः तर्हि स्वतः सदृशजनकोऽपि घटोऽदृष्टसहकृतः कदाचित्पटमुत्पादयेदिति भावः।  
 पूर्वमविच्छेदेनोत्पत्तिर्यौगपद्यमित्यभिप्रेत्योक्तम्। इदानीं सहावस्थानं यौगपद्यमित्यबिप्रेत्याह ॥ तथा यस्मिन्क्षण इति ॥ यः प्रतिक्षणं विनाश इत्यादि ॥ यद्यपि बुद्धिपूर्वकाबुद्धिपूर्वकविनाशौ प्रतिसंख्याप्रतिसंख्यानिरोधाविति बौद्धानां परिभाषा। उक्तं हि "बुद्धिपूर्वविनाशो हि प्रतिसंख्यानिरोधधीः। अबुद्धिपूर्वकस्तेषां निरोधोऽप्रतिसंख्यये"ति। तथापि प्रतिक्षणविनाशस्याबुद्धिपूर्वकत्वात्संतानेन सह विनाशस्य तु प्रायेण बुद्धिपूर्वकत्वात्प्रतिक्षणविनाशसंतानविनाशावप्रतिसंख्याप्रतिसंख्यानिरोधशब्दार्थत्वेनोक्तावित्यविरोधः ॥ स्वकार्यवियोगकाल इति ॥ कार्योत्पत्तिक्षणे कारणं तावत्सदेव। क्षणिकस्य चोत्पत्तिकाल एव वियोगकाल इति वियोगकालेऽपि कारणं सदेवेति भावः ॥ त्वदनुमानेऽसिद्धिरित्यादि ॥ अर्थक्रियाकारित्वं कदाचित्कार्यकरत्वं चेद्गगनेऽपि तस्य तत्त्वात्तत्र तन्नेति वदता त्वया प्रतिक्षणं कार्यकरत्वमिति वक्तव्यम्। तच्च पक्षे प्रपञ्चे दृष्टान्ते दीपे च नेत्यसिध्द्यादीत्यर्थः ॥ साऽऽकाशेन नास्तीति ॥ किं त्वस्त्येव। ततश्च मदीयहेतौ त्वदुक्तं साधनवैकल्यं नेति शेषः ॥ कालादिभेदेनोपपत्तेरित्यादि ॥ चूतफलादौ श्यामत्वाश्यामत्वादिः कालादिभेदेनोपपन्नः। यद्यपि तार्किकाणां तत्रापि भेदः। तथापि तदेवेदमिति प्रत्यभिज्ञानान्न भेदोऽस्मत्संमत इत्यर्थः ॥ अन्यथैकक्षणेऽपीति ॥ अभेदे प्रमितेऽपि भेदश्चेदेकक्षणवर्तिनोर्घटपटयोर्भेददर्शनात्तद्दृष्टान्तेनैकक्षणवर्तिनोऽपि घटस्य स्वस्माद्भेदः स्यादित्यर्थः। यद्वा एकक्षणवर्तिनोऽपि घटस्य पुरुषभेदेन ज्ञातत्वाज्ञातत्वयोर्दृष्टे र्भेदः स्यादित्यर्थः ॥ एतेन प्रदीपोऽपि व्याख्यात इति ॥ बालयुवशरीरवद्दीपेऽप्यत्यंतभेदाभावेऽपि कालभेदेन परिमाणभेद इति भावः ॥ दृष्टान्ताभावादिति ॥ मुसलाहतैकक्षणवर्तिपरमाण्वात्मकघटरूपदृष्टान्तस्वरूपे तत्र साध्यसाधनयोश्च मम विप्रतिपत्तेरित्यर्थः ॥ छ ॥ समुदायाधिकरणम् ॥%

 %प्रकाशिका%-- ॐ समुदाये ॐ ॥ टीकाक्षरार्थान् व्यनक्ति ॥ रूपेति ॥ ननु सुखमप्यन्यदस्तीत्यतः "दुःखाभावं सुखं चाहु"रित्याद्यनुव्याख्यानोक्तमाह ॥ सुखं त्विति ॥ "चशब्देन केचित्सुखमपि वेदनास्कन्धेंऽतर्भावयन्तीति सूचयती"ति सुधोक्तेराह ॥ सुखमपीति ॥ एतेन "सुखदुःखे वेदनास्कन्ध" इति तत्वनिर्णयटीकाविरोधः प्रत्युक्तः। कुण्डलीति द्रव्यविकल्पः। भाष्यटीकयोरनुव्याख्यानसुधाविरोधमाशङ्क्य वर्णकान्तरत्वेन समाधिमाह ॥ यद्यपीत्यादिना इति द्रष्टव्यमित्यन्तेन ॥ "यः प्रतिक्षणं विनाश" इत्यादिटीकार्थं "प्रतिसंख्याप्रतिसंख्ये"ति सूत्राक्षरारूढं कर्तुं परमतानुवादत्वं च व्यञ्जयितुं शङ्कोत्तरे आह ॥ यद्यपीत्यादिनाऽविरोध इत्यन्तेन ॥ अप्रतिसंख्याप्रतिसंख्यानिरोधशब्दार्थत्वेनोक्तावितीति ॥ एतेन भाष्ये सन्तानविनाशस्य प्रतिक्षणविनाशपूर्वकत्वमभिप्रेत्य सौत्रपदयोर्व्यत्यासेन निस्संतानससंतानेत्यर्थोक्तिः। टीकापि तथैव प्रवृत्तेति सूचितम्। एतेन "विनाशद्वयस्वरूपं च, "बुद्धिपूर्वविनाशो हि प्रतिसंख्यानिरोधदी"रित्यादितत्वनिर्णयटीकाविरोधोऽपि प्रत्युक्तः ॥ छ ।

**इति समुदायाधिकरणम् ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***



 ** अथ असदधिकरणम्**


 ॐ नासतोऽदृष्टात्वात् ॐ ॥ सौत्रस्य "अदृष्टत्वा"दित्यस्य शून्यकारणत्वस्याप्रत्यक्षत्वादिति असति कारणत्वस्य क्वाप्यननुभावादिति असत्कारणत्व आगमस्यादृष्टत्वादिति त्रेधाऽर्थोऽभिप्रेत इति भावेनाह ॥ न तावत्प्रत्यक्षमित्यादिना ॥ भाष्ये सौत्रोदासीनशब्दव्याख्यानरूपं "हेयोपादेयबुद्धिवर्जिताना"मिति हेतुगर्भविशेषणमयुक्तम्। तद्वर्जितानामिप तंत्वादीनां हेतुत्वादित्याशङ्क्य तद्बुद्धिविषयतावर्जितत्वं भाष्ये विवक्षितम्। तंत्वादयश्च तद्बुद्धिविषया एवेति न दोष इत्याह ॥ हेयोपादेयबुद्धिविषयतावर्जितत्वादिति ॥ भाष्यस्थं खपुष्पाद्यन्यबौद्धाभिमतशून्यप्तिपादकं "अन्यत्रे"ति पदं "कार्यसिद्धि"रित्यनेनानुषक्तेनान्वयार्थं पञ्चम्यर्थत्वेन व्याचष्टे ॥ अन्यत्र शून्यादिति ॥ यदत्रोक्तमुभाभ्यां "समुदाय इत्याद्युदासीनानामित्यन्तं सूत्रदशकमेकमधिकरणम्। वैभाषिकसौत्रान्तिरमतान्तरनिरासकमिति तन्न। मम रीत्या "नासत" इत्यादि सूत्रचतुष्टयस्यावश्यनिरसनीयशून्यवादनिरासकत्वेन भिन्नाधिकरणत्वसम्भवे एकत्वायोगात्। यत्त्वन्य आहुः योऽयमणुहेतुको भूतभौतिक (शरीर) रूपो नदीसमुद्रादिर्बाह्यस्संघातो यश्च चित्तचैत्यात्मक आध्यात्मिकस्संघातस्तस्मिन्नुभयहेतुकेऽपि समुदायेऽभिप्रेयमाणे तदप्राप्तिः समुदायाप्राप्तिः। समुदायिनामचेतनत्वात्। मृद्दण्डचक्रादीनां हि सङ्घातश्चेतनाधीनो दृष्ट इत्याद्यार्थ इति।%

 प्रकाशिका%-- ॐ नासतोऽदृष्टत्वात् ॐ ॥ टीकोक्तं सूत्रारूढं करोति ॥ सौत्रस्येति ॥ यदत्रेति ॥ "ये सर्वास्तित्ववादिनो बाह्यमाभ्यंतरं च वस्त्वभ्युपगच्छन्ति तांस्तावत्प्रति ब्रूम" इति परभाष्यं "ये बाह्यार्थास्तित्ववादिनस्ते तावन्निरस्यन्त" इति रामानुजभाष्यं च हृदि कृत्वाऽऽह ॥ वैभाषिकसौत्रान्तिकेति ॥ "वैभाषिकसौत्रान्तिकयोरेकीकृत्योपन्यास" इति भामत्युक्तेरिति भावः। सूत्रार्थं चानूद्य निराह ॥ यत्त्वन्य इति ॥ चित्यचैत्यात्मक इति ॥ रूपादिपञ्चस्कन्धात्मक इत्यर्थः। रूपशब्देन सविषयेन्द्रियाण्यत्र ग्राह्याणि। समुदायाप्राप्तिः समुदायानुपपत्तिरित्यर्थः। भाष्यभामत्योरुक्तं हेतुमाह ॥ समुदायिनामिति ॥ रामानुजभाष्योक्तमनुवदति ॥ योयमिति ॥ भूतसमुदायः पृथिव्यादिः। भौतिकसमुदायः शरीरेन्द्रियादिः ॥ सूत्रारूढेति ॥ मेलनसमुदाययोरन्योन्यसापेक्षत्वस्य सूचनादिति भावः ॥ तव तु नेति द्वावपि प्रत्युच्यते। अचेतनत्वक्षणिकत्वहेत्वोस्सूत्रेऽप्रतीतेः। मतद्वयेऽपि प्रथमसूत्रे कथितहेतुरुत्तरसूत्रस्थशङ्काननुगुणश्चेत्याह ॥ किञ्चेति ॥ मायावादिमतं तावदुपपादयति ॥ न हीति ॥ शङ्कार्हमिति ॥ अविद्यादिप्रतीतिव्यवहाराणां सङ्घातसिद्ध्यधीनत्वेन तस्यैवासम्भवेऽन्योन्यहेतुत्वशङ्कादूरापास्तेति भावः। तथा क्षणिकत्वादणूनां सङ्घात एव नोपपद्यत इत्युक्ते पुनः कथमन्योन्यहेतुहेतुमद्भावरूपेतरेतरप्रत्ययत्वं शङ्कार्हमित्युपपादनं ध्येयम् ॥ अत एवेति ॥ शङ्कानुत्थानादेवेत्यर्थः।

  %तात्पर्यचन्द्रिका%  
 %यच्च केचिदाहुः योऽयमणुहेतुको भूतसमुदायो यश्च भूतहेतुको भौतिकसमुदायस्तस्मिन्नुभयहेतुकेऽपि समुदाये समुदायप्राप्तिर्न युक्ता। समुदायिनामणूनां क्षणिकत्वाभ्युपगमादित्याद्यार्थ इति। तन्न। तथात्वे "प्रतिसंख्याप्रतिसंख्यानिरधाप्राप्ति"रित्यादिवदुभयहेतुसमुदायाप्राप्तिरित्येव सूत्रणीयत्वेन समुदाये उभयहेतुके इति सप्तम्योः अपि शब्दस्य तदप्राप्तिरित्येव सूत्रणीयत्वेन समुदाये उभयहेतुके इति सप्तम्योः अपि शब्दस्य तदप्राप्तिरित्यत्र तच्छब्दस्य च व्यर्थत्वात्। मम मत इव सूत्रे हेतुसूचनाभावेन न्यूनत्वाच्च। मम मते समुदाय एकैकहेतुके विरोधः। एकस्मात्समुदाय इत्यस्य व्याहतेः। उभयहेतुकत्वपक्षेऽपि समुदाये विरलोभयहेतुके समुदायस्सदा स्यात्। मिलितोभयहेतुकेऽन्योन्याश्रयइति युक्तिः सूत्रारूढा। तव तु न। किं च त्वत्पक्षे उत्तरसूत्रे इतरेतप्रत्ययत्वादि चेदिति शङ्का न युक्ता। न हि संहंतुश्चेतनस्याभावात्संघातो न युक्त इत्युक्ते त्वदुक्तमविद्यासंस्कारजरामरणशोकादीनामन्योन्यं हेतुहेतुमद्भावेन पूर्वापरीभूततया घटीयंत्रवदनिशमावर्तमानत्वरूपमितरेतरप्रत्ययत्वं शङ्कार्हम्। अतएव द्वितीयसूत्रार्थोऽप्ययुक्तः। यच्चोक्तमेकैकहेत्वधीनं कार्योत्पादं स्वीकृत्य समुदायाधीनः स द्वितीये दूषितः। तृतीये त्वेकैकहेत्वधीनोऽपि स दूष्यत इति तन्न। समुदायाधीनकार्योत्पादनिरासकेन पूर्वोक्तेन चेतनाभावेनैवैकैकाधीनस्यापि तस्य "पयोम्बुव"दित्युक्तन्यायेनैव निराससम्भवात्। चतुर्थे तु "यौगपद्यमन्यथे"त्यस्य "उत्तरोत्पादे च पूर्वनिरोधा"दिति तृतीये न गतार्थता। तत्राप्यन्यथा यौगपद्यं स्यादिति विपक्षे बाधकविवक्षां विनोत्तरोत्पादे पूर्वनिरोधस्यासिद्धेः। मम मते तु कार्याणां यौगपद्यमिह विवक्षितम्। न तु त्वन्मत इव कार्यकारणयोः। यच्चोक्तं प्रतिसंख्याविनाशोऽप्रतिसंख्याविनाशश्च वैनाशिकैर्निरन्वयः स्वीकृतः। स न युक्तः। कुण्डलादिविनाशे सुवर्णाद्यन्वयाविच्छेदात्। तप्तशिलातलपतितजलबिन्दुविनाशोऽपि न निरन्वयः। यतः "उदबिन्दौ च सिन्धौ च तोयभावो न भिद्यते। विनष्टेऽपि ततो बिन्दावस्ति तस्यान्वयोऽम्बुधा" विति पञ्चमार्थ इति। तन्न। मम रीत्याऽध्याहारं विना निरोधस्वरूपनिरासकत्वे सम्भवत्यध्याहारेण निरन्वयत्वविशिष्टनिरोधनिरासकत्वायोगात्। त्वदभिप्रेतमूलाविद्याविनाशस्य निरन्वयत्वाच्च।%

 %प्रकाशिका%-- यदत्र कैश्चिदितरेतरप्रत्ययत्वादुपपन्नमिति चेन्न। सङ्घातभावानिमित्तत्वादिति पाठान्तरं परिकल्प्यायमेवाकृत्रिमो वृत्तिसिद्धः पाठ इत्युक्तम्। तदसांप्रदायिकमिति भावेनोपेक्षितम्। मतद्वयेऽपि ज्ञाने रूरढस्य प्रत्ययशब्दस्य हेत्वर्थत्वं क्लिष्टम्। सङ्घातभावानिमित्तत्वे क्षणिकत्वहेतोर्बहिरेव वाच्यत्वाच्च। "उत्तरोत्पादे च पूर्वनिरधा"दित्येतत्तात्पर्यार्थं परमते निराह ॥ यच्चोक्तमिति ॥ उत्तरक्षणस्योत्पादे पूर्वक्षणस्य निरोध इति मतद्वयेऽपि सूत्रार्थोऽविशिष्टः ॥ इत्युक्तन्यायेनेति ॥ तत्र चेतननिरपेक्षकारणककार्यस्य निरासादिति भावः। मतद्वयेऽपि "असति प्रतिज्ञोपरोधो यौगपद्यमन्यथे"ति सूत्रे चरमांशस्य "उत्तरोत्पादे चे"ति पूर्वसूत्रेण पौनरुक्त्यमाह ॥ चतुर्थे त्विति ॥ पूर्वत्र ह्युत्तरस्य क्षणिककार्यस्योत्पादे पूर्वस्य निरोधाद्विनाशादसति कारणे कार्योत्पत्तौ सर्वदा कार्योत्पत्तिस्स्यादित्युक्तम्। इहत्वस्यपि हेतौ कार्योत्पत्तावुच्यमानायां चतुर्विधान् हेतून् प्रतीत्यचित्यचैत्या उत्पद्यंत इत्यधिपतिसहकार्यालम्बनसमनंतरप्रत्ययाश्चत्वारो विमानोत्पत्तौ हेतव इति त्वदीयप्रतिज्ञोपरोधः। अन्यथा कार्यस्य क्षणे कारणस्य सत्त्वे कारणकार्ययोर्यौगपद्यमित्युभाभ्यामर्थ उक्तः। तत्र मतद्वयेऽपि पूर्वसूत्रे उत्तरोत्पादे पूर्वस्य निरोधः कुतः। येनासति हेतौ कार्योत्पादस्स्यादिति शङ्किते यौगपद्यमन्यथेत्यस्यावश्यं विवक्षणीयत्वादिति भावः। मतद्वयेऽपि "प्रतिसंख्याप्रतिसंख्यानिरोधे"ति सूत्रार्थमनूद्य निराह ॥ यच्चोक्तमिति ॥ बुद्धिपूर्वविनाशोऽबुद्धिपूर्वविनाशश्चेत्यर्थः। निरन्वयः कारणान्वयशून्यः। निश्शेष इति यावत् ॥ स न युक्त इति ॥ एतेन प्तिसंख्याप्रतिसंख्यानिरोधयोर्निरन्वययोरप्राप्तिरसम्भव इति सूत्रांशस्यार्थः सूचितो भवति। भामत्युक्तमेवाह । तप्तशिलेत्यादि ॥ उदबिन्दौ उपलतलपतिते सिन्धौ समुद्रे च तोयभावः तोयत्वसामान्यं न भिद्यते। तस्मादुदबिन्दौ विनष्टेऽपि तस्य बिन्दोस्सामान्यरूपेण सिन्धावस्त्यन्वय इति श्लोकार्थः कल्पतरूक्तो ध्येयः। रामानुजभाष्येऽपि निर्वाणप्रदीपादौ सूक्ष्मदशापत्त्याप्यनुलम्भोपपत्तेरित्युक्तम्। व्यभिचरितश्चाविच्छेदादिहेतुरित्याह ॥ त्वदभिप्रेतेति ॥

  %तात्पर्यचन्द्रिका%  
 %यच्चोक्तं अविद्यादिविनाशस्तत्वज्ञानादिना वा स्वयमेव वा। आद्ये निर्हेतुर्नाश इति मतहानिः। द्वितीये मोक्षसाधनोपदेशोऽनर्थक इति षष्ठार्थ इति तन्न। बाह्यैः स्वाभाविकस्य क्षणविनाशस्य निर्हेतुकत्वेऽपि नैमित्तिकस्य सन्तानविनाशस्य निर्हेतुकत्वास्वीकारात्। यच्चोक्तं आकाशे चायुक्तो निरुपाख्यत्वाभ्युपगमः। प्रतिसंख्याप्रतिसंख्यानिरोधयोरिवाकाशेऽपि वस्तुत्वप्रतिपत्तेरविशेषादिति सप्तमार्थः। अष्टमस्य तु अहमर्थस्य प्रतिक्षणं भेदे स्मृतिर्न स्यात्। अनुभवितुरेव स्मर्तृत्वादित्यर्थ इति तन्न। मम रीत्या सप्तमाष्टमयोः क्षणभङ्गविरोधिस्थायित्व- रूपैकसाध्यान्वयस्याष्टमस्य च शब्दानुगुणस्य सम्भवे पृथक्साध्याध्याहारायोगात्। मम रीत्या स एवाहं तदेवेदमित्यात्मानात्मसाधारणेन प्रत्यभिज्ञानेन विप्रतिपन्नस्य सर्वस्थायित्वस्य साक्षात्साधनसम्भवे स्मृत्यनुभवयोः सामानाधिकरण्यान्यथानुपपत्त्याऽऽत्ममात्रस्थायित्वसाधनायोगात्। कथं च प्रत्यहं सुषुप्तिदशायामहमर्थनाशं वदतस्तव मते स्मृत्यनुभवयोः सामानाधिकरण्यम्। कथं वा स एवाहमिति प्रत्यभिज्ञा। कथं च दृष्टिसृष्टिमते तदेवेदमिति प्रत्यभिज्ञा। कथं च तस्याभ्रांतित्वे क्षणिकत्वनिरासः। यदि चाप्रतीतिदशायामपि घटादिरस्ति तर्हि न मिथ्या।  
 यच्चोक्तं यद्यपि वैभाषिकसौत्रान्तिकाभ्यामसतः कारणत्वं न स्वीकृतं तथापि हेतोः कार्योत्पादने निरपेक्षत्वे पुंव्यापारवैयर्थ्यम्। सापेक्षत्वं तु क्षणिकस्य न युक्तम्। न च सापेक्षत्वनिरपेक्षत्वाभ्यामन्या विधाऽस्तीत्यर्थादापन्नमसतः कारणत्वं "नासत" इत्यादिसूत्रद्वयेन निरस्यत इति तन्न। मम रीत्याऽवश्यनिरसनीयस्य शून्यवादिना स्वयमेवाङ्गीकृतस्यासत्कारणत्वस्य निराससम्भवे वैभाषकमतेऽर्थादापन्नस्य निरासायोगात्। यदि तु नासत इत्यत्राभावस्य कारणत्वं निषिध्येत तदाऽदृष्टत्वादिति हेतुरयुक्तः। विहिताकरणविशेषादर्शनादीनां प्रत्यवायभ्रमादिहेतुत्वदर्शनात्।  
 यच्चोक्तं उदासीनानामनीहमानानां जनानामभिमतसिद्धिः स्यादिति दशमार्थ इति तन्न। त्वदुक्तातिप्रसङ्गस्य त्वदभिमतदृटिसृष्टावपि समत्वात्। किञ्च एवं हीहाभावेऽपि कार्योत्पत्तौ बाधकमुक्तं स्यात्। न त्वसतः कार्योत्पत्तौ। तत्र चेष्टापत्तिः। क्वचिदनीहमानस्यापीष्टसिद्धेः। ततो वरं मम रीत्योदासीनशब्देन हेयोपादेयबुद्ध्याविषयखपुष्पादींल्लक्षयित्वा तेभ्यः कार्यसिद्ध्यापादनम्। तेन रसतः कारणत्वस्य साक्षात्सिद्धेः. न च मम सकाशादिति पदाध्याहारदोषः। उदासीनानां सम्बन्धिकार्यसिद्धिरिति षष्ठ्यर्थसम्बन्धस्यैव भाष्ये सकाशपदेन विवृतत्वात्। यच्चोक्तं शून्यवादस्यातिप्रमाणविरुद्धत्वात्सूत्रे न तन्निरास इति तन्न। त्वदुक्तस्य शून्यस्य त्वया निर्विशेषब्रह्मशब्देन संवृतेश्चाविद्याशब्देन  
  इदं वस्तु बलायातं यद्वदन्ति विपश्चितः।  
  यथा यथाऽर्थाश्चिंत्यंते विशीर्यंते तथा तथा।  
  बुद्ध्या विविच्यमानानां स्वभावो नावधार्यते।  
  अतो निरबिलाषास्ते निःस्वभावाश्च देशिता ॥  
 इति तदुक्तस्य विचारासहत्वस्य त्वयाऽनिर्वचनीयशब्देनोक्तेः। द्वैतग्राहिप्रत्यक्षादीनां सांवृतिकसत्यविषयत्वेन पारमार्थिकाद्वैताविरोधित्वमिति चोभाभ्यामुक्तत्वात्। मिथ्याभूतस्वर्गादेर्व्यावहारिकं सत्त्वं नाम सत्त्वेन व्यवहारमात्रम्। न त्वर्थगतं सत्त्वमस्तीति त्वयापि वक्तव्यतयाऽर्थात्स्वर्गादिविषयवेदाप्रामाण्यस्वीकारात्। दीर्घभ्रान्तिहेतुत्वेन चातिशयिताप्रामाण्यस्यैवापातात्। सत्यज्ञानादिवाक्यस्य पराभिप्रेतशूनयलक्षकतायास्त्वयैवोक्तत्वादद्वयवादीति बौद्ध संज्ञायाश्च त्वयाऽद्वैतवादीति धारणाच्च शून्यवादस्य त्वदभिप्रेतसिद्धान्तत्वेनातिप्रामाणिकत्वात् ॥ छ ॥ असदधिकरणम् ॥ 8 ॥%

 %प्रकाशिका%-- "उभयथा च दोषा"दित्येतत्सूत्रार्थं परभाष्योक्तमनूद्य निराह ॥ यच्चोक्तमविद्येति ॥ परैरिति योज्यम्। तत्वज्ञानादिनेत्यादिपदेन यमनियमादिच्छ्रवणमनादिश्च भामत्युक्तो ज्ञानसहकारी ग्राह्यः ॥ सन्तानविनाशस्येति ॥ प्रतिसंख्याविनाशस्येत्यर्थः। "योऽयमविद्यानिरोधः प्रतिसंख्यानिरोधांतःपातीति परिकल्पित" इति त्वद्भाष्येऽविद्यानाशस्य सन्ताननाशान्तःपातित्वेनानुवादादिति भावः। केषाञ्चिन्मते तु सतो निरन्वयविनाशे सत्येकक्षणादूर्द्वं कृत्स्नस्य जगतस्तुच्छत्वं स्यात्। पश्चात्तुच्छाज्जगदुत्पत्तौ पुनस्तुच्छात्मकमेव स्यादित्युभयथा तुच्छाज्जगदुत्पत्तौ जगतस्तुच्छात्मकत्वोपगतौ च दोषाच्चासमञ्जसं तन्मतम्। आद्ये जगतस्तुच्छतापत्तिर्दोषः। अंत्येऽभ्युपगमस्तुच्छत्वेन प्रतीत्यभावश्च दोष इत्यर्थः। तन्मते तथा च दोषादिति सूत्रणीयम्। पूर्वं सतो निरन्वयविनाशो न सम्भवतीत्युक्तम्। इह तु तथा निरन्वयविनाशे दोषश्चास्ति जगतस्तुच्छतापत्त्यादिरिति व्याख्यानसम्भवादिति स्पष्टत्वात्तन्न दूषितम्। मतद्वयेऽपि "आकाशे चाविशेषा"दित्यस्य "अनुस्मृतेश्चे"त्यस्य चार्थमनूद्य निराह ॥ यच्चोक्तमिति ॥ निरोधयोरिवेति ॥ एतच्चाद्वैतिमते। केषाञ्चिन्मते तु पृथिव्यादाविवेत्यर्थः। अनुस्मृतेरनुभवमनुसृत्य वर्तमाना स्मृतिरनुस्मृतिस्तद्बलाच्चात्मादेर्न क्षणिकत्वमिति सूत्रार्थं व्यनक्ति ॥ अहमर्थस्येति ॥ पृथक्साध्येति ॥ आकाशे च निरुपाख्यत्वमयुक्तम्। अनुस्मृतेश्चाहमर्थस्यात्मनः क्षणिकत्वमयुक्तमिति पृथक्साध्येत्यर्थः ॥ आत्ममात्रेति ॥ एतच्चाद्वैतिमत एव। मतान्तरे ज्ञातृज्ञेयज्ञानानां त्रयाणामपि स्थायित्वसाधनात्। अद्वैतिमते दोषान्तरमाह ॥ कथं च प्रत्यहमिति ॥ "नासतोऽदृष्टत्वा"दित्यस्यार्थमनूद्य निराह ॥ यच्चोक्तमिति ॥ परैरिति योज्यम्। भामत्युक्तं तात्पर्यं विवरणपूर्वमनवदति ॥ यद्यपीति ॥ न युक्तमिति ॥ स्वस्मिन्नुत्पन्ने पश्चादतिशयाधायिनो ह्यपेक्ष्यत्वं स्यात्। क्षणिकवादे स्वोत्पत्त्यनन्तरं स्वस्यैवानवस्थानेन स्वस्मिन्नतिशयाथानायोगेन कथं तादृशस्यान्यस्यापेक्षा स्यादिति भावः ॥  
 अर्थादापन्नमसत इति ॥ यद्यपि भामत्यादौ "अर्थादभावाद्भावोत्पत्तिः परिशिष्यत" इत्यभावपदप्रयोग एवास्ति। तथा सूत्रार्थोक्तिप्रस्तावे "नाभावात्कार्योत्पत्ति"रिति तथापि "न हि शशविषाणादंकुरादिकार्याणामुत्पत्ति"रिति दृष्टान्तोक्त्या सापेक्षत्वनिरपेक्षत्वाद्युपपादनेन चाभावशब्दोऽसत्परो भाष्यभामत्योरभिप्रेत इति भावः। अत एवाभावकारणत्वनिरासपक्षोऽप्यग्रे "यदि त्वि"त्यादिना दूष्यते ॥ स्वयमेवेति ॥ यद्यपि माध्यमिकेनापि शून्यस्य नासत्त्वमङ्गीकृतम्। "पारमार्थिकसत्यत्वं शून्यदन्यस्य नेष्यत" इत्यनुव्याख्याने तन्मतानुवादात्। "असत्त्वमत्राप्यापाद्य"मिति सुधोक्तेः तथापि "भावार्थप्रतियोगित्वं भावत्वं वा न तत्वत" इति तेनैवोक्तेर्वाऽसद्वादित्वेन तस्य प्रसिद्धेर्वैवमुक्तमित्याहुः ॥ वैभाषिकमत इति ॥ सौत्रान्तिकमत इत्यपि ध्येयम्। रामानुजमते तु सौत्रान्तिकमात्रनिरासपरमेतत्। तन्मते "क्षणिकस्यार्थस्य ज्ञानविषयत्वनिरसनपरम्। ज्ञाने स्वाकारं समर्प्य विनष्टोऽप्यर्थो ज्ञानगतेन नीलाद्याकारेणानुमीयते। अतो यदर्थाकारभाक्त्वं यस्य ज्ञानस्य स तस्य विषय इति सौत्रान्तिकेनोक्ते दूषणमिदं नासतोऽदृष्टत्वादिति। योऽयं ज्ञाने नीलाकार उपलभ्यते सोऽसतो विनष्टस्याकारो भवितुं नार्हति। धर्मिणि नष्टे तद्धर्मस्यार्थान्तरे संक्रमणस्यादृषट्त्वा"दित्यर्थ उक्तः। तन्मतेऽपि "मम रीत्ये"त्येष दोषस्तुल्यः। अनेकाध्याहारदोषश्च ॥ विहिताकरणेति ॥ अत एव त्वयापि "नाभावात्कार्योत्पत्ति" रित्युक्त्वा "न हि शशविषाणादंकुरादिकार्याणामुत्पत्तिर्दृश्यत" इत्येव "अदृष्टत्वा"दिति सौत्रो हेतुरुपपादितः। न त्वबावस्य कारणत्वादृष्टिरुपपादितेति भावः। मतद्वयेऽपि "अदासीनानामपि चैवं सिद्धि"रिति सूत्रार्तमनुवदति ॥ यच्चोक्तमिति ॥ अनीहमानानामिति परभाष्यम्। अनुद्युंजानानामिति केषाञ्चिद्भाष्ये। परमते तावद्दोषमाह ॥ त्वदुक्तेति ॥ मतद्वयेऽपि दोषमाह ॥ किञ्चेति ॥ ततो वरमिति ॥ इष्टापादनाद्वरमित्यर्थः।  
  मायी माध्यमिकश्चैव द्वावुपेक्ष्यौ बुभूषुभिः।  
  यच्छून्यवदिनश्शून्यं तदेव ब्रह्मवादिनाम् ॥  
 इत्याद्यनुव्याख्यानं "न हि शून्यत्वादिनस्सकाशाद्वैलक्षण्यं मायावादिन" इत्यादिना तत्वोद्योतोक्तं च हृदि कृत्वा परोक्तमन्यदपि निराह ॥ यच्चेति ॥ क्षणिकत्वाच्चेति सूत्रे परभाष्य इति योज्यम् ॥ सूत्र इति ॥ एतच् यथाश्रुतभाष्याभिप्रायम्। भामत्यां "नाभाव" इत्यादिसूत्राणामेव तन्मतनिरासकतया वर्णकान्तरस्यापि वर्णनात्। "सूत्रान्तराणि नोच्यन्ते। एतान्येवावृत्त्या योज्यन्त" इति कल्पतरूक्तेश्च। परतत्वे साम्यमुक्त्वाऽपरतत्वेऽप्यैक्यमाह ॥ संवृतेश्चेति ॥ भामत्युदाहृतमेव श्लोकमाह ॥ इदमिति ॥ इदं वस्तु बलायातं अधिष्ठानवस्तु बलायातमित्यर्थः। जगत्स्वरूपमाह ॥ यथा यथेति ॥ विशीर्यन्त इति ॥ भामत्यान्तु विविच्यन्त इति पठित्वा न क्वचिदपि पक्षे व्यवतिष्ठन्त इत्यर्थ इति तद्व्याख्यातम्। विशीर्यन्त इति पाठानत्रं वाऽर्थतोऽनुवादो वेति ध्येयम्। देशिताः कथिता इत्यर्थः। प्रमेये विगानाभावमुक्त्वा प्रमाणेष्वप्यविगानमाह ॥ दीर्घभ्रान्तीति ॥ मया ब्रह्मज्ञानानन्दलक्षणं स्वीकृतमित्यत आह ॥ सत्यज्ञानेति ॥ यद्वा सत्यादिवाक्ये तत्वावेदकत्वं मयाऽङ्गीकृतमित्यत आह ॥ सत्येति ॥ छ ॥  
**इति असदधिकरणम् ॥ 8 ॥**



**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***







</div>

</div>

</div>

</div>

\]
