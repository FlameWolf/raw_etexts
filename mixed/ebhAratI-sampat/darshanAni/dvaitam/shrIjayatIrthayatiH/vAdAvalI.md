+++
title = "वादावली"
author = "श्रीजयतीर्थयतिः"
domain = "दर्शनानि"
sub-domain = "द्वैतम्"
language = "संस्कृतम्"
"serial no." = "Ebharati-3530"
source_url = "https://www.ebharatisampat.in/read_chapter.php?bookid=MDY2OTQ3NTM3NjY4ODMz"

+++
[[वादावली	Source: [EB](https://www.ebharatisampat.in/read_chapter.php?bookid=MDY2OTQ3NTM3NjY4ODMz)]]

\[

**ग्रन्थांशः**

जयतीर्थविरचिता

वादावली  
------  
श्रीराघवेन्द्रतीर्थविरचित वादावली भावदीपिकया  
श्रीनिवासतीर्थविरचितवादावलीप्रकाशेन उमर्जी तिरूमलाचार्यसुत कृष्णाचार्यविरचितवादावलीटिप्पण्या च सहिता

सम्पादकः  
विद्वान् सत्यध्यानाचार्य कट्टी

प्रकाशकाः  
द्वैतवेदान्ताध्ययनसंशोधनप्रतिष्ठानम्, बेङ्गलूरु  
No.11,Uttaradi Matha Compound, Shankara Puram, Bangalore_4

  ---------------\*\*\*\*\*\*\*--------------

   **विषयानुक्रमणिका  
   ------------**

1. मङ्गलश्लेकः  
2. मिथ्यात्वसाधकानुमानभङ्गः  
3. अनिर्वाच्यत्वभङ्गः  
4. अविद्यालक्षणनिरासः  
5. अविद्याप्रमाणनिरासः  
6. दृश्यत्वविकल्पनिरासः  
7. दृश्यत्वहेतुनिरासः  
8. जडत्वहेतुनिरासः  
9. परिच्छिन्नत्वहेतुनिरासः  
10. मिथ्यात्वानुमानस्य प्रत्यक्षबाधः  
11. मिथ्यात्वानुमानस्य श्रुतिविरोधः  
12. मिथ्यात्वानुमानस्य स्मृतिविरोधः  
13. मिथ्यात्वानुमानस्य अनुमानविरोधः  
14. मिथ्यात्वानुमानस्य दृष्टान्ते साध्यवैकल्यनिरूपणम्  
15. मिथ्यात्वहेतूनां प्रतिकूलतर्कपराहतिः  
16. अंशित्वानुमानस्य बाधः  
17. अंशित्वानुमाननिरासः  
18. मिथ्यात्वहेतूनामप्रयोजकत्वम्  
19. सत्यत्वहेतूनां प्रतिकूलतर्कोद्धारः  
20. नेह नानेति श्रुत्यर्थविचारः  
21. एकमेवेति श्रुत्यर्थविचारः  
22. सत्यं ज्ञानमिति श्रुत्यर्थः  
23. भेदबाधकतया प्रतीयमानयुक्तिविरोधः  
24. भेदमिथ्यात्वानुमानस्य सोपाधिकत्वकथनम्  
25. भेदस्य प्रत्यक्षाद्यग्राह्यत्वपूर्वपक्षः  
26. भेदस्य धर्मिस्वरूपत्वसमर्थनम्  
27. कालादेःसाक्षिसिद्धत्वसमर्थनम्  
28. साक्षिसमर्थनम्  
29. प्रामाण्यस्य स्वतस्त्व समर्थनम्  
30. कालस्य साक्षिवेद्यत्वसमर्थनोपसंहारः  
31. भेदप्रत्यक्षस्य अन्योन्याश्रयाद्द्युद्धारः  
32. धर्मिप्रतियोगि भेदप्रत्ययानां यौगपद्यप्रतिपादनम्  
33. विशेषसकमर्थनम्  
34. भेदप्रतीत्याक्षेपनिरासोपसंहारः  
35. भेदमिथ्यात्वानुमानस्य प्रतिज्ञाविरोधः  
36. भेदमिथ्यात्वानुमानस्य व्यभिचारादिकथनम्

 ----------\*\*\*\*----------

   **श्रीमज्जयतीर्थमुनिविरचिता  
    वादावली  
    ------**

 नमोऽगणितकल्याणगुणपूर्णाय विष्णवे।  
 सत्याशेषजगज्जन्मपूर्वकर्त्र मुरद्विषे ॥ 1 ॥

 श्री राघवेन्द्रयतिकृता वादावली भावदीपिका

 अमन्दान्दसन्दोदेहाहायेन्दीवरत्विषे।  
 इन्दिरास्याब्जपीयूषजुषे कंसद्विषे नमः ॥ 1 ॥

 प्रणम्य श्रीमदानन्दतीर्थादिगुरुशेखरान्।  
 वादावलीं यथाबुद्धि व्याख्यास्यामि सतां मुदे ॥ 2 ॥

 अथाऽतो ब्रह्मजिज्ञासेति भगवता सूत्रकृता जिज्ञासाहेतुभूतस्य गुणपूर्णत्वस्य सम्भावकतया जन्माद्यस्य यत इति द्वितीयसूत्रेण जगज्जन्मादिकर्तृत्वं लक्षणमभिहितम्। तच्च जगत्सत्यतामन्तरेण वास्तवं न भवति। सा च न परोदीरितजगन्मिथ्यात्वप्रमाणानामाभासताव्युत्पादनेन विनोपपद्यत इति तदर्थमिदं प्रकरणमारभमाणे भगवाञ्जयतीर्थाचार्य-वर्योऽविगीत शिष्टाचारपरम्पराप्राप्तं प्रारिप्सितपरिमाप्त्यादि प्रयोजनकं सूत्रद्वयोक्तगुणविशिष्टभगवन्नतिरूपं मङ्गलमादावाचरति॥ नम इति। मुरद्विषे विष्णवे नम इत्यन्वयः। नमः स्वस्ति स्वाहेत्यादिना चतुर्थी। अगणितैः केनाप्यसङ्ख्यातैः कल्यामगुणैर्ज्ञानानन्दबलैश्वर्यादिभिः पूर्णायेत्यनेन विष्णुवाचकब्रह्मशब्दार्थः कथितः। पूर्णपदेन च प्रत्येकं गुणानां निरवधिकत्वमाह। सत्त्वादीनां श्रुत्यादौ गुणत्वेन प्रसिद्धेर्दुःखद्वेषादीनां मतान्तरे गुणत्वेन परिगणनाच्च तद्व्यदासाय कल्याणेति विशेषणम्। सत्यस्य परमार्थसतोऽशेषजगतो जन्मैव पूर्वं येषां स्थित्यादिनां तेषां कर्त्र इत्यर्थः। ननु जगतो मिथ्यात्वात्कथं तस्य जन्मादीत्यत उक्तं। सत्येति॥ तच्च साधयिष्यत इति भावः। एतेनास्य ग्रन्थस्य सूत्रद्वयोक्तार्थसमर्थनार्थत्वेन तदेकदेशत्वात्तद्विषयादिनैव प्रेक्षावत्प्रवृत्त्यङ्गं विषयादिमत्त्वं सिद्धमिति सूचितं भवति। ननु जगज्जन्मपूर्वकर्त्र इत्यत्र कथं जन्मपूर्वाणां कर्तेति षष्ठीसमासः। कर्तृशब्दस्य तृजन्तत्वे तृजकाभ्यां कर्तरीति षष्ठीसमासनिषेधात्। तृन्नन्तत्वे च, न लोकाव्ययनिष्ठाखलर्थतृनामिति षष्ठ्या एव निषेधादिति चेत्। इत्थम्। तृजन्तत्वे याजकादित्वेन वा शेषषष्ठीत्वेन वा षष्ठीसमासः। तृन्नन्तत्वे च श्रितादिषु गमिगम्यादीनामुपसङ्ख्यानमित्युक्तेर्द्वितीयातत्पुरुषो बोध्यः।

  श्रीनिवासतीर्थ विरचितः वादावलीप्रकाशः

  श्रीरामं हनुमत्सेव्यं श्रीकृष्णं भीमसोवितम्।  
  श्रीव्यासं मध्वसंसेख्यं समस्ताभीष्टदं भजे ॥ 1 ॥

  श्रीमदानन्दतीर्थर्यचरणावाश्रयेऽनिशम्।  
  रुद्रादिसर्वविबुधैः संसेव्याविष्टदौ सताम् ॥ 2 ॥  
   
  अक्षोब्यतीर्थकरजान् व्यासरामपदार्चकान्।  
  वन्दे ग्रन्थार्थविज्ञप्त्यै जयराजमुनीनहम् ॥ 3 ॥

  यैरहं शुकवत्सम्यक् शिक्षितोऽस्मि कृपालुभिः।  
  तान्वन्दे यादवाचार्यान्वेदेशमुनिसेवकान् ॥ 4 ॥

  अथैतत्कृपया श्रीनिवासाख्यायुतसूरिणा।  
  प्रकाश्यते मया वादावली सम्यग्यथामति ॥ 5 ॥

 अथ परमकारुणिको जयतीर्थश्रीमच्चरणः श्रीमदाचार्यैस्तत्र तत्र विक्षिप्य वर्णितं मायावादिनां दूषणं मन्दानुजिघृक्षयैकत्र सङ्कलय्य दर्शयितुं वादावल्याख्यं प्रकरणमारभमाणः स्वचिकीर्षितस्य ग्रन्थस्य निर्विघ्रपरिसमाप्त्यर्थमुत्तरग्रन्थोपक्षेपकविशेषण विशिष्टतया श्रीविष्णुनमनरूपमङ्गलं कृत्वा शिष्यशिक्षायै ग्रन्थदावुपनिबध्नाति॥ नम इति ॥ अशेषेति ॥ रमाब्रह्मादीत्यर्थः। पूर्वशब्देन स्थिलयनियमनज्ञानाज्ञानबन्धमोक्षाणां ग्रहणम्। जगज्जन्म पूर्वं प्रभृतिर्यस्य स्थित्यादेस्तत्तथोक्तं तस्य कर्त्र इत्यर्थः। रमाब्रह्माद्यशेष जगत्कर्तृत्वोक्त्या तस्य तत्‌स्रष्टृत्वं तत्प्रकारश्च सिसृक्षत्वं विशेषश्च साक्षाद्भगवदिच्छया प्राप्तैव सृष्टेत्युदितेत्यादि-र्वियत्पादीयान् व्याख्यानोक्तरीत्या द्रष्टव्यः। प्रतिवादिनिराकरणसामर्थ्या-वाप्त्यर्थं मुरद्विष इत्युक्तम्। तं यथा यथोपासते तदेव भवतीति श्रुतेरिति ज्ञातव्यम्।

 श्री उमर्जीतिर्मलाचार्यसुतकृष्णविरचितं वादावलीविवरणम्

  वेदव्यासं गुणावासं श्रीनिवासं भजेऽनिशम्।  
  वासवीसुतमीशानं वासवादिसुरस्तुतम् ॥ 1 ॥

  श्रीमध्वं जयतीर्थराजमनिशं श्रीरामपादाम्बुजा-  
  सक्तान्तः करणान्रघूत्तमयतीन्वेदेशतीर्थानपि।  
  विद्याधीशमुनींश्च नौमि यदुपत्याचार्यर्यानपि  
  श्रीमन्न्यायसुधाशयप्रकटनात्सम्प्राप्तकीर्तीन् भुवि ॥ 2 ॥

  जयतीर्थगवीगुम्फे प्रत्यहं योऽन्वजागरीत्।  
  सेवे तं तिर्मलाचार्यं निर्मलाचारभास्करम् ॥ 3 ॥

 श्रीभगवता बादरायणेनोक्तस्य जगज्जन्मादिकर्तृत्वरूपपरब्रह्मलक्षणस्य सिद्धये जगत्सत्यतां समर्थयितुं परोक्तप्रपञ्चमिथ्यात्वसाधक प्रमाणानामाभासताव्यत्पादनायेदं प्रकरणमारभमाणे जयतीर्थश्रीमच्चरणः प्रारिप्सिताविघ्नपरिसमाप्त्यादिप्रयोजनकं सिष्टाचारपरम्पराप्राप्तमीश्वर प्रणामरूपं मङ्गलं शिष्यशिक्षायै निबध्नाति॥ नम इति ॥ विष्णवे नम इत्यन्वयः। नमः स्वस्तीत्यादिना चतुर्थी। त्रिविधा हि देवता वन्ध्या भवति। विशिष्टेष्टाधिकृता चेति। तत्र नम्यत्वप्रयोजकवैशिष्ट्यप्रदर्शनायागणितेति विशेषणम्। अगणिता निःशेषः कल्याणा विनाशादिरहिता गुणा आनन्दादयस्तैः पूर्णायेत्यर्थः। यद्वा गुणशब्दो दुःखादिष्वपीत्यतस्तव्द्युदासाय कल्पाणेत्युक्तम्। अधिकृतत्वं दर्शयति॥ सत्याशेषेति। ननु यथा स्वाप्नसर्पस्य मिथ्यात्वात्तन्निरूपितं प्रसर्पणमपि मिथ्या तथा जगतो मिथ्यात्वात्तत्कर्तृत्वमपि मिथ्येत्याशङ्कानिरासायोक्तं सत्येति। तच्च समर्थयिष्यते। यद्यपि सत्यत्वमेवात्र समर्थ्यत इति नेश्वर प्रतिपाद्यत्वरूपमधिकृतत्वं तथाऽपि तात्पर्यवृत्त्या जगज्जन्मादिकर्तृत्वमेवेश्वरस्य प्रतिपाद्यं सत्यत्वं तु तदुपयोगितया। अत एव तस्मात्सत्यभेदचेतनाचेतनात्मनो विश्वस्य हरिः कर्तेति निराबाधमवस्थितमितीश्वरस्य जगज्जन्मादिकर्तृत्वोपसंहारं करिष्यत्याचार्यः। इष्टत्वप्रदर्शनायोक्तं॥ मुरद्विष इति। अनेनानिष्टनिवर्तनक्षमत्वमस्य सूचितम्। इष्टसम्पादनक्षमत्वं चागणितेत्यनेनैवानन्दादिपूर्णत्वोक्त्या सूचितम्। एवञ्चानिष्टनिवर्तकत्वादिष्टसम्पादकत्वाच्च भगवानिष्ट इति सिध्यति। तस्मात्सत्स्वपि हरादिष्वस्यैव नम्यत्वे को हेतुरिति शङ्काऽनवकाशः। अत्र जगज्जन्मपूर्वकर्त्र इत्यत्र षष्ठीतत्पुर्षो न त्वन्यः। तद्विधायकाभावात्। कृद्योगे षष्ठ्या एव प्राप्तौ तत्समासस्यैव युक्तत्वाच्च।

 ननु कर्तृशब्दस्तृजन्तस्तृन्नन्तो वा। आद्ये षष्ठीतत्पुरुषसमासानुपपत्तिः। वृत्तिकारमते कर्तरि चेति सूत्रेण कर्तृर्थकक्तप्रत्यययोगे तृज्योगे च षष्ठी समासनिषेधात्। मतान्तरेऽपि तृजकाभ्यां कर्तरीति तन्निषेधात्। अन्तेऽपि तदनुपपत्तिरेव। न लोकाव्ययेति तृन्योगे षष्ठ्या एव निषेधादिति चेत्। अत्र ब्रूमः। कर्तृशब्दस्य तृजन्त एव। न चोक्तदोषः। जनिकर्तुरिति निर्देशाज्ज्ञापकात्तन्निषेधस्यानित्यात्वात्। यदाह दुर्घटवृत्तिकारः। जनिकर्तुरिति निर्देशादनित्योऽयं निषेधः। तेन भूभर्तुरित्याद्युपपन्नमिति। निषेधस्य नित्यत्वेऽपि न दोषः। शेषषष्ठ्याः समासाह्गीकारात्। अत एव त्रिभुवनविधातुरित्यस्य शेषषष्ठ्याः समास इति कैय्यटः कर्तृशब्दस्तृन्नन्तो वाऽस्तु। न च तत्पक्षोक्तदोषः। प्रमेयदीपिकायां जिज्ञासुरपि योगस्येत्यत्र उप्रत्यययोगेऽपि न लोकेति निषेधो नास्ति। नञा निर्दिष्टस्यानित्यत्वात्। अत एव कात्यायनो द्विषः शतुर्वा वचनमित्याद्यवोचदिति स्फुटम्। न लोकेति निषेधस्यानित्यत्वोक्तेः। यद्वा न लोकेति कारकषष्ठ्या एव निषेधो न तु शेषषष्ठ्याः। अन्यथा द्विजस्य कुर्वन्नरकस्य जिष्णुरित्यादौ षष्ठी न स्यात्। तथा च तृन्योगे कारकषष्ट्या अप्राप्तावपि शेषषष्ठीप्राप्तिसम्भवात् षष्ठीसमासो युक्त इत्यलम्।

   -----------------

   ** वादावली  
   ----------------**

**   मिथ्यात्वसाधकानुमानभङ्गः**

 %वादावली---ननु कतं सत्यता जगतोऽङ्गीकाराधिकारिणी। विमतं मिथ्या दृश्यत्वाज्जडत्वात् परिच्छिन्नत्वाच्छुक्तिरजतवदित्यनुमानविरोधादिति। मैवम्। मिथ्यात्वानिरुक्तेः।%

  श्री राघवेन्द्रयतिकृता वादावली भावदीपिका

 राo---सत्याशेषजगदित्यत्रोक्तं जगत्सत्यत्वमसहमानो विष्णोर्विश्वकर्तृत्वं मायिकमति मन्वानो मायावादी प्रत्यवतिष्ठते॥ नन्विति ॥ कथमित्याक्षेपो न कथमपीत्यर्थः। अङ्गीकाराधिकारिणी अङ्गीकाराधिकारवती। अभ्युपगमयोग्येत्यर्थः। कुत इत्याकाङ्क्षायां श्रुत्यादौ स्पष्टं मिथ्यात्वप्रतिपादनादानन्दबोधोक्तानुमानविरोधं तावदाह॥ विमतमिति। परिच्छिन्नत्वादित्यनन्तरं वाशब्दो ध्येयः। तेन नाधिक्यशङ्का कार्या। यद्यपीदमनुमानं स्वग्रन्थे पञ्चावयवात्मकतया प्रयुक्तं तथाऽप्यवयवत्रयेणैवानुमित्युपपत्ताववयवान्तरं व्यर्थमिति ज्ञापयितुं त्र्यवयवात्मकत्वेनोक्तम्। यद्वा भट्टमतानुसारिणा परेणाप्युपनयनिगमनयोरसाधनत्वाङ्गीकारात्पञ्चावयवप्रयोगेऽधिकं निग्रहं सूचयितुं तथोक्तमिति। विमतं सत्यत्वमिथ्यात्वाभ्यां विवादविषयीभूतम्। ब्रह्मासत्प्रातिभासिकान्यद्विश्वमित्यर्थः। अत्र वियदादीति पक्षनिर्देशेऽवच्छेद काभावादसङ्कुचितेनादिशब्दे-नात्मशुक्तिरूप्ययोर्ग्रहणापत्त्यांऽशतो बाधसिद्धसाधनते स्याताम्। विश्वमिति पक्षनिर्देशे च विश्वशब्देन वियदाद्यन्यतत्समुदायोक्तौ वियदादिमिथ्यात्वासिद्धेः। वियदादीनामेवोक्ताववच्छेदकाभावेन पूर्वोक्तदोषतादवस्थ्यात्। वियदित्येव पक्षनिर्देशे च घटादौ व्यमिचारात्। तस्य च पक्षतुल्यत्वे निश्चितसाध्याभाववति हेतुसन्देह इव पक्षादन्यत्र निश्चितहेतुमति साध्यसन्देहेऽपि सन्दिग्धानैकान्त्यात्। अतो विमतमिति विमतिः पक्षतावच्छेदकी कृता।  
 ननु विमतेरपि ब्रह्मासत्प्रातिभासिकसाधारण्या अपि सम्भवेन विमतिविषयत्वमति प्रसक्तम् न पक्षतावच्छेदकं भवितुमर्हति। किञ्च धर्मितावच्छेदकमगृहीत्वा विमतिविषयत्वमेव दुर्ग्रहमिति तद्गहणस्यावश्यकत्वेनप्रथमोपस्थितत्वेन तदेव पक्षतावच्छेदकत्वेन निर्देशार्हं न विमति विषयत्वमिति चेत्। सत्यम्। ब्रह्मासत्प्रातिभासिकान्यत्वं वा सप्रकारकज्ञानाबाध्यत्वे सत्यसद्विलक्षणत्वे सति ब्रह्मान्यत्वं वाऽवच्छेदकं सम्भवति। विमतिश्च तदवच्छेदेनानतिप्रसक्ता। तथाऽपि तद्विषयत्वमेव लाघवात्पक्षतावच्छेदकं न त्वन्यद्नौ विमतमित्येवोक्तम्। एवं विमतं सत्यमित्यादिसिद्धान्तानुमानेष्वपि पक्षनिर्देशाभिप्रायो बोध्यः। दृश्यत्वात् दृग्विषयत्वादित्यर्थः॥ शुक्तिरजतवदिति। शुक्त्यध्यस्तरजतवदित्यर्थः। पूर्वपक्षं प्रतिक्षिपति ॥ मैवमिति । कुत इत्यतः प्रथमप्राप्तत्वात्प्रतिज्ञांशं तावद्दुदूषयिषुः साध्यस्य दुर्वचत्वादित्याह॥ मिथ्यात्वेति। निर्दोषमिथ्यात्वनिर्वचनासम्भवादित्यर्थः। तथा चाप्रसिद्धविशेषणमनुमामिति भावः।

  श्रीनिवासतीर्थ विरचितः वादावलीप्रकाशः

 श्रीo---सत्याशेषजगदित्युक्तं जगत्सत्यत्वमसहमानो मायावादी प्रत्यवतिष्ठते॥ नन्विति। अङ्गीकारस्याधिकारो योग्यता यस्याः सा तथोक्ताऽङ्गीकर्तुं योग्येत्यर्थः। कुतः सत्यता जगतो नाङ्गीकर्तुं योग्येत्यतोऽनुमानविरोधादित्याह॥ विमतमिति। सर्वं मिथ्येत्युक्ते ब्रह्मणि प्रमाणबाधः शुक्तिरजतादौ सिद्धार्थता च स्यात्। अतो विमतमित्युक्तम्। विमतेरनेकविधत्वेऽपि साध्यविशेषोपादानात्तद्विशेषसिद्धिः। तथा च सत्यत्वमिथ्यात्वाभ्यां विप्रतिपत्तिविषयो वियदादीत्युक्तं भवति। ननु तर्हि वलियदादिकं मिथ्येत्येव कस्मात्पक्षनिर्देशो न कृत इति चेत्। उच्यते। आदिपदग्राह्यतावच्छेदकानुक्तावसङ्कुचितेनादिपदेन ब्रह्मदेरपि ग्रहणापत्त्योक्तदोषानिस्तारात्। किञ्चाप्रसिद्धविशेष्यत्वाप्रसिद्धविशेषणत्वसिद्धार्थत्वप्रमाणबाधानां प्रतिज्ञादोषाणामुद्धारोऽप्येतेन कृतः स्यादित्येतदर्थं विमतग्रहणम्। यदि विशेष्यभूतं वियदाद्यप्रसिद्धं स्यात्तदा किमाश्रया विमतिः स्यात्। यदि च विशेषणभूतं मिथ्यात्वमप्रसिद्धं भवेत्तदा किमुल्लेखिनी विमतिर्भवेत्। यदि वा मिथ्यात्वं वियदादौ सिद्धं बाधितं वा स्यात्तदाऽन्यतरकोटिनिश्चयान्न विमतिः स्यात्। अस्ति चेयं तस्मान्नाप्रसिद्धविशेष्यत्वादीति। आदिपदेनायं पट एतत्तन्तुनिष्ठान्ताभावप्रतियोगी अंशित्वात्पटान्तरवदित्यनुमानं ग्राह्यम्।  
    
  श्री उमर्जीतिर्मलाचार्यसुतकृष्णविरचितं वादावलीविवरणम्

 उo--सत्याशेषेत्यत्रोक्तं सत्यत्वमसहमानः प्रत्यवतिष्ठते॥ नन्विति। अङ्गीकाराधिकारिणीति। अङ्गीकारयोग्येत्यर्थः। कुत इत्याशङ्क्यानन्दबोधोक्तमिथ्यात्वानुमानमाह। विमतमिति। अत्र ब्रह्मप्रमान्याबाध्यत्वे सत्यसद्विलक्षमत्वे सति ब्रह्मान्यत् विमतिपदेन विवक्षितम्। तस्य विमतिपदेन ग्रहणं चाश्रयासिद्ध्यादिपरिहारस्तु यदि पक्षीकृतं विश्वमसिद्धं स्यात्तदा किमाश्रया विमतिः स्यादित्यादिरूपेण बोध्यः। परिच्छिन्नत्वादित्यनन्तरं वाशब्दो बोध्यः। तेन नाधिक्यशङ्का। भट्टमतानुसारिणा च परेण त्र्यवप्रयोगः कृत इति न न्यूनताऽपीति बोध्यम्। आदिपदादयं पट इति तत्त्वप्रदीपोक्तानुमानं ग्राह्यम्॥ मिथ्यात्वानिरूक्तेरिति। निर्दोषमिथ्यात्वनिर्वचनायोगादित्यर्थः।

 %वादावली-तत्किमनिर्वचनीयत्वं वा असत्वं वा सद्विविक्तत्वं वा प्रमाणाविषयत्वं वा अप्रमाणविषयत्वं वा अविद्यातत्कार्ययोरन्यरत्वं वा स्वात्यन्ताभावसमानाधिकरणतया प्रतीयमानत्वं वा। नाद्यः। विकल्पासहत्वात्॥%

  श्री राघवेन्द्रयतिकृता वादावली भावदीपिका

 राo--अनिरुक्तमेव सिषाधयिषुः साध्यं विकल्पयती॥ तत्किमित्यदिना। अप्रसिद्धेः। पक्षान्तरमाह॥ असत्वं वेति। मानबाधात्कल्पान्तरमाह॥ सद्विविक्तत्वं वेति। सद्भिन्नत्वमित्यर्थः। सतोऽपि सदन्तरविविक्तत्वेनार्थान्तरत्वादाह॥ प्रामाणाविषयत्वमिति। व्यवसायद्वाराऽनुव्यवसायरूपप्रमाणविषयत्वस्यैव शुक्तिरूप्यादौ सत्त्वेन साध्यवैक्लायदाह॥ अप्रमाणेति। ब्रहमणो भ्रमाधिष्ठानत्वेनाप्रमाण विषयत्वादाह॥ अविद्येति। अविद्यातत्कार्यान्यान्यत्वमित्यर्थः। अनादिजीवब्रह्मविभागादावभावादाह॥ स्वेति। स्वस्य योऽत्यन्ता भावस्तत्समानाधिकरणतया तदेकाधिकरणतया प्रतीयमानं तस्य भावस्तत्त्वमित्यर्थः।  
 अत्र स्वान्त्यताभावसामानाधिकरण्यं मिथ्यात्वमित्युक्ते सिद्धान्ते शुक्तिरूप्यस्यासत्त्वेन स्वात्यन्ताभावेनैकाधिकरण्यासिध्या साध्यवैकल्यम्तः प्रतीयमानत्वमिति। न च संयोगवदव्याप्यवृत्तित्वेनाप्युपपत्त्याऽर्थान्तरत्वमिति वाच्यम्। संयोगतदत्यन्ता भावयोरवच्छेदकभेदेनैव प्रतीत्या सत्यत्वपक्षे तयोः सामानाधिकरण्या योगादित्यभिप्रयात्। न चाभासस्याप्रसक्त्या नाभासस्य निषेध इत्यद्वैतिभिरङ्गीकारेण नेदं रूप्यमित्यापणस्थस्य रूप्यस्यैव निषेध इति कथं शुक्तिरूप्यस्य स्वात्यन्ताभावसमानाधिकरणत्वमिति वाच्यम्। स्वरूपेणापणस्थस्य निषेधेऽपि पारमार्थिकत्वाकारेण शुक्तिरूप्यस्यैव निषेधात्। नन्वधिरकण्शब्देन तात्त्विकाधिकरणोक्तौ तत्त्वतः स्वाधिकरणे स्वात्यन्ताभावसामानाधिकरण्यस्य विरोधादतात्त्विकाधिकरणोक्तौ सिद्धसाधनात्कथमयं कल्प इति चेत् स्वात्यन्ताभावाधिकरण एव प्रतीयमानत्वस्य विवक्षितत्वात्। तत्राद्यं निराह॥ नाद्य इति। तत्र हेतुमाह॥ विकल्पेति। विकल्पं न सहत इति विकल्पासहस्तत्त्वादित्यर्थः। विकल्पे कृते तत्रैकोऽपि कल्पो नाङ्गीकर्तुं योग्य इत्यर्थः॥

  श्रीनिवासतीर्थ विरचितः वादावलीप्रकाशः

 श्रीo--॥ तत्किमित्यादि। अत्रोक्तरोत्तरविकल्पकरणे पूर्वपूर्वविकल्पेषु वक्ष्यमाणदूषणान्येवास्वरसबीजानीति ज्ञातव्यम्॥ अविद्येति। अविद्यात्वं मिथ्यात्वमित्युक्तेऽविद्याया एव मिथ्यात्वप्राप्त्या प्रपञ्चे तदभावादव्याप्तिः स्यादतस्तत्कार्यग्रहणम्। तत्कार्यत्वं मिथ्यात्वमित्युक्ते प्रपञ्चेऽविद्याकार्यत्वसद्भावेऽप्यविद्यायां तदभावादव्याप्तिः स्यादतोऽविद्याग्रहणम्। अननुगमपरिहारायान्यतरग्रहणमिति द्रष्टव्यम्॥ स्वात्यन्ताभावेति। स्वात्यन्ताभावसमानाधिकरणत्वमित्येवोक्ते व्याघातः स्यात्। प्रतियोगितदत्यन्ताभावयोरेकाधिकरणत्वायोगादतः प्रतीयमानत्वमित्युक्तम्। तथा च प्रतियोग्यधिकरणतया भ्रान्तिसिद्धस्य वस्तुनोऽत्यन्ताभावाधिकरणत्वोपपत्तेर्न व्याघातः। तथा च प्रतीयमानाधिकरणनिष्ठात्यन्ताभावप्रतियोगित्वमिति यावत्। प्रतिपन्नोपाधौ त्रैकालिकनिषेधप्रतियोगित्वे तात्पर्यम्। घटस्य तन्त्वादिरूपे पटोपाधावत्यन्ताभावः सर्वसम्मत एव। यस्मिन्मृदाद्युपाधौ स्वयं प्रतीयते तत्रापि तदत्यन्ताभावसाधने मिथ्यात्वमेव सिध्यतीति भावः॥ विकल्पेति॥ विकल्पस्य सहं न भवतीति विकल्पासहस्तस्य भावस्तत्त्वं तस्मादित्यर्थः।

 श्री उमर्जीतिर्मलाचार्यसुतकृष्मविरचितं वादावलीविवरणम्

 उo---॥ सद्विविक्तत्वमिति। सद्रूपत्वाभाव इत्यर्थः। तेन सतोऽपि सदन्तरविविक्तत्वात्तादृशमिथ्यात्वसाधने सिद्धसाधनमिति चोद्यानवकाशः। ननु सत्ताजात्यैव सद्रूपत्वस्योपपाद्यत्वाद्ब्रह्मणि च निर्धर्मकतया सत्ताभावेन सद्रूपत्वाभावादतिव्याप्तिरिति चेत्। मैवम्। सत्तारहितस्यापि ब्रह्मणः सामान्यात्सद्रूपत्वेनोक्तदोषाभावात्॥ स्वेति। स्वात्यन्ताभावसमानाधिकरणत्वमित्युक्ते व्याघातः स्यात्। प्रतियोगितदत्यन्ता भावयोरेकाधिकरणत्वायोगात्। अतस्तथा प्रतीयमानत्वमित्युक्तम्। एवञ्च चन व्याघातः। प्रतियोग्यधिकरणतया भ्रान्तिसिद्धस्य वस्तुनोऽभावाधिकरणत्वोपपत्तेः। एवञ्च स्वाधिकरणतया प्रतीयमाननिष्ठात्यन्ताभावप्रतियोगित्वं मिथ्यात्वमिति पर्यवसन्नम्। नन्वधिकरणतया प्रमितत्वोक्तौ स्वादिकरणत्वेन प्रमितेः स्वात्यन्ता भावयोगेनासम्भवः। अधिकरणत्वेन प्रतीतत्वमात्रोक्तौ च सिद्धसाधनम्। अन्यथाख्यातिपक्षे सत्यस्यापि रजतत्वादेः स्वाधिकरणत्वेन प्रतीतशुक्त्यादिनिष्ठात्यन्ताभावप्रतियोगित्वादिति चेन्न। स्वात्यन्ताभावाधिकरणस्यैव प्रतीयमानत्वस्य विवक्षितत्वात्। अन्यथाख्यातिपक्षे च रजतत्वादेः स्वात्यन्ताभावानधिकरणे रजतेऽपि प्रतीयमानत्वान्नोक्तदोषः॥ विकल्पासहत्वादिति। विकल्पं न सहत इति। विकल्पासहत्वादित्यर्थः। विकल्पे कृते सत्येकोऽपि विकल्पो न युक्तिपथमनुसरतीति परमार्थः।

  ------------\*\*\*\*\*\*------------

   ** वादावली**

**   अनिर्वाच्यत्वभङ्गः  
   ------------**

 %वादावली--तथा हि। अनिर्वचनीयत्वं किं निर्वचनविरहो वा निर्वाच्यविरहो वा। नाद्यः। स्वाभ्युपगतव्यवहारविषयत्वविरोधात्। द्वितीये सत्वविरहो वाऽसत्त्वविरहो वा। नाद्यः। असतोऽनिर्वाच्यतापातात्। नोत्तरः। ब्रह्मणोऽनिर्वाच्यतापातात्। अथ सदसद्वैलक्षण्यमनिर्वाच्यत्वमिति मतं तदाऽस्माभिर्जगतः सदसद्रूपताऽनभ्युपगमात्सिद्धसाधनता। अथ प्रत्येकमुभयवैलक्षण्यं विवक्षितं तथाऽप्यसद्ब्रह्मवैलक्षण्याभ्युपगमेन प्रस्तुतदोषानिस्तारः। एतेन सदसत्त्वानधिकरणत्वमनिर्वचनीयत्वमित्यपास्तम्।

  प्रत्येकं सदसत्त्वाभ्यां विचारपदवीं न यत्।  
  गाहते तदनिर्वाच्यमाहुर्वेदान्त (वादिन) वेदिनः॥

 इति चेन्न। तादृशवस्तुनोऽ(प्र)सिद्धत्वेनाप्रसिद्धविशेषणत्वात्। असत्त्वविरहे सत्त्वस्य सत्त्वविरहेऽसत्त्वस्य (निपतितत्वे) नियतत्वेनोभयविरहितत्वं व्याहतमेव।%

  श्री राघवेन्द्रयतिकृता वादावली भावदीपिका  
  -----------------------------

 राo---लक्षणप्रमाणाभ्यां वस्तुसिद्धेरनिर्वचनीये च तयोर भावात्तदप्रसिद्धमिति भावेन लक्षणं तावद्दूषयितुं प्रतिजानीते॥ तथा हीति। अनिर्वचनीयमित्यत्र नञ्तत्पुरुषबहुव्रीही आश्रित्य निर्वचनरूपाभिलपनाभावो वा निर्वचनयोग्यार्थशून्यत्वं वेति भावेन विकल्पयती॥ किमिति ॥ स्वेति॥ शुक्तिरूप्यं प्रपञ्चोऽनिर्वचनीयमित्यादि व्यवहारविषयत्वस्याभ्युपगमान् मूकोऽहमितिवत्स्वक्रियाविरोध इत्यर्थः। अर्थशून्यत्वमित्यत्रापि द्वेधा विकल्पमाह॥ सत्त्वेति। क्रमेण द्वावपि दूषयति॥ नाद्य इत्यादिना। उपलक्षणं चैतत्। सदसदुभयात्मकत्वेनाप्युपपत्त्याऽर्थान्तरत्वमिति च बोध्यम्। न चासतो निस्स्वरूपत्वाद् ब्रह्मणश्च निर्धर्मकत्वात्कथं तत्र सत्त्वविरहासत्वविरहौ धर्मौ स्यातामिति वाच्यम्। तयोर्निःस्वरूपत्वनिर्धर्मकत्वरूपधर्मवत्त्वयोच्यमानधर्मनिषेधवच्च सत्त्वविरहासत्त्वविरहरूपधर्मयोरप्युपपत्तेः। अन्यथाऽसद्ब्रह्मणोः सत्त्वासत्त्वे स्यातामिति भावः।

 ननु सदसद्वैलक्षण्यं तत्त्वं विवक्षितम्। एवञ्चासति सद्वैलक्षण्यस्य ब्रह्मण्यसद्वैलक्षण्यस्य सत्त्वेऽपि नोभयवैलक्षण्यमस्तीति सङ्कते। अथेति॥ सत्त्वे सति यदसदुभयात्मकं तद्वैलक्षण्यमनिर्वाच्यत्वमित्यर्थः। उत सद्विलक्षणत्वे सत्यसद्विलक्षणत्वमिति वैलक्षण्यसमुच्चयो वेति विकल्प्याद्यं दूषयति॥ तदेति। तर्हीत्यर्थः। सदेकरूपताऽभ्युपगमेनेति भावः। द्वितीयं शङ्कते॥ अथेति॥ दूषयति ॥ तथाऽपीति। असद्ब्रह्मभ्यां वैलक्षण्याभ्युपगमेनेत्यर्थः। ब्रह्मणः सत्त्वादिति भावः॥ पस्तुतेति। सिद्धासाधनत्वमित्यर्थः। उपलक्षणमेतत्। उभयात्मकत्वेनाप्युपपत्त्याऽर्थान्तरत्वं च बोध्यम्। न च सद्विलक्षणत्वे सत्यसद्विलक्षणत्वे सत्युभयवैलक्षण्यं विवक्षितमिति वाच्यम्। केवलसत्त्वेनाप्युपत्तेः। ननु सत्त्वासत्त्वानधिकणत्वं विवक्षितम्। एवञ्च जगतो ब्रह्मवैलक्षण्येऽपि सत्त्वाधिकरणत्वान्नोक्तदोष इत्याशङ्क्याह॥ एतेनेति। सदसद्वैलक्षण्यदूषणेनेत्यर्थः। तथा हि। सत्त्वविशिष्टसत्त्वानधिकाणत्वं वा प्रत्येकं सत्त्वानाधिकरणत्वे सत्यसत्त्वानधिकरणत्वं वा सत्त्वानाधिकरणत्वे सत्यसत्त्वानधिकरणत्वे सति सदसत्त्वानधिकरणत्वं वा। नाद्यः। सत्त्वैकाधिकरणत्वेन सदसतत्वानधिकरणत्वाभ्युपगमेन सिद्धसाधनत्वात्। न द्वितीयः। असत्त्वानधिकरणत्वांशमादायांशतः सिद्धसाधनात्। किञ्च निर्धर्मकब्रह्मवत्सतत्वादिराहित्येऽपि सद्रूपत्वोपपत्त्याऽर्थान्तरत्वं च। सत्त्वादिधर्माणामननुगतत्वेन ब्रह्मगतसत्त्वानधिककरणत्वेना सत्त्वानधिकरणत्वेन चोक्तदोषादित्यर्थ इत्यप्याहुः। न तृतीयः। केवलसत्त्वाधिकरणत्वेऽप्युपपत्त्याऽर्थान्तरत्वादिति।

 ननु सत्त्वेनासत्त्वेन च विचारासहत्त्वं तत्त्वम्। एवञ्च नोक्तदोष इत्याशङ्क्यानुक्तोपालम्भताव्युदासाय चित्सुखोक्तवचनमेव पठति॥ प्रत्येकमिति। सदसत्त्वाभ्यामित्युपलक्षणम्। सदसत्त्वेन चेत्यपि बोध्यम्॥ अप्रसिद्धत्वेनेति॥ तत्प्रसिद्धिसाधकानुमानस्य चाग्रे निरासादिति भावः। अप्रसिद्धेति। विमतं मिथ्येत्यत्र सत्त्वेनासत्त्वेन सदसत्त्वेन च विचारासहमिति साध्यनिर्देशः स्यात्। तथा चाप्रसिद्धत्वमित्यर्थः। किञ्च सत्त्वेनासत्त्वेन चेत्यत्र सत्त्वासत्त्वयोः परस्परप्रतिषेधानात्मकयोः पारिभाषिकयो राहित्यविवक्षायां सिद्धसाधनम्। अस्मदभिमतयो राहित्यविवक्षशयां त्वस्माभिर्लाघवादवश्यकत्वाच्च सत्त्वाभाव एवासत्त्वमिति स्वीकारात्। द्वौ नञौ प्रकृतमर्थं सातिशयं गमयत इति न्यायेनैकतरनिषेधस्यान्यतरविधिरूपत्वान्मे माता वन्ध्येतिवद्रव्याघात इत्याह॥ असत्त्वेति॥ निपतितत्वेन प्राप्तत्वेनेत्यर्थः। नियतत्वेनेति पाठे आवश्यकत्वेनेत्यर्थः। यद्वा सत्त्वासत्त्वयोः परस्परविरह व्याप्यत्वमित्यभिप्रेत्य व्याघातोक्तिरियं बोध्या। व्याप्तिश्चाग्रे आत्मादौ साधयिष्यत इति भावः। यथा चासत्त्वविरहस्य सत्त्वव्याप्यत्वेना सत्त्वविरहं व्याप्यमङ्गीकृत्य तव्द्यापकं सत्त्वमङ्गीकृत्य सत्त्व विरहेऽङ्गीकृते व्याघात इत्यर्थः। यद्वाऽसत्त्वविरहमङ्गीकृत्य पुनः सतत्वविरहेऽङ्गीक्रियमाणे सत्त्वविरहव्यापकस्यासत्त्वस्य चाङ्गीकर्तव्यत्वेन पूर्वाङ्गीकृतस्यासत्त्वविरहस्य परित्यागादङ्गीकृतपरित्यागेन व्याघात इत्यर्थः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---निर्वचनशब्दात्तस्सम्बन्धीत्यर्थे छप्रत्यये तस्येयादेशे निर्वचनीयमिति भवति। तदीयं मदीयमित्यादिवत्। निर्वचनसम्बन्धित्वं चात्र तद्विषयत्वं विवक्षितम्। तथा चार्निर्वचनीयत्वं नाम निर्वचनविषयत्वाभावः। तत्र किं विशेषणभूतं यन्निर्वचनं वच परिभाषण इति धातेर्नितरामुक्तिस्तद्विरहोऽभिप्रेत उत तद्विषयरूपनिर्वाच्यविरह इति विकल्पयति॥ निर्वचनविरह इत्यादिना॥ व्यवहारेति॥ इदं रूप्यमित्यादिव्यवहारेत्यर्थः। तथा च व्यवहारस्यैवाभावे व्यवहारविषयत्वाभ्युपगमो विरुद्व इति भावः। तथा च व्यवहारस्यैवाभावे व्यवहारविषयत्वाभ्युपगमो विरुद्व इति भावः। तथा च लक्षणस्यासम्भव इति ज्ञातव्यम्। द्वितीये निर्वाच्यत्वं किं विवक्षितं सत्त्वमसत्त्वं वा यद्विरहोऽनिर्वाच्यत्वमित्याशयेन विकल्प्य दूषयति॥ द्वितीय इत्यादिना॥ ब्रह्मण इति॥ निर्वचनविषयरूपासत्त्वविरहस्य ब्रह्मण्यपि सत्त्वादित्यर्थः। सदसद्वैलक्षण्यमित्यत्र सच्च तदसच्च सदसत्तद्वैलक्षण्यमिति विवक्षितम्। यद्वा सच्चासच्च सदसती द्वन्द्वांन्ते श्रूयमाणो वैलक्षण्यशब्दः प्रत्येकमभिसम्बध्यते। तथा च सद्वैलक्षण्यमसद्वैलक्षण्यमित्युभयवैलक्षण्यं विवक्षितमिति विकल्प्याद्ये सदेकस्वभावस्य जगतः सदसद्रूपतानङ्गीकारत्तद्वैलक्षण्यसाधने सिद्धसाधनतेत्याह॥ तदेति। तर्हित्यर्थः। द्वितीयं शङ्कते॥ अथेति। प्रस्तुतदोषः सिद्धसाधनता। सद्वैलक्षण्यसाधने सद्बप्रह्म तद्वैलक्षण्याभ्युपगमात्सिद्धसाधनता। असद्वैलक्षण्यसाधनेऽपि तद्वैलक्षण्यस्याप्यस्माभिरप्यभ्युपगमात्सिद्धसाधनतैवेत्यर्थः॥ एतेनेति। सच्च तदसच्च सदसत्तत्वानधिकरणत्वं विवक्षितं चेत्तर्हि सदेकस्वभावस्य जगतः सदसत्त्वानभ्युपगमात्तदनधिकरणत्वं विवक्षितं चेत्तर्हि सदेकस्वभावस्य जगतः सदसत्त्वानभ्युपगमात्तदनधिकरणत्वं विवक्षितं चेत्तर्हि सदेकस्वभावस्य जगतः सदसत्त्वानभ्युपगमात्तदनधिकरणत्वसाधने सिद्धसाधनता। सच्चासच्च सदसती। द्वन्द्वान्ते श्रूयमाणस्त्वप्रत्ययः प्रत्येकमभिसम्बध्यते। तथा च सत्वानधिकरणत्वमसतत्वानधिकरणत्वमिति प्रत्येकमुभयानधिकरणत्वसाधने सत्त्वं ब्रह्मत्वं तदनधिकरणत्वस्यासत्त्वानधिकरणत्वस्य च जगतोऽस्माभिरप्यभ्युपमात्सिद्धसाधनत्वमिति प्रस्तुतदूषणेनेत्यर्थः।

 शङ्कते॥ प्रत्येकमिति। सत्त्वेन प्रकारेण विचारागोचरत्वे सत्यसत्त्वेन प्रकारेण विचारागोचरत्वमित्यर्थः। विचारपदवीं विचारमार्गं न गाहते न प्राप्नोतीति यावत्। तथा च सत्त्वेन विचारागोचरत्वमसत्त्वेन च विचारागोचरत्वरूपमनिर्वचनीयत्वमेव मिथ्यात्वमभिप्रेतमिति भावः॥ तादृशवस्तुन इति। सत्त्वेन विचारागोचरस्यासत्त्वेन विचारागोचरस्य वस्तुन इत्यर्थः॥ नियतत्वेनेति।

 परस्परविरुद्धयोरन्यतरनिषेधस्यान्यतरविधिनाऽन्तरीयकत्वादित्यर्थः॥ उभयविरहितत्वमिति। सत्त्वासत्त्वोभयविरहितत्वं सदसद्वैलक्षण्यमिति यावत्। प्राप्तमित्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---तच्च तावल्लक्षणाभावेनानिर्वचनीयत्वं दूषयितुंविकल्पयति॥ किं निर्वचनविरह इति। व्यवहाराविषयत्वमित्यर्थः। अत्र निर्वचनीयं निर्वचनविषयः। न निर्वचनीयमनिर्वचनीयं तस्य भावोऽनिर्वचनीयत्वमिति स्थिते आद्यस्य लाभः। न विद्यते निर्वचनं यस्य तत्तथा निर्वाच्यविरहवदिति यावत्। तस्य भाव इति स्थिते द्वितीयस्य लाभ इत्यूचुः। अन्ये तु निरुपपूर्वत्वाद्वच परिभाषण इत्यतो भावेऽनीयर्‌प्रत्ययान्तेन निर्वचनीयशब्देनाविद्यमानं निर्वचनीयं यस्येति बहुव्रीहौ त्वप्रत्यये च द्वितीयस्य च प्रसक्तिरित्याहुः॥ स्वाभ्युपगतेति। इदं रूप्यमिति व्यवहारेत्यर्थः॥ द्वितीय इति। निर्वाच्यपदस्य सत्त्वपरत्वे प्रथमस्यासत्त्वापरत्वे च द्वितीयस्य च प्रसक्तिः॥ असत इति। तथा च लक्षणस्यातिव्याप्तिः। अनुमाने तु शशशृङ्गादिवदसत्त्वेनाप्युपपत्त्याऽर्थान्तरतेति भावः। एवमग्रेऽपि।  
 सदसद्वैलक्षण्यं नाम सदसद्रूपं यद्विशिष्टं तद्वैलक्षण्यं वा सद्वैलक्षण्यमसद्वैलक्षण्यरूपधर्मद्वयं वा सदसत्त्वानाधिकरणत्वं वेति विकल्प्य नाद्य इत्याह॥ तदेति। द्वितीयं शङ्कते॥ अथ प्रत्येकमिति। तृतीयं प्रत्याह॥ एतेनेति। उक्तरीत्या सिद्धसाधनत्वेनेत्यर्थः। तथा हि। सदसत्त्वानाधिकरणत्वं हि सत्त्वे सत्यसत्त्वरूपं यद्विशिष्टं तदनधिकरणत्वं वा सत्त्वानधिकरणत्वम् सत्त्वानाधिकरणत्वरूपधर्मद्वयं वा। सत्त्वानधिकरणत्वेसत्यसत्त्वानधिकरणत्वरूपविशिष्टं वा। नाद्यः। सिद्धसाधनत्वात्। मन्मतेऽपि सदैकस्वभावे जगति तस्य सिद्धत्वात्। न द्वितीयः। असत्त्वानधिकारणत्वांशमादाय सिद्धसाधनत्वात्। न हि सिद्धमसिद्धेन सहोच्यमानमसिद्धं भवति। नान्त्यः। तथाऽपि सिद्धसाधनत्वात्। सत्त्वस्य प्रातिस्विकतया सतोऽपि सदन्तरानधिकरणत्वे सत्यसत्त्वानधिकरणत्वात्। यदि सर्वथा सत्त्वानधिकरणत्वे सत्यसत्त्वानाधिकरणत्वं विवक्षितं तदाऽप्रसिद्वविशेषणत्वं स्यात्तस्य क्वापि प्रसिद्ध्यभावात्। अत एवैतेनेत्येतद्वक्ष्यमाणरीत्याऽप्रसिद्धविशेषणत्वेनेत्यपि योज्यम्। एवं पञ्चपादिकाभिप्रेतमनिर्वचनीयत्वं दूषयित्वा चित्सुखोक्तं सत्त्वेनासत्त्वेन सदसत्त्वेन च विचाराविषयत्वरूपमनिर्वचनीयत्वं दूषयितुं शङ्कते॥ प्रत्येकमिति॥ सदसत्त्वाभ्यामित्युपलक्षणम्। सदसत्त्वेन चेत्यपि ग्राह्यम्। सत्यतिव्याप्तिनिवृत्त्यै सत्त्वेनेत्युक्तम्। असति तन्निवृत्त्यै असत्त्वनेति। परसिद्धस्य सदसतोर्व्यावृत्त्यै सदसत्त्वेनेति। यद्वा सत्त्वेनाप्युप पत्त्याऽप्यर्थान्तरनिरासाय सत्त्वेनेति। असत्त्वमादाय तन्निवृत्त्यै असत्त्वनेति। सदसत्त्वेनाप्युपपत्त्याऽर्थान्तरं व्यावर्तयितुं सदसत्त्वेनेत्युक्तम्।

 नन्वप्रसिद्धविशेषणत्वं न दोषः। यथोक्तम्। आश्रयासिद्धिव्यधिकरणासिद्ध्योर्न दूषणमिति। अतः कथमप्रसिद्धविशेषणत्वाभिधानम्। न च परमतेनैतदिति वाच्यम्। तथाऽपि स्वमतेनैतत्पक्षे दोषभावादित्याशङ्क्य स्वमतेन व्याघातमाह॥ असत्त्वविरहे सत्त्वस्येति। यद्यप्यभावाभावो भाव एव तथाऽपि भावव्याप्य इति मतेनेदं बोध्यम्। अत्र सत्त्वासत्त्वयोर्निषेधप्रतियोगित्वमुच्यते तन्निषेधत्वरूपं न विवक्षितम्। किन्तु निषेधप्रमितिजनकारोपप्रधानत्वरूपमन्यदेव पारिभाषिकम्। तेन सिद्धान्ते प्रामाणिकस्य निषेधप्रतियोगित्वाभावात्कथमेतदिति सङ्कानवकाशः। प्रामाणिकस्य निषेध्यत्वरूपप्रतियोगित्वाभावेऽपि निरुक्तप्रतियोगित्वसम्भवात्। एवञ्चसत्त्वविरह इत्येतदसत्त्वप्रधानकारोपविषयस्याभाव इति व्याख्येयम्। एवं सत्त्वविरहे चेत्याद्यपि व्याख्येयम्। आरोपप्रधाने कथमारोप्यप्रतिषेधप्रतियोगित्वमिति चेन्न। आरोप्यवत्तस्यापि तत्प्रतिषेध विरोधित्वेनानुभावत्। एवञ्च प्रतियोगिसत्त्वमभावविरोधीत्यादिकमपि सिद्वान्ते समञ्जसं भवतीति ज्ञातव्यम्। अन्ये त्वसत्त्वविरह इत्येतदसत्त्वविरहसंसर्गाभाव इति व्याख्येयम्। एवं सत्त्वविरह इत्येतदपि। तथा च प्रामाणिकस्यैव निषेधप्रतियोगित्वमिति न सिद्धान्तहानिः।

 सत्त्वासत्त्वयोः प्रामाणिकत्वेऽप्यभावाधिकरणे तत्संसर्गाभावस्याप्रामाणिकत्वात्। अत एव सिद्धान्ते घटो नास्तीत्यत्र घटस्य प्रामाणिकत्वेनात्यन्ताभाव प्रतियोगित्वासम्भवाद्धटसंसर्गाभावस्य प्रतियोगित्वमास्थितम्। न चैवमसत्त्वसंसर्गस्यात्यन्ताभावप्रतियोगित्वेऽसत्त्वस्यापि प्रतियोगिकोटिनिविष्टत्वादत्यन्तासत्त्वं स्यादिति वाच्यम्। दण्‍डविशिष्टदेवदत्ताभावे दण्डस्य प्रतियोगितावच्छेदकत्वेन प्रतियोगित्ववदसत्त्वस्य प्रतियोगितावच्छेदकत्वेनाप्रतियोगित्वोपपत्तेः। एवञ्च न कश्चिद्दोष इत्याहुः।  

 %वादावली--ननु निषेधसमुच्चयस्य तात्त्विकत्वानभ्युपगमान्न व्याघातः। तत्तत्प्रतियोगिदुर्निरूपतामात्रप्रकटनाय तत्तद्विलक्षणताभिलापादिति चेन्न। तथा सति तस्यानिर्वचनीयतापातात्। यथा खलु सत्त्वासत्त्वे भवन्मते दुर्निरूपत्वान्न जगतो विद्येते तथाऽनिर्वचनीयताया अपि दुर्निरूपत्वेन तदभावो ध्रुवः स्यात्। असत्त्वविरहे सत्त्वसमित्यादिव्याप्त्यसिद्धेर्न व्याहतिरिति चेन्न। आत्मादौ व्याप्तिसम्भवात्।%

  श्री राघवेन्द्रयतिकृता वादावली भावदीपिका  
  -----------------------------

 राo----ननु सत्त्वनिषेधासत्त्वनिषेधयोस्तात्त्विकत्वे स्यादयं दोषो न त्वतात्त्विकत्वे। न हि ह्रदादावारोपितं वह्निमङ्गीकृत्य वन्ह्यभावेऽङ्गीकृते व्याघातोऽस्तीति भावेन शङ्कते॥ नन्विति॥ निषेधेति॥ सत्त्वविरहासत्त्वविरहरूपनिषेधद्वयस्येत्यर्थः॥ तात्त्विकत्वानभ्युपगमादिति। न हि केनापि रूपेण दुर्निरूपस्य प्रपञ्चस्य सदसद्विलक्षणत्वादिकं किमपि रूपं वास्तवमस्तीति भावः। नन्वेवं प्रपञ्चे सत्त्वविरहासत्त्वविरहसाधनं किमर्थमित्यत आह॥ तत्तदीति। तत्तत्प्रतियोगिनोः सत्त्वविरहासत्त्वविरहप्रतियोगिनोः। सत्त्वासत्त्वयोरित्यर्थः॥ मात्रेति॥ न तु सत्त्वविरहासत्त्वविरहयोस्तात्त्विकत्वायेत्यर्थः॥ तत्तदिति। सदसद्विलक्षणत्वस्येत्यर्थः।

निषेधति॥ नेति। कुत इत्यत आह॥ तथा सतीति। सदसद्वैलक्षण्यस्यातात्त्विकत्वे सति। तस्य सदसद्वैलक्षण्यस्य। प्रपञ्चवदेव केनापि रूपेण निर्वचनायोग्यता स्यात्। न ह्यतात्त्विकस्य किञ्चिदपि रूपं वास्तवमस्तीति त्वयैवोक्तेरित्यर्थः।  
 प्रपञ्चगतसदसद्वैलक्षण्यस्याप्य निर्वचनीयत्वे को दोष इत्यत आह॥ यथेति। खल्विति दृष्टान्तस्य सुप्रसिद्धतामाह॥ अनिर्वचनीयताया इति। जगत इत्यनुकर्षः॥ तदभाव इति। सदसद्वैलक्षण्याभाव इत्यर्थः। ध्रुव इत्यनेनेदं सूचयति सदसद्वैलक्षण्यरूपानिर्वाच्यत्वस्यानिर्वाच्यत्वे उक्तरीत्या जगतः सदसद्वैलक्षण्याभावेन सत्त्वासत्त्वे एव ध्रुवे स्याताम्। अभावाभावे भावनियमात्। एवञ्चादावेव जगतः सदसदात्मकत्वमङ्गीकार्यम्। किञ्च यथा प्रपञ्चे सदसद्वैलक्षण्ये अङ्गीकृत्यातात्त्विकत्वेन विरोधपरिहारस्तथा सत्त्वासत्त्वे एवाङ्गीकृत्यातात्त्विकत्वेन विरोधपरिहारः कार्यः। एवञ्च चतुर्थः प्रकारोऽपि नाङ्गीकर्तव्य इति लाघवं च स्यात्। किञ्च सत्त्वविरहासत्त्वविरहयोर्द्वयोरप्यतात्त्विकत्वमुच्यत उतान्यतरस्यातात्त्विकत्वम्। नाद्यः। सत्त्वासत्त्वयोस्तात्त्विकत्वस्य ध्रुवत्वेन तयोर्दुर्निरूपत्वस्याप्ययोगात्। उभयतात्त्विकत्ववदुभयविरहातात्त्विकत्वस्यापि विरोधाच्च। न द्वितीयः। तत्प्रतियोगिनोः सत्त्वासत्त्वयोरन्यतरतात्त्विकस्य ध्रुवत्वापत्तेः। अतात्त्विकात्यन्ताभावप्रतियोगिनस्तात्त्विकत्वनियमादिति।

 ननु यदुक्तमसत्त्वविरहे सत्त्वस्य सत्त्वविरहेऽसत्त्वस्य नियतत्वेनोभयविरहितत्वं व्याहतमेवेति तदयुक्तम्। व्याप्त्यसिद्धेः। न तावत्प्रपञ्चे व्याप्तिग्रहः। तस्य पक्षत्वात्। नापि शुक्तिरूप्ये। तस्य त्वन्मतेऽसत्त्वात्। मन्मते चोभयविलक्षमत्वात्। नाप्यसति। तत्र सत्त्वाभावात्। नाप्यात्मनि। तत्र सत्त्वस्यात्मत्वप्रयुक्तत्वेनासत्त्वविरहाप्रयुक्तत्वादित्यभिप्रायं हृदि निधाय शङ्कते॥ असत्त्वेति। इत्यादीत्यादिशब्देन सत्त्वविरहेऽसत्त्वमित्यस्य ग्रहणम्। यद्यपीदं चोद्यं व्याहतमेवेति वाक्यानन्तरमेव कार्यम्। व्याहत्युपपादकहेत्व सिद्ध्यर्थत्वात्। न तु निषेधेत्यादिचोद्यमुदीर्य तेनैतच्चोद्यसमाधानानन्तरं कर्तव्यम्। तथाऽपि व्याप्तौ वक्तव्यस्य बहुत्वेन व्यवधानेनात्र चोद्यं कृतमिति न दोषः। यद्वोक्तव्याहतिं सदसद्वैलक्षण्यरूपानिर्वाच्यत्वस्याभावे सदसदात्मकत्वमेव ध्रुवं स्यादित्युक्तदोषमप्युद्धर्तुमत्र कृतमिति बोध्यम्। निषेधति॥ नेति। हेतुमाह॥ आत्मादाविति। आदिशब्देनासत्परिग्रहः। असत्त्वविरहे सत्त्वमित्यस्यात्मनि सत्त्वविरहेऽसत्त्वमित्यस्यासति व्याप्तिग्रहसम्भवादित्यर्थः।

  श्रीनिवासतीर्थ विरचितः वादावलीप्रकाशः  
  --------------------------

 श्रीः---॥ तात्त्विकत्वेति॥ सत्त्वासत्त्वनिषेधसमुच्चयद्वयस्य तात्त्विकत्वाङ्गीकारे ह्यसत्त्वविरहे सत्त्वस्येत्याद्युक्तरीत्या व्याहतिः स्यान्न चैवमिति भावः। व्याघाताभावमेवोपपादयति॥ तत्तदिति। सद्वैलक्षण्य प्रतियोगिभूतं सत्त्वमसद्वैलक्षण्यप्रतियोगिभूतं चासत्त्वं दुर्निरूपमित्यत्रैव तदुभयवैलक्षण्योक्तेस्ताप्तर्यं न तु तस्यानिर्वचनीयलक्षणत्व इत्यर्थः। तथा च जगतः सत्त्वासत्त्वे दुर्निरूपे इत्येवोच्यमानत्वान्न व्याघात इति भावः॥ तथा सतीति॥ सत्त्वासत्त्वयोर्दुर्निरूपत्वाज्जगति ते न स्त इत्यभिप्राये सतीत्यर्थः। तस्य जगतः। तदुपपादयति॥ यथा खलु सत्त्वासत्त्वे भवन्मत इति। तदभावोऽनिर्वचनीयत्वाभावो ध्रुवो नियतः स्यात्। जगत इति शेषः। इत्यादीत्यादिपदेन सत्त्वविरहे चासत्त्वमित्यस्य ग्रहणम्। व्याप्त्यसिद्धेरिति। उभयत्र दृष्टान्ताभावादिति भावः। तथा च नियतत्वेनेति प्रागुक्तमसदिति भावः। आत्मादावित्यादिपदेन शशविषाणाद्यसद्ग्रहणम्। तथा चासत्त्वविरहे सत्त्वमित्यत्रात्मा दृष्टान्तः सत्त्वविरहे चासत्त्वमित्यत्र शशविषाणादिकं दृष्टन्त इति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---ननु स्वप्ने ग्रीष्मवसन्तयोर्विरुद्धयोरप्यविरोधदर्शनेन तात्त्विकयोरेव विरोधः। तथा च सत्त्वासत्त्वनिषेधयोरतात्त्विकत्वान्न व्याघात इति शङ्कते॥ नन्विति। इदं चोद्यमुभयविरहित्वं व्याघातमेवेति प्रतिज्ञाश्रयत्वात्प्रथमं प्रकृतम्। तेनाग्रिमचोद्यव्याहत्युपपादकं हेत्वसिद्ध्यर्थत्वात्प्राक्कार्यमिति शङ्कानवकाशः। व्याघाताभावे हेत्वन्तरमाह॥ तत्तदिति। च त्वसत्त्वादिविधानायेति मात्रशब्दार्थः। जगति सत्त्वादि दुर्निरूपम्। ततस्तन्नास्तीति प्रतिषेधायैव सदसद्वैलक्षण्यस्योक्तिर्न त्वसत्त्वादिविधानायातो न व्याहतिरित्यर्थः। न च समुच्चयार्थकचशब्दाद्यभावः। तदभावेऽप्यसत्त्वविरह इत्यादिग्रन्थस्य दोषान्तरपरत्ववदस्यापि हेत्त्वन्तरपरत्वोपपत्तेः। एवमेतद्वाक्यव्याख्याने सदादिप्रकारदुर्निरूपतामात्रं प्रतिज्ञायते न पुनरसदादिप्रकारो विधीयते कुतो न व्याहतिरिति भक्तिपादसुधासंवादो बोध्यः। यद्वा नन्वेवं सति प्रपञ्चे सत्त्वविराहासत्त्वविरहसाधनं किमर्थमित्यत आह॥ तत्तदिति। तत्तत्प्रतियोगिनोः सत्त्वविरहासत्त्वविरहप्रतियोगिनोः सत्त्वासत्त्वयोरित्यर्थः। न तु सत्त्वविराहासत्त्वविरहयोस्तात्त्विकत्वायेति मात्रशब्दार्थः॥ तत्तद्विलक्षणतेति। सदसद्विलक्षणतेत्यर्थः। तथा सत्यतात्त्विकत्वे सति तस्यसदसद्वैलक्षण्यस्यानिर्वचनीयतापातात् निर्वचनायोग्यतापातात् दुर्निरूपत्वापातादिति यावत्। यदि निषेधसमुच्चयोऽतात्त्विकस्यर्ह्यतात्त्विकप्रपञ्चवदनिर्वाच्यत्वं दुर्निरूपं स्यात्। निषेधसमुच्चयस्यैवानिर्वाच्य-त्वरूपत्वादिति फक्किकार्थः। नन्वस्तु प्रपञ्चगतं सदसद्वैलक्षण्यरूपानिर्वाच्यत्वं दुर्निरूपं ततः किमित्यत आह॥ यथेति। दृष्टान्तस्य सुप्रसिद्धतां वक्तुं खल्वित्युक्तम्॥ तदभाव इति। जगत इत्यनुकर्षः।  
 नन्वसत्त्वविरहे सत्त्वमित्यादिव्याप्तिग्रहो न तावत्प्रपञ्चे। तस्य पक्षत्वात्। नापि शुक्तिरूप्ये तस्य त्वन्मतेऽसत्त्वात्। मन्मते चोभयविलक्षणत्वात्। नापि तुच्छे। तत्र सत्त्वाभावात्। नाप्यात्मनि। तत्र सत्त्वस्यात्मत्वप्रयुक्तत्वेनासत्त्वविराहाप्रयुक्तत्वादिति गूढाभिसन्धिः सङ्कते॥ असत्त्वविरह इति। अज्ञाताशय इवोत्तरमाह॥ आत्मादाविति। आदिपदात्तुच्छपरिग्रहः। असत्त्वविरहे सत्त्वमिति व्याप्तिग्रहस्यात्मनि, सत्त्वविरहेऽसत्त्वमिति व्याप्तिग्रहस्य तुच्छे सम्भवादित्यर्थः।

 %वादावली--तत्रात्मत्वप्रयुक्तं सत्त्वमिति चेत्किं तदात्मत्वम्। घटादिव्यावृत्ताऽऽत्मवृत्तिर्जातिर्वा किंवा सत्त्वं उताबाध्यत्वं ज्ञानत्वं वा ज्ञानाधारत्वं वा स्वप्रकाशत्वं वा आत्मपदावाच्यत्वं वा तल्लक्ष्यत्वं वा। नाद्यः। आत्मन एकत्वेन तत्र जातेरयोगात्। कल्पितात्मभेदसद्भावान्नैवमिति चेन्न। कल्पितात्मनां पक्ष(कुक्षि)निक्षिप्ततया तस्यानुपाधित्वात्। न द्वितीयः। साध्यविशिष्टत्वात्।%

  श्री राघवेन्द्रयतिकृता वादावली भावदीपिका  
  -----------------------------

 राo---आत्मनि सत्त्वे आत्मत्वमेव प्रयोजकं न त्वसत्त्वराहित्यम्। एवञ्च विमतं सत् असत्त्वविरहितत्वादित्यनुमानं सोपाधिकमिति स्वहृद्गतमाशयमुद्धाटयति॥ तत्रेति। आत्मनीत्यर्थः। तथा च सत्त्वेऽसत्त्वविरहस्याप्रयोजकत्वेनोभयराहित्यं न व्याहतमिति भावः। साध्याव्यापकत्वसाधनव्यापकत्वे वक्तुमात्मत्वं विकल्पयति॥ किं तदित्यादिना। अत्र यद्यपि सत्त्वासत्त्वयोः परस्परविरहात्मकत्वाद सत्त्वविरह एव सत्त्वं सत्त्वविरह एवासत्त्वमित्युभयविरहित्वं माता वन्ध्येतिवव्द्याहतमित्येव वक्तुं शक्यम्। एवञ्चात्मत्वस्योपाधित्वशङ्काऽपि नोदेतीति महता प्रयत्नेनोपाधिनिरासेन व्याप्तिव्युत्पादनं च न कार्यम्। वक्तव्यं चैवमेव। अन्यथाऽग्रे प्रत्यक्षबाधकथनावसरे आत्यन्तिकनिषेधाप्रतियोगित्व लक्षणाबाध्यत्वरूपसत्त्वस्य प्रत्यक्षग्राह्यतासमर्थनानुपपत्तेः। अनिर्वाच्यत्वानुमानेऽविरुद्धत्वस्योपाधित्त्वोद्भावनानुपपत्तेश्च। अत एव न्ायामृते

  त्रिकालसर्वदेशीयनिषेधाप्रतियोगिता।  
  सत्तोच्यतेऽध्यस्ततुच्छे तं प्रति प्रतियोगिनी।

 इत्यसत्त्वविरहित्वमेव सत्त्वमुक्तम्। तथाऽपि सत्त्वप्रयोजकस्यात्मत्वस्य प्रपञ्चेऽभावात्सत्त्वमपि न स्यादिति पराभि (हितं) मतं प्रपञ्चसत्त्वनिषेधकं युक्त्यन्तरमप्यपाकर्तुं परमते आत्मत्वखण्डनार्थं आत्मत्वानाधारत्वरूपजडत्वहेतुखण्डनार्थं विप्रतिपन्नं सत्यं प्रमाणदृष्टत्वाद्ब्रह्मवदित्यग्रे वक्ष्यमाणसिद्धान्तानुमाने हेतोरप्रयोजकत्वशङ्कानिरासाय चैवमुक्तमिति न दोषः॥ किं तदिति। त्वया प्रयोजकत्वेनोक्तमित्यर्थः। घटाद्यनात्मन्यविद्यमानाऽऽत्ममात्रवृत्तिर्जातिरित्यर्थः। घटादिव्यावृत्तेति साधनाव्यापकत्वाय॥ अबाध्यत्वमिति। बाध्यत्वलाभाव इत्यर्थः। ज्ञानाधारत्वं ज्ञानसमवायित्वम् ॥ तल्लक्ष्यत्वमिति। आत्मपदलक्ष्यत्वमित्यर्थः॥ आत्मन एकत्वेनेति। त्वन्मते जीवात्मपरमात्मनां तत्त्वतो भेदाभावेनात्मन एकव्यक्तित्वान्नित्यमेकमनेकानुगतं सामान्यमिति सामान्यलक्षणस्यात्मत्वेऽभावेन जातित्वायोगात्। अन्यथा व्यक्तेभेदस्तुल्यत्वं सङ्करोऽथानवस्थितिरित्यत्र जातिबाधकत्वेनोक्तव्यक्त्य--भेदस्य जातिबाधकताभङ्गात्। तथा च साध्याव्यापकत्वमिति भावः। ननु तत्त्वतो भेदाभावेऽपि कल्पितभेदवतां जीवात्मनामनेकेषां भावान्नोक्तदोष इत्याशङ्क्य निषेधति॥ कल्पितेति॥ कल्पितात्मनां कल्पितभेदवतां जीवात्मनां मिथ्यात्वेन विमतं सत् असत्त्वविरहितत्वादात्मवदित्यनुमाने पक्षतावच्छेदकविमत्याक्रान्तत्वेन तत्र विद्यमानस्यात्मत्वस्य पक्षैकदेशाव्यावृत्त्या सत्त्वे तस्यात्मत्वस्य प्रयोजकत्वा सम्भवादित्यर्थः।

  श्रीनिवासतीर्थ विरचितः वादावलीप्रकाशः  
  ---------------------------

 श्रीo--- तत्रेति। दृष्टान्तभूते आत्मनीत्यर्थः॥ प्रयुक्तमिति। सत्त्वे आत्मत्वं प्रयोजकमित्यर्थः। तथा च जगत्सद्भवितुमर्हति असत्त्वशून्यत्वादात्मवदित्यत्रात्मत्वमुपाधिरिति भावः॥ किं तदात्मत्वमिति। यत्सत्त्वे प्रयोजकत्वेनोच्यत इत्यर्थः॥ घटादिव्यावृत्तेति। घटाद्यवृत्तित्वे सत्यात्मवृत्तिजातिरात्मत्वमित्यर्थः। आत्मवृत्तिधर्म आत्मत्वमित्युक्ते प्रमेयत्वादावतिव्याप्तिः स्यादतो जातिरित्युक्तम्। तथात्वे सत्ताद्रव्यत्वयोरतिव्याप्तिः स्यादतः सत्यन्तम्। तावत्युक्ते शशविषाणादावतिव्याप्तिः स्यादतो विशेष्यभागः। बुद्धिसुखदुःखेच्छादवतिव्याप्तिपरिहाराय जातिपदमिति द्रष्टव्यम्। तल्लक्ष्यत्वमात्मपदलक्ष्यत्वम्॥ जातेरयोगादिति। अनेकानुगतत्वाभावेन नित्यमेकमनेकानुगतं सामान्यमिति तल्लक्षणाभावान्नात्मत्वं जातिरिति भावः॥ कल्पितेति। कल्पितानां विशिष्टात्मनामित्यर्थः। तथा चानेकानुगतत्वप्राप्त्या युक्तमात्मत्वस्य जातित्वमिति भावः॥ अनुपाधित्वादिति। पक्षैकदेशाव्यावृत्तत्वेन साधनव्यापकत्वान्नात्मत्वस्योपाधित्वमिति भावः। तथा च जगत्सन्न भवति। अनात्मत्वादित्येवमुपाधिव्यावृत्त्या साध्यव्यावृत्तिसाधनरूपसत्प्रतिपक्षोन्नयने भागासिद्धिरिति भावः॥ साध्याविशिष्टत्वादिति। साध्येनाविशिष्टत्वादविलक्षणत्वात्तदभिन्नत्वादित्यर्थः। असत्त्वविरहेण सत्त्वे साध्ये सत्त्वरूपात्मत्वस्योपाधित्वोक्तापुपाधेः साध्याभेदः स्पष्टः। न हि स्वस्मिन्स्वयमेवोपाधिः प्रयोज्यप्रयोजकभावस्य भेदव्याप्तत्वादित्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--- आत्मनि सत्त्वे आत्मत्वमेव प्रयोजकं न त्वसत्त्वराहित्यमिति स्वाशयमुद्धाटयति॥ तत्रेति। आत्मनीत्यर्थः। तथा च सत्त्वेऽसत्त्व विरहस्याप्रयोजकत्वेनोभयविरहितत्वं न व्याहतमिति भावः॥ घटादिव्यावृत्तेति। इदं च साधनाव्यापकत्वप्रकटनायोक्तम्॥ आत्मन एकत्वेनेति। तन्मते जीवात्मपरमात्मनां तत्त्वतो भेदाभावेन नात्मत्वस्य जातित्वम्। व्यक्त्यभेदस्य जातिबाधकत्वात्। तथा चात्मत्वरूपोपाधेरात्मनि व्यभिचारेण साध्याव्यापकत्वमिति भावः॥ कल्पितात्मेति। तथा च व्यक्त्यभेदाभावादात्मत्वस्य जातित्वं युक्तमिति भावः॥ कल्पितात्मनामिति। उपाधेर्हि प्रतिपक्षोन्नायकत्वेन दोषः। तथा च कल्पितात्मनिष्ठजातेरुपाधित्वे तव्द्यतिरेकेण जगति सत्त्वव्यतिरेकः साध्यः। न चासौ युक्तः। कल्पितात्मनि भागासिद्धिप्रसङ्गादिति भावः॥ साध्याविशिष्टत्त्वादिति॥ साध्यं च नोपाधिः। अनुमानमात्रोच्छेदप्रसङ्गात्। प्रतिपक्षोन्नयने साध्यवैशिष्ट्यापाताच्चेति भावः।

 %वादावली--न तृतीयः। असति व्यभिचारात्। तस्यापि बाध्यत्वे नासत्त्वस्यास्ति बाधकमित्यात्मवचनविरोधात्। न चतुर्थः। पक्षैकदेशाव्यावृत्तेः न पञ्चमः। आत्मन्यभावात्। तद्वतस्यस्य पक्षनिक्षेपात्। न षष्ठः। स्वप्रकाशताया उपर्यपाकार्यत्वात्। न सप्तमः। आत्मन्यभावात्। नान्त्यः। पक्षाव्यावृत्तेः॥%

  श्री राघवेन्द्रयतिकृता वादावली भावदीपिका  
  -----------------------------

 राo---॥ व्यभिचारादिति। प्रसक्तस्यैव बाध्यत्वेनानिर्वचनीयख्यातिवादिमतेऽसतोऽप्रसक्त्या तत्र बाध्यत्वाभावे विद्यमानेऽपि सत्त्वाभावाव्द्यभिचार इत्यर्थः। असतो बाध्यत्वाङ्गीकारे स्ववचनविरोधमाह॥ तस्यापीति॥ पक्षैकदेशाव्यावृत्तेरिति। ज्ञानत्वस्य पक्षभूतप्रपञ्चान्तर्गतवृत्तिरूपज्ञाने सत्त्वेन तदभावरूपोपाध्यभावेन प्रपञ्चे सत्त्वाभावे साधनीये भागासिद्ध्या दूषकताबीजस्य सत्प्रतिपक्षोत्थापकत्वस्यायोगेन सत्त्वे ज्ञानत्वरूपात्मत्वस्योपाधित्वायोगादित्यर्थः।  
 ननु साङ्ख्यवेदान्तिनां तु करणव्युत्पत्त्या बुद्धिवृत्तिर्न ज्ञानमिति विवरणोक्तेर्वृत्तेर्ज्ञप्तित्वं नेति नोक्तदोष इति चेन्न। वृत्तेर्ज्ञानत्वाभावे परोक्षवृत्तिविषयेष्वज्ञाननिवृत्ति व्यवहारस्मृतीनामनुपपत्तेः। तासां ज्ञप्तिकार्यत्वात्। धर्माधर्मादिकं जानामीति वृत्तेर्ज्ञप्तित्वावगाह्यनुभवविरोधादिति भावः। पक्षैकदेशाव्यावृत्तेरित्युपलक्षणम्। आत्मरूपं ज्ञानं किं स्वविषयं परविषयं वेत्यादिना जडत्वहेतुदूषणप्रस्तावे वक्ष्यमाणरीत्याऽऽत्मनो ज्ञानत्वाभावेन साध्याव्यापकत्वादित्यपि बोध्यम्। एतेनानन्दत्वमात्मत्वमित्यपि परास्तम्। पक्षभूतप्रपञ्चान्तर्गतजन्मादिमतो वैषयैरभिव्यज्यमानमप्यात्मस्वरूपं सुखमेवेत्युक्तत्वेन वैषयिकानन्दस्यात्मस्वरूप्तवेन पक्षान्तर्गततैव नेति नोक्तदोष इति वाच्यम्। तथात्वे नीरपानजात्क्षीरपानजं सुखमधिकमित्यनुभवेन सैषानन्दस्य मीमांसेत्यादिश्रुत्या साधनतारतम्यादियुक्त्या च सिद्धस्यानन्दतारतम्यस्यानुपपत्तेः। न चाभिव्यक्तितारतम्यमेव न त्वानन्दतारतम्यमिति वाच्यम्। अखण्डे स्वरूपानन्देऽभि व्यक्तितारतम्यस्याप्ययोगात्। न च दुःखाभावतारतम्येन तदुपपत्तिः। दुःखस्य सर्वात्मनाऽभावेऽपि सुखातारतम्यानुभवात्। अन्तःकरणवृत्तिज्ञान वत्तद्वृत्तिरूपसुखाभावेऽहं सुखीत्यनुभवायोगात्। मुमुक्षोर्वैषयिकसुखे वैराग्यानुपपत्तेश्च। आनन्दत्वस्य सत्त्वेऽप्रयोजकत्वाच्चेति॥ आत्मन्यभावादिति। शुद्धात्मनो ज्ञारूपत्वेन तदाधारत्वस्य त्वन्मतेऽभावेन साध्याव्यापकत्वादित्यर्थः।

 ननु कल्पितात्मनां तदाधारत्वमस्तीत्यत आह॥ तद्वत इति।ज्ञानवत इत्यर्थः। तस्यात्मनः। तथा च ज्ञानाधारत्वस्य पक्षैकदेशादव्यावृत्तेस्तुरीयपक्षोक्तदोष इत्यर्थः। एतेन ज्ञातृत्वमात्मत्वमिति निरस्तम्। शुद्धात्मन्यभावात्। तद्वतस्तस्य पक्षनिक्षेपादिति॥ उपरीति। दृश्यत्वहेतुदूषणावसर इत्यर्थः। तथा च साध्याव्यापकतेति भावः॥ आत्मनीति। त्वन्मते आत्मनः सर्वशब्दावाच्यत्वेनात्मपदवाच्यत्वाभावात्साध्याव्यापकत्वेन नोपाधित्वमिति भावः। आत्मशब्दवाच्ये देहादौ सत्त्वेन पक्षैकदेशादव्यावृत्तेश्चेत्यपि बोध्यम्॥ पक्षाव्यावृत्तेरिति। अनात्मनोऽप्यात्मपदलक्ष्यत्वस्य भावेन साधनव्यापकत्वमिति भावः। एतेनात्मपदप्रतिपाद्यत्वमात्रमात्मत्वमित्यपि निरस्तम्। तत्पदलक्ष्येन्द्रियादौ सत्त्वेन पक्षैकदेशादव्यावृत्तेः। एतेनाहन्त्वमात्मत्वमित्यपि परास्तम्। पक्षैकदेशादहङ्कारादव्यावृत्तेः। आत्मन्यभावाच्च। न च प्रत्यक्त्वं वा चेतनत्वं वाऽऽत्मत्वमिति वाच्यम्। उक्तकल्पेभ्यस्तयोर्बहिर्भावाभावात्।

  श्रीनिवासतीर्थ विरचितः वादावलीप्रकाशः  
  --------------------------- 

 श्रीo----॥ अस्ति व्यभिचारादिति। समव्याप्तस्याप्युपाधित्वं कैश्चिदङ्गीकृतम्। यथाऽऽहुः। साधनाव्यापकाः साध्यसमव्याप्ता ह्युपाधय इति। तथा च यत्राबाध्यत्वं तत्र सत्त्वमिति न समव्याप्तिः। असति व्यभिचारादित्यर्थः॥ तस्यापीति। असतोऽपीत्यर्थः। तथा च समव्याप्तौ न व्यभिचार इति भावः॥ नासत्त्वस्येति। अर्शआद्य जन्तत्वमङ्गीकृत्यासत्त्ववत इत्यर्थो द्रष्टव्यः। भवितृप्रधानो वा निर्देशः। तथा चासत इत्यर्थः। शुक्तिरजतादेर्बाध्यत्वं नात्र रजतमित्यादिबाधक प्रत्ययाधीनं दृष्टं तदिहाप्यसतः शशविषाणादेर्बाध्यत्वे प्रतियोग्यधिकरणतया प्रतिपन्नोपाधौ त्रैकालिकनिषेधप्रत्ययरूपबाधकेन भाव्यम्। न च तद्युज्यते। असतः प्रतिपन्नोपाधेरेवाभावेनोक्तबाधकप्रत्ययाभावादिति स्वयमेवोक्तत्वादिति भावः॥ पक्षैकदेशेति। असत्त्वविरहरूपसाधनवति पक्षैकदेशवृत्तिज्ञाने ज्ञानत्वरूपात्मत्वव्यावृत्त्यभावेन साधनव्यापकत्वादित्यर्थः॥ आत्मनीति॥ शुद्धात्मनश्चिन्मात्रत्वेन ज्ञानरूपत्वेन ज्ञानाधारत्वाभावाल्लक्षणस्यासम्भव इत्यर्थः। उपाधेरात्मनि साध्याव्यापकतेति ज्ञातव्यम्।

 ननु नासम्भवो विशिष्टात्मनो ज्ञानाधारत्वादिति चेत्। तर्हि तस्य पक्षनिक्षिप्तत्वेन ज्ञानधारत्वरूपात्मत्वव्यावृत्त्यभावेन साधनव्यापकत्वादित्याह॥ तद्वत इति। ज्ञानाधारत्वरूपात्मत्ववतो विशिष्टस्येत्यर्थः। उपरि दृश्यत्वनिरुक्तिभङ्गे॥ आत्मनीति॥ चिदात्मनः शब्दवाच्यत्वेन तत्तच्छब्दप्रवृत्तिनिमित्तगुणवत्त्वप्राप्त्या केवलो निर्गुणश्चेति श्रुतिविरोधापत्तेः समस्तशब्दलक्ष्यत्वमेव तस्याङ्गीकृतं न वाच्यत्वम्। तथा चात्मपदवाच्यत्वरूपात्मलक्षणस्य चिदात्मन्यसम्भव इत्यर्थः॥ पक्षाव्यावृत्तेरिति। आत्मपदलक्ष्यत्वस्य केवलान्वयित्वेन सर्वत्रापि पक्षे सत्त्वेन साधनव्यापकत्वादित्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo-----॥ व्यभिचारादिति। प्रसक्तस्यैव बाध्यत्वेनानिर्वचनीयख्यातिवादे सतोऽप्रसक्त्या तत्राबाध्यत्वे विद्यमानेऽपि सत्त्वाभावाव्द्यभिचार इत्यर्थः। इदं चैकसाध्याविनाभाव इति। ननु समव्याप्तित्वं नोपाधिलक्षणमिति चेन्न। तथात्वे शब्दोऽनित्यः कृतकत्वादित्यत्र श्रावणत्वमुपाधिः स्यात्। अतोऽपेक्षितमेव समपदम्। गगने व्यभिचारात्। साधनाव्यापकाः साध्यसमव्याप्ता उपाधय इति। समव्याप्तोपाधिवाद्युदयनमतेनेति बोध्यम्॥ नासत्त्वस्येति। नासत इत्यर्थ इति प्रोचुः॥ पक्षैकदेश इति। तथा च प्रतिपक्षोन्नयने पक्षैकदेशे वृत्तिज्ञानेऽपि भागासिद्धिरिति भावः॥ आत्मन्यभावादिति। शुद्धात्मनो ज्ञानरूपतया तदाधारत्वस्य तन्मतेऽभावेन साध्याव्यापकत्वमिति भावः। ननु कल्पितात्मनस्तदाधारत्वमस्तीत्यत आह॥ तद्वत इति। तथा च प्रतिपक्षोन्नयने भागासिद्धिरिति भावः॥ उपरीति। दृश्यत्वभङ्ग इत्यर्थः। ततश्च साध्याव्यापकतेति बोध्यम्॥ आत्मनीति। तस्य त्वन्मतेऽवाच्यत्वादित्याशयः॥ पक्षाव्यावृत्तेरिति। आत्मपदलक्ष्यादिन्द्रियरूपपक्षादव्यावृत्तेरित्यर्थः। ततश्चात्रापि भागासिद्धिरेव। यथोक्तम्। इन्द्रियादावात्मशब्दलक्ष्ये हेतोर्भागासिद्धेरितीति ज्ञातव्यम्।

 %वादावली--न च वाच्यमात्मादौ न विकल्पोऽवकल्पने तस्य तवापि सिद्धत्वादिति। अस्माभिरुक्तप्रकारान्यतरस्वीकारेऽपि त्वन्मते दोषग्रासानिस्तारात्। तस्मादसत्त्वविरहे सत्त्वमित्यादिव्याप्तिसिद्धेरुभयविरहित्वं व्याहतमेवेति सिद्धम्।%

  श्री राघवेन्द्रयतिकृता वादावली भावदीपिका  
  ----------------------------

 राo----नन्वात्मत्वखण्डनं स्वव्याहतम्। तस्य त्वयाऽप्यङ्गीकृतत्वात्। तथा च त्वया तदात्मत्वं यादृशमङ्गीक्रियते तादृशमेव ममापि सत्त्वे प्रयोजकं भविष्यतीत्याशङ्क्य निषेधति॥ न च वाच्यमिति॥ आत्मादाविति। आत्मत्वादावित्यर्थः। आदिपदेन सच्चेन्न बाध्येतेत्यत्र किमिदं सत्त्वमित्याद्यग्रे विकल्प्यमानस्यानिर्वचनीयसाधकार्थापत्त्यादिगतसत्त्वादेः परिग्रहः। सत्त्वविकल्पादेरितः पूर्वं ग्रन्थेऽप्रकृतत्वेऽपि ग्रन्थकर्तुर्बुद्धावुपस्थितत्वेनाग्रे वक्ष्यमाणस्यापि सत्त्वादिविकल्पस्य दोषोद्धारायेहादिपदेन गृहीतिरित्याहुः। यद्वा यत्पूर्वं विकल्पितं मिथ्यात्वं तस्य शुक्तिरूप्यादौ सिद्धान्तेऽङ्गीकारात्तस्यादिपदेन ग्रहणमिति। तस्यात्मत्वादेरित्यर्तः। इतिशब्दस्य न च वाच्यमित्यनेनान्वयः॥ उक्तप्रकारेति। जातिविशेषादिषु पक्षेष्वस्माभिरन्यतमस्वीकारेऽपि त्वया तदन्यतमस्योक्तरीत्याऽङ्गीकर्तुमशक्यत्वादिति भावः। ननु कथमन्यतरेति। यत्तदोर्निर्धारणे द्वयोरेकस्य डतरजिति। वा बहूनां जातिपरिप्रश्ने डतमजिति किंयत्तद्भ्य एव निर्धारणादौ विहितयोर्डतरडतमयोरन्यशब्दे प्राप्त्यभावेऽपि पस्पशान्हिककैयटेऽन्यतरान्यतमशब्दावत्त्युत्पन्नौ स्वभावादेव द्विबहुविषये निर्दारणे वर्तेते इत्युक्तत्वेनान्यतमेति वक्तव्यत्वात्। सत्यम्। उक्तेष्वष्टसु पक्षेषु सप्तपक्षान् एकराशीकृत्यैकं पक्षं चैकीकृत्य द्वित्त्वसम्पादनेनान्यतरेत्यभिलापात्। आत्मत्वखण्डनस्य प्रकृतोपयोगं दर्शयन्नवान्तरप्रमेयोपसंहारपूर्वकमवान्तरप्रधानप्रमेयमुपसंहरति॥ तस्मादिति। आत्मत्वस्य सत्त्वेऽप्रयोजकत्वेनासत्त्वविरहस्यैव प्रयोजकत्वादित्यर्थः। आदिपदेन सत्त्वविरहेऽसत्त्वमित्यस्य ग्रहणम्। न सदसद्वैलक्षण्यमनिर्वाच्यत्त्वमिति शेषः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ आत्मादौ न विकल्प इत्यादि। नात्मत्वमस्माभिर्निर्वक्तव्यं भवतामपि सम्मतत्वात्। तथा च भवद्भिर्यदात्मत्वं निरुच्यते तदेवास्माभिरूपाधित्वेनोच्यत इत्यशयः॥ उक्तप्रकारान्यतरेति। ज्ञानाधारत्वस्वप्रकाशत्वात्मपदवाच्यत्वरूपप्रकारेष्वन्यतरेष्वित्यर्थः। त्वन्मत इत्यतः पूर्वं त्वया तदङ्गीकार इति शेषः। दोषेति। उक्तरीत्येर्थः। आत्मत्वस्यानुपाधित्वे प्रकृते किमायातमित्यतस्तदुपयोगं दर्शयन्नुपसंहरति॥ तस्मादिति। आत्मत्वस्यानुपाथित्वेनासतत्वविरहस्य सत्त्वेन निरुपाधिकसम्बन्धसद्भावादित्यर्थः।

  श्री उमर्जीतिर्मलाचार्थसुतकृष्णविरचितं वादावलीविवरणम्  
  -------------------------------------

 उo----नन्वात्मत्वखणडनं स्वव्याहतं तस्य त्वयाऽप्यङ्गीकारात्। तथा च यादृशात्मत्वं त्वयाऽङ्गीक्रियते तादृशमेव मयाऽपि प्रयोजकीकरिष्यत इत्याशंक्य निराह॥ आत्मादाविति। आत्मत्वादावित्यर्थः। आदिपदान्मिथ्यात्वपरिग्रहः। तस्यापि शुक्तिरूप्यादौ सिद्धान्तिभिरङ्गीकारादिति बोध्यम् ॥ छ ॥ अनिर्वाच्यत्वलक्षणभङ्गः।

 %वादावली- किञ्च न सदसद्विलक्षणत्वे मानम्। विवादपदं सदसद्विलक्षणमिति प्रतिज्ञाकयां पक्षस्याप्रसिदस्धविशेषणत्वप्रसङ्गात्।%

  श्री राघवेन्द्रयतिकृता वादावली भावदीपिका   
  ------------------------------

 राo---एवमनिर्वाच्यत्वलक्षणं खण्डयित्वा तत्र प्रमाणमपि दूषयितुं प्रतिजानीते॥ किञ्चेति। नन्वनिर्वाच्यत्वे कथं मानाभावः। विमतं सदसद्विलक्षणं बाध्यत्वाव्द्यतिरेकेण ब्रह्मवत्। सत्त्वासत्त्वे एकवस्तुनिष्ठत्यन्ताभावप्रतियोगिनी धर्मत्वाद्रूपरसवदिति वा चित्सुखोक्तानुमानस्य सच्चेन्न बाध्येतासच्चेन्न प्रतीयेतेत्यर्थापत्तेश्च सत्त्वादित्याशङ्क्याद्यानुमाने दूष्यबागं प्रतिज्ञांशानुवादेन दूषयति॥ विवादेति। सदसद्विलक्षणं न वेति विवादविषयीभूतं शुक्तिरूप्यादीत्यर्थः। अत्र विवादपदत्वस्य पक्षतावच्छेदकत्वेनोपादाने पूर्वोक्ताशयोऽनुसन्धेयः। सदसद्विलक्षणमित्यत्र किं सत्त्वेसत्यसद्रूपविशिष्टप्रतियोगिकविलक्षणत्वं वाऽभिप्रेतं किं वा सद्वैलक्षण्यासद्वैलक्षण्यरूपं नाद्य इत्याह॥ पक्षस्येति। सदसदुभयात्मकस्य प्रतियोगिनोऽप्रसिद्ध्या तद्वैलक्षण्यमप्रसिद्धमिति भावः। उपलक्षणमेतत्। मन्मतेऽसदेकस्वभावे शुक्तिरूप्यादौ सदसद्रूप विशिष्टप्रतियोगिकवैलक्षण्यस्य सिद्धत्वेन सिद्धसाधनादिति ज्ञेयम्। विशिष्टवैलक्षण्यस्य विशेषणसद्वैलक्षण्येनाप्युपपत्तेः। द्वितीयेऽपि द्वित्वावच्छिन्नवैलक्षण्यद्वयं साध्यमुतोभयसाहित्यमात्रम्। आद्य आह॥ पक्षस्येति॥

 पूर्वोक्तरीत्या सद्वैलक्षण्यासद्वैलक्षण्ये व्याहते हत्युभयमेकत्रासिद्धमिति भावः। द्वितीये ब्रह्मवैलक्षण्यमादायांशतः सिद्धसाधनात्। न हि सिद्धमसिद्धेन सहोच्यमानमसिद्धं भवतीति बहिरेव बोध्यम्। तृतीयेऽप्याह॥ पक्षस्येति। विशेषणविशेष्यभावापन्नयोः सद्वैलक्षण्यासद्वैलक्षण्ययोरैकाधिकरण्य रूपसाध्यतावच्छेदकावच्छिन्नयोरप्रसिद्धेरिति भावः। उपलक्षणमेतत्। विमतं सदसदात्मकं बाध्यत्वाव्द्यतिरेकेण ब्रह्मवदित्याभाससाम्यं च बोध्यम्। नन्वत्र पक्षस्याप्रसिद्धविशेषणतेति नोपपद्यते साध्यधर्मविशिष्टधर्मिण एव पक्षत्वात्। यदाहुः साध्यधर्मविशिष्टः पक्ष इति। न हि साध्यधर्मविशिष्टस्य साध्यधर्मो विशेषणम्। आत्माश्रयप्रसङ्गादिति चेदाहुः। पक्षपदेन तदेकदेशो धर्मी लक्ष्यते। यद्वाऽप्रसिद्धं विशेष्णं यस्मिन् पक्ष इति बहुव्रीहिमाश्रित्य मुख्यार्थ एव यद्वर्मेणास्य पक्षता तद्धर्मांशोऽप्रसिद्ध इति। ननु कथधमप्रसिद्धविशेषणत्वं दोषः। न च सन्दिग्धसाध्यवान् पक्ष इति तल्लक्षणात्साध्यस्यैवाप्रसिद्धत्वे तत्कोटिकसन्देहासम्भवान्न पक्षतेति पक्षताविघटकत्वेन तस्य दोषत्वमिति वाच्यम्। सिषाधयिषाविरहसहकृतसाधकमानाभावस्यैव पक्षत्वेन सन्देहानपेक्षत्वात्। सन्देहापेक्षत्वे वा, शब्दोऽभिधेयः प्रमेयत्वादित्यादाभिधेयत्वं शब्दनिष्ठात्यन्ताभावप्रतियोगि न वेतिवत्सत्त्वासत्त्वे शुक्तिरूप्यनिष्ठात्यन्ताभावप्रतियोगिनी न वेति सन्देहसम्भवात्। नापि साध्यस्यासिद्धत्वात्तन्निरूपितव्याप्तिग्रहासम्भवाव्द्याप्तिविघटकत्वेन दोषतेति। व्यतिरेकिणि व्यतिरेकयोरेव व्याप्त्या साध्यसाधनयोर्व्याप्तेरग्रहादिति चेन्मैवमवादीः। व्यतिरेकज्ञानार्थमपि साध्यज्ञानस्यापेक्षितत्वात्। अभावज्ञाने प्रतियोगिज्ञानस्यापेक्षितत्वात्साध्यस्य च प्रतियोगित्वात्।

 ननु यत्र केवलव्यतिरोकिणि भाव एव साध्यस्तत्र तदभावज्ञानार्थं साध्यज्ञानापेक्षा। यत्र त्वभावः साध्यस्तत्र साध्याभावस्य भावरूपतया प्रतियोगिज्ञानं विनाऽपि तज्ज्ञानसम्भवात्। अत एव पृथिवी इतरभिन्नेत्यत्र त्रयोदशान्योन्याभावानामैकाधिकरण्येनाप्रसिद्धावपि तदभावस्येतरत्वस्य भावतया साध्याप्रसिद्धावपि व्यतिरेकव्याप्तिग्रहः सुशक इत्युक्तम्। अत्र वैलक्षण्यस्याभावरूपस्य साध्यत्वान्न दोष इति चेन्मैवं वोचः। साध्याभावव्यापकाभावप्रतियोगित्वमेव व्यतिरेकिणि गमकतौपयिकं रूपम्। तच्च न स्वरूपसत्। तथात्वे व्यतिरेक्याभासोच्छेदापत्तेः। किन्तु ज्ञातमेव। तज्ज्ञानमपि न वस्तुगत्या साध्याभावव्यापकाभावप्रतियोगिज्ञानत्वेन। तथात्वे यत्र पटादौ घटाभावत्वमारोप्य तव्द्यापकतया लोष्ठत्वाभावादि ग्रहीतं तत्र

लोष्ठत्वादिना घटाननुमानापातात्। किन्तु साध्याभावत्वेन ज्ञायमानव्यापकाभावप्रतियोगित्वज्ञानत्वेन। एवञ्च साध्याप्रसिद्धौ व्यापकतौपयिकरूपज्ञानमेव दुर्लभमिति। किञ्च व्यतिरेकसहचारेणान्वयव्याप्तिर्गृह्यत इति मते साध्यप्रसिद्धेरावश्यकत्वादनुमितिरूपविशिष्टज्ञानार्थमपि विशेषणस्य साध्यस्य प्रसिद्धेरवश्यं वक्तव्यत्वाच्चेत्यभावसाध्यक व्यतिरेकिण्यप्रसिद्धविशेषणत्वं दूषणमेवेति सुस्थं दोषत्वम्। इदं दूषणं परमतरीत्यैव। यदाहुः। परसिद्धैर्दूषणमिति। न तु स्वमतानुसारेण। स्वमते तस्यादोषत्वात्। तदुक्तमाचार्यैः। आश्रयसाध्यव्यधिकरणासिद्धयो न दूषणम्। अतिप्रसङ्गाबावादिति। तस्यादोषत्वं चासङ्कीर्णोदाहरणाभावादिना प्रकारान्तरेण शास्त्रे तत्र तत्र समर्थितं बोध्यम्। स्वमतानुसारेण च व्याहत्यादिकं दूषणं बोध्यम्। अत एव तत्त्वोद्योतटीकायां ग्रन्थकारैरित्थमेव विभावितमिति।

  श्रीनिवासतीर्थ विरचितः वदावलीप्रकाशः  
  --------------------------

 श्रीo--- सदसद्विलक्षणे तादृशवस्तुसद्भावे विवादपदमित्यनुमाने बाध्यत्वादिति हेतुर्द्रष्टव्यः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---अनिर्वाच्यत्वलक्षणं दूषयित्वा तत्प्रमाणमपि दूषयितुं प्रतिजानीते॥ किञ्चेति। नन्विदं नीलमितिवदिदं सदसद्विलक्षणमित्य प्रतिभासात्प्रत्यक्षस्य नियताविषयत्वेनोपमानस्येदं सदसद्विलक्षणमित्यश्रवणादागमस्य चाभावेऽपि विमतं सदसद्विलक्षणं बाध्यत्वाव्द्यतिरेकेण ब्रह्मवदित्यनुमानं मानं भविष्यतीत्यत आह॥ विवादेति। सदसद्विलक्षणमित्यत्र किं सदसद्रूपविशिष्टत्व विलक्षणत्वमभिमतं सद्वेलक्षण्यासद्वैलक्षण्यरूपधर्मद्वयं वा सद्विलक्षणत्वे सत्यसद्विलक्षणत्वरूपं विशिष्टं वेति विकल्प्य नाद्य इत्याह॥ पक्षस्येति। सदसद्रूपस्य प्रतियोगिनोऽप्रसिद्ध्या न तद्वैलक्षण्यस्याप्यप्रसिद्धेरिति भावः। द्वितीयेऽप्याह॥ पक्षस्येति। उक्तरीत्या सद्वैलक्षण्यासद्वैलक्षण्यायोर्व्याहतत्वे तयोरेकत्राप्रसिद्धेरिति भावः। उपलक्षणमेतत्। ब्रह्मवैलक्षण्यमादायांशे तत्सिद्धसाधनं च। न हि सिद्धमसिद्धेन सहोच्यमानमसिद्धं भवतीति ज्ञातव्यम्। तृतीयेऽप्याह॥ पक्षस्येति। विशिष्टस्य क्वाप्यप्रसिद्ध्यभावादिति भावः। ननु साध्यधर्मविशिष्टः पक्षः। न हि तद्विशिश्टस्य तदेव विशेषणं सम्भवति। आत्माश्रयप्रसङ्गात्। तत्कथं पक्षस्याप्रसिद्धविशेषणत्वादीत्युक्तमिति चेदत्राहुः। पक्षादेन तदेकदेशो धर्मी लक्ष्यते। यद्वाऽप्रसिद्धं विशेषणं यस्मिन्निति सप्तम्यर्थे बहुव्रीहिसमासमाश्रित्य मुख्यार्थ एव पक्षशब्दः। अतो न कश्चिद्दोषः।

 %वादावली--सत्त्वासत्त्वे एकवस्तुनिष्ठात्यन्ताभावप्रतियोगिनी धर्मत्वाद्रूपरसवदित्यनुमाने वस्तुशब्दस्य सच्छब्दपर्यायत्वात्सत्त्वं सन्निष्ठात्यन्ताभावप्रतियोगीति व्याघातः। प्रमेयत्वाभिधेयत्वादावनैकान्तिकश्च। अविरुद्धत्वमुपाधिश्च।%

  श्री राघवेन्द्रयतिकृता वादावली भावदीपिका  
  -----------------------------  

 राo--- उक्तदोषपरिहाराय द्वितीयमनुमानमनुद्य दूषयति॥ सत्त्वासत्त्वे इति। अत्र सत्त्वासत्त्वयोरन्यतरस्य पक्षत्वे विवक्षितासिद्धेस्सिद्ध साधनतापत्तेश्चोभयोः पक्षता। एकं यद्वस्तु तन्निष्ठौ यावत्यन्ताभावौ तयोः प्रतियोगिनी। अत्रात्यन्ताभावप्रतियोगिनी इत्येवोक्तौ सदसन्निष्ठात्यन्ताभावप्रतियोगित्वमसत्त्वसत्त्वयोरुभयोरस्तीति सिद्धसाधनता स्यात्तद्वारणायैकवस्तुनिष्ठेति विशेषणम्। ऐकाधिकरण्यावच्छेदकावच्छिन्नेत्यर्थः। एकात्यन्ताभावप्परतियोगिनी इत्येवोक्ते एकसत्त्वेऽपि द्वयं नास्तीति प्रतीत्या सत्त्वासत्त्वयोरन्यतरसत्त्वेऽपि द्वित्वावच्छिन्नोभया भावमेकमादायार्थान्तरता स्यात्तद्वारणायैकेति वस्तुविशेषणम्। अनेन सत्त्वासत्त्वरहितं किञ्चित्सामान्यतः सिध्यतीति भावः। रूपरसवदिति। तयोर्वाय्वादिनिषअठात्यन्ताभावप्रतियोगित्वादित्यर्थः। रूपवदित्येवोक्तावेकवस्तुनिष्ठात्यन्ताभावद्वयप्रतियोगित्वमेकस्य रूपस्य नास्तीत्युभयोपादानम्। अनुमान इति भावे ल्युट्। एवमनिर्वाच्यसाधन इत्यर्थः। सत्त्वंशे प्रतिज्ञासाध्ययोर्व्याघातेन दूषयति॥ वस्त्विति। तथा च तदंशे बाध इति भावः। इतिशब्दः प्रभृतिवचनः तथा च सत्त्वासत्त्वयोः परस्परविरहात्मकयोः परस्पर विरहव्याप्ययोर्वाऽन्यतरस्यान्यतराभाव सामानाधिकरण्यनियमेनोभयोरप्येकवस्तुनिष्ठात्यन्ताभावप्रतियोगित्वं व्याहतमित्यर्थः। किञ्च सत्त्वासत्त्वे एकवस्तुनिष्ठात्यन्ताभावप्रतियोगिनी न भवतः। परस्परनिषेधात्मकत्वाद्धटत्वाघटत्ववदिति त्वदभिमतसाधअयाभावस्यापि साधनसम्भवेन स्वव्याघात इत्यर्थः। केवलान्वयिधर्मेषु व्यभिचारं चाह॥ प्रमेयत्वेति। आदिपदेनात्यन्ताभाव प्रतियोगित्वकल्पित त्वादिधर्मपरिग्रहः। तत्र धर्मत्वरूपहेतुसंत्त्वेऽप्यत्यन्ता भावप्रतियोगित्वस्याभावात्। अन्यथा तेषां केवलान्वयित्वं न स्यादिति भावः।  
 नन्वौपाधिकधर्माणामुपाध्यनतिरेकात्प्रमात्वमेव परम्परासम्बन्धेन प्रमेयत्वमभिधात्वमेवाभिधेयत्वमिति तदप्यत्यन्ताभावप्रतियोगि। अत एव केवलान्वयिवादे प्रमात्वमेव हि परम्परासम्बन्धाद्धटादौ प्रमेयत्वमिति मणिकृतोक्तमिति चेन्न। दृश्त्वव्यतिरेकेण दृश्यत्वाभावापत्त्या ब्रह्मण एव दृश्यत्वापत्तेर्द्दश्यत्वहेतोर्व्यभिचारासिद्ध्योः प्रसङ्गात्। त्वन्मते षट्पदार्थनियमाभावेन वैशेषिकप्रक्रियादरणायोगाच्च। न च प्रमेयत्वाद्यपि स्वनिष्ठात्यन्ताभावप्रतियोगि। अन्यथाऽऽत्माश्रयादिति न व्यभिचार इति वाच्यम्। मिथ्यात्वदृश्यत्वादिवत्प्रमेयत्वादेरनन्यथासिद्धधीबलेन स्ववृत्तित्वात्। अत्यन्ताभावप्रतियोगित्वे व्यभिचारस्य दुर्वारत्वाच्च। न च प्रमेयत्वादेर्निर्धर्मिकब्रह्मनिष्ठात्यन्ताभावप्रतियोगित्वान्न दोष इति वाच्यम्। ब्रह्मणः प्रमेयत्वाभावे वेदान्तानां वैयर्थ्यमित्यलम्। उपाधिमप्याह॥ अविरुद्धत्वमिति। रूपरसादौ साध्यव्यापकत्वात्साधनवति पक्षेऽभावेन साधनाव्यापकत्वादिति भावः। ननु गोत्वाश्वत्वयोर्घटाद्येकवस्तुनिष्ठात्यन्ताभाव प्रतियोगित्वेऽप्यविरुद्धत्वाभावान्न साध्यव्यापकतेति चेन्न। सहानवस्थायित्वपरस्परविरहव्याप्यत्वरूपविरुद्धत्वाभावस्य तत्राभावेऽपि परस्परनिषेधात्मकत्वरूपविरुद्धत्वस्य तत्र भावेन परस्परनिषेधानात्मत्वरूपाविरुद्धत्वस्योपाधित्वेनाभिमतस्य तत्र सत्त्वात्। सत्त्वासत्त्वयोश्च परस्परनिषेधात्मकत्वात्। पूर्वं तयोर्विरहव्याप्यत्वाभ्युपगमेन व्याघातसमर्थनं चाभ्युपेत्यवादेनेति। उक्तं च तत्त्वनिर्णयटीकायाम्। न च गोत्वाश्वत्वादौ साध्याव्यापकता प्रतिषेध्यप्रतिषेधात्मकस्य विरोधस्य विवक्षितत्वादिति।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ सत्त्वासत्त्व इति। तथा च सत्त्वासत्त्वयोरेकवस्तुनिष्ठात्यन्ताभावप्रातियोगित्वे साधिते सति यद्वस्तुनिष्ठात्यन्ताभावप्रतियोगिनी सत्त्वासत्त्वे तद्वस्तु सदसद्विलक्षणमेवायास्यतीति भावः। अत्र पक्षद्वयानुसारेण दृष्टान्तद्वयमित्याहुः। तन्न। अनित्ये वाङ्मनसी मूर्तत्वाद्धटवदित्याद्यभियुक्तप्रयुक्तानुमानेष्वपि दृष्टान्तद्वयप्रयोगप्रसङ्गात्। वस्तुतस्तु न तावदत्रैकान्त्याभावप्रतियोगित्वं साध्यतया विवक्षितम्। तथात्वे बाधापत्तेः। प्रतियोगिभेदेनाभावभेदात्सत्त्वा सत्त्वोभयप्रतियोगिकात्यंन्ता भावस्यैकत्वायोगादतो द्वित्वावच्छिन्नात्यन्ताभावप्रतियोगित्वमेव साध्यतया विवक्षितमिति वक्तव्यम्। तत्र बाधाभावेऽपि रूपस्य रसस्य वैकस्यैव दृष्टान्तत्वे तस्यात्यन्ताभावद्वयप्रतियोगित्वाभावेन साध्यवैकल्य प्रसङ्गादतस्तदर्थं दृष्टान्तद्वयग्रहणमिति द्रष्टव्यम्। एकवस्तुनिष्ठेति पाठान्तरः। एकधर्मीति पाठे वस्तुशब्दस्येत्युत्तरग्रन्थासङ्गतिरिति ज्ञातव्यम्॥ प्रमेयत्वेति। प्रमेयत्वादिधर्माणां केवलान्वयित्वेनात्यन्ता भावप्रतियोगित्वरूपसाध्याभावादिति भावः। ननु व्यतिरेकिधर्मत्वादिति हेतुर्विशिष्यतेऽतो न प्रमेयत्वादावनैकान्तिकत्वमित्यत आह॥ अविरुद्धत्वमिति। सहानवस्थानरूपविरोधाभावः सहावस्थानमित्यर्थः।

 ननु विरोधः परस्परविरहव्याप्यत्वरूपः परस्परविरहरूपश्च प्रसिद्धः। अत्र चाविरुद्धत्वं यदि परस्परविरहव्याप्यत्वाभावस्तदा गोत्वाश्वत्वादौ साध्याव्यापकता। तयोर्महिष्यादिनिष्ठत्यन्ताभावप्रतियोगित्वेऽपि परस्परविरहव्याप्यत्वात्। यदि च परस्परविरहरूपत्वाभावस्तदा रूपतद्‌ध्वंसादौ साध्याव्यापकता। तयोर्वाय्वादिनिष्ठात्यन्ताभावप्रतियोगित्वेऽपि परस्परविरहरूपत्वादिति चेन्न। परस्परविरहरूपत्वाभावस्यैव विवक्षितत्वाद्विरहश्चात्यन्ताभावः। तथा च परस्परविरहरूपत्वाभावस्यैव विवक्षितत्वाद्विरहश्चात्यन्ताभावः। तथा च परस्परात्यन्ताभावानात्मकत्वमुपाधिरिति न कश्चिद्दोषः। नन्वेवं सति साधनव्यापकोऽयमुपाधिः। अनिर्वचनीयरूपतृतीयकोट्यङ्गीकारवादिनो मम मते सत्त्वासत्त्वयोरपि परस्परात्यन्ताभावानात्मकत्वादिति चेन्न। अनिर्वचनीयार्थाप्रतीतेः प्रागविरोधाप्रतीतेः। तथा चानिर्वचनीयरूपतृतीयकोटिसिद्धौ सत्त्वासत्त्वयोरविरोधसिद्ध्या उपाधेः साधनव्यापकत्वसिद्धिस्तत्सिद्धौ निर्दुष्टानुमानेनानिर्वचनीयार्थसिद्धिरित्यन्योन्याश्रयः स्यादिति भावः। अत्र व्यतिरेकिधर्मत्वादिति हेतोर्घटत्वे व्यभिचारश्च द्रष्टव्यः। पटनिष्ठस्य घटत्वप्रतियोगिकात्यन्ताभावस्यैकत्वेन द्वित्वावच्छिन्नात्यन्ताभाव प्रतियोगित्वभावेन साध्याभावात्।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------- 

 उo---ननु नाप्रसिद्धविशेषणता। सत्त्वासत्त्वे इत्यनुमानेन सदसद्विलक्षणत्वप्रसिद्धेः। न च व्यतिरेकिवैय्यर्थ्यम्। सामान्यतः क्वचित्सदसद्विलक्षणत्वप्रसिद्धौ शुक्तिरूप्यादिधर्मिविशेषविशिष्टतया तत्सिद्ध्यर्थं व्यतिरेकिसाफल्यादित्याशङ्क्य तदनुमानमनूद्य दूषयति॥ सत्त्वासत्त्वे इति। सत्त्वासत्त्वयोरन्यतरस्य पक्षत्वे विवक्षितासिद्धेः सिद्धसाधनापत्तेश्चोभयोः पक्षता साध्ये तु भिन्नभिन्नाधिकरणनिष्ठात्यन्ता भावप्रतियोगित्वस्यास्माकं प्रति सिद्धतया सिद्धसाधनवारणायैकस्तुनिष्ठेत्युक्तम्। उक्तप्रतिज्ञावाक्यादेकात्यन्ताभाव प्रतीतेरेवाभावात्। रामौ रामा इत्यादौ सर्वत्रैकशेषेऽनेकार्थप्रतीतिनियमात्। ततश्च द्वयोरेकात्यन्ताभावप्रतियोगित्वपर्यवसानाभावान्न बाधसिद्धसाधनते इति। एवमुक्तरीत्यैकस्याभावद्वयप्रतियोगित्वपर्यवसानाभावान्न घटत्वे व्यभिचारोऽपि। नन्वेवंसत्येकवस्तुनिष्ठात्यन्ताभावप्रतियोगित्वसामान्यमेव साध्यम्। तच्च घठत्वेऽप्यस्तीति नोक्तव्यभिचार इत्युक्तं स्यात्। तथा च द्वित्वावच्छिन्नात्यन्ताभावमादाय सिद्धसाधनता। यत्किञ्चिद्विशेषमादाय सामान्यपर्यवसानस्य बहुलमुपलम्भादिति चेत्। उच्यते। व्यासज्ववृत्तिधर्मानवच्छिन्नप्रतियोगिताकत्वमप्यत्यन्ताभावविशेषणम्। तेन न द्वित्वावच्छिन्नप्रतियोगिताकात्यन्ताभावमादाय सिद्धसाधनतेति॥ रूपरसवदिति। यद्यप्यत्रैकवस्तुनिष्ठात्यन्ताभावप्रतियोगित्वमात्रं साध्यमित्युपपादितम्। तच्चैकैकस्मिन् रूपादौ वर्तत इति दृष्टान्तद्वयोपादानं व्यर्थम्। तथाऽप्येकवस्तुनिष्ठात्यन्ताभावप्रतियोगिनी इत्येकशेषविशिष्टसमासोपपत्त्यर्थं दृष्टान्तद्वयोपादानम्। तथा हि सति यथा रूपरसौ वा फललक्षणैकवस्तुनिष्ठात्यन्ताभावप्रतियोगिनौ तथा सतत्वासत्त्वे अप्युक्तविधाभावप्रतियोगिनी इत्येकशेषलब्धार्थाय स्वारस्यात्। एकमात्रदृष्टान्तोपादाने तु यथा रूपमेकवस्तुनिष्ठात्यन्ताभावप्रतियोगिनी इत्येकवचनद्विवचनान्तयोरन्वयः स्यात्। स चायुक्तः। रूपप्रातिपदिकार्थस्यैकशेषलब्धा एकवस्तुनिष्ठात्यन्ताभावप्रतियोगिनी इति। अत्र सत्त्वासत्त्वयोः सदसन्निष्ठात्यन्ताभावप्रतियोगित्वस्य सिद्धत्वात्सिद्धसाध्यतानिवृत्त्यै एकवस्तुनिष्ठात्यन्ताभावप्रतियोगिविशेषणम्।

 ननु किमत्रैकधर्मिनिष्ठो योऽत्यन्ताभावस्तत्प्रतियोगिनीति विवक्षितम्। किंवैकवस्तुनिष्ठौ यावत्यन्ताभावौ तत्प्रतियोगिनी इति। आद्यो एकवस्तुनिष्ठात्यन्ताभावप्रतियोगित्वं पर्यवसितम्। तच्चायुक्तम्। प्रतियोगिभेदादभावभेद इति मते सत्त्वासत्त्वयोरेकात्यन्ताभाव प्रतियोगित्वस्य बाधितत्वात्। प्रतियोगितावच्छेदकभेदादभावभेद इति मते तु सिद्धसाधनम्। घटादौ सत्त्वे विद्यमानेऽपि सत्त्वासत्त्वे न स्त इति प्रतीत्या सत्त्वासत्त्वयोर्द्वित्वावच्छिन्नप्रतियोगिताकैकात्यन्ताभावप्रतियोगित्वस्य सिद्धत्वात्। द्वितीये त्वेकवस्तुनिष्ठात्यन्ताभावद्वयप्रतियोगित्वं पर्यवस्यति। तत्र च घटत्वे व्यभिचारः। तत्र धर्मत्वे विद्यमानेऽप्येकवस्तुनिष्ठात्यन्ता भावद्वयाप्रतियोगित्वादिति चेत्। अत्राहुः। एकधर्मिनिष्ठश्चासावात्यन्ताभावश्चेति कर्मधारयः। तत एकवस्तुनिष्ठात्यन्ताभावस्य प्रतियोगिनीति षष्ठीतत्पुरुषः। तत एकवस्तुनिष्ठात्यन्ताभावप्रतियोगि चैकवस्तुनिष्ठात्यन्ताभावप्रतियोगि चेति द्वयोः समासयोः सह विवक्षायां सरूपाणामेकशेष एकविभक्तावित्येकशेषः। ततो यः शिष्यते स लुप्यमानार्थाभिधायीति न्यायेन शिष्यमाणसमासस्य लुप्यमानसमासार्थाभिधायित्वाच्च प्रातिपदिकार्थद्वित्वेऽत्यन्ताभावप्रतियोगिनी इति द्विवचनम्। ततश्च न प्रागुक्तो बाधः। नापि द्वित्वावच्छिन्नभावमादाय सिद्धसाधनता। तथा हि। सत्त्वासत्त्वे एकधर्मिनिष्ठात्यन्ताभावप्रतियोगिनीति द्वन्द्वैकशेषयोः समभिव्याहारबलेन सत्त्वात्यन्ताभावोऽसत्त्वात्यन्ताभावश्चैकस्मिन्धर्मिणि वर्तते तत्प्रतियोगिनी च सत्त्वासत्त्वेइति प्रतीयते।यथा घटपटौ शुक्लावित्यत्र नैकमेव शौक्ल्यं उभयनिष्ठत्वेन प्रतीयते। नाप्येकैकस्मिन् शौक्लय्द्वयम्। किन्तु घटः शुक्लः पटः शुक्ल इति प्रत्येकमेकैकं शौक्लयं प्रतीयते तद्वत्। एवञ्च कथं बाधः सिद्धसाधनता च अनेकार्थाभिधान्वयाभावात्। न ह्येकप्रातिपदिकार्थस्यैकशेषलब्धानेकाभेदार्थान्वयः क्वापि दृष्टः। घटः शुक्ल इति प्रयोगाभावात्। अतः समभिव्याहृतपदार्थान्वयसिद्ध्यर्थं दृष्टान्तद्वयोपादानं सार्थकमिति। एतेन विमता आत्मानः परमात्मनः परमार्थतो न भिद्यन्ते आत्मत्वात्परमात्मवदित्यादावप्यनेकदृष्टन्तः स्यादिति निरस्तम्। न हि वयमनेकपक्षोपादानादनेक दृष्टान्तोपादानमिति ब्रूमो येनातिप्रसङ्गः स्यात्। किन्त्वन्यथोपपत्त्या। न चोक्तस्थले साऽस्ति।

दृष्टान्तीकृते परमात्मनि साध्यतयोक्तस्य परमात्माभेदस्य सत्त्वादिति। केचित्तु। अत्रैकधर्मिनिष्ठौ यावत्यन्ताभावौ तत्प्रतियोगिनी इत्यनेकात्यंन्ताभावप्रतियोगित्वमेव साध्यतया विवक्षितम्। अन्यथा व्यासज्यवृत्तिप्रतियोगिताकाभावमादाय सिद्धसाधनात्। धर्मिद्वयनिष्ठमेव च धर्मत्वं हेतुः। अन्यथैकैकस्मिन्धर्मे व्यभिचारात्। एवञ्च साध्यसाधनवैधुर्यप्रदर्शनाय दृष्टान्तद्वयप्रदर्शनं युक्तमेवेत्याहुः। अस्मिंश्च पक्षेऽविशेषितं धर्मत्वमात्रं हेतुरित्यभिप्रेत्याग्रे प्रमेयत्वादौ व्यभिचारात्। एवञ्च साध्यसाधनवैधुर्यप्रदर्शनाय दृष्टान्तद्वयप्रदर्शनं युक्तमेवेत्याहुः। अस्मिंश्च पक्षेऽविशेषितं धर्मत्वमात्रं हेतुरित्यभिप्रेत्याग्रे प्रमेयत्वादौ व्यभिचारत्वोक्तिः। तत्त्वोद्योतटीकादौ च धर्मात्यन्ताभावाधिकरणत्वे व्यभिचारोक्तिश्चेति ज्ञातव्यम्। नन्वेमसति वाङ्मनसी अनित्ये इत्यत्राप्यनित्ये इत्यस्य ध्वंसप्रतियोगिनी इत्यर्थः। तत्र च ध्वंसौ प्रतियोगिनी इति विवक्षणीयम्। एवं हेतावपि। ततश्च साध्यसाधनवैकल्यपरिहाराय तत्रापि दृष्टान्तद्वयोपादानप्रसङ्ग इति चेन्मैवम्। व्यासज्यवृत्तिप्रतियोगिताकात्यन्ता भाववत्तादृशध्वंसाभावेन ध्वंसप्रतियोगित्वमात्रे साध्ये दोषाभावात्। न चांशे सिद्धसाधनम्। तस्य सर्वैरङ्गीकारेणाव्यावर्तनीयत्वात्॥ प्रमेयत्वेति। न च तस्यापि पक्षतुल्यत्वान्न व्यभिचार इति वाच्यम्। व्याघातात्। प्रमेयत्वादेर्यन्निष्ठात्यन्ताभावप्रतियोगित्वं तस्यापि किञ्चिदादिशब्दजन्य ज्ञानविषयत्वात्। किञ्चिदादिशब्दाभिधेयत्वाच्चेत्यभिप्रायात्। ननु व्यतिरेकिधर्मत्वं हेतुरिति नोक्तव्यभिचार इत्यत आह॥ अविरुद्धत्वमिति।

 %वादावली--किञ्च घटत्वाघटत्वे एकधर्मिनिष्ठात्यन्ताभावप्रतियोगिनी धर्मत्वाद्रूपरसवदित्याभाससमानयोगक्षेमश्च। सच्चेन्न बाध्येतासच्चेन्न प्रतीयेतेत्यर्थापत्तिरेवानिर्वचनीये प्रमाणमिति चेन्न।%

  श्री राघवेन्द्रयतिकृता वादावली भावदीपिका  
  ------------------------------

 राo---- आभाससाम्यं चाह॥ किञ्चेति। तथा चानेन घटत्वाघटत्वरहितं किञ्चित्सिध्यतीति भावः। ननु तादृशं वस्तु निर्धर्मकं ब्रह्मैवेति नानिष्टमिति वाच्यम्। तथा सति त्वदनुमानेऽपि सत्त्वासत्त्वरहितं वस्तु निर्धर्मकं ब्रह्मैवेत्यर्थान्तरमिति साम्यात्। ननूक्तरीत्याऽनुमानस्य प्रमाणत्वासम्भवेऽप्यर्थापत्तिरनिर्वाच्यत्वे प्रमाणं स्यादित्याशङ्कते॥ सच्चेदिति। शुक्तिरूप्यं सच्चेन्न बाध्येत ब्रह्मवत् बाध्यते च नेदं रूप्यमिति तस्मान्न सत्। असच्चेन्न प्रतीयते नृशृङ्गवत् प्रतीयते इदं रूप्यमिति तस्मान्नासदिति विपर्ययपर्यवसानं च बोध्यम्। एवंच सदसद्विलक्षणं सिध्यतीति भावः। एवेत्यनेनानुमानस्यामानत्वेऽप्यर्थापत्तेर्मानत्वं स्यादित्याह। प्रमाणमेवेति वा सम्बधः। अर्थापत्तेरनुमानत्वेऽपि तद्विशेषत्वाद्वा व्यवहारे भट्टनय इति परमतरीत्या वा तच्छङ्केति बोध्यम्। निषेधति॥ नेति।

  श्रीनिवासतीर्थ विरचितः वादावलीप्रकाशः  
  --------------------------

 श्रीo-----आभाससाम्यं चाह॥ किञ्चिति। तथा चघटाघटविलक्षणं किमपिकिञ्चिद्वस्तु सिद्ध्येदित्याशयः॥ आभासेति। सत्त्वासत्त्वे इत्युक्तानुमानप्रयोग इति शेषः। अन्यथा पुल्लिङ्गानुपपत्तिः। अप्राप्तदूषणप्राप्तिर्योगः प्राप्तदूषणस्य परिहारलक्षणं क्षेमः। आभासेनानुमानेन समानौ योगक्षेमौ यस्यासौ तथोक्तः। आभासानुमाननिष्ठानि दूषणानि त्वदीयानुमानेऽपि समानानि। तत्परिहारप्रकारश्चाभासानुमानेऽपि समान इत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo----नन्वविरुद्धत्वं यदि परस्परविरहव्याप्यत्वभावस्तदा गोत्वाश्वत्वादौ साध्येऽव्याप्तिः। तयोर्महिष्यादिनिष्ठात्यन्ताभाव प्रतियोगित्वेऽपि परस्परविरहव्याप्यत्वात्। यदि च परस्परविरहरूपत्वाभावस्तदा रूपतद्‌ध्वंसादौ साध्येऽव्याप्तिः। तयोर्वाय्वादिनिष्ठात्यन्ताभावप्रतियोगित्वेऽपि परस्परविरहरूपत्वात्। न च रूपतद्‌ध्वंसस्य रूपविरहरूपत्वेऽपि रूपस्य ध्वंसविरहरूपत्वं कथमिति वाच्यम्। अभावप्रतियोगिकाभावान्तरानङ्गीकारेण रूपध्वंसविरहस्य रूपात्मकत्वाङ्गीकारादिति चेन्न। प्रतिषेध्यप्रतिषेधानात्मकत्वस्य विवक्षितत्वात्। प्रतिषेधश्चात्यन्ताभाव एवेति न कश्चिद्दोषः। ननु साधनव्यापकोऽयमुपाधिः। अनिर्वचनीयवादिमते सत्त्वासत्त्वयोरपि परस्परविरहात्मकत्वाभावादनिर्वचनीयरूपतृतीयकोटेः सत्त्वादिति चेन्मैवम्। अधुनाऽप्यनिर्वचनीयस्य सिषाधयिषितत्वेन तत्सिद्धेःप्रागविरोधाप्रतीतेः। अन्यथाऽन्योन्याश्रयापत्तेरिति दिक्॥

 आभाससमानयोगक्षेमश्चेति। अप्राप्तस्य प्राप्तिवाचकेन योगशब्देन निरूढलक्षणया साधकं ग्राह्यम्। प्राप्तस्य परिपालनवाचकेन क्षेमशब्देन च बाधकं ग्राह्यम्। एवञ्चाभाससमानसाधकबाधकोपेत इत्यर्थः। नन्वाभाससाम्यं कथं दोष इति चेत्। यथायथं दोषज्ञापकतया। तथा हि। यस्मिन्नाभासे वादिप्रतिवादिभ्यां दोषो ज्ञातस्तद्दोषेतरसकलतदाभासगतसाधकबाधकवत्तया ज्ञायमानायां स्थापनायां तत्र तस्यापि दोषस्योपस्थितिर्भविष्यतीति तादृशसकलदोषोत्थापकतया तस्य दोषत्वमित्याहुः॥ अनिर्वाच्यत्वानुमानभङ्गः॥  
   
 ---------------------\*\*\*\*\*\*\*\*-------------------------  

**वादावली  
    अविद्यालक्षणनिरासः  
    -------------**

 %वादावली--सच्चेन्न बाध्येतेत्यत्र किमिदं सद्विक्षितं किं सत्तायुक्तमथाबाध्यमुत ब्रह्मस्वरूपम्। नाद्यः। सत्तायुक्तस्य प्रपञ्चस्य भवन्मते बाध्यतया यत्सत्तदबाध्यमिति व्याप्त्यसिद्धेः। न द्वितीयः। यदबाध्यं तदबाध्यमिति साध्याविशिष्टत्वात्। न तृतीयः। सिद्धसाधनत्वात्।%

  श्री राघवेन्द्रयतिकृता वादावली भावतदीपिका  
  ------------------------------

 राo--- अत्रार्थापत्तौ व्याप्त्यादिविघटयितुं तन्मूलव्याप्ति ग्रहौपयिकतर्कशरीरप्रविष्टसच्छाब्दार्थं पृच्छति॥ सच्चेदिति। ॥ सत्तेति। सत्ताजातियुक्तमित्यर्थः॥ सत्तायुक्तस्येति। आत्मनो निर्धर्मकत्वेन सत्ताया अभावादनात्मन्येव सत्ताङ्गीकारेण तस्य च बाध्यत्वादिति भावः। एतेनार्थक्रियाकारिसदिति निरस्तम्। अर्थक्रियाकारिणो बाध्यत्वेन व्याप्त्यसिद्धेः। न च व्यवहारदशायां न बाध्यतेत्युच्यतेऽतो न दोष इति वाच्यम्। व्यवहारदशायामेव जगति यौक्तिकादिबाधस्य दर्शनात्। व्यवहारदशायां प्रत्यक्षेण न बाध्येतेत्युक्तावपि परोक्षाध्यस्तेऽपरोक्षाध्यस्ते नभोनैल्यादौ च बाधाभावेन विपर्यये पर्यवसानायोगेन तत्र सद्वैलक्षण्यासिद्धेः। उपलक्षणमेतत्। बाध्यतेऽतो न सत्त्वाद्युक्तमिति विपर्यये पर्यवसानेन सत्ताराहित्यसिद्धावपि ब्रह्मवन्निर्वाच्यत्वाभावोपपत्त्याऽर्थान्तरत्वं च बोध्यम्॥  
 साध्याविशिष्टत्वादिति॥ यदबाध्यं तन्न बाध्येत इत्यापाद्यापादकयोरैक्येनापाद्यवदापादकमसिद्धमिति भावः। ननु व्यवहारस्य साध्यत्वान्न दोष इति चेत्तर्हि त्वन्मतेऽसतो बाध्यत्वाभावेन विपर्यये पर्यवसानलब्धबाध्यत्वेनैव सद्व्यावत्तेरिवासद्व्यावृत्तेरपि सिद्ध्याऽसच्चेन्न प्रतीयेतेत्यस्य व्यर्थत्वात्। एतेनाबाध्यतावच्छेतदकावच्छिन्नं सद्विवक्षितमतो न साध्याविशिष्टतेति प्रत्युक्तम्। असच्चेन्न प्रतीयेतेत्यस्य व्यर्थत्वापत्तेः॥ सिद्धसाधनत्वादिति॥

शुक्तिरूप्यादि ब्रह्मस्वरूपं चेन्न बाध्यते च। अतो ब्रह्मस्वरूपं नेति शुक्तिरूप्यादेर्ब्रह्मस्वरूपत्वाभावस्य मन्मतेऽपि सिद्धत्वादिति भावः। सत्खण्डनमुपलक्षणम्। न बाध्यतेत्यादावपि द्रष्टव्यम्। तथा हि। न बाध्येतेत्यत्र बाधः किं ज्ञाननिवर्त्यत्वं किंवा त्रैकालिकनिषेधप्रतियोगित्वम्। आद्ये ज्ञाननिवर्त्यत्वस्य शुक्तिरूप्यादावस्माभिरनङ्गीकारेणेष्टापत्तेः। न द्वितीयः। त्रैकालिकनिषेधप्रतियोगित्वस्यैवासत्त्वेन शुक्तिरूप्यादेरसद्वैलक्षण्यवादिमते विपर्यये पर्यवसानायोगात्। एवमसच्चेदित्यत्रासत्किं सत्ताहीनं बाध्यं वाऽब्रह्मस्वरूपं वा निरूपाख्यं वा । नाद्यः। सत्ताहीनस्याप्यात्मादेः प्रतीत्या व्यभिचारात्। शुक्तिरूप्यादेस्तस्मादसन्न भवतीति विपर्ययापर्यवसानाच्च। अत एव न द्वितीयतृतीयौ। शुक्तिरूप्यादेर्बाध्यत्वादिना विपर्ययापर्यवसानात्। अब्रह्मस्वरूपस्याप्यसतः प्रतीत्या व्यभिचाराच्च। न चतुर्थः। निरुपाख्यं चेन्न क्यायेतेति साध्याविशिष्टत्वादिति।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---ख्यातिबाधान्यथाऽनुपपत्तिरेवानिर्वाचनीयार्थे मानमित्याशङ्कते॥ सच्चेदिति॥ सत्तायुक्तमिति। सत्ताजातियुक्तमित्यर्थः। यत्सत्सत्ताजातियुक्तम्। साध्यमापाद्यम्। अविशिष्टत्वात् आपादकस्येति शेषः। सच्चेदबाध्यं चेन्न बाध्येतेत्यापादने यदबाध्यं तदबाध्यमिति व्याप्तिर्न सम्भवति। आपाद्यापादकयोरेकत्वादित्यर्थः। सिद्धसाधनत्वादिति। सच्चेद्ब्रह्मस्वरूपं चेन्न बाध्येत। बाध्यते चेदम्। तस्माद्ब्रह्मस्वरूपं नेति विपर्ययपर्यवसाने सिद्धसाधनत्वप्रसङ्गादित्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---अर्थापत्तिं शङ्कते॥ सच्चेदिति। शुक्तिरूप्यादिरेवात्र धर्मी न त्वम्बरादि। अग्रे प्रपञ्चव्यभिचारोक्त्ययोगात्॥ अर्थापत्तिरिति। बाधप्रतीत्यन्यथाथाऽनुपत्तिरित्यर्थः॥ सत्तायुक्तस्येति॥ तथा च तर्के व्यभिचारः। अर्थापत्तेस्त्वन्यथैवोपपत्तिः। अम्बरादिवत्सत्त्वेनैवोपपत्तेरिति भावः॥ साध्याविशिष्टत्वादिति॥ आक्षेपकस्याप्रमितत्त्वं ह्यर्थापत्तिदोषः। तथा च साध्यावौशिष्ट्य आक्षेप्यवदाक्षेपकस्यापि सन्दिग्धत्वेनाप्रमितत्वरूपार्थापत्ति दोषप्रसङ्ग इति भावः॥ सिद्धसाधनत्वादिति। सन्दिग्धो ह्यर्थोऽर्थापत्तिविषयः। सिद्धसाधनत्वे चाक्षेप्यस्य सिद्धत्वेनार्थापत्तेरविषयवृत्तित्वमिति भावः।

 %वादावली--असच्चेन्न प्रतीयेतेत्यत्रासतोऽसत्त्वेन प्रतीतिर्निषिध्यते सत्त्वेन वा। आद्येऽसद्व्यवहारलोपप्रसङ्गः द्वितीये भ्रान्तिव्यवहारलोपप्रसङ्गः। प्रकृतादन्यात्मना प्रतीतेरेव भ्रान्तित्वात्। तत्र चान्याकारस्यासतः सत्त्वेन प्रतिभासाङ्गीकारात्। तस्यानिर्वचनीयत्वं ब्रूम इति चेन्न।%

  श्री राघवेन्द्रयतिकृता वादावली भावदीपिका  
  ---------------------------- 

 राo---एवं न बाध्येतेत्यत्रासच्चेदित्यत्र च बाधासतोरुक्तन्यायेन विकल्पदूषणे स्वयमेवोहितुं शक्ये इत्युपेक्ष्य न प्रतीयेत इत्यत्र प्रतीतिं दूषयितुं पृच्छति॥ असदिति। सत्त्वासत्त्वौदासीन्येन ज्ञानासम्भवादिति भावः। उक्तं हि न हि विधिनिषेधाववधूय प्रत्ययो नामास्तीति। असदिति व्यवहारस्य व्यवहर्तव्यज्ञानसाध्यत्वेनासतोऽज्ञाने शशशृङ्गम सदित्यसत्पदप्रयोगरूपव्यवहारो न स्यात्। शुक्तिरूप्यम सद्विलक्षणमित्यसतः प्रतीतिर्नास्तीत्यादिव्यवहारश्च न स्यादित्यर्थः। सत्त्वेन प्रतीतिर्निषिध्यत इत्यत्र तादृशप्रमा निषिध्यते भ्रान्तिर्वा। आद्ये इष्टापत्तिं मन्वानो द्वितीये दोषमाह॥ भ्रान्तीति। असतः सत्त्वेन प्रतीत्यभावे शुक्तिरूप्यादिज्ञानं भ्रान्तिरिति व्यवहारो न स्यात्। यद्वाऽसतः सत्त्वेन भानाभावे शुक्तिरूप्यदिज्ञानस्य भ्रान्तित्वायोगेन तत्कार्यविसंवादिप्रवृत्त्यादिव्यवहारो न स्यादित्यर्थः। यद्वाऽसतः सत्त्वप्रकारकज्ञानस्यैव भ्रमत्वेनासच्चेत्सत्त्वेन न भ्राम्येत भ्राम्यते च तथा। अतोऽसन्नेति व्यवहारस्य विरुद्धत्वेन तथाव्यवहारलोपः स्यादित्यर्थः। असतः सत्त्वेन ज्ञानाभावे कुतो भ्रान्तिव्यवहारलोप इत्यत आह॥ प्रकृतादिति। प्रकृताद्वस्तुनः स्वाभाविकरूपाद्रूपान्तरात्मत्वेन ज्ञानस्य भ्रान्तित्वात्। वस्तुयाथात्म्यज्ञानस्य च प्रमात्वादित्यर्थः। असतः सत्त्वप्रतीतिः सतोऽसत्वप्रतीतिरित्यन्यथाप्रतीतेरेव भ्रान्तित्वादिति तत्त्वनिर्णयोक्तेरिति भावः। अस्तु प्रकृतादन्यात्मना प्रतीतिर्भ्रान्तिः। असतः सत्त्वेन भाने किमायातमिति चेन्न। भ्रान्तौ प्रतीयमानं शुक्तौ रूप्यात्मकत्वं सत् उतासत् यद्वा सदसद्विलक्षणम्। नाद्यः। तज्ज्ञानस्य भ्रान्तित्वायोगात्। यथावद्वस्त्ववगाहिनोऽपि भ्रान्तित्वे बहुविप्लवापातात्। विसंवादायोगाच्च। द्वितीयेऽसदपि रूप्यात्मकत्वमसत्त्वेन भात्यत सत्त्वेन। आद्ये भ्रान्तित्वानुपपत्तिः। प्रवृत्त्वनुपपत्तिश्च। द्वितीयेऽसतः सत्त्वेन प्रतीतिरङ्गीकृतैवेत्याह॥ तत्र चेति। भ्रान्तौ चेत्यर्थः। अन्याकारस्य रूप्यात्मकस्येत्यर्थः। तृतीयं पक्षमाशङ्कते॥ तस्येति। शुक्तौ रूप्यात्मकस्येत्यर्थः। सदसद्विलक्षणत्वमनिर्वचनीयत्वम्। न च भ्रान्तित्वानुपपत्तिः। अनिर्वचनीयविषयकत्वादेव तदुपपत्तेः। प्रातिभासिकविषयत्वादेव विसंवादोपपत्तेश्च। एवञ्च नासतः सत्त्वेन भानमिति भावः। निषेधति॥ नेति॥

  श्रीनिवासतीर्थ विरचितः वादावलीप्रकाशः    
  -------------------------

 श्रीo----असद्व्यवहारेति। व्यवहारस्य व्यवहर्तव्यज्ञानसाध्यत्वेनासतः प्रतीत्यभावेऽसदिति व्यवहार एव लुप्येतेत्यर्थः॥ भ्रान्तिव्यवहारेति। भ्रान्तिरियमिति व्यवहारेत्यर्थः। तदुपपादयति॥ प्रकृतादिति। इदन्त्वेन पुरतः प्रतीयमानाद्वास्तवाच्छुक्त्याकारादित्यर्थः। अन्यात्मना रजतात्मना। यथोक्तम्। असतः सत्त्वप्रतीतिः सतोऽसत्त्वेन प्रतीतिरित्यन्यथाप्रतीतेरेव भ्रान्तित्वादिति। ततोऽपि किमित्यत आह॥ तत्र चेति। भ्रान्तावित्यर्थः। अन्यथाकारस्य रजताकारस्य। तथा चासतः सत्त्वेन प्रतीत्यभावेऽसतो रजताकारस्यापि सत्त्वेन प्रतिभासाभावापत्त्या भ्रान्तिव्यवहारोच्छेदप्रसङ्ग स्यादिति भावः। ननु प्रतीयमानस्य रजताकारस्यासत्त्वं नोच्यते येन तस्य सत्यत्वेन प्रतीत्यङ्गीकारः स्यान्न चैवं किन्त्वित्यत आह ॥ तस्येति। अनिर्वचनीयत्वं प्रातिभासिकत्वम्।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ असद्व्यवहारेति। इदमसदित्याद्यबाधितासद्व्यवहारेत्यर्थः। तादृशव्यवहारस्य सत्त्वप्रकारकासद्विशेष्यकप्रमासाध्यत्वादिति भावः॥ भ्रान्तिव्यवहारेति। भ्रान्तिरूपव्यवहारेत्यर्थः। कुत इत्यत आह॥ प्रकृतादिति। तस्यानिर्वचनीयत्वमिति। अन्याकारस्य प्रातिभासिकत्वमित्यर्थः।

 %वादावली--तदपि किं प्रकृतेनैव रूपेण प्रतीयते भ्रान्तावन्याकारेण वा। आद्ये भ्रान्तिव्यवहारलोपप्रसङ्गः। द्वितीयेऽसतः सत्त्वेन प्रतीतिरनिवार्या। अथ तस्याप्यनिर्वचनीयत्वं मन्यसे तर्ह्यनवस्था। तथा च निर्णयदर्शनं दुःशकं प्रसज्येत।%

  श्री राघवेन्द्रयतिकृता वादावली भावदीपिका  
  ----------------------------

 राo---तत्र हेत्वाकाङ्क्षायां यद्रूप्यात्मकत्वमनिर्वचनीयमित्युक्तं तदप्यनिर्वचनीयत्वरूपेण प्रतीयते उत व्यावहारिकत्वरूपसत्त्वेनेति दूषयितुं विकल्पयति॥ तदपीति। शुक्तौ प्रतीयमानमनिर्वचनीयभूतं रूप्यात्मकत्वमपीत्यर्थः॥ प्रकृतेनेति। अनिर्वचनीयत्वेनान्याकारेण व्यावहारिकत्वरूपसत्त्वेनेत्यर्थः॥ भ्रान्तिव्यवहारेति। अनिर्वचनीयम् निर्वचनीयत्वेन विषयीकुर्वतो ज्ञानस्य भ्रान्तित्वायोगादिति भावः। द्वितीये व्यावहारिकत्वरूपमपि सत्त्वं, सदुतासदथानिर्वचनीयम्। नाद्यः। शुक्तिरूप्यतादात्म्ये भ्रान्तौ प्रतीयमानस्य सत्त्वस्य सत्यत्वे भ्रान्तिव्यवहारलोपप्रसङ्गात्। विसंवादायोगाच्च। द्वितीयोऽसदपि शुक्तिरूप्यतादात्म्यगतं सत्त्वमसत्त्वेन भात्युत सत्त्वेन। आद्ये भ्रान्तिव्यवहारलोपः स्यात् द्वितीयेऽसतः सत्त्वेन भानं स्यादित्याह॥ द्वितीय इति। असतः शुक्तिरूप्यतादात्म्यगतसत्त्वस्य। तृतीयमाशङ्कते॥ अथेति॥ तस्यापीति। सत्त्वस्यापीत्यर्थः। न केवलं रजततादात्म्यस्येत्यपेरर्थः॥ अनवस्थेति। अनिर्वाच्यमपि सत्त्वं प्रकृतेनैव रूपेण प्रतीयते उत सत्त्वादिनाऽन्याकारेण। आद्ये भ्रान्तिप्रवृत्त्योरनुपपत्तिः। द्वितीयेऽन्याकारः सन्वाऽसन्वाऽनिर्वचनीयो वा। आद्ये भ्रान्तिविसंवादयोरनुपपत्तिः। द्वितीयेऽसत्त्वेनैव भाति सत्त्वेन वा। आद्ये भ्रान्तिप्रवृत्त्योरनुपपत्तिः। द्वितीयेऽसतः प्रतीतिरनिवार्या। तृतीये तदपि किं प्रकृतेनैव रूपेणोतान्याकारेणेत्येवं रूपेणापर्यवसितानिर्वाच्यव्यक्तिपरम्पराङ्गीकारादनवस्थेत्यर्थः। ननु मूलक्षयाभावाद्बीजाङ्कुरवन्नानवस्था दोष इत्यत आह॥ तथा चेति। उत्तरोत्तरानिर्वाच्यासिद्ध्या पूर्वपूर्वनिर्वाच्यासिद्धिरिति प्राथमिकानिर्वाच्यासिद्ध्या निर्णयो दुःशक इत्यर्थः।

 नन्वेतत्खण्डनं स्वव्याहतम्। त्वत्पक्षेऽपि साम्यात्। तथा हि। असति रूप्ये यत्सत्त्वं भाति तत्सदुतासत्। आद्ये भ्रान्तित्वानुपपत्तिः। द्वितीये तदपि सत्त्वमसमसत्त्वेन भात्युत सत्त्वेन। आद्ये प्रवृत्त्यनुपपत्तिः। द्वितीये तदपि सत्त्वेन प्रतीयमानं सत्त्वं किं सदुतासदित्यादि विकल्पसम्भवेनानावस्थानादिति चेन्मैवं भाषिष्ठाः। त्वन्मतेऽनिर्वाच्यगतसत्त्वस्य प्रातिभासिकत्वेन तस्य सत्त्वेनाप्रतीतौ प्रातिभासिकत्वायोगेन सत्त्वेन सत्त्वप्रतितेरावश्यकत्वात्। अस्मन्मते चासति रूप्ये प्रतीयमानस्यासत एव सत्त्वस्य सत्त्वेनाप्रतीतावपि तस्यासत्त्वव्याघाताभावेन सत्त्वस्यापि सत्त्वेन प्रतीतेरनावश्यकत्वेन दोषाभावात्। अत एवोक्तं भगवत्पादैः।

  अन्यथात्वमसत्तस्माद् भ्रान्तावेव प्रतीयते।  
  सत्त्वस्यासत एवं हि स्वीकार्यैव प्रतीतता।  
  तस्यानिर्वचनीयत्वे स्यादेव ह्यनवस्थितिरिति।

  श्रीनिवासतीर्थ विरचितः वादावलीप्रकाशः  
  -------------------------- 

 श्रीo---तदपीति। अनिर्वचनीयं रजतमपीत्यर्थः॥ प्रकृतेनैव रूपेणेति। प्रातिभासिकत्वेनानिर्वचनीयत्वेनेत्यर्थः॥ अन्याकारेण वेति। असत्त्वेन वेत्यर्थः। प्रातिभासिकवैलक्षण्येन व्यावहारिकत्वेनेति यावत्॥ भ्रान्तीति। प्रातिभासिकं रजतं प्रातिभासिकत्वेनैव प्रतीयते चेत्का नाम भ्रान्तिः। उपलक्षणमेतत्। प्रवृत्त्यभावप्रसङ्गोऽपि द्रष्टव्यः। न हि प्रातिभासिकं क्वचिदनेनार्थक्रियासूपयुज्यमानं दृष्टं येन तथात्वं प्रतीत्यऽपि प्रवर्तेत ॥ असतः सत्त्वेनेति। अयं भावः। प्रातिभासिके रजते यत्सत्त्वं व्यावहारिकत्वं प्रतीयते तत्किं सद्वाऽसद्वा। नाद्यः। रजतस्यानिर्वचनीयताऽनुपपत्तेः। न हि यस्य सत्त्वं सत्तदनिर्वचनीयमिति सम्भवति। न द्वितीयः। अनिर्वचनीये रजते प्रतीयमानं सत्त्वं यद्यसत्तदा प्रष्टव्यम्। किमसत्त्वेन प्रतीयते सत्त्वेन वा। नाद्यः। प्रवृत्त्यभावापत्तेः। न ह्यसदर्थक्रियासूपयुज्यमानं क्वचिदनेनोपलब्धं येन तथात्वं प्रतीत्यापि प्रवर्तेत। न द्वितीयः। असतः सत्त्वेन प्रतीतेरनिर्वार्यत्वादिति॥ तस्यापीति। अनिर्वचनीये रजते प्रतीयमानस्य सत्त्वस्यापीत्यर्थः॥ अनवस्थेति। तत्किमनिर्वचनीयत्वेन प्रतीयते सत्त्वेन वेत्यादि विकल्पापत्त्याऽनवस्थेत्यर्थः॥ निर्णयेति। रजतस्यानिर्वचनीयत्वाव धारणमित्यर्थः। दुःशकमशक्यम्। त्वन्मत इति शेषः। यद्यप्यर्थतत्त्वावधारणमेव निर्णयः। निर्णयस्तर्कमानाभ्यामर्थतत्त्वावधारणमिति वचनात्। तथाऽपि दर्शनस्य पृथगुक्तत्वादर्थत्वमेव निर्णयपदेन ग्राह्यमिति द्रष्टव्यम्।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ प्रकृतेनैवेति। प्रातिभासिकत्वेनैवेत्यर्थः॥ अन्याकारेणेति। प्रातिभासिकवैलक्षण्येनेत्यर्थः। आद्ये प्रातिभासिकं प्रातिभासिकत्वेन प्रतीयत इति पक्षे॥ भ्रान्तिव्यवहारेति। भ्रान्तिजन्यप्रवृत्तिरित्यर्थः। न हि प्रातिभासिकमर्थक्रियाकारि दृष्टम्। यतस्तथात्वे प्रतीत्या प्रवर्तेतेति भावः। यद्वा भ्रान्तिरूपव्यवहारेत्यर्थः। अत्र च हेतुः प्रागेव मूले उक्तः॥ द्वितीय इति। प्रातिभासिकं प्रातिभासिकवैलक्षण्येन प्रतीयत इति पक्षे। न तावत्प्रातिभासिकवैलक्षण्यं सत्तस्मिंस्तद्वैलक्षण्यस्य सत्त्वायोगात्। असत्त्वे च तथैव प्रतीतौ प्रवृत्त्ययोगः। तस्मादसतः प्रातिभासिकवैलक्षण्यस्य सत्त्वेन प्रतीतिरङ्गीकार्येत्यर्थः। सत्त्वासत्त्वौदासीन्येन प्रतीतिस्त्वनुभव निरोधाद्विधिनिषेधाववधूय प्रत्ययायोगाच्चायुक्तेति भावेनोक्तमनिवायेति॥ तस्यापीति। प्रातिबासिकवैलक्षण्यस्यापीत्यर्थः॥ तर्ह्यनवस्थेति। न च रूप्यं प्रातिभासिकतया प्रातिभासिकवैलक्षण्येन वा भाति किन्तु स्वरूपेणैवातो नानवस्थेति वाच्यम्। प्रातिभासिकवैलक्षण्याज्ञाने इष्टोपायत्वानुमानानुपपत्तौ प्रवृत्त्ययोगादिति भावः। नन्वियमपर्यवसितपरम्परासिद्धविषया तेन बीजाङ्कुरपरम्परावददूषणमित्यत आह॥ तथा चेति। उत्तरोत्तरानिर्वाच्यासिद्ध्या पूर्वपूर्वासिद्धिरिति प्राथमिकानिर्वाच्यसाध्यनिर्णयो दुःशक इत्यर्थ इत्यूचुः।

 ननु त्वत्पक्षेप्यसति रूप्ये यत्सत्त्वं भाति तत्सदसद्वा। नाद्यः रजतस्यापि सत्त्वापत्तेः। द्वितीये किमसत्त्वेनैवाभात्युत सत्त्वेन। नाद्यः। प्रवृत्त्यभावापत्तेः। द्वितीये तदपि सदसद्वेत्यादि विकल्पप्रसरेणानवस्थादोषः समान इति चेत्। अत्राहुः। स्यादियमनवस्था तदा यद्यपर्यवसितासत्परम्परा प्रातिभासिकत्वपरम्परावदसिद्धविषया स्यात्। न चैवं किन्तु बीजाङ्कुरपरम्परावत्सिद्धविषयैव। असदेव रजतं प्रत्यभादित्यनुभवादिति न कश्चिद्दोष इति। यद्वा परमते प्रातिभासिकस्य सत्त्वस्य सत्त्वेनाभानेन प्रातिभासिकत्वासिद्धिवन्मन्मतेऽसतः सत्त्वस्य सत्त्वेनाप्रतीतावसत्त्वासिद्धेरभावान्नानवस्थेति बोध्यम्।

 %वादावली--न द्वितीयः। अपदर्शनत्वात्। न तृतीयः। विचारागोचरत्वात्। तथा हि। काऽसौ सद्विविक्तता नाम। किं परजातिविरहोऽब्रह्मत्वं वाऽसत्त्वं वाऽबाध्येतरत्वं वा। नाद्यः। तेनापि जगति जातेरनिराकरणात्। न द्वितीयः। सिद्धसाधनत्वात्। न तृतीयः। अपसिद्धान्तात्। चतुर्थेऽपि ब्रह्मेतरत्वाभ्युपगमेन सिद्धसाधनत्वात्। अबाद्येतरत्वं नाम बाध्यत्वमिति चेन्न। बाध्यत्वानिरूपणात्।%

  श्री राघवेन्द्रयतिकृता वादावली भावदीपिका  
  ----------------------------- 

 राo---एवमियता प्रबन्धेनानिर्वाच्यत्वं मिथ्यात्वमित्याद्यपक्षं प्रतिक्षिप्यासत्त्वं मिथ्यात्वमिति कल्पमपाकरोति॥ न द्वितीय इति॥ अपदर्शनत्वादिति। प्रपञ्चे सदसद्वैलक्षण्यस्यैव तेन कक्षीकृतत्वादसत्त्वेऽङ्गीक्रियमाणेऽपसिद्धान्त इत्यर्थः। उपलक्षणमेतत्। व्याप्त्यादीनां जगदन्तर्गतत्वेनासत्यत्वापत्त्याऽनुमानत्वव्याघातादित्यपि बोध्यम्। सद्विविक्तत्वं वेति कल्पं निराचष्टे॥ न तृतीय इति। तस्येति शेषः॥ परजातीति। सत्ताजातिराहित्यमित्यर्थः। अब्रह्मत्वं ब्रह्मान्यत्वं ब्रह्मत्वाबावो वा॥ तेनापीति। मिथ्यात्ववादिनाऽपि। जगति सत्ताजातेरङ्गीकारेण जगत्सत्तारहितमिति साधनेऽपसिद्धान्त इति भावः। न केवलं सत्यत्ववादिभिस्तार्किकादिभिरपि तु तेनापीत्यपेरर्थः॥ सिद्धसाधनत्वादिति। विमतं ब्रह्मान्यदिति वा ब्रह्मत्वाभाववदिति वा प्रतिज्ञार्थः स्यात्तथा च जगति तद्‌द्वयस्यास्माभिरङ्गीकारात्सिद्धसाधनतेत्यर्थः। अबाध्येतरत्वं नामाबाध्यब्रह्मान्यत्वं वा बाध्येतरत्त्वाभावो वेत्यर्थः स्यात्तथा च बाध्यत्वमेवेत्यभिप्रेत्याद्यं निराह॥ ब्रह्मेति॥ द्वितीयमाशङ्क्य दूषयति॥ अबाध्येति।

  श्रीनिवासतीर्थ विरचितः वादावलीप्रकाशः  
  -------------------------

 श्रीo---॥ न द्वितीय इति। असत्त्वं मिथ्यात्वमिति द्वितीयः पक्षोऽपि न युक्त इत्यर्थः॥ अपदर्शनत्वादिति। दर्शनं सिद्धान्तस्तद्विरुद्धत्वादित्यर्थः। जगतोऽसद्धैलक्षम्याङ्गीकारेण असत्त्वरूपमिथ्यात्वाङ्गीकारेऽपसिद्धान्त इति भावः। सद्धिविक्तत्वं मिथ्यात्वमिति तृतीयः पक्षः कुतो न युक्त इत्यत आह॥ विचारेति। सत्तारूपा व्यापकजातिः सच्छब्दार्थ इत्यभिप्रेत्य परजातिविरह इत्युक्तम्। ननु सद्विविविक्तत्वं नाम सत्ताजातिमद्भिन्नत्वमतः सत्ताजात्यनधिकरणत्वरूपः सत्ताविरहः सद्विविक्तत्वमिति कथं युक्तमिति चेत्। उच्यते। यत्र यत्प्रतियोगिकान्योन्याभावस्तत्र तत्प्रतियोगितावच्छेदकात्यन्ताभाव इत्येवं तत्प्रतियोगिकान्योन्याभावस्य तत्प्रतियोगितावच्छेदकात्यन्ता भावव्याप्तत्वेन जगति सत्ताजातिमद्विविक्तत्वोक्तौ तत्प्रतियोगिता वच्छेदकीभूता सत्ताजातिमतत्वकोटिनिविष्टा या सत्ताजातिः तदनधिकरणत्वरूपः सत्ताजातिविरहो लभ्यत एव। यथा वायौ रूपवदन्योन्याभावोक्तौ प्रतियोगितावच्छेदकीभूतरूपत्वकोटि निविष्टरूपात्यन्ताभावोऽपि लभ्यते तद्वदिति द्रष्टव्यम्। यद्वा परजातिविरह इत्यस्य सत्ताजातिमद्भिन्नत्वमेवार्थतया विवक्षितमिति न कश्चित्क्षुद्रोपद्रवः।

 सच्छब्दार्थो ब्रह्मेत्यभिप्रेत्य तद्विविक्तत्वं नामाब्रह्मत्वमित्युक्तम्। ब्रह्मभिन्नत्वमित्यर्थः। सदबाध्यत्वमित्यभिप्रेत्याबाध्येतरत्वं वेत्युक्तम्॥ तेनापीति। तथा चापसिद्धान्त इति भावः। सन्मात्रविलक्षणं चेत्सिद्धसाधनता ब्रह्मवैलक्षण्याङ्गीकारादिति तत्त्वोद्योतं मनसि निधायाह॥ सिद्धसाधनत्वादिति॥ ब्रह्मेतरत्वेति। अबाध्यं ब्रह्म तदितरत्वाभ्युप गमेनेत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---असत्त्वं मिथ्यात्वमिति पक्षं निषेधति॥ न द्वितीय इति। अपदर्शनत्वादपसिद्धान्तत्वात्॥ परजातिविरह इति। व्यापकजातिविरहः सत्ताजातिविरह इति यावत्॥ जातेरिति। सत्ताजातेरित्यर्थः। तथा च तद्विरहसाधने बाध इति भावः।

 %वादावली-तत्किमन्यथाज्ञातस्य सम्यग्ज्ञातत्वं प्रतिपन्नोपाधौ निषेधप्रतियोगित्वं वा। नाद्यः। सिद्धसाधनत्वात्। अस्माभिरपि सर्वमनिर्वचनीयमित्याद्यन्यथाज्ञातस्य जगतो यथावज्ज्ञातताभ्युपगमात्।%

  श्री राघवेन्द्रयतिकृता वादावली भावदीपिका  
  -----------------------------

 राo----॥ अन्यथेति। वस्तु येन प्रकारेण वर्तते ततोऽन्येन प्रकारेम रजतत्वादिना ज्ञातस्य सम्यक् तेनैव वस्तुगतप्रकारेण शुक्तित्वादिना ज्ञातत्वमित्यर्थः। प्रतिपन्नेति। प्रतिपन्नः प्रतीतो य उपाधिराश्रय आश्रयत्वेन यः प्रतीयत इत्यर्थः। तस्मिन्नित्यधिकरणसप्तमी। प्रतिपन्नोपाधिस्थनिषेधप्रतियोगित्वमित्यर्थः॥ सिद्धसाधनत्वादिति। विमतं मिथ्येत्यस्यान्यथाज्ञातत्वे सति सम्यग्विज्ञातमित्यर्थः स्यात्तथा च सिद्धसाधनमित्यर्थ। तदेवाह॥ अस्माभिरिति। न केवलं त्वयैव किन्त्वस्माभिरप्येवंविधबाध्यत्वस्याङ्गीकारादित्यपेरर्थः। सर्वस्यानिर्वचनीयत्वादिरूपवतः प्रपञ्चस्यानिर्वचनीयत्वक्षणिकत्व ब्रह्माकार्यत्वादिना पूर्वं ज्ञातस्य विशेषदर्शनानन्तरं सत्यत्वध्रुवत्व ब्रह्मकार्यत्वादिना विज्ञातत्वाङ्गीकारादित्यर्थः।

  श्रीनिवासतीर्थ विरचितः वादावलीप्रकाशः  
  -------------------------

 श्रीo---सम्यग्ज्ञातत्वं सम्यग्विज्ञानविषयत्वम्। यथावत् पारमार्थिकत्वेन ॥ प्रतिपन्नोपाधाविति। प्रतियोग्यधिकरणतया प्रतिपन्ने उपधावित्यर्थः। असत्यतिव्याप्तिपरिहारायेदं विशेषणम्। तस्य प्रतिपन्नोपाधेरेवाभावादिति ध्येयम्।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo----॥ यथावदिति। सत्यत्वेनेत्यर्थः।

 %वादावली---द्वितीये किमेकदेशकालप्रतिपन्नस्य कालान्तरादौ निषेधप्रतियोगित्वमुत त्रिकालाखिलदेशनिषेधप्रतियोगित्वम्। नाद्यः। अंशे सिद्धसाधनत्वात्। रीत्यन्तरेणानित्यत्वादेरेवोक्तत्वात्। न द्वितीयः। नित्यसर्वगतयोः कालाकाशयोस्तादृशबाधप्रतिज्ञाने व्याघातात्।%

  श्री राघवेन्द्रयतिकृता वादावली भावदीपिका  
  -----------------------------

 राo---द्वितीयमपि दूषयितुं पृच्छति॥ किमिति। एकस्मिन्देशे एकस्मिन्काले प्रतिपन्नवस्तुनो देशान्तरे कालान्तरे विद्यमाननिषेध प्रतियोगित्वमित्यर्थः। कालन्तरादावित्यादिपदेन देशपरिग्रहः। तेन यथायोगं सम्बन्धः॥ त्रिकालेति। निषेधशब्दस्य त्रैकालिकनिषेधपरत्वे प्रतिपन्नोपाधेरन्यत्रासतः प्रतिपन्नोपाधावपि निषेधविवक्षायां त्रिकालाखिलदेशनिषेधप्रतियोगित्वं पर्यवस्यतीत्यभिप्रेत्येदमभिधानमिति बोध्यम्। अंश इत्युक्तमेवोपपादयति॥ रीत्यन्तरेणेति। एकस्मिन्देशे प्रतीतस्य देशान्तरस्थनिषेधप्रतियोगित्वे परिच्छिन्नत्वापत्त्या पक्षान्तर्गतघटपटादिरूपपरिच्छिन्नपदार्थेषु तस्य सिद्धत्वात्। तथैककालप्रतीतस्य कालान्तरस्थनिषेधप्रतियोगित्वेऽनित्यत्वापत्त्या तथाविधेष्वेव तेषु तस्य सिद्धत्वादित्यर्थः। आदिपदेन परिच्छिन्नत्वं गृह्यते। एवकारस्य न तु मिथ्यात्वस्येत्यर्थः। नित्येति हेतुगर्भं विशेषणद्वयम् ॥ तादृशेति। त्रिकालाखिलदेशनिषेधप्रतियोगित्वरूपेत्यर्थः। नित्यत्वात्त्रैकालिकनिषेधप्रतियोगित्वं सर्वगतत्वादखिलदेशगतनिषेध प्रतियोगित्वं च व्याहतम्। तथा चांशतो बाध इति भावः। नन्वात्मन आकाशः सम्भूत इत्यादिश्रुत्या सर्वे निमेषा जज्ञिरे विद्युतः पुरुषादधि कला मुहूर्ताः काष्ठाश्चाहोरात्राश्च सर्वश इत्यादिश्रुत्या च कालाकाशयोर्जनिमत्त्वश्रवणेन कथं नित्यत्वमिति चेन्न। अत्र कालपदोनांशिकालस्याकाशपदेनाव्याकृताकाशस्य ग्रहणादुक्तश्रुत्योश्च भूताकाशक्षणलवाद्यंशकालपरत्वात्। आकाशद्वैविध्यस्य च वियदधिकरणे समर्थितत्वात्। अव्याकृताकाशांशिकालयोर्नित्यत्वं सर्वगतत्वं च वक्ष्यमाणरीत्या धर्मिग्राहिणा साक्षिणाऽऽकाशवत्सर्वगतश्च नित्य इत्याकाशस्य सदेव सौम्येदमग्रे दृष्ट्वैव तं मुच्यते नापरेणेत्यादिश्रुत्या सृष्टेः पूर्वं मुक्त्यनन्तरं च कालस्य श्रवणेन सदा सर्वत्र कार्योपलम्भेन विमतं कार्यं देशकालोभयजन्यं कार्यत्वात्सम्प्रतिपन्नत्वादित्यद्यनुमानेन च सिद्धम्। अन्यथाऽत्र देशो नास्तीदानीं कालो नास्तीति निषेधे व्याघातः। उक्तं चानुव्याख्याने। केवलं साक्षिमानेन कालो देशोऽपि नान्तवानिति। नच देशकालयोः स्ववृत्तित्वेऽन्योन्यवृत्तित्वे वाऽऽत्माश्रयाद्यापत्त्या तादृशनिषेधप्रतियोगित्वं तयोरिति वाच्यम्। देशः सर्वत्र सदाऽस्ति कालः सर्वत्र सदाऽस्तीत्यबाधितप्रतीत्या तयोः स्वनिर्वाहकतया प्रमेयत्वादिवत्स्वसम्बन्धसिद्धेरिति भावः।

  श्रीनिवासतीर्थ विरचितः वादावलीप्रकाशः  
  -------------------------- 

 श्रीo----कालान्तरादावित्यत्रादिपदेन देशान्तरसङ्ग्रहः॥ त्रिकालेति। सार्वदैशिकसार्वकालिकानिषेधप्रतियोगित्वमित्यर्थः॥ अंश इति। प्रकृत्यादिरूपं नित्यं जगद्विहाय घटाद्यनित्यजगदंशे निरुक्तबाध्यत्वाङ्गीकारादित्यर्थः। तदेव विवृणोति॥ रीत्यन्तरेणेति। अनित्यत्वादेरित्यत्रादिपदेन परिच्छित्वग्रहणम्। तथा च विमतमनित्यमिति वक्तव्ये निरुक्तबाध्यत्वप्रतिज्ञानेन वाचो भङ्ग्या नित्यत्वादेरेवोक्तत्वादित्यर्थः। तत्रैकस्मिन्काले प्रतिपन्नस्य कालान्तरे निषेधेऽनित्यत्वस्यैकस्मिन्देशे प्रतिपन्नस्य देशान्तरे निषेधे परिच्छिन्नत्वस्यैव प्राप्तेरिति भावः॥ नित्यसर्वगतयोरिति। कालः सदा सर्वत्रास्त्याकाशः सदा सर्वत्रास्तीति प्रतीत्या जगदन्तर्गतयोः कालाव्याकृताकाशयोरुभयोरपि प्रत्येकं नित्यत्वसर्वगतत्वयोः प्रमितत्वात्तयोरेतादृशबाध्यत्वप्रतिज्ञाने प्रमाणबाध इत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---प्रतिपन्नोपाधौ निषेधप्रतियोगित्वमिति पक्षे प्रतिपन्नोपाधावित्यस्यैकदेशकालप्रतिपन्नस्येति पर्यवसानमभिप्रेत्य निषेधप्रतियोगित्वं विकल्पयति॥ द्वितीये किमिति। एवंविधं च बाध्यत्वं न्यायमते शुक्तिरजतत्वादौ प्रसिद्धमिति ज्ञातव्यम्॥ उतेति। अत्रैकदेशकालप्रतिपन्नस्येत्यनुषञ्जनीयम्। इदमंशं च बाध्यत्वं मद्रीत्याऽऽरोप्ये प्रसिद्धम्॥ अंशे सिद्धसाधनत्वादिति। घटादौ च साध्यस्य सिद्धत्वादिति भावः। तदेवोपपादयति॥ रीत्यन्तरेणेति। आदिपदादविभुत्वग्रहः।  
 ननु न तावत्पक्षतावच्छेदकावच्छेदेन साध्यसिद्धेरुद्देश्यतायामंशे सिद्धसाधनं दोषः। त्वत्पक्षे पक्षतावच्छेदकनानात्व एव तस्य दोषत्वात्। इह च तदभावात्। नापि पक्षतावच्छेदकसामानाधिकरण्येन साध्यसिद्धेरुद्देश्यतायां तस्य दोषत्वं तत्पक्षेऽपि पक्षतावच्छेदकैक्यांशे सिद्धसाधनाभावात्। तथा हि पक्षतावच्छेदकधर्मसामानाधिकरण्येन क्वचिदपि पक्षे साध्यसिद्धौ हि सिद्धसाधनमेव नांशतः सिद्धसाधनम्। तादृशसिद्धेरेवानुमानसाध्यत्वात्। तदसिद्धौ च शङ्कैव नास्ति। न हि पक्षे साध्यसिद्धिमात्रेण तत्। धूमत्वेन पर्वते वह्निनिश्चये सिद्धसाधनप्रसङ्गात्। न च पक्षतावच्छेदकत्वस्य नानात्वे एकत्वे वा सर्वपक्षव्यक्तिष्वेकैव समूहालम्बनरूपा साध्यसिद्धिर्यदोद्देश्या तदेदं दूषणमिति वाच्यम्। तत्पक्षे उभयत्रापि क्वचित्पक्षांशे साध्यसिद्धौ जातायां नांशे सिद्धसाधनम्। तदंशेऽप्युद्देशभूतायाः समूहालम्बनरूपसाध्यसिद्धेरजातत्वादिति चेदत्राहुः। यदा समूहालम्बनत्वाद्युदासीनायाः काचित्साध्यसिद्धिरुद्देश्या तदा पक्षतावच्छेदकस्यैक्ये नानात्वे वांऽशे सिद्धसाधनमवर्जनीयमेव। पक्षतावच्छेदकस्यैक्ये नानात्वे वांऽशे सिद्धसाधनमवर्जनीयमेव। पक्षतावच्चेदकैक्येऽपि तदंशे साध्यसिद्धेर्जातत्वेन तदुद्देश्यतावच्छेदकादित्येकदेशमतावष्टम्भेनेयमंशे सिद्धसाधनत्वोक्तिरिति। यद्वांऽशे सिद्धसाधनत्वादित्यत्रांशशब्दो विशिष्य घटादिपरः। तेन घटादौ पक्षतावच्छेदकविमतत्वसामानाधिकरण्येन साध्यस्य सिद्धतया सिद्धसाधनादित्यर्थः।

अतो न कश्चिद्दोषः। अत एवास्मदाराध्यश्रीयदुपत्याचार्यैः सर्वं मिथ्येत्युक्ते शुक्तिरूप्यादौ सिद्धसाधनतैव नांशतः सिद्धसाधनेत्युक्तमित्येषा दिक्॥

 नित्येति। नित्यत्वात्त्रैकालिकनिषेधप्रतियोगित्वं सर्वगतत्वादखिलदेशनिषेध प्रतियोगित्वं च व्याहतम्। तथा चांशतो बाध इति भावः। ननु कथमंशे बाधस्य प्रतिबन्धकत्वं समानप्रकारकविरहज्ञानस्यैव सिद्धिप्रतिबन्धकत्वात्। प्रकृते च कालत्वाद्यवच्छेदेन साध्याभावनिश्चयेऽपि पक्षतावच्छेदकविमतत्वावच्छेदन तदनिश्चयादिति चेन्न। पक्षतावच्छेदकावच्छिन्ने सर्वत्र जायमानाया अनुमितेस्तदंशे प्रमात्वबाध इत्यत्र तात्पर्यादित्याहुः।

 %वादावली--काचेयं प्रतिपन्नता नाम। प्रमाणप्रतिपन्नता भ्रान्तिप्रतिपन्नता वा। नाद्यः। प्रमाणप्रतिपन्नस्य त्रिकालाखिलदेशनिषेधप्रतियोगितासाधनेऽतिप्रसङ्गत्। द्वितीये वक्तव्यं कोऽयं निषेधः। अभाववेदनं सद्विविक्तत्ववेदनं वा। नाद्यः। अत्यन्तासत्त्वापातात्। न द्वितीयः। तस्यैवाद्याप्यनिरूपणात्। न चतुर्थः। विचारगोचरत्वात्।%

  श्री राघवेन्द्रयतिकृता वादावली भावदीपिका  
  -----------------------------

 राo---किञ्च प्रतिपन्नोपाधावित्यत्र प्रतिपन्नत्वं नाम यद्यदधिष्ठानकत्वेन प्रमितं तस्य तन्निष्ठनिषेधप्रतियोगित्वं यद्यदधिष्ठानकत्वेन भ्रान्तिविषयीभूतं तस्य तन्निष्ठनिषेधप्रतियोगित्वं वेति विकल्प्य दूषयितुं पृच्छति॥ का चेति। किञ्चेति चार्थः। आद्ये यदधिष्ठानकत्वेन यत्प्रमितमित्यस्य क्वचिदधिष्ठाने प्रमितस्येत्यर्थं पर्यवसन्नं बुद्ध्वा दूषयति॥ नाद्य इति॥ प्रमाणप्रतिपन्नस्येति। क्वचिदधिष्ठान ति शेषः॥ अतिप्रसङ्गादिति। शुक्तिरूप्यं नास्ति सत्यरूप्यमस्तीत्यादिसर्वव्यवहारोच्छेदः स्यादित्यर्थः। द्वितीयेऽपि निषेधशब्देन स्वरूपेण त्रिकालाखिलदेशस्थनिषेधप्रतियोगित्वमुत सत्त्वेनोक्तनिषेधप्रतियोगित्वं विवक्षितमिति विकल्प्य क्रमेण पक्षद्वयं प्रतिक्षिपति॥ कोऽयमिति। आभाववेदनमिति स्वरूपेण निषेधबुद्धिः, सद्विविक्ततावेदनं सत्त्वेनोक्तनिषेधबुद्धिर्वेत्यर्थः। तवेति शेषः। किमभावं बुद्ध्यस उत सद्विविक्तत्वं बुद्ध्यस इति यावत्॥

 अत्यन्तेति। स्वरूपेण त्रैकालिकनिषेधप्रतियोगित्वे निस्स्वरूपत्वापत्त्याऽत्यन्तासत्त्वापत्तेः। शशशृङ्गादेरपि निस्स्वरूपत्वातिरिक्तस्यासत्त्वस्याभावात्। तता चापसिद्धान्त इति भावः। न च निरुपाक्यत्वमेवासत्त्वमिति वाच्यम्। निरुपाख्यत्वमिति किमप्रतीयमानत्वमपरोक्षतयाऽप्रतीयमानत्वं वा। न द्वयमपि सम्भवति। असति परोक्षापरोक्षप्रतीत्योः समर्थितत्वात्। यत्त्वसतोऽसत्त्वादेवात्यन्तिकनिषेधप्रतियोगित्वमपि नेति तत्तुच्छम्। असत्त्वस्योक्तनिषेधप्रतियोगित्वरूपत्वेन हेतोर्विरुद्धत्वात्॥ तस्यैवेति। सद्विविक्तत्वस्यैवेत्यर्थः। अत्रापि पूर्ववत्परजातिविरहो वाऽब्रह्मत्वं वाऽसत्वंवाऽबाध्येतरत्वं वेतिविकल्पदूषणयोः प्रत्यावृत्तिरिति भावः। प्रमाणाविषयत्वं मिथ्यात्वमिति पक्षं क्षिणोति॥ न चतुर्थ इति।

  श्रीनिवासतीर्थ विरचितः वादावलीप्रकाशः  
  --------------------------

 श्रीo----॥ का चेयमिति। उपाधेरिति शेषः॥ प्रमाणप्रतिपन्नतेति। प्रतियोग्याधारत्वेन प्रमाणप्रतिपन्ने प्रमीयमाणे उपाधावित्यर्थः॥ भ्रान्तीति। प्रतियोग्याधारत्वेन भ्रान्तिप्रतिपन्नोपाधावित्यर्थः॥ प्रमाणप्रतिपन्नस्येति। प्रतियोग्याधारत्वेन प्रमाणप्रतिपन्ने उपाधावित्यर्थस्योपाधिनिष्ठतया प्रमाणप्रमितस्य प्रतियोगिन इति फलितार्थाभिप्रायेणैवमुक्तमित्यवसेयम्॥ अतिप्रसङ्गादिति। आत्मा वा इदमेक एवाग्र आसीत्। अनादिमध्यान्तम्॥ अन्तर्बहिश्च तत्सर्वं व्याप्य नारायणः स्थितः। स एवाधस्तात्स एवोपरिष्ठादित्यादिप्रमाणैः सर्वदेशकालनिष्ठतया प्रमाणप्रमितस्य ब्रह्मणोऽपि त्रिकालाखिलदेशीयनिषेधप्रसङ्गादित्यर्थः। अभाववेदनं कालत्रये नास्तीति वेदनम्॥ अत्यन्तासत्त्वेति। उपाधिनिष्ठतया भ्रान्तिप्रतिपन्नस्य प्रतियोगिनो जगतस्त्रिकालनिषेधसाधनेऽत्यन्तासत्त्वापत्त्याऽपसिद्धान्त इत्यर्थः॥ तस्यैवेति। सद्विविक्तत्वस्यैवेत्यर्थः। तथा च सद्विविक्तत्वसिद्धौ सद्विविक्तत्ववेदनरूपनिषेधसिद्ध्या तत्प्रतियोगित्वरूपबाध्यत्व सिद्धिस्तत्सिद्धावबाध्येतरत्वापरपर्यायबाध्यत्व रूपसद्विविक्तत्वसिद्धिरित्यन्योन्याश्रय इत्यर्थः। प्रमाणाविषयत्वं मिथ्यात्वमिति चतुर्थः पक्षः कुतो न युक्त इत्यत आह॥ विचारेति॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---एकदेशकालप्रतिपन्नस्य त्रिकालाखइलदेशनिषेधप्रतियोगित्वं बाध्यत्वमिति पक्षे एकदेशकालप्रतिपन्नत्वं दुर्निरूपत्वमिति प्रतिजानीते॥ का चेति ॥ प्रमाणेनैकदेशकालप्रतिपन्नस्येत्यर्थः॥ अतिप्रसङ्गादिति॥ स एवाधस्तादिति॥ सदेव सौम्येदमग्र आसीदिति च श्रुत्या कतिपयदेशकालप्रतिपन्नस्य ब्रह्मणोऽपि त्रिकालाखिलदेश निषेधप्रतियोगितासाधनप्रसङ्गादित्यर्थः। न च स एवाधस्तादित्यादिनाऽनेकदेशप्रतिपन्नस्य ब्रह्मणः कथमेकदेशप्रतिपन्नत्वमिति वाच्यम्। एकदेशेत्यादिना कतिपयदेशादेरेव विवक्षितत्वात्। अन्यथा बाध्यत्वाभिमते शुक्तिरूप्यादावेकदेश प्रतिपन्नत्वाभावादसम्भवः स्यात्। न हि शुक्तिरूप्यादिकमेकमात्रदेशादौ प्रतीयते। अनेकेषु शुक्तिरङ्गवङ्गादिषु तत्प्रतीतेः। अन्ये तु किञ्च प्रतिपन्नोपाधावित्यत्र प्रतिपन्नत्वं नाम यद्यदधिष्ठानकत्वेनप्रमितं तस्य तन्निष्ठनिषेधप्रतियोगित्वं वा विविक्षितं यद्यदधिष्ठानत्वेन भ्रान्तिविषयीभूतं तस्य तन्निषेधप्रतियोगित्वं वेति विकल्प्य दूषयितुं पृच्छति॥ का चेति। आद्ये यद्यदधिष्ठानकत्वेन यत्प्रमितमित्यस्य क्वचिदधिष्ठाने प्रमितमित्यर्थपर्यवसानं बुद्दध्वा दूषयति॥ नाद्य इति॥ प्रमाणप्रतिपन्नस्येति। क्वचिदधिष्ठान इति शेषः॥ अतिप्रसङ्गादिति। शुक्तिरूप्यं नास्ति सत्यरूप्यमस्तीत्यादिसर्वव्यवहारोच्छेदः स्यादित्यर्थ इत्याचक्षते।  
 द्वितीये तु सिद्धसाधनम्। भ्रान्त्यैकदेशकालप्रतिपन्नस्य त्रिकालाखिलदेशनिषेधप्रतियोगित्वं मयाऽप्यङ्गीकारादिति दोषे सत्येव दोषान्तरं वक्तुमाह॥ न द्वितीय इति। किं त्रिकालाखिलदेशनिषेधप्रतियोगित्वं स्वरूपेण विवक्षितं पारमार्थिकत्वाकारेण वेति भावेन विकल्पयति॥ अभाववेदनमिति। स्वरूपेण निषेधबुद्धिरित्यर्थः॥ सद्विविक्तत्ववेदनमिति। सत्त्वेनोक्तनिषेधबुद्धिरित्यर्थः। यद्यप्यभावो वा सद्विविक्तत्वं वेत्येव विकल्पनीयम्। अधिकस्य व्यर्थत्वात्। तथाऽपि वायौ रूपं नास्ति घटे समवेतं वाच्यत्वं नास्तीत्येवंस्वरूपेणात्यन्ताभावस्य धर्मान्तरावच्छेदेनात्यन्ताभावस्य चानुभवसिद्धत्वप्रकटानायैवमुक्तम्॥ अत्यन्तेति। स्वरूपेण त्रिकालाखिलदेशनिषेधप्रतियोगित्वे निःस्वरूपत्वापत्त्याऽत्यन्तासत्त्वं स्यात्। शशशृंगादेरपि निःस्वरूपत्वातिरिक्तस्यासत्त्वस्याभावात्। तथा चापसिद्धान्त इति भावः॥ तस्यैवेति। सद्विविक्तत्वप्रविष्टसत्त्वस्यैवेत्यर्थः। तथा चात्माश्रयत्वमन्योन्याश्रयत्वं वेति भावः। प्रमाणाविषयत्वमिति पक्षं दूषयति॥ न चतुर्थ इति।

 %वादावली-तथा हि। प्रमाणाविषयत्वं नाम यत्किञ्चित्प्रमाणाविषयत्वं वा प्रमाणमात्राविषयत्वं वा। नाद्यः। गन्धादेः श्रोत्राद्यविषयतासिद्ध्या सिद्धसाधनत्वात्। न द्वितीयः। ब्रह्मणोऽपि मिथ्यात्वापातात्। प्रमाणाविषयत्वे प्रपञ्चस्य तत्पक्षीकरणायोगाच्च। अतत्त्वावेदकप्रत्यक्षादिसिद्धतया पक्षीकरणमुपपन्नमिति चेन्न। प्रत्यक्षादेरतत्त्वावेदकत्वे मानाभावात्। विषयस्यासत्त्वादेव तत्सिद्धिरिति चेत्तदेव कुतः।%

  श्री राघवेन्द्रयतिकृता वादावली भावदीपिका  
  ------------------------------

 राo--॥ प्रमाणमात्रेति। मात्रशब्दः कार्त्स्न्यपरः। प्रमाणसामान्याविषयत्वमित्यर्थः॥ सिद्धसाधनत्वादिति। ऐन्द्रियकपदार्थस्य प्रत्यक्षादिप्रमाणत्रयवेद्यत्वसम्भवेऽपि घ्राणरसनत्वगादीन्द्रियनियतविषयाणां गन्धरसस्पर्शादीनां श्रोत्रत्वक् चक्षुराद्यविषयत्वस्य सिद्धत्वेनातीन्द्रियपदार्थेष्वीशादिप्रत्यक्षविषयत्व सम्भवेऽप्यस्मदादिप्रत्यक्षाविषयत्वस्य सिद्धत्वेन यत्किञ्चित्प्रमाणाविषयत्वं पक्षतावच्छेदकावच्छिन्ने सर्वत्रास्तीति सिद्धसाधनमित्यर्थः॥ मिथ्यात्वापातादिति। त्वन्मते ब्रह्मणोऽवेद्यत्वरूपस्वप्रकाशत्वाङ्गीकारेण तस्य सर्वप्रमाणाविषयत्वादित्यर्थः। उपलक्षणमेतत्। शुक्तिरूप्यादौ भ्रमद्वाराऽनुव्यवसायरूपप्रमाणविषयत्वात्साध्यवैकल्यम्। साक्षादिति विशेषणेऽपि बाधकप्रमाणं प्रति निषेध्यत्वेन साक्षाद्विषयत्वात् साक्षात्सत्त्वेनेति विशेषणे लाघवेन सतत्वाभावस्यैव मिथ्यात्वौचित्यात् तस्य च सद्विविक्तत्वदूषणेन निरासादित्यपि बोध्यम्। किञ्च प्रमाणसिद्धं विश्वं पक्षीक्रियते उत तदसिद्धम्। नाद्यः। प्रमाणसिद्धस्य प्रमाणाविषयत्वे साध्ये व्याघातादित्याद्यपि दूषणं मनसि निधाय द्वितीये दूषणमाह॥ प्रमाणेति। प्रपञ्चस्य प्रमाणसामान्याविषयत्वेऽङ्गीक्रियमाणे सतीति शेषः॥ तत्पक्षीकरणायोगाच्चेति। सर्वप्रमाणातीतस्य बुद्धावनारूढस्य प्रपञ्चस्य पक्षीकरणासम्भवात्तथा चाश्रयासिद्धिरिति भावः। नृशृङ्गमसद्योग्यत्वे सत्यनुपलभ्यमानत्वात् इत्यादिना शब्दादिप्रमाणैरवगतस्यैव नृशृङ्गादेः पक्षीकरणान्न तत्प्रतिबन्दीति ध्येयम्।

 ननु शुक्तिरूप्यमप्रामाणिकं बाध्यत्वादित्यादाविव प्रमाणाभासैः प्रसक्तस्य पक्षत्वसम्भावात्तत्त्वावेदकप्रमाणमात्रागोचरत्वस्यैव साध्यत्वान्न काऽप्यनुपपत्तिरित्याशङ्क्य निरस्यति॥ अतत्त्वावेदकेति। व्यावहारिकप्रामाण्यकेत्यर्थः॥ मानाभावादिति। तथा च तत्त्वावेदकप्रत्यक्षादिसिद्धस्योक्तमिथ्यात्वसाधनं व्याहतमित्यर्थः। ननु मानाभावोऽसिद्धः। प्रत्यक्षाद्यतत्त्वावेदकं मिथ्याभूतार्थविषयकत्वाच्छुक्तिरूप्यप्रत्यक्षवदिति मानभावादिति शङ्कते॥ विषयस्येति॥ असत्त्वादिति। मिथ्यात्वादित्यर्थः। तत्सिद्धिः प्रत्यक्षादेरतत्त्वावेदकत्वसिद्धिः। दूषयति॥ तदिति। विषयमिथ्यात्वमित्यर्थः। कुतः कस्मान्मानात्। न कस्मादपीत्यर्थः। ननु दृश्यत्वाद्यनुमानेन नेह नानेत्यागमेन च तत्सिद्धिरिति चेन्न। तयोरेव प्रत्यक्षविरोधेनातत्त्वावेदकत्वापत्त्या तद्विरोधेन प्रबलप्रत्यक्षाप्रामाण्यायोगात्। प्राबल्यस्य वक्ष्यमाणत्वादिति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ गन्धादेरिति। पक्षीभूतविश्वान्तर्गतस्य गन्धादेरित्यर्थः॥ आपातादिति। प्रमाणावेद्यत्वाङ्गीकारादित्यर्थः॥ प्रमाणाविषयत्व इति। प्रमाणाविषयत्वरूपमिथ्यात्वसाधन इत्यर्थः॥ तदिति। निरुक्तमिथ्यात्वसाधनं प्रतीत्यर्थः। आश्रयासिद्धिप्रसङ्गादिति भावः। असत्त्वमतत्त्वता। तत्सिद्धिः प्रत्यक्षादेरतत्त्वावेदकत्वसिद्धिः॥ तदेवेति। विषयासत्त्वमेवेत्यर्थः। तथा च प्रत्यक्षादेरतत्त्वावेदकत्वसिद्धौ विषयासत्त्वासिद्धिर्विषयासत्त्वसिद्धौ प्रत्यक्षादेरतत्त्वावेदकत्व सिद्धिरित्यन्योन्याश्रयत्वादिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ गन्धादेरिति। गन्धे श्रोत्राविषयत्वस्य शब्दादौ चक्षुराद्यविषयत्वस्यातीन्द्रिये प्रत्यक्षप्रमाणाविषयत्वस्य च सत्त्वेन यथायथं यत्किञ्चत्प्रमाणाविषयत्वस्य सिद्ध्या सिद्धसाधनत्वादित्यर्थः॥ ब्रह्मणोऽपीति। तन्मते ब्रह्मणः स्वप्रकाशत्वेन प्रमाणमात्राविषयत्वादिति भावः। ननु ब्रह्म वेदान्तजन्यवृत्तिव्याप्यया प्रमामविषय एवेति नाति प्रसङ्गः। चिदकर्मकत्वात्स्वप्रकाशत्वं युक्तमित्यरुचेराह॥ प्रमाणाविषयत्व इति। प्रमाणमात्राविषयत्व इत्यर्थः॥ पक्षीकरणायोगादिति। सर्वप्रमाणाविषयस्य बुद्धावनारोहादिति भावः। तथा चाश्रयासिद्धिरिति हृदयम्॥ विषयासत्त्वादिति। मिथ्याभूतार्थविषयकत्वादित्यर्थः। तदेव कुत इति। प्रमाणाभावादिति भावः। तथा च विषयमिथ्यात्वसिद्धावतत्त्वावेदकप्रत्यक्षादिसिद्धपक्षीकारेण प्रमाणप्रवृत्तिस्तस्यां च विषयमिथ्यात्वसिद्धिरित्यन्योन्याश्रय इति बोध्यम्।

 %वादावली--किञ्चात्त्वावेदकं प्रमाणं चेति व्याघातः। अतत्त्वावेदकं प्रमाणं चेच्छुक्तिरजतज्ञानमपि प्रमाणं किन्न स्यात्। अतत्त्वावेदकत्वाविशेषात्। प्रमाणं चेन्नातत्त्वावेदकम्। अद्वैतवाक्यवत्। न पञ्चमः। सर्वमनिर्वचनीयं क्षणिकं ब्रह्माकार्यमित्याद्यप्रमाणविषयताभ्युपगमेन सिद्धसाधनत्वात्। भ्रमप्रतीतत्वं विवक्षिमिति चेत्। तथा सति तस्यासत्त्वेन सिद्धान्तविरोधः। न षष्ठः।%

  श्री राघवेन्द्रयतिकृता वादावली भावदीपिका  
  ----------------------------

 राo---दूषणान्तरमाह॥ किञ्चिति। अतत्त्वावेदकं मिथ्यात्वग्राह्कम्॥ प्रमाणं चेति। सत्यार्थग्राहकमित्यर्थः। ननु कथं व्याघातः। अतत्त्वावेदकत्व प्रामाण्ययोर्घटतदभावयोरिवान्योन्यविरहानात्मकत्वादित्याशङ्क्य परस्परपरिहारेण वर्तमानत्वात्तयोरेकत्राङ्गीकारे व्याहतिरिति भावेन सहानवस्थानमाह॥ अतत्त्वावेदकमिति। शुक्तिरूप्यज्ञानेऽतत्त्वावेदकत्वे सत्यपि प्रमाणत्वाभावात्। अन्यथा तदपि प्रमाणं स्यादविशेषात्। तत्त्वमस्याद्यद्वैतवाक्ये प्रामाण्ये सत्यप्यतत्त्वावेदकत्वाभावात्। अन्यथा तदप्यतत्त्वावेदकं स्यात्प्रमाणत्वाविशेषात्। पारमार्थिकव्यावहारिकप्राति भासिकविषयत्वेनाद्वैतवाक्यप्रपञ्चज्ञानशुक्तिरूप्यज्ञानानां वैषम्यं तु विश्वमिथ्यात्वसिद्ध्युत्तरकालीनमिति भावः। अप्रमाणविषयत्वं मिथ्यात्वमिति पक्षं प्रतिक्षिपति॥ न पञ्चम इति। अप्रमाणविषयत्वं नाम प्रमाणभासविषयत्वं वा शुक्तितरूप्यवद्भ्रान्तिविषयत्वं वेति द्वेधा विकल्प्याद्यं सिद्धसाधनतया दूषयति॥ सर्वमिति। अनिर्वचनीयमिति मायिमतानुसारेणानिर्वचनीयत्वसाधकदृश्यत्वादिमानाभासविषयत्वेन सर्वं क्षणिकं सत्त्वाज्जलधरपटलवदिति बाह्यमतानुसारेण क्षणिकत्वसाधकसत्त्वाद्याभासविषयत्वेन, सर्वं ब्रह्माकार्यं परिणामकार्यत्वात्क्षीरपरिणामदध्यादिकार्यवदिति निरीश्वर साङ्ख्यमतानुसारेण परिणामकार्यत्वाद्याभासविषयत्वेनादि पदोक्तशिवादिकर्तृत्वसाधकमानाभासविषयत्वेन चाप्रमाणविषयताभ्युपगमेन सिद्धसाधनादित्यर्थः। द्वितीये किमधिष्ठानत्वेन भ्रमप्रतीतत्वमारोप्यतया भ्रमप्रतीतत्वं वा। आद्ये विश्वभ्रमाधिष्ठानब्रह्मणोऽपि मिथ्यात्वापत्तिः। द्वितीये विशेष्यभागस्य वैय्यर्थ्यमिति दूषणे सत्यपि वास्तवमवलम्ब्य दूषणान्तरमाह॥ भ्रमेति। आरोप्यत्वेनेति शेषः॥ सिद्धान्तविरोध इति। त्वन्मते जगतोऽसत्त्वानब्युपगमेनापसिद्धान्त इत्यर्थः। भ्रान्तौ प्रतीतस्यनिर्वचनीयत्वं प्रागेव प्रत्यक्षेऽपि। अन्यत्र सत्त्वं तु मानाभावादसदेव रूप्यमभादिति प्रत्यक्षेण विमतमसत्सत्त्वानधिकरणत्वादित्याद्यनुमानेन च विरोधादयुक्तमिति भावः। अविद्यातत्कार्ययोरन्यतरत्वं मिथ्यात्वमिति कल्पोऽपि नावकल्पत इत्याह॥ न षष्ठ इति।

   श्रीनिवासतीर्थ विरचितः वादावलीप्रकाशः  
   --------------------------

 श्रीo---॥ प्रमाणं चेति। यतावस्थितज्ञेयविषयीकारित्वरूप प्रामाण्यस्यार्थसत्ताघटितत्वादिति भावः। तथा च प्रत्यक्षादेरतत्त्वावेदकत्वाङ्गीकारे प्रामाण्यमेव न सम्भवतीत्युक्त्वा प्रामाण्याङ्गीकारेऽतत्त्वावेदकत्त्वमेव न युक्तमित्याह॥ प्रमाणं चेदिति॥ अद्वैतवाक्यवदिति। यथा तत्त्वमसीत्याद्यद्वैतवाक्यस्य प्रमाणत्वेन तद्वेद्यस्यैक्यस्य नातत्त्वतैवं प्रकृतेऽपीत्यर्थः। यदिप्रमाणस्याप्यतत्त्वावेदकत्वमङ्गीक्रियते तर्ह्यद्वैतवाक्यस्याप्यतत्त्वावेदकत्व प्राप्त्य तद्बोध्यस्यैक्यस्याप्ययाथार्थ्यमतत्त्वता स्यादिति भावः। ब्रह्माकार्यं ब्रह्मविकारि। भ्रमप्रतीतत्वं भ्रमविषयत्वम्॥ असत्त्वेनेति। असत्त्वप्रसङ्गेनेत्यर्थः। आरोप्यतया भ्रमविषयत्वस्यैवासत्त्वादिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ व्याघात इति। यत्रातत्त्वावेदकत्वं तत्र प्रमाणत्वाभावो यत्र प्रमाणत्त्वं तत्रातत्त्वावेदकत्वाभाव इति नियमादिति भावः। आद्ये व्याप्त्यनङ्गीकारेऽतिप्रसङ्गमाह॥ अतत्त्वावेदकत्वमिति॥ अविशेषादिति। यद्येनाविशिष्टं तत्तथेति नियमादित्यर्थः। द्वितीयव्याप्त्यनङ्गीकारे बाधकमाह॥ प्रमाणं चेदिति। तथा च प्रमाणमप्यतत्त्वावेदकं चेदद्वैतवाक्यमप्यतत्त्वावेदकं स्यात्प्रमाणत्वाविशेषादिति भावः॥ न पञ्चम इति। अप्रमाणविषयत्वं मिथ्यात्वमिति पक्षो नेत्यर्थः। अप्रमाणविषयत्वं किमधिष्ठानतया विवक्षितमारोप्यतया वा साधराणं वेति विकल्प्याद्यन्त्यौ निराकरोति॥ सर्वमिति। ब्रह्माकार्यं ब्रह्मोपादानकम्॥ अप्रमाणविषयताभ्युपगमेनेति। सत्यस्यापि प्रपञ्चस्य शुक्त्यादिवदधिष्ठानतया क्षणिकत्वादिप्रकारका प्रमाविषयत्वाङ्गीकारेणेत्यर्थः। द्वितीयं शङ्कते॥ भ्रमप्रतीतत्वमिति। आरोप्यतयेति शेषः। अन्ये त्वप्रमाणविषयत्वं नाम प्रमाणाभासविषयत्वं वा शुक्तिरूप्यवद् भ्रमविषयत्वं वेति विकल्प्य नाद्य इत्याह॥ सर्वमिति। क्षणिकत्वादिसाधकत्वानुमानविषयत्वाङ्गीकारेणेत्यर्थः। द्वितीयं शङ्गते। भ्रमेति। इतीत्याहुः॥ असत्त्वेनेति। असत्त्वप्रसङ्गेनेत्यर्थः। अविद्यातत्कार्ययोरन्यतरत्वं मिथ्यात्वमिति पक्षं निरोकरोति॥ न षष्ठ इति।

 %वादावली-केयमविद्या नाम। अनाद्यनिर्वाच्या वा अनादिभावरूपत्वे सति विज्ञानविलाप्या वा भ्रमोपादानं वा। नाद्यः। अनिर्वाच्यासिद्ध्याऽप्रसिद्धविशेषणत्वात्। आकाशादौ लक्षणस्यातिव्याप्तेश्च। ब्रह्मव्यतिरिक्तस्यानादित्वानभ्युपगमान्नैवमिति चेत्। एवं तर्हि लक्षणस्यासम्भवः।%

  श्री राघवेन्द्रयतिकृता वादावली भावदीपिका  
  ----------------------------

 राo---अविद्यायां लक्षणप्रमाणयोरभावेनाविद्यास्वरूपमेवालीकायितमिति वक्तुं लक्षणं तावद्दुदूषयिषुः पृच्छति॥ केयमिति। कीदृग्लक्षणोपेतेत्यर्थः। तत्र परोक्तानि लक्षणान्यनुवदति॥ अनादीति। अनादित्वे सत्यनिर्वाच्येत्यर्थः। अत्राविद्याकार्ये घटादावतिव्याप्तिवारणायानादीति। ब्रह्मण्यतिव्याप्तिवारणायानिर्वाच्येति। अत्रानादौ प्रागभावादावतिव्याप्तेरुच्या लक्षमान्तरमुट्टङ्कयति॥ अनादिभावेति। विज्ञानविलाप्या विज्ञाननिवर्त्येत्यर्थः। अत्र सतिसप्तमीपहिम्नाऽनादि भावरूपत्वविज्ञानविलाप्यत्वयोः सामानाधिकरण्यादनादित्व भावरूपत्वोभयसमानाधिकरणं विज्ञानविलाप्यत्वं वाऽविद्यालक्षणमित्यर्थः। अत्र भ्रमप्रागभावयोरतिव्याप्तिवारणाय सत्यन्तम्। ब्रह्मणि तद्वारणाय विज्ञानविलाप्येति। अत्रानादिभावत्वे सतीति वक्तव्ये भावरूपत्वे सतीत्युक्तिर्वस्तुतस्तस्याभावत्वमपि नेति ख्यापनाय। अत्र साक्षाद्विज्ञानविलाप्यत्वं विवक्षितम्। तेन न जीवब्रह्मविभागादावतिव्याप्तिः। तस्याज्ञानद्वारा ज्ञाननिवर्त्यत्वात्। यद्वैतदस्वरसादाह॥ भ्रमेति। भ्रमं प्रति परिणाम्युपादानमित्यर्थः। तेन विवर्तोपादाने ब्रह्मणि नातिव्याप्तिः। अत्र भ्रमेति मृत्पिण्डादावतिव्याप्तिवारणायेति। अप्रसिद्धेति। पक्षस्येति शेषः। विमतमनाद्यनिर्वाच्यतत्कार्यान्यतरदिति प्रतिज्ञार्थः स्यात्तथा चानिर्वाच्यस्योक्तरीत्याऽप्रसिद्ध्याऽप्रसिद्धविशेषणत्वं पक्षस्येत्यर्थः॥ आकाशादाविति। आदिपदेन कालजीवब्रह्मविभागादेः परिग्रहः। आकाशदेर्ब्रह्मभिन्नत्वेनानिर्वाच्यत्वादनादित्वाच्चेत्यर्थः॥ अनभ्युपगमादिति। मिथ्याभूतस्य तत्त्वतोऽनादित्वायोगादिति भावः॥ असम्भव इति। अविद्याया अपि ब्रह्मभिन्नत्वेनानादित्वाभावादिति भावः।

  श्रीनिवासतीर्थ विरचितः वादावलीप्रकाशः  
  --------------------------  
 श्रीo---अनादीति। प्रपञ्चे शुक्तिरजते चातिव्याप्तिवारणायानादीत्युक्तम्। ब्रह्मण्यतिव्याप्तिवारणायानिर्वाच्येत्युक्तमिति द्रष्टव्यम्॥ अनादीति। ब्रह्मण्यतिव्याप्तिवारणाय विलाप्येत्युक्तम्।  
  जीव ईशो विशुद्धा चिद्भेदस्तस्यास्तयोर्द्वयोः।  
  अविद्या तच्चितोर्योगः षडस्माकमनादयः॥

 इति वचनात्। अनादिभूतचैतन्याविद्यासम्बन्धे सम्बन्धिन्यामविद्यायां निवृत्तायां स्वत एव निवृत्तमानेऽतिव्याप्तिवारणाय विज्ञानपदम्। तस्य च न विज्ञानविलाप्यत्वं साक्षात्किन्तु ज्ञानजन्याज्ञाननिवृत्तिविलाप्यत्वमेव। इह च साक्षादेव विज्ञानविलाप्यत्वं विवक्षितमिति नातिव्याप्तिः। भावरूपत्वे सति विलाप्यत्वं प्रपञ्चे शुक्तिरूप्ये उत्तरज्ञाननिवर्त्ये पूर्वज्ञाने चातिव्याप्तमतोऽनादीति। अनादित्वे सति विज्ञानविलाप्यत्वं ज्ञानप्राग भावेऽतिव्याप्तमतो भावरूपत्वे सतीत्युक्तमित्यवधेयम्॥ भ्रमेति । उपादानत्वं मृत्पिण्डादावतिव्याप्तमतो भ्रमपदम्। भ्रम एवातिव्याप्तिवारणायोपादानपदम्। आकाशादावनिर्वाच्यत्व सद्भावेऽप्यनादित्वरूपविशेषणाभावान्नातिव्याप्तिरित्याशङ्कते॥ ब्रह्मव्यतिरिक्तस्येति॥ असम्भव इति। अविद्याया अपि ब्रह्मव्यतिरिक्तत्वेनानादित्वगर्भलक्षणाभावादसम्भव इत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---लक्षणाभावेनाविद्यां दूषयितुं पृच्छति॥ केयमिति॥ अनादीति। घटादिकमात्मानं च व्यावर्तयितुं क्रमेण विशेषणे। ननु प्रागभावेऽतिव्याप्तिरित्यरुच्याऽऽह॥अनादिभावेति। घटादिकं प्रागभावं ब्रह्मस्वरूपं च व्युदसितुं क्रमाद्विशेषणानि। अनादिभावत्वे सतीति वक्तव्ये भावरूपत्वोक्तिरविद्याया वस्तुतो भावत्वमपि नेति प्रकटनाय। चैतन्याविद्यासम्बन्धं वारयितुं विज्ञानेति। तस्य च न ज्ञाननिवर्त्यत्वम्। ज्ञानजन्याज्ञाननिवर्त्यत्वाङ्गीकारेण साक्षाज्ज्ञाननिवर्त्यत्वाभावादिति मन्तव्यम्। नन्वत्रासम्भवः। अविद्यायाः परमते भावाभावविलक्षणत्वेन भावत्वाभावात्। न च भावपदमभावविलक्षणत्वपरम्। भावविलक्षणेऽज्ञानेऽभाववैलक्षण्यस्याप्ययोगात्। भावविलक्षणस्याभावत्वनियमादित्यपरितोषादाह॥ भ्रमेति। मृत्पिण्डादिवारणायोक्तं भ्रमेति॥ अप्रसिद्धविशेषणत्वादिति। तथा चलक्षणस्यासम्भवः। एतद्गर्भसाध्यकानुमाने चाप्रसिद्धविशेषणत्वमिति भावः॥ अनुभ्युपगमादिति॥ अध्यस्तस्य वस्तुनोऽनादित्वायोगादिति भावः॥ असम्भव इति। अविद्याया अपि ब्रह्मव्यतिरिक्तत्वेनानादित्वायोगादिति भावः।

 %वादावली--न द्वितीयः। अनादित्वस्यासम्भवित्वात्। अनादिभावरूपस्य विज्ञानविलापनाऽसम्भवाच्च ब्रह्मवत्। भावाभावविलक्षणाविद्याया अभावविलक्षणतामात्रेण बावत्वोपचारादात्मवदनादिभावत्वेना निवर्त्यत्वानुमानानुपपत्तिरिति चेन्न। अभावविलक्षणतामात्रेणाप्यानादेर निवर्त्यत्वानुमानसम्भवात्। न चात्मत्वादिरुपाधिः। अत्यन्तासति व्यभिचारात्।%

  श्री राघवेन्द्रयतिकृता वादावली भावदीपिका  
  -----------------------------

 राo---॥ असम्भवित्वादिति। उक्तरीत्या वा विमतं नानादि भावत्वे सति विज्ञानविलाप्यत्वाच्छुक्तिरूप्यवदित्यनुमानेन वाऽनादित्वाभावेन विशेषणाभावेन विशिष्टस्यासम्भवित्वादित्यर्थः। उपलक्षणमेतत्। जीवब्रह्मविभागादावतिव्याप्तिश्च बोध्या। न च साक्षादिति विशेषणाददोष इति वाच्यम्। तथा सत्यनादिपदवैय्यर्थ्यात्। अज्ञानातिरिक्तस्य सर्वस्याप्यज्ञानद्वारेण ज्ञाननिवर्त्यत्वात्। तावत एवोक्तौ चाभावारोपोपादानाज्ञाने भावत्वाभावेन चरमसाक्षात्कारनन्तरभाविनि जीवन्मुक्त्युनुवृत्तेऽज्ञाने च ज्ञाननिवर्त्यत्वाभावेनाव्याप्तेः। जीवन्मुक्त्यनुवृत्ताज्ञानस्य ज्ञाननिवर्त्यत्वे स्वकार्यैः प्रारब्धकर्मभिः सह पूर्णेणैव साक्षात्कारेण निवृत्तिः स्यान्न तूत्तरेणेति सद्यः शरीरपातापत्त्या जीवन्मुक्तिवार्ता लुप्येतेत्यलम्। किञ्च यद्यनात्मनोऽप्यज्ञानस्यानादित्वं मन्यसे तर्हि तादृशस्य तस्य ब्रह्मविज्ञानविलाप्यत्वाभावादसम्भव एवेति भावेनाह॥ अनादीति। नन्वज्ञानस्य भावाभावविलक्षणत्वादनादिभावरूपत्वमसिद्धं येन विज्ञानविलाप्यत्वासिद्ध्या लक्षणमसम्भवि स्यादित्याशङ्क्ते॥ भावेति॥ अनाद्यभावविलक्षणत्वेनापि हेतुना व्यभिचाराभावेन ज्ञानानिवर्त्यत्वानुमानमक्षतमेवेति भावेन परिहरति॥ अभावेति। अनाद्यभावविलक्षणत्वेन हेतुनेत्यर्थः॥ न चेति। आदिपदेनाभावत्वं ग्राह्यम्। आत्मत्वस्यात्मन्यभावत्वस्याभावेऽनिवर्त्यत्व रूपसाध्यव्यापकत्वस्य सत्त्वात्साधनवति पक्षेऽभावेन साधनाव्यापकत्वाच्चेति भावः॥ व्यभिचारादिति। असति ज्ञानानिवर्त्यत्वे सत्यप्यात्मत्वाभावत्वयोरभावेन साध्याव्यापकत्वादित्यर्थः। यदत्रोक्तं विवरणे। अनिवर्त्यत्वे नानादित्वं प्रयोजकं किन्तु विरोध्यसन्निपातः। प्रकृते चास्ति विरोधिसन्निपात इति। तदचारु। अनादिभावत्वेनैव विरोध्यसन्निपातस्याप्यनुमानात्। विस्तरस्तु सुधायां बोध्यः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---असम्भवित्वादिति। अविद्यायाः प्रातिभासिकत्वेन दोषजन्यधीमात्रशरीरत्वादिति भावः। अनादीति। तथा चाज्ञानं न ज्ञानविलाप्यमनादिभावरूपत्वाद्ब्रह्मवदित्यनुमानं द्रष्टव्यम्। अत्र प्रपञ्चे व्यभिचारपरिहारायानादीति विशेषणम्। ज्ञानप्रागभावे व्यभिचारपरिहाराय भावरूपत्वादित्युक्तम्। शङ्कते॥ भावाभावेति। भावात्वोपचारे बीजम् अभावविलक्षणतामात्रेणेति। भावभूते घटादावभाव विलक्षणतासद्भावादित्यर्थः। न ह्युपचारोऽनुमानप्रवृत्त्यङ्गम्। तथा सति चित्रलिखितसिंहे माणवके चोपचारेण सिंहाग्निशब्दसद्भावेन गजहननदहनाद्यर्थक्रियानुमानप्रसङ्गादित्यर्थः। आत्मवद्ब्रह्मवत्॥ अभावेति। यद्भावत्वोपचारं बीजतयाऽङ्गीकृतं तन्मात्रेणापीत्यर्थः। तथा चाज्ञानं न ज्ञाननिवर्त्यमनादित्वे सत्यभावविलक्षणत्वाद्ब्रह्मवदित्येवानुमानं स्यादिर्थः। ज्ञाननिवर्त्यत्वाभावानुमाने उपाधिमाशङ्कते ॥ न चेति॥ आत्मत्वादिरित्यादिपदेन ब्रह्मत्वसङ्ग्रहः॥ अत्यन्तासतीति। तत्र ज्ञाननिवर्त्यत्वाभावे सत्यप्यात्मत्वादेरभावेन साध्याव्यापकत्वादित्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ असम्भवित्वादिति। ब्रह्मव्यतिरिक्तस्य त्वयाऽनादित्वानुभ्यपगमादिति भावः। ननु मया ब्रह्मातिरिक्तस्यान्यस्यानादित्वानङ्गीकारेऽप्यज्ञानस्यानादित्वमङ्गीक्रियत एव। तथा हि अध्यस्तस्य रूप्यादेरध्यस्तत्वमेव किञ्चिदुपादानं वक्तव्यम्। सत्योपादानत्वे कार्यस्य कारणस्वभावतयाऽध्यस्त स्यापि सत्यत्वापातात्। तस्याध्यस्तोपादानस्य सादित्वे तादृशोपादानान्तरकल्पनयाऽनवस्थानादनाद्येव तदुपादानमिति कल्प्यम्। तादृशं च ज्ञानमेव। अन्यस्यादर्शनात्। एवञ्च नासम्भव इत्यनुशयादाह॥ अनादिभावरूपस्येति। अज्ञानं न ज्ञानविलाप्यमनादिभावत्वाद्ब्रह्मवदिति विवक्षितानुमाने हेत्वसिद्धिं शङ्कते॥ भावाभावेति॥ भावत्वोपचारादिति। तथा चानादिभावत्वहेतोः पक्षधर्मतासिद्धिरिति भावः॥ आत्मत्वादिरिति। आदिपदेन भावत्वादिपरिग्रहः॥ व्यभिचारादिति। अत्यन्तासति ज्ञानानिवर्त्यत्वरूपसाध्यसत्त्वेऽप्यात्मत्वभावत्वरूपोपाध्यभावेन व्यभिचारादित्यर्थः।

 %वादावली--न तृतीयः। भ्रमशब्देनार्थो ज्ञानं वा। नाद्यः। पदार्थस्यासत्त्वेन तदुपादानतया असम्भवात्। न द्वितीयः। अन्तःकरणेऽतिव्याप्तेः। भ्रमस्याविद्योपादानकताऽभावेनासम्भवित्वाच्च। तदनुपादानत्वे सत्यत्वं स्यादिति चेत्। स्यादेव। तथा सति प्रमाणज्ञानवदेव विषयापहारलक्षणबाधस्याप्यप्रसङ्ग इति चेन्न। तव व्याप्त्यसिद्धेः।%

  श्री राघवेन्द्रयतिकृता वादावली भावदीपिका  
  -----------------------------

 राo---परमते इदमंशावच्छिन्नचैतन्यावरकाज्ञानं रूप्यात्माना ज्ञानात्मना च परिणमत इत्युभयोर्भ्रमत्वाभ्युपगमेन भ्रमोपादानमित्यत्र भ्रमशब्देन किं विवक्षितमिति विकल्प्य दूषयति॥ भ्रमेति। भ्रमविषयो वा भ्रमज्ञानं वेत्यर्थः॥ असत्त्वेनेति। पूर्वोक्तरीत्या भ्रमविषयस्यासत्त्वेन नृशृङ्गादिवन्निरुपादानकत्वेन भ्रमविषयोपादानकत्वमसम्भवीत्यर्थः। ॥ अतिव्याप्तेरिति। कामः सङ्कल्पो विचिकित्सा श्रद्धाऽश्रद्धा धृतिरधृतिर्हीर्धीर्भीरित्येतत्सर्वं मन एवेति श्रुत्या ज्ञानं प्रत्यन्तःकरणस्योपादानत्वेन भ्रमोपादानत्वं तत्रातिव्याप्तमित्यर्थः। किञ्च मृद्घट इति प्रतीतिवद् भ्रमस्याज्ञानानुविद्धतया प्रतीत्यभावेन तदुपादानकत्वायोगात्तदुपादानकत्वविद्यायामसम्भवीत्याह॥ भ्रमस्येति।

 गूढाभिप्रायेण शङ्कते॥ तदिति। अज्ञानानुपादानत्वे भ्रमस्येत्यनुकर्षः। आत्मवदिति भावः। जन्यत्वे सतीत्यपि बोध्यम्। तेन नाविद्यादौ व्यभिचारः। यद्यपि परमते यदज्ञानानुपादानकं तत्सत्यमिति न व्याप्तिरस्ति। आत्मनि सहचारग्रहसम्भवेऽप्यनाद्यज्ञानजीवब्रह्मविभागादौ व्यभिचारात्। जन्यत्वे सतीति विशेषणे च दृष्टान्ताभावेन तत्र व्याप्त्यसिद्धेरिति वक्ष्यमाणं दूषणमत्रापि सुवचम्। तथाऽपि वास्तवाभिप्रायेणेष्टपत्त्या परिहरति॥ स्यादेवेति। एवकारेण तत्सत्वं सुप्रसिद्धमित्याह। शङ्किता स्वशयमुद्घाटयति॥ तथेति। भ्रमस्य सत्यत्वे सतीत्यर्थः॥ प्रमाणेति। तत्त्वावेदकप्रमाणजन्याद्वैतज्ञानवदित्यर्तः॥ बाध्यस्यापीति। न केवलं मदभिमतधीस्वरूपबाधस्याप्यप्रसङ्गः किन्तु भवदभिमतस्य रूप्यलक्षणविषयाभावरूपबाधस्याप्यप्रसङ्ग इत्यपिशब्दार्थः। ज्ञानस्य सत्यत्वे विषयस्यापि सत्यत्वं स्यादिति फलितोऽर्थः। अतो न ज्ञानं सत्यमिति भावः। विषयसत्त्वे न ज्ञानसत्त्वं प्रयोजकम्। क्वचिज्ज्ञानसत्त्वाभावेऽपि विषयसत्त्वाब्युपगमेन व्यभिचारादित्याह॥ तवेति॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---अर्थज्ञानात्मकत्वोभयविधभ्रमस्य परेणाप्यङ्गीकृतत्वात्तदनुसारेण विकल्पयति॥ भ्रमशब्देनेति। अर्थो रजतादिः॥ पदार्थस्यासत्त्वेनेति। तथा चार्थरूपो भ्रमो निरुपादानोऽसत्त्वाच्छशशृङ्गवदित्यनुमानेन निरुपादानत्वसिद्धेरज्ञानेऽर्थरूपभ्रमोपादानताया असम्भवान्मद्रीत्यऽसम्भव इत्यर्थः। इदमुपलक्षणम्। अर्थरूपो भ्रमो निरुपादानः सद्विलक्षणत्वादज्ञानवदित्यनुमानेनाज्ञानेऽर्थरूपभ्रमोपादानत्वायोगात्त्वद्रीत्या चासम्भव इत्यपि द्रष्टव्यम् ॥ अन्तःकरण इति। धीर्भीरित्येतत्सर्वं मन एवेति श्रुतेर्भ्रमशब्दवाच्याज्ञानोपादानताया अन्तःकरणेऽपि सत्त्वेन तत्रातिव्याप्तेरित्यर्थः॥ भ्रमस्येति। भ्रमरूपज्ञानस्येत्यर्थः॥ उपादानकतेति। उपादनकर्तेत्यर्थः। भ्रमरूपज्ञानस्य त्वन्मते ब्रह्मवत्सद्विलक्षणत्वेनाविद्योपादानकत्वाभावादिति भावः॥ असम्भवित्वादिति। भ्रमोपादानत्वलक्षणस्याविद्यायामसम्भव इत्यर्थः॥ तदनुपादानत्व इति। अविद्योपादानकत्वाभाव इत्यर्थः॥ सत्यत्वं स्यादिति। भ्रमरूपज्ञानस्वरूपस्येत्यर्थः॥ तथा सतीति। ज्ञानस्य सत्यत्वे सतीत्यर्थः॥ प्रमाणज्ञानवदेवेति। प्रमाणभूतायंघट इत्यादिज्ञानवदेवेत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ अर्थो ज्ञानं वेति। परमते च भ्रमस्यार्थज्ञानात्मकत्वात्तद्रीत्या।़यं विकल्पः॥ पदार्थस्येति। भ्रमविषयस्येति शेषः। भ्रमविषयस्यार्थस्य मन्मतेऽसत्त्वेन त्वन्मते च सद्विलक्षणत्वेन न सोपादानत्वम्। सोपादानत्वे कदाचित्सत्त्वस्यैव लाघवेन तन्त्रत्वात्। न त्वसद्विलक्षणं तन्त्रं गौरवात्। ततश्चाविद्यायामर्थरूपभ्रमोपादानत्वाभावादसम्भव इति भावः। एवञ्चासत्त्वेनेत्यस्य सद्विलक्षमत्वेनेति चार्थो बोद्यः। ननु परमतेऽविद्यावृत्तिर्भ्रमोऽन्तः करणवृत्तिः प्रमा। तथा चान्तःकरणस्य भ्रमोपादानत्वाभावान्नातिव्याप्तिः। न च स्वमतेनैतदिति वाच्यम्। तथाऽपि पररीत्याऽत्र पक्षे दोषाभावादित्यस्वरसादाह॥ भ्रमस्येति। ज्ञानरूपभ्रमस्य नाविद्योपादानकत्वम्। सोपादानत्वे भावत्वस्यैव तन्त्रत्वात्। भावविलक्षणे च भ्रमेभावत्वाभावात्। ततश्चाविद्यायां भ्रमोपादानत्वाभावादसम्भव इत्यर्थः। तदुपादनत्वाभावेऽविद्योपादानकत्वाभावे। ज्ञानस्येति शेषः। तथा सति ज्ञानस्य सत्यत्वे सति।

 %वादावली--तत्त्वावेदकस्यापि त्वयाऽऽविद्यकत्वाभ्युपगमात्। एतावन्तं कालं रजतमभादित्यनुभवविरोधाच्च। अनिर्वचनीयस्यापि भ्रमस्याभावविलक्षणतया तथात्वेनानुसन्धानोपपत्तिरिति चेन्न। स्वरूपसत एवासीदिति प्रतिसन्धानात्। एतावन्तं कालमिहादर्शे मुखमासीत्। स्फटिकश्च लोहित आसीदित्याद्यनुसन्धानान्नैवमिति चेत्। एतावन्तं कालं मुखमद्राक्षमित्येवानुसन्धानेनानुसन्धानान्तरे विवादात्॥ छ ॥ अविद्यालक्षणनिरासः॥%

  श्री राघवेन्द्रयतिकृता वादावली भावदीपिका  
  ----------------------------

 राo---असिद्धिमेवोपपादयति॥ तत्त्वावेदकस्यापीति। शुद्धचैतन्यविषयकस्यवेदान्ततात्पर्यजन्यचरमसाक्षात्कारादेरित्यर्थः॥ आविद्यकत्वेति। मिथ्यात्वेत्यर्थः। अपिरनुक्तसमुच्चयार्थः। तेन परोक्षज्ञानव्यवहारयोः सत्यत्वेऽपि तद्विषयस्य खपुष्पादेरसत्त्वस्य साक्षिवेद्यज्ञानसुखादेर्मिथ्यात्वस्याभ्युपगमादित्यन्वयव्यभिचारोऽपि बोध्यः। एवं व्याप्त्यभावमुपपाद्य ज्ञानासत्त्वस्य सत्त्वानुभवबाधितत्वान्न विपर्यये पर्यवसानमित्याह॥ एतावन्तमिति ॥ रजतमभाद्रजतज्ञानमासीदित्यर्थः। न चायमनुभावो भ्रमः बाधकाभावादिति भावः। ज्ञाने सत्त्वानुभवस्यान्यथा सिद्धिमाशङ्क्याह॥ अनिर्वचनीयस्यापीति। सदसद्विलक्षणस्यापीत्यर्थः॥ अभावविलक्षणतयेति। असद्विलक्षणतयेत्यर्थः तथात्वेन सत्त्वेन॥ नेति। आसीदिति स्वरूपसत्त्वस्यैव प्रतीतेर्नासद्वैलक्षण्येनोपपत्तिरिति भावः। अन्यथा सदसद्विलक्षणत्वेनासीदित्यनुसन्धानापातात्। तस्मात्सत्त्वानुसन्धाने सत्त्वमेव प्रयोजकं नासद्वैलक्षण्यमिति भावः। ननु सत्त्वानुसन्धाने सत्त्वस्यैव प्रजोजकत्वेऽसति प्रतिबिम्बे सत्त्वानुसन्धानमेव न स्यादित्याशङ्क्य निराकरोति॥ एतावन्तमिति॥ इत्येवानुसन्धानेनेति। तथा च न सत्त्वप्रतीतिरिति भावः। अनुसन्धानान्तरे मुखमासीदित्यनुसन्धाने। विवादादित्यनेन प्रतिबिम्बस्य छायादिवत्सत्यत्वेनाप्युपपत्त्याऽसत्त्वे न सम्प्रतिपत्तिरित्यपि सूचितं भवति ॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---व्याप्त्यसिद्धिरित्युक्तमुपपादयति॥ तत्त्वावेदकस्यापीति। तत्त्वावेदकशब्दोऽत्र रूढ्या प्रमाणपरोऽभिप्रेतः। तथाच प्रमाणभूतस्यापीत्यर्थः। सत्यभूतस्यापि साक्षिण इति यावत्। विषभूताज्ञानसुखादेरिति शेषः॥ आविद्यकत्वेनेति। बाध्यत्वेति यावत्। यद्वा तत्त्वावेदकस्येत्यर्शआद्यजन्तम्। तत्सिद्धस्याज्ञानादेरित्यर्थः। तथा च ज्ञानस्य सत्यत्वेन तद्विषयस्याबाध्यत्वमिति व्याप्तिस्त्वन्मते न सिद्धा। ब्रह्मस्वरूपतया साक्षितद्वेद्यचैतन्यस्य सत्यत्वेऽपि तद्विषयस्य साक्षिरूपज्ञानस्य ज्ञानसुखादेः प्रातिभासिकस्य बाध्यत्वलाङ्गीकारेण त्वन्मते व्यभिचारादिति भावः। भ्रमरूपज्ञानस्याविद्योपादानकत्वेन मिथ्यात्वाङ्गीकारेऽनुभवविरोधं चाह॥ एतावन्तं कालमिति॥ रजतमभादिति। रजतदज्ञानं ममासीदित्यर्थः। अयं चानुभवस्तार्किकमतेऽनुव्यवसायरूपः। अस्मन्मते तुसाक्षिरूपस्तेन च भ्रमरूपो ज्ञानस्वरूपस्यासीदिति सत्तावगाहनादित्यर्थः। नन्वासीदित्यनेन ज्ञानस्य सत्त्वं न विषयीक्रियते किन्नामासद्वैलक्षण्यमात्रमेवेत्याशङ्कते॥ अनिर्वचनीयस्यापीति। सदसद्वैलक्षण्यस्यापीत्यर्थः॥ अभावेति। न भवतीत्यभावोऽसन् तद्विलक्षणतयेत्यर्थः। असद्वैलक्षण्यमात्रेण सत्त्वानुसन्धाने चेति न्यायामृतोक्तेः॥

 तथात्वेनेति। सत्त्वेनेत्यर्थः॥ स्वरूपसत एवेति। रजतज्ञानं स्वरूपत एवासीदित्यनुसन्धीयते नासद्वैलक्षण्यमात्रेणेत्यर्थः। इदमुपलक्षणम्। असद्वैलक्षण्यमात्रेणासीदित्यनुसन्धाने सद्वैलक्षण्येन नासीदित्यप्यनुसन्धानापातात्। रजतस्याप्यसद्विलक्षणत्वेनैतावन्तं कालं रूप्यमासीदित्यप्यनुसन्धानापातादित्यपि द्रष्टव्यम्। नन्वारोपितस्याप्यर्थस्यासीदिति सत्त्वं क्वचिदनुसन्धीयत एव। आदर्शे मुखस्य स्फटिके लौहित्यस्यारोपितत्वेनैतावन्तं कालं ग्रीवास्थमेव मुखमिहादर्शे आसीत्। स्फटिकश्च लौहित आसीदित्यनुसन्धानदर्शनादित्याशङ्कते। एतावन्तं कालमिति॥ नैवमिति। आसीदित्यनुसन्धानमात्रेण सत्यत्वमित्यर्थः॥ अनुसन्धानान्तर इति। इहादर्शे मुखमासीदित्येवंरूपानुसन्धान इत्यर्थः। इदमुपलक्षणम्। अस्तु वा मुखमासीदित्यनुसन्धानम्। तथाऽपि मुखप्रतिबिम्बमासीदित्यर्थकत्वात्। स्फटिके लौहित्यस्यापि प्रतिबिम्बत्वात् । तथा च प्रतिबिम्बस्य छायादिवत्सत्यत्वेन तत्रासीदित्यनुसन्धनं युक्तमेवेति द्रष्टव्यम्। यथोक्तं न्यायामृते। एतावन्तं कालमिहादर्शे मुखमासीदित्यनुसन्धानं तु प्रतिबिम्बस्य छायादिवत्सत्यत्वादिति॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---असिद्धिमेवोपपादयति॥ तत्त्वावेदकस्यापीति। तथा च दृष्टान्तीकृते चरमसाक्षात्कारे बाधाभावापादकस्य सत्यत्वस्यैवाभावेनापादकवैकल्यमिति भावः। ज्ञानस्य सत्यत्वे बाधो न स्यादिति तर्के वर्तते च बाधस्तस्मात्सत्यत्वं नेति विपर्ययपर्यवसाने प्रत्यक्षबाध इत्याह॥ एतावन्तमिति॥ रजतमभादित्यनुभवेति। एतावन्तं कालं रजतानमासीदिति सत्त्वानुसान्धानेत्यर्थः। अनुभवस्यासद्वैलक्षण्यावगाहित्वेऽपि सत्त्वानवगाहित्वान्न तद्भाध इति शङ्कते॥ अनिर्वचनीयस्यापीति। अभावविलक्षणतयाऽसद्विलक्षणतया। तथात्वेन सत्त्वेन॥ स्वरूपसत एवेति। न त्वसद्विलक्षणतयाऽऽसीदिति सत्त्वानुसन्धानम्। तथात्वेऽर्थेऽप्यासीदिति सत्त्वानुसन्धानापातादिति भावः। ननु यदुक्तं स्वरूपसत एवेत्यादि तन्न। स्वरूपसत्ताहीनेऽपि प्रतिबिम्बादौ सत्त्वानुभवदर्शनादिति भावेनोक्तं शङ्कते॥ एतावन्तमिति॥ मुखमद्राक्षमित्येवेति। पररीत्या सद्विलक्षणत्वमभ्युपेत्येदम्। वस्तुस्तु प्रतिबिम्बस्य छायादिवत्सत्यत्वादिहादर्शे मुखमासीदिति सत्त्वानुसन्धानेऽपि न क्षतिरिति बोध्यम्॥ छ ॥ अविद्यालक्षमनिरासः ॥ छ ॥

  -----------------\*\*\*\*\*------------------

**वादावली  
   अविद्याप्रमाणनिरासः  
    -------------**

 %अविद्यायां चैवंविधायां किं प्रमाणम्। देवदत्तप्रमा तत्स्थप्रमाप्रागभावातिरेकिणोऽनादेर्ध्वंसिका प्रमात्वादविगीतप्रमा यथेत्यनुमानं मानमिति चेन्न। घटोऽयमेतद्धटप्रागभावव्यतिरिक्तानादेर्निवर्तको घटत्वाद्वटान्तरवदित्याभाससमानयोगक्षेमत्वात्। एतेन विगीतो भ्रम एतज्जनकाबाध्यातिरिक्तोपादाननकः विभ्रमत्वात्सम्प्रतिपन्नवदिति च निरस्तम्। अनादित्वप्रमानिवर्त्यत्वयोर्विरोधाच्च। देवदत्तप्रमा देवदत्तगतैतत्प्रमाप्रागभावातिनिक्तानादेर्निवर्तिका न भवति प्रमात्वात्सम्प्रतिपन्नवदिति सत्प्रतिपक्षता च।%

  श्री राघवेन्द्रयतिकृता वादावली भावदीपिका  
  ----------------------------

 राo----एवमविद्यालक्षणानि निरस्य प्रमाणमपि व्युदसितुं पृच्छति॥ अविद्यायामिति। एवंविधायामुक्तलक्षणविशिष्टायाम्। अनेनाविद्याया भवद्भिरङ्गीकारात्तत्र प्रमाणखण्डनादि व्याहतमिति निरस्तम्। पराङ्गीकृतायामेव तस्यां प्रमाणादिनिराकरणात्। तथा च वक्ष्यति स्वयमेव। किमित्याक्षेपे न किमपीत्यर्थः। चित्सुखोक्तमनुमानमाशङ्कते॥ देवदत्तेति। तत्स्थो देवदत्तगतो यो देवदत्तप्रमाप्रमाप्रागभावस्तदतिरिक्तस्येत्यर्थः। अनेनानादिभावरूपज्ञाननिवर्त्यज्ञानसिद्धिः॥ अविगीतप्रमेति। मैत्रप्रमा यथेत्यर्थः। दृष्टान्ते मैत्रप्रमायां देवदत्तगतप्रमाप्रागभावातिरिक्तस्या नादेर्मैत्रप्रमाप्रागभावस्य ध्वंसकत्वमादाय साध्यं बोध्यम्। अत्र मैत्रादिप्रमायां तत्तत्प्रागबावध्वंसित्वमादायांशे सिद्धसाधनतावारणाय देवदत्तेति पक्षविशेषणम्। पक्षविशेषणाभावे पक्षतावच्छेदकहेत्वोरभेदेन व्याप्तिग्रहदशायामेव पक्षतावच्छेदकसामानाधिकरण्येन विवक्षितसाध्यसिद्धेः सिद्धसाधनमेव दोषः। दृष्टान्तासिद्धिश्चेत्यप्याहुः। साध्ये पूर्वज्ञानध्वंसित्वेनार्थान्तरवारणायानादेरिति। प्रमाप्रागभावमादाय तद्‌व्यावृत्तये प्रमाप्रागभावातिरेकिण इति। साध्याप्रसिद्धिवारणाय तत्स्थेति विशेषणम्। एवमाशङ्कितमनुमानमाभाससाम्येन दूषयति॥ नेति। अन्यथा तत्राप्यनादिभावरूपत्वे सति घटनिवर्त्यः कश्चन पदार्थः सिध्येदिति भावः। प्रथमानुमानदूषणेनैव नित्सुखोक्तमनुमानान्तरं च निरस्तमित्याह॥ एतेनेति। विगीतो विवादविषयीभूतः। देवदत्तभ्रम इत्यर्थः॥ एतदिति। एतस्य विगीतभ्रमस्य यज्जनकमबाध्यं तदतिरिक्तमुपादानं यस्य स इत्यर्थः। दृष्टान्ते मैत्रभ्रमे देवदत्तभ्रमजनकाबाध्यातिरिक्तमैत्रीयान्तः करणोपादानकत्वेन साध्यं बोध्यम्। भ्रमान्तरेंऽशतः सिद्धसाधनतावारणाय विगीत इति पक्षविशेषणम्। साध्ये आत्माद्युपादानकत्वेनार्थान्तर वारणायाबाध्यतिरिक्तेति। परमते साध्याप्रसिद्धिवारणायैतज्जनकेति। एतज्जनकाबाध्यातिरिक्तकारणक इत्येवोक्ते तादृशप्रागभावादिजन्यत्वेनार्थान्तरवारणायोपादानेति। अनेन भ्रमोपादानमज्ञानं सिध्यतीति भावः॥ निरस्तमिति। चैत्रेच्छैतज्जनका बाध्यातिरिक्तोपादानिका इत्छात्वान्मैत्रेच्छावत्। चैत्रसुखादिकमुक्तसाध्यवत् सुखत्वान्मैत्रसुखवदित्याबाससाम्येन निरस्तमित्यर्थः। आद्यानुमाने प्रतिज्ञावाक्यगतपदानां परस्परविरोधं चाह॥ अनादित्वेति। प्रकरणसमत्वं चाह॥ देवदत्तेति। देवदत्तगतो य एतत्प्रमाप्रागभावस्तदतिरिक्तस्यानादेर्निवर्तिका नेत्यर्थः। दृष्टन्ते मैत्रप्रमादौ स्वप्रागभावनिवृत्तिरूपत्वेन तन्निवर्तकत्वं नेति न साध्यवैकल्यम्। अत एवोत्तरानुमाने तथैव वक्ष्यति। यद्वा देवदत्तगतेति प्रमाप्रागभावयोरन्यतरस्य विशेषणमुत तत्स्थश्चासौ प्रमाप्रागभावातिरेकी चेति तदतिरेकिणोऽनादेर्विशेषणम्। नाद्यः । वृत्तिरूपप्रमाया अन्तः करणनिष्ठत्वेन देवदत्तनिष्ठत्वाभावात्। अभावस्यापि प्रतियोगिसमान देशत्वेनान्तः करणनिष्ठत्वेन देवदत्ताद्यनिष्ठत्वाद्बाधापत्तेः। द्वितीये दोषमाह॥ देवदत्तेति। देवदत्तगतस्यैतत्प्रमाप्रागभावातिरिक्तस्यानादेर्निवर्तिका नेत्यर्थः। एवं च दृष्टन्ते मैत्रप्रमादौ स्वप्रागभावनिवर्तकत्वेऽपि देवदत्तगतानादिनिवर्तिकत्वं नेति न साध्यवैकल्यम्॥ सत्प्रतिपक्षतेति। प्रकरणसमतेत्यर्थः। उक्तं हि न्यायकल्पलतायाम्। स्वपरपक्षसिद्धावपि त्रिरूपो हेतुः प्रकरणसम इति।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ अविद्यायां चेति। चशब्दः प्रकृतत्वानुसन्धानार्थः। तदेव दर्शयति॥ एवंविधायामिति। उक्तलक्षणलक्षितायामित्यर्थः। यद्वा वस्तुसिद्धेर्लक्षणप्रमाणाधीनत्वेन लक्षणासम्भवेन तदसिद्धिमुक्त्वा प्रमाणाभावेनापि तदसिद्धिं वक्तुं पृच्छति॥ एवंविधायामविद्यायां प्रमाणं च किमिति। इत्येवं चशब्दो भिन्नक्रमेण योज्यः। यद्वा किमित्याक्षेपः। तथा च न केवलं किमपि लक्षणं नास्तीति किन्नाम प्रमाणं च किमस्ति न किमपीत्यर्थः। एतदसहमानस्तत्त्वप्रदीपोक्तमनुमानप्रमाणमाशङ्कते॥ देवदत्तप्रमेति। देवदत्तगतप्रमेत्यर्थः॥ तत्स्थेति। देवदत्तगतेत्यर्थः। अतिरेकिणोऽतिरिक्तस्य। मात्वात्प्रमात्वात्। अविगीतप्रमा यज्ञदत्तप्रमा। अत्र पक्षे प्रागभावातिरिक्तानाद्यज्ञानमादाय साध्यसिद्धिर्दृष्टान्ते तु देवदत्तीय प्रमाप्रागभावातिरिक्तयज्ञदत्तीयप्रमाप्रागभावमादायेति द्रष्टव्यम्। दृष्टन्त इव पक्षेऽपि साध्यपर्यवसानेनार्थान्तरशङ्का तु बाधादेव तु न युक्ता। अत्र प्रमामात्रपक्षीकारे यज्ञदत्तप्रमाया अपि प्राप्त्या तस्यां च देवदत्तगतप्रमाप्रागभावातिरिक्तानादिभूतयज्ञदत्त प्रमाप्रागभावनिवर्तकत्वस्य सिद्धत्वात्सिद्धसाधनता स्यादतो देवदत्तप्रमेत्युक्तम्। साध्ये तत्स्थे देवदत्तगतेति विशेषणत्यागेऽप्रसिद्धिः स्यात्। दृष्टान्तभूतयज्ञदत्तप्रमायाम बावातिरिक्तानादिनिवर्तकत्वस्य प्रतिवादिनोऽसम्मतत्वात्। अतो देवदत्तगतेत्युक्तम्। देवदत्तगतानादेर्ध्वंसिकेत्येवोक्तौ देवदत्तप्रमाया देवदत्तगतानादिभूतस्वप्रागाभावनिवर्तकत्वेन सिद्धसाधनता स्यादतः प्रमाप्रागभावातिरिक्तेत्युक्तम्। अनादिपदत्यागे देवदत्तप्रमाया देवदत्तगत प्रमाप्रागभावातिरिक्तपूर्वप्रमाया निवर्तकत्वेन तादृशप्रमाप्राग भावातिरिक्तमिथ्याज्ञाननिवर्तकत्वेन वा सिद्धसाधनता वारणायानादीत्युक्तम्। पूर्वप्रमामिथ्याज्ञानयोरनादित्वाभावान्नोक्तदोषः॥ घटोऽयमिति। दृष्टान्तभूते घटान्तरे एतद्धटप्रागभावातिरिक्त स्वप्रागभावनिवर्तकत्वेन साध्यपर्यवसानम्। एवमेव पक्षे साध्यपर्यवसानेनार्थान्तरता तु बाधादेव न शङ्क्या। तथा चैतद्धटनिवर्त्यो घटप्रागभावातिरिक्तोऽप्यनादिभूतः पदार्थः कश्चित्सिध्येदिति भावः॥

 आभासेत्यादि। पूर्वोक्तानुमानस्येति शेषः। अप्राप्तदूषणप्राप्तिर्योगः प्राप्तदूषणपरिहारलक्षणं क्षेमः। तथा च पूर्वोक्तानुमानस्याभासानुमानेन समानौ योगक्षेमौ यस्य तत्तथोक्तं त्त्वादित्यर्थः। तत्त्वप्रदीपोक्तानुमानान्तरमप्याभासानुमानसमानयोगक्षेमत्वेनैव निरस्तमित्याह॥ एतेनेति॥ विगीतो भ्रम इति। विमतः प्रपञ्चभ्रम इत्यर्थः॥ एतज्जनकेति। पक्षीभूतजगद्भ्रमजनकं यदबाध्यत्वं तदतिरिक्तोपादानक इत्यर्थः। बाध्योपादानक इति फलितार्थः। एतज्जनकाबाध्यातिरिक्तत्वं नामैतज्जनकाबाध्यभिन्नत्वमिदं चविशिष्टस्यैतज्जनकाभाध्यस्याभावरूपम्। इदं च दृष्टान्तभूतः सम्प्रतिपन्नो यो रूप्यभ्रमस्तदुपादाने शुक्त्यज्ञानेऽबाध्यत्वरूपविशेष्यस्य सत्त्वेऽप्येतज्जनकत्वरूपविशेषणाभावेन पक्षीभूतभ्रमजनके त्वज्ञाने एतज्जनकत्वरूपविशेषणस्य सत्त्वेऽप्यबाध्यत्वरूपविशेष्याभावेन विशिष्टाभावोऽनुगतः। पक्षेऽपि दृष्टान्त इव न विशेषणाबावमादाय विशिष्टाभावसिद्धिः। पक्षीभूतभ्रमस्य यदुपादानं तस्य पक्षभूतभ्रमजनकतया तत्रैतज्जनकातिरिक्तत्वस्य बाधितत्वात्। पक्षीभूतभ्रमेऽबाध्यातिरिक्तं बाध्यं यदज्ञानं तदुपादानकत्वमादाय साध्यसिद्धिः। दृष्टान्तभूतभ्रमे तु पक्षीभूतभ्रमजनकातिरिक्तशुक्त्यज्ञानोपादनकत्वामादायेति विवेकः। बाध्योपादानक इत्येवोक्ते दृष्टान्तेऽप्रसिद्धिः स्यात्। रूप्योपादाने शुक्त्यज्ञाने बाध्यत्वस्य प्रतिवाद्यसम्मतत्वादतो नञ्द्वयगर्भं साध्यं कृतम्। तच्च विशेषणाभावेनोक्तरीत्या दृष्टान्तेऽस्तीति न दोष इत्यवधेयम्।

 इदमप्याभाससमानयोगक्षेमत्वेन निरस्तम्। तथा हि। अयं घट एतज्जनकाबाध्यभिन्नोपादानको घटत्वाद्धटान्तरवत्। घटान्तरोपादानेऽबाध्यत्वरूपविशेष्यस्य सत्त्वेऽकप्येतज्जनकत्वरूपविशेषणस्याभावेन पक्षीभूतघटोपादाने एतज्जनकत्वरूपविशेषणस्य सत्त्वेऽप्यबाध्यत्वरूपविशेष्याभावेन विशिष्टाभावस्य पक्षदृष्टान्तयोः सद्भावादिति भावः। यद्वैतेनेति वक्ष्यमाणसत्प्रतिपक्षत्वपरामर्शः। तत्प्रकारश्च विगीतो भ्रम एतज्जनकाबाध्यातिरिक्तोपादानको विभ्रमत्वात्सम्मतवदिति न्यायामृतोक्तरीत्या द्रष्टव्यः। तत्र दृष्टान्तीकृतभ्रमोपादानभूते शुक्त्यज्ञाने ज्ञाननिवर्त्यत्वारव्यबाध्यत्वरूप विशेष्यसद्भावेऽप्येतज्जनकत्वरूपविशेषणाभावेन पक्षीभूतप्रपञ्चब्रमजनके चाज्ञाने एतज्जनकत्वरूपविशेषणसद्भावेऽपि बाध्यत्वरूपविशेषस्यास्मद्रीत्याऽभावेन विशिष्टाभावोऽनुगत इति द्रष्टव्यम्। देवदत्तप्रमापक्षकानुमानस्याभाससाम्यमुक्त्वा बाधं चाह॥ अनादित्वेति। योऽनादिभावः स न निवर्तत इत्यस्ति व्याप्तिः। अन्यथा ब्रह्मणोऽपि निवर्त्यत्वापत्तेः। तथा चाज्ञानस्याप्यनादिभावत्वेनानिवर्त्यत्वे सिद्धे देवदत्तगतप्रमाया अनादिभूताज्ञाननिवर्तकत्वे साध्ये बाध इत्यर्थः। पूर्वानुमाने देवदत्तगतप्रमाया देवदत्तगतप्रमाप्रागभावतिरिक्ताज्ञान निवर्तकत्वं पर्यवसितम्। तद भावसाधनेन सत्प्रतिपक्षत्वं चाह॥ देवदत्तप्रमेति॥ एतत्प्रमेति। घटादिप्रमेत्यर्थः। अनादेरज्ञानस्येत्यर्थः। अन्यथा सम्प्रतिपन्नाया यज्ञदत्तप्रमाया देवदत्तगतघटप्रमाप्राग भावातिरिक्तानादिभूतस्वगतघटप्रमाप्रागभावनिवर्तकत्वेन साध्यवैकल्यं स्यादिति द्रष्टव्यम्।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------  
 उo----अविद्याप्रमाणमपि दूषयितुं प्रतिजानीते॥ अविद्यायां चेति। एवंविधायामुक्तलक्षणविशिष्टायाम्। अनेनाविद्याया भवद्भिरङ्गीकारात्तत्र प्रमाणखण्डनादि व्याहतमिति निरस्तम्। किं शब्द आक्षेपे। न किमपीत्यर्थः। प्रत्यक्षस्य सर्वप्रमाणज्येष्ठत्वेऽप्यवश्यमेषाऽविद्येति पञ्चपादिकायामविद्यासद्भावेऽनुमानमेवादावुक्तम्। अवश्यमिति पदादनुमानं सूचितम्। एष्येति प्रत्यक्षमिति तत्त्वसन्दीपनोक्तेः। अतोऽनुमानमेवादौ शङ्कते॥ देवदत्तेति। देवदत्तगतप्रमेत्यर्थः। अन्यथा देवदत्तविषयकयज्ञदत्तगतप्रमामादाय सिद्धसाधनत्वात्। रूपादिज्ञाने सिद्धार्थतानिवृत्त्यै ज्ञानमित्यनुक्त्वा प्रमेत्याह। धर्म्यंशप्रमाणप्रवृत्तेरिद मित्याकाराया अज्ञानानिवर्तिकाया अपेक्षितत्वाय विमतेत्यपि पूरणीयम्। साध्ये तु यज्ञदत्तप्रमायामभावातिरिक्तानादिनिवर्तकत्वासम्मत्याऽप्रसिद्धि निवृत्त्यै तत्स्थेति।देवदत्तविशिष्टेत्यर्थः। यज्ञदत्तप्रमाप्रागभावमादाय सिद्धसाधनताव्यावृत्त्यै प्रमाप्रागभावातिरेकिण इति। पूर्वज्ञानं मिथ्याज्ञानं वाऽऽदाय तन्निवृत्त्यै अनादेरिति। अत्र केचित्। साध्ये तत्स्थेति प्रमाप्रागभावविशेषणम्। न प्रमायाः। तस्या अन्तःकरणसमवेतत्वेन देवदत्तगतत्वाभावात्। देवदत्तसम्बन्धित्वमात्रविवक्षायां तु यज्ञदत्तनिष्ठदेवदत्तनिषयकप्रमाप्रागभावातिरिक्तदेवदत्तीयघटप्रमाप्रागभाव निवर्तकत्वेन सिद्धसाधनादित्याहुः। तन्न। पक्षे देवदत्तगतेत्यस्य प्रमाविशेषणोक्त्ययोगात्। अतस्तार्किकरीत्यैवेदमुभयत्र प्रमाविशेषणमुपात्तमिति न कोऽपि दोष इति। अत्र पक्षे प्रागभावातिरिक्तानाद्यज्ञानमादाय साध्यसिद्धिः। दृष्टन्ते तु देवदत्तीय प्रमाप्रागभावभिन्नयज्ञदत्तीयप्रमाप्रागभावमादायेति बोध्यम् ॥ मात्वादिति। प्रमात्वादित्यर्थः॥ अविगीतप्रमा यथेति। यज्ञदत्तप्रमावदित्यर्थः॥ इत्याद्याभासेति। चैत्रेच्छा स्वप्रागभावातिरिक्ताभावनिवर्तिका इच्छात्वान्मैत्रेच्छावदित्यादेरादिपदाद्ग्रहणम्। तत्त्वप्रदीप्रोक्तानुमानान्तरमप्यतिदेशेन दूषयति॥ एतेनेति॥ घटोऽयमेतज्जनकाबाध्यातिरिक्तोपादानकः घटत्वाद्धटान्तरवदित्याद्याभास साम्येनेत्यर्थः।

 मैत्रभ्रमे सिद्धसाधनतावारणाय विगीतेति॥ विगीतेति। चैत्रीय इत्यर्थः॥ एतज्जनकेति। एतज्जनकं यदबाध्यं तदतिरिक्तोपादानक इत्यर्थः। परमते साध्याप्रसिद्ध्याऽप्रसिद्धिनिवृत्त्यै एतज्जनकेति। चैत्रभ्रमजनकेत्यर्थः। आत्माद्युपादानकत्वेनार्थान्तरवारणाय बाध्यातिरिक्तेति। प्रागभावादिजन्यत्वेनार्थान्तरताव्यावृत्त्यै कारणपदं त्यक्त्वोपादानपदप्रयोगः कृतः। अत्र पक्षीकृते चैत्रभ्रमे एतज्जनकातिरिक्तोपादानकत्वस्य बाधादबाध्यातिरिक्तोपादानकत्वमादाय साध्यसिद्धिः। दृष्टान्तीकृते मैत्रभ्रमे त्वबाध्यातिरिक्तोपादानकत्वस्याधुनाऽप्य प्रसिद्ध्यैतज्जनकातिरिक्तोपादानकत्वमादायेति मन्तव्यम्॥ संप्रतिपन्नवदिति। मैत्रभ्रमवदित्यर्थः॥ अनादित्वेति। अभावातिरिक्तानादित्व इत्यर्थः॥ देवदत्तगतेति। देवदत्तगतप्रमायाः स्वप्रागभावरूपानादिनिवर्तकत्वेन बाधादाह॥ प्रमाप्रागभावातिरिक्तेति। यज्ञदत्तगतप्रमाप्रागभावातिरिक्तस्वप्रागभावरूपानादिनिवर्तकत्वेन बाध इत्यत उक्तमेतदिति प्रमाविशेषणम्। देवदत्तगतेति तदर्थः। देवदत्तप्रमाप्रागभावातिरिक्तस्वप्रागभावनिवर्तकत्वेन दृष्टान्ते साध्यवैकल्यमित्यत उक्तं देवदत्तगतेति। इदं चानादेर्विशेषणम्। अन्यथोक्तसाध्यवैकल्यापरिहारात्। अत्र दृष्टान्ते देवदत्तगतप्रमाप्राग भावानिवर्तकत्वाभावमादाय साध्यसिद्धिः। पक्षे प्रागभावातिरिक्ताज्ञान निवर्तकत्वाभावमादायेति बोध्यम्॥ सत्प्रतिपक्षता चेति। प्रकरणसममेवेत्यर्थः। एवकारेणास्य दोषस्यापरिहार्यत्वमाह।

 %वादावली--अथ प्रमाणज्ञानं स्वप्रागभावव्यतिरिक्तस्वविषयावरणस्व निवर्त्यस्वदेशगतवस्त्वन्तरपूर्वकं अप्रकाशितार्थप्रकाशकत्वात् अन्धकारे प्रथमोत्पन्नप्रदीपप्रबावदित्यनुमानं मानमस्तु। अत्र च प्रमाणज्ञानं वस्त्वन्तरपूर्वकमित्युक्ते स्वप्रागभावेन सिद्धसाधनता। तन्निवृत्त्यर्थं स्वप्रागभावव्यतिरिक्तेति पदम्। तथाऽपि स्वप्रागभावव्यतिरिक्तस्वजनकसामग्रया सिद्धसाधनम्। तन्निवृत्त्यर्थं स्वविषयावरणेति पदम्। तथाऽप्यदृष्टेन सिद्धसाधनम्। तन्निवृत्त्यर्थं स्वनिवर्त्येति पदम्। अर्थान्तरनिवृत्तये आत्माश्रितदाज्ञानसिद्धये च स्वदेशेति पदमिति।%

  श्री राघवेन्द्रयतिकृता वादावली भावदीपिका  
  ----------------------------

 राo---विवरणोक्तमनुमानमाशङ्कते॥ अथेति। साध्ये स्वपदेन प्रमाणज्ञानं गृह्यते। विशेषणचतुष्टयमपि वस्त्वन्तरविशेषणम्। अत्र प्रमाणेति विशेषणं भ्रान्तावंशतो बाधवारणाय। ज्ञानमिति तु प्रमाणशब्दस्य भावसाधनत्वज्ञापनाय। तेन करणमादाय न बाधः शङ्कनीयः। दूषणसौकर्याय साध्यगतपदानां व्यावर्त्यमाह॥ अत्रेति। सिद्धसाधनतेत्यनन्तरं स्यादिति शेषः॥ तथाऽपीति। प्रागभावेनार्थान्तरताभावेऽपीत्यर्थः। स्वप्रागभावव्यतिरिक्ता या स्वजनकसामग्री तयेत्यर्थः। अदृष्टेन स्वोत्पत्तिप्रतिबन्धकादृष्टेनेत्यर्थः। अर्थान्तरेति। ज्ञानविषये ज्ञानतावदज्ञानविषयेऽप्यज्ञातताऽस्तीति तत्पूर्वकत्वमादायार्थान्तरेत्यर्थः। अप्रकाशितेति हेतुविशेषणं द्वितीयादिप्रकाशे व्यभिचारवारणाय। दृष्टान्ते प्रथमोत्पन्नेति द्वितीयादिप्रमायां साधनवैकल्यवारणायेति।

  श्रीनिवासतीर्थ विरचितः वादावलीप्रकाशः  
  --------------------------  
   
 श्रीo----अथाविद्यायांविवरणकारोक्तमनुमानमाशङ्कते॥ अथ प्रमाणज्ञानमिति। अत्र विवादगोचरापन्नेति पूरणीयम्। अन्यथा वेदान्तजन्यद्वितीयादिज्ञानमादाय बाधः स्यात्। तस्यापि प्रथमज्ञानरूपवस्तुपूर्वकत्वेऽपि तस्य स्वविषयप्रकाशत्वेन स्वविषयावरणत्वाभावाद्बाधः। स्यादिति द्रष्टव्यम्। हेतौ धारावाहिकद्वितीयादिज्ञानेषु व्यभिचारवारणायाप्रकाशितमिति। दृष्टान्ते सौरालोकप्रदेशस्थितदीपप्रभाव्यावृत्त्यर्थमन्धकार इति। द्वितीयादिप्रभासु साधनवैकल्यपरिहाराया प्रथमेत्युक्तम्। तथा च विवादगोचरापन्नं वेदान्तरूपं प्रमाणजन्यं चरमसाक्षात्काररूपं प्राथमिकं ज्ञानमित्यर्थः। साध्ये स्वशब्देन पक्षीभूतं प्रमाणज्ञानं ग्राह्यम्। साध्यस्थविशेषणानां कृत्यं दर्शयति॥

 अत्र चेत्यादिना। स्वजनकसामग्र्या स्वोत्पादकादृष्टादिरूपया। अदृष्टेन स्वप्रतिबन्धकादृष्टेन॥ अर्थान्तरेति। विषयगताज्ञातत्वमादायेति शेषः। यथोक्तं न्यायमृते। स्वप्रागभावं स्वोत्पादकादृष्टं स्वप्रतिबन्धकादृष्टं विषयगतमज्ञातत्वं च व्युदसितुं साध्ये विशेषणानीति। अयमर्थः। अत्र स्वविषयावरणेत्याद्येवोक्ते प्रमाणज्ञानप्रागभावरूपवस्त्वन्तर पूर्वकत्वमादायार्थान्तरता स्यात्। तस्यापि स्वविषयावरणत्वात्। ननु प्रमाणज्ञानप्रागभावस्य स्वशब्दोक्तप्रमाणज्ञानविषयीभूतब्रह्मावरकत्वं कथम्। अभावस्यावरकत्वानङ्गीकारादिति चेत्। सत्यम्। अत्र स्वविषयावरणशब्देन स्वसत्तादशायां कार्यानुत्पादकप्रयोजकत्वस्यैव विवक्षितत्वात्। एवञ्च प्रमाणज्ञानप्रागभावस्यापि स्वसत्तादशायां कार्यानुत्पादकप्रयोजकत्वेन स्वविषयावरणत्वात्। आत्मनिष्ठत्वेन प्रमाणज्ञानसमानदेशत्वात्। स्वनिवर्त्यवाच्च। ननु प्रमाणज्ञानप्रागभावस्य कथं प्रमाणज्ञाननिवर्त्यत्वम्। प्रमाणज्ञाननिवर्त्यत्वं नाम स्वजन्यध्वंसप्रतियोगित्वमेव हि स्वनिवर्त्यत्वम्। न हीदं प्रमाणज्ञानप्रागभावे युक्तम्। अभावाभावस्य भावत्वेन प्रतियोगिन एव प्रागभावध्वंसरूपत्वेन प्रमाणज्ञानस्यैव प्रमाणज्ञानप्रागभावध्वंसरूपतया स्वस्य स्वजन्यत्वाभावादिति चेत्। सत्यम्। अभावाभावो भावव्याप्य इति मते प्रागभावनिवृत्तेः। प्रतियोग्यन्यत्वात्। प्रमाणज्ञानजन्यध्वंस प्रतियोगित्वरूपं स्वनिवर्त्यत्वं प्रमाणज्ञानप्रागभावेऽस्त्येवातः स्वप्रागभावव्यतिरिक्तेत्युक्तम्। स्वविषयावरणपदत्यागे प्रमाणज्ञानोत्पादकादृष्टरूपवस्त्वन्तरपूर्वकत्वमादायार्थान्तरता स्यात्। तस्यापि स्वप्रागभावव्यतिरिक्तत्वात्। अदृष्टस्य फलनाश्यत्वेन प्रमाणज्ञानोत्पादकादृष्टस्य प्रमाणज्ञाननाश्यत्वात्। आत्मगतत्वेन प्रमाणज्ञानसमानदेशत्वाभावाच्चात उक्तं स्वविषयावरणेति। तस्योत्पत्त्यनुकूलत्वेन स्वसत्तादशायां कार्यानुत्पादकप्रयोजकत्व रूपस्वविषयावरणत्वाभावान्न तदादायार्थान्तरता। स्वनिवर्त्यपदत्यागे प्रमाणज्ञानोत्पत्तिप्रतिबन्धकादृष्टरूपस्त्वन्तरपूर्वकत्वमादायार्थान्तरता स्यात्। तस्यापि स्वप्रागभावव्यतिरिक्तत्वात्। स्वोत्पत्तिप्रतिबन्धकत्वादेव स्वसत्तादशायां प्रमाणज्ञानस्य कार्यानुत्पादकप्रयोजकत्वेन स्वविषयावरणत्वात्। आत्मनिष्ठत्वेन स्वदेशगतत्वाच्चात

उक्तं स्वनिवर्त्येति। लोके प्रतिबन्धकनिवृत्त्यनन्तरमेव कार्योत्पत्तिदर्शनेन कार्योत्पत्त्या प्रतिबन्धकनिवृत्त्यभावेन प्रमाणज्ञानोत्पत्तिप्रतिबन्धकादृष्टस्य प्रमाणज्ञाननिवर्त्यत्वाभावान्न तेनार्थान्तरता। स्वदेशगतपदत्यागे विषये ज्ञाततावदज्ञातताऽपि काचन तिष्ठति। एवञ्च विषयगताज्ञानत्वमादायार्थान्तरता स्यात्। तस्यापि स्वप्रागभावव्यतिरिक्तत्वात्स्वविषयावरणत्वात्स्वनिवर्त्यत्वाच्चात उक्तं स्वदेशगतेति। अज्ञातत्वस्य स्वदेशगतत्वाभावान्न तेनार्थान्तरतेति द्रष्टव्यम्। स्वदेशगतपदस्य कृत्यान्तरं दर्शयति॥ आत्माश्रितेति। तथा चोद्देश्यसिद्ध्यर्थं चेदं विशेषणमिति भावः। वस्त्वन्तरं वस्तुविशेषः। हेतावालोकोत्पन्नप्रदीपप्रभायां व्यभिचारवारणायाप्रकाशितेत्युक्तम्।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---विवरणोक्तमनुमानमाशङ्कते॥ अथेति। अत्र विगीतमिति पक्षविशेषणम्। तत्कृत्यं च प्राग्वत्। रूप्यादिज्ञानेऽबाधाय प्रमाणपदम्। ज्ञानमिति प्रमाणशब्दस्य भावसाधनत्वज्ञापनाय। तेन न करणमादाय बाधः। साध्ये पदकृत्यं चाग्रे वक्ष्यति। हेतौ धारावाहिकद्वितीयादिज्ञानेषु व्यभिचारनिरासायाप्रकाशितेति। अर्थपदं तु स्पष्टींकरणार्थम्। दृष्टान्ते सौरालोकप्रदेशस्य प्रदीपप्रभाव्यावत्त्यर्थमन्धकार इति। द्वितीयादिप्रभासु साध्यसाधनवैधुर्यपरिहाराय प्रथमेत्युक्तमिति सर्वं समञ्जसम्॥ स्वजनकसामग्र्येति। तस्याः स्वविषयावरणत्वाभावात्तद्व्यावृत्तिरिति भावः॥ अदृष्टेनेति। स्वप्रतिबन्धकादृष्टेनेत्यर्थः। प्रमाणज्ञानस्य स्ववृत्तिप्रतिबन्धकादृष्टनिवृत्तिपूर्वकत्वात्तादृशादृष्टस्य प्रमाणज्ञाननिवर्त्यत्वं नास्तीति तद्व्यावृत्तिः॥ अर्थान्तरेति। विषयगताज्ञाततामादायेति शेषः। मिध्याज्ञानं व्यावर्तयितुं वस्त्वन्तरेत्युक्तमिति बोध्यम्।

 %वादावली---नानेनानुमानेन त्वदभिमताज्ञानसिद्धिः। जडेऽज्ञानानभ्युपगमेनान्तःकरणवृत्तिलक्षणप्रमाणज्ञानानं तथाविधवस्तुपूर्वकत्वाभावेऽपि हेतोस्तत्र सद्भावादनैकान्तिकत्वात्। व्यर्थं च स्वप्रागभावव्यतिरिक्तेति विशेषणम्। स्वनिवर्त्यविशेषणेनैव तद्व्यावृत्तेः। न हि भावः स्वप्रागभावनिवर्तकः। अपि तु भावोत्पत्तिरेव तत्प्रागभावनिवर्तिका। भावाभावयोः सहावस्थानविरोधात्। अतः स्वनिवर्त्यविशेषणेनैव स्वप्रागभावव्यावृत्तेर्व्यर्थं स्वप्रागभावव्यतिरिक्तेति विशेषणम्।%

  श्री राघवेन्द्रयतिकृता वादावली भावदीपिका  
  ----------------------------- 

 राo---एवमनूदितमनुमानं दूषयति॥ नेति। अत्र प्रमाणज्ञानमित्यनेन चैतव्यं पक्षीक्रियते उत वृत्तिर्वा। आद्ये दोषमाह॥ जड इति। "आश्रयत्वविषयत्वभागिनी निर्विशेषचितिरेव केवला। पूर्वसिद्धतमसो हि पश्चिमो नाश्रयो भवति नापि गोचर" इति विवरणोक्तेर्जड विषयकाज्ञानानभ्युपगमेनेत्यर्थः॥ ज्ञानानामिति। जडविषयकाणामिति शेषः॥ तथाविधेति। स्वप्रागभावेत्यादि विशेषणविशिष्टेत्यर्थः। इदं तु साध्याभावोपपादनाय। अनैकान्तिकत्वादित्युपलक्षणम्। सुखादिविषयकचैतन्ये बाधोऽपि बोध्यः। द्वितीयेऽपि परोक्षवृत्तिर्वाऽपरोक्षवृत्तिर्वा। आद्येऽप्याह॥ जड इति। ज्ञानानां परोक्षज्ञानानामित्यर्थः।
द्वितीयेऽप्याह॥ जड इति। ज्ञानानामपरोक्षज्ञानानाम्। पक्षद्वये बाधोऽपि बोध्यः। स्वविषयावरणवस्त्वन्तरस्याभावात्। साध्ये विशेषणवैय्यर्थ्यं चाह॥ व्यर्थं चेति॥ तर्हि प्रागभावव्युदासः कथमित्यत आह॥ स्वेति। तदेवोपपादयति॥ न हीति। ननु भावः कुतः स्वप्रागभावनिवर्तक इत्याशङ्क्य नाजत एकोऽन्यं हन्ति नाप्यन्याधार इति न्यायेन समानाधिकरणयोरेव निवर्त्यनिवर्तकभावात्। भावाभावयोश्च सहानवस्थानान्न निवर्त्यनिवर्तकभाव इत्याह॥ भावेति॥ उक्तं विशेषणवैय्यर्थ्यमुपसंहरति॥ अत इति। भावस्याभावनिवर्तकत्वाभावादित्यर्थः।

  श्रीनिवासतीर्थ विरचितः वादावलीप्रकाशः  
  --------------------------

 श्री--o॥ त्वदभिमतेनि। भावरूपेत्यर्थः॥ अन्तःकरणवृत्तीति। मनोवृत्तीत्यर्थः॥ ज्ञानानामिति। घटादिज्ञानानामित्यर्थः॥ तथाविधेति। स्वप्रागभावव्यतिरिक्तेत्यादि विशेषणचतुष्टयोपेतवस्त्वित्यर्थः॥ अभावेऽपीति। अनेन साध्याभाव उक्त इति द्रष्टव्यम्। ननु तत्रापि घटाद्यज्ञानरूपतथाविधवस्तुपूर्वकत्वमस्त्येवेति साध्यस्यापि सत्त्वान्न व्यभिचार इत्यत उक्तम् ॥ जड इति॥ जडविषय इत्यर्थः॥ जडावरकेति यावत्। प्राप्तप्रकाशप्रतिबन्धरूपावरणकृत्याभावेन जडावरकाज्ञानानब्युपगमादिति भावः। यथोक्तम्। "अप्रकाशस्वरूपत्वाज्जडे ज्ञानं न मन्यत" इति॥ हेतोरिति। अप्रकाशितार्थप्रकाशकत्वरूपहेतोरित्यर्थः। ननु स्वप्रागभावमादायार्थान्तरतापरिहाराय तद्विशेष्णं सार्थकमिति चेत्तत्राह॥ स्वनिवर्त्येति॥ स्वनिवर्त्यत्वं नाम स्वजन्यध्वंसप्रतियोगित्वं तत्प्रमाणज्ञानप्रागभावे नास्ति। कुत इत्यत आह॥ न हीति भाव इति। प्रमाणज्ञान इति यावत्। तथा च प्रमाणज्ञानप्रागभावनिवृत्तेः स्वजन्यत्वं नास्तीति भावः॥ भावोत्पत्तिरेवेति॥ प्रतियोग्यापत्तिरेवेत्यर्थः॥ प्रागभावनिवर्तिकेति॥ प्रागभावविपत्तिनिवृत्तिरूपेत्यर्थः॥ प्रागभावनिवर्तिकेति॥ प्रागभावविपत्तिनिवृत्तिरूपेत्यर्थः। तथा हि। प्रतियोग्यापत्तिरेव प्रागभावनाशः। कुत इति चेत्। प्रागभावनाशस्य प्रतियोगिसामग्रीजन्यत्वेन प्रतियोग्यात्मकत्वादिति भावः। नन्वेकसामग्रीजन्यत्वेन प्रागभावप्रतियोगिप्रागभावनिवृत्तेरभेदोक्तौ कटतन्तुरूपयोरप्यभेदः स्यात्तन्तुलक्षणैकसमवायिकारणजन्यत्वादिति चेन्न। एकसामग्रीजन्यत्वाभावात्। पटोत्पत्तौ तन्तुद्वय संयोगस्यासमवायिकारणत्वेन तन्तुरूपोत्पत्तौ तन्त्ववयवगतरूपस्या समवायिकारणत्वेन सामग्रीभेदात्। ननु प्रागभावध्वंसस्य प्रतियोगिसामग्रीजन्यत्वे सोपादानकत्वं स्यादिति चेन्न। इष्टपत्तेः। यत्र ध्वंसः प्रतियोगिभिन्नस्तत्र निरुपादानकत्वं प्रकृते च प्रागभावनिवृत्तिः प्रतियोग्यात्मिकैवेति सोपादानकत्वे दोषाभावात्। यथोक्तम्। प्रतियोग्यापत्तिरेवाभावविपत्तित्वस्य प्रागभावे दृष्टत्वादिति। किञ्च प्रमाणज्ञानस्य स्वप्रागभावनिवर्तकत्वे वध्यघातकभावरूपविरोधः प्राप्तः। वध्यधातकभावविरोधश्च मूषकमार्जारवत्सहावस्थानसापेक्ष। तर्ह्यस्तु प्रमाणज्ञानस्यापि स्वप्रागभावेन सहावस्थिततया तन्निवर्तकत्वमिति चेत्तत्राह॥ भावाभावयोरिति॥ प्रतियोगितदभावयोरित्यर्थः॥ विरोधादिति। भावाभावयोर्हि परस्परप्रतिक्षेपरूपतया साक्षाद्विरोधस्तद्द्वारा जन्ययोस्तज्ज्ञानयोर्वाक्ययोरिति स्थितिः। तयोश्च सहावस्थाने लोके विरोधवार्तैवोच्छिद्येत। सर्वविरोधामानां तन्मूलकत्वादिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--- किमत्र चिद्रूपज्ञानं धर्म्युत वृत्तिरूपम्। नाद्यः। एवं सति वृत्तेर्विपक्षत्वेन तत्र व्यभिचारादित्यत आह॥ जड इति॥ द्वितीये किमनात्मविषयज्ञानं धर्म्युतात्मविषयम्। नाद्यः। आत्मावरकस्याज्ञानस्यानङ्गीकारेण तत्साधने बाधापातात्। द्वितीये त्वनात्मज्ञानस्य विपक्षत्वात्तत्र व्यभिचार इत्याह॥ जड इति। एवञ्च प्रतिज्ञादूषणस्यावसरप्राप्तत्वात्कथं प्रथमं हेतुदोषोक्तिरिति निरस्तम्। ननु विप्रतिपन्नस्यात्मज्ञानस्यानात्मज्ञानस्य च धर्मित्वम्। न च बाधः। घटाद्यवच्छिन्नचैतन्यं प्रत्यक्षाद्यविषयत्वेनोपेयते। तच्चाज्ञानावृतमिति कथं इत्याद्यपरितुष्यन्नाह॥ व्यर्थं चेति॥ तद्व्यावृत्तेरिति॥ स्वप्रागभावव्यावृत्तेरित्यर्थः॥ भावोत्पत्तिरेवेति। अत्र कार्याव्यवहितलक्षण उत्पत्तिशब्दार्थः। ननु भावः स्वप्रागभावनिवर्तको न भवतीत्येतत्कुत इत्यत आह॥ भावाभावयेरिति॥ सहावस्थानविरोधादिति॥ सहावस्थानाभावादित्यर्थः। सहावस्थानाभावे च कथं भावस्याभावनिवर्तकत्वम्। "नाजात एकोऽन्यं हन्ति नाप्यन्याधार" इति न्यायेन सहानवस्थितयोर्वध्यघातकभावायोगादिति भावः।

 %वादावली--किञ्च सत्यतथाविधवस्तुपूर्वकत्वे साध्ये सिद्धसाधनम्। अनिर्वचनियतथाविधवस्तुपूर्वकत्वे साध्ये साध्यविकलो दृष्टन्तः। अविशेषिततथाविधवस्तुपूर्वकत्वे साध्येऽप्रसिद्धविशेषणता। प्रामाणिकाप्रामाणिकयोः साधारणधर्मस्याप्यप्रामाणिकत्वात्। अनिर्वचनीयस्य केनापि प्रमाणेनाप्रमितत्वात्। न हि शशविषाणगोविषाण योर्विषाणत्वसामान्यमस्ति। ज्ञानप्रतिबन्धकपापस्यसिद्धतया सिद्धसाधनत्वं च। ज्ञाननिवर्त्यत्वात्तस्यापि।%

  श्री राघवेन्द्रयतिकृता वादावली भावदीपिका  
  ----------------------------

 राo---किञ्च वस्त्वन्तरपूर्वकत्वमित्यत्र सत्यवस्त्वन्तरपूर्वकत्वं, साध्यमुतानिर्वचनीयवस्त्वन्तरपूर्वकत्वमाहोस्वित्सत्यानिर्वचनीय साधारणवस्त्वन्तरपूर्वकत्वमिति त्रेधा विकल्पं हृदि कृत्वा क्रमेण निरस्यति॥ किञ्चिति॥ तथाविधेति॥ उक्तविशेषणविशिष्टेत्यर्थः॥ सिद्धसाधनमिति। सत्यभावरूपाज्ञानस्यास्माभिरङ्गीकारादिति भावः॥ साध्यविकल इति। तमसोऽनिर्वचनीयत्वासिद्धेरिति भावः। अप्रसिद्धत्वमेवोपपादयितुं सामान्यन्यायमाह॥

प्रामाणिकेति॥ ततः किमित्यत आह॥ अनिर्वचनीयस्येति। प्रामाणिकाप्रामाणिकयोः सामान्यधर्मो नेत्येतत्प्रसिद्धमित्याह॥ न हीति॥ दोषान्तरं चाह॥ ज्ञानेति॥ ज्ञानप्रतिबन्धकेति स्वविषयावरणत्वख्यापनायोक्तम्। ज्ञानप्रागभावभिन्नत्वं ज्ञानदेशगतत्वं च स्पष्टम्। ज्ञाननिवर्त्यत्वे तु विवादादाह॥ ज्ञानेति।

  "अग्निचित्कपिला सत्रं राजा भिक्षुर्महोदधिः।  
   दृष्टमात्राः पुनन्त्येते तस्मात्पश्येत नित्यश॥"

 इति स्मृत्याऽग्निचित्कपिलादि दर्शनस्य दुरितादिनिवर्तकत्वस्य, सेतुं दृष्ट्वा समुद्रस्य ब्रह्महत्यां व्यपोहतीति सेतुदर्शनस्य ब्रह्महत्यादिपापनिवर्तकत्वस्य च प्रसिद्धत्वादिति भावः। ननु सेत्वादिदर्शनस्य सेतुविषयाज्ञाननिवृत्तिद्वारेण स्वजन्यादृष्टद्वारेण वा ब्रह्महत्यादिनिवर्तकत्वं न साक्षात्। प्रकृते च साक्षाज्ज्ञाननिवर्त्यत्वं विवक्षितमिति चेन्मैवं वोचः। सेतुदर्शनेन युगपदज्ञानब्रह्महत्ययोर्द्वयोरपि निवृत्तिसम्भवात्। ब्रह्महत्यायाः सेत्वज्ञानानुपादानत्वेनाज्ञाननिवृत्त्या ब्रह्महत्यादिनिवृत्तिरित्यस्यासम्भवदुक्तिकत्वाच्च। यदप्यदृष्टद्वारेणेति तदपि न साधनीयः। सेतुदर्शनानन्तरमेव ब्रह्महत्यादिनिवृत्तिसम्भवे तस्यादृष्टद्वारत्वकल्पने मानाभावात्। अन्यथा दृष्टमात्राः पुनन्तीति सेतुं दृष्ट्वेति श्रुतदर्शनत्यागेन तज्जन्यादृष्टस्य निवर्तकत्वकल्पने तरति शोकमात्मविदिति तदा विद्वान्नामरूपाद्विमुक्त इति श्रुतस्यापि ज्ञानस्य त्यागेन तज्जन्यादृष्टस्यैवाज्ञाननिवर्तकत्वं स्यात्। नन्वथाऽपि न ज्ञानत्वेन सेतुदर्शनादेर्ब्रह्महत्यादिनिवर्तकत्वम्। किन्तु विहितक्रियात्वेन। प्रकृते च ज्ञानत्वेन तन्निवर्त्यत्वं विवक्षितमिति चेन्न। ब्रह्मज्ञानस्यापि विहितक्रियात्वेनैवाज्ञाननिवर्तकत्वं न तु ज्ञानत्वेनेति सुवचत्वादित्यास्तां विस्तारः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---तथाविधेति। स्वप्रागभावव्यतिरिक्तेत्यादिविशेषणोपेतेत्यर्थः ॥ सिद्धसाधनमिति। त्वदभिलषितमिथ्यात्वसिद्ध्याऽस्माकं सिद्धसाधनमित्यर्थः॥ साध्यविकल इति। दीपप्रभानिवर्त्यान्धकारस्यानिर्वचनीयताया अस्माकमसिद्धत्वादिति भावः॥ अविशेषितेति। सत्यत्वमिथ्यात्वाभ्यामविशेषितेत्यर्थः। अस्तु प्रामाणिकाप्रामाणिकयोः साधारणधर्मः को दोष इति चेन्न। अदृष्टकल्पनाप्रसङ्गादित्यभिप्रेत्याह॥ न हीति। सिद्धसाधनत्वं चाह॥ ज्ञानप्रतिबन्धकपापस्येति। प्रमाणज्ञानोत्पत्तिप्रतिबन्धकस्य दुरदृष्टस्येत्यर्थः॥ सिद्धतयेति॥ अनुमानात्प्रगित्यर्थः। सिद्धसाधनत्वमर्थान्तरता चेत्यर्थः। ननु तद्व्यावृत्त्यर्थमेव स्वनिवर्त्यपदस्य दत्तत्वात्कथं तेन सिद्धसाधनतेत्यत आह॥ ज्ञाननिवर्त्यत्वात्तस्यापीति। ननु प्रमाणज्ञानोत्पत्तिप्रतिबन्धकपापस्य कथं प्रमाणज्ञाननिवर्त्यत्वम्। प्रतिबन्धकनिवृत्त्यनन्तरमेव तदुत्पादेन तन्निवृत्त्यनुपपत्तेरिति चेत्। उच्यते। अन्यत्र सर्वत्र प्रतिबन्धकनाशानन्तरं कार्योत्पादेऽपि प्रकृते सहकारिसामर्थ्येन जातस्य ज्ञानस्यैव प्रतिबन्धकनिवर्तकत्वं वक्तव्यम्। न चैतददृष्टचरमिति वाच्यम्। यथा भूमावुप्तस्य विक्षिप्तस्य बीजस्य मृगपक्ष्यादिबाधशङ्कया मृन्मेदुरादिनाऽपिधानेऽप्यूष्मादि सहकारिसामर्थ्येनाङ्कुरादिना परिणतस्योर्ध्वगमनेन तदपगमहेतुत्वं दृष्टम्। यथा वा पलालपर्णजातैः पिहितस्यापीक्ष्वङ्कुरस्य सहकारिसामर्थ्येनाभिवृद्धस्य तदपगमहेतुत्वं दृष्टम्। यथोक्तं नैषधे। पलालपर्णजातैः पिहितः स्वयं हि प्रकाशमासादयतीक्षुडिम्भ इति। यथा वाऽज्ञानेनावृत्तं ज्ञानं तेन मुह्यन्ति जन्तव इत्युक्त्वा ज्ञानेन तु तदज्ञानं येषां नाशितमात्मन इत्यज्ञानावृतस्यैव ज्ञानस्य ज्ञाननिवर्तकत्वमुक्तम्। तद्वदिहापीति भाव इत्याहुः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ सिद्धसाधनमिति। मयाऽपि जीवस्वरूपावरकसत्यभावरूपा ज्ञानस्वीकारादिति भावः। अप्रसिद्धविशेषणतामेवाह॥ प्रामाणिकेति॥ ज्ञानप्रतिबन्धकेति। चरमसाक्षात्कारोत्पत्तिप्रतिबन्धकादृष्टस्येत्यर्थः। ननु चरमसाक्षात्कारप्रतिबन्धकापाये सति न तदुत्पत्तिरिति प्रथमं तन्निवृत्तिः। तेन स्वनिवर्त्यपदेनैव चरमसाक्षात्कारप्रतिबन्धकादृष्टव्यावृत्तेः कथं सिद्धसाधनमित्यत आह॥ ज्ञानेति। अन्यथा तस्य मिथ्यात्वासिद्धेः। ज्ञाननिवर्त्यत्वस्य मिथ्यात्वप्रयोजकत्वादिति भावः। उक्तं च। चरमसाक्षात्कारोत्पत्तिप्रतिबन्धकादृष्टस्य तदनिवर्त्यत्वे मिथ्यात्वासिद्ध्या स्वनिवर्त्यपदेन तद्व्यावर्त्यसिद्धेरिति। न च चरमसाक्षात्कारप्रतिबन्धकादृष्टे सति न तदुत्पत्तिरिति प्रथमं तन्निवृत्तिः। कारणात्मना स्थितस्य तस्य ज्ञाननिवर्त्यत्वाच्च मिथ्यात्वमपीति वाच्यम्। तावताऽपि ज्ञाननिवर्त्यत्वाद् व्याहतेः। अन्ये तु ज्ञानप्रतिबन्धकापायस्येत्यस्य प्रतीत एवार्थ इत्यङ्गीकृत्य ज्ञाननिवर्त्यत्वादित्यस्य  
    
  अग्निचित्कपिला सत्रं राजा भिक्षुर्महोदधिः।  
  दृष्टमात्राः पुनन्त्येते तस्मात्पश्येत नित्यश॥

 इति स्मृत्याऽग्निचित्कपिलादिदर्शनस्य दुरितादिनिवर्तकतया, "सेतुं दृष्ट्वा समुद्रस्य ब्रह्महत्यां व्यपोहती"ति सेतुदर्शनस्य ब्रह्महत्यादिपापनिवर्तकतया प्रसिद्धत्वादिति भाव इत्याहुः। इतरे तु ननु पापस्य स्वप्रतिबद्ध्यज्ञानव्यक्तिविशेषनिवर्त्यत्वाभावात्कथं सिद्धसाधनमित्यत आह॥ ज्ञाननिवर्त्यत्वात्तस्यापीति। पक्षीभूतस्य प्रमाणज्ञानमात्रस्य प्रतिबन्धकपापनिवर्तकतावच्छेदकाक्रान्तत्वेन निवृत्तियोग्यत्वात्प्रतिबन्धकपापस्य ज्ञाननिवर्त्यत्वमुपपन्नमिति भाव इत्याहुः।

 %वादावली--किञ्च किमिदं प्रकाशकत्वं नाम। ज्ञापकत्वं वा ज्ञापकाप्यायकत्वं वा ज्ञानत्वं वा। नाद्यः। चक्षुरादौ व्यभिचारात्। दृष्टान्तस्य साधनविकलत्वाच्च। ज्ञाने ज्ञानकारणत्वाभावेनासिद्धेश्च। न द्वितीयः। असिद्धेः। अञ्जनादौ व्यभिचाराच्च। न तृतीयः। साधनविकलत्वात् दृष्टान्तस्य। न किञ्चिदहमवेदिषमिति परामर्शसिद्धः सौषुप्तिकानुभवोऽस्तु प्रमाणमिति चेन्न। तस्य ज्ञानाभावविषयतयोपपत्तेः। नन्वभावप्रतीतेर्धर्मिप्रतियोगिबोधपराधीनतया तदभावे तस्यानुभवितुमयोग्यत्वमिति चेन्न। साक्षिणा धर्मिप्रतियोगिग्रहणोपपत्तेः।%

  श्री राघवेन्द्रयतिकृता वादावली भावदीपिका  
  -----------------------------

 राo---एवं प्रतिज्ञांशं निरस्याप्रकाशितार्थप्रकाशकत्वादिति हेतुं च दूषयितुं पृच्छति॥ किञ्च किमिति। ज्ञापकाप्यायकत्वं ज्ञानहेतुसहकारित्वमित्यर्थः। ज्ञापकत्वं नाम ज्ञानकरणत्वं वा ज्ञानहेतुत्वमात्रं वेति विकल्प्याद्ये दोषमाह॥ चक्षुरिति। चक्षुरादिज्ञानकरणनिवर्त्याज्ञानानभ्युपगमादिति भावः॥ दृष्टान्तस्येति। दीपादिप्रभायां ज्ञानकरणत्वाभावादिति भावः। ज्ञाने पक्षीभूतप्रमाणज्ञाने। एतेन द्वितीयोऽपि निरस्तः॥ असिद्धेरिति। ज्ञाने ज्ञानहेतुसहकारित्वाभावादिति भावः। एतेन तमोनिवर्तकत्वं प्रकाशकत्वमिति प्रत्युक्तम्। अज्ञानान्धकारयोरनुगततमस्त्वाभावात्। शब्दसाम्येनानुगमे च गोत्वेन वाचः शृङ्गित्वसाधनं च स्यादिति भावः। एवमज्ञानेऽनुमानं निरस्य प्रत्यक्षमपि व्युदसितुमाशङ्कते॥ नेति। सुप्तोत्थितस्य तावदेतावन्तं कालं न किञ्चिदहमवेदिषमित्यज्ञानविषयक परमार्शशब्दितस्मृतिरस्तीत्यविवादम्। सा च स्मृतिः सुषुप्तावज्ञानानुभावाभावे न सम्भवतीत्युत्तरस्मृत्यन्थाऽनुपपत्त्या कल्पितसौषुप्तिकानुभव एवाज्ञाने प्रमाणमित्यर्थः। परमर्शस्यान्यथोपपत्तिमाह ॥ तस्येति। परामर्शस्येत्यर्थः। तथा च सौषुप्तिकानुभवोऽपि तत्समानविषयत्वाज्ज्ञानाभावविषयक इति नानेन भावरूपाज्ञानसिद्धिरिति भावः। ननु न ज्ञानाभावविषयकत्वेन तस्यान्यथोपपत्तिर्वक्तुं शक्या। सद्भ्यामधिकरणप्रतियोगिभ्यामभावो निरूप्यत इति न्यायेनाभावज्ञानस्य धर्मिप्रतियोगिज्ञानसाद्यत्वात्तत्सत्त्वे च न किञ्चिदवेदिषमिति ज्ञानसामान्याभावप्रतीत्यसम्भवात्। सुषुप्तौ सर्वेन्द्रियाणामुपरतत्वेन धर्मिप्रतियोगिज्ञानासम्भवाच्च। अतो भावरूपाज्ञानविषयत्वमेव वाच्यमिति शङ्कते॥ नन्विति। तदभावे धर्मिप्रतियोगिबोधाभावे। तस्य ज्ञानाभावस्य॥ साक्षिणेति। तथा च साक्षिणा धर्मिप्रतियोगिग्रहणे सत्यन्तःकरणवृत्तिरूपज्ञानाभावोऽनुभवितुं शक्यः। प्राकृतेन्द्रियाणामुपरमेऽपि स्वरूपेन्दियस्यानुपरमात्। भावरूपाज्ञानस्यापि धर्मिप्रतियोगिनिरूप्यत्वेन तयोर्ज्ञाने च वृत्तेरेव त्वन्मतेऽज्ञानविरोधित्वेन तद्विषयकाज्ञानानुभवायोगेन साक्षिणैव धर्मिप्रतियोगिग्रहणस्य वाच्यत्वात्। अन्यथेदानीं वेदान्तश्रवणादिसाध्यमोक्षहेतुब्रह्मज्ञानप्रागभावस्य सत्त्वेन तज्ज्ञानस्य त्वयाऽपि वक्तव्यत्वाच्चेति भावः।

  श्रीनिवासतीर्थ विरचितः वादावलीप्रकाशः  
  ------------------------- 

 श्रीo---॥ ज्ञापकत्वमिति। साक्षाज्ज्ञानकरणत्वमित्यर्थः ज्ञापकाप्यायकत्वमिति। ज्ञानकरणसहकारित्वमित्यर्थः॥ चक्षुरादाविति। अप्रकाशितार्थज्ञानकरणत्वे सत्यपिस्वनिवर्त्यवस्त्वन्तरपूर्वकत्वाभावाद् व्यभिचार इत्यर्थः॥ दृष्टन्तस्येति। प्रदीपप्रभायां ज्ञानकारणत्वे सत्यपि ज्ञानकरणत्वाभावात्दृष्टान्तस्य साधनवैकल्यमित्यर्थः॥ ज्ञान इति। पक्षीभूते प्रमाणज्ञान इत्यर्थः॥ असिद्धेरिति। पक्षीभूते प्रमाणज्ञाने ज्ञानकरणाप्यायकत्वाभावादसिद्धिरित्यर्थः॥ अञ्जनादाविति। अञ्जनस्य भूम्यन्तर्गतधनादिज्ञानकरणचक्षुः सहकारित्वेऽपि स्वनिवर्त्यवस्त्वन्तरपूर्वकत्वाभावाद्व्यभिचार इत्यर्थः॥ साधनेति। प्रदीपप्रभायां ज्ञानत्वाभावादित्यर्थः। भावरूपाविद्यायां प्रत्यक्षप्रमाणमाशङ्कते। न किञ्चिदिति। न किञ्चिदहमवेदिषमित्युत्तरकालेऽज्ञानस्मरणं तावद्भवति। तच्चानुभवं विना न सम्भवतीति तद्बलात्सुषुप्तौ भावरूपाज्ञानानुभवसिद्धिरिति भावः॥ तस्य ज्ञानाभावविषयतयोपपत्तेरिति। एतावन्तं कालं दुःखं नावेदिषं शुक्तिरूप्यं नावेदिषमित्यादिवन्न किञ्चिदहमवेदिषमिति परामर्शसिद्धसौषुप्तिकानुभवस्यापि ज्ञानाभावविषयकत्वमेव न भावरूपाज्ञानविषयकत्वम्। तथात्वे दुःखशुक्तिरूप्यादावपि भावरूपाज्ञानं कल्प्यं स्यादिति भावः। न चेष्टापत्तिः। अप्रकाशस्वरूपत्वेन मायिना तत्र तदनङ्गीकारादिति ज्ञातव्यम्।  
 शङ्कते॥ नन्विति॥ बोधपराधीनत्वादिति। ज्ञानाधीनत्वादित्यर्थः। तदभावे धर्म्यादिज्ञानाभावे। तस्याभावस्य। अयम्भावः। न किञ्चिदहमवेदिषमिति परामर्शबलेन सुषुप्तौ कल्प्यमानो ज्ञानाभावानुभवोऽहमज्ञ इति वा मयि ज्ञानं नास्तीति वेत्येवंरूपो वक्तव्यः। स न सम्भवति। तथा हि। सद्ब्यामधिकरणप्रतियोगिभ्यामभावो निरूप्यत इति वचनात्। धर्मिभूतात्मज्ञानं प्रतियोगिभूतज्ञानज्ञानं वाऽस्ति न वेति प्रष्टव्यम्। नेति पक्षे धर्मिप्रतियोगिज्ञानाभावादेवाभावज्ञानं न सम्भवति। आद्ये धर्मिप्रतियोगिज्ञानसद्भावादेव न ज्ञानाभावज्ञानं विरोधादिति। साक्षिणेति। तथा च धर्मिभूतात्मनः प्रतियोगिभूतस्य ज्ञानस्य च ज्ञानं साक्षिरूपमस्तीति युक्तं ज्ञानाभावज्ञानमिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------  

 उo---हेतुमपि दूषयति। किञ्चेति॥ ज्ञापकाप्यायकत्वमिति। आप्यै वृद्धाविति धातोर्ज्ञापकवर्धकत्वज्ञापके शक्तिविशेषाधायकत्वमिति यावत्। ज्ञानहेतुसहकारित्वमित्यर्थ इत्यप्याहुः। ज्ञापकत्वं नाम ज्ञप्तिकारणत्वं वा ज्ञप्तिकर्तृत्वं वा। रूपग्राहकं चक्षुरित्यादौ कारणेऽपि कर्त्रर्थककप्रत्ययस्य लक्षणया प्रयोगदर्शनेन विकल्पोपत्तेः। तत्र नाद्य इत्याह॥ चक्षुरादाविति। साक्षात्कारं प्रति व्यापारवत्त्वरूपकारणत्वस्य चक्षुरादौ सत्त्वेऽप्युक्तसाध्याभावादिति भावः। नान्त्य इत्याह॥ दृष्टतन्स्येति। उभयसाधारणदोषमाह॥ ज्ञान इति। कारणत्वसामान्याभावे तद्विशेषयोः कारणत्वकतृत्वयोः सुतरामभाव इत्यशयेनोक्तं ज्ञानकारणत्वाभावेनेति। अन्ये तु ज्ञापकत्वं किं ज्ञानकारणत्वं ज्ञानहेतुत्वमात्रं वेति विकल्प्याद्ये दोषमाह॥ चक्षुरिति। चक्षुरादिज्ञानकारणनिवर्त्याज्ञानानाभ्युपगमादिति भावः॥ दृष्टान्तस्येति। दीपादिप्रभायां ज्ञानकारणत्वाभावादिति भावः। ज्ञाने पक्षीकृते ज्ञाने। एतेन द्वितीयो निरस्त इत्याहुः॥ अञ्जनादाविति। तस्यापि चक्षुरादौ भूगतधनज्ञापकशस्त्याधायकत्वादिति भावः॥ छ ॥ अविद्यानुमानभङ्गः ॥ छ ॥  
 भावरूपाज्ञानसद्भावे प्रत्यक्षं शङ्कते॥ न किञ्चिदिति। सुषुप्तौ सर्ववृत्त्युपरमेण धर्मिप्रतियोगिवृत्तिज्ञानाभावान्नाज्ञानाभावज्ञानमिति शङ्कते॥ नन्विति ॥ साक्षिणेति। धर्मिप्रतियोगिनोरात्मज्ञानयोः साक्षिवेद्यत्वादिति भावः।

 %वादावली--यत्तु कश्चिदाह नाज्ञानं ज्ञानाभावः। अभावमानागम्यत्वात्। सम्प्रतिपन्नवत्। अभावो ह्यभावस्य प्रत्यक्षस्य वा विषयः। अज्ञानं च न मानगम्यम्। माननिवर्त्यत्वात्। सम्प्रतिपन्नवदिति। तदसत्। अज्ञानस्य मानागम्यत्वे तत्साधनायानुमानकथनायोगात्। एतन्मानगम्यत्वेन मानागम्यमिति व्याघातः। फलव्याप्यताऽभावेऽपि वृत्तिव्याप्यतामात्रेण तत्रानुमानप्रवृत्तिरिति न युक्तम्। अज्ञानस्य वृत्तिव्याप्यतानङ्गीकारात्। न च प्रमाणनिवर्त्यत्वस्य प्रमाणागम्यत्वेन व्याप्तिरस्ति। प्रत्यभिज्ञाप्रमाणनिवर्त्यस्य संस्कारस्य मानगम्यत्वात्। न च त्वदुक्तमर्थं न जानामीत्यादिव्यवहारोऽत्यन्तसुप्ते ज्ञायमाने चाज्ञायमानेऽसम्भाव्यमानोऽज्ञानं गमयतीति युक्तम्।%

  श्री राघवेन्द्रयतिकृता वादावली भावदीपिका  
  ----------------------------- 

 राo---एवं सौषुप्तिकानुभवस्य ज्ञानाभावविषयकत्वेनान्यथासिद्धिमुक्त्वाकेनचिदुक्तमज्ञानसाधकं न्यायमपाकर्तुमनुवदिति॥ यत्त्विति। यदाह तदसदित्यन्वयः। न किञ्चिदवेदिषमित्यादिना सिद्धमज्ञानं पक्षः। न ज्ञानाभाव इति साध्यम्। अभावमानागम्यत्वादुपलब्ध्यभावागम्यत्वात्प्रमाणगम्यत्वाच्चेत्यर्थः॥ सम्प्रतिपन्नवदिति। हेतुसाध्यवत्तया सम्मतपटादिवदित्यर्थः। द्वितीये व्यतिरेकदृष्टान्त इति भावः। नन्वभावस्याप्यनुपलब्धिमानागम्यत्वे कथं ताभ्यां हेतुभ्यां ज्ञानाभावरूपत्वाभावसाधनं विरुद्धत्वादित्यत आह॥ अभाव इति। घटपटादिप्रमेयाभाव इत्यर्थः॥ अभावस्येति। प्रतियोग्युपलब्ध्यभावस्येत्यर्थः। अभावस्यानुपलब्धिमानगम्यत्वं प्रसिद्धमिति हिशब्देनाह। अभावममानागम्यत्वादिति हेत्वोरसिद्धिं परिहर्तुमज्ञानस्य प्रमाणमात्राविषयत्वं समर्थयते। अज्ञानं चेति॥ सम्प्रतिपन्नवदिति। शुक्तितरूप्यवदित्यर्थः। अविद्याया अविद्यात्वे इदमेवहि लक्षणम्। मिनाधातासहिष्णुत्वमसाधारणमिष्यत इति सुरेश्वरोक्तेरिति भावः॥ अनुमानकथनेति। प्रमाणज्ञानं स्वप्रागभावेत्याद्यनुमानकथनायोगात्। कथ्यते च। अतस्त्वया कथ्यमानानुमानरूपैतन्मानगम्यत्वेन मानागम्यत्वसाधनं व्याहतमित्यर्थः। यद्वाऽज्ञानं मानागम्यमिति वाक्यममानमुत मानम्। आद्येऽज्ञानस्य मानगम्यत्वसिद्धिः। द्वितीये दोषमाह॥ एतदिति। अज्ञानं मानागम्यमित्येव वाक्यरूपमानगम्यत्वेन माननिवर्त्यत्वादित्यनुमानरूपमानगम्यत्वेनेति वाऽर्थः। नन्विदमयुक्तम्। अविद्याया वृत्तिप्रतिफलितचैतन्यरूपफलवेद्यत्वाभावेन मानागम्यत्वोक्तावप्यन्तःकरणवृत्तिवेद्यत्वेनानुमानकथनमुपपद्यते। अतो न व्याघात इति भावेनाशङ्क्य निराकरोति॥ फलेति। वृत्तिप्रतिफलितं चैतन्यं फलम्॥ अनङ्गीकारादिति। अज्ञानस्य यावत्सत्त्वं प्रतिभासमानत्वेन वृत्तेश्च कादाचित्कत्वेन शुद्धचैतन्याभासत्वस्य त्वयाऽङ्गीकारात्। वृत्तेरज्ञानविरोधित्वेनाज्ञानस्य वृत्तिव्याप्यताऽसम्भवाच्चेति भावः। एवमज्ञानं न मानगम्यमिति प्रतिज्ञांशं निरस्य व्याप्तिं च निरस्यति॥ न चेति। किञ्चेति चार्थः। व्याप्त्यभावमेवोपपादयति॥ प्रत्यभिज्ञेति।

 उपलक्षणेमतत्। उत्तरज्ञाननिवर्त्यपूर्वज्ञानस्य विषये दोषदर्शननिवर्त्यस्य रागादेर्गरुडध्याननिवर्त्यस्य विषादेश्च मानगम्यत्वेन व्यभिचारादिति बोध्यम्। एवं सौषुप्तिकानुभवस्य ज्ञानाभावविषयत्वेनान्यथोपपत्तिममुक्त्वा त्वदुक्तमर्थं न जानामीत्यादिव्यवहारान्यथाऽनुपपत्तिकल्पितानुभावस्याप्यन्यथोपपत्तिं वक्तुं तमाशङ्क्यनिराकरोति॥ न चेति। इत्यादीत्यादिपदेनाहमज्ञो मामन्यं च न जानामीति व्यवहारो ग्राह्यः। सुप्ते आत्मनीति शेषः। ज्ञायमाने चेत्यनन्तरमर्थ इति शेषः। अयमर्थः। त्वदुक्तमर्थं न जानामीत्यादि व्यवहारोऽस्तीति तावदविवादम्। व्यवहारश्चानुभवं विना न सम्भवतीति तदन्यथानुपपत्तिकल्पिताज्ञानानुभवोऽज्ञाने मानम्। न चायं व्यवहारो ज्ञानाभावविषयः। आत्मनि सुप्ते सत्यात्मरूपधर्मिज्ञानाभावेनानुपपद्यमान इत्यात्मज्ञाने सत्येव तथा व्यवहारो वाच्यः। सोऽप्ययुक्तः। आत्मज्ञाने सति न जानामीति ज्ञानसामान्याभावव्यवहारासम्भवात्। तथाऽर्थं न जानामीति ज्ञानाभावज्ञानार्थं प्रतियोगिनि ज्ञाने ज्ञायमानेसति ज्ञानस्यविषयनिरूप्यत्वेन ज्ञानावच्छेदकतया विषयस्यापि ज्ञायमानत्वेन तज्ज्ञानाभावायोगात्। अज्ञायमाने च प्रतियोगिज्ञानाभावेन हेत्वभावादेव ज्ञानाभावज्ञानायोगात्। भावरूपाज्ञानवादे तु धर्मिप्रतियोगिनोः साक्षिणा ग्रहणेऽपि वृत्त्यभावेन व्यवहारोपपत्तेः। वृत्तेरेवाज्ञानविरोधित्वेन साक्षिणोऽविरोधित्वादिति।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ अभावमानेति। अनुपलब्धिरूपप्रमाणेत्यर्थः। सम्प्रतिपन्नवद्धटादिवत्। अत्र व्यतिरेकव्याप्तिमुपपादयति॥ अभावो हीति॥ अभावस्येति। अनुपलब्धिरूपषष्ठप्रमाणस्येत्यर्थः। भाट्टानां मतेऽनुपलब्धेः पृथक् प्रमाणत्वात्। व्यवहारे भट्टनय इत्यङ्गीकारादभावस्येत्युक्तम्। तार्किकरीत्याप्रत्यक्षस्येत्युक्तम्। स्वरूपासिद्धिपरिहाराय हेतुं साधयति॥ अज्ञानं चेति॥ माननिवर्त्यत्वादिति। वृत्तिरूपप्रमाणज्ञाननिवर्त्यत्वादित्यर्थः॥ सम्प्रतिपन्नवदिति। मानप्रागभाववदित्यर्थः। यथा घटनिवर्त्यो घटप्रागभावो न घटगम्य एवं माननिवर्त्यो मानप्रागभावः प्रतियोगिभूतमानगम्यो मानं न भवतीति भावः॥ अनुमानकथनेति। तस्य साध्यज्ञप्त्यर्थत्वादिति भावः॥ एतन्मानेति॥ अनुमानरूपमानेत्यर्थः॥ फलेति। फलं चैतन्यं, तद्व्याप्यता तेन विशेषेणाप्यता प्राप्यता तद्विषयत्वं तदभावेऽपीत्यर्थः। तथा चाज्ञानस्य मानागम्यत्वं फलव्याप्यत्वाभावाभिप्रायेणोक्तमिति भावः॥ वृत्तीति।

एतदनुमानजन्यान्तः करणवृत्तिरूपज्ञानविषयत्वमात्रेणेत्यर्थः॥ अनङ्गीकारादिति। चक्षुरादिगद्वारा बहिर्निर्गताया अन्तःकरणवृत्तेरज्ञाननिवर्तकत्वाङ्गीकारादितिं भावः। वृत्तिस्वरूपनिरूपणपरे स्वच्छेऽन्तःकरण इति श्लेके हरत्यज्ञानमित्युक्तत्वादिति ज्ञेयम्। माननिवर्त्यत्वहेतोः सोऽयं देवदत्त इति देवदत्तेऽतीतत्ववर्तमानत्वग्राहिणी प्रत्यभिज्ञा जायते। तथा च प्रत्यभिज्ञामुत्पाद्य विनष्टसंस्कारेऽयं देवदत्तः संस्कारवांस्तद्विषयकस्मृतिमत्त्वादित्येवं स्मृतिरूपकार्यानुमेयत्वेन मानगम्यत्वसद्भावाद्व्यभिचार इति भावः। पूर्वं न किञ्चिदहमवेदिषमिति परामर्शसिद्धसौषुप्तिकानुभवो भावरूपाज्ञाने मानमित्याशङ्क्य तस्य ज्ञानाभावविषयत्वमुक्तम्। इदीनीं प्रकारान्तरेण भावरूपाज्ञाने प्रमाणमाशङ्क्य निराकारोति। न चेति। सुषुप्त्युत्तरकाले त्वदुक्तमर्थंन जानामीति व्यवहारस्तावद्भवति। व्यवहारश्च व्यवहर्तव्यज्ञानसाध्य इति सुषुप्तौ भावरूपाज्ञानसिद्धिः।  
 नन्वयमप्यनुभवो ज्ञानाभावविषयक इत्यशङ्कापरिहारायोक्तमत्यन्तसुषुप्ते सम्भाव्यमान इति। सुषुप्तेति भावे क्तः। तथा चात्यन्तसुषुप्ते मनआदिसर्वेन्द्रियोपरमरूपायां सुषुप्तौ ज्ञानाभावविषयत्वेनासम्भाव्यमान इत्यर्थः। तदुपपादनायोक्तमज्ञायमाने ज्ञायमाने वेति। धर्मिणि प्रतियोगिनि चेति शेषः। तथा हि। त्वदुक्तमर्थं न जानामीत्यनुभवस्य ज्ञानाभावविषयकत्वेऽभावज्ञानस्य धर्मिप्रतियोगिज्ञानसाध्यत्वाद्धर्मिभूतात्मज्ञानं प्रतियोगिभूतत्वदुक्तार्थज्ञानं चास्ति न वेति प्रष्टव्यम्। नेति पक्षे धर्मिप्रतियोगिज्ञानाभावादेवाभावज्ञानं न सम्भवति। आद्ये धर्मिप्रतियोगिज्ञानसद्भावादेव नाभावज्ञानं विरोधात्। साक्षिणा धर्मिप्रतियोगिज्ञानोपपत्तेरित्युक्तं समाधानमत्र न सम्भवति। धर्मिभूतात्मज्ञानस्य साक्षिणा सम्भवेऽपि प्रतियोगिभूतस्य बाह्यस्य त्वदुक्तार्थस्य साक्षिवेद्यत्वाभावादिति भावः।

 श्री उमर्जीतिर्मलाचार्यसुतकृष्णविरचितं वादावलीविवरणम्  
 -------------------------------------

 उo---ननु धर्मिप्रतियोगिज्ञाने विद्यमाने कथं ज्ञानाभावप्रत्यक्षमिति चेन्मैवम्। साक्षिरूपे तस्मिन्विद्यमानेऽपि वृत्तिज्ञानाभावप्रत्यक्षाङ्गीकारे विरोधाभावात्। अन्यथा ज्ञानभावस्य तव सर्वथाऽप्यप्रतीतिप्रसङ्गः। ततश्च तन्निरासप्रयासानुपपत्तिः। मम साक्षिणा ज्ञानाभावप्रतीतिरिति चेन्न। तर्हीयमेव सा भवत्विति॥ अभावमानेति। अभावग्राहकं यन्मानमनुपलब्धिः। प्रत्यक्षं वा तदविषयत्वादित्यर्थः। व्यतिरेकव्याप्तिमाह॥ अभावो ह्यभावस्येति। अभावाख्यस्यानुपलब्धिरूपप्रमाणस्येत्यर्थः। हेतौ पक्षधर्मतामाह॥ अज्ञानं चेति॥ सम्प्रतिपन्नवदिति। शुक्तिरजतवदित्यर्थः। मानागम्यत्वं नाम प्रवृत्त्यग्राह्यत्वं वा फलाग्राह्यत्वं वेति विकल्प्याद्य आह॥ अज्ञानस्येति॥ अनुमानेति। देवदत्तप्रमेत्याद्यनुमानेत्यर्थः॥ एतन्मानगम्यत्वेनेति। अज्ञानं च मानगम्यमित्यनुमानजन्यवृत्तिग्राह्यत्वेनेत्यर्थः।  
 ननु फलाग्राह्यत्वं मानागम्यत्वमित्यन्त्यपक्षोऽङ्गीक्रियते। एवञ्च वृत्त्यर्थमनुमानं कथं न सङ्गतम्। वृत्तिव्याप्यत्वादेव न व्याघातोऽपीत्याशङ्क्य निराकरोति॥ फलव्याप्यतेति। अज्ञानस्येति। परेण हि प्रातिभासिकं सर्वं साक्षात्कर्तृव्यापारा विद्यावृत्तिप्रतिबिम्बितचैतन्येनैव प्रतीयत इत्युच्यते। तदेव च त्वन्मते साक्षी। अज्ञानं च परमते प्रातिभासिकमतस्तस्य वृत्तिव्याप्यत्वं परेण नाङ्गीकृतमित्यर्थः। एवमज्ञानं न मानगम्यमिति प्रतिज्ञांशं दूषयित्वा व्याप्तिं च निरस्यति॥ न च प्रमाणेति। उपलक्षणमेतत्। प्रमानिवर्त्यस्य तत्प्रागभावस्य मिथ्याज्ञानस्य पूर्वज्ञानस्य च मानगम्यत्वमित्यपि बोध्यम्। नन्वस्ति तावत्त्वदुक्तमर्थं न जानामीत्यादिव्यवहारः। स चानुभवजन्योऽतो व्यवहारानुमितोऽनुभवोऽज्ञानसद्भावे मानमित्यशङ्क्य निषेधति॥ न च त्वदुक्तमिति। एतेनाविद्याप्रत्यक्षप्रकरणेऽर्थापत्त्युपन्यसनमसङ्गतमिति निरस्तम्। आदिपदेनाहमज्ञो मामन्यं च न जानामीति व्यवहारो ग्राह्यः। नन्वयमपि व्यवहारो ज्ञानाभावविषयोऽस्त्वित्यत उक्तमत्यन्तसुषुप्त इति। आत्मनीति शेषः। ज्ञानाभावो हि सुप्तात्मनि वाच्यः। जाग्रदात्मनि यत्किंचिज्ज्ञानस्यैव सत्त्वात्। न चात्मनि सुप्ते सति ज्ञानाभावानुभवः सम्भवति। धर्मिज्ञानाभावात्। सुप्तौ बाह्यार्थज्ञानाभावेन त्वदुक्तमर्थमित्युल्लेखायोगाच्चेति भावः। किञ्च त्वदुक्तमर्थं न जानामीत्यस्य न ज्ञानाभावविषयत्वं वक्तुं युक्तम्। अभावप्रतियोगिनस्त्वदुक्तार्थ ज्ञानस्याज्ञानेऽवच्छेदकतयाऽर्थस्यापि ज्ञानप्राप्त्या ज्ञानाभावस्यैवायोगात्। ज्ञाने तु न ज्ञानाभावज्ञानं प्रतियोगिज्ञानाभावात्। अर्थज्ञानाभावेन त्वदुक्तमर्थमित्यनुवादकत्वायोगाच्चेति भावेनोक्तमज्ञायमाने वेति। अर्थ इति शेषः। भावरूपाज्ञानवादे त्वात्मनः सुप्तत्वेऽप्यर्थस्याज्ञायमानत्वेऽपि साक्षिणा धर्मिप्रतियोगिज्ञानसम्भवेन वृत्तिज्ञानासम्भवो व्यवहारस्याज्ञानविषयत्वं युक्तम्। वृत्तेरेवाज्ञानविरोधित्वेन साक्षिणस्तदविरोधित्वादिति परस्य हृदयम्। केचित्त्वज्ञायमाने चेत्यस्य ज्ञानाभाववति चेत्यर्थं इत्याहुः।

 %वादावली--किमत्र सर्वानुवादेन व्यवहारः किं वा सामान्यतः। नाद्यः तादृशव्यवहरस्यैवाभावात्। भावे वा त्वदुक्तं न प्रमाणतो जानामीत्येवम्परत्वोपपत्तेः। प्रतिवादिवाक्यादधिगतार्थस्यानुवादपुरस्सरं प्रमाणाभावेन निरसनदर्शनात्। न च त्वदुक्ते प्रमाणज्ञानं मम नास्तीत्यस्य विशिष्टविषयज्ञानस्य प्रमाणत्वात्तिद्विशेषणतयाऽर्थस्यापि प्रमाणेनाधिगमात्स्ववचनव्याघात इति युक्तम्। एतत्प्रमाणज्ञानस्य प्रमाणाभावविषयत्वेऽपि तदर्थस्यानेतद्विषयत्वात्। अन्यथा भ्रमो ममासीदित्यादिप्रमाणज्ञानस्यापि विशिष्टभ्रमविषयतया भ्रमविषयस्यापि प्रमाणिकतापातात्।%

  क्षी राघवेन्द्रयतिकृता वादावली भावदीपिका  
  ----------------------------  
 राo---व्यवहारस्य ज्ञानाभावविषयत्वेनान्यथोपपत्तिं वक्तुं त्वदुक्तमर्थं न जानमीत्यनुवादः केन प्रकारेणेति पृच्छति॥ किमत्रेति। त्वदुक्तमर्थं न जानामीत्यत्रेत्यर्थः॥ सर्वेति। इदं न जानामीदं न जानामीति विशिष्ट प्रातिस्विकरूपेणेत्यर्थः॥ सामान्यत इति। अर्थत्वेन रूपेण न तु तत्तद्विशेषेणेत्यर्थः॥ तादृशेति। प्रातिस्विकरूपेण न जानामीत्येवंरूपेत्यर्थः ॥ भावे वेति॥ तादृशव्यवहरस्येति सम्बन्धः॥ न प्रमाणत इति। तथा च परोक्तवाक्याभासावगतं तं तं विशेषं प्रातिस्विकरूपेणानूद्य तत्तद्विशेषविषयकप्रमाणवृत्त्यभावो व्यवहर्तुं शक्य एवेति भावः। सुप्रसिद्धं चैतदित्याह ॥ प्रतिवादीति॥ अनुवादेति। प्रातिस्विकरूपेणेति। शेषः। त्वदुक्तं न प्रमाणतो जानामीत्यत्र व्याहतिमाशङ्कते॥ न चेति। त्वदुक्त इति विषयसमप्तमी। त्वदुक्तार्थविषयकमित्यर्थः॥ विशिष्टेति। अर्थावच्छिन्न प्रमाणज्ञानाभावविषयज्ञानस्येत्यर्थः॥ तद्विशेषणतयेति। निषेधप्रतियोगिप्रमाणज्ञानावच्छेदकतयेत्यर्थः॥ व्याघात इति। मेयं न मानोपक्षमितिवत्स्वक्रियाविरोध इति भावः। निषेध्यप्रमाणज्ञानविशेषणतया प्रमाणविषयत्वेऽपि न साक्षात्प्रमाणज्ञानविषयत्वं साक्षात्प्रमाणज्ञानाभावविषयत्वेन च न जानामीति व्यवहारोपपत्तिर्युक्तेति भावेन परिहरति॥ एतदिति। प्रमाणनिषेधविषयकप्रमाणज्ञानस्येत्यर्थः॥ प्रमाणेति। साक्षात्प्रमाण सामान्याभावविषयकत्वेऽपीत्यर्थः। तदर्थस्य निषेध्यप्रमाणज्ञानावच्छेदकार्थस्य॥ अनेतदिति। साक्षात्तद्विषयत्वाभावादित्यर्थः। परसम्परया प्रमाणविषयकस्यापि प्रामामिकत्वेन व्याघातकीर्तनेऽतिप्रसङ्गमाह॥ अन्यथेति॥ विशिष्टेति। विषेषणविशेष्यभावापन्नेत्यर्थः।

  श्रीनिवासतीर्थ विरचितः वादावलीप्रकाशः  
  -------------------------

 श्रीo----कुतो न युक्तमित्यत आह॥ किमत्रेति। त्वदुक्तमर्थमित्यत्रेत्यर्थः ॥ सर्वानुवादेनेति। विशेषाकारेण घटपटादिसमस्तपदार्थानुवादेनेत्यर्थः॥ सामान्यत इति। सामान्याकारेण सर्वपदार्थानुवादेनेत्यर्थः॥ तादृशेति। लोके इति शेषः। विशेषाकारतः सर्वानुवादेनेति व्यवहारस्यैव लोकेऽभावादित्यर्थः। तथात्वे सार्वज्ञापत्तेरिति भावः। तुष्यतु दुर्जन इति न्यायेनाह॥ भावे वेति ॥ न प्रमामत इति। तथा च त्वदुक्तेऽर्थे प्रमाणज्ञानं मम नास्तीति प्रमाणज्ञानाभावविषयत्वोपपत्तेर्न भावरूपाज्ञानस्य साधकत्वमिति भावः। तदुपपादयति॥ प्रतिवादीति। प्रमाणाभावेन प्रमाणज्ञानाभावेन। त्वदुक्तेऽर्थे प्रमाणज्ञानं मम नास्तीत्यस्य प्रमाणज्ञानाभावपरत्वे स्ववचनव्याघातमाशङ्कते ॥ न च त्वदुक्त इति॥ विशिष्टविषयज्ञानस्येति। त्वदुक्तार्थविशिष्टप्रमाणाज्ञानाभावाविषयकज्ञानस्येत्यर्थः॥ तद्विशेषणतयेति। प्रमाणज्ञानविषयतया तदवच्छेदकत्वेनेति यावदित्यर्थः॥ स्ववचनेति। पुनस्तत्र प्रमाणज्ञानं नास्तीत्युक्ते स्ववचनव्याघात इत्यर्थः॥ एतत्प्रमाणज्ञानस्येति। त्वदुक्तेऽर्थे प्रमाणज्ञानं मम नास्तीत्येवंरूपज्ञानस्येत्यर्थः। प्रमाणाभावेति। प्रमाणज्ञानाभावेत्यर्थः॥ विषयकत्वेऽपीति। साक्षात्त्वदुक्तार्थविशिष्ट प्रमाणज्ञानाभावविषयकत्वेऽपीत्यर्थः। तदर्थस्य प्रमाणज्ञानावच्छेदकीभूतस्य त्वदुक्तार्थस्य। अनैतद्विषयत्वात्साक्षादेतत्प्रमाणज्ञानाविषयत्वादित्यर्थः॥ अन्यथेति। प्रमाणज्ञानावच्छेदकत्वेन परम्परयोक्तप्रमाणज्ञानविषयत्वेन प्रामाणिकत्वाङ्गीकार इत्यर्थः। भ्रमो रजतभ्रमः॥ प्रमाणज्ञानस्येति। परमतेऽयमनुव्यवसायोऽस्मन्मते तु साक्षीति ज्ञातव्यम्॥ विशिष्टार्थभ्रमविषयतयेति। रजतत्वविशिष्टरजतभ्रमरूपार्थविषयकतयेत्यर्थः॥ भ्रमविषयस्यापीति। भ्रमरूपाज्ञानावच्छेदकीभूतस्य रजतस्यापीत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  ------------------------------------- 

 उo----सर्वानुवादेनेति। विशेषकारेणानुवादपुरस्सरमित्यर्थः॥ सामान्यत इति। सामान्याकारेणानुवादपुरस्सरमित्यर्थः॥ विशिष्टविषयज्ञानस्येति। व्यवहारजनकत्वेनावश्यकस्येत्यर्थः॥ तदर्थस्येति। त्वदुक्तोऽर्थ इत्यनुवादगोचरार्थस्येत्यर्थः॥ अतद्विषयत्वादिति। साक्षात्तद्विषयत्वाभावादित्यर्थः।

 %वादावली--न द्वितीयः सामान्यानुवादेन विशेषव्यवहारोपपत्तेः। विशेषस्याप्यधिगमानधिगमयोर्नैवं व्यवहार इति चेन्न। अस्ति कश्चिद्विशेष इति सामान्यतो ज्ञातत्वात्। किञ्च भावरूपाविद्याभ्युपगमेऽपि किं पूर्वमर्थो ज्ञातो न वा। सर्वथाऽपि प्रश्नायोगः। अस्माकं तु सर्वं वस्तु ज्ञाततयाऽज्ञाततया वा साक्षिचैतन्यविषय एवेति प्रमाणज्ञानोदयात्प्रागज्ञातत्वविशेषितोऽर्थः साक्षिसिद्धोऽनुवादगोचरो भवति च प्रश्नार्ह इति चेन्न। साक्षिसिद्धतयाऽपि सिद्धेऽर्थे व्यवहारायोगात्। साक्षिणा ज्ञातेऽपि प्रमाणबुभुत्सया व्यवहार इति चेन्न। साक्षिसिद्धेत्वे प्रमाणबुभुत्साया निष्फलत्वात्। तथा च त्वयाऽपि सामान्यतः सिद्धोऽर्थो विशेषज्ञानायानूद्यत इति वक्तव्यम्। वयमपि सामान्यतः साक्षिसिद्धस्य विशेषप्रमाणबुभुत्सया व्यवहारं ब्रुमः। तस्मान्नाविद्या निरूपणगोचरतामाचरतीति कुतस्तत्कार्यं कुतस्तरां चाविद्यातत्कार्ययोरन्यतरत्वस्य साध्यता सिद्ध्यतीति॥ छ ॥ अविद्याप्रमाणनिरासः ॥ छ ॥ %

  श्री राघवेन्द्रयतिकृता वादावली भावदीपिका  
  ---------------------------- 

 राo----सामान्यानुवादेन न जानामीति व्यवहार इति द्वितीयं निराह॥ नेति॥ विशेषेति॥ तत्तदर्थविशेषविषयकज्ञानाभावविषयकतया त्वदुक्तमर्थं न जानामिति व्यवहारोपपत्तेर्न भावरूपाज्ञानकल्पकत्वमित्यर्थः। ननु यथा सामान्यस्यावगतत्वान्न सामान्यविषयकज्ञानाभावविषयकतया न जानामिति व्यवहारस्योपपत्तिस्तथा विशेषविषयकज्ञानाभावज्ञानार्थं प्रतियोगिभूतज्ञाने ज्ञातव्ये तदवच्छेदकस्य विशेषस्याप्यवगतत्वेन व्यवहारस्य तज्ज्ञाना भावविषयतानुपपत्तिर्विशेषस्याज्ञातत्वे तदवच्छिन्नज्ञानस्याप्यज्ञातत्वेन प्रतियोगिज्ञानरूपहेत्वभावादेव न तत्तद्विशेषविषयक ज्ञानाभावविषयकत्वम्। अतो भावरूपमज्ञानमकामेनाप्यङ्गीकार्यमिति भावेन शङ्कते॥ विशेषस्येति। अधिगमे तज्ज्ञानस्यैव सत्त्वादनधिगमे तदवच्छिन्नज्ञानरूप प्रतियोगिनोऽज्ञानादिति भावः। एवं न जानामीत्येवंरूपविशेषस्यापि सामान्यतो ज्ञातत्वेन विशेषाकारज्ञानाभावविषयतयोपपत्तिमाह॥ अस्तीति। ज्ञातत्वाद्विशेषस्येति शेषः। ननु विषमोऽयमुपन्यासः। सामान्याकारस्य ज्ञातत्वादेव न तदवच्छिन्नज्ञानाभावविषयत्वं विशेषाकारस्य त्वज्ञातत्वेन तद्विषयकज्ञानरूपप्रतियोगिनोऽज्ञानेन विशेषविषयकज्ञानाभावविषयकत्वं व्यवहारस्येत्याशङ्क्य तत्सामान्यज्ञानेनैव तद्विशेषज्ञानाभावज्ञानोपपत्तेस्तद्विशेषसंशयं प्रति तत्सामान्यनिश्चयवद्भाव रूपाज्ञानवादेऽपि तद्विशेषवच्छिन्नाज्ञानज्ञानं प्रति तत्समान्यमानस्येव हेतुत्वादिति वक्तुमुक्तबाधकं परपक्षेऽपि दर्शयन्विपर्यये पर्यपसानमाह॥ किञ्चेत्यादिना व्यवहारं ब्रूम इत्यन्तेन॥ प्रश्नायोग इति। अर्थे ज्ञाते तदवच्छिन्नाज्ञानायोगात्। अज्ञाते च तदवच्छिन्नाज्ञानज्ञानायोगात्। अवच्छेदकाज्ञानेऽवच्छिन्नज्ञानायोगेन त्वदुक्तार्थं न जानामि तमर्थं कथयेति प्रश्नायोगादित्यर्थः। मायावादी शङ्कते॥ अस्माकं त्विति। तुशब्देन ज्ञानाभाववाद्यपेक्षया वैलक्षण्यमाह। ज्ञाततया घटं जानामीत्यनु व्यवसायरूपज्ञानावच्छेदकतयेत्यर्थः। अज्ञाततया त्वदुक्तमर्थं न जानामीत्यज्ञानावच्छेदकतयेत्यर्थः। इत्यन्तं विवरणानुवादः। इतिशब्दो हेत्वर्थः॥ प्रमाणेति। अन्तःकरणवृत्तिरूपप्रमाणज्ञानोदयात्पूर्वमित्यर्थः॥ अज्ञातत्वेति॥

अज्ञानावच्छेदकतेत्यर्थः॥ साक्षिसिद्ध इति। अवच्छेदकस्य विषयस्याज्ञानेऽवच्छिन्नाज्ञान ज्ञानायोगात्साक्षिणश्चाज्ञानस्फोरकत्वेन तदविरोधित्वात्साधकस्य बाधकतायोगात्। तथा च साक्षिसिद्धमर्थमनूद्य सोऽर्थः कः, नाहं तमर्थं जानामीति प्रश्नो युज्यत इति भावः। त्वन्मते नित्यातीन्द्रियवृत्तौ सत्यामपि चैतन्याविषयत्वेनाज्ञानानिवृत्तेः सुखादौ वृत्त्यभावेऽपि चैतन्यविषयत्वेनाज्ञानादर्शनाच्चान्वयव्यतिरेकाभ्यां साक्षिचैतन्यस्यैवाज्ञानविरोधित्वेन साक्षिसिद्धेऽर्थे कथं न जानामीति व्यवहार इति भावं हृदि निधाय परिहरति॥ नेति।

 ननु सिद्धेऽप्यर्थेऽज्ञान विरोधिप्रमाणवृत्त्यभावेन तज्जिज्ञासया न जानामीति व्यवहार इति शङ्कते॥ साक्षिणेति। साक्षिण एव प्रमाणत्वादुक्तरीत्या तस्यैवाज्ञानविरोधित्वाच्च न प्रमाणजिज्ञासा युज्यते। अन्यथा सुखादावपि तज्जिज्ञासया सुखं न जानामीति व्यवहारः स्यादिति भावेनाह॥ नेति॥ निष्फलत्वादिति। अज्ञाननिवृत्तेर्व्यवहारादेः साक्षित एव सम्भवादिति भावः। किञ्चेत्यादिनोक्तार्थस्य प्रकृतोपयोगमाह॥ तथा चेति। भावरूपाज्ञानपक्षेऽपि तद्विषयस्य ज्ञानाज्ञानाभ्यां न जानामीति व्यवहारायोगे सतीत्यर्थः। त्वयाऽपि भावरूपाज्ञानवादिनाऽपि॥ अनूद्यत इति। त्वदुक्तमर्थं न जानामीत्यादिरूपेणेत्यर्थः। वयमपि ज्ञानाभावविषयतयाऽन्यथोपपत्तिं वदन्तोऽपि। व्यवहारं न जानामीति व्यवहारम्। एवं केयमविद्येत्यारभ्यैतावत्पर्यन्तमज्ञाने लक्षणप्रमाणयोः खण्डनं कृतम्। तथाऽऽश्रयविषययोरभावादपि। परमतेऽज्ञानासम्भवस्तु "निर्विशेषे स्वयम्भाते किमज्ञानावृतं भवेदि" त्यादिना शास्त्रे द्रष्टव्य इति भावः।

 ननु भवत्यविद्या दुर्निरूपा, तथाऽप्यविद्यातत्कार्यरोरन्यतरत्वं मिथ्यात्वमित्यत्र किमायातमित्यतोऽविद्यादूषणोपसंहारव्याजेन तस्य प्रकृतोपयोगमाह॥ तस्मादिति। उक्तदूषणगणादित्यर्थः। सिध्यतीति शब्दः षष्ठपक्षदूष्मसमाप्तौ। आद्यर्थको वा। तथा चायमर्थः। अनादौ जीव ब्रह्मविभागादावविद्यातत्कार्ययोरन्यतरत्वाभावेनाव्याप्तेः। अस्मन्मतेऽप्यज्ञानस्य तत्कार्यभ्रान्त्यादेश्च सत्त्वेनार्थान्तरत्वाच्च। शुक्तितरूप्यादावनिर्वाच्याविद्याकार्यत्वस्यास्माकमसम्मतेश्च ॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ न द्वितीय इति। किं वा सामान्यत इति द्वितीयः पक्षो नेत्यर्थः। ननु सामान्याकारेण त्वदुक्तमर्थमनूद्य न जानामीति व्यवहारान्यथाऽनुपपत्याऽस्य व्यवहारस्य भावरूपाज्ञानविषयकत्वं कुतो न कल्पनीयमिति चेत्तत्राह॥ सामान्येति। विशेषार्थेति। विशेषार्थज्ञानाभावविषयकेत्यर्थः। तथा च त्वदुक्तमर्थं विशेषतो न जानामीत्येवं विशेषज्ञानविषयक एवायं व्यवहारो न भावरूपाज्ञानविषयक इति भावः। पुनःशङ्कते॥ विशेषस्यापीति। विशेषाकारस्यापीत्यर्थः। विशेषाकारोऽप्यधिगतो न वा। आद्येऽधिगतत्वादेव न जानामीत्युक्ते स्ववचनव्याघातः। द्वितीये तु प्रतियोगिज्ञानाभावादेव न जानामीति तदभावज्ञानायोग इति भावः। अस्ति कश्चिदिति॥ गुहायां किञ्चिदस्तीतिवदस्ति कश्चिद्विशेष इति। विशेषाकारस्यापि सामान्यतः साक्षिणा ज्ञातत्वेन प्रतियोगिज्ञानसद्भावाद्युक्तं न जानामीति व्यवहारस्य विशेषज्ञानाभावविषयकत्वमिति भावः॥ पूर्वमिति। अविद्याप्रतीत्यपेक्षया पूर्वमित्यर्थः। अर्थोऽविद्याविषयभूतः॥ प्रश्नायोग इति। ज्ञातश्चेज्ज्ञातत्वादेव त्वदुक्तमर्थं न जानामीति प्रश्नायोगः। अज्ञातश्चेत्सुतरां प्रश्नायोगः। अज्ञातस्यानुवादायोगादिति भावः। प्रश्नायोगो नास्तीति शङ्कते ॥ अस्माकं त्विति। ज्ञाततया ज्ञानावच्छेदकत्वेन। अज्ञाततयाऽज्ञानावच्छेदकत्वेन। इति वचनादिति शेषः॥

 प्रमाणेति। अविद्यानिवर्तकान्तःकरणवृत्तिरूपप्रमाणज्ञानोदयात्प्रागित्यर्थः ॥ अज्ञातत्वविशेषित इति। अज्ञातत्वविशिष्टोऽज्ञानावच्छेदकीभूत इत्यर्थः। भवतीत्यस्य पूर्वोत्तराभ्यां सम्बन्धः। अस्मिन्नर्थे स्वाचार्यवचनसम्मतिमाह॥ अस्माकं त्विति। तथा चोक्तव्यवहारस्य भावरूपाज्ञानविषयकत्वेऽपि न कश्चिद्दोष इति भावः॥ साक्षिसिद्धतयेति। साक्षिविषयत्वेनेत्यर्थः। व्यवहारेति। यथा कथञ्चित्सिद्धत्वादेव न जानामीत्युक्तप्रश्नरूपव्यवहारायोगादित्यर्थः। पुनर्व्यवहारोपपत्तिं सङ्कते। साक्षिणेति। अज्ञानावच्छेदकतया साक्षिसिद्धेऽप्यर्थे त्वदुक्तमर्थं प्रमाणतो न जानामीत्यतस्तत्र किं प्रमाणमिति प्रमाणबुभुत्सायां प्रश्नरूपव्यवहारः सम्भवतीत्यर्थ-॥ निष्फलत्वादिति। साक्षिरूपप्रमाणसिद्धत्वादेव तत्र प्रमाणबुभुत्साया निष्फलत्वादित्यर्थः। वयमपीत्यतः पूर्वं तद्वदिति शेषः॥ तस्मादिति। लक्षणप्रमाणयोरभावादित्यर्थः। साक्षिसिद्धस्य त्वदुक्तार्थस्य। व्यवहारं न जानामीति व्यवहारम्। निरूपणगोचरतां निरूपणविषयतां नाचरति न प्राप्नोतीत्यर्थः॥ कुत इति। जगदिति शेषः। वस्तुसिद्धेर्लक्षणप्रमाणाधीनत्वेनाविद्यायां तदभावेन तस्यापि निरूपयितुमशक्यत्वाज्जगतस्तत्कार्यत्वं कुत इत्यर्थः॥ कुतस्तरामिति। अन्यतरत्वस्य तद्रूपमिथ्यात्वस्य॥ सिध्यतीति। अप्रसिद्धविशेषणत्वादिति भावः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ विशेषर्थेति। विशेषार्थाधिगमाभाव विषयकव्यवहारोपपत्तेरित्यर्थः। तथा च न भावरूपाज्ञानसिद्धिरित्याशयः॥ नैवं व्यवहार इति। विशेषाधिगमे तदभावविषयकव्यवहारो न युज्यते। व्याघातात्। अनधिगमने तु सुतराम्। तदवच्छिन्नस्य ज्ञानलक्षणप्रतियोगिनो ज्ञातुमशक्यत्वात्। न हि विशेषरूपावच्छेदकाज्ञानेऽतदवच्छिन्नाधिगमरूपप्रतियोगिज्ञानं सम्भवतीति भावः॥ अर्थ इति। त्वदुक्तमर्थमित्यनुवादगोचरार्थ इत्यर्थः॥ सर्वथाऽपीति। ज्ञातत्वे तत्रार्थे किं मानमिति प्रश्नायोगः। सिद्धे प्रश्नायोगात्। अज्ञातत्वे तु सुतरां सामान्यतो ज्ञाते विशेषतः प्रश्नदर्शनात्। इह च सामान्यतोऽपि ज्ञानाभावादिति ज्ञातत्वेऽज्ञातत्वे च प्रश्नायोग इत्यर्थः। उपलक्षणमेतत्। अज्ञातत्वपक्षे त्वदुक्तमर्थमित्यनुवादायोगाच्चेत्यपि ग्राह्यम्। प्रश्नायोगमनुवादायोगं च परिहर्तुं शङ्कते॥ अस्माकं त्विति॥ ननु बाह्यो विषयः कथं साक्षिभास्योऽसम्बन्धादित्यत उक्तं ज्ञाततयाऽज्ञाततया वेति। ज्ञानावच्छेदकतयाऽज्ञानावच्छेदकतया चेत्यर्थः। यद्यपि प्रकृतोपयोगित्वादज्ञाततयेत्येव वक्तव्यं तथापि प्रसङ्गाद्वा दृष्टान्तार्थं वा ज्ञाततयेत्युक्तम्। नन्वेवं प्रमाणवैय्यर्थ्यम्। साक्षिणैव सर्ववस्तुसिद्धिसम्भवादिति चेन्न। प्रमाणानां ज्ञातताजनकत्वेन सार्थक्यदित्याशयात्। इतीत्यस्य हेत्वर्थस्यार्थोऽनुवादगोचरो भवति, भवति च प्रश्नार्ह इत्यनेनान्वयः। नन्वज्ञानावच्छेदकस्यार्थस्य प्रमाणाबोध्यत्वे तस्य बुद्धावनारोहात्कथं त्वदुक्तमर्थमित्यनुवादगोचरता, तत्रार्थे किं मानमिति प्रश्नार्हता चेत्यत आह॥ प्रमाणज्ञानोदयादिति। आज्ञानताया आदित्वेन तज्जनने वा विरोधेन तद्बोधने वा प्रमाणापेक्षाभावादज्ञानावच्छेदकतया प्रतीयमानोऽर्थः साक्षादेव साक्षिभास्यो न तु प्रमाणव्यवधानमपेक्षते। अतः प्रमाणव्यवधानेन साक्षिवेद्यस्य प्रमाणाबोध्यत्वदशायां बुद्ध्यनारोहेऽपि साक्षात्साक्षिवेद्यस्य प्रमाणाबोध्यत्वेऽपि बुध्यारोहसम्भवेनानुवादाद्युपपत्तिरित्याशयः। अज्ञातत्वविशेषितोऽज्ञानावच्छेदकः॥  
 साक्षिसिद्ध इति। साक्षादिति शेषः। अन्ये तु स्वमते प्रश्नायोगं परिहरन्ति॥ अस्माकं त्विति। पुरतोऽपि प्रश्नायोगं शङ्कते॥ प्रमाणज्ञानोदयादिति। इति व्याचक्षते॥ व्यवहारायोगादिति। प्रश्नायोगादित्यर्थः। क्वचित्तथैव पाठः। एवमग्रेऽपि। व्यवहारपदं प्रश्नपरम्। न जानामीति व्यवहारायोगादित्यर्थ इत्यपि वदन्ति॥ निष्फलत्वादिति। साक्षिरूपप्रमाणस्यैव प्राप्तेरिति भावः। अर्थापत्तिदूषणमुपसंहरन्स्वमते प्रश्नाद्ययोगं परीहरति॥ तथा चेति। तथा चार्थापत्तेर्विशेषज्ञानाभावविषयत्वेनान्यथोपत्तिरिति भावः॥ सामान्यत इति। सामान्यतो ज्ञातेऽर्थे विशेषप्रश्नस्यैतद्रृहस्वामिको ब्राह्मणः किन्नामाऽसौ देवदत्त इत्यादौ पृष्टत्वादिति भावः। केयमविद्या नामेत्यादिनोक्तमुपसंहरति॥ तस्मादिति॥ छ ॥ अविद्याप्रमाणनिरासः ॥ छ ॥

   मिथ्यात्वनिरुक्तनिरासोपसंहारः  
   --------------------

 %वादावली--न च भावरूपाज्ञाननिराकरणे सिद्धान्तविरोधः। परन्यायेन परनिराकरणात्। न सप्तमः। अत्यन्ताभावपदेनासत्त्वाभिप्रायेऽपसिद्धान्तः। तदतिरिक्तस्याप्रसिद्धत्वात्। भाववैलक्षण्यमिति चेत्तर्हि तत एवासत्त्वापत्त्या नोक्तदोषनिवृत्तिः। तस्मान्न मिथ्यात्वनिरुक्तः॥ छ ॥ मिथ्यात्वनिरुक्तनिरासोपसंहारः ॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo--- नन्वज्ञानस्य भवद्भिरप्यङ्गीकारात्तन्निराकरणं व्याहतमिति शङ्कते॥ न चेति। परमत एवैते दोषा नास्मन्मत इत्याह॥ परेति। स्वमते तु स्वभावाज्ञानवादस्य निर्दोषत्वान्न तद्भवेदित्यादौ शास्त्रे तद्व्युत्पादनं व्यक्तमिति भावः। स्वसमानाधिकरणात्यन्ताभावप्रतियोगित्वं मिथ्यात्वमिति पक्षं प्रतिक्षिपति॥ न सप्तम इति॥ असत्त्वेति। स्वरूपेणात्यन्ताभावास्यासत्त्वे पर्यवसानादिति भावः॥ तदतिरिक्तस्येति। स्वरूपेणात्यन्ताभावप्रतियोगित्वादन्यस्यासत्त्वस्येत्यर्थः॥ भावेति। सद्वैलक्षण्यमित्यर्थः। तथा च सद्वैलक्षण्यादेवासत्त्वापत्त्याऽप सिद्धान्तदोषस्यानिवृत्तिरित्याह॥ तर्हीति। प्रतिज्ञांशदोषमुपसंहरति॥ तस्मादिति ॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo----सिद्धान्तविरोध इति। अभावास्यावरकत्वायोगाज्जीव स्वरूपभूतानन्दाद्यावरकत्वान्यथाऽनुपपत्त्या भावरूपाज्ञानस्य सिद्धान्ते साधितत्वादिति भावः। न च भावरूपाज्ञानस्यावरकत्वे मानाभाव इति वाच्यम्।

  "प्रकृतिं स्वात्मसंश्लिष्टां गुणान्सत्त्वादिकानपि।  
   कर्माणि सूक्ष्मदेहं च जायमाना हरेर्दृशिः।"

 दहेदित्यादिप्रमाणसिद्धत्वात्। न चात्र भावरूपाज्ञानं न श्रुयत इति वाच्यम्। सत्त्वादिगुणानामेव तथात्वात्। यथोक्तं सुधायाम्। ज्ञानिनां मोक्षदः स इत्यत्र भावरूपाविद्याविरोधित्वेनाविद्याया सत्त्वादिगुणात्मिकया प्रकृत्या परमेश्वरो जीवस्वरूपभूतानप्यानन्दीनाच्छादयतीति॥ परन्यायेनेति। स्वसिद्धैः साधनं परसिद्धैर्दूषममिति भगवत्पादैरुक्तत्वादिति भावः॥ न सप्तम इति। स्वात्यन्ताभावसमानाधिकरणतया प्रतीयमानत्वमिति सप्तमोऽपि न युक्त इत्यर्थः। अत्यन्ताभावप्रतियोगिपदेनेत्येवं पाठः। क्वचिदत्यन्ताभावपदेनेति पाठो दृश्यते। तत्र नामैकदेशे नामग्रहणमिति न्यायेनात्यन्ताभावप्रतियोगिपदेनेत्येवार्थो द्रष्टव्यः॥ असत्त्वाभिप्राय इति। असत्त्वेऽभिप्रेते सतीत्यर्थः॥ अपसिद्धान्त इति। असद्वैलक्षण्याङ्गीकारादिति भावः। नन्वस्य लक्षणस्य नासत्त्वे तात्पर्यं किन्तु तदतिरिक्ते सदसद्वैलक्षण्य रूपानिर्वचनीयत्वेऽतो नापसिद्धान्त इत्यत आह॥ तदतिरिक्तस्येति॥ अप्रसिद्धत्वादिति। तथा चानुमानस्याप्रसिद्ध-विशेषणत्वमित्यर्थः॥ भावेति। भवतीति भावः स न, तद्वैलक्षण्यमित्यर्थः। तथा चास्य लक्षणस्यासत्त्व एव तात्पर्यमसत्त्वं च न निरुपारव्यत्वं किन्तु सद्वैलक्षण्यमेवेति नापसिद्धान्त इति भावः॥ तत एवेति। भावविलक्षणत्वादेव सद्विलक्षणत्वादेवेति यावत्॥ असत्त्वापत्त्येति॥  
 परस्पर विरोधयोरन्यतरनिषेधस्यान्यतरविधिनान्तरीयकत्वादिति भावः। तृतीयकोटेरद्याप्यप्रसिद्धत्वादिति हृदयम्। उक्तदोषोऽपसिद्धान्तरूपः। मिथ्यात्वानिरुक्तेरिति प्रतिज्ञातमुपपाद्योपसंहरति॥ तस्मादिति ॥ छ ॥

  श्री उमर्जितिर्मलाचार्यसुतकृष्णविरचितं वादावलीविवरणम्  
  --------------------------------------

 उo---सत्यमपि किमत्यन्ताभावपदेन स्वरूपेणात्यन्ताभावो विवक्षितः किं वा पारमार्थिकत्वाकारेण वेति विकल्प्याद्य आह॥ अत्यन्ताभावपदेनेति॥ असत्त्वाभिप्राय इति। स्वरूपेणात्यन्ताभावस्याभिप्रेतत्व इत्यर्थः। अन्त्य आह॥ तदतिरिक्तस्येति। स्वरूपेणात्यन्ताभावातिरिक्तस्य पारमार्थिकत्वाकारेणात्यन्ताभावस्येत्यर्थः॥ अपसिद्धान्तादिति। वियदादौ शुक्तिरूप्यादौ चेति शेषः। नेह नानाऽस्ति किञ्चनेति श्रुत्या रूप्यं नास्ति नासीत्र भविष्यतीत्यनुभवेन च स्वरूपेणैव निषेधादिति भावः॥ भाववैलक्षण्यमिति। सद्वैलक्षण्यमित्यर्थः॥ असत्त्वापत्त्येति। नृशृङ्गादावपि सद्वैलक्षण्यादन्यस्यासत्त्वस्याभावेनात्यन्तासत्त्वापातादित्यर्थः॥ छ ॥ मिथ्यात्वनिरुक्तिनिरासः ॥ छ ॥  
  ---------------\*\*\*\*\*----------------

**वादावली  
    दृश्यत्वविकल्पनिरासः  
    ---------------**

 %वादावली--नापि दृश्यत्वस्य। तथा हि। किमिदं दृश्यत्वम्। दृग्विषयत्वमस्वप्रकाशत्वं वा। आद्ये किं दृग्वृत्तिरूपा चिद्रूपा वा। नाद्यः। आत्मन्यनैकान्त्यात्। तस्यापि वेदान्तजनितवृत्तिविषयत्वात्। वृत्तिजनितफलासम्बन्धान्नानैकान्त्यमिति चेत्। फलं ज्ञातता, व्यवहारो वा। आद्ये घटादावपि तदभावादसिद्धिः।%

  श्री राघवेन्द्रयतिकृता वादावली भावदीपिका  
  -----------------------------

 राo---एवं प्रतिज्ञांशं दूषयित्वा हेत्वंशमपि दूषयति॥ नापीति। निरुक्तिरिति सम्बध्यते। न केवलं मिथ्यात्वस्येत्यपेरर्थः॥ अनैकान्त्यादिति। ब्रह्मणि वृत्तिविषयत्वे सत्यपि मिथ्यात्वाभावादिति भावः। हेतोरभावान्न व्यभिचार इत्याशङ्क्याह॥ तस्येति। अन्यथा ब्रह्मपराणां वेदान्तानां ब्रह्मज्ञानार्थं श्रवणादिविधेश्च वैय्यर्थं स्यात्। ब्रह्मविचारवतोर्गुरुशिष्ययोः क्रमेण मौनं मौढ्यं च स्यादिति भावः। यत्तु विपक्षे धर्मिसमसत्त्वस्य हेतोस्सत्त्वे व्यभिचारः। न त्वारोपितस्यानुमानमात्रोच्छेदात्। दृश्यत्वं च व्याहारिके जगतीव पारमार्थिके ब्रह्मण्यपि व्यावहारिकमेवेति न व्यभिचार इति। तत्तुच्छम्। ब्रह्मजगतोः पारमार्थिकत्वव्यावहारिकत्वविभागस्य मिथ्यात्वसिद्ध्युत्तरकालीनत्वात्। यदपि धर्मिसमसत्त्वं हेतुविशेषणमिति तदपि न चारु। ब्रह्मणि धर्ममात्रस्याप्यभावेन धर्मिसमसत्त्वं हेतुविशेषणमिति तदपि न चारु। ब्रह्मणि धर्ममात्रस्याप्यभावेन धर्मिसमसत्त्वविषयत्वमात्रस्य हेतुत्वसम्भवेन शेषवैय्यर्थ्यादित्यलम्। ननु दृश्यत्वं नाम न वृत्तिविषयत्वं किन्तु तत्कर्मत्वम्। तच्च वृत्तिजन्यफलाधारत्वम्। परसमवेतक्रियाफलशालित्वस्यैव कर्मलक्षणत्वात्। ब्रह्मणश्च तदभावान्न व्यभिचार इति शङ्कते॥ वृत्तीति॥ ज्ञाततेति। व्यवहारे भट्टनय इत्यभ्युपगमेन भट्टरीत्याऽयं कल्पः। व्यवहार इति सिद्धान्तरीत्येति बोध्यम्। सिद्धान्तरीत्या दोषमाह॥ घटादाविति। न केवलमतीतानगतादावित्यपेरर्थः। न केवलं ब्रह्मणीति वाऽर्थः। ज्ञानविषयताव्यतिरेकेण ज्ञाततासद्भावे मानाभावादिति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ दृश्यत्वस्येति। बुद्ध्या विवेकेन निरुक्तिरित्यनुवर्तते। दृगिति। ज्ञानमित्यर्थः॥ वृत्तिरूपेति। अन्तःकरणवृत्तिरूपेत्यर्थः॥ चिद्रपेति। वृत्तिप्रतिबिम्बचैतन्याबिव्यक्ताधिष्ठानचैतन्यरूपेत्यर्थः। तदुपपादयति॥ तस्यापीति। अन्यथा ब्रह्मज्ञानजननाय प्रवृत्तानां वेदान्तानां वैय्यर्थ्यं स्यादिति भावः। इदमुपलक्षणम्। ब्रह्मजिज्ञासा ब्रह्मजिज्ञासा ब्रह्मज्ञानमित्यादौ कर्मणि षष्ठी, आत्मा वा अरे द्रष्टव्य इत्यादौ इत्यादौ तव्यप्रत्ययादिश्च न स्यात्। तस्य कर्मणि स्मरणात्। ब्रह्म विचारयितुमारब्धयोर्गुरुशिष्ययोर्मौनं मौढ्यं च स्यादित्यपि द्रष्टव्यम्। ननु वृत्तिविषयत्वं नाम वृत्तिजनितफलसम्बधित्वं विवक्षितम्। तदात्मनि नास्तीति न व्यभिचार इत्याङ्कते॥ वृत्तिजनितेति॥ घटादावपीति। ज्ञानविषयत्वातिरिक्तायां ज्ञाततायांप्रमाणाभावेन तस्यास्मन्मतेऽप्रामाणिकत्वात्। घटादावपि ज्ञानजनितज्ञाततालक्षण फलसम्बधित्वाभावात्स्वरूपासिद्धिः स्यादित्यर्थः।

  श्री उमर्जितिर्मलाचार्यसुतकृष्णविरचितं वादावलीविवरणम्  
  -------------------------------------

 उo॥ नापि दृश्यत्वस्येति। निरुक्तिरिति शेषो न त्वनुषङ्गः। तस्य समासैकदेशत्वात्॥ वृत्तिरूपेति। विषयेन्द्रियसंयोगादिके सति बाह्येन्द्रियद्वारा निर्गतान्तःकरणस्य तत्तद्विषयाकारः परिणामविशेषो वृत्तिस्तद्रूपेत्यर्थः। यद्यपि दृग्वृत्तिविषयत्व परमते घटादावेवल न तु गगनादौ। परैरतीन्द्रियेऽन्तःकरणनिर्गमानङ्गीकारात्। नापि शुक्तिरूप्यादौ। तदिन्द्रियसंयोगाभावात्। तथाऽपि गगनादिसन्निकृष्टशब्दादिरूपकरणेन निर्गतस्यैवान्तःकरणस्य तत्तदाकारपरिणामाङ्गीकारात्तादृशविषयत्वं गगनादावस्त्येव। शुक्तिरूप्यादौ त्वविद्यापरिणामरूपवृत्तिविषयत्वमस्ति। शुक्तीन्द्रियसन्निकर्षे सतीदमाकाराऽन्तःकरणवृत्तिरुदेति। तस्यां च चैतन्यं प्रतिफलति। तत्र शुक्तित्वाविद्याऽस्ति। सा च दोषवशात्क्षुब्धा सती रजतात्मना रजताकारज्ञानात्मना च परिणमत इति तैरङ्गीकृतत्वात्। एवञ्च वृत्तिविषयत्वं पक्षदृष्टान्तानुगतं भवतीति न कश्चिद्दोषः॥ चिद्रूपेति। घटादौ शुक्तिरूप्यादौ चान्तःकरणाविद्यावृत्तिप्रतिफलितचिद्विषयत्वामादाय गगनादावज्ञानावच्छेदकतया साक्षिविषयत्वमादाय चिद्विषयत्वरूपदृश्यत्वं बोध्यम्। तस्यापीति। अन्यथा ब्रह्मपराणां वेदान्तानां वैय्यर्थ्यं स्यात्। सर्वप्रत्ययवेद्ये च ब्रह्मरूपे व्यवस्थित इति स्ववचनविरोधश्च स्यादिति भावः। ननु न वृत्तिमात्रविषयत्वं दृश्यत्वं किन्तु वृत्तिजन्यफलव्याप्यत्वं तदभावाच्च नात्मन्यनैकान्त्यमिति भावेन शङ्कते॥ वृत्तिजनितेति॥ ज्ञाततेति। ज्ञातताशब्दवाच्यं वृत्तिप्रतिफलितचैतन्यं वा तदभिव्यक्ताधिष्ठनचैतन्यं वेत्यर्थः। उक्तं हि। ज्ञातताशब्दवाच्यमभिव्यक्तं स्फुरणं सम्बन्धरूपं फलमिति स्वमतेनाह॥ घटादावपीति।

 %वादावली--अतीतानागतनित्यानुमेयेषु ज्ञातताभावाद्भागासिद्धिश्च। तथा हि। अवेद्यत्वे सत्यपरोक्षव्यवहारयोग्यत्वं स्वप्रकाशत्वमिति तल्लक्षणमबिदधता चित्सुखेनापरोक्षव्यवहारयोग्यताविशेषणकृत्याभिधानप्रस्तावेऽभिहितम्। न चावेद्यत्वमित्येतावदेवास्तु तल्लक्षणमिति वाच्यम्। तथा सत्यतीतानागतनित्यानुमेयेषु चातिव्याप्तेः। फलव्याप्यतालक्षणवेद्यत्वस्य तत्राभावादिति। द्वितीये पुनरनैकान्त्यमेव। आत्मनोऽपि वृत्तिजन्यव्यवहारविषयत्वात्। चिद्रूपदृग्विषयत्वंतु घटादावस्माभिर्नाङ्गीक्रियत इति भागासिद्धिः। स्वप्रकाशत्वं च निर्वक्तव्यं यदभावो दृश्यत्वम्। अवेद्यत्वमिति चेत्तर्हि वेद्यत्वं दृश्यत्वमित्युक्तं स्यात्। तथा च प्रागुक्तविकल्पदोषापातः।%

  श्री राघवेन्द्रयतिकृता वादावली भावदीपिका  
  ----------------------------

 राo---पररीत्या च दूषयति॥ अतीतेति। नन्वतीतानागतयोरपि कदाचिज्ज्ञातताधारत्वादित्यरुच्याऽऽह॥ नित्यानुमेयेष्विति। तत्र कदाऽप्यभावादिति भावः। एतेन वृत्तिप्रतिफलितं चैतन्यं फलमिति नवीनमतमपि प्रत्युक्तम्। अस्मन्मते घटादावप्यबावेनासिद्धेः। त्वन्मते चातीतानागतयोरभावात्। तयोः कदाचित्तत्सम्भवेऽपि नित्यानुमेये कटाऽप्यभावेन भागासिद्धेः। ननु परमते कथमतीतादौ ज्ञाततारूपफलाभावः कथं च वृत्तिप्रतिफलितचैतन्यरूपफलाभावश्चेत्यतो द्वयमपि चित्सुखवचनेन संवादयितुं प्रतिजानीते॥ तथा हीति। न चावेद्यत्वमित्यारभ्य तत्राभावादित्यन्तं चित्सुखवाक्यानुवादः॥ फलव्याप्यतेति। ज्ञातताधारत्वरूपस्य वृत्तिप्रतिफलितचैतन्यविषयत्वरूपस्य चाभावादित्यर्थः। न च नित्यानुमेयमपि योगिनं प्रति फलव्याप्यमिति वाच्यम्। चित्सुखेनैव न च योगिप्रत्यक्षगम्यतयाऽपरोक्षत्वम्। धर्मादीनां चोदनैकप्रमाणगम्यत्वादित्युक्तत्वेन तद्विरोधादिति भावः। व्यवहारः फलमिति कल्पं निराह॥ द्वितीय इति॥ व्यवहारविषयत्त्वादिति॥ तथा च व्यभिचार इति भावः। चिद्रूपदृग्विषयत्वं दृश्यत्वमिति प्राग्विकल्पितं पक्षं निराह॥ चिद्रूपेति। सुखदुःखादौ चिद्विषयत्वसत्त्वेऽपि घटादावभावेन भागासिद्धिरित्यर्थः। अस्वप्रकाशत्वं दृश्यत्वमिति द्वितीयपक्षं प्रतिक्षेप्तुं तत्प्रतियोगिभूतस्वप्रकाशत्वं पृच्छति॥ स्वप्रकाशत्वं चेति। ननु दृश्यत्वापाकरणप्रस्तावे प्रकाशत्वप्रश्नोऽयुक्त इत्यत आह॥ यदिति। प्रागुक्तविकल्पेति। वेद्यत्वं किं वृत्तिवेद्यत्वंवा चिद्वेद्यत्वं वा वृत्तिजन्यफलसम्बंधित्वं वा, फलं च ज्ञातता व्यवहारो वा वृत्तिप्रतिफलितचैतन्यं वेति विकल्पानां तेषूक्तदोषाणां चापात इत्यर्थः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---त्वद्रीत्या भागासिद्धिश्च स्यादित्याह॥ अतीतेति॥ नित्यानुमेयेष्विति। नित्यातीन्द्रियेष्वित्यर्थः। योग्यत्वं विषत्वं तथैवोत्तरत्र व्यवहारात्। तल्लक्षणं स्वप्रकाशत्वलक्षणम्। प्रस्तावे प्रसङ्गे इति यावत्। तद्वाक्यं पठति॥ न चेति॥ एतावदेवास्त्विति। अपरोक्षव्यवहारयोग्यत्वमिति विशेष्यभागो व्यर्थ इति भावः। तामुपपादयति। फलव्याप्यतेति। वत्तिजनितज्ञाततालक्षणफलसम्बन्धित्व रूपदृश्यत्वापरपर्यायं यद्वेद्यत्वं तस्य तत्राभावेनावेद्यत्वसद्भावादिति व्याप्तिरित्यर्थः। तथा हि। असति धर्मिणि धर्मजननायोगान्नातीतानागतयोर्ज्ञानजन्यज्ञातताधारत्वम्। अपरोक्षज्ञानविषयेष्वेव ज्ञानेन ज्ञातताजननमङ्गीकृतम्। नानुमेयेषु धर्मदिष्वतीन्द्रियेष्वनुमेयस्यापि वन्ह्यादेःकदाचिदपरोक्षज्ञानविषयत्वेन ज्ञातताधारत्वान्नित्यानुमेयेष्वित्युक्तम्। नित्यातीन्द्रियेष्वित्यर्थः। तथा च तत्रातिव्याप्तिपरिहाराया विशेष्यभाग इति द्रष्टव्यम्। इत्यभिहितमित्यन्वयः। ज्ञानजन्यव्यवहाररूपफलसम्बन्धित्वं दृश्यत्वमिति द्वितीयपक्षे दोषमाह॥ द्वितीय इति॥ व्यवहारेति। आत्मेत्यादिव्यवहारेत्यर्तः। चिद्रूपदृग्विषयत्वं दृश्यत्वमिति पक्षमनूद्य स्वरूपासिद्ध्या दूषयति॥ चिद्रूपेति॥ नाङ्गीक्रियत इति। निरुक्तचैतन्यरूपाया दृशोऽप्रामाणिकत्वादिति भावः। इत्यसिद्धिरित्येव पाठः। अस्वप्रकाशत्वं दृश्यत्वमिति द्वितीयपक्षं दूषयितुमाह॥ स्वप्रकाशत्वमिति। असङ्गतिपरिहारायाह॥ यदभाव इति। ओमिति चेत्तत्राह॥ तथा चेति। वेदनं नाम दृगेव। सा किं वृत्तिरूपा चिद्रूपा वेत्यादिप्रागुक्तविकल्पदोषापात इत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---पररीत्याऽऽह ॥ अतीतेति। अतीतादावुक्तरूपफलं परैर्नाङ्गीकृतमित्येतच्चित्सुखाचार्यवचनाज्ज्ञायत इत्याह॥ तथा हीत्यादिना तत्राभावादित्यन्तेन। न चातीतादिकमपि स्वसत्ताकाले फलव्याप्यमिति वाच्यम्। नित्यानुमेयेऽसिद्ध्यनुद्धारात्। अत एवादिपदेन तदगृहीतत्वात्स्वपदेन ग्रहणम्। न च नित्यानुमेयमपि योगिनां प्रति फलव्याप्यमिति वाच्यम्। न च योगिप्रत्यक्ष गम्यतयाऽपरेक्षत्वधर्मादीनामिति चित्सुखवचनविरोदेन तत्र फलव्याप्यत्वाङ्गीकारादिति। नन्वतीतादौ कथमवेद्यत्वम्। वृत्तिव्याप्यत्वरूपवेद्यत्वस्य सत्त्वादित्यत आह॥ फलव्याप्यतेति। फलं व्यवहार इति द्वितीयपक्ष आह॥ द्वितीय इति। नन्वस्तु तर्हि दृक् चिद्रूपेति द्वितीयः पक्षः। अतीतादेरपि कदाचित्स्वाकार वृत्तिप्रतिफलितचिद्विषयत्वान्न तत्रासिद्धिः। नित्यातीन्द्रियस्यापि ज्ञातत्वेनाज्ञातत्वेन वा साक्षिविषयत्वात्तत्रापि नासिद्धिः। आत्मनस्तु चिद्रूपत्वेन तदविषयत्वान्न तत्रानैकान्त्यमित्यत आह॥ चिद्रूपेति। नाङ्गीक्रियत इति। प्रमाणाभावात्। न च घटं जानामीति सकर्मकज्ञानगृह्यान्यो घटः प्रकाशत इत्यकर्मकप्रकाशरूपा चिदनुभवसिद्धेति वाच्यम्। तथात्वेऽतीतः प्रकाशत इति बुद्ध्या तस्यापि चिद्रूपविषयत्वापातात्। न चेष्टापत्तिः। अभिव्यक्तापरोक्षैकरसचिदुपरागेण विषयस्याप्यापरोक्ष्यप्रसङ्गादिति भावः। स्वमतेऽपि गगनादेः साक्षिरूपचिद्विषयत्वादुक्तं भागासिद्धिरिति। अन्यथाऽसिद्धिरित्येवावक्ष्यत्। अस्वप्रकाशत्वं दृश्यत्वमिति पक्ष आह॥ द्वितीय इति। स्वप्रकाशत्वप्रश्नोऽसङ्गत इत्यत आह॥ यदभाव इति॥ प्रागुक्तेति। वेदनं किं वृत्तिरूपंविवक्षितं चिद्रूपं वा। नाद्यः। आत्मन्यनैकान्त्यात्। नान्त्यः घटादावसिद्धेरिति प्रागुक्तविकल्पदोषापात इत्यर्थः।

 %वादावली--स्वव्यवहारे स्वातिरिक्तसंविदनपेक्षत्वं स्वप्रकाशत्वं तदभावो दृश्यत्वमिति चेत्तर्ह्यात्मनोऽप्यद्वितीयव्यवहारे संविदन्तरापेक्षासद्भावाद्व्यभिचारः। निर्विकल्पकस्वव्यवहारे संविदन्तरानपेक्ष आत्मेति चेत्तर्हि घटोऽपि तथैवेत्यसिद्धिः। घटे निर्विकल्पकव्यवहार एव नास्तीति चेदात्मन्यपि स नास्त्येव। सुषुप्तावस्तीति चेन्न। तस्यापि निर्विकल्पकत्वे विवादात्। अवेद्यत्वे सत्यपरोक्षव्यवहारविषयत्वं स्वप्रकाशत्वमिति चेन्न। व्याहतत्वेनासम्भवित्वात्। कथञ्चिदव्याहतत्वेऽपि विशेषणाभावेनोत विशेष्याभावेनाथोभयाभावेन दृश्यत्वं निर्वक्तव्यम्। तत्राद्येऽवेद्यत्वाभावो वेद्यत्वमेव हेतुरस्तु किं विशेष्येण। तस्य चोक्तं दूषणम्। द्वितीये स्वरूपासिद्धिः। तृतीये व्यर्थविशेष्यत्वं विशेष्यासिद्धिश्चेति॥ छ ॥ दृश्यत्वविकल्पनिरासः ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo----॥ स्वव्यवहार इति। स्वगोचरव्यवहार इत्यर्थः॥ स्वतिरिक्तेति। स्वाभिन्नेत्यर्थः। ब्रह्मणः स्वप्रकाशत्वेन स्वव्यवहारे न ज्ञानान्तरापेक्षाघटादेरस्वप्रकाशत्वेन स्वव्यवहारेऽन्यापेक्षत्वमिति भावः। स्वव्यवहार इति व्यवहारपदेन सविकल्पव्यवहारो वा निर्विकल्पकव्यवहारो वा विवक्षित इति विकल्प्याद्ये दोषमाह॥ तर्हीति। एकमेवाद्वितीयमित्यादिवेदान्तवाक्यजन्यवृत्तिमपेक्ष्यैवाद्वितीयं स्वप्रकाशमित्यादिविशिष्टव्यवहारविषयत्वाद्ब्रह्मणि व्यभिचार इति भावः। द्वितीयं शङ्कते॥ निर्विकल्पकेति। अद्वितीयत्वादिधर्मशून्यात्मस्वरूपमात्रगोचरव्यवहार इत्यर्थः॥ तथैवेति। निर्विकल्पके स्वव्यवहारे ज्ञानान्तरानवेक्ष इत्यर्थः॥ असिद्धिरिति। उक्तरूपदृश्यत्वस्येति शेषः। मानाभावेन घटादौ तता व्यवहार एव नास्तियेनासिद्धिः स्यादिति शङ्कते॥ घट इति। नास्त्येवेति॥ तथा च व्यभिचार इति भावः। सुप्तावात्मनि तथा व्यवहारोऽस्तीति शङ्कते॥ सुषुप्ताविति॥ तस्यापीति। सौषुप्तिकव्यवहारस्यापीत्यर्थः॥ विवादादिति। एतावन्तं कालं सुखमहमस्वाप्समिति परामर्शेन तस्य विशिष्टत्वेनैव सिद्धेरिति भावः। चित्सुखोक्तमाशङ्कते॥ अवेद्यत्व इति। घटादावतिव्याप्तिवारणाय विशेषणम्। नित्यातीन्द्रियेऽतिव्याप्तिवारणाय विशेष्यमित्याहुः। अत एव तदभावरूपदृश्यत्वं च घटादौ विशेषणाभावेन नित्यातीन्द्रिये विशेष्याभावेनेति विशिष्टाभावरूपमनुगतमिति भावः। अत्रापरोक्षव्यवहारपदेन तद्विषयापरोक्षज्ञानजन्यव्यवहारो विवक्षित उत व्यवह्रियतेऽनेनेति व्युत्पत्त्याऽपरोक्षज्ञानं वा। पक्षद्वयमपि न सम्भवतीत्याह॥ व्याहतत्वेनेति। अवेद्यत्वे सतीति ज्ञानसामान्याविषयत्वाभ्युपगमेन विशिष्टं व्याहतमिति तदभावरूपदृश्यत्वमसिद्धमिति भावः। नन्ववेद्यत्वं चिदविषयत्वं वृत्तिप्रतिफलितचिदविषयत्वं वा। न तु वृत्त्यविषत्वं येन व्याघातः स्यादित्याशङ्क्याह॥ कथञ्चिदिति। अपिशब्देनात्राप्यरुचिमाह॥ तद्बीजं तु चित एव चिद्विषयापरोक्षव्यवहारहेतुत्वेन स्वस्य स्वाविषयत्वमङ्गीकृत्य स्वगोचरव्यवहारे हेतुत्वाभ्युपगमे व्याहतिरिति। तथाऽपि तुष्यतु दुर्जन इति न्यायेन दोषान्तरमाह॥ विशेषणेति॥ किं विशेष्येणेति। आद्ये वेद्यत्वे सत्यपरोक्षव्यवहारयोग्यत्वं दृश्यत्वमिति हेत्वर्थः स्यात्। तत्र विशेष्यभागस्य ब्रह्मण्यपि सत्त्वेन वेद्यत्वादित्यस्य व्यभिचारावारकत्वाद्व्यर्थविशेष्यकत्वमित्यर्थः।

 नन्वस्तु वेद्यत्वमेव हेतुरित्यत आह॥ तस्य चेति। वृत्तिवेद्यत्वं चिद्वेद्यत्वं वेत्यादिविकल्पदोषाणामपि तेन दूषितत्वादित्यर्थः॥ स्वरूपासिद्धिरिति। चिदविषयत्वेन त्वदभिमतेऽतीन्द्रिये धर्माधर्मादाववेद्यत्वे सत्यपरोक्षव्यवहाराभावेन विशिष्टाभावरूपहेतुसत्त्वे।़पि घटादौ त्वदभिमतचिद्वेद्यत्वे मानाभावेन दृग्दृश्यसम्बन्धानुपपत्तिनिराकरणप्रस्तावे निरसिष्यमाणत्वेनचावेद्यत्वविशिष्टापरोक्षव्यवहारयोग्यत्वस्यैव तत्र सत्त्वेन तदभावरूपदृश्यत्वस्याभावेन भागसिद्धिरित्यर्थः। स्वरूपग्रहणं त्वन्त्यपक्ष इव विशेष्यभागमात्रस्यैवासिद्धिरित्यभिप्रेत्येति ध्येयम्। वस्तुतस्तु घटादाविवातीन्द्रिये धर्माधर्मादाववेद्यत्ववदपरोक्षेण योगजज्ञानेन धर्मादिकमहं जानामीत्यनुव्यवसायरूपप्रत्यक्षेण यो धर्मः स विहितक्रियाजन्य इति ज्ञानान्तरोपनीतधर्मविहितक्रिययोर्व्याप्ति विषयकमानसप्रत्यक्षेण वा जन्यापरोक्षव्यवहारविषयत्वस्यापि सत्त्वेन धर्मादाविव घटादावपि त्वदभिमतावेद्यत्वस्यापि सत्त्वेन विशेष्याभावस्य क्वाप्यभावेन स्वरूपासिद्धिरेवेत्यर्थः॥ व्यर्थविशेष्यत्वमिति। वेद्यत्वे सत्यपरोक्षव्यवहारयोग्यत्वाभावादिति हेत्वर्थः स्यात्तत्र वेद्यत्वादित्येतावत एव हेतुत्वसम्भवादिति भावः। ननु चिद्विषयत्वरूपं वेद्यत्वमात्मन्यप्यस्ति। अत एव चित्सुखेन चिद्रूपस्याप्यात्मनश्चिद्विषयत्वमुपेत्य तदकर्मकत्वमुक्तम्। तथा चात्मनि व्यभिचारवारणायैव विशेष्यं सार्थकमित्यरुचेराह॥ विशेष्येति। उक्तरीत्या सर्वस्याप्यपरोक्षव्यवहारयोग्यत्वादिति भावः। इतिशब्दो दृश्यत्वविकल्पनिराससमाप्तौ॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo----॥ स्वव्यवहार इति। घटादिव्यवहारे घटादिव्यतिरिक्तवृत्तिरूपसंवित्सापेक्षत्वाद्धटादेरस्वप्रकाशत्वमात्मव्यवहारे तदभावात्तस्य स्वप्रकाशत्वमित्यर्थः॥ संविदन्तरेति। स्वातिरिक्तसंविदित्यर्थः। तथा चात्मनोऽप्यद्वितीयत्वादि विशिष्टव्यवहारेऽद्वितीयत्वादिविशेषणोपनायकैकमेवा द्वितीयमित्यदिमानजनित संवित्सापेक्षत्वेनास्वप्रकाशत्वरूपदृश्यत्वसद्भावाद्व्यभिचार इति भावः। नन्वात्मनोऽद्वितीयत्वादिविशेषणविशिष्टव्यवहारे स्वातिरिक्त संवित्सापेक्षत्वे सत्यपि स्वरूपमात्रव्यवहारे तदभावेनास्वप्रकाशत्वरूपदृश्यत्वाभावान्नात्मनि व्यभिचार इत्याशङ्कते॥ निर्विकल्पकेति। निर्विकारकात्मस्वरूपमात्रव्यवहार इत्यर्थः॥ तथैवेति। घटो रूपीत्यादि विशिष्टव्यवहार एव स्वातिरिक्तविशेषणोपनायकमानजनित संवित्सापेक्षत्वसद्भावेऽपि निर्विकल्पकघटस्वरूपमात्रव्यवहारे घटादेः संविदन्तरानपेक्षत्वेनास्वप्रकाशत्वरूपदृश्यत्वाभावात्स्वरूपासिद्धिः स्यादित्यर्थः॥ नास्तीति चेदिति। तथा चनासिद्धिरिति भावः॥ स नास्त्येवेति। तथा च न व्यभिचार इति भावः॥ सुषुप्ताविति। तत्र स्वरूपातिरिक्तस्याप्रतीतेरित्यर्थः। तथा च न व्यभिचार इति भावः॥ तस्यापीति। सौषुप्तिकात्मानुभवस्यापीत्यर्थः॥ विवादादिति। एतावन्तं कालं सुखमहमस्वाप्समित्युत्तरकालीनपरामर्शबलेन कालसुखावस्थानामपि तदानीं प्रतीयमानत्वसिद्धेर्नस्वरूपमात्रविषयकत्वं तस्येति व्यभिचारः स्यादेवेति भावः। प्रकारान्तरेण स्वप्रकाशत्वलक्षणमाशङ्कते॥ अवेद्यत्वे सतीति॥ व्याहतत्वेनेति। अवेद्यत्वेऽपरोक्षव्यवहारविषयत्वमेव न सम्भवति॥ तद्व्यवहारेति। तद्विषयकज्ञानस्यैव हेतुत्वादिति भावः।

 नन्ववेद्यत्वं नाम फलव्याप्यत्वमपरोक्षव्यवहारविषयत्वं तु वृत्तिव्याप्यत्वेन भविष्यतीति न व्याहतिरित्यत आह॥ कथञ्चिदव्याहतत्वेऽपीति। फलं ज्ञातता व्यवहारो वा। नाद्यः। घटादावपि तदभावादसिद्धिः स्यात्। द्वितीये आत्मनोऽपि वेदान्तवृत्तिजन्यव्यवहारविषयत्वादनैकान्त्यमित्येवं फलव्याप्यत्वस्यानुपपन्नत्वात्कथञ्चिदित्युक्तम्॥ विशेषणाभावेनेति। अपरोक्षव्यवहारविषयत्वरूपविशेष्यस्य सत्त्वमङ्गीकृत्यावेद्यत्वरूप विशेषणाभावेनेत्यर्थः। तथा चावेद्यत्वाभावे सत्यपरोक्षव्यवहारविषयत्वं दृश्यत्वमिति फलितोऽर्थः॥ उत विशेष्याभावेनेति। विशेषणभूतमवेद्यत्वमङ्गीकृत्य विशेष्यभूतापरोक्षव्यवहारविषयत्वाभावेन धृश्यत्वनिर्वचनेऽवेद्यत्वे सत्यपरोक्षव्यवहारविषयत्वाभावो दृश्यत्वमिति फलितोऽर्थः॥ अथोभयाभावेनेति। अवेद्यत्वाभावे सत्यपरोक्ष व्यवहारविषयत्वाभावो दृश्यत्वमिति फलितोऽर्थः। एवं सति तत्राद्य इत्यादिना वक्ष्यमाणदूषणं सुज्ञातं भवतीति द्रष्टव्यम्॥ तस्य चेति। वेद्यत्वमात्रस्य ब्रह्मणि व्यभिचाररूपं दूषणमुक्तमित्यर्थः॥ व्यर्थेति। व्यावर्त्याभावादिति भावः। तर्हि त्यज्यते तद्विशेषणमिति चेत्तत्राह॥ विशेष्यासिद्धिश्चेतीति॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ स्वव्यवहार इति। आत्मनोऽपि स्वव्यवहारे स्वरूपसंवित्सापेक्षत्वादसम्भवनिवृत्त्यै स्वातिरिक्तेत्युक्तम्। व्यवहारशब्देन किं विशिष्टव्यवहारो विवक्षितः स्वरूपमात्रव्यवहारो वेति विकल्पं हृदि निधायाद्यं दूषयति॥ अद्वितीयेति॥ संविदन्तरेति। एकमेवाद्वितीयमित्यादिवाक्यजन्यवृत्तिसापेक्षितत्वादित्यर्थः। द्वितीयं शङ्कते॥ निर्विकल्पकस्वव्यवहार इति। स्वरूपमात्रविषयकस्वव्यवहार इत्यर्थः॥ विवादादिति। एतावन्तं कालं सुखमहमस्वाप्समित्युत्तरकालीनपरामर्शेन तद्व्यवहारस्य विशिष्टत्वेनैवसिद्धेरिति भावः। चित्सुखोक्तं स्वप्रकाशत्वलक्षणं शङ्कते॥ अवेद्यत्वे सतीति। इदं च घटादावतिव्याप्तिवारणायातीतादेर्व्यावृत्तेर्विशेष्यम्। प्रपञ्चितं चैतदाकार एवाधस्यात्॥ व्याहतत्वेनेति। अपरोक्षव्यवहारविषयत्वमित्युक्ते वेद्यत्वस्यैव प्राप्त्या पुनरवेद्यत्वे सतीत्युक्ते व्याहतिरित्यर्थः। नन्ववेद्यत्वं फलव्याप्यत्वाभावः। अपरोक्षव्यवहारविषयत्वं च वृत्तिव्याप्यत्वम्। एवञ्च न व्याहतिरित्यत आह॥ कथञ्चिदिति। फलस्य प्रागेव दूषितत्वात्कथञ्चिदित्युक्तम्। अपरोक्षव्यवहार विषयत्वरूपविशेष्यत्वमङ्गीकृत्यावेद्यत्वरूपविशेषणाभावेनेत्यर्थः। तथा चावेद्यत्वाभावे सत्यपरोक्षव्यवहारविषयत्वं दृश्यत्वमिति फलितार्थः। एवं विशेष्याभावेनेत्यत्रापि सविशेषणमवेद्यत्वमित्यङ्गीकृत्य विशेष्यापरोक्षव्यावहारविषयत्वाभावेन, दृश्यत्वनिर्वचनेऽवेद्यत्वे सत्यपरोक्षव्यवहारविषयत्वाभावे दृश्यत्वमिति फलितार्थः। तथा च प्रथमे व्यर्थविशेष्यत्वं द्वितीये स्वरूपासिद्धिस्तृतीये व्यर्थविशेष्यासिद्धिरिति मन्तव्यम्॥ छ ॥ दृश्यत्वविकल्पनिरासः ॥ छ ॥  
  --------------\*\*\*\*------------- 

**वादावली  
    दृश्यत्वहेतुनिरासः  
    ------------**

 %वादावली--किञ्च दृश्यत्वं प्रमाणतो वा भ्रान्ता वा। नोभयमपि। अन्यतरासिद्धेः। ननु सामान्यतः प्रयुक्तस्य हेतोर्विशेषविकल्पैर्निराकरणे सर्वानुमानाभावप्रसङ्गः। तथा हि। धूमाद्धूमध्वजसाधने किमेतद्देशकालसंलग्नो धूमो हेतुः किं वाऽनेतद्देशकालसंलग्न इति विकल्प्याद्ये साधनशून्यं निदर्शनम्। द्वितीयेऽसिद्धिरिति दूषणसम्भवादिति। मैवम्। तत्र धूममात्रस्य पर्वतेऽग्निसाधकत्वेनादूषणत्वाभ्युपगमात्। तर्हि किं वक्रो धूमो हेतुरिति विकल्पेन दूषणप्रसङ्ग इति चेन्न। तस्य सामान्यस्यैव हेतुत्वात्। न चास्तु तथा प्रकृतेऽपीति वाच्यम्। प्रमाणभ्रान्तिदृश्ययोर्दृश्यत्वसामान्याभावात्। न हि जलनभोनलिनयोर्नलिनत्वसामान्यमस्ति। तर्हि कथं भ्रान्तिदृश्यत्वमित्यच्यत इति चेन्न। यथा नभो नलिनमित्युच्यते तथैवेत्यवेहि। दृश्यत्वस्य सन्मात्रवृत्तित्वाद्विरुद्धता च। न च शुक्तिरजतं दृश्यमिति वाच्यम्। तत्र शुक्तिकाया एव दृस्यत्वात्।%

  श्री राघवेन्द्रयतिकृता वादावली भावदीपिका  
  -----------------------------

 राo--- किञ्च दृश्यत्वमित्यत्र दृक्शब्देन प्रमोच्यते भ्रमो वेति विकल्प्याद्ये तवासिद्धिः। अन्त्येऽस्माकमसिद्धिरित्याह॥ दृश्यत्वमिति। ननु दृश्यत्वं न प्रमाणतो नापि भ्रान्त्या येनोक्तदोषः स्यात्। किन्तूभयसाधारणमेव। न हि सामान्येनोक्तस्य विशेषविकल्पेन दोषोत्कीर्तनम्। अतिप्रसङ्गादिति शङ्कते॥ नन्विति। सामान्यतो भ्रमप्रमासाधारण्येनेत्यर्थः। अतिप्रसङ्गमेवाह॥ तथा हीति। धूमध्वजो वह्निः॥ एतद्देशेति। पक्षत्वेनाभिमतो देश एतद्देशशब्देनोच्यते। यदा पक्षे हेतुरस्ति तत्काल एतत्कालशब्देनोच्यते। देशिकव्याप्तिकत्वेन कालिकव्याप्त्युपेतत्वेन वा सर्वानुमानानां द्वैविध्यात्तादृश सर्वानुमानोच्छेदज्ञापनाय देशकालोभयोपादानम्॥ अनेतदिति। पक्षदेशभिन्नदेशसम्बद्धस्तत्कालभिन्नकालसम्बद्ध इत्यर्थः। विकल्प्येत्यनन्तरं वर्तमानेन पुंसेति शेषः। दूषणमिति भावे ल्युट्। दूषणकरणसम्भवादित्यर्थः। तेन विकल्प्येति क्त्वाप्रत्ययोपपत्तिः॥ साधनशून्यमिति। पक्षदेशसम्बद्धस्य दृष्टन्तेऽभावादिति भावः। एतेनासिद्धिर्व्याख्याता। इतिशब्दः शङ्कासमाप्तौ। समाधत्ते॥ मैवमिति। तत्रेति। धूमानुमान इत्यर्थः। धूममात्रस्यैतद्देशाद्यविशेषितस्य॥ अदूषणत्वेति। निर्दोषत्वेनाभ्युपगमात्। परीक्षकैरिति शेषः। शङ्कते॥ तर्हीति। धूमवत्त्वस्य साधकत्वेऽपीत्यर्थः। इति विकल्पेनेत्यत्रावक्रो धूम इति कोट्यन्तरं च ध्येयम्॥ दूषणेति। साधनवैकल्यादिनेति भावः। वक्रावक्रसाधरणधूमत्वाक्रान्तधूममात्रस्यैव हेतुत्वसम्भवे वक्रादिविशेषणं व्यर्थम्। गौरवपराहतं चेति भावेनाह॥ तस्येति। दृश्यत्वानुमानेऽपि भ्रमप्रमासाधारणदृश्यत्वमेव हेतुरस्त्विति शङ्कते॥ न चेति। वक्रावक्रधूमयोर्द्वयोरपि सत्त्वेन तत्र धूमत्वस्यानुगतसामान्यस्य सम्भवेऽपि प्रकृते न तस्य सम्भवः।

प्रमाणदृश्यत्वस्य सत्त्वेऽपि भ्रान्तिदृश्यत्वस्यासत्त्वेन सत्यसति चानुगतसामान्याभावेनासिद्धिः स्यादिति भावेन परिहरति॥ प्रमाणेति। आश्रयाभावे तदनुगतधर्मस्याभाव इत्येतन्निदर्शनेनोपपादयति॥ न हीति। भ्रान्तिदृश्ये दृश्यत्वाभावे भ्रान्तिदृश्यत्वमिति व्यवहारायोग इति शङ्कते॥ ॥ तर्हीति। उपचारोऽयं प्रयोग इति भावेन निदर्शनपूर्वमाह॥ यथेति। अवेहि अवगच्छेति। तथा च दृश्यत्वं जगत्यसिद्धमिति सुस्थमिति भावः। एवं लिङ्गदर्शनानन्तरं व्याप्तिस्मृतिरिति न्यायात्तेनैव क्रमेण हेतोराभासीकरणं मन्वानोऽसिद्धत्वं दृश्यत्वं प्रमाणत इत्यादिना प्रतिष्ठाप्येदानीं व्याप्तिविरहभेदौ विरुद्धानैकान्तिकौ। तत्र विरुद्धो विपरितनिश्चयं करोति। अनैकान्तिकस्तु सन्देहमिति दुष्टत्वक्रमानुरोधेन व्याप्त्यभावमुपपादयन् विरुद्धतां तावदाह॥ दृश्यत्वस्येति। चस्त्वसिद्धिसमुच्चायार्थः॥ सन्मात्रेति। साध्यसम्बन्धरहितत्वे सति तदभावेनैव सम्बन्धो विरुद्ध इति विरुद्धलक्षणम्। तथा च दृश्यत्वस्य मिथ्यात्वरहितसत्पदार्थ एव सत्त्वेनोक्तलक्षणसत्त्वादिति भावः। ननु सति ब्रह्मणि दृश्यत्वस्याग्रे साधयिष्यमाणत्वेन मिथ्यात्वरूपसाध्याभावेन सम्बन्धे सत्यपि मिथ्याभूते शुक्तिरूप्ये च सत्त्वान्न साध्यसम्बन्धवैधुर्यमिति शङ्कते॥ न चेति। दृग्विषयत्वं हि दृश्यत्वं नाम। तथा च यत्सन्निकृष्टकरणेन यज्ज्ञानमुत्पद्यते स तस्य विषय इत्यनित्यज्ञाने व्यवस्थित्म्। रजतज्ञानं शुक्तिसन्निकृष्टेन जातमिति शुक्तिकाया एव दृश्यत्वमिति भावेन परिहरति॥ तत्रेति। भ्रान्तावित्यर्थः॥ अनभ्युपगमादिति। उक्तदिशा शुक्तिविषयकत्वादिति भावः। अविरोधमेवाह॥ स्वविषयेति। अन्याकारेण रूप्याकारेण। आकारान्तरेणेत्यपि क्वचित्पाठः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo----॥ प्रमाणत इति। तथा च दृश्यत्वादित्यस्य प्रमितिविषयत्वादित्यर्थो द्रष्टव्यः॥ भ्रान्त्या वेति। तथा च दृश्यत्वादित्यस्य भ्रान्तिविषयत्वादित्यर्थोऽवगन्तव्यः॥ अन्यतरेति। आद्ये तवासिद्धिर्द्वितीयेऽस्माकमसिद्धिरित्यर्थः॥ अनुमानाभाव इति। अनुमानोच्छेद इत्यर्थः॥ धूमध्वजेति। धूम एव ध्वजो यस्य स धूमध्वजो वह्निरित्यर्थः। एतदिति देशकालयोर्विशेषणम्। पर्वतसम्बन्ध्येतत्कालसम्बन्धीत्यर्थः॥ धूममात्रस्येति। एतद्देशकालानैतद्देशकालविशेषितधूमसामान्यस्येत्यर्थः॥ अदूषणत्वादिति। त्वदीयविकल्पनिराकरणयोर्दूषणत्वाभावदित्यर्थः। धूमवत्त्वस्येति धूमवत्त्वं नाम धूमसंयोगरूपो धूमसम्बन्धः। तथा चैतद्देशकालसंलग्नो धूमसंयोगो हेतुरित्यादिरूपेणैव विकल्पः कर्तव्यो न तु धूमो हेतुरित्यादिरूपेण। तर्हि तथैव विकल्प्य दूषयिष्यामीति तु न युक्तम्। धूमसंयोगे एतद्देशकालसंयोगित्वरूपसंलग्नत्वस्य गुणे गुणानङ्गीकारेण बाधितत्वादिति भावः। प्रकारान्तरेण तदीयग्रन्थोक्तं विकल्पदूषणाभ्यां सर्वानुमानोच्छेदप्रसङ्गमाशङ्कते ॥ तर्हीति। इत्यादीत्यादिपदेन ऋजुधूमो हेतुरित्यस्य ग्रहणम्। तथा च वक्रधूमस्य हेतुत्वे महानसे ऋजुधूमसद्भावदशायां साधनवैकल्यम्। ऋजुधूमस्य हेतुत्वे पर्वते वक्रधूमसद्भावदशायमसिद्धिरित्यर्थः।

  एतदपि पूर्वोक्तरीत्यैव निराकृतमित्याह॥ तस्येति। वक्रत्वाद्यविशेषितस्य धूमसामान्यस्यैव हेतुत्वादित्यर्थः॥ प्रकृतेऽपीति। प्रमाणभ्रान्त्यविशेषितं दृश्यत्वसामान्यमेव हेतुरस्त्वित्यर्थः॥ अभावादिति। नभोनलिनवद्भ्रान्तिदृश्यस्यात्यन्तासत्त्वात्। प्रमाणभ्रान्त्यविशेषितं दृश्यत्वसामान्यमेव हेतुरित्यर्थः॥ अभावादिति। न हि व्यक्त्यभावे सामान्यमस्तीति भावः। तदेवोपपादयति॥ न हीति॥ जलनभोनलिनयोरिति। जलनलिननभोनलिनयोरित्यर्थः। सरोजारविन्द गगनारविन्दयोरिति यावत्। तत्र नभोनलिनस्यैवात्यन्तासत्त्वादिति भावः॥ उच्यत इतीति। व्यवह्रियत इत्यर्थः। असत्त्वे तस्य ज्ञानासम्भवेन व्यवहारायोगात्तस्य ज्ञानसाध्यत्वादिति भावः॥ अवेहीति। जानीहीत्यर्थः। तथा च शुकबालादिव्यवहारवत्तत्र चित्रलिखितसिंहे सिंहशब्दव्यवहारवच्च ज्ञानाभावेऽपि भवतीत्यैपचारिको व्यवहार इति भावः। असतोऽपि ज्ञानविषयत्वस्यान्यत्रोपपादितत्वान्नोक्तदोष इत्यपि द्रष्टव्यम्। दृश्यत्वहेतोर्विरुद्धत्वं चाह॥ दृश्यत्वस्येति। सन्मात्रवृत्तित्वादिति। मिथ्यात्वरूपसाध्यभावव्याप्तत्वादित्यर्थः। ननु कथं दृश्यत्वस्य सन्मात्रवृत्तित्वं मिथ्याभूतेऽपि शुक्तिरजते दृश्यत्वस्य सत्त्वादित्याशङ्क्य निराकरोति॥ न चेति। कुतो न चेत्यत आह॥ तत्रेति। इदं रजतमिति भ्रमस्थल इत्यर्थः॥ दृश्यत्वादिति। दृग्विषयत्वादित्यर्थः। यत्सन्निकृष्टेन करणेन यज्ज्ञानमुत्पद्यते स तस्य विषय इत्येवंरूपं विषयत्वं शुक्तिकाया मेवास्ति न रजते। असता सन्निकर्षायोगात्। अतो न रजते दृश्यत्वमस्तीति विरुद्धत्वकथनं युक्तमिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---॥ अन्यतरासिद्धेरिति। आद्ये तवासिद्धिरन्त्येम मासिद्धिरित्यर्थः। ननु धूममात्रस्य पर्वताग्निसाधकत्वमुक्तम्। तस्य तद्व्यक्तिरूपतया तत्तन्मात्रनिष्ठत्वेन पूर्वोक्तविकल्पापातादित्यत आह॥ धूमवत्त्वस्येति। तथा च धूमवत्त्वोपाधेः पक्षाद्यनुगतत्वेन धूमस्य सामान्याकारेण पक्षाद्यनुगतत्वात्तन्मात्रहेतुत्वेऽपि न क्षतिः। पक्षाद्यनुगतत्वं च प्रातिस्विकस्यैव तस्य सामान्याकारेण तत्र तत्र विद्यमानत्वमेव न त्वेकस्य सर्वगतत्वम्। यथा पृथिवीलक्षणस्य गन्धस्य नैकस्य सर्वपृथिवीगतत्वं किन्तु तत्तत्पृथिवीगतस्यैव सामान्याकारेण तद्वत्। न च तत्र गन्धत्वेन गन्धानामनुगमात्सामान्याकारेण सर्वगतत्वमिति वाच्यम्। गन्धत्वानुगमेन गन्धानुगमासम्भवात्। न हि पितुः पाण्डित्येन पुत्रः पण्डितो भवति। न च प्रातिस्विकस्य धूमस्य कथं सामान्यरूपत्वमिति वाच्यम्। प्रातिस्विकस्यापि तस्य विशेषबलेन सामान्यरूपतोपपत्तेः। अन्यथा परमतेऽपि सामान्यादिकं सदिति सामान्येनोक्तिर्न स्यात्। तत्रापि सत्त्वस्य प्रातिस्विकतया तत्तत्स्वरूपत्वाङ्गीकारादिति द्रष्टव्यम्। ननु मा भूद्देशकालविकल्पदोषः। दृश्यत्वहेतुवदेव धर्मिविकल्पदोषस्तु स्यादिति भावेन शङ्कते॥ तर्हीति॥ तथेति। दृश्यत्वसामान्यस्य हेतुत्वमित्यर्थः॥ सामान्याभावादिति। भ्रान्तिदृश्यत्वस्यात्यन्तासत्त्वादिति भावः॥ तर्हीति। दृश्यत्वरूपधर्माभाव इत्यर्थः। किञ्च दृश्यत्वं नाम ज्ञानविषयत्वं वा ज्ञानोल्लेखित्वमात्रं वेति विकल्पं हृदि कृत्वाऽऽद्य आह॥ दृश्यत्वस्येति। ज्ञानविषयत्वस्येत्यर्थः।

 %वादावली--ननु रजतसंविदः कथं शुक्तिकाविषयो विरोधादिति चेन्न। रजतसंविद इति कोऽर्थः। किं रजतविषयाया इति रचतत्वोल्लेखिसंविद इति वा। नाद्यः। अनभ्युपगमात्। द्वितीये को विरोधः। स्वविषयशुक्तिकामेवान्याकारेण गृह्णातीत्यस्याविरुद्धत्वात्। ननु तर्ह्यपि रजतेऽस्ति कथञ्चिदृश्यतेति चेन्न। तस्य दृश्यत्वाभासत्वात्। तादृशस्य पक्षेऽनन्वयात्। किञ्च रजतस्य फलव्याप्यतया वृत्तिव्याप्यतया वा दृश्यत्वम्। नोभयमपि। अध्यस्ततयैव तत्सिद्ध्यभ्युपगमात्। न च तत्प्रतीतावुपायान्तरं वाऽस्ति। सन्निकर्षाभावात्। आत्मनोऽपि दृयशत्वादनैकान्तिकता च। नात्मा दृश्यत इति चेन्न। व्याहतेः। न ह्यज्ञाते धर्मिणि धर्मविधानं तन्निषेधो वा युज्यते। आत्मा दृश्यो वस्तुत्वाद्धटवत्। अयं घट एतद्धटात्मान्यान्यदृश्यान्यः प्रमेयत्वाद्धटवदिति च तस्य दृश्यत्वसिद्धेः।%

  श्री राघवेन्द्रयतिकृता वादावली भावदीपिका  
  -----------------------------

 राo----॥ नन्वेवमपि रूप्ये दृगुल्लेखित्वेनापि दृस्यत्वमागतमिति शङ्कते। नन्विति। तर्ह्यपि दृग्विषयत्वाभावेऽपीत्यर्थः। कथञ्चिदृगुल्लेखित्वेन दृश्यताऽस्तीत्यन्वयः॥ दृश्यत्वाभासत्वादिति । रजते दृश्यत्वस्य कल्पितत्वादित्यर्थः। रजतं दृष्टमिति भ्रममात्रत्वादिति भगवत्पादोक्तेरिति भावः। ननु यादृशं रजते दृश्यत्वं तादृशमेव प्रकृते हेतुरस्तु। तथा च न विरुद्धत्वमित्याशङ्क्याह॥ तादृशस्येति। असिद्धिप्रसङ्कादिति भावः। एवं स्वरीत्या रूप्ये दृश्यत्वाभावं प्रतिपाद्य पररीत्याऽपि तमाह॥ किञ्चेति॥ फलेति। अन्तःकरणवृत्तिप्रतिफलितचैतन्यविषयतयेत्यर्थः॥ वृत्तीति। अन्तःकरणवृत्तिविषयतयेत्यर्थः॥ अध्यस्ततयेति। प्रतिभासमात्रशरीरतयेत्यर्थः। ननु तन्मतेऽधिष्ठानस्यैव तदुभयविषयत्वेन रूप्यस्य तदभावेऽप्यविद्यावृत्त्या तत्प्रतिफलितचैतन्यरूपफलेन व्याप्यत्वमङ्गीकृतमिति कथं तस्य न दृश्यत्वमिति चेन्न। तादृशदृश्यत्वस्य पक्षेऽभावेनासिद्ध्यापत्त्या तस्याहेतुत्वादिति भावः। किञ्च शुक्तिरूप्यस्या दृश्यत्वमिन्द्रियसन्निकर्षादिरूपसामग्र्यभावाच्चेत्याह॥ न चेति। सन्निकृष्टस्यैव ज्ञानविषयत्वात्परोक्षस्थलेऽपि व्याप्त्यादिरूपप्रत्यासत्तेः सत्त्वादिति भावः।

 इदानीं क्रमप्राप्तं व्यभिचारं च वक्तुं दृश्यत्वं वृत्तिव्याप्यत्वं वा फलव्याप्यत्वं वेति विकल्पौ हृदि कृत्वाऽऽद्य आह॥ आत्मन इति। न केवलं सपक्षस्य शुक्तिरूप्यादेः किन्तु विपक्षस्यात्मनोऽपीत्यपेरर्थः। हेतोरेवाभावान्न दोष इति शङ्कते॥ नेति। मूकोऽहमिति वत्स्वक्रियाविरोधलक्षणव्याहतिमेवोपपादयति॥ न हीति। धर्मविधानमिति दृष्टान्तार्थम्। दृश्यत्वरूपधर्मनिषेथधस्यैव प्रस्तुतत्वात्। आत्मनि दृश्यत्वे निषेधता परेणात्मा ज्ञातव्य इति भावः। ननु न बाधकाभावमात्रेण वस्तुसिद्धिः। मानाधीनत्वान्मेयसिद्धेरित्याशङ्क्यात्मनो दृश्यत्वं साधयति॥ आत्मेति॥

 नन्वात्मनो वस्तुत्वमसिद्धम्। निर्धर्मकत्वात्। न च निर्धर्मकत्वस्य भावाभावाभ्यां विरोधः। अभावरूपधर्माङ्गीकारात्। कल्पितस्य च रूप्यादौ सत्त्वेन व्यभिचारापत्तेरित्याशयेनानुमानान्तरमाह॥ अयं घठ इति। इन्द्रियसन्निकृष्टः पुरोवर्तिघटविशेषोऽयमिति परामृश्यते। एतद्धटः पक्षीकृतो घटः, स चात्मा च ताभ्यां यदन्यत्तदुभयभिन्नं विश्वं तदन्यद्यद्दृशमात्मरूपं तदन्य इत्यर्थः। अत्र यद्यप्येतद्धटात्मान्यान्यदृश्यं पक्षीकृतघटो भवति तथाऽपि स्वस्य स्वान्यत्वं बाधितमित्यात्मनो दृश्यत्वसिद्धिः। दृष्टन्ते घटे च तथाभूतैद्धटान्यत्वेन साध्यं बोध्यम्। दृश्यान्य इति कृते पटान्यत्वेनार्थान्तरमत एतद्धटान्यान्येति विशेषणम्। तावत्युक्ते बाधः। अत आत्मेत्युक्तम्। आत्मान्यान्यदृश्यान्य इति कृते यद्यप्यात्मनो दृश्यत्वसिद्धिः। तथाऽपि दृष्टान्ते साध्यवैकल्याद्व्याप्तिवैकल्यं प्रसज्येत। अत एतद्धटेति विशेषणम्। एतद्धटात्मान्यदृश्यान्य इति कृते तादृशपटान्यत्वेनार्थान्तरता। अतोऽन्यान्येति सर्वं सार्थकम्। विपक्षे बाधकस्य प्राचीनवाक्ये प्रतिपादितत्वेन नाप्रयोजकत्वं शङ्कनीयम्। अत एवायं घट एतद्धटात्मान्यान्यनित्यान्यः। तथाविधाचेतनान्य इत्याभाससाम्यमपास्तम्। तत्र विपक्षे बाधकाभावेनाप्रयोजकत्वात्। अत एवेति चेति प्रागुक्तबाधकसमुच्चयार्थश्चकारः। तथा दृश्यते त्वग्र्यया बुद्ध्या तमेव धीरो विज्ञायेत्यादिश्रुत्या सर्वप्रत्ययवेद्ये च ब्रह्मरूप इत्यादिस्ववचनेन विरोधश्च स्यात्। वेदान्तानां वैय्यर्थ्यं च स्यात्। इत्यादिविपक्षबाधकेन चानुगृहीतत्वादन्योऽपि क्षुद्रोपद्रवः परिहार्य इति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---रजतसंविदः शुक्तिकाविषयत्वं न विरुद्धमित्याशङ्कते॥ ननु रजतसंविद इति॥ विरोधादितीति। रजतज्ञानवानहमित्यनु व्यवसायरूपानुभवेन रजतसंविदो रजतविषयकत्वावगाहनाच्छुक्तिविषयत्वाङ्गीकारे तद्विरोध इत्यर्थः॥ अनभ्युपगमादिति। असतो रजतस्य निरुक्तविषयताया अस्माभिरनभ्युपगमादित्यर्थः। स्वविषयेत्यतः पूर्वमिदं रजतमिति ज्ञानमिति शेषः। अन्याकारेण रजताकारेण रजतोल्लेखितयेति यावत्॥ गृह्णातीति। दोषवशादिति शेषः। अत एवोक्तमन्यदन्यात्मनाऽवगाहत इत्यन्यथाख्यातिरिति। तथा च रजते दृश्यत्वाभावाद्युक्तं सन्मात्रवृत्तित्वमिति भावः।  
   
 नन्वेवमपि रूप्ये दृगुल्लेख्यत्वेनापि दृश्यत्वमागतमिति शङ्कते॥ नन्विति। तर्ह्यपि तथाऽपि दृग्विषयत्वाभावेऽपीत्यर्थः। रजतोऽपीति वा सम्बन्धः॥ कथञ्चिदिति। रजतमितिव्यवह्रियमाणत्वरूपं यद्रजतोल्लिखित्वरूपं दृश्यत्वं तद्रजते।़प्यस्तीति भावः॥ तस्य दृश्यत्वाभासत्वादिति। दृग्विषयत्वमेव हि मुख्यं दृश्यत्वं नेतरत्। तस्याबासत्वात्तादृशस्य रजते सद्भावेऽपि नास्माकं काचित्क्षतिरिति भावः। ननु तर्ह्याभासभूतमेव दृश्यत्वं हेतुरस्तु तथा च रजते मिथ्यात्वसामानाधिकरण्यसद्भावान्न विरुद्धत्वमित्यत आह॥ तादृशस्येति॥ अनन्वयादिति। असम्बन्धादित्यर्थः। आभासभूतदृश्यत्वस्य प्रपञ्चे मिथ्यात्वसाधनाय पक्षसम्बन्धितया हेतुत्वेनावक्तव्यत्वादिति यावत्। अयम्भावः। प्रतिपन्नोपाधौ त्रैकालिकनिषेधप्रतियोगित्वरूपमिथ्यात्वमसति शशविषाणादौ नास्तीति तावत्तव सम्मतम्। तस्य प्रतियोग्यधिकरणतया प्रतिपन्नोपाधेरेवाभावात्। तत्र प्रष्टव्यम्। शशविषणमस्तीति शब्दात्तदाकारं ज्ञानमुपजायते न वेति। नेति पक्षेऽनुभवविरोधः। आकाङ्क्षादिमच्छब्दस्य ज्ञानजनकत्वस्वाभाव्यात्। आद्ये तद्विषयत्वमेव हि ज्ञानस्य तदाकारत्वम्। यत्सन्निकृष्टकरणेनेत्यादिरूपं मुख्यं तद्विषयत्वं शशविषाणस्य न सम्भवति। असता सन्निकर्षायोगात्। अतस्तदुल्लेखित्वरूपामुख्यं यदाभासभूतं दृश्यत्वं तदेव तत्र वक्तव्यम्। तथा च तेनापि तत्र निरुक्तं मिथ्यात्वं साध्यं स्यादन्यथाऽऽभासदृश्यत्वस्य तत्र व्यभिचारापत्तेः। अतो मुख्य एव दृश्यत्वे हेतूकरणीये तस्य रजतेऽभावाद्युक्तं तस्य सन्मात्रवृत्तित्वमिति। दृष्टान्ते साधनवैकल्यं चाह॥ किञ्चिति। दृश्यत्वं वक्तव्यमिति शेषः। कुत इत्यत आह॥ अध्यस्ततयैवेति। प्रातिभासिकतयैवेत्यर्थः॥ तत्सिद्धीति। रजतसिद्धीत्यर्थः। प्रातिभासिकस्थले रजताकाराविद्यावृत्तिरन्तरेव भवतीत्यङ्गीकारेण वृत्तिप्रतिबिम्बितचैतन्याभिव्यक्ताधिष्ठानचैतन्यरूपफलस्य तत्राभावेन तद्व्याप्यत्वाभावात्। तत्राविद्यावृत्त्यङ्गीकारेणान्तःकरणवृत्त्यभावेन तद्व्याप्यत्वस्याप्यभावादित्यर्थः।

 रजते दृग्विषयत्वं नास्तीत्युक्त्वा तत्र दृगेव न सम्भवति कारणाभावादित्याह॥ न चेति। न हीत्यर्थः। तत्प्रतीतौ रजतप्रतीतौ। उपायान्तरमिति। इन्द्रियभिन्नमनुमानादिरूपं कारणान्तरमित्यर्थः। तर्हिन्द्रियमेवास्तु तत्कारणमिति चेत्तत्राह॥ सन्निकर्षाभावादिति। रजतस्य प्रातिभासिकत्वेन प्रतिभासमात्रशरीरतया ज्ञानात्पूर्वं सत्त्वाभावेनेन्द्रियसन्निकर्षो न सम्भवतीति नेन्द्रियेण तज्ज्ञानमित्यर्थः। तथा च ज्ञानात्पूर्वं रजतसिद्धाविन्द्रियसन्निकर्षसम्भवेन तज्ज्ञानसिद्धिः। तत्सिद्धौ तस्यप्रातिभासिकत्वेन प्रतिभासमात्ररजतसिद्धिरित्यन्योन्याश्रय इति भावः। अधिकं वक्तुमुक्तमेव दूषणं पुनराह॥ आत्मनोऽपीति। तत्र हेतोरभावान्न व्यभिचार इत्याशङ्कते॥ न चात्मेति॥ आत्मान हि दृश्यत इत्यर्थः। आत्मा न दृश्यत इत्युक्ते कथं व्याहतिरित्यत आह॥ न हीति। वाशब्द उपमायाम्। धर्मविधानमिति दृष्टान्तार्थं यथाऽज्ञाते धर्मिणि धर्मविधानं न सम्भवति। (यथाऽज्ञाते धर्मिज्ञानाभावेन तत्र दृश्यत्वमस्तीति विधानं न सम्भवति तथा तत्र दृश्यत्वं नास्तीति दृश्यत्वरूपधर्मनिषेधोऽपि न सम्भवतीत्यर्थ इति पाठान्तरम्)। एवमात्मरूपज्ञानाभावे तत्र दृश्यत्वं निषेधता धर्मिभूतात्मज्ञाने वक्तव्ये पुनर्न दृश्यत इत्युक्ते व्याहतिरिति भावः। आत्मनो दृश्यत्वेऽनुमानमप्याह॥ आत्मेति॥ अयं घट इति॥ एतद्धटेति। पक्षीभूतघट इत्यर्थः। तथा चैतद्धटश्चात्मा चताभ्यामन्यद्यत्सर्वं जगत्तदन्यद्यद्दृश्यमात्मरूपं तदन्यत्वमादाय साध्यार्थपर्यवसानम्। अत्र यद्यप्येतद्धटात्मान्यान्यदृश्यं पक्षीकृते घटेऽपि तथाऽपि स्वान्यत्वं बाधितमित्यात्मनो दृश्यत्वसिद्धिर्दृष्टान्तभूते घटे एतद्धटात्मन्यान्यादृश्यभूतैद्धटात्मान्यत्वमादाय साध्योपपादनं कर्तव्यम्। एवमेव पक्षीभूते एतद्धट उपपादनं कर्तुं न शक्यते बाधात्। अतो दृश्यभूतात्मान्यत्वमादायैव पर्यवस्यतीत्यात्मनो दृश्यत्वसिद्धिरिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo----हेतोः साध्याभावेनैव व्याप्तिदर्शनाय सन्मात्रवृत्तित्वादित्युक्तम्। शङ्कते॥ न च रजतेति। न च विषय इत्यन्वयः। न त्विति पाठे स्पष्टं शङ्कापरत्वम्॥ विरोधादिति। अन्यज्ञानस्यान्यविषयत्वविरोधादित्यर्थः। यद्वा रजतज्ञाननुव्यवसायविरोधादित्यर्थः। तेन ज्ञानेन रजतविषयत्वस्यैव विषयीकरणादिति भावः॥ अनुभ्युपगमादिति। यत्सन्निकृष्टकरणेन यज्ज्ञानमुत्पन्नं स तस्य विषय इत्येवंविधविषयत्वस्य रजतेऽनभ्युपगमादित्यर्थः॥ अन्याकारेणेति। अत्यन्तासद्रजततयेत्यर्थः। ननुरजतस्यापि दृग्विषयताऽङ्गीकार्या। रजतं दृष्टमिति प्रतीतिसिद्धत्वादिति भावेन शङ्कते॥ नन्विति। तर्ह्यपि तथाऽपि दृग्विषयताया निराकृतत्वात्कथञ्चिदित्युक्तम्॥ तस्या इति। रजतं दृष्टमिति
प्रतितिसिद्धाया दृग्विषयताया इत्यर्थः॥ दृश्यत्वाभासत्वादिति। कल्पितदृस्यत्वरूपत्वादित्यर्थः। रजतं दृष्टमिति प्रतीतिस्तु भ्रमं रजतं दृष्टमिति भ्रममात्रत्वादिति भगवत्पदोक्तेरिति भावः। नन्वस्तु यादृशं रजतोदेर्दृश्यत्वं तादृशमेव हेतुस्तथा च न विरुद्धत्वमित्यत आह॥ तादृशस्येति। तथा चासिद्धिरिति भावः। एवं स्वरीत्या रूप्ये दृश्यत्वाभावमुक्त्वा पररीत्याऽऽह॥ किञ्चिति। फलव्याप्यतयेति। फलविषयतयेत्यर्थः। एवमग्रेऽपि॥

 अध्यस्ततयेति। अध्यस्तत्वरूपसम्बन्धेनेत्यर्थः। तथा च ज्ञानज्ञेययोरध्यस्तत्वरूपाध्यासिक सम्बन्धाङ्गीकाराद्वृत्तिविषयत्वरूपं फलविषयत्वरूपं वा दृश्यत्वं त्वन्मते रजते न सम्भवति विषयत्वरूपसम्बन्धस्यैवाभावादिति भावः। ननु वृत्तिव्याप्यत्वं वृत्त्यभिव्यक्तचिदध्यस्तत्वम्। फल्याप्यत्वमपि तदध्यस्तत्वमेव। एवञ्च रजतेऽपि मद्रीत्या दृश्यत्वलाभ इति चेन्मैवम्। तथा सति ब्रह्मणो वृत्तिव्याप्यत्वानापत्तेः। तस्याध्यस्तत्वाभावात्। फलाध्यस्तत्वमित्यत्रापि फलं न तावत्प्रवृत्तिप्रतिबिम्बितचैतन्यम्। तस्य कल्पितत्वेनाध्यस्ताधिष्ठानत्वाभावात्। नापि वृत्तिप्रतिबिम्बितचैतन्याद्यभिव्यक्तं विषयाधिष्ठानचैतन्यम्। आवश्यकेन वृत्तिप्रतिबिम्बितचैतन्येनैव प्रकाशोपपत्तौ तदधिष्ठानचिदभिव्यक्तत्वादि कल्पनायोगादिति। ज्ञानोल्लेख्यत्वं दृश्यत्वमिति द्वितीयेऽपि किं वृत्तिव्याप्यत्वमभिप्रेतं फलव्याप्यत्वं वा। आद्य आह॥ आत्मनोऽपीति। शुक्तिरजतादेः सपक्षस्येव विपक्षस्यात्मनोऽपित्यर्थः। आत्मनो दृश्यत्वाभावे बाधकमुक्त्वा दृश्यत्वे साधकमाह॥ आत्मेति। नन्वात्मनो निर्धर्मकत्वेन वस्तुत्वहेतोरसिद्धिः। न च धर्मकत्वाङ्गीकारविरोधः। अभावरूपधर्माङ्गीकारादित्यरुचेराह॥ अयं घट इति। सन्निहितो घट इत्यर्थः। तेनासन्निहितघटेन सिद्धसाधनता एतद्धटात्मान्यत्सर्वं जगत्तदन्यदेतद्धटात्मख्यं वस्तुद्धयं तद्रूपं यद्दृश्यं तदन्यदिति साध्यार्थः। पक्षे एतद्धटाख्यदृश्यान्यत्वस्य बाधादात्माख्यदृश्यान्यत्वमादायासाध्यसिद्धिः। दृष्टन्ते एतद्धष्टाख्यदृश्यान्यत्वमादायात्म रूपदृश्यस्याधूनाऽप्यसिद्धेरिति बोध्यम्। पटान्यत्वनार्थान्तरनिवृत्त्यै एतद्धटान्येति। बाधनिवृत्त्यै आत्मेति। दृष्टान्ते साध्यवैकल्यपरिहारायैतद्धटेति। एतद्धटात्मान्यदृश्यान्य इत्युक्ते पुनः पटान्यत्वेनार्थान्तरमतोऽन्यान्येति।
दृश्यैतद्धटात्मान्यकृतेऽप्रसिद्धिरतोऽन्यान्येति सर्वं सार्थकम्। न चायं घट एतद्धटात्मान्यान्यनित्यान्य इत्याभाससाम्यम्। विपक्षे बाधकाभावेनाप्रयोजकत्वं च। अत्र चोक्तवक्ष्यमाणबाधकबलेन तदभावादिति।

 %वादावली---किञ्च दृश्यत्वाभावे तदविद्यानिवृत्त्याभावेन मोक्षाभावप्रसङ्गः। न च त्वत्पक्षे ब्रह्मज्ञानं नाम यत्किञ्चित्स्यात्। षष्ठ्यर्थस्य विषयताऽनतिरेकात्। यद्धि श्रुतमयेन ज्ञानेन तत्त्वमभिधाय चिन्तामयीमवस्थामवलम्बमानस्यान्तःकरणपरिणामवृत्तिरूपं ज्ञानमुपजायते तेन भवेदविद्यानिवृत्तिरिति चेन्न। तथाऽभ्युपगमे परमात्त्मनोऽपि दृश्यतया व्यभिचारानिस्तारात्। आत्मनोऽपि वृत्तिव्याप्यत्वेऽपि फलव्याप्यताया अभावान्न दृश्यत्वमिति चेन्न। दत्तोत्तरत्वात्। विषयत्वाभावेऽप्यात्माकारज्ञानमात्मज्ञानं तेन भवेदविद्यानिवृत्तिरिति चेन्न। विचारागोचरत्वात्।%

  श्री राघवेन्द्रयतिकृता वादावली भावादीपिका  
  -----------------------------

 राo---ननु नात्मनो दृश्यत्वं न च व्याहतिः स्वप्रकाशत्वेन स्वतःसिद्धे वृत्त्या दृश्यत्वनिषेधसम्भवात्। अत एवानुमा न मानम्। विपक्षे बाधकाभावात्। श्रुतयोऽपि यत्तदद्रेश्यमित्यादिविरोधाद्विशिष्टपरा इत्यतो बाधकान्तरमाह॥ किञ्चेति। आत्मन इति शेषः। आत्मनो वृत्तिव्याप्यत्वाभावे तदाच्छादकमूलाज्ञाननिवृत्तिर्न स्यात्। ज्ञानस्याज्ञाननिवर्तकत्वे समानविषयत्वस्य तन्त्रत्वात्। न चेष्टापत्तिः। अज्ञाननिवृत्तेरेव त्वन्मते मोक्षत्वेन तदभावप्रसङ्गेन मोक्षसास्त्रवैय्यर्थ्यप्रसङ्गादित्यर्थः। नन्वात्मज्ञानेन तदज्ञाननिवृत्तिः। आत्मज्ञानं च नात्मविषयकं किन्तु तदन्याविषयकम्। तदज्ञाननिवर्तकत्वे ज्ञानस्य तदन्याविषयकत्वस्य तन्त्रत्वात्। तथा च न कोऽपि दोष इत्यत आह॥ न चेति। त्वत्पक्ष इति परसम्मत्यर्थमुक्तम्।

  यत्किञ्चित्तदन्याविषयकत्वादिरूपम्। कुत इत्यत आह॥ षष्ठ्यर्थस्येति। ब्रह्मणो ज्ञानं ब्रह्मज्ञानमित्यत्र कर्तृकर्मणोः कृतीति कर्मणि षष्ठीविधानादन्यस्य च प्रकृतेऽसम्भवात्। न च तदन्याविषयकत्वं तदर्थः। गुरुत्वात्। पटादावपि तथात्वापत्त्या वृत्तिव्याप्यत्वं क्वापि नेत्यसिद्ध्यापत्तेः। घटपटोभयज्ञानेन घटाज्ञानानिवृत्त्यापत्तेश्चेति भावः। अज्ञानविवृत्तिप्रकारमाशङ्कते॥ यद्धीति। यच्छब्दस्य यद्वृत्तिरूपं ज्ञानमिति सम्बन्धः। श्रुतमयेन श्रवणजन्येन ज्ञानेन। तत्त्वं निश्चित्य निदिध्यासनं कुर्वतो यदपरोक्षज्ञानमखण्डाकारं वृत्तिरूपं जायते तेन तन्निवृत्तिरित्यर्थः। ननु न ब्रूमो वयमात्मनो वृत्तिव्याप्यत्वमेव नेति येनोक्तदोषः स्यात्। किन्तु फलव्याप्यत्वम्। तत्तु नात्मन इति द्वितीयं पक्षमाशङ्क्य निषेधति॥ आत्मन इति॥ दत्तोत्तरत्वादिति। फलं ज्ञातता व्यवहारो वेत्यादिना दृश्यत्वविकल्पनिरासप्रस्ताव एवोक्तत्वात्तत्रैवानुसन्धेयमिति भावः। स्यादेतत्। आत्मनो दृग्विषयत्वाभावेऽपि वेदान्तवाक्यजनितापरोक्षज्ञानस्याकारसमप्रकतया व्यावर्तकत्वमङ्गीक्रियत एव। तेनात्माविषयकमप्यात्माकरं ज्ञानं तदज्ञानं निवर्तयिष्यतीति न कोऽप्यतिप्रसङ्गः। अनुमानश्रुत्यादीनां च तत्परतयोपपत्तेः। न च तदविषयत्वे तदाकारत्वमपि कथमिति वाच्यम्। शशशृङ्गस्य सर्वसामर्थ्यविधुरस्य कारकतापरपर्यायं विषयत्वमस्ति। तदिहापि वेदान्तवाक्यरूपकरणसामर्थ्यादेवात्माविषयकस्यापि तदाकारस्योत्पत्तौ दोषाभावादिति भावेनाशङ्कते॥ विषयत्वेति। आत्मन इति सम्बन्धः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---तदज्ञाननिवृत्तिश्च तेन भवतीति तत्त्वोद्योतं मनसि निधायाह॥ किञ्चेति॥ दृश्यत्वाभाव इति। आत्मन इति शेषः। तदविद्येति। आत्माज्ञानेत्यर्थः। तद्विषयकज्ञानस्यैव तदज्ञाननिवर्तकत्वादिति भावः। न चात्मनो दृक्कर्मत्वं विना तज्ज्ञानत्वमिति मूलं मनसि निधायाह॥ न च तत्पक्ष इति। आत्मनो दृश्यत्वं नास्तीति पक्षे ब्रह्मज्ञानं नाम यत्प्रसिद्धं तत्किञ्चित्किमपि तत्पक्षे न स्यादित्यर्थः। ननु वेदान्तवाक्यजन्यज्ञानं ब्रह्मज्ञानं भविष्यत्येवं ब्रह्मणो ज्ञानं ब्रह्मज्ञानमित्यभ्युपगमादित्यत आह॥ षष्ठ्यर्थस्येति। षष्ठ्यर्थसम्बन्धस्येत्यर्थः॥ अनतिरेकादिति। त्वया च तदनङ्गीकारादिति भावः। वेदान्तजन्यपरोक्षज्ञानेनाविद्यानिवृत्त्य भावेऽप्यद्वैतसाक्षात्कारेण तन्निवृत्तिर्भविष्यतीत्याशङ्कते॥ यद्वीति। श्रुतिमयेनेत्यादि। श्रवणात्मकेन ज्ञानेन तत्त्वं ब्रह्मस्वरूपमभिधाय धातूनामनेकार्थत्वान्मतं कृत्वेति यावत्। चिन्तामीमवस्थामवलम्बमानस्यान्तःकरणपरिणामभूतं वृत्तिरूपं यज्ज्ञानमात्मसाक्षात्काररूपं यज्ज्ञानमुपजायते तेनाविद्यानिवृत्तिर्भवेदित्यर्थः॥ तथेति। आत्मसाक्षात्कारेणाविद्यानिवृत्त्यभ्युपगम इत्यर्थः॥ दृश्यतयेति। दृश्यत्वप्राप्त्येत्यर्थः॥ न दृश्यत्वमिति। तथा च हेतोरभावान्न व्यभिचार इति भावः॥ दत्तोत्तरत्वादिति। फलं किं ज्ञातता व्यवहारो वेत्यादिना दत्तोत्तरत्वाद्दूषितत्वादिति भावः॥ विषयत्वाभावेऽपीति। आत्मनो ज्ञानविषयत्वाभावेऽपीत्यर्थः। तेनात्माकारज्ञानेन न च तदाकारम्।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---ननु स्वरूपेण दृश्यत्वं हेतुरात्मा तु विशिष्टरूपेणैव दृश्यस्तेन न व्यभिचारो नापि व्याहतिर्नाप्युक्तानुमानविरोध इत्यरुचेराह॥ किञ्चेति। शुद्धज्ञानाभावे तदाच्छादकस्य मूलज्ञानस्य वेदान्तजन्यज्ञानेन निवृत्तिर्न स्यात्। ज्ञानस्याज्ञाननिवर्तकत्वेन समानविषयतायास्तन्त्रत्वात्। ततश्च मोक्षो न स्यात्। अविद्यास्तमयो मोक्ष इति तदुक्तेरित्यर्थः। ननु वेदान्तजन्यज्ञानस्य ब्रह्माविषयकत्वेऽपि तदज्ञाननिवर्तकत्वं युक्तम्। ज्ञानस्याज्ञाननिवर्तकत्वे तदन्याविषयकत्वस्यैव तन्त्रत्वादित्याशङ्क्य निराकरोति॥ न चेति। न हीत्यर्थः। यत्किञ्चित्तदन्यविषयकत्वम्॥ षष्ठ्यर्थस्येति। नन्वेवं सति रजतस्य ज्ञानमिति कथं षष्ठ्यर्थस्य विषयविषयितासम्बन्धस्याभावादिति चेन्न। तत्रोल्लेख्योल्लेखिभावसम्बन्धस्य षष्ठ्यर्थत्वात्। न च तद्विषयत्वातिरिक्तं तदुल्लेखित्वं नास्तीति युक्तम्। यत्सन्निकृष्टेनेत्यादिरूपविषयताहीनस्यापि दृश्यस्य दृग्व्यावर्तकत्वमात्ररूपोल्लेख्यत्वानुभवात्। ननु वेदान्तजन्यवृत्तेरात्माज्ञाननिवर्तकत्वे श्रवणादिप्रयोज्यजातिविशेषवत्त्वं तन्त्रं न त्वात्मविषयत्वादिकं गौरवात्। तथा चात्मनो दृश्यत्वाभावान्नोक्तव्यभिचार इति शङ्कते॥ यद्वि श्रुतमयेनेति। विचारावधारीततात्पर्यविशिष्टशब्दज्ञानरूपश्रवणेनेत्यर्थः। करणे तृतीया। यद्यपि शब्दः परोक्षज्ञानजननस्वभावो वृत्तिश्चापरोक्ष्येणेति न तत्करणत्वं श्रवणस्य तथाऽपि तत्तांशगोचरज्ञानासमर्थस्यापीन्द्रियस्य तत्समर्थ संस्कारसाहित्यात्प्रत्यभिज्ञाजनकत्वम्। तथा स्वतोऽपरोक्षज्ञानजननासमर्थस्यापि शब्दस्य मनननिदिध्यासनसाहित्यादपरोक्षज्ञानजनकत्वम्। इयांस्तु विशेषः। इन्द्रियमपरोक्षज्ञानमात्रजनकं वेदान्तवाक्यं तु पूर्वं परोक्षज्ञानं जनयित्वा पश्चान्मननादिसहकारिसामर्थ्येनापरोक्षज्ञानमपि जनयतीति। तत्त्वचिन्तामयीं निदिध्यासरूपाम्। अस्त्वेवं तथाऽपि वेदान्तजन्यज्ञानस्य किं शुद्धात्मा विषय उतान्यः। नान्त्यः। तस्याध्यस्तत्वेन तज्ज्ञानस्य भ्रान्तित्वात्। तस्य च त्वन्मतेऽप्रमात्वादित्यभिप्रेत्याद्य आह॥ तथाऽभ्युपगम इति। दृगुल्लेख्यत्वं नाम फलव्याप्यत्वमिति द्वितीयं शङ्कते॥ आत्मन इति। यद्यप्ययं ग्रन्थो वृत्तिव्याप्यदृगुल्लेख्यत्वमित्याद्यपक्षेऽनैकान्त्योपपादनसमप्त्यनन्तरं गतस्तथाऽपि व्यभिचारानिस्तारादिति यदुक्तं तत्परिहारोऽप्यनेन भवतीत्यत्रास्य ग्रन्थस्य निवेशः॥ दत्तोत्तरत्वादिति। फलं ज्ञातता व्यवहारो वेत्यादिनेति शेषः। ननु तदज्ञाननिवर्तकत्वे तदाकारत्वमेव तन्त्रम्। तच्च ज्ञानस्य तद्विषयत्वाभावेऽपि करणसामर्थ्यादेव शशशृङ्गादिशब्दजन्यज्ञानस्येव युक्तम्। तेन नोक्तदोष इति शङ्कते॥ विषयत्वाभावेऽपीति।

 %वादावली--तथा हि। आत्माकारमिति कोऽर्थः। आत्माकार एवाकारो यस्येति वाऽऽत्माकार इवाकारो यस्येति वाऽऽत्माऽऽकारो यस्येति वा। नाद्यः। ज्ञानज्ञेययोरेकाकारताऽनुपलम्भात्। एकैव सत्ता ज्ञानज्ञेययोराकारोऽस्तीति चेन्न। अनुगतसत्ताया अनङ्गीकारात्। सत्तयैकाकारत्वे च वेदान्तवाक्यजनितज्ञानमात्माकारमेव कुतः। घटाकारमपि किन्न स्यात्। न च परेणात्मनि सत्ता नामाकारोऽङ्गीक्रियो। निराकारताऽङ्गीकारात्। न द्वितीयः। अत्यन्तसादृश्यस्यानुपलम्भात्। किञ्चित्सादृश्यस्य प्रागिवातिप्रसञ्जकत्वात्। तृतीयेऽपि पक्षे नात्मा साक्षाज्ज्ञानस्याकारः सम्भवति। आधाराधेयभावस्यासम्भवात्। अतः परिशेषाद्विषयतया व्यावर्तकत्वेन चात्मा ज्ञानस्याकार इवेति वक्तव्यम्। तदेव च विषयत्वमिति यत्किञ्चिदेतत्।%

  श्री राघवेन्द्रयतिकृता वादावली भावदीपिका  
  -----------------------------  
 राo---॥ आत्माकार एवेति। आत्मनो योऽयमाकारः स एवाकारो यस्येत्यर्थः। आत्माकार इवेति मध्यमपदलोपीसमासः। आत्मैवाकारो धर्मो यस्येति तृतीयकल्पार्थः। आत्मनोऽपि ज्ञानानन्दाद्यपरिच्छेद रूपासाधारणाकारोऽभिमत उत सत्तारूपसाधारणाकार इति विकल्प्याद्ये दोषमाह॥ ज्ञानज्ञेययोरिति। द्वितीयमाशङ्कते॥ एकैवेति॥ अनुगतेति। अस्माभिरिति शेषः। अतिप्रसङ्गं चाह॥ सत्तयेति॥ अत्यन्तसादृश्यस्येति। ज्ञानान्दाद्यपरिच्छेदरूपस्येत्यर्थः॥ किञ्चिदिति। सत्तयेत्यर्थः॥ प्रागिवेति। वेदान्तज्ञानस्य घटाकारत्वं स्यादित्यर्थः॥ आधारेति। आकारो ह्याकारिणि वर्तते। न ह्यात्मा वृत्तिज्ञानमाश्रित्य तिष्ठति। येनात्मा ज्ञानस्याकारः स्यादित्यर्थः। तदाकारत्वखण्डनस्य प्रकृतोपयोगं दर्शयति॥ अत इति। तस्यैव विवरणं परिशेषादिति।

  श्रीनिवासतीर्थ विरचितः वादावलीप्रकाशः  
  -------------------------  
 श्रीo---न हि ज्ञानज्ञेययोरेकाकारेति मूलं मनसि निधायाह॥ आत्माकारमिति कोऽर्थ इत्यादिना॥ आत्माकार एवेति। एतद्धटाकारं घटान्तरमितिवदिति भावः॥ आत्माकार इवेति। गवाकारो गवयवदिति भावः॥ आत्माकार इवाकारो यस्येति वेति। घटात्वाकारो घट इतिवदिति भावः॥ अनुपलम्भादिति। ज्ञानस्यान्तरत्वाज्ज्ञेयस्य चात्मनो बाह्यत्वेन तयोरेकाकारत्वाभावादिति भावः। नन्वात्मनिष्ठः सत्तारूप एवाकारो ज्ञानस्याप्यस्तीत्येवं ज्ञानज्ञेययोः सत्तयैकाकारत्वमस्तीत्याशङ्कते॥ एकैवेति॥ अनङ्गीकारादिति। अस्माभिः सत्तायाः प्रातिस्विकत्वाङ्गीकारादिति भावः॥ घटाकारमपीति। आत्मघटयोरपि सत्तयैकाकारत्वस्य सद्भावादित्यर्थः। दूषणान्तरमाह॥ न द्वितीय इति। कुतो न द्वितीय इत्यत आत्माकार इवाकार इत्यत्र ज्ञाने आत्माकारेणात्यन्तसादृश्यं विवक्षितं सत्तया यत्किञ्चित्सादृश्यं वेति विकल्पं हृदि निधायाद्यं दूषयति॥ अत्यन्तेति। ज्ञानस्यान्तरत्वादात्मनो बाह्यत्वादिति भावः। द्वितीयं दूषयति॥ किञ्चिदिति॥ अतिप्रसञ्जकत्वादिति। वेदान्तवाक्यजनित ज्ञानमात्माकारमेव कुतो घटाकारमपि किन्न स्यादित्यतिप्रसङ्ग इत्यर्थः॥ साक्षादिति। घटस्य घटत्वमिवेत्यर्थः॥ आधारेति। आकारो ह्याकारिणमाश्रयते न चात्मा तमाश्रयत इत्यर्थः। तद्विषयत्वमेव हि तदाकारत्वमिति मूलं मनसि निधायाह॥ अत इति। तदेवग तदाकारत्वमेव।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo॥ आत्माकार एवेति। एतद्धटाकारं घटान्तरमितिवदित्यर्थः॥ आत्माकार इवेति। गवाकारो गवय इतिवदिति भावः॥ आत्माकार इति। घटात्वाकारो घट इतिवदिति भावः। आद्येऽपि विषये यावानाकारस्तावदाकारत्वं ज्ञानेऽपि विवक्षितं यत्किञ्चित्तदाकारकत्वं वा। आद्य आह॥ ज्ञानज्ञेययोरिति। द्वितीयं शङ्कते॥ एकैवेति। सत्तामङ्गीकृत्याह॥ सत्तयेति। द्वितीयेऽपि ज्ञानानन्दादीनां साम्यं विवक्षितं संस्थानसाम्यं वा सत्तया साम्यं वा। आद्य आह॥ अत्यन्तसादृश्यस्येति। संस्थानसाम्यस्येत्यर्थः। द्वितीयेत्वाह॥ किञ्चिदिति। सत्तासाम्यस्येत्यर्थः। यद्यपि निराकारताङ्गीकारेणैवात्माकार इवाकारो यस्येति पक्षोऽप्यनुपपन्नः। तथाऽप्यशोकवनिकान्यायेनाभ्युच्चयेन दूषणान्तरोक्तिरिति ध्येयम्। नन्वात्मज्ञानस्याकार इवेत्यात्मनो ज्ञानाकारसाम्यमुक्तम्। तत्र नात्यन्तसाम्यम्। ज्ञानाकारस्य ज्ञानाश्रितत्ववदात्मनस्तदभावात्। नापि यत्किञ्चित्साम्यम्। वेदान्तजन्यज्ञानस्य घटज्ञानत्वापत्तेरित्यत उक्तं व्यावर्तकत्वेनेति। आधाराधेयभावाभावेन व्यावर्तकत्वमपि कथमित्यत उक्तं विषयतयेति॥ तदेव च विषयत्वमिति। तथा च तद्विषयत्वमेव तदाकारत्वमित्यात्मनो दृश्यत्वप्राप्यात्मनि व्यभिचारः सुस्थ इति भावः। ननूक्तरीत्याऽऽत्मनो दृग्विषयत्वसिद्धावपि न दृगुल्लेख्यत्वसिद्धिः। न च तत्पक्ष एव व्यभिचारोक्तिरिति वाच्यम्। दृगुल्लेख्यत्वपक्षेऽनैकान्त्यमिति पक्षक्षतेः। दृग्विषयत्वस्य शुक्तिरूप्याद्व्यावृत्ततया व्यभिचारोक्त्यनवकाशाच्च। पक्षत्रयवृत्तित्वस्य व्यभिचारित्वादिति चेन्न। विषयतासिद्धावुल्लेख्यत्वस्यापि सिद्धेः। तस्यास्तद्विषयत्वात्॥ यत्किञ्चिदेतदिति। फल्ग्वित्यर्थः।

 %वादावली--ननु भवेदिदं यदि दृग्विषयत्वं दृश्यत्वम्। स्वप्रतिबद्धव्यवहारे स्वातिरिक्तसंविदपेक्षानियतिर्दृश्यत्वम्। कथमेतादृशी दृश्यता कथितदूषणगणग्रस्ता स्यात्। मैवम्। अतिरिक्तपदेन पारमार्थिकभेदवत्त्वं वाऽऽविद्यकभेदवत्त्वं वा। नाद्यः। तवासिद्धेः। न द्वितीयः। ममासिद्धेः। सामान्यतः प्रयोग इति च प्रागेव परास्तम्। संविदपेक्षानियतत्वमात्रस्य हेतुत्वोपपत्तेर्व्यर्थविशेषणत्वं च। न चास्ति रजतेऽपि ज्ञानावेक्षा व्यवहाराय तस्याध्यस्ततयैव सिद्ध्यभ्युपगमादित्यवादिष्म। अत्यन्तासत्यनैकान्त्यं च। न च तदपि मिथ्येति वाच्यम्। तथा सति रजतादेरसद्विलक्षणत्वप्रतिपादन प्रयासवैय्यर्थ्यापातात्। न च बाध्यत्वमसतो युज्यते। अप्रतीत्यङ्गीकारात्। नापि तस्यानिर्वचनीयत्वम्। तत्र प्रमाणाभावादिति॥ छ ॥ दृश्यत्वहेतुनिरासः ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo---आत्मनि व्यभिचारपरिजिहीर्षया प्राङ्निराकृतमपि दूषणान्तरं वक्तुं पुनराङ्कते॥ नन्विति। इदमनैकान्त्यादि॥ स्वप्रतिबद्धेति। स्वोल्लेखीत्यर्थः। आत्मन्यद्वितीयत्वादिविशिष्टव्यवहारे विशेषणोपनायकापेक्षया स्वातिरिक्तसंविदपेक्षत्वेऽपि निर्विकल्पकस्वव्यवहारे तदपेक्षाभावेन तत्र व्यभिचारवारणायैव नियतिपदम्॥ कथितेति। असिद्धविरुद्धानैकान्तिकादिषूषणगणस्पृष्टा कथं न कथमपीत्यर्थः॥ तवेति। त्वया पारमार्थिकबेदस्यानङ्गीकारादित्यर्थः॥ ममेति। अनिर्वचनीयभेदस्य मयाऽनङ्गीकारादिति भावः। नन्वाविद्यकपारमार्थिकसाधारणभेदवत्त्वं विवक्षितमित्यत आह॥ सामान्यत इति॥ प्रागेवेति। न हि जलनभोनलिनयोर्नलिनत्वसामान्यमस्तीत्यादिनेत्यर्थः। अनिर्वचनीयभेदश्च नभोनलिनायित इति भावः। किञ्च संवित्पदेन वृत्तिरुच्यते चैतन्यं वा। नाद्यः। घटादौ तवासिद्धेः। द्वितीये स्वातिरिक्तेति व्यर्थम्। विशेष्यस्यैवाव्यभिचारित्वादित्याह॥ संविदिति। यद्वा व्यवहारो हि व्यवहर्तव्यज्ञानमपेक्षते। न तु स्वातिरिक्तज्ञानमात्रम्। घटज्ञानेन पटव्यवहारापत्तेः। तथा च तावतैवोपपत्तौ विशेषणं व्यर्थमित्याह॥ संविदिति। एवं स्वप्रतिबद्धेत्यादिनिरुक्तदृश्यत्वस्यान्यतरासिद्धिव्यर्थविशेषणते अभिधाय स्वव्यवहारे स्वातिरिक्तसंविदपेक्षत्वस्यात्मनि विपक्षे सत्त्वं सिद्धवत्कृत्य साध्यसम्बन्धाभावोपपादनाय तस्य सपक्षे वृत्तित्वमाह॥ न चेति। किञ्चिति चार्थः। कुत इत्यतस्तस्य प्रातिभासिकत्वेन मनोवृत्तेर्वा मनोवृत्तिप्रतिफलितचैतन्यस्य वाऽपेक्षा नेति प्रागेवावोचामेत्याह॥ अध्यस्ततयैवेति। स्वप्रतिबद्धेत्यादिनिरुक्तहेतोर्व्यभिचारं चाह॥ अत्यन्तेति। तत्र साध्यसत्त्वान्न दोष इत्याशङ्क्याह॥ न चेति। तथा सत्यसतोऽपि मिथ्यात्वे। शुक्त्यध्यस्तरजतरज्जुसर्पादेः सदसद्वैलक्षणरूपमिथ्यात्वं वदता त्वया कथमसतोऽपि मिथ्यात्वं वक्तुं शक्यमिति भावः। किञ्च मिथ्यात्वमसत्त्वं वा बाध्यत्वं वाऽनिर्वचनीयत्वं वा। आद्यस्य तत्र सत्त्वेऽपि त्वया तदनङ्गीकारात्। द्वितीयतृतीययोश्च तत्राभावमाह॥ न चेति। नासत्त्वस्यास्ति बाधकमिति त्वदुक्तेरेवेति भावः। इतिशब्दो दृश्यत्वहेतुदूषणसमाप्तौ॥ छ ॥

  श्रीनिवासतीर्थ विरचितः वादावलीप्रकाशः  
  ---------------------------  
 श्रीo---॥ भवेदिदं दृग्विषयत्वं दृश्यत्वमिति। दृग्विषयत्वरूपे दृश्यत्वेऽस्माभिरभिहिते सतीदमात्मन्यनैकान्त्यादिरूपं दूषणं भवेदिति। न चैवं किन्त्विति शेषः॥ स्वप्रतिबद्धेति। स्वसम्बद्धेत्यर्थः। स्वविषयकेति यावत्। यद्यपीदं पूर्वं शङ्कितं तथाऽप्यधिकस्य नियतिपदस्य प्रक्षेपेणेयं शङ्केति ध्येयम्॥ कथितदूषणेति। आत्मनि व्यभिचारादित्यर्थः। तथा चात्मनोऽद्वितीयत्वादिव्यवहारेऽद्वितीयत्वादिविशेषणोपनायकमानापेक्षत्वेन स्वातिरिक्तसंवित्सापेक्षत्वेऽपि निर्विकल्पकस्वरूपमात्रव्यवहारे तदपेक्षाया अभावेन नियत्यभावन्नात्मन्यनैकान्त्यमिति भावः। तर्हि घटोऽपि तथैवेत्यसिद्धिः। घटे निर्विकल्पकव्यवहार एव नास्तीति चेन्न। आत्मन्यपि स नास्त्येवेत्यादिपूर्वोक्तं दूषणं स्पष्टत्वाच्छिष्यैरेवोह्यतामित्यनुक्त्वादूषणान्तरमाह॥ अतिरिक्तपदेनेति॥ पारमार्थिकेत्यादि। तथा च स्वप्रतियोगिकपारमार्थिकभेदवत्संवित्सापेक्षत्वं वाऽऽविद्यकभेदवत्संवित्सापेक्षत्वं वेति विकल्पार्थो द्रष्टव्यः॥ तवासिद्धेरिति। पारमार्थिकभेदस्य त्वयाऽनङ्गीकारेण तद्धटितहेतोस्त्वन्मतेऽसिद्धिरित्यर्थः॥ ममासिद्धेरिति। आविद्यकभेदस्य मयाऽनङ्गीकारेण तद्धटितहेतोर्मन्मतेऽसिद्धिः स्यादित्यर्थः। ननु पारमार्थिकत्वादिविशेषणमपहाय सामान्याकारेण भेदमात्रं विवक्षित्वा स्वातिरिक्तेति प्रयोगः क्रियत इति नोक्तदोष इत्याशङ्क्य निराकरोति॥ सामान्यत इति॥ प्रागेव परास्तमिति। जलनलिननभोनलिनयोर्नलिनत्वसामान्यवत्पारामार्थिका विद्यकभेदयोर्भेदत्वसामान्यमेव नास्ति। आविद्यकभेदरूपव्यक्तेरेवाभावादिति प्रागेव परास्तप्रायमित्यर्थः॥

 व्यर्थविशेषणमिति। स्वव्यवहारे स्वातिरिक्तेति विशेषणमित्यर्थः। अस्तु वा स्वातिरिक्तेति विशेषणं तथाऽपि साधनकैकल्यं स्यादित्याह॥ न चास्तीति। चशब्दो दूषणान्तरसमुच्चयार्थः॥ ज्ञानेति। स्वातिरिक्तसंविदित्यर्थः। व्यवहाराय स्वव्यवहाराय । ननु शुक्तिरजतेऽपि स्वव्यवहारे स्वातिरिक्तसंवित्सापेक्षा कुतो नास्तीति चेत्तत्राह। अध्यस्ततयैवेति। प्रातिभासिकतयैवेत्यर्थः॥ सिद्धीति। रजतसिद्धीत्यर्थः। तथा च रजतस्य प्रतिभासमात्रशरीरत्वेन स्वव्यवहारे स्वातिरिक्तसंवित्सापेक्षत्वाभावादिति भावः। दृग्व्यावर्तकत्वरूपदृश्यत्वस्यात्यन्तासति शशविषाणादावनैकान्त्यं चाह॥ अत्यन्तासतीति। साध्यस्यापि सत्त्वान्न व्यभिचार इत्याशङ्क्य निषेधति॥ न च तदपीति। अत्यन्तासदपीत्यर्थः। शुक्तिरजतवदत्यन्तासतोऽपि मिथ्यात्वाङ्गीकारे यदसत्तन्न प्रतीयते प्रतीयते चेदं रजतं तस्मान्नासतोऽपि मिथ्यात्वाङ्गीकारे यदसत्तन्न प्रतीयते प्रतीयते चेदं रजतं तस्मान्नासदित्येवं शुक्तिरजतादेरसद्वैलक्षण्यप्रतिपादनायासो व्यर्थः स्याद्रजतासतोरुभयोरपि मिथ्यात्वेन समानत्वादिति भावः। असतो मिथ्यात्वाङ्गीकारे दूषणान्तरं चाह॥ न चेति। चशब्दो दूषणान्तरसमुच्चये। बाध्यत्वं बाध्यत्वरूपं मिथ्यात्वं कुतो न युज्यत इत्यत आह॥ अप्रतीत्यङ्गीकारादिति। मिथ्यात्वं हि बाध्यत्वं तच्च प्रतिपन्नोपाधेस्त्रैकालिकनिषेधप्रतियोगित्वरूपं न चासतस्तद्युज्यते। प्रतियोग्यधिकरणतया प्रतिपन्नोपाधेरेवाभावेन कस्मिन्नपाधौ तस्य प्रतीत्यनङ्गीकारात्। अतो बाध्यत्वरूपमिथ्यात्वस्य तत्राभावादसत्यनैकान्त्यं स्यादेवेति भावः।

 ननु न बाध्यत्वं मिथ्यात्वं किन्त्वनिर्वचनीयत्वं तदसत्यप्यस्तीति न व्यभिचार इत्याशङ्कक्य निषेधति॥ नापीति। अनिर्वचनीयत्वरूपमिथ्यात्वमपि तस्यासतः कुतो नेत्यत आह॥ तत्रेति। अनिर्वचनीये प्रमाणाभावेन तादृशमिथ्यात्वसाधनेऽनुमानस्याप्रसिद्धविशेषणत्वं स्यात्। तथा च बाध्यत्वरूपं एव मिथ्यात्वे साध्येऽसति तदभावेन व्यभिचारः सुस्थ इति भावः। यद्वा मिथ्यात्वं नामानिर्वचनीयत्वं तच्च सदसद्वैलक्षण्यं तच्चासति न सम्भवति। कुत इत्यत आह॥ तत्रेति। असदसन्नेति प्रतीत्यभावेन तत्रासद्वैलक्षण्यसद्भावे प्रमाणाभावादनिर्वचनीयत्वरूपमिथ्यात्वस्यापि तत्राभावेनासत्यनैकान्त्यं सुस्थमिति भावः। उपलक्षणमेतत्। रजतवदसतोऽप्यनिर्वचनीयत्वे रजतस्यासद्वैलक्षण्यप्रतिपादानायासो व्यर्थः स्यादित्यपि द्रष्टव्यम्। दृश्यत्वदूषणसमाप्तावितिशब्दः ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---॥ स्वेति। अद्वितीयत्वादिव्यवहारे स्वातिरिक्तसंविदपेक्षाऽस्तीत्यात्मनि दृश्यत्वनिवृत्त्यै नियतिपदम्। अद्वितीयत्वादिव्यवहारे तदपेक्षायामपि स्फुरणरूपे व्यवहारे तदभावात्तन्नियमो नास्तीति बोध्यम्। किञ्च स्वव्यवहारशब्देन यत्किञ्चत्स्वव्यवहारो विवक्षितो यावत्स्वव्यवहारो वा। नाद्यः। आत्मन्यनैकान्त्यात्। तत्राप्यद्वितीयत्वादिव्यवहारे स्वातिरिक्तसंविदपेक्षनियतिसद्भावात्। अन्त्येऽपि संवित्किञ्चिद्रूपा विवक्षिता वृत्तिरूपा वा। आद्य आह॥ संविदिति। आत्मनोऽद्वितीयत्वादिव्यवहारे चिद्रूपसंविदपेक्षाभावात्स्वातिरिक्तविशेषणं व्यर्थमित्यर्थः। उपलक्षणमेतत्। अतितादावसिद्धिश्चेत्यपि ग्राह्यम्। द्वितीयेऽप्याह॥ संविदिति। विशेष्यसंशव्यवहारे वृत्तिसंविदपेक्षाभावादिति भावः। यत्किञ्चित्संविच्छब्देन स्वविषयकसंविद्विवक्षिता स्वोल्लेखिसंविद्वा। आद्ये विरुद्धतामाह॥ न चेति। रजतपदमध्यस्तमात्रोपलक्षकम्। एवञ्चोक्तरूपदृश्यत्वस्य पक्षमात्रवृत्तित्वाद्विरुद्धतेति भावः॥ ज्ञानापेक्षेति। स्वविषयकज्ञानापेक्षेत्यर्थः। द्वितीये त्वाह ॥ अत्यन्तासतीति। तद्व्यवहारेऽपि शशशृङ्गादिशब्दजन्यस्वोल्लेखिसंविदपेक्षानियतिसद्भावादिति भावः। किमसतः सत्त्वरूपमिथ्यात्वमस्तीत्यर्थः। बाध्यत्वरूपं वाऽनिर्वचनीयरूपं वेति किल्प्याद्य आह॥ तथा सतीति। द्वितीये आह॥ न चेति। तृतीये आह॥ नापीति॥ छ ॥ दृश्यत्वहेतुनिरासः ॥ छ ॥

 ------------------\*\*\*\*\*\*\*\*\*\*\*-----------------

**वादावली  
    जडत्वहेतुनिरासः  
    ------------**

 %वादावली--न च जडत्वहेतुरपि निगदितदूषणगणलङ्घने जङ्घालः। तथा हि। किमिदं जडत्वं नाम। ज्ञानानाधारत्वं वाऽनात्मत्वं वाऽज्ञानरूपत्वं वाऽस्वप्रकाशत्वं वा।नाद्यः। विशिष्टात्मनि पक्षनिक्षिप्तेऽसिद्धत्वात्। असदात्मनोर्विपक्षभूतयोश्च वर्तमानत्वात्। न द्वितीयः। अनात्मत्वपदेनात्मातिरिक्तत्वं वाऽऽत्मत्वानाधारत्वं वा विवक्षितम्। नाद्यः। तवासिद्धेः। न हि त्वत्पक्षे परमात्मनो जगदतिरिक्तमस्ति। परमार्थतस्तदभावेऽप्यनाद्यविद्याविलसितो भेदोऽस्तीति चेत्तर्ह्यस्माकमसिद्धो हेतुः। असति व्यभिचारश्च।%

  श्री राघवेन्द्रयतिकृता वादावली भावदीपिका  
  ----------------------------

 राo---ननु माऽस्तु दृश्यत्वं हेतुः। जडत्वं हेतुर्भविष्यतीत्यतस्तदप्युक्तदूषणेनैव निरस्तमित्याह॥ न च जडत्वेति। जङ्घालो जङ्घावान्। प्राणिस्थादातो लजन्यतरस्यामिति मत्वर्थे लच्। तदप्युक्तदूषणानि नातिक्रामेदित्यर्थः। न हि प्रतिज्ञामात्रेणार्थसिद्धिरित्यतस्तान्युपपादयितुं प्रतिजानीते॥ तथा हीति॥ ज्ञानानाधारत्वमिति। ज्ञातृत्वाभाव इत्यर्थः। अज्ञानरूपत्वं ज्ञानरूपत्वाभावः। अस्वप्रकाशत्वं स्वप्रकाशत्वाभावः॥ विशिष्टेति। अन्तःकरणावच्छिन्नस्यैवाहंशब्दितस्यात्मनो ज्ञातृत्वेन मिथ्यात्वेन त्वदभिमते तत्र ज्ञातृत्वाभावरूपहेतोरभावेन भागासिद्धेरित्यर्थः।  
 किञ्च मिथ्यात्वेन त्वदनभिमते निर्धर्मकेऽत्यन्तासति शुद्धात्मनि च ज्ञातृत्वाभावरूपहेतोः सत्त्वेन व्यभिचारश्चेत्याह॥ असदिति। न च शुद्धात्मनि कल्पितं ज्ञातृत्वमस्तीति वाच्यम्। कल्पितेन हेत्वभावेन व्यभिचारापरिहारात्। असति कल्पितस्याप्यभावात्। न च शुद्धस्याप्यात्मनो निर्धर्मकत्वादेव ज्ञानानाधारत्वमपि नेति वाच्यम्। निर्धर्मकत्वरूपहेतोर्ज्ञानाधारत्वाभावरूपसाध्यस्य च भावाभावाभ्यां व्याघातेनाभावरूपधर्मनिषेधायोगादिति भावः। अनात्मत्वं जडत्वमित्यत्र नञोऽन्योन्याभावोऽर्थ उत्तात्यन्ताभावो वेति भावेन विकल्पयति॥ अनात्मत्वेति। आद्येऽप्यतिरिक्तपदेन तात्त्विकभेदवत्त्वं वाऽतात्त्विकभेदवत्त्वं वेति विकल्पौ हृदि निधायाद्य आह॥ तवेति। तामेवोपपादयति॥ न हीति। तदनन्यत्वमारम्भणशब्दादिभ्य इत्यधिकरणे तत्त्वतः कार्यस्य जगतः कारणस्यात्मनोऽनन्यत्वं वाचारम्भणं विकारो नामधेयमिदं सर्वं यदयमात्मेति श्रुतेरुच्यत इति त्वयैवोक्तेः कथं तयोस्तत्त्वतो भेदः स्यादित्यर्थः। द्वितीयं शङ्कते॥ परमार्थतस्तदभावेऽपीति। पारमार्थिकभेदाभावेऽपीत्यर्थः। अविद्याविलसितोऽविद्यानिमित्तभ्रमविषय इत्यर्थः। ननु भेदस्यानादित्वात्कथं दोषजन्यभ्रमविलसितत्वमित्यत उक्तमनादीति। अविद्याया अप्यनादित्वादनाद्यध्यासविषयता युक्तेत्यर्थः। आविद्यकभेदस्यास्माभिर्जगदात्मनोरनङ्गीकारादन्यरासिद्धो हेतुरित्याह॥ तर्हीति। ननु तात्त्विकाविद्यकसाधारण्येनात्मातिरिक्तत्वमात्रं हेतुरस्तु। तथा च नान्यतरासिद्धिः। अत्मातिरिक्तत्वमात्रस्योभयसम्मतत्वादिति चेन्न। तात्त्विकाविद्यकभेदद्वयाभावेन सामान्यस्याभावादित्युक्तत्वादिति मन्वानो दूषणान्तरं चाह॥ असतीति। त्वयाऽसति मिथ्यात्वानङ्गीकारादिति भावः।

 ननु कथमसत्यात्मभेदस्तस्य धर्मिस्वरूपत्वेन निःस्वरूपासत्स्वरूपत्वायोगादिति चेन्न। परमते तस्य धर्मिस्वरूपत्वाभावेनासन्नात्मेत्यबाधितप्रतीत्याऽऽत्मभेदस्य सत्त्वात्। अन्यथाऽऽत्मन्यसद्वैलक्षण्यासिद्धेः। पररीत्या च तस्योपपादनात्। यद्वा सस्वरूपभावाभावनिष्ठभेदस्य तदुभस्वरूपत्वेऽपि निःस्वरूपासन्निष्ठस्य तदभावेऽपि तन्निष्ठत्वोपपत्तेः। अत एव भावभावस्वरूपत्वान्नान्योन्याभावता पृथगिति भावाभावस्वरूपत्वमेवोक्तम्।

  श्रीनिवासतीर्थ विरचितः वादावलीप्रकाशः  
  ---------------------------

 श्रीo---॥ निगदितदूषणेति। व्यभिचारादिदूषणेत्यर्थः। जङ्घालः समर्थो विभुः समर्थो जङ्घाल इत्यमरोक्तेः॥ अज्ञानरूपत्वमिति। ज्ञानरूपत्वाभाव इत्यर्थः। विशिष्टात्मनीति। समुदायापेक्षमेकवचनम्॥ असिद्धत्वादिति। विशिष्टात्मनां ज्ञानाधारत्वेन तदनाधारत्वरूपजडत्वस्य भागासिद्धत्वादित्यर्थः। विरुद्धत्वं चाह॥ असदात्मनोरिति॥ विपक्षभूतयोरिति। प्रतिपन्नोपाधौ त्रैकालिकनिषेधप्रतियोगित्वरूप मिथ्यात्वशून्ययोरित्यर्थः॥ वर्तमानत्वादिति। तथा च साध्याभावव्याप्तत्वाद्विरुद्धत्वमिति भावः। तामेवासिद्धिमुपपादयति॥ न हीति। तथा चात्मातिरिक्तत्वरूपानात्मत्वरूपं यज्जडत्वं तस्य तस्य त्वन्मतेऽसिद्धिरिति भावः। शङ्कते॥ परमार्थत इति॥ तदभावेऽपिति। आत्मप्रतियोगिकभेदाभावेऽपीत्यर्थः। अविद्याविलसितोऽविद्याया प्रतीयमानः ॥ भेदोऽस्तीति। तथा चात्मप्रतियोगिकाविद्यकभेदवत्त्वरूपं यदनात्मत्वं तद्रूपजडत्वस्य न ममासिद्धिरित्यर्थः॥ अस्माकमिति। आविद्यकभेदस्यास्माभिरनङ्गीकारेण तद्धटितजडत्वहेतोरस्माकमसिद्धिः स्यादित्यर्थः। असत्यात्मातिरिक्तत्वरूपानात्मत्वाख्यजडत्वसद्भावेऽपि निरुक्तमिथ्यात्वाभावद्व्यभिचारश्च स्यादित्याह॥ असतीति।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  ------------------------------------

 उo---॥ जङ्घाल इति। एकस्मिन्नेव दिवसे बहुयोजनपरिमितमार्गगमनशीलो नरो जङघालः। जङ्घालोऽतिजवस्तुल्यौ जङ्घाकरिकजाङ्घिकावित्यभिधानात्॥ विशिष्टात्मनीति। अन्तःकरणावच्छिन्नचैतन्यमहमर्थसंज्ञकविशिष्टात्मा तत्रेत्यर्थः। परमते तस्यैव ज्ञातृत्वादिति भावः॥ असदात्मनोरिति। अत्रात्मशब्देन शुद्धात्मनो ग्रहणम्। परमते तस्यैव ज्ञातृत्वाभावादिति बोध्यम्। आद्येऽप्यतिरिक्तपदेन तात्त्विकभेदवत्त्वं वा विवक्षितमतात्त्विकभेदवत्त्वं वेति विकल्प्याद्यं निराह॥ तथेहि। द्वितीयं शङ्कते॥ परमार्थत इति। ननु भेदस्यानादित्वात्कथं दोषजन्यभ्रमविलसितत्वमित्यत उक्तमनादीति।

 %वादावली---न द्वितीयः। आत्मत्वस्य प्रागुक्तप्रकारान्तर्भावे साध्याविशिष्टतासिद्ध्यनैकान्त्यान्यतमापातात्। एतेन यत्त्वयाऽऽत्मत्वमभिप्रेतं तदेवास्त्वस्माकमिति परिहृतम्। अस्माकमुक्तप्रकारान्यतरसङ्ग्रहसम्भवात्। न तृतीयः। वृत्तिज्ञानभागेऽसिद्धत्वात्।%

  श्री राघवेन्द्रयतिकृता वादावली भावदीपिका  
  ----------------------------  
 राo----आत्मत्वानाधारत्वं जडत्वमिति द्वितीयस्य द्वितीयं निराह॥ न द्वितीय इति। तत्र हेतुमाह॥ आत्मत्वस्येति॥ प्रागुक्तेति। सत्त्वविरहेऽसत्त्वमसत्त्वविरहे सत्त्वमित्यत्रासत्त्वविरहसत्त्वविरहयोर्व्याप्ति समर्थनप्रस्तावोक्तात्मविकल्पेष्वन्यतमाङ्गीकारे साध्यविशिष्टतादिदोषाः प्रादुष्युरित्यर्थः। तथा हि। किमात्मत्वानाधारत्वंमात्मत्वरूपजात्यनाधारत्वं वा सत्त्वानाधारत्वं वाऽबाध्यत्वानाधारत्वं वा ज्ञानत्वानाधारत्वं वा ज्ञानाधारत्वानाधारत्वं वा स्वप्रकाशत्वानाधारत्वं वाऽऽत्मपदवाच्यत्वानाधारत्वं तल्लक्ष्यत्वानाधारत्वं वा। आद्ये आत्मनि व्यभिचारः। तस्यैकव्यक्तित्वेन तत्रात्मत्वरूपजातेरयोगात्। विशिष्टात्मनां भेदेऽपि तेषां पक्षनिक्षिप्ततया भागासिद्धेः। न द्वितीयतृतीयौ। साध्याविशिष्टतापत्तेः। न चतुर्थपञ्चमौ। यथाक्रमं वृत्तिज्ञाने विशिष्टात्मसु च भागासिद्धेः। शुद्धात्मनो ज्ञानत्वस्य निरसिष्यमाणत्वेन निर्धर्मकत्वेन ज्ञानाधारत्वाभावेन चानैकान्त्यात्। न षष्ठः। अस्वप्रकाशत्वरूपहेतुखण्डन प्रस्तावोक्तरीत्याऽनैकान्त्यापत्तेः। न सप्तमः। अवाच्ये आत्मन्यनैकान्त्यात्। आत्मपदवाच्ये देहादावसिद्धेश्च। नाष्टमः। इन्द्रियादावात्मपदलक्ष्ये भागासिद्धेरिति। अत्रासिद्धिपदं भागासिद्धिपरम्। अतो न कश्चिद्दोषः। ननु भवतो यदात्मत्वमभिप्रेतं तदेव ममापि। तथा च तदनाधारत्वं हेतुर्भविष्यतीत्यत आह॥ एतेनेति। उक्तविधयाऽऽत्मत्वानाधारत्वदूषणेनेत्यर्थः। कथं परिहृतमित्यत आह॥ अस्माकमिति। आत्मत्वं जातिर्वा सत्त्वं वेत्याद्युक्तेष्वष्टसु कल्पेष्वन्यतमस्वीकारेऽपि दोषाभावादित्यर्थः। अत्रान्यतरेति प्राग्वद्बोध्यम्। अज्ञानरूपत्वं जडत्वमिति कल्पं प्रत्याख्याति॥ न तृतीय इति। न च विवरणरीत्या वृर्त्तर्न ज्ञाप्तित्वमिति वाच्यम्। धर्माधर्मादिकं जानामीत्यनुभवेन तस्या ज्ञप्तित्वसिद्धेरिति प्रागेवावोचम्।

  श्रीनिवासतीर्थ विरचितः वादावलीप्रकाशः  
  --------------------------  
 श्रीo---॥ प्रागुक्तेति। किं तदात्मत्वमिति प्रागुक्तप्रकारेत्यर्थः॥ साध्याविशिष्टतेत्यादि। अबाध्यत्वमात्मत्वमित्युक्ते बाध्यत्वरूपानात्मत्वं जडत्वमित्युक्तं स्यात्तदेव च मिथ्यात्वमिति साध्याविशिष्टता। ज्ञानत्वमात्मत्वमित्युक्तेऽज्ञानत्वरूपानात्मत्वं जडत्वमित्युक्तं स्यात्। तथा च वृत्तिज्ञानभागेऽसिद्धिः। ज्ञानाधारत्वमित्युक्ते तदनाधारत्वरूपानात्मत्वं जडत्वमित्युक्तं स्यात्। तथा चासत्यनैकान्त्यं स्यादित्यर्थः। एतेनेत्युक्तं विशदयति॥ असमाकमिति। कर्तरि षष्ठी। अस्माभिरित्यर्थः। अस्माकं मत इति शेषो वा॥ उक्तप्रकारान्यतरेति॥ ज्ञानाधारत्वज्ञानत्वान्यतरेत्यर्थः। तर्हि तदेवात्मत्वं मन्मतेऽस्त्विति चेत्तत्राह॥ तस्य च त्वन्मतेसम्भवादिति। ज्ञानानाधारत्वरूपानात्मत्वाख्यजडत्वस्या सत्यनैकान्त्यप्रसङ्गेनाज्ञानत्वरूपानात्मत्वाख्यजडत्वस्य वृत्तिज्ञानभागेऽसिद्धिप्रसङ्गेन च त्वन्मतेऽसम्भवादित्यर्थः। अज्ञानरूपत्वं जडत्वमिति तृतीयः पक्षः कस्मान्न युज्यत इत्यत आह॥ वृत्तिज्ञानेति। अज्ञानरूपत्वाख्यजडत्वस्यात्मनि व्यभिचारश्चेति।

  श्री उमर्जितिर्मलाचार्यसुतकृष्णविरचितं वादावलिविवरणम्  
  ------------------------------------

 उo----॥ प्रागुक्तेति। किं तदात्मत्वं जातिर्वा सत्त्वं वेत्यादिप्रागुक्तेत्यर्थः॥ साध्याविशिष्टतेति। आत्मत्वस्य सत्त्वाबाध्यत्वरूपत्वे साध्याविशिष्टत्वम्। ज्ञानत्वज्ञानाधारत्वात्मशब्दलक्ष्यत्वान्यतमत्वरूपत्वेऽसिद्धिः। जातिस्वप्रकाशत्वात्मशब्दवाच्यत्वान्यतमरूपत्वे त्वनैकान्त्यमिति बोध्यम्। अज्ञानरूपत्वं जडत्वमिति तृतीयं निराकरोति॥ न तृतीय इति।

 %वादावली---आत्मनो ज्ञानस्वरूपता न निर्वाह्यतामारोहति। तथा हि। तज्ज्ञानं सविषयं निर्विषयं वा। आद्ये स्वविषयं परविषयं वा। नाद्यः। स्ववृत्तिविरोधात्। न द्वितीयः । मोक्षे ज्ञआनाभावप्रसङ्गात्। नोत्तरः। ज्ञानत्वस्यैवाभावप्रसङ्गात्। निर्विषयज्ञानरूपत्वे चास्तु प्रपञ्चेऽपि तादृग्ज्ञानरूपत्वमित्यसिद्धिप्रसङ्गः।%

  श्री राघवेन्द्रयतिकृता वादावली भावदीपिका  
  ----------------------------

 राo----आत्मनि ज्ञानरूपत्वाभावहेतोर्व्यभिचारं च वक्तुमात्मनो ज्ञानत्वनिरासाय प्रस्तावं करोति॥ आत्मन इति। त्वन्मत इति शेषः॥ तज्ज्ञानमिति। आत्मरूपं ज्ञानमित्यर्थः॥ स्ववृत्तीति। स्वस्यैव स्वाकारवृत्तिरूपत्वायोगात्। विषयत्वं हि पराक्त्वम्। विषयित्वं तु प्रत्युक्त्वं तदुभयमेकत्र विरुद्धम्। न हि स्वनखाग्रेण स्वनखाग्रमेव छेद्यमुपलब्धमिति त्वयाऽङ्गीकारादिति भावः। ननु स्वस्य स्वकर्मत्वाभावेऽपि स्वव्यवहारजननयोग्यत्वरूपं स्वविषयत्वमस्ति। तत्स्वभावस्यापि स्फुरणस्य तद्व्यवहारजनकतया तद्विषयत्वमिति चित्सुखोक्तेरिति चेन्न। घटादावप्येतदन्यस्य ज्ञप्तिकर्मत्वस्याभावात्। न च घटादौ ज्ञप्तिकारकत्वमेव तद्विषयत्वमिति वाच्यम्। घटादेरपीन्द्रियसन्निकर्ष एवोपयुक्ततया ज्ञानजनकत्वाभावादिति भावः। परविषयत्वमिति कल्पं निराह॥ न द्वितीय इति॥ मोक्ष इति। तत्र त्वन्मते पराभावेन परविषयत्वस्य दुर्निरूपत्वादिति भावः। न च मोक्षे पराभावेऽप्यतीतपरविषयत्वेन ज्ञात्वं स्यादिति वाच्यम्। त्वन्मते वर्तमानस्यैव वृत्तिरूपज्ञानज्ञातव्यस्य व्यवधानमन्तरेण साक्षाच्छुद्धचैतन्यरूपज्ञानविषयत्वात्। नन्वतीतमप्यतीतत्वेन चैतन्यं विषयीकरोतीति चेत्तर्हि वन्हिरासीदित्याद्यनुमिताविव शुद्धात्मरूपज्ञाने मोक्षेऽतीतविषयोल्लेखरूपोप्लवापातादिति। निर्विषयं वेति द्वितीयं पक्षं क्षिपति॥ नोत्तर इति। ननु निर्विषयत्वं न ज्ञानत्वाभावापादकम्। अतीतज्ञाने तुच्छज्ञाने च व्यभिचारादिति चेत्। भ्रान्तोऽसि। न हि निर्विषयत्वं नाम तद्विषयस्यावर्तमानत्वमसत्त्वं वाऽभिमतम्। किन्तु विषयानुल्लेखित्वम्। न ह्यतीतादिज्ञानं विषयानुल्लेखि। येन व्यभिचारः स्यात्। नन्वात्मरूपं ज्ञानं परविषयत्वेनैव ज्ञानं स्यात्। न त मोक्षे पराभावो दोषः। तथाऽपि संसारदशायां परसत्त्वेन तद्विषयकतया ज्ञानत्वोपपत्तेः। ज्ञानत्वे च सविषयकत्वमेव तन्त्रम्। न तु यावत्सत्त्वं सविषयकत्वम्। गौरवात्। तथा च मोक्षे निर्विषयत्वेऽपि संसारदशायां सविषयत्वेन कथं मोक्षे ज्ञानाभावप्रसङ्ग इति। मैवम्। सप्रतियोगिकेऽभावादौ सविषयके इच्छादौ घटादिज्ञाने च सविषयकत्वादेः स्वभावत्वदर्शनात्। किञ्च स्वरूपानन्दस्य परत्वाभावेन परमपुरुषार्थे मोक्षे आनन्दाप्रकाशापाताच्च। अपि च। सविषयकत्वरूपज्ञानस्वभावाभावेऽपि ज्ञानत्वे घटादेरपि ज्ञानत्वापत्त्या ज्ञानरूपत्वाभावरूपजडत्वहेतोरसिद्धिरित्याह॥ निर्विषयज्ञानरूपत्वे चेति। एवं ज्ञात्रभावेनापि ज्ञानत्वाभावोपपादनं त्वन्यत्रोक्तं बोध्यम्।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---ननु कथमात्मनि व्यभिचारस्तस्य ज्ञानरूपत्वेन ज्ञानरूपत्वाभावरूपजडत्वस्य तत्राभावादिति चेत्तत्राह॥ आत्मन इति॥ न निर्वाह्यतामारोहतीति। निर्वहितुमशक्येति यावदित्यर्थः। तज्ज्ञानमात्मरूपं ज्ञानम्॥ स्ववृत्तिविरोधादिति। प्रत्यक्त्वपराक्त्वरूपकर्तृत्वकर्मत्वयोर्भेदनियतत्वेन तयोस्त्वन्मते एकत्रैव स्वस्मिन्वृत्तेर्विरुद्धत्वादित्यर्थः। क्रियाकर्मणोरेकत्वस्य विरुद्धत्वादिति वाऽर्थः॥ प्रसङ्गदिति। मोक्षे पराभावादिति भावः॥ ज्ञानत्वस्यैवेति। ज्ञानस्वरूपत्वस्यैवेत्यर्थः। निर्विषयत्वे ज्ञानत्वमेव न स्याद्धटवदिति भावः। तुष्यतु दुर्जन इति न्यायेनाह॥ निर्विषयज्ञानरूपत्वे चेति॥ अस्तिति। वियदादिप्रपञ्चस्यापि ज्ञानरूपत्वेनाज्ञानरूपत्वहेतोरसिद्धिः। स्यात्। न च प्रपञ्चे ज्ञानरूपत्वं युक्तम्। तस्य विषयत्वाभावात्परविषयत्वाभावाच्च निर्विषयत्वे ज्ञानरूपत्वमेव स्यादिति वाच्यम्। आत्मवत्प्रपञ्चेऽपि निर्विषयज्ञानरूपत्वसम्भवादिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---नन्वज्ञानरूपत्वं नाम ज्ञप्तिरूपत्वम्। एवञ्च न भागासिद्धिः। वृत्तेः करणव्युत्पत्त्या ज्ञानशब्दवाच्यत्वेऽपि ज्ञप्तित्वाभावात्। उक्तं हि विवरणे साङ्ख्यवेदान्तिनां करणव्युत्पत्त्या बुद्धिर्वृत्तिज्ञानमित्यनुशयादाह॥ आत्मन इति। तथा च तत्रानैकान्त्यमिति भावः॥ ज्ञानस्वरूपतेति । अत्र ज्ञानपदं ज्ञप्तिपरम्। एवमग्रेऽपि॥ स्ववृत्तिविरोधादिति। विषयविषयिभावसम्बन्धस्योभयनिष्ठत्वेन तस्मिन्स्ववृत्तिविरोधादित्यर्थः। एदं च पररीत्या। स्वमते मामहं जानामीत्यनुभवबलेनैकस्मिन्नपि तस्याङ्गीकारादिति मन्तव्यम्॥ मोक्ष इति। तत्र पराभावादिति भावः॥ ज्ञानत्वस्यैवेति। सविषयत्वस्य ज्ञानत्वव्यापकतावधारणेनात्मरूपज्ञानस्य निर्विषयत्वे ज्ञानत्वमेव न स्यादित्यर्थः।

 %वादावली---न चतुर्थः। स्वकर्मकसंविद्रूपतामन्तरेण स्वप्रकाशान्तरस्योत्तरत्र वारयिष्यमाणत्वात्। स्वकर्मकप्रकाशत्वस्यात्मन्यपि तवाभावादिति। एतेनाचेतनत्वं जडत्वमिति निरस्तम्। उक्तपक्षाबहिर्भावात्। अस्माभिर्ज्ञातृत्वानाधारत्वस्य जडत्वेनाभिलापान्नास्मत्प्रतिबन्धी॥ छ ॥ जडत्वहेतुनिरासः ॥ छ ॥%३

  श्री राघवेन्द्रयतिकृता वादावली भावदीपिका  
  ----------------------------

 राo----अस्वप्रकाशत्वं जडत्वमिति पक्षं निराचष्टे॥ न चतुर्थं इति। अस्य प्राङ्निराकरणेऽपि प्रकारान्तरेणात्मनि व्यभिचारेण दुदूषयिषुस्तत्र हेतुसत्त्वं वस्तुमाह॥ स्वेति॥ स्वप्रकाशान्तरस्येति। पराभिमतस्यावेद्यत्वे सत्यपरोक्षव्यवहारयोग्यत्वादिरूपस्येत्यर्थः। उत्तरत्रेति। विप्रतिपन्नं सत्यं प्रमाणदृष्टत्वाद्ब्रह्मवदित्यनुमाने हेतोर्दृष्टान्ते साधनवैकल्यनिरासप्रस्ताव इत्यर्थः। तथा च व्यभिचार इति शेषः। ननु स्वकर्मकसंविद्रूपत्वलक्षणस्यापि स्वप्रकाशत्वस्य सत्त्वात्कथं हेतोर्व्यभिचार इत्यतः परेण तदनङ्गीकारादित्याह ॥ सेवेति। इतिशब्दो जडत्वहेतुविकल्पदूषणसमाप्तौ। कल्पचतुष्टयदूषणेनैव तत्त्वसिद्ध्युक्तमचेतनत्वं जडत्वमित्यपि प्रत्युक्तमित्याह॥ एतेनेति॥ कथमित्यत आह॥ उक्तेति। ननु भवतो यज्जडत्वं तदेव ममाप्यभिमतमित्यत आह॥ अस्माभिरिति। तच्च त्वन्मते न सम्भवतीति दूषितमिति भावः॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ न चतुर्थ इति। अप्रकाशत्वं जडत्वमिति चतुर्थः पक्षो नेत्यर्थः। कुतो नेति चेत्स्वप्रकाशत्वस्य दुर्निरूपत्वादिति भावः। कथं दुर्निरूपत्वमिति चेत्तत्राह॥ स्वकर्मकेति। स्वकर्मकज्ञानरूपत्वं विनेत्यर्थः॥ प्रकाशान्तरस्येति। स्वतःसिद्धत्वादिरूपस्येत्यर्थः॥ उत्तरत्रेति। अनुमानविरोधकथनावसरे स्वतःसिद्धत्वान्नेति चेन्न। स्वत इति स्वेनेति वा प्रमामेन विनेति वेत्यादिना ग्रन्थेनेत्यर्थः। अस्तु तर्हि स्वकर्मकप्रकाशरूपत्वमेव स्वप्रकाशत्वमित्यत आह॥ स्वकर्मकप्रकाशत्वस्येति॥ आत्मन्यपीति। न केवलं प्रपञ्चे किन्त्वात्मन्यपीत्यर्थः॥ तवाभावादिति। कर्तृत्वकर्मत्वयोरेकत्र समावेशस्य निर्विशेषवादिनस्तव मतेऽभावेनाप्रकाशत्वरूपजडत्वस्यात्मनि व्यभिचार इति भावः। एतेनेत्युक्तं विशदयति। उक्तपक्षेति। किं तच्चेतनत्वं ज्ञानत्वं ज्ञानाधारत्वं वेत्यादिनोक्तपक्षाबहिर्भावादित्यर्थः। तत्र चासति व्यभिचारादिकं दूषणमुक्तमेवेति भावः। ननु भवद्भिर्यज्जडत्वमङ्गीक्रियते तदेव मम हेतुत्वेनाभिप्रेतमित्यत आह॥ अस्माभिरिति॥ ज्ञातृत्वानाधारत्वस्येति। अप्रमातृत्वस्येति यावत्। तथा चास्मदभिमतस्य ज्ञातृत्वानाधारत्वरूपजडत्वस्य मिथ्यात्वसाधनाय हेतूकरणे त्वया ज्ञानरूपस्यात्मनो ज्ञातृत्वाधारतयाऽनङ्गीकारात्तत्र व्यभिचारः स्यादिति भावः। यथोक्तम्। जडत्वं चाप्रमातृत्वमेव। न च प्रमातृत्वमात्मनस्यैरङ्गीक्रियतेऽतस्तदप्यनैकान्तिकमिति॥ छ ॥

  श्री उमर्जीतिर्मलाचार्यसुतकृष्णविरचितं वादावलीवीवरणम्  
  -------------------------------------

 उo---॥ स्वप्रकाशान्तस्येति। स्वप्रकाशान्तरस्येत्यर्थः॥ उत्तरत्रेति॥ स्वेति। स्वेनेति वा स्वप्रमाणेन विनेति वेत्यत्रेत्यर्थः। अस्तु निरुक्तस्य स्वप्रकाशत्वाभावरूपं जडत्वं हेतुरित्यत आह॥ स्वकर्मकेति। ततश्च त्वद्रीत्याऽऽत्मन्यनैकान्त्यमिति भावः। एतेनेत्युक्तं विवृणोति॥ उक्तेति॥ छ ॥ जडत्वहेतुनिरासः ॥ छ ॥

  --------------\*\*\*\*\*\*\*\*\*\*\*\*\*------------ 

**वादावली  
    परिच्छिन्नत्वहेतुनिरासः  
    --------------**

 %वादावली--परिच्छिन्नत्वहेतुरपि न साध्यसाधकतामध्यस्ते। तथा हि। परिच्छिन्नत्वं नाम देशतः परिच्छिन्नत्वं वा कालतो वाऽन्योन्याभावाधिकरणत्वं वा। नाद्यः। कालाकाशादिभागेऽसिद्धेः। अत एव न द्वितीयः। ब्रह्मव्यतिरिक्तं सकलमपि देशकालाभ्यां परिच्छिन्नमिति चेन्न। व्याघातात्। तथा हि। देशतः परिच्छिन्नत्वं नाम क्वचिन्निष्ठाभावप्रतियोगिता। तथा न सर्वस्याभावं प्रतिजानता किञ्चिदधिष्ठानमभ्युपेयम्। अभावस्याधिष्ठानबोधाधीनबोधत्वात्। तथा च कथं न व्याघातः। सकलमपि ब्रह्मण्यध्यस्तमतस्तत्र नास्तीति निषेधान्नाधिष्ठानाभ्युपगत्या व्याघात इति चेन्न। परिच्छिन्नता नाम बाध्यतेत्यर्थः स्यात्तथात्वे साध्याविशिष्टतयैव दुष्टतापत्तिः। कालपरिच्छेदे चानित्यता सादिता त्रिकालासत्यता वाऽभिप्रेता भवेत्तथा च कालस्यैतादृशपरिच्छेदायोगेनागतः स एव दुरात्मा व्याघातः।%

  श्री राघवेन्द्रयतिकृता वादावली भावदीपिका  
  -----------------------------

 राo---ननु माऽस्तु जडत्वं, परिच्छिन्नत्वं तु हेतुः स्यादित्यत आह॥ परिच्छिन्नत्वेति। न केवलं दृश्यत्वजडत्वे इत्यपेरर्थः। प्रतिज्ञातं परिच्छिन्नत्वस्य साधकत्वाभावमुपपादयितुं पृच्छति॥ परिच्छिन्नत्वमिति॥ कालतो वेति। परिच्छिन्नत्वमिति सम्बन्धः। वस्तुतः परिच्छिन्नत्वं तृतीयकोटिस्तदभिप्रायकथनमन्योन्येति॥ कालाकाशादीति। कालशब्देनात्रांशी कालो गृह्यते। न तु क्षणलवाद्यंशः। आकाशशब्देन चाव्याकृताकाशः। न तु भूताकाशः। येन तयोर्जन्यत्वेन यथायोगं देशकालपरिच्छिन्नत्वेनासिद्धिर्नस्यात्। आदिपदेनाज्ञानं पराभिमतो रूप्यादेर्जगतश्च प्रतिपन्नोपाधिस्थत्रैकालिकनिषेधश्च गृह्यते। न च कालादिव्यतिरिक्तस्य पक्षतेति वाच्यम्। तत्र मिथ्यात्वासिद्ध्यापत्तेः। दृश्यत्वादेर्दूषितत्वादिति भावः। कालादौ भागासिद्धेरेव द्वितीयोऽप्यपास्त इत्याह॥ अत एवेति। पक्षद्वयेऽपि नासिद्धिरिति शङ्कते॥ ब्रह्मेति॥ सर्वस्य देशकालाभ्यां परिच्छेदे उक्तं व्याघातं प्रतिपिपादयिषुर्देशतः परिच्छेदं तावदुपपादयितुं देशतः परिच्छिन्नत्वं निर्धारयति॥ देशत इति। अस्त्वेवं प्रकृते किमित्यत आह॥ तथा चेति। अत्र हेतुमाह॥ अभावस्येति। तथा च सुस्थो व्याघात इत्याह॥ तथा चेति। इदमुक्तं भवति। सर्वस्य देशतः परिच्छेदे हि सर्वं कस्मिंश्चिद्देशेऽस्ति कस्मिंश्चिद्देशे नास्तीति वक्तव्यम्। तथा च सर्वाभावाधिष्ठानत्वेन देशशब्दितमाकाशमङ्गीकृत्य पुनस्तस्याप्यभावाभिधाने माता वन्ध्येतिवद्व्याघात इति। ननु न व्याघातः सर्वस्यापि ब्रह्मनिष्ठाभावप्रतियोगित्वेनान्याधिष्ठानानभ्युपगमादिति शङ्कते॥ सकलमिति। निषेधति॥ नेति। देशतः परिच्छिन्नत्वं नामाध्यासाधिष्ठनब्रह्मनिष्ठाभावप्रतियोगित्वमित्युक्तं स्यात्। तथा चेदमेव साध्यत्वेनाभिमतं मिथ्यात्वमित्यसिद्धिः स्यादित्याह॥ तथात्व इति।
अध्यासाधिष्ठानब्रह्मनिष्ठाभावप्रतियोगित्व इत्यर्थः। एवकारस्य न तु दोषान्तरान्वेषणायास इत्यर्थः। एवं सर्वान्तर्गताकाशस्य देशतः परिच्छेदे व्याघातमभिधाय कालस्य कालतः परिच्छेद व्याघातं विवक्षुः कालपरिच्छेदो नाम भविष्यत्कालतः परिच्छेद उत भूतकालतो यद्वा त्रिकालत इति विकल्पत्रयाभिप्रेतार्थकथनपूर्वमाह॥ कालेति। कालस्येति शेषः। अनित्येति भाविकालतः परिच्छेदे सादितेति भूतकालतः परिच्छेदे त्रिकालासत्यतेति कालत्रयपरिच्छेदे। अस्त्वेवं किं तत इत्यत आह॥ तथा चेति॥ अयोगेनेति। पूर्वं कालो नास्ति पश्चान्नास्ति सर्वदा नास्तीति निषिध्यमानकालाभावाधिकरणत्वेन पूर्वदिकालाङ्गीकारेण पुनस्तन्निषेधो व्याहत इत्यर्थः। अत्र कालस्येदानीं कालो नास्तीत्यादिकालतः परिच्छेदे व्याघात इति वक्तव्ये यदनित्यतेत्यादिना कालपरिच्छेदाभिप्रायकथनं तस्यायम्भावः। पश्चात्पूर्वं वाऽसत्त्वमात्रेण वर्तमानकालेऽप्यभावसाधने प्रमाणविरोधस्याविशिष्टतया वर्तमानकाले सत्त्वेन कालान्तरेऽपि सत्त्वसाधनं स्यात्। त्रिकालासत्त्वं त्वसिद्धमिति।

  श्रीनिवासतीर्थ विरचितः वादावलीप्रकाशः  
  -------------------------

 श्रीo---साधकतां मिथ्यात्वसाधकताम्। अधि अधिकृत्य। नास्ति तत्साधको न भवतीति यावदित्यर्थः॥ कालतो वेति। कालतः परिच्छिन्नत्वं नामानित्यत्वमित्यर्थः। वस्तुतः परिच्छिन्नत्वरूपतृतीयविकल्पमर्थतोऽनुवदति॥ अन्योन्याभावेति। तथा च वस्त्वन्तरप्रतियोगिकान्योन्याभावाधिकरणत्वरूपं वस्तुतः परिच्छिन्नत्वं वेत्यर्थः। देशतः कालतः परिच्छिन्नत्वं प्रकृतिकालादिष्वभावाद्भागासिद्धमिति तत्त्वोद्योतवाक्यं मनसि निधायाह॥ कालेति। आदिपदेन प्रकृते पञ्चाशद्वर्णानां च ग्रहणम्॥ भागेऽसिद्धेरिति। कालादीनां व्याप्तत्वेन देशतः परिच्छिन्नत्वाभावादिति भावः॥ अत एवेति। भागेऽसिद्धेरेवेत्यर्थः। कालादीनां नित्यत्वेन कालतः परिच्छिन्नत्वाभावादित्यर्थः। भागासिद्धिपरिहारं शङ्कते॥ ब्रह्मव्यतिरिक्तमिति॥ क्कचिन्निष्ठेति। किञ्चिन्निष्ठेत्यर्थः॥ सर्वस्येत्यादि। ब्रह्मव्यतिरिक्तं सकलं किञ्चिद्रूपमधिष्ठानमधिकरणमभ्युपेयमित्यर्थः। कुत इत्यत आह॥ अभावस्येति॥ अधिष्ठानेति। अधिकरणज्ञानाधीनज्ञानत्वादित्यर्थः। सद्भ्यामधिकरणप्रतियोगिभ्यामभावो निरुप्यत इति वचनादिति भावः॥ कथं न व्याघात इति। ब्रह्मव्यतिरिक्तस्य सकलस्यापि किञ्चिन्निष्ठाभाव प्रतियोगित्वेऽधिकरणभूतस्य किञ्चितोऽभावप्रतियोगित्वं नास्तीति प्राप्तम्। ब्रह्मव्यतिरिक्तसकलमध्येऽधिकरणभूतस्य किञ्चितोऽपि प्रविष्टत्वेनाभावप्रतियोगित्वमस्तीति प्राप्तम्। तथा च व्याघात इत्यर्थः। ननु ब्रह्मव्यतिरिक्तस्य किञ्चितोऽधिष्ठानत्वं नाभ्युपगम्यते येनोक्तरीत्या व्याघातः स्यात्किन्त्वित्यत आह॥ सकलमपीति। तत्र ब्रह्मण्यध्यस्तत्वमभ्युपगमेन ब्रह्मरूपाधिष्ठानाभ्युपगमेन न व्याघात इत्यर्थः॥ बाध्यतेत्यर्थः स्यादिति। देशतः परिच्छिन्नत्वं नाम ब्रह्मनिष्ठात्यन्ताभावप्रतियोगित्वमित्युक्त्या प्रतिन्नोपाधौ निषेधप्रतियोगित्वरूपबाध्यत्वमेवार्थतयोक्तं स्यादित्यर्थः॥ साध्याविशिष्टतयैवेति। बाध्यताया एव च मिथ्यात्वादिति भावः॥ दुष्टतापत्तिरिति। देशतः परिच्छिन्नत्वहेतोरित्यर्थः। अनित्यतोत्तरकालेऽसत्त्वम्। सादिता पूर्वकाले सत्त्वम्॥ त्रिकालासत्वेति। त्रैकालिकसत्त्वप्रतिषेध इत्यर्थः॥ एतादृशेति। अनित्यतादिरूपेत्यर्थः॥ स एव दुरात्मा व्याघात इति। उत्तरकाले पूर्वकाले कालत्रये च कालस्य सत्त्वाभावोक्तौ सत्त्वाभावाधिकरणतया कालस्य सत्त्वप्राप्त्या पुनस्तन्निषेधे स एव दुरात्मा पापी व्याघातः स्यात् यो देशतः परिच्छेद उक्त इत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ कालाकाशादिति। आदिपदेन ज्ञानपरिग्रहः। तस्यापि सर्वगतब्रह्मावरणत्वेन देशादिपरिच्छेदायोगात्। सर्वस्य देशपरिच्छिन्नत्वपक्षे व्याघातमुपपादयितुं देशापरिच्छिन्नत्वं नाम यत्किञ्चिद्देशेऽसत्त्वं वा प्रतीतदेशेऽसत्त्वं वेति विकल्प्याद्यमनुवदति॥ देशत इति। तद्दूषयितुमाह॥ तथा चेति॥ तथा च कथमिति। सर्वस्य हि देशपरिच्छिन्नत्वे सर्वं क्वचिद्देशेऽस्ति क्वचिद्देशे नास्तीति वाच्यम्। तथा च सर्वाभावाधिष्ठानत्वेन देशशब्दितमाकाशमङ्गीकृत्य पुनस्तस्याप्यभावाभिधाने मे माता वन्ध्येतिवद्व्याघात इत्यर्थः इत्यूचुः। अन्ये तु ब्रह्मातिरिक्तं सर्वमपि परिच्छिन्नमिति वदता सर्वाभावाधिष्ठानं ब्रह्मातिरिक्तमपरिच्छिन्नं किञ्चदङ्गीकार्यम्। अन्यथा तस्यापि प्रतियोगिकौटौ निवेशेनाधिष्ठानत्वानुपपत्तेः। तथा च कथं न व्याघात इत्यर्थ इत्याहुः। प्रतीतदेशेऽसत्त्वं देशपरिच्छिन्नत्वमिति द्वितीयं शङ्कते॥ सकलमपीति॥ तर्हीति। अन्यत्रासत्त्वेनासम्मतस्य घटादेः प्रतिपन्नदेशेऽसत्त्वं मिथ्यात्वमिति त्वदभ्युपगमादिति भावः। सर्वस्य कालपरिच्छिन्नत्वे व्याघातं वक्तुं कालपरिच्छिन्नत्वं नाम कालान्तरेऽसत्त्वं वा सकलकालेऽसत्त्वं वेति विकल्प्याद्ये पर्यवसितमर्थमाह॥ अनित्यता सादिते इति। द्वितीयमनुवदति॥ त्रिकालेति। दूषयति। तथा चेति॥ अयोगेनेति। उत्तरः कालः पूर्वकालः सदाऽस्तीत्यबाधितप्रतीत्याऽनित्यत्वाद्यभावावगमादिति भावः।

 %वादावली--कुतश्चाकाशादेः कालपरिच्छेदाध्यवसायः। जडत्वहेतुनेति चेन्न। तस्यापाकृतत्वात्। घटादौ कार्यताप्रयुक्तत्वाच्च परिच्छिन्नत्वस्य। यज्जडं तत्कार्यमिति चेन्न। अविद्यायां व्यभिचारात्। तस्याश्च कार्यत्वेऽनादित्वपरिभाषा परिलुप्येत। तत्कारणस्याभावश्च। पञ्चमप्रकारं मोक्षमाचक्षाणस्य जडत्वहेतोर्मोक्षे नित्यतयाऽभ्युपगते व्यभिचारः। तस्य च कालपरिच्छिन्नत्वे पुनरावृत्तिप्रसङ्गः। न हि सहस्राक्षोऽपि क्षयं क्षेप्तुं क्षम (त) इत्युन्मत्तवादश्च स्यात्। न तृतीयः। नेति नेतीत्यादिना ब्रह्मण्यपि जगदन्योन्याभावाधिकरणतायाः श्रुतत्वात्। सोऽपि भेदोऽविद्याविलसित इति चेन्न। तत्किमिदानीं परमार्थभेदभिन्नत्वं हेतुः। तथा सति पक्षे तदसिद्धिः स्यात्। विरुद्धता च स्यादिति॥ छ ॥ परिच्छिन्नत्वहेतुनिरासः॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo---एवं व्याघातेन कालाकाशयोर्देशकालाभ्यां परिच्छिन्नत्वं नेति व्युत्पाद्य प्रमाणाभावाच्च तयोर्न देशकालाभ्यां परिच्छिन्नत्वमित्याह॥ कुतश्चेति। किञ्चेति चार्थः। न कस्मादपि प्रमाणादित्याक्षेपार्थः किंशब्दः। आदिपदेन कालाज्ञानादेर्ग्रहणम्। ननु कालादिर्देशकालाभ्यां परिच्छिन्नो जडत्वाद्धटादिवदित्यनुमानात्तन्निश्चय इत्याशङ्क्य निराह॥ जडत्वेति। परिच्छिन्नत्वे कार्यत्वमेव प्रयोजकं न तु जडत्वमिति भावेन तस्य साध्यव्यापकत्वमाह॥ घटादाविति। ननु कार्यत्वं न परिच्छिन्नत्वे प्रयोजकं तस्य साध्यव्यापकत्वे सत्यपि साधनाव्यापकत्वाभावाज्जडत्वहेतुमति पक्षे कालादौ तेनैव कार्यत्वस्यापि साधनादिति भावेन जडत्वकार्यत्वयोर्व्याप्तिमाह॥ यदिति। अनाद्यविद्यायां जडत्वे सति कार्यत्वाभावाद्व्यभिचार इति भावेन निषेधति॥ नेति। ननु तत्र साध्यस्यापि सत्वान्न दोष इत्याशङ्क्य बाधकमाह॥ तस्या इति। अनाद्यनिर्वाच्यत्वे सति विज्ञानविलाप्येत्यादित्वदीयपरिभाषोच्छेद इत्यर्थः। किञ्चाविद्यायाः कार्यत्वे तदुपादानं किञ्चिदुपेयं न च तदस्तीत्याह॥ तदिति। एवं कालादिकं कालादितः परिच्छिन्नं जडत्वादित्यत्र कार्यत्वमुपाधिं व्युत्पाद्याधुना व्यभिचारं चाह॥ पञ्चमेति। न सन्नासन्न सदसन्नानिर्वाच्यश्च तत्क्षय इत्यादिनाऽविद्यानिवृत्तिलक्षणमोक्षं पञ्चमप्रकारं वदतस्तव जडत्वहेतोर्व्यभिचार इत्यन्वयः। नित्यतयाऽभ्युपगत इत्येतत्कालपरिच्छेदाभावरूपसाध्याभावोपपादनाय। जडत्वरूपहेतूपपादनाय च पञ्चमप्रकारेत्याद्यंशः। अविद्यानिवृत्तेरात्ममात्रत्वे तत्र जडत्वाभावात्।

 ननु तत्र साध्यस्यापि सत्त्वान्न व्यभिचार इत्याशङ्क्य बाधकमाह॥ तस्येति। उक्तरूपमोक्षस्येत्यर्थः। मोक्षस्यापगमे पुनः संसारापत्तिरित्यर्थः। नन्वविद्यानिवृत्तिलक्षणमोक्षः कालतः परिच्छिन्न एव। न चैवमविद्यानिवृत्तेर्निवृत्तौ पुनः संसारापत्तिरिति वाच्यम्। यथा प्रागभावनिवृत्तिरूपस्य घटस्य निवृत्तावपि प्रागभावस्योन्मज्जना भावस्तथाऽविद्यानिवृत्तेर्निवृत्तेरपि संसारविरोधित्वेन पुनरावृत्त्यभावादित्यत आह॥ न हीति। सहस्राक्ष इन्द्रः। क्षयं निवृत्तिम्। क्षेप्तुं नाशयितुम्। अप्रामाणिकानन्तनिवृत्त्यापातादिति भावः। किञ्चैवं न सा पुनरावर्तत इत्यादिनिवृत्त्यनिवृत्तिवादश्चायुक्तः स्यादित्याह॥ उन्मत्तेति। उपलक्षणमेतत्। त्वन्मते तदात्माऽन्यस्याभावात्तन्मात्रस्य चाहेतुत्वेन निवर्त्यनिवृत्तिहेत्वभावाच्चेति ध्येयम्। अन्योन्याभावाधिकरणत्वं वेति तृतीयं निराह॥ न तृतीय इति। तत्र हेतुमाह॥ नेतीति। बृहदारण्यके तन्नेति नेतीत्यादिवाक्ये इति नेति नेति मूर्तामूर्तविलक्षणत्वेनाभिधानात्तत्र तदन्योन्याभावसत्त्वेन व्यभिचारादित्यर्थः। तात्त्विकभेदवत्त्त्वं हेतुरिति भावं हृदि निधाय व्यभिचारमुद्धर्तुमाह॥ सोऽपीति। श्रुतोऽपीत्यर्थः। पराभिप्रायं प्रश्नमुखेन व्यनक्ति॥ तत्किमिति। हेतुरित्यनन्तरं बाढमिति शेषः। दूषयति ॥ तथा सतीति। पारमार्थिकभेदवत्त्वस्य हेतुत्वे सतीत्यर्थः। त्वयाऽनङ्गीकारदिति भावः। किञ्च पारमार्थिकभेदवत्त्वस्य सत्यत्वेनैव व्याप्तेस्तादृशानृतभेदवत्यात्मन्युपलम्भेन शुक्तिरूप्यादौ मिथ्यात्वे सत्यपि पारमार्थिकभेदवत्त्वाभावेन साध्याभावेनैव व्याप्तत्वेन विरुद्धहेत्वाभासत्वं च स्यादित्याह ॥ विरुद्धतेति। उपलक्षणमेतत्। आत्मनि तादृशानृतभेदवत्त्वेन व्यभिचारश्च बोध्यः। इतिशब्दः परिच्छिन्नत्वहेतुदूषणसमाप्तौ॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---कुतः प्रमाणात्॥ कालपरिच्छेदेति। अनित्यत्वेत्यर्थः॥ जडत्वहेतुनेतीति। तथा चाकाशादिकं कालतः परिच्छिन्नं जडत्वाद्धटवदित्यर्थः॥ अपाकृतत्वादिति। ज्ञानानधिकरणत्वादिरूपजडत्वस्यात्मन्यपि सत्त्वेन तत्र निरुक्तानित्यत्वादिरूपकालतः परिच्छिन्नत्वाभावाद्व्यभिचार इत्यपास्तप्रायत्वादित्यर्थः। सोपाधिकत्वाच्च नोक्तानुमानं युक्तमित्याह॥ घटादाविति। तथा च नित्यत्वरूपकालतः परिच्छिन्नत्वे कार्यत्वमेव प्रयोजकं न जडत्वं कृतकत्वसावयवत्वादिप्रयुक्ता च विनाशितेति वचनात्। प्रयोजकश्चोपाधिरित्युच्यते। तथा च घटादौ साध्यव्यापकत्वात्साधनवति पक्षेऽभावेन साधनाव्यापकत्वाच्च कार्यत्वमुपाधिरिति भावः। साधनव्यापकत्वान्नयमुपाधिरिति शङ्कते॥ यज्जडमिति। तथा च जडत्वेनैव कार्यत्वमपि पक्षे साध्यत इति भावः। ननु तत्रापि साध्यस्य सत्त्वान्न व्यभिचार इत्याशङ्क्य निरोकरोति॥ तस्याश्चेति॥ अनादित्वपरिभाषेति।

  जीव इशो विशुद्धा चिद्भेदस्तस्यास्तयोर्द्वयोः।  
  अविद्या तच्चितोर्योगः षडस्माकमनादयः॥

 इत्यकार्यत्वापरनामकानादित्वपरिभाषासंज्ञा लुप्येतेत्यर्थः॥ तत्कारणस्येति। अविद्यायाः कार्यत्वाङ्गीकारे यत्कार्यं तत्सकारणकमिति व्याप्तेरविद्यायाः किञ्चित्कारणं वाच्यं तन्नास्तीत्यर्थः। कालपरिच्छिन्नत्वसाधकजडत्वहेतोः स्थलान्तरेऽपि व्यभिचारमाह॥ पञ्चमप्रकारमिति। अविद्यानिवृत्तिरूपो मोक्षो न सन् अद्वैतभङ्गात्। नासन्प्रतीतिविरोधात्। न सदसद्विरोधात्। नापि सदसद्विलक्षणरूपोऽनिर्वाच्यः। प्रतियोगितदभावयोर्वैलक्षण्यस्यावश्यकत्वेनाविद्यायाः सदसद्विलक्षणत्वेन तन्निवृत्तिरूपमोक्षस्यापि तथात्वायोगादतः सदसद्विलक्षणविलक्षणरूपपञ्चमप्रकारमाचक्षते मायिन इति द्रष्टव्यम्। यथोक्तम्।

  न सन्नासन्न सदसन्नानिर्वाच्यश्च तत्क्षयः।  
  यक्षानुरूपो बलिरित्याचार्याः प्रत्यपीपदन्निति।

 साध्याभावोपपादनाय नित्यतयाऽभ्युपगत इत्युक्तम्। साध्यस्यापि सत्त्वान्न व्यभिचार इत्याशङ्क्य निराकरोति॥ तस्येति। अविद्याध्वंसरूपमोक्षस्येत्यर्थः। कालपरिच्छिन्नत्वेऽनित्यत्वे॥ पुनरावृत्तिप्रसङ्ग इति। अविद्यास्तमयो मोक्षः स संसार उदाहृत इति वचनात्। अविद्यारूपसंसारस्य पुनःप्राप्तिः स्यादित्यर्थः। इतोऽपि ध्वंसस्य नित्यत्वाङ्गीकारो न युक्त इत्याह ॥ न हीति। इन्द्रोऽपि क्षयं ध्वंसं क्षेप्तुम्। क्षिपु निरसने। निरसितुमनित्यं कर्तुं न क्षमो न समर्थः। तथात्वे प्रतियोग्युन्मज्जनापत्तेः। इति हेतोस्त्वया मनुष्यमात्रेण ध्वंसस्यानित्यत्वाङ्गीकृतावुन्मत्तवादस्तव स्यादित्यर्थः। तथा चाविद्यानिवृत्तिरूपमोक्षस्यानित्यत्वात्तत्र जडत्वहेतोर्व्यभिचारः सुस्थ इति भावः॥ नेति नेतीत्यादिनेति। स एष आत्मा नेति नेतीत्यादिश्रुतिवाक्येनेत्यर्थः। स एष आत्मा परमात्मा पृथिवीवन्न जलादिवन्नेति श्रुत्यर्थः॥ श्रुतत्वादिति। तथा च वस्तुतः परिच्छिन्नत्वहेतोर्ब्रह्मणि व्यभिचार इति भावः॥ सोऽपि भेदे इति। यो ब्रह्मणि श्रुतो जगदन्योन्याभावरूपवस्तुतः परिच्छेदरूपो भेदः सोऽप्याविद्यकत्वान्मिथ्याभूत इत्यर्थः। तथा च हेतोरेवाभावान्न व्यभिचार इति भावः॥ तत्किमिति। येन तदभावान्न व्यभिचारः स्यादिति भावः। ओमिति चेत्तत्राह॥ तथा सतीति ॥तदसिद्धिः स्यादिति। पारमार्थिको यो जगदन्योन्याभावरूपो भेदस्तदधि करणत्वरूपवस्तुतः परिच्छिन्नत्वरूपहेतोर्जगति त्वयाऽनङ्गीकारादसिद्धिः स्यादित्यर्थः॥ विरुद्धता चेति। स एष आत्मा नेति नेतीत्यादिना श्रुतस्य जगदन्योन्याभावाधिकरणत्वरूपवस्तुतः। परिच्छिन्नत्वहेतोर्ब्रह्मणि मिथ्यात्वभावेनैव व्याप्ततया दृष्टत्वेन हेतोर्विरुद्धता च स्यादित्यर्थः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---कालाकाशादेः कालपरिच्छिन्नत्वं व्याहत्या दूषयित्वा प्रमाणाभावेनापि दूषयति॥ कुतश्चेति॥ मानं शङ्कते॥ जडत्वेति। तदयं प्रयोगः। आकाशादिकं कालपरिच्छिन्नं जडत्वादिति॥ अपाकृतत्वादिति। जडत्वभङ्ग इति शेषः। असिद्धिमुक्त्वोपाधिमाह॥ घटादाविति। जडत्वहेतुनैव पक्षे कार्यत्वसाधनात्साधनव्यापक उपाधिरिति शङ्कते॥ यज्जडमिति। कार्यत्वस्यापि सत्त्वान्न व्यभिचार इत्यत आह॥ तस्याश्चेति॥ अनादित्वपरिभाषेति॥

  जीव ईशो विशुद्धा चिद्भेदस्तस्यास्तयोर्द्वयोः।  
  अविद्या तच्चितोर्योगः षडस्माकमनादयः॥

 इति परिभाषेत्यर्थः॥ तत्कारणस्येति। अविद्यायाः कार्यत्वे तत्कारणं वाच्यम्। न च तदस्ति ब्रह्मणो निर्विकारत्वात्। तदतिरिक्तस्याविद्याकार्यत्वेन तत्कारणत्वायोगादित्यर्थः। एवं कालपरिच्छिन्नत्वसाधकजडत्वहेतोः सोपाधिकत्वं निर्वाच्य व्यभिचारमप्याह॥ पञ्चमप्रकारमिति। इदं च मोक्षे जडत्वमुपपादनाय। कालपरिच्छिन्नत्वाभावोपपादनार्थमुक्तं नित्यतयाऽभ्युपगत इति। अनेन ध्वंसाप्रतियोगित्वरूपनित्यत्ववति मोक्षे तत्प्रतियोगित्वरूपकालपरिच्छिन्नत्वं न सम्भवतीत्युक्तं भवति। नन्वविद्यानिवृत्तिरूपो मोक्षः कालपरिच्छिन्न एव। न चोक्तदोषः। प्रागभावाभावात्मकस्य घटस्य निवृत्तावपि प्रागभावस्यानुन्मज्जनरूपवदविद्यानिवृत्तिरूपमोक्षस्य निवृत्तावप्यविद्यारूपसंसारोन्मज्जनाभावोपपत्तेरित्यस्वरसादाह॥ न हीति। क्षयं ध्वंसम्। क्षेप्तुं नाशयितुम्। यद्यविद्याध्वंसरूपमोक्षस्य ध्वंसोऽङ्गीक्रियते तदैव तद्वाक्यविरोधः स्यादित्यर्थः। अन्योन्याभावाधिकरणत्वं परिच्छिन्नत्वमिति तृतीयपक्षं निषेधति॥ न तृतीय इति। तात्त्विकभेदवत्त्वं हेतुरिति गूढाभिसन्धिः शङ्कते॥ सोऽपीति। श्रुतोऽपीत्यर्थः। पूर्वपक्ष्याशयं प्रश्नमुखेनोद्धाटयति॥ तत्किमिति॥ विरुद्धता चेति। परमार्थभेदभिन्नत्वस्य सत्यत्वेनैव व्याप्तत्वादिति भावः॥ छ ॥ परिच्छिन्नत्वहेतुनिरासः ॥ छ ॥

  -------------\*\*\*\*\*--------------

  ** वादावली  
  मिथ्यात्वानुमानस्य प्रत्यक्षबाधः  
  --------------------**

 %सन्घट इत्यादिप्रत्यक्षेण बाधितविषयत्वात्कालात्ययापदिष्टच्च। ननु केयं सत्यता या प्रत्यक्षगोचरा। किं सत्त्वं वा विधिगम्यत्वं वाऽर्थक्रियाकारित्वं वा प्रातिभासिकेतरत्वं वाऽसत्त्वातिरिक्तत्वं वाऽबाध्यत्वं वा। आद्यपञ्चकान्यतमाभ्युपगमे नास्माकं प्रत्यक्षविरोधः। तस्यास्माभिरिनिराकरणात्। न षष्ठः। प्रत्यक्षस्योत्तरकालीनबाधाभावग्राहितायोगात्। तस्मात्सद्गन्धर्वनगरमित्यादिवदयं प्रत्यक्षेण सत्त्वग्रहणप्रवाद इति।%

  श्री राघवेन्द्रयतिकृता वादावली भावदीपिका  
  ----------------------------

 राo---एवं दृश्यत्वादिहेतून् प्रातिस्विकरूपेणासिद्धविरुद्धानैकान्तिकत्वैर्निराकृत्याधुना सर्वसाधारण्येन बाधितविषयत्वरूपदोषेणापि दुष्टतां वक्तुमाह॥ सन्निति। आदिपदात्सन्पटः सत्सुखमित्यादि गृह्यते। ननु न मिथ्यात्वानुमानस्य प्रत्यक्षबाधः। भिन्नविषयत्वेनाविरोधात्। यत्प्रत्यक्षवेद्यं सत्त्वं न तदभावोऽनुमानबोध्यः। यदभावोऽनुमानवेद्यो न तत्प्रत्यक्षवेद्यमिति भावेन शङ्कते॥ नन्विति॥ सत्त्वमिति। सत्ताजातित्यर्थः॥ विधीति। घटोऽस्ति पटोऽस्तीत्यादिविधिमुखप्रत्ययविषयत्वमित्यर्थः॥ तस्येति। आद्यपञ्चकान्यतमस्येत्यर्थः। अनिराकरणात् अनुमानेनेति शेषः। अन्यथा शून्यवादापत्तेरिति भावः। अबाध्यत्वरूपसत्त्वस्यानुमानेन निराकरणेऽपि नाक्षबाधः। तस्य वर्तमानमात्रग्राहित्वेन त्रैकालिकनिषेधाप्रतियोगित्वरूपाबाध्यत्वग्रहाक्षमत्वादिति भावेनाह॥ न षष्ठ इति। नन्वबाध्यत्वस्याक्षागोचरत्वे कथं घटसत्त्वं प्रत्यक्षमिति व्यवहार इत्यत आह॥ तस्मादिति। अबाध्यत्वरूपसत्त्वस्याक्षागोचरत्वादित्यर्थः॥ सद्गन्धर्वनगरमिति। मायाविनिर्मितान्तरिक्षगत गन्धर्वनगरसत्त्वग्रहणवदित्यर्थः। शुक्तिरूप्यादिसत्त्वग्रहणमादिपदार्थः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ बाधितविषयत्वादिति। बाधितसाध्यकविषयत्वादित्यर्थः॥ कालात्ययापदिष्ट इति। दृश्यत्वादिहेतुसमुदाय इत्यर्थः। प्रश्नस्यासङ्गीपरिहारायाह॥ या प्रत्यक्षगोचरेति॥ सत्त्वमिति। सत्ताजातिरित्यर्थः॥ विधिगम्यत्वमिति। विधिबुद्धिविषयत्वमित्यर्थः॥ अबाध्यत्वमिति। कालत्रयाबाध्यत्वमित्यर्थः। कुतोन विरोध इत्यत आह॥ तस्येति। प्रतिपन्नोपाधौ त्रैकालिकसत्यताप्रतिषेधो मिथ्यात्वमिति वदद्भिरस्माभिस्तस्य प्रत्यक्षगृहीतस्याद्यपञ्चकान्यतररूपस्य सत्त्वस्यानिराकरणादित्यर्थः। तथात्व एव ह्यस्माकं प्रत्यक्षविरोधः स्यादिति भावः॥ अयोगादिति। तस्य वर्तमानमात्रग्राहित्वेन कालत्रयाबाध्यत्वरूपसत्त्वग्राहकत्वाभावादिति भावः। तर्हि सन्घट इत्यादिप्रत्यक्षेण घटादिसत्त्वं गृह्यत इति प्रवादस्य का गतिरित्यत आह॥ तस्मादिति। तस्मादबाध्यत्वरूपसत्त्वस्य प्रत्यक्षागोचरत्वात्। तथा च मायाविनिर्मितान्तरिक्षगतगन्धर्वनगरसत्त्वावगाहिप्रत्यक्षवज्जगत्सत्यत्वाव गाहिप्रत्यक्षमप्यप्रामाणिकमिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ किं सत्त्वमिति। सत्ताजातिरित्यर्थः॥ आद्यपञ्चकान्यतमाभ्युपगमेनेति। नन्वन्यतरशब्दः स्वभावाद्विषयस्यैव निर्धारणे वर्तते। न चात्र विषयनिर्धारणमस्ति। बहूनां प्रकान्तत्वेन तद्विषयस्यैव निर्धारणस्येह प्रस्तुतत्वात्। अतः कथमन्यतमेत्युक्तमिति चेत्। उच्यते। सत्यविधिगम्यत्वं चेत्येकं द्वयमर्थक्रियाकारिकत्वं प्रातिभासिकेतरत्वं चेत्यपरद्वयमेवमादिरूपेण द्वौ द्वावभिप्रेत्यान्यतमेत्युक्तम्। अत एव तेषां मोहः पापीयानिति गौतमसूत्रे द्वौ द्वावभिप्रेत्य पापीयानित्युक्तम्। अन्यथा कथमीयसुन् द्विवचनविभज्योपपदे तरबीयसुनाविति सूत्रात्। रागद्वेषमोहानां च बहुत्वादिति भगवता तत्वोद्योतकारेण व्याख्यातम्॥ अनिराकरणादिति। अन्यथा शून्यवादापत्तेरिति भावः॥ प्रत्यक्षस्येति। वर्तमानमात्रग्राहिण इति शेषः। अबाध्यत्वं कालत्रये बाधाभावः। एवञ्च वर्तमानमात्रग्राहिप्रत्यक्षं कथं कालान्तरीयबाधाभावं गृह्णीयात्। अतो भिन्नविषयत्वेन विरोधाभावान्न बाध्यबाधकत्वमिति भावः। विरोधित्वे सति प्राबल्यं बाधकत्वे तन्त्रम्। तत्र प्रत्यक्षस्य विरोधित्वाभावमुक्त्वा प्राबल्याभावं वदन्नुपसंहरति॥ तस्मादिति। गन्धर्वनगरमिति। मायाविनिर्मितान्तरिक्षगतं गन्धर्वनगरमित्यर्थ इत्यूचुः। कल्पतरौ त्वभ्रेष्वारोपितं गृहादिकं गन्धर्वनगरमित्युक्तम्। तथा च गन्धर्वनगरप्रत्यक्षवत्कल्पितसत्त्वग्राहित्वान्न सत्यत्वग्राहिप्रत्यक्षस्य प्राबल्यम्। अन्यथा गन्धर्वनगरप्रत्यक्षस्यापि प्राबल्योपत्तेर्गन्धर्वनगरं नास्तीति प्रत्यक्षबाधकत्वापत्तेरिति भावः।

 %वादावली--मैवम्। अबाध्यतायाः प्रत्यक्षग्राह्यत्वात्। न च तस्योत्तरकालीनबाधाभावाग्राहकत्वमिति वाच्यम्। तदानीमबाध्यताग्रहणेनैव तत्सिद्धेः। तत्कालीनाबाध्यता गन्धर्वनगरेऽपि गृह्यत इति चेत्। सत्यम्। तथाऽप्यस्ति विशेषः। प्रामाण्यं हि ज्ञानस्योत्सर्गतोऽपवादादप्रामाण्यमिति विद्वत्सम्मतिः। तथा च तत्र बाधकादप्रामाण्यमुपस्थाप्यते प्रकृते तु तादृशबाधकादर्शनात्त्रिकालाबाध्यतैव निरपवादात्सिध्यतीति।%

  श्री राघवेन्द्रयतिकृता वादावली भावदीपिका  
  ----------------------------

 राo--- निषेधति॥ मैवमिति। किमक्षस्य प्रामाण्येऽपि त्रिकालाबाध्यत्व ग्रहणाक्षमतेत्यभिप्राय उत तस्य गन्धर्वनगरप्रत्यक्षवत्प्रामाण्यमेव नेति विकल्प्याद्ये यदनुमाननिषेध्यमाबाध्यत्वं तदेव प्रत्यक्षग्राह्यं तथा च ग्राह्या भावावगाहित्वेनाक्षस्यानुमानबाधकत्वं युक्तमिति भावेनाह॥ अबाध्यताया इति। नन्वाबाध्यत्वं कालत्रये बाधाभावः। एवञ्च वर्तमानमात्रग्राहिप्रत्यक्षं कालान्तरीयबाधाभावं कथं गृह्णीयादित्याशङ्क्य निषेधति॥ न चेति। प्रत्यक्षस्य वर्तमानसत्त्वग्राहित्वेऽपि स्वकाले स्वविषयसत्त्वं गृह्णत्प्रत्यक्षं त्रिकालासत्त्वं प्रतिबध्नात्येवेति भावेनाह॥ तदानीमति। स्वयं यदा विषयं गृह्णाति तदानीमित्यर्थः। तत्सिद्धेस्त्रिकालबाधाभावरूपाबाध्यत्वग्रहणसिद्धेरित्यर्थः। अयमाशयः। त्रिकालासत्त्वाभावो हि द्वेधा। कदाचित्सत्त्वेन वा कालत्रयेऽपि सत्त्वेन वा। तत्र कालत्रयसत्त्वग्रहणे सामर्थ्याभावेऽपि कदाचित्सत्त्वग्रहणसमर्थेनाक्षेण कथं कालत्रयासत्त्वं न प्रतिबध्यमिति।

 ननु गन्धर्वनगरप्रत्यक्षवद्विश्वसत्त्वाग्राहिप्रत्यक्षमप्रमाणमिति द्वितीयं गूढभावेन शङ्कते॥ तत्कालीनेति। यदा गन्धर्वनगरं गृह्यते तत्कालावच्छेदेनाबाध्यतेत्यर्थः। विप्रतिपन्नाक्षस्याप्रामाण्यं किं प्रमाण्यस्य परतस्त्वेन तद्ग्राहकप्रमाणान्तरसंवादाभावाद्वा मिथ्यात्वग्राह्यनुमानादिबाधकाद्वेत गन्धर्वनगरप्रत्यक्ष इवात्रापि कालान्तरे किञ्चद्बाधकं भविष्यतीति शङ्कामात्रेण वेति त्रेधा विकल्प्याद्ये सन्घट इतिवत्सद्गन्धर्वनगरमिति तस्य सत्त्वग्रहणेऽपि घटादिवन्नात्यन्ताभाध्यता प्रामाण्यस्य स्वतस्त्वेन संवादानपेक्षत्वेन बाधकैकापोद्यतया गन्धर्वनगरादौ बाधकेन तत्सत्त्वग्राहिणः प्रामाण्यत्यागेन तद्विषयस्यासत्त्वेऽपि न घटादौ तथा बाधकाभावादिति भावेन परिहरति॥ सत्यमिति। तथाऽपि सन्घटः सद्गन्धर्वनगरमिति ज्ञानयोः सत्त्वग्रहणसाम्येऽपीत्यर्थः। अस्ति विशेष इत्युक्तमेव प्रामाण्याप्रमाण्यरूपं विशेषं विशदयितुमाह॥ प्रामाण्यं हीति। तस्य युक्त्यादिसिद्धत्वं हिशब्दार्थः॥ ज्ञानस्येति। प्रकृते तावतैवोपपत्त्या ज्ञानग्रहणम्। न तु करणप्रामाण्यव्युदासाय। तस्याप्युत्पत्तौ स्वतस्त्वादिति ध्येयम्। यद्वेह ज्ञप्तावेव स्वतस्त्वकथनात्करणानां च ज्ञप्तौ परतस्त्वाज्ज्ञानग्रहणमिति बोध्यम्। उक्तं च प्रमाणपद्धतौ। ज्ञप्तिस्तु परत एव। इन्द्रियादिस्वरूपस्य यथाययं प्रमाणवेद्यत्वात्। यथार्थज्ञानसाधनत्वस्यानुपमानवेद्यत्वादिति। बाह्यैरप्रामाण्यस्यौत्सर्गि कत्वाङ्गीकारात्कथं सम्मतिरित्यत उक्तम्॥ विद्वदिति। परीक्षकाणामित्यर्थः। तार्किकाणामप्यविद्वत्त्वादिति भावः। किमतो यद्येवमित्यत आह॥ तथा चेति। प्रामाण्यस्य बाधकैकापोद्यत्वे चेत्यर्थः। तत्र गन्धर्वनगरादिसत्त्वग्राहिणि। प्रकृते घटदिसत्त्वग्राहिणि॥ तादृशेति। असदेव गन्धर्वनगरं प्रत्यभादिति विशेषदर्शनजन्यबलवत्प्रत्यक्षरूपेत्यर्थः। बाधकाभावस्यासिद्धतां व्युदसितुमदर्शनादित्युक्तम्। तेन निरपवादेत्यस्य नासिद्धिरिति भावः। तस्मात्प्रक्षबाधः सुस्थ इति घट्टार्थः।

 नन्विदं रूप्यमितिवत्सन्घट इत्यत्रापि सदित्यधिष्ठानब्रह्मानुवेध एव न तु घटगतं सत्त्वं प्रतीयत इति चेन्न। नीलो घटोऽनित्यः पटो मिथ्यारूप्यमसन्नृशृङ्गमित्यादावपि नीलादिरधिष्ठानानुवेध इत्यापातात्। ननु नैल्यादिकं घटेऽस्ति सत्त्वं तु नेति चेन्न। अस्यारोपितसिद्ध्यधीनत्वेनान्योन्याश्रयात्। सिद्धे ह्यारोपितत्वे घटादेः सत्त्वाभावसिद्धिः। सत्त्वाभावसिद्धौ चाधिष्ठानब्रह्मानुवेध सम्भवेनारोपितत्वसिद्धिरिति। किञ्च रूपादिहीनस्यासंसारमज्ञानानुवृत्तस्य शब्दैकगम्यस्य ब्रह्मणः सन् घटः सन् शब्द इति चाक्षुषादिज्ञाने भानायोगात्। न च स्वरूपेणाप्रत्यक्षस्यापि राहोश्चन्द्रावच्छेदेनेव ब्रह्मणो घटाद्यवच्छेदेन प्रत्यक्षता युक्तेति वाच्यम्। शब्दाद्यवच्छिन्नगगनादेः श्रावणादित्वापातात्। राहोस्तु दूरदोषेणाज्ञातस्य नीलस्य शुक्लभास्वरसम्बन्धाच्चाक्षुषता युक्तेति।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ अबाध्यताया इति। त्रिकालाबाध्यत्वरूपसत्त्वस्येत्यर्थः॥ अग्राहकत्वमिति। वर्तमानमात्रग्राहित्वादिति भावः॥ तदानीमबाध्यताग्रहणेनैवेति। वर्तमानकालीनसत्ताग्रहणेनैवेत्यर्थः॥ तत्सिद्धेरिति। त्रैकालिकसत्ताप्रतिषेधाभावसिद्धेरित्यर्थः। अयं भावः। यदा प्रत्यक्षं वर्तमानकालसत्तां गृह्णाति तदा त्रैकालिकसत्ताप्रतिषेधाभावं गृह्वात्येव। यदा वर्तमानकालसत्तां गृह्णाति तदा त्रैकालिकसत्ताप्रतिषेधाभावं गृह्वात्येव। यदा वर्तमानकाले सत्ता तदा त्रैकालिकसत्ताप्रतिषेधाभाव इत्येवं वर्तमानकालीनसत्तायास्त्रैकालिकसत्ताप्रतिषेधाभावव्याप्यत्वात्। यथाऽऽहुः---

  स्वकाले ह्यस्तितां गृह्णन्साक्षात्कारस्त्रिकालगम्।  
  प्रतिषेधं निरुन्धानो गृह्णात्येव ह्यबाध्यताम्॥ इति।

 अन्यथा वह्निरनुष्ण इत्यत्रापि प्रतियोगिभूतौष्ण्यग्राहिप्रत्यक्षस्य साक्षाद्ग्राह्याभावावगाहित्वेन विरोधित्वं सर्वसम्मतं तदपि न स्यात्। तत्राप्यनुमानेन त्रैकालिकौष्ण्याभावः। साध्यते। स्पार्शनप्रत्यक्षेण तु वर्तमानकालीनमेवौष्ण्यं गृह्यते। तथा च त्रैकालिकानौष्ण्भावव्याप्यभूतैककालीनौष्ण्याग्राहकत्वेनैव स्पार्शनप्रत्यक्षस्य विरोधित्वं न साक्षादिति वक्तुं शक्यत्वात्। वस्तुतस्तु साक्षाद्ग्राह्याभावावगाहित्वेनैव विरोधित्वम्। न च प्रत्यक्षगृहीतैककालीनसत्तायास्त्रैकालिकसत्ता प्रतिषेधाभावरूपत्वाभावात्कथमेतदिति वाच्यम्। स्यादिदं यदि सार्वकालिकी सार्वदैशिकी या या सत्ता तत्प्रतिषेधो बाध इत्येवं देशकालयोरपि निषेध्यकोटौ प्रवेशः स्यान्न चैवं किन्तु सर्वस्मिन्देशे सर्वस्मिन्काले च या सत्ता तत्प्रतिषेध इत्येवमधिकरणकोटावेव। तथा च सत्ताप्रतिषेधमात्रस्यैव बाध्यत्वेन प्रत्यक्षेण च सत्तामात्रस्यैव गृहीतत्वेन साक्षाद्ग्राह्याभावावगाहित्वेनैव विरोधित्वम्। एतदेवाभिप्रेत्योक्तं तच्चेन्नोत्तरगोचरमित्यनुव्याख्यानावतारिकावसरे भक्तितपादीयसुधायाम्। घटादिसत्ताप्रतिषेधरूपस्य बाधस्यतत्सत्ताग्राहिण प्रत्यक्षेण विरोधावश्यम्भावादिति। निपुणतरमेतदुपपादितमस्मदाचार्यैस्तट्टिपण्यां तत्रैवानुसन्धेयम्॥ गृह्यत इतीति। प्रत्यक्षेणेत्यर्थः। तथा च तत्रापि तेन त्रिकालाबाध्यत्वं सिध्येदिति भावः॥ निरपवादादिति। निर्बाधप्रत्यक्षात्सिध्यतीत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ अबाध्यताया इति। न चाबाध्यत्वानिरुक्तिः। त्रैकालिकनिषेधप्रतियोगित्वं बाध्यत्वं तदभावः सत्त्वमिति तन्निर्वचनात्। ननु नैतादृशं सत्त्वं चक्षुरादियोग्यम् तदयोग्यकालघटितत्त्वेनैतादृश सत्त्वग्रहणे चक्षुरादेरसामर्थ्यात्। न ह्युक्तनिषेधप्रतियोगित्वं कस्यचित्प्रत्यक्षं येन तदभावः प्रत्यक्षो भवेदिति चेत्। मैवम्। त्रैकालिकनिषेधप्रतियोगिभिन्नत्वं सत्त्वमिति विवक्षणात्। अन्योन्याभावस्य च प्रतियोग्यप्रत्यक्षत्वेऽपि प्रत्यक्षं सम्भवति। पिशाचस्याप्रत्यक्षत्वेऽपि तदन्योन्याभावस्य प्रत्यक्षत्वदर्शनात्। एवञ्च न कश्चिद्दोषः।  
 पूर्वोक्तमविरोधित्वमाशङ्‌क्य निषेधति॥ न चेति। कुत इत्यत आह॥ तदानीमिति। स्वयं यदा विषयं गृह्णाति तदानीमित्यर्थः॥ तत्सिद्धेरिति। त्रिकालबाधाभावरूपाबाध्यत्वग्रहणसिद्धोरित्यर्थः। अयंभावः। अबाध्यत्वं हि कालत्रयेऽपि सत्त्वम्। मन्मतेऽप्यनित्ये प्रपञ्चे तदभावात्। किन्तु कालत्रयासत्त्वाभावः। स च द्वेधा कदाचित्सत्त्वेन वा कालत्रयेऽपि सत्त्वेन वा। तत्र कालत्रयसत्त्वग्रहणे सामर्थ्याभावेऽपि कदाचित्सत्त्वग्रहणसमर्थेनाक्षेण कथं कालत्रयासत्त्वं न प्रतिबध्यमितीत्याहुः। वस्तुतस्तु सत्त्वं प्रतियोगि बाध्यत्वं तु तदत्यन्ताभावः। तस्य कालत्रये सत्त्वप्रतिषेधरूपत्वात्। प्रतियोगिनोऽत्यन्ताभावरूपत्वेन तद्ग्राहकप्रत्यक्षछस्यानुमानग्राह्याभावावगाहित्वादिति भावः। एवञ्च वर्तमानकाले सत्त्वरूपप्रतियोगित्वग्राहकेण प्रत्यक्षेम तत्र तदत्यन्ताभावरूपबाध्यत्वग्राहकमनुमानं विरुध्यत एव। ननु नात्र साक्षाद्विरोधः। वर्तमानकालसत्त्वस्य त्रैकालिकसत्ताप्रतिषेधविरहव्याप्यत्वेऽपि तद्विरहरूपत्वाभावात्। न हि विशेषणाभावो विशिष्टाभावरूपः किन्तु तद्व्याप्यः। न चैवं तदभावव्याप्यावगाहित्वेनैव विरोधित्वमात्रं विवक्षितमिति वाच्यम्। तथात्वेऽनुमानबाधस्यैव प्राप्त्या प्रत्यक्षबाधाभिधानानुपपत्तेरिति चेत्। अत्र ब्रूमः। नात्र कालत्रयस्य सत्ताप्रतिषेधविशेषणत्वं विवक्षितं किन्तूपलक्षणत्वमेव। तथा च कालत्रये यः सत्ताप्रतिषेधस्तदत्यन्ताभाव इति यावत्। तद्विरहरूपत्वं कदाचित्कस्यापि प्रतियोगिनोऽस्त्येव। कथमन्यथा कादाचित्कस्यापि घटादेस्त्रैकालिक निषेधरूपस्वात्यन्ताभावविरहरूपत्वमिति। अत एवाहुः।  
  स्वकाले ह्यस्तितां गृह्णन्साक्षात्कारस्त्रिकालगः।  
  प्रतिषेधं निरुन्धानो गृह्णात्येवात्यबाध्यताम् ॥ इति।

 एवमनङ्गीकारे औष्णग्राहिप्रत्यक्षस्यापि वर्तमानमात्रग्राहित्वेनानुमान साध्यत्रैकालिकतत्प्रतिषेधविरहानवगाहित्वप्राप्त्या बाधोच्छेद एव स्यादिति दिक्।

 कल्पितसत्त्वग्राहित्वान्न प्राबल्यमिति पूर्वपक्षावसरे यदुक्तं तच्छङ्कते॥ तत्कालीनेति। विषयस्याकल्पितत्वज्ञाने प्रामाण्यमेव तन्त्रम्। तच्च जगत्सत्यत्वप्रत्यक्षे ज्ञानग्राहिण साक्षिणा गृह्यते। प्रामाण्यस्य स्वतस्त्वात्। न तु गन्धर्वनगरप्रत्यक्ष इव तदोत्पद्यते। तद्वदत्र बाधनिश्चयाभावात्। एवञ्च प्रामाण्यसिद्धौ प्राबवल्यमपि सिद्धमेवेत्याशयेन सिद्धान्तयति॥ सत्यमिति।

 %वादावली--अस्त्वनुमानमेव बाधकं प्रत्यक्षस्येति चेन्न। प्रत्यक्षविरोधेन प्राप्तमरणावस्थस्य प्रत्यक्षविरोधाक्षमत्वात्। अन्यथा दहनशैत्यानुमानमपि तदुष्णतावगाहिप्रत्यक्षबाधकत्वेन प्रमाणं प्रसज्येत। यदा च प्रत्यक्षं समबलप्रत्यक्षान्तरेण न बाध्यते हन्त तदा का वार्ता तत्पादोपजीविनो वराकस्य तर्कस्य तद्बाधकत्वे। नभोमलिनतामाकलयत्प्रत्यक्षममूर्तानुमानेन बाधितं दृष्टमिति चेन्न। तत्राप्याप्तवाक्यादिनैव बाधाभ्युपगमेनासम्प्रतिपत्तेः। यदा च पुनः स्वयमेवानुमिमीते तदाऽपि बलवत्प्रत्यक्षग-हीतव्याप्तिकादेव तस्मादध्यवसायः।%

  श्री राघवेन्द्रयतिकृता वादावली भावदीपिका  
  ---------------------------- 

 राo---- ननु घटादिसत्त्वग्राहिणो बाधकादर्शनादित्युक्तमयुक्तम्। मिथ्यात्त्वानुमानस्य जागरूकत्वादिति द्वितीयं शङ्कते॥ अस्त्विति॥ प्रत्यक्षस्य घटादिसत्त्वग्राहिण इत्यर्थः। नानुमानं प्रत्यक्षबाधकम्॥ तस्यानुमानाद्यगृहीतदरेखोपरेखादिविशेषविषयकत्वेन तदनिवर्तितदिङ्मोहादिनिवर्तकत्वेन जात्याऽनुमानापेक्षितपक्षलिङ्गव्याप्त्यादिग्राहित्वेन तज्ज्ञानानां प्रामाण्यग्राहित्वेन विशेषदर्शनजन्यसमानविषयकज्ञानान्तररूपसजातीयसंवादादिरूप परिक्षासध्रीचीनत्वेन च प्रबलतया तद्बाधितस्य मिथ्यात्वानुमानस्य कुतस्तन्निरोधकत्वं कुतस्तरां च तद्बाधकत्वं कुतस्तमां च प्रत्यक्षस्याप्रामाण्यमित्याशयेन परिहरति॥ नेति। विरोधेन बाधेनेत्यर्थः॥ प्राप्तेति। निश्चितप्रमेयापहाररूपाप्रामाण्यस्येत्यर्थः। बाधकत्वं दूरापेतमिति भावः। स्यादेतत्। अनुमानस्य प्रत्यक्षापेक्षया स्वतो दौर्बल्येऽपि व्यावहारिकसत्त्वविषयकप्रत्यक्षापेक्षया तात्त्विकमिथ्यात्वविषयकत्वेन प्राबल्यसम्भवात्। अत एव पूर्वतन्त्रे आद्यस्य तृतीये शिष्टाकोपाधिकरणे वेदं कृत्वा वेदिं कुर्यादिति दर्भमुष्टिवेदिकरणयोः क्रमप्रतिपादकश्रुतिविरुद्धाया अपि क्षुत आचमेदिति वेदवेदिकरणयोर्मध्ये क्षुतनिमित्ताचमनप्रतिपादकस्मृतेः पदार्थधर्मभूतक्रमप्रतिपादकश्रुत्यपेक्षयाऽऽचमनरूपपदार्थविषयकत्वेन प्राबल्यमुक्तमित्याशङ्क्योपजीव्यप्रत्यक्षविरोधेन तस्य तात्त्विकार्थविषयकत्वमेव न सम्भवत्यन्यथा दहानानौष्ण्यानुमानस्यापि व्यावहारिकोष्णत्वग्राहिप्रत्यक्षापेक्षया तात्त्विकानौष्ण्यग्राहित्वेन प्राबल्यप्रसक्त्या कालात्ययापदिष्टमात्रोच्छेदप्रसङ्ग इति भावेनोत्तरमाह। अन्यथेति। तात्त्विकविषयकत्वेनानुमानस्यैव बाधकत्व इत्यर्थः। अत्र केनचित्प्रलपितं दहनानौष्ण्यानुमानं न श्रुत्यनुगृहीतम्। मिथ्यात्वानुमानं तु नेह नानेत्यादिश्रुत्यनुगृहीतमिति बाधकमिति। तन्न। अनुमानप्राप्तातात्त्विकमिथ्यात्वानुवादित्वेनापि श्रुतेरुपपत्त्या दुर्बलत्वेनाननुग्राहकत्वात्। यदपि मिथ्यात्वानुमानं तर्कानुगृहीतं न शैत्यानुमानमिति तदपि न। अक्षबाधेन तर्काणामप्याभासतयाऽननुग्राहकत्वात्। उक्तं च त्वयैव सुरेश्वरवार्तिके स्थायित्वप्रत्यभिज्ञानेन क्षणिकतर्काणामाभासत्वं

  प्रत्यभिज्ञायमानेऽर्थे तदेवेदमिति ध्रुवे।  
  लिङ्गमाभासतामेति प्रत्यक्षार्थविरुद्धदृगिति।  
 कैमुत्यन्यायेनापि नाक्षबाधकतानुमानस्येत्याह॥ यदा चेति। नन्विदं रूप्यमिति ज्ञानं नेदं रूप्यमित्यक्षेण बाध्यं दृष्टमित्यत आह॥ समबलेति। तस्य विशेषदर्शनजन्यतया बलवत्त्वादिति भावः। ननु यद्युक्तरीत्या प्रत्यक्षं तर्कबाध्यं न स्यात्तदा नीलं नभ इति प्रत्यक्षस्य नभो न नीलममूर्तत्वात्कालादिवदित्यनुमानेन बाधो न स्यादिति शङ्कते॥ नभ इति। मलिनतामाकलयन्नैल्यं गृह्णदित्यर्थः॥ आप्तवाक्येति। अद्यपि न वाक्यस्याप्यक्षबाधने क्षमता। अन्यथाऽद्वैतश्रुत्यैव तद्बाधसम्भवेन पराभिमतसिद्धेः। तथाऽप्यक्षस्य तर्काबाध्यत्वे तात्पर्यम्। अत एव तत्रारुच्याऽऽदिपदप्रयोगः। इदमुक्तं भवति। नानुमानेन नैल्यप्रत्यक्षबाधः। किन्तु तन्मूलभूतबलवत्प्रत्यक्षानुगृहीताप्तवाक्येनैवेति। अश्रावणे नभसि श्रावणीशब्दाभावधीरिवाचाक्षुषेऽपि नभसि नैल्याभावधीर्वायाविव चाक्षुष्येवादूरस्थस्य पुंसो यत्र नभःप्रदेशे नैल्यधीः समीपस्थस्य तस्यैव तत्रैव चक्षुषैवानैल्यबुद्धेरिति वदन्ति। ननु यदाऽऽप्तवाक्यं नास्ति स्वयमेवामूर्तत्वलानुमानेन नैल्याभावमनुसन्धत्ते तदा तद्बाध्यत्वमक्षस्येत्यत आह॥ यदा चेति। नैल्याभावमिति शेषः। स्वतो दुर्बलमप्यनुमानं स्वमूलभूतबलवत्प्रत्यक्षबलादेव प्रबलमिति प्रत्यक्षं बाधते। यथा राजगौरवाद्राजभृत्योऽमात्यम्। प्रकृते च मिथ्यात्वानुमानमूलं च प्रत्यक्षं स्वविषयसत्त्वाग्राहीति तत्प्रतिकूलमिति भावः।

 ननु कथमद्वैतिनो नभसि नैल्याभावधीरनुमानात्। परममहत्परिमाणलक्षणस्यामूर्तत्वस्यान्त्यावयविभिन्नद्रव्यानारम्भकत्वादेर्वाऽऽत्मन आकाशः सम्भूत इत्युत्पत्तिमत्त्वेनाङ्गीकृते नभस्यसिद्धेर्निःस्पर्शद्रव्यत्वस्य तमसि व्यभिचारात्पृथिव्यादित्रितयान्यत्वस्याप्रयोजकत्वात्पञ्चीकरणेन रूपस्यापि सत्त्वेन बाधाच्चेति चेत्। सत्यम्। तार्किकमतावष्टम्भेन शङ्कमानं प्रति तुष्यतु दुर्जन इति न्यायेनोत्तरमभ्यधायीति ध्येयम्। अत एव वक्ष्यत्युत्तरत्रावयवित्वहेतुदूषणावसरेऽनुमानस्याप्रसारात्तथा हीत्यादिना।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ प्राप्तमरणावस्थस्येति। अनुमानस्येति शेषः। अनुमानस्यैव प्रत्यक्षबाधकत्वाङ्गीकारे बाधकमाह॥ अन्यथेति॥ प्रसज्येतेति। तथा च कालात्ययापदिष्टमात्रोच्छेदः स्यादिति भावः॥ न बाध्यत इति। किन्तु प्रबलप्रत्यक्षेणैव बाध्यत इत्यर्थः॥ तत्पादोपजीविन इति। प्रत्यक्षपादोपजीविन इत्यर्थः। धर्मिलिङ्गव्याप्त्यादिग्राहकत्वेन प्रत्यक्षस्यानुमानं प्रत्युपजीव्यत्वादिति भावः॥ वराकस्येति। रण्डापुत्रस्येत्यर्थः। वराको विधवासुत इत्यमरोक्तेः। तर्कस्यानुमानस्य॥ तद्बाधकत्व इति। प्रत्यक्षबाधकत्वे का वार्तेत्यन्वयः। तथा च प्रत्यक्षबाधकत्वं केवलतर्कस्य न सम्भवतीति भावः। यथोक्तम्। न हि प्रत्यक्षसिद्धमन्येन केनापि बाध्यं दृष्टमिति। ननु प्रत्यक्षसिद्धमप्यनुमानबाध्यं दृष्टमित्याशङ्कते॥ नभ इति। मलिनता नैल्यम्। आकलयद्विषयीकुर्वत्। अमूर्तेति भावप्रधानो निर्देशः। इयत्तावच्छिन्नपरिमाणयोगित्वाभावोऽमूर्तत्वं विभुत्वमिति यावत्। तथा च नीलं नभ इति प्रत्यक्षं नभो न नीलं विभुत्वात्कालादिवदित्यनुमानबाध्यं दृष्टमित्यर्थः॥ आप्तवाक्यादिनेति। नभो नीलं नेत्याप्तवाक्येनेत्यर्थः। आदिपदेन नभोनैल्यावगाहिप्रत्यक्षग्रहणम्। तथा च तत्रापि विभुत्वानुमानमूलभूताप्तवाक्यादिनैव बाधो नानुमानेन राजगौरवेण राजभृत्येनामात्य इवानुमानं तत्र बाधकमिति चोच्यत इति भावः। यथोक्तम्। दुर्बलस्य प्रमाणस्य बलवानाश्रयो चोच्यत इति भावः। यथोक्तम्। दुर्बलस्य प्रमाणस्य बलवानाश्रयो यदा तदाऽपि विपरीतत्वमिति॥ यदा च पुनरिति। नीलं नभ इति प्रत्यक्षानन्तरं यदा स्वयमेव नभो न नीलं विभुत्वादित्यनुमिमीते तदा तत्र तन्मूलाप्तवाक्यादेरभावादनुमानमेव बाधकमिति वक्तव्यमिति भावः। माऽस्तु तत्राप्तवाक्यमात्रेण बाधः। अपि तु विभुत्वस्य नैल्याभावनिरूपितव्याप्तिग्राहकत्वेन यत्प्रबलं भवत्प्रत्यक्षं साक्षितन्मूलकानुमानमेव तत्र बाधकमित्याशयेनाह॥ यदा च पुनरिति। तस्मादनुमानात्। अध्यवसायोऽनैल्याध्यवसायः। अत एव प्रागाप्तवाक्यादिनैवेत्युक्तमिति ज्ञातव्यम्।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  ------------------------------------- 

 उo---ननूत्सर्गतः सिद्धमपि जगत्सत्त्वप्रत्यक्षप्रामाण्यं त्याज्यमेव। गन्धर्वनगरप्रत्यक्षवदेवात्रापि किञ्चिद्बाधकसम्भवादिति चेन्न। तत्किं प्रत्यक्षप्रामाण्यत्यागोऽनुमानविरोधाद्भाविबाधकशङ्कामात्रेण वेति विकल्प्याद्यं शङ्कते॥ अस्त्विति॥ अक्षमत्वादिति। अनुमानागमपक्षादिग्राहितयोपजीव्यत्वेन प्रत्यक्षस्य प्राबल्यादिति भावः। अन्यथेति। उपजीव्यस्यापि बाधन इत्यर्थः। कैमुत्येनापि न प्रत्यक्षबाधकत्वमनुमानस्येत्याह॥ यदा चेति। परीक्षिततया प्रबलं यन्नेदं रजतमिति प्रत्यक्षं तद्वारणाय समबलमित्युक्तम्। वराको विधवासुतः। अमूर्तानुमानेनेति। नभो नीलरूपममूर्तत्वादित्यनुमानेनेत्यर्थः॥ आप्तवाक्यादिनेति। ननु कथमक्षस्याप्तवाक्येन बाधः। सिद्धान्ते तु क्व च प्रत्यक्षतः प्राप्तमनुमागमबाधितमित्यङ्गीकारादिति चेन्न। अभिप्रायसत्त्वात्। आप्तो हि न नभो नीलमिति साक्षिणा निश्चिनोति। अचाक्षुषपिशाचान्योन्याभावस्य चाक्षुषत्ववत्साक्ष्ययोग्यरूपाभावस्यापि साक्षिग्राह्यत्वात्पश्चाद्वाक्यं प्रयुङ्क्ते। एवञ्च यथा राजगौरवाद्राजभृत्येनामात्यो बाध्यः। तथा मूलप्रत्यक्षगौरवादेवाप्त वाक्यज्ञानेनाक्षं बाध्यते। न केवलेनागमजज्ञानेनाप्रामाण्यशङ्काकलङ्कितत्वात्। एवञ्चानुव्याक्यानस्य प्रत्यक्षप्राप्तं केवलानुमानादिबाध्यं नेत्यर्थकत्वान्न विरोधः।

 एतेनाप्तवाक्यमूलप्रत्यक्षस्य निवर्त्यभ्रमव्यधिकरणत्वाद्व्यवजिहीर्षादिना नष्टत्वाच्च न तस्य भ्रमनिवर्तकत्वं सम्भवतीति दूषणमलग्नकं बोध्यम्। मूलप्रत्यक्षाश्रयणेन निश्चितप्रामाण्यकभ्रम समानाधिकरणाप्तवाक्यजन्यज्ञानस्यैव बाधकत्वाङ्गीकारात्। आदिपदेन नभोनीलरूपग्राहिचाक्षुषप्रत्यक्षं ग्राह्यम्। अश्रावणे आकाशे श्रोत्रेण शब्दाभावधीस्तदचाक्षुषेऽप्याकाशे वायाविव चक्षुषा रूपाभावधीसम्भवात्। न चानुभवविरोधः। दूरस्थस्य पुंसो यत्र नभःप्रेदेशे नैल्यधीः समीपस्थस्य तस्यैव तत्रैव चाक्षुषैव नैल्यबुद्धेरित्यलम्॥ असम्प्रतिपत्तेरिति। अनुमानबाध्यत्वानङ्गीकारादित्यर्थः। नन्वाप्तवाक्यं यदा नास्ति केवलं स्वयमेवामूर्तत्वानुमानेन नैल्याभावमनुसन्धत्ते। तदा तद्बाध्यत्वमक्षस्य स्यादेवेत्यत आह॥ यदा चेति। अत्रापि पूर्ववत्साक्षिप्रत्यक्षगौरवेणैवाक्षस्यानुमानबाधोऽनुसन्धेयः। न चैवं वन्हिशैन्यानुमानेऽप्यस्तिति वाच्यम्। तत्राप्रयोजकत्वेन व्याप्त्यभावात्। मिथ्यात्वहेतौ घटधीवत्प्राप्तधीरपि स्वार्थसत्त्वग्राहितयाऽनुमितिप्रतिकूलैव न तु तस्या मूलम्। अतो मिथ्यात्वानुमित्या न सत्त्वप्रत्यक्षबाध इति बोध्यम्। त्समादनुमानात्। अध्यवसायोऽनैल्यनिश्चयः।

 %वादावली--प्रत्यक्षत्वाद्गन्धर्वनगरप्रत्यक्षवद्विप्रतिपन्नमपि प्रत्यक्षं भ्रान्तं किन्न स्यादिति चेत्तर्हि वाक्यत्वाज्जरद्गवादिवाक्यवत्सत्यज्ञानादिवाक्यमप्रमाणं किन्न स्यात्। किञ्च प्रत्यक्षशब्देन प्रत्यक्षाभासविवक्षायां पक्षे तदभावः। प्रमाणाभिप्राये दृष्टान्तेऽनन्वयः। ज्ञानत्वमात्रस्य हेतुत्वे सत्यज्ञानादिवचनजन्यज्ञाने व्यभिचारः॥ छ ॥ मिथ्यात्वानुमानस्य प्रत्यक्षबाधः ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo---कालान्तरे किमपि बाधकमस्य भविष्यतीति तृतीयपक्षमाशङ्कते॥ प्रत्यक्षत्वादिति॥ विप्रतिपन्नमिति। सत्त्वग्राहिप्रत्यक्षमित्यर्थः॥ भ्रान्तमिति। अत्रापि कालान्तरे बाधसम्भवादिति भावः। यदि क्वचित्प्रत्यक्षं बाधितमुपलब्धमित्येतावता सर्वत्रापि बाधशङ्कया प्रामाण्येऽविश्वासस्तदा वाक्याभासे प्रामाण्यादर्शनेनात्माद्वैतादिबोधकवाक्येऽपि तच्छङ्कया त्वदभिमतात्मादिसिद्धिरपि न स्यादित्याह॥ तर्हीति। क्वचिद्व्यभिचारदर्शनेन सर्वत्रानाश्वास इत्यर्थः॥ जरद्गवेति।

  जरद्गवः कम्बलपादुकाभ्यां द्वारि स्थितो गायति भद्रकाणि।  
  तं ब्राह्मणी पृच्छति रन्तुकामा राजन्रुमायां लशुनस्य कोऽर्थः॥

 इत्यादिवाक्याभासवदित्यर्थः। तथा च वृद्धिमिच्छतो मूलहान्यापत्तिरिव त्वदभिमतहानिरिति भावः। ननु प्रत्यक्षस्य सम्भावितदोषत्वेनानाश्वाससम्भवेऽपि न वेदे तत्सम्भवस्तस्य नित्यनिर्दोषत्वादित्यतो दोषान्तरमाह॥ किञ्चेति। प्रत्यक्षत्वादित्यत्र किं प्रत्यक्षाभासत्वादित्यर्थ उत प्रमाणभूतप्रत्यक्षत्वादिति विकल्प्याद्येऽसिद्धिमाह॥ पक्ष इति। अद्याप्याभासत्वासिद्धेरिति भावः। द्वितीये साधनविकलो दृष्टान्त इत्याह॥ प्रमाणेति। गन्धर्वनगरप्रत्यक्षस्य प्रामाण्यासिद्भेरिति भावः। आभासप्रमाणसाधारणप्रत्यक्षत्वमात्रं हेतुरिति तुल्यन्यायतया दृश्यत्वनिरासप्रहस्तावे निरस्तप्रायमिति भावः। ननु न प्रत्यक्षत्वं हेतुः किन्तु ज्ञानत्वमेवेत्यत आह॥ ज्ञानत्वेति॥ सत्येति। तत्र त्वया प्रामाण्याभ्युपगमात्। अन्यथा तदप्येवमेव स्यादिति भावः॥ छ ॥

  श्रीनिवासतीर्थ विरचितः वादावलीप्रकाशः  
  --------------------------   
 श्रीo--- ननु विप्रतिपन्नं सन्घट इत्यादिजगत्प्रत्यक्षं भ्रमरूपं प्रत्यक्षत्वाद्गन्धर्वनगरप्रत्यक्षवदित्यनुमानविरोधमाशङ्कते॥ प्रत्यक्षत्वादिति। शरदृतौ सायङ्काले रक्तमेघसमुदाये गजाश्वप्राकाराद्युपेतनगराकारतया प्रतीयमानं गन्धर्वनगरमित्युच्यत इति ज्ञातव्यम्। भ्रान्तमिति भावे क्तः। भ्रान्तिरित्यर्थः। तर्हि ब्रह्मस्वरूपस्य सत्यत्वाद्यवगाहिसत्यज्ञानादिवाक्यमप्रमाणं वाक्यत्वाज्जरद्गवादिवाक्यवदित्यपि स्यादित्याद्याभाससाम्यमित्याह॥ तर्हीति।

  जरद्गवः कम्बलपादुकाभ्यां द्वारि स्थितो गायति भद्रकाणि।  
  तं ब्राह्मणी पृच्छति पुत्रकामा राजन्रुमायां लशुनस्य कोऽर्थः॥

 इति जरद्गववाक्यम्। आदिपदेन शङ्खः कदल्यां कदली च भेर्यां भेर्यां महच्चाविरभूद्विमानमिति वाक्यं ग्राह्यम्। जगत्प्रत्यक्षस्य भ्रमत्त्वसाधकप्रत्यक्षत्त्वं किमाभासभूतं विवक्षितमुत प्रमाणभूतमथवोभयसाधारणं ज्ञानत्वमात्रम्। नाद्यः। अस्माभिर्जगत्प्रत्यक्षस्याभासत्वानङ्गीकारात्स्वरूपासिद्धिः स्यात्। न द्वितीयः। दृष्टन्तभूते गन्धर्वनगरप्रत्यक्षे प्रमाण त्वाभावेन साधनवैकल्यापत्तेः। न तृतीयः सत्यज्ञानादिवाक्यजन्ये ब्रह्मणः सत्यत्वादिविषयके ज्ञाने व्यभिचारः स्यादित्याह॥ किञ्चेत्यादिना ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo-----अस्तु तर्हि गन्धर्वनगरप्रत्यक्षवदत्रापि किञ्चिद्बाधकं भविष्यतीति भाविबाधकशङ्क्या प्रत्यक्षप्रामाण्यत्याग इति द्वितीयं शङ्कते॥ प्रत्यक्षत्वादिति॥ जरद्गवादिवाक्यवदिति।

  जरद्गवः पादुककम्बालाभ्यां द्वारि स्थितो गायति भद्रकाणि।  
  तं ब्राह्मणी पृच्छति पुत्रकामा राजन्रुमायां लशुनस्य कोऽर्घ॥

 इति जरद्गववाक्यम्। शङ्खः कदल्यां कदली च भेर्यां भेर्यां महच्चाविरभूद्विमानमित्येतदादिशब्देन गृह्यते। जरद्गवो वृद्धवृषभः। वृद्धोऽक्षस्तु जरद्गव इत्यमरः। भद्राणि कुशलानि। रुमायां लवणोत्पत्तिस्थाने। रुमा स्याल्लवणाकर इत्यमरः। अन्ये तु लुमायामिति पठित्वाऽऽपण इत्यर्थ इत्याहुः। अर्घो मौल्यं मौल्ये पूजाविधावर्घ इत्यमरः॥ छ ॥ मिथ्यात्वानुमानस्य प्रत्यक्षबाधः ॥ छ ॥

  --------------\*\*\*\*\*--------------

**वादावली  
   मिथ्यात्वानुमानस्य श्रुतिविरोधः  
   --------------------**

 %वादावली--विश्वं सत्यमित्याद्यागमविरोधश्च व्यावहारिकं सत्त्वमत्रोच्यत इति चेन्न। निर्बीजत्वात्कल्पनायाः। व्यर्थं च प्रपञ्चे व्यावहारिकसत्यत्वप्रतिपादनम्। न हि कश्चिल्लोकिको वैदिको वा व्यावहारिकसत्यतां प्रपञ्चे नाभ्यपैति। तस्माद्वादिप्रसिद्धमिथ्यात्वनिषेधेन पारमार्थिकसत्त्वमेव प्रतिपाद्यते। अप्राप्ते शास्त्रमर्थवदिति न्यायात्। नेह नानेत्यादिश्रुतिनिषेध्यसमर्पकतयाऽनुवदति विश्वसत्यतावाक्यमिति चेन्न। तथा सति विश्वं सत्यमित्यादिवचनविधानसिद्ध्यर्थं नेह नानेत्यनुवाद इति प्रसङ्गात्।%

  श्री राघवेन्द्रयतिकृता वादावली भावदीपिका  
  ----------------------------

 राo--- तदेवं प्रत्यक्षे स्वतः प्राप्तप्रामाण्यस्य बाधकाभावेन निश्चितप्रामाण्यकेन प्रबलेन प्रत्यक्षेण मिथ्यात्वानुमानस्य बाधमुक्त्वाऽऽगमबाधं चाह ॥ विश्वमिति। विश्वं सत्यं मघवाना युवोरिदापश्चन प्रमिनन्ति व्रतं वामिति श्रुतेरयमर्थः। हे मघवानौ धनवन्तौ धनवन्तौ युवयोः सम्बन्धीदं विश्वं सङ्कोचकाभावात्प्रत्यक्षादिसिद्धं सर्वं सत्यं ब्रह्मवदबाध्यम्। अत एव तादृशविश्वान्तर्गतत्वादेव वां व्रतं तदर्थं कर्मविशेषम्। आपश्चनाबभिमानिन्यो देवता अपि प्रमिनन्ति प्रतीत्या विषयीकुर्वत इति। आदिपदेन यच्चिकेत सत्यमित्तन्न मोघं वसुस्पार्हमुत जेतोत दाता। याथातथ्यतोऽर्थान्व्यदधाच्छाश्वतीभ्यः समाभ्यः। सत्यःसो अस्य महिमा अथैनमाहुः सत्यकर्मेति। सत्यं ह्येवेदं विश्वमसौ सृजते। कथमसतः सज्जायेतेत्यादिश्रुतयः। विरोधो बाध इत्यर्थः। ननु नानुमानस्यागमबाधः। भिन्नविषयत्वेनाविरोधात्। अनुमानं हि तात्त्विकसत्त्वाभावमवगाहते श्रुत्यादिकं व्यावहारिकसत्त्वमावेदयतीति भावेनाशङ्क्य निषेधति॥ व्यावहारिकमिति। अत्र श्रुत्यादौ॥ निर्बीजत्वादिति। व्यावहारिकसत्यत्वकल्पनाया मिथ्यात्वसिद्ध्यत्तरकालीनत्वेनाद्यापि तदसिद्ध्या कल्पकाभावादित्यर्थः। अन्यथा तत्सत्यमित्यादिब्रह्मसत्ताश्रुतिरपि प्रातिभासिकसत्त्वपरा स्यात्। न च मिथ्यात्वबोधकाद्वैतश्रुतिविरोधात्सत्यत्वश्रुतेर्व्यावहारिकत्वपरता कल्प्यत इति वाच्यम्। त्वत्पक्षे तस्या लक्षणयाऽखण्डचिन्मात्रपरत्वेन विश्वसत्ताऽविरोधित्वात्। असद्वा इत्यादिश्रुतिविरोधेन तत्सत्यमित्यादेः प्रातिभासिकसत्त्वपरत्वसाम्याच्च। न च ब्रह्मसत्त्वश्रुतिविरोधादसद्वा इदमित्यादिवाक्यमप्रमाणमन्यार्थं वेति वाच्यम्। विश्वसत्यत्वश्रुति विरोधात्तन्मिथ्यात्वश्रुतिरप्रमाणमन्यार्था वेत्यपि साम्यात्। न च मिथ्यात्वश्रुतिः षड्विधतात्पर्यलिङ्गोपेतत्वात्प्रबलेति वाच्यम्। अत्रापि वाक्यशेषे आपश्चन प्रमिनन्तीति प्रामाणिकत्वरूपायाः सत्यमित्तन्न मोघमित्यर्थक्रियाकारित्वरूपायाश्चोपपत्तेस्तात्पर्यलिङ्गस्य सत्त्वात्। तस्मात्साधूक्तं निर्बीजत्वात्कल्पनाया इति। किञ्चैवमविप्रतिपन्नार्थबोधकत्वेनाग्निर्हिमस्य भेषजमितिवदनुपादेयमेव स्यादित्याह॥ व्यर्थं चेति। वैय्यर्थ्यमेवोपपादयति॥ न हीति॥ व्यावहारिकेति। असत्प्रातिभासिकविलक्षणसद्रूपतामित्यर्थः।

 ननु भवतामप्ययं दोषः समानो विश्वसत्यत्वस्य विश्वजनीनत्वादित्याशङ्क्य वैदिकाभासविवादनिरासेनार्थवत्त्वमाह॥ तस्मादिति। व्यावहारिकपरत्वे वैय्यर्थ्यप्रसङ्गादित्यर्थः। तत्र युक्तिमाह॥ अप्राप्त इति। मानान्तरानवगतार्थं बोधयच्छास्त्रं सप्रयोजनमित्यर्थः। अत एव शासनादप्रतीतार्थबोधनाच्छास्त्रमिति वदन्तीति भावः। नन्वथाऽपि नागमादनुमानस्य बाधस्तस्य प्रत्यक्षावगतसत्त्वानुवादित्त्वेन दुर्बलत्वात्। न चानुवादित्वे तस्य वैय्यर्थ्यमिति वाच्यम्। नेह नानेति निषेधवाक्यापेक्षितप्रतियोगिसमर्पकत्वेन सार्थक्यादिति शङ्कते॥ नेह नानेति। अनुवदति विश्वसत्यतामिति शेषः। निषेध्यसमर्पणाभावे निषेधानुपपत्तेरिति भावः। यदि विश्वसत्यतावाक्यं निषेध्यसमर्पकं तर्हि नियामकाभावेन नेह नानेति श्रुतिरेव बाध्यत्वरूपबाधनिषेधाय विश्वबाधानुवादिनी किन्न स्यादित्याह॥ तथा सतीति॥ विधानेति। बाधाभावरूपाबाध्यत्वलक्षणसत्यताविधानार्थमित्यर्थः॥ अनुवाद इति। तत्र प्रतियोगिभूतबाधानुवाद इत्यर्थः। अत्र यद्यपि विश्वं सत्यमिति न निषेधः। तथाऽपि न्यायनये तमःशब्दवत्सर्वमते प्रलयशब्दवच्चार्थगत्या भवत्येव निषेध इति भावः। उपलक्षणं चैतत्। नेह नानेति वाक्य एव किञ्चनेति निषेध्यार्पकस्य सत्त्वेन तद्धानेनातिदूरस्थकर्मकाण्डगतस्य विश्वं सत्यमित्यादेर्ब्रह्मकाण्डगतनेहनानेति वाक्यनिषेध्यार्पकताकल्पनमन्याय्यमिति च बोध्यम्। ननु न विश्वं सत्यमित्यनेन विश्वस्य सत्यत्वं विधातुं शक्यते। तस्याक्षसिद्धत्वेनाप्राप्त्यभावेन विधानायोगादिति चेत्तर्हि विश्वबाधस्यापि विज्ञानवादादितो दृश्यत्वादिकुतर्कैश्च प्राप्त्या नेह नानेत्यनेनापि तन्निषेधविधानायोगात्। किञ्च वर्तमानकतिपयमात्रविषय प्रत्यक्षाप्राप्तसर्वप्रपञ्चनिष्ठत्रिकालाबाध्यत्वरूपसत्त्वविधानसम्भावाच्च। अन्ये तु। अक्षसिद्धस्य सत्त्वस्य नेह नानेत्यादिना निषिद्धस्य प्रतिप्रसवार्थं विश्वं सत्यमित्यादि किन्न स्यादिति विधानशब्दस्य प्रतिप्रसवार्थाभिधायकत्वमाहुः।

  श्रीनिवासतीर्थ विरचितः वादावलीप्रकाशः  
  -------------------------- 

 श्रीo----मिथ्यात्वानुमानस्यागमविरोधं चाह॥ विश्वं सत्यमितीति॥ निर्बीजत्वादिति। विश्वं सत्यमित्यादिश्रुतेर्व्यावहारिकसत्यता प्रतिपादकत्वकल्पनाया निर्बीजत्वादित्यर्थः। ननु व्यावहारिकसत्यत्वस्य प्रपञ्चे केनाप्यनङ्गीकृतत्वेन तं प्रति तत्प्रतिपादनस्य सार्थकत्वादित्यत आह॥ न हीति। लौकिको मूर्खो वैदिको विद्वान्। व्यावहारिकसत्यतामर्थ क्रियाकारित्वादिरूपम्॥ नाभ्युपैतीति। येन तं प्रति तत्प्रतिपादनं सार्थकं स्यादिति भावः। ननु विश्वं सत्यमित्यादिश्रुत्या पारमार्थिकसत्यत्व प्रतिपादनमपि व्यर्थं तस्यापि सर्वैरङ्गीकृतत्वादित्यत आह॥ वादिप्रसिद्धमिति। मायावादिसमयसिद्धमिथ्यात्वनिषेधं हृदि निधायेत्यर्थः। समयानां प्रवाहतोऽनादित्वात्तत्प्राप्तप्रतेषेधः श्रुत्या कर्तुं युक्त एव। अनादिकालतो वृत्ताः समया हि प्रवाहत इत्युक्तत्वादिति भावः।

 ननु लौकिकवैदिकाभ्युपगमसिद्धाऽपि व्यवहारिकी सत्ता श्रुत्या प्रतिपाद्यतां को दोष इति चेन्न। तथात्वेऽपूर्वताभंगः स्यात्। कुत इत्यत आह॥ अप्राप्त इति। प्रमाणान्तराप्राप्तेऽर्थे तत्प्रतिपादने क्रियमाणे सतीति यावत्। शास्त्रमर्थवत्। सार्थकं भवत्यपूर्वतालाभादित्यर्थः। अन्यथा ज्ञातज्ञापकत्वेन शास्त्रस्यानुपादेयत्वं स्यादिति भावः। ननु नेह नानाऽस्ति किञ्चनेति श्रुत्येह ब्रह्मणि किञ्चन किमपि नास्तीति विश्वमिथ्यात्वं प्रतिपाद्यते मिथ्यात्वं च सत्ताप्रतिषेधरूपं प्रतिषेधश्च प्रतियोगिप्रसक्तिपूर्वकः। तथा च विश्वं सत्यमित्यादिवाक्यं नेह नानाऽस्ति किञ्चनेति श्रुतिप्रतिषेध्यं यद्विश्वसत्यत्वं तत्समर्पकतया तत्प्रसञ्जकतया विश्वसत्यतामनुवदति। तथा च निषेधायानुवादरूपत्वान्न विश्वं सत्यमित्यादिवाक्यस्य स्वार्थे तात्पर्यमित्याशङ्कते॥ नेह नानेति। वैपरीत्यस्यापि वक्तुं सुवचत्वादित्याह॥ तथा सतीति॥ वचनविधानसिद्ध्यर्थमिति। वचनेन सत्यत्वविधानसिद्ध्यर्थमिति भावः। तथा च विश्वं सत्यमित्यादिना विश्वस्य सत्यत्वं विधातुं नेह नानेत्यादिना तन्मिथ्यात्वमनूद्यत इत्यपि स्यात्। तथा च नेह नानेति श्रुतेरपि न स्वार्थे तात्पर्यमिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo----॥ विश्वं सत्यमित्यादीति। आदिपदाद्यच्चिकेत सत्यमित्यादिपरिग्रहः। ननु विरोधित्वे सति प्राबल्यं बाधकत्वे तन्त्रम्। विश्वसत्यत्वागमस्यानुमानग्राह्य मिथ्यात्वप्रतियोगिसत्त्वग्राहकत्वाभावेनाविरोधित्वान्न बाधकत्वमिति शङ्कते॥ व्यावहारिकेति॥ निर्बीजत्वादिति। व्यावहारिकत्ववाचकपदाभावादिति भावः। विञ्चैवंप्राप्तार्थबोधकत्वेनाग्निर्हिमस्य भेषजमित्यादिवदनुपादेयमेव स्यादित्याह॥ व्यर्थं चेति। यद्वा व्यावहारिकशब्देन किं बाध्यमुच्यत उताबाध्यमिति विकल्प्याद्य आह॥ निर्बीजत्वादिति। श्रुतेर्बाध्यार्थबोधकत्वे भ्रान्तिहेतुत्वेनाप्रामाण्यप्रसङ्गादिति भावः। अन्त्ये आह ॥ व्यर्थं चेति। अबाध्यत्वसत्त्वप्रतिपादकश्रुतेरनुवादकत्वप्रसङ्गदिति भावः। अत्र व्यावहारिकपदेनाबाध्यत्वं विवक्षितं कुत इत्यत आह॥ न हीति। यथा चाबाध्यं सत्त्वं सर्वजनप्रत्यक्षसिद्धं तथा प्रागुणपादितम्। व्यावहारिकसत्त्वपरत्वाभावमुपसंहरति॥ तस्मादिति। व्यावहारिकसत्त्वपरत्वे उक्तदोषादित्यर्थः।

 ननु कथं श्रुतेः पारमार्थिकसत्त्वपरत्वं तथा सत्यनुवादकत्वप्रसङ्गात्। पारमार्थिकसत्त्वस्य प्रत्यक्षप्राप्यतायाः प्रागुक्तत्वादित्यत उक्तं वादिप्रसिद्धेति। जगत्सत्त्वस्य प्रत्यक्षप्राप्तत्वेऽपि श्रुतेर्नानुवादकत्वम्। अद्वैतवाद्युक्तसत्त्वनिषेधार्थत्वेन प्रतिप्रसवार्थत्वात्। यथा क्त्वाप्रत्ययस्य कित्त्वे स्वतःप्राप्तेऽपि न क्त्वा सेडिति कित्त्वनिषेधार्थत्वेन मृडमृदेत्यादेर्न कित्त्वानु वादकत्वं तद्वदिति भावः। ननु प्रत्यक्षप्राप्तार्थबोधकत्वेन श्रुतेरनुवादकत्वमेवास्तु तावताऽपि न क्षतिः याथार्थ्यरूपप्रामाण्यानपायात्। तत्किमप्राप्तार्थबोधकत्वोपपादनप्रयासेनेत्यत आह॥ अप्राप्त इति। मानन्तरानवगतार्थबोधयच्छास्त्रं सप्रयोजनमिति न्यायार्थः। यदि श्रुतेः प्राप्तार्थबोधकत्वं स्यात्तदा प्रामाण्यमेव न स्यात्। वाक्यप्रामाण्यस्य फलवत्त्वेन व्याप्तत्वात्। व्यापकनिवृत्तौ व्याप्यनिवृत्तेरावश्यकत्वादिति भावः। नन्वस्तूक्तरीत्या श्रुतेर्बाधकत्वप्रयोजकं विरोधित्वं तथाऽपि न बाधकत्वप्रयोजकं प्राबल्यम्। विश्वसत्यत्वश्रुतेरनुवादकत्वात्। यद्यप्यनुवादकत्वं नास्तीत्युक्तं तथाऽपि तदवश्याङ्गीकार्यमेव। अन्यथा नेह नानेति श्रुतेरप्रसक्तप्रतिषेधत्वं स्यात्। एवञ्च श्रुतेरनुवादकत्वेऽङ्गीकृतेऽनधिगतार्थबोधकत्वरूपप्रामाण्यभावात्कथं प्राबल्यमिति शङ्कते॥ नेह नानेत्यनुवदतीति। प्रत्यक्षप्राप्तं सत्त्वमिति शेषः। यदि विश्वसत्यतावाक्यं निषेध्यसमर्पकतयाऽनुवादकं तर्हि नेह नानेति वाक्यमेव विश्वसत्यतावाक्ये निषेध्ये बाध्यत्वरूपमिथ्यात्वानुवादकं किन्न स्यात्। सत्यताया बाध्यत्त्वाभावरूपत्वेन विश्वं सत्यमिति वाक्यस्य बाध्यत्वनिषेधकत्वादित्यत आह॥ तथा सतीति।

 ननु नेह नानेत्यादेर्निषेधव्यापकतयाऽनुवादकत्वमयुक्तम्। निषेधवाचकपदाभावेन विश्वं सत्यमित्यादेर्निषेधकत्वायोगात्। उच्यते। यथा निषेधविधुरस्यापि मॄडमृदेत्यादेर्न क्त्वा सेडिति कित्त्वभावनिषेधकत्वं तथा निषेधशून्यस्यापि विश्वं सत्यमित्यादेर्नेह नानेत्यादिप्राप्तमिथ्यात्वनिषेधकत्वं सम्भवति। अत एवाह॥ विधानसिद्ध्यर्थमिति। बाधाभावरूपाबाध्यत्वलक्षणसत्यत्वविधानार्थमित्यर्थः॥ अनुवाद इति। तत्र प्रतियोगिभूतबाधानुवाद इत्यर्थः। अत्र यद्यपि विश्वं सत्यमिति न निषेधस्तथाऽपि न्यायमते तमःशब्दवत्सर्वमते प्रलयादिशब्दवच्च वस्तुगत्या भवत्येव निषेध इति बोध्यम्।

 %वादावली---किञ्चसदेवेदमग्र आसीदित्यादिवाक्यनिषेध्यसमर्पकतया सत्यज्ञानादिवाक्यं ब्रह्मणः सत्यतामनुवदतीति चातिप्रसङ्गः। विश्वमिथ्यात्वब्रह्मसत्यत्वे श्रुतिमन्तरा न सिद्ध्यत इति कथमनुवाद इति चेन्न। दृश्यत्वादिहेतुना मिथ्यात्वसाधनात्। भ्रमानुपपत्त्याऽधिष्ठानतया ब्रह्मणोऽपि सत्यत्वकल्पनात्। किञ्च विश्वसत्यत्वानुवाद इति वदता विश्वस्य प्रामाणिकताऽभ्युपेयते न वा। नाद्यः। तत्प्रमाणविरोधात्। निषेध्यस्य स्वेन प्रमाणविषयताऽनभ्युपगमाच्च। न द्वितीयः। असिद्धस्यानुवादायोगात्। लोकसिद्धानुवाद इति चेन्न। लोके च प्रमाणसिद्धमनूद्यते भ्रान्त्या वा। नाद्यः दत्तोरत्वात्। नोत्तरः। तथैव लोकस्य भ्रान्तिसिद्धब्रह्मसद्भावो निषिध्यत इति प्रसङ्गात्। तस्माद्यद्वदन्तीत्यादिवचनं परिहारे विशेषयुक्तिं च विनाऽनुवादायोगात्। व्यावहारिकसत्यत्वस्य च वक्तुमप्रयोजकत्वात्। पारमार्थिकमेव सत्यत्वं जगत्युदितमित्यस्ति श्रुतिविरोधः॥ छ ॥ मिथ्यात्वानुमानस्य श्रुतिविरोधः॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo---सत्त्ववाक्यस्य निषेध्यार्थकत्वे जगद्विषयकवाक्येऽतिप्रसङ्गमभिधाय ब्रह्मविषयकवाक्येऽपि तमाह॥ किञ्चेति। केचित्तु निषेधशास्त्रस्य निषेधप्रतियोग्यनपेक्षकं प्रति तत्समर्पकत्वमयुक्तम्। सत्यत्वं च न सप्रतियोगिकमिति तथैवातिप्रसङ्गान्तरमाह। किञ्चेतीत्यापाततः पूर्वफक्विकार्थं गृहीत्वाऽवतारयन्ति। इदमग्रेऽस्य जगतः पुरा। असदासीत्सदभाव आसीदित्यर्थः। तथा च तत्र प्रतियोग्यर्पकं सत्यज्ञानादिवाक्यमिति भावः। नन्वसदिति वाक्यं सृष्टेः प्रागव्याकृतनामरूपत्वमिदंशब्दार्थस्य प्रपञ्चस्याह न तु ब्रह्मसत्त्वाभावम्। तथा चेदं जगदसदासीदिति सामानाधिकरण्योपपत्तौ न तस्य शब्दार्थताकल्पनमपीति चेन्न। असदित्यस्याव्याकृतनामरूपत्वार्थकत्वेऽमुख्यत्वप्रसङ्गात्। किञ्च। अथ तस्यायमादेशो नान्तःप्रज्ञं न बहिःप्रज्ञं नोभयतःप्रज्ञं नप्रज्ञं नाप्रज्ञं न प्रज्ञानघनमलक्षणमचिन्त्यमव्यपदेश्यमित्यत्रालक्षणमिति साक्षादेव सत्त्वादिरूपब्रह्मलक्षणनिषेधावगमाच्च। तथा तदाहुः किं तदासीत्तस्मै स होवाच न सन्नासन्न सदसत्तस्मात्तमः सञ्जायत इत्यादि सुबालोपनिषदि स्पष्टं तन्निषेधाच्चेति न कोऽपि दोषः। अत एवाकरे आदिपदप्रयोगः। ननु यदुक्तं नेह नानेति वाक्यं विश्वं सत्यमित्यादिवचनविधानायानुवादकं ब्रह्मसत्तापरं वाक्यं चासदिति निषेधायेति च तद्‌द्वयमप्ययुक्तम्। अनुवादस्य मानान्तरसापेक्षत्वेन विश्वसत्यतावाक्ये तत्सत्यतावेदकाक्षरूपमानान्तरसत्त्वेनानुवादितोपपत्तावपि न बाधबोधकस्य नेह नानेत्यादेः। न वा ब्रह्मसत्ताबोधकस्य सत्यं ज्ञानमित्यादेः सा सम्भवति। तयोर्बोधकस्य कस्यापीतोऽन्यस्याभावादित्याशयेन शङ्कते॥ विश्वमिथ्यात्वब्रह्मसत्यत्वे इति॥ श्रुतिमन्तरेति। नेह नानेति सत्यं ज्ञानमिति च श्रुतिद्वयं विनेत्यर्थः। पररीत्यैव प्राप्तिसम्पादनं सुशकमिति परिहरति॥ नेति। साधनात्परेणेति शेषः।

 नन्वधिष्ठानत्वमात्रेण कथं ब्रह्मणः सत्त्वसिद्धिरित्यत उक्तं भ्रमेति। निरधिष्ठानकभ्रमायोगादित्यर्थः। एवं विश्वं सत्यमित्यादिवाक्यमनुवादकमिति पक्षेऽतिप्रसङ्गमभिधायोपपाद्य चेदानीं तस्यानुवादकत्वाय पुरोवादस्थानीयं घटादिसत्ताग्राहिप्रत्यक्षं प्रमाणं चेत्तद्बाधो मिथ्यात्वश्रुतेर्न चेन्नानुवादकता सत्त्वश्रुतेरित्युभयतः पाशारज्जुरित्यभिप्रेत्य दूषयति॥ किञ्चेति॥ प्रामाणिकतेति। विश्वसत्त्वग्राहिणः प्रमाण्यमुपेयते न वेति यावत्॥ तत्प्रमाणेति। घटादिसत्त्वग्राहिप्रमाणबाधादित्यर्थः। नेह नानेत्यादेरिति शेषः। निषेध्यस्य घटादिसत्त्वस्य। स्वेन परेण॥ असिद्धस्येति। प्रत्यक्षस्याप्रामाण्ये घटादिसत्त्वस्यासिद्धत्वेनाप्राप्त्या नानुवादकत्वमित्यर्थः। तत्समानविषयत्वे च श्रुतेरसदर्थविषयकत्वेनाप्रामाण्यापत्तेरिति भावः॥ दत्तोत्तरत्वादिति। तत्प्रमाणविरोधादित्युक्तत्वादित्यर्थः। तथैव विश्वसत्त्ववदेव। निषिध्यतेऽसदित्यादिवाक्यैरिति शेषः। ननु तर्हि कुत्राप्यनुवादकता न स्यात्। अतिप्रसङ्गस्य तत्रापि वक्तुं शक्यत्वादित्याशङ्क्य यत्र यच्छब्दादि तल्लिङ्गं तत्रैवानुवादकता नान्यत्रेत्यभिप्रेत्य श्रुतिबाधं चोपसंहरति॥ तस्मादिति। उक्तात्पिरसङ्गादित्यर्थः। यद्वदन्तीत्यादीत्यादिपदेन निषेधसमभिव्याहाररूपलिङ्गं गृह्यते। यद्यपि न कलञ्जं भक्षयेदित्यादौ यद्वदन्तीत्यादि निषेधार्थानुवादलिङ्गाभावेऽपि कलञ्जं भक्षयेदित्यादेर्निषेध्यसमर्पकानुवादत्वमस्ति। तथाऽपि तत्रैवात्र निषेधसमभिव्याहाररूपलिङ्गस्याप्यभावादिति भावः। उदितं श्रुत्येति शेषः। इति यतोऽतः। श्रुतिविरोधो बाध इत्यर्थः॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---ननु विषमोऽयमुपन्यासो यन्मिथ्यात्वं सत्ताप्ततिषेधरूपमिति युज्यते नेह नानेति श्रुतेर्निषेधायान्यसापेक्षत्वम्। अतः सत्यत्वश्रुतिरनुवादरूपैव। सत्यत्वं तु विधिरूपमतो न विश्वसत्यत्वश्रुतेर्विधानायान्यसापेक्षत्वमतो नेह नानेति श्रुतेर्नानुवादकत्वमिति परः परिहर्तुमुत्सहेताप्यतः प्रसङ्गान्तरमाह॥ किञ्चिति॥ निषेध्येति। ब्रह्मसत्यत्वेनेत्यर्थः। तथा चासदेवेदमग्र आसीदिति वाक्येन ब्रह्मणोऽसत्त्वं प्रतिपादयितुमसत्त्वस्य सत्त्वप्रतिषेधरूपत्वेन निषेध्यसापेक्षत्वात्सत्यज्ञानादिवाक्यं ब्रह्मणः सत्यतामनुवदीत्यनुवादकत्वान्न तस्यापि स्वार्थे ब्रह्मसत्यत्वे तात्पर्यं स्यादिति भावः। उभयत्रापि समाधानमाशङ्कते॥ विश्वमिथ्यात्वेति। यदुक्तं विश्वं सत्यमिति वाक्येन विश्वमिथ्यात्वनिषेधेन तत्सत्यत्वं विधातुं नेह नानाऽस्तीति वाक्येन विश्वमिथ्यात्वमनूद्यत इति। तदयुक्तम्। लोके प्रमाणान्तरसिद्धस्यैवानुवादो दृष्टः। असिद्धस्यानुवदितुमशक्यत्वात्। न च मिथ्यात्वं श्रुतिं विहायप्रमाणान्तरेण सिद्धमतोऽनया श्रुत्यैव सिद्धमिति वक्तव्यम्। तथाऽसदेवेति वाक्येन ब्रह्मणः सत्यत्वं निषेद्धुं सत्यज्ञानादिवाक्यं ब्रह्मसत्यत्वानुवादरूपमिति यदुक्तं तदप्ययुक्तम्। ब्रह्मसत्यत्वस्यापि श्रुतिं विहाय प्रामाणान्तराप्राप्तत्वेनानुवदितुमशक्यतयाऽनया श्रुत्यैव तत्सिद्धमिति वक्तव्यम्। तथा च श्रुतिप्राप्तयोरेव विश्वमिथ्यात्वब्रह्मसत्यत्वयोः श्रुतिमन्तरा प्रमाणान्तराप्राप्तयोर्विश्वं सत्यमसदेवेति श्रुतिभ्यामेव निषेधे श्रुत्योरुन्मत्तवाक्यत्वं स्यादिति भावः। विश्वमिथ्यात्वब्रह्मसत्यत्वे श्रुतिमन्तरा प्रमाणान्तरेणापि सिध्यत इति युक्तं नेह नानेति सत्यं ज्ञानमिति श्रुत्योस्तदनुवादकत्वमतो नोक्तदोष इत्याह॥ दृश्यत्वादीति। तथा च दृश्यत्वाद्यनुमानसिद्धं विश्वमिथ्यात्वानुवादित्वं नेह नानेति श्रुतेर्युक्तमिति भावः॥ भ्रमानुपपत्त्येति। लोके निरधिष्ठानभ्रान्तेरभावेनाधिष्ठानाभावे भ्रमाद्यनुपपत्तेर्जगद्भ्रामाधिष्ठानत्वं ब्रह्मणो वक्तव्यम्। लोके चाधिष्ठानं सत्यमेव दृष्टम्। अधिष्ठानं च सदृशं तथ्यवस्तुद्वयं विना न भ्रान्तिर्भवति क्वापीति वचनात्। तथा च ब्रह्म सत्यं जगदारोपाधिष्ठानत्वाच्छुक्तिवदित्यनुमानेन ब्रह्मसत्यतायाः सिद्धत्वेन तदनुवादित्वं सत्यज्ञानादिवाक्यस्य युक्तमिति भावः॥

 विश्वसत्यत्वेति। विश्वं सत्यमित्यादिवाक्यं विश्वसत्यत्वानुवादरूपमिति वदतेत्यर्थः॥ प्रामाणिकतेति। प्रमाणान्तरसिद्धतेत्यर्थः॥ तत्प्रमाणेति। माऽस्तु विश्वं सत्यमित्यादिवाक्यविरोधो मिथ्यात्वानुमानस्य किन्तु विश्वं सत्यमिति श्रुतेरनुवादकत्वसिद्ध्यर्थं विश्वं सत्यमित्यस्य यत्प्रमाणसिद्धत्वमङ्गीक्रियते तेनैव प्रमाणेन विरोधः स्यादित्यर्थः। विश्वस्य प्रामाणिकत्वाङ्गीकारे बाधकान्तरमाह॥ निषेध्यस्येति। स्वेन मायावादिना। तथा च निषेध्यस्य विश्वसत्यत्वस्य प्रमाणसिद्धत्वं न वक्तव्यमिति भावः॥ लोकेति॥ विश्वं सत्यमिति श्रुतिः प्रमाणसिद्धं विश्वसत्यत्वमनुवदतीति नोच्यते। किन्तु लोकसिद्धं यद्विश्वसत्यत्वं तदेवानुवदतीत्युच्यत इत्यर्थः॥ दत्तोत्तरत्वादिति। लोकानां तत्सत्यत्वं येन प्रमाणेन सिद्धं तद्विरोध एव मिथ्यात्वानुमानस्य स्यादिति दत्तोत्तरत्वादित्यर्थः॥ तथैवेति। यथा लोके भ्रान्तिसिद्धं विश्वसत्यत्वं विश्वं सत्यमित्यादिवाक्येनानूद्यत इत्युच्यते तथैव शून्यवादिभ्रान्तिसिद्धब्रह्मसद्भावो ब्रह्मसत्यत्वमसदेवेदमग्र इति निषेधाय सत्यज्ञानादिवाक्येनानूद्यत इति स्यादित्यर्थः। अनुवादोऽपि यदिदं वदन्ति तन्न युज्यत इति वाक्यपरिहारे विशेषयुक्तिं च विना न दृष्ट इति गीतातात्पर्यं मनसि निधायाह॥ तस्मादिति॥ यद्वदन्तीत्यादिवचनमिति। यद्वदन्ति तन्न युज्यत इति वचनमित्यर्थः। अप्रयोजकत्वादिति। न हि कोऽपि लोकेऽर्थक्रियाकारित्वरूपं व्यावहारिकसत्यत्वं नाभ्युपैति। येन तं प्रति तत्प्रतिपादनं सार्थकं स्यादिति भावः॥ उदितमिति। विश्वं सत्यमिति वाक्येनेत्यर्थः॥ अस्तीति। मिथ्यात्वानुमानस्य विश्वं सत्यमित्यादिश्रुतिविरोधोऽस्त्येवेत्यर्थः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---सत्त्ववाक्यस्य निषेध्यसमर्पकत्वे जगद्विषयवाक्येऽतिप्रङ्गमभिधाय ब्रह्मविषयवाक्येऽपि तमाह॥ किञ्चेति॥ अतिप्रसङ्ग इति। यत्तन्नेत्यादिनिषेधार्थानुवादलिङ्गाभावाविशेषादिति भावः। नेह नानेत्यादेर्मिथ्यात्वाद्यनुवादकत्वापक्षे मिथ्यत्वादिकं किं प्रत्यक्षादिसिद्धं किं वा श्रुतिसिद्धमिति विकल्प्य नाद्य इति शङ्कते॥ विश्वेति॥ श्रुतिमन्तरेति। श्रुतीतरेण प्रत्यक्षेणानुमानेन वेत्यर्थः। रूप्यं मिथ्या सन्घट इतिवद्विश्वं मिथ्या ब्रह्म सत्यमिति विश्वमिथ्यात्वब्रह्मसत्यत्वयोः प्रत्यक्षाविषयत्वात्तद्व्याप्यलिङ्गाभावाच्चेति भावः। द्वितीये त्वाह॥ इति कथमिति। विश्वमिथ्यात्वब्रह्मसत्यत्वयोः श्रुत्यैव ग्राह्यत्वान्नेह नानेत्यादिकं कथमनुवादकं स्यात्। श्रुतिप्राप्तस्य श्रुत्या निषेधायानुवादे एतच्छाखास्थाग्नीषोमीयवाक्यस्य न हिंस्यादिति निषेधाय शाखान्तरोक्ताग्नीषोमीयहिंसात्वानुवादकत्वप्रसङ्गादित्यर्थः॥ भ्रमानुपपत्त्येति। अधिष्ठानसत्ताया भ्रमप्रयोजनकत्वेन तदभावे भ्रमानुपपत्त्या भ्रमाधिष्ठानत्वलिङ्गेन ब्रह्मणोऽपि सत्त्वानुमानादित्यर्थः। ननु कथं श्रुतेरनुमानप्राप्तानुवादित्वं श्रुतेरनादित्वात्। अनुमानस्य तदभावादित्यरुचेराह। किच्चेति॥ लोके चेति। पूर्वं विश्वसत्यत्वं प्रमाणसिद्धं न वेति विकल्पितम्। अत्र तु लोके निश्चितप्रामाण्यकं प्रमाणसिद्धं यत्सत्त्वं त\*\*च्छु\*\*त्याऽनूद्यते किं वाऽनिश्चितप्रामाण्यकप्रमाणसिद्धं सत्त्वमिति विकल्प्यत इति भेदः। अत एव भ्रान्तिशब्देन निश्चितप्रामाण्यकप्रमाणं ग्राह्यम्॥ दत्तोत्तरत्वादिति। तत्प्रमाणविरोधादित्यत्रेति शेषः॥ तथैवेति। यथा लोकेऽनिश्चितप्रामाण्यकप्रमाणेन सिद्धं यत्सत्त्वं तद्विश्वं सत्यमित्यनूद्य नेह नानेति निषिध्यते। तथा लोकेऽनिश्चितप्रामाण्यकप्रमाणेन सिद्धं यद्ब्रह्मसत्त्वं तन्न सत्तन्नासदित्यादिश्रुत्या निषेध्यत इत्यतिप्रसङ्गादित्यर्थः। श्रुतेरनुवादकत्वाभावमुपसंहरन्पारमार्थिकसत्त्वपरत्वं समर्थयते॥ तस्मादिति। अनुवादकत्वे उक्तातिप्रसङ्गादित्यर्थः।

 ननु तर्हि कुत्राप्यनुवादकत्वं न स्यात्। अत्र प्रसङ्गस्य सर्वत्रापि वक्तुं शक्यत्वादित्यत उक्तं यद्वदन्तीत्यादीति। यद्वदन्तीति तन्नेत्यादिपदरूपनिषेधार्थानुवादलिङ्गाभावादित्यर्थः। तथा च यत्र यदित्याद्यनुवादलिङ्गं तत्रैवानुवादकता नान्यत्रेति नातिप्रसङ्ग इति भावः। ननु यथा न सुरां पिबेदित्यत्र यत्तन्नेत्याद्यभावेऽपि सुरां पिबेदित्यादे र्निषेध्यार्थानुवादकत्वं तथेहाप्यसत्त्वानुवादकत्वमित्यत उक्तं विशेषेति। निषेधसमभिव्याहाररूपविशेषयुक्तिरस्तीति भावः॥ अनुवादायोगादिति। अनुवादकत्वायोगादित्यर्थः॥ छ ॥ मिथ्यात्वानुमानस्य श्रुतिविरोधः ॥ छ ॥

  -------------\*\*\*\*\*---------------

   ** वादावली  
   मिथ्यात्वानुमानस्य स्मृतिविरोधः  
   --------------------**

 %वादावली-"असत्यमप्रतिष्ठं ये जगदाहुरनीश्वर" मित्यादिनिरवकाशस्मृतिविरोधश्च। न चात्रासत्यशब्दोऽत्यन्तासत्परोऽत्यन्तासत्त्वाभ्युपगन्तुर्वादिन एवाभावादाहुरित्यस्यायोगादिति ॥ छ ॥ मिथ्यात्वानुमानस्य स्मृतिविरोधः ॥ छ ॥%

  श्री राघवेन्द्रयतिकृत वादावली भावदीपिका  
  ----------------------------

 राo---एवं श्रुतिविरोधमुक्त्वा विश्वमिथ्यात्वस्य स्मृत्या निन्दनाच्च न तद्बाध्यमित्याह॥ असत्यमिति। त आसुराः स्वयं नष्टा जगतः क्षयकारिण इत्युत्तरार्धेन तेषां निन्दनादिति भावः॥ निरवकाशेति। श्रुतिवन्निषेध्यसमर्पकत्वेन व्यावहारिकसत्त्वपरत्त्वेन वा शङ्कानवकाशादित्यर्थः। आदिपदेन "एवं भूतो महाविष्णुर्यथार्थं जगदीदृशम्। अनाद्यनन्तकालीनं ससर्जात्मेच्छया प्रभुरि"ति वाराहवचनं नाभाव उपलब्धेर्वैधर्म्याच्च न स्वप्रादित्यादिसूत्रं च गृह्यते। ननु भवेदयं स्मृतिविरोधो जगतोऽसत्त्वं ब्रुवतां शून्यवादिनामेव नास्माकम्। अस्माभिर्जगतोऽसद्वैलक्षण्याभ्युपगमेन व्यावहारिकसत्त्वस्वीकारादित्याशङ्क्य निषेधति॥ न चेति॥ वादिन एवाभावादिति। शून्यवादिमतेऽप्यर्थक्रियाकारित्वादिना शशशृङ्गादिवैलक्षम्यसत्त्वात्। प्रतिपन्नोपाधौ निषेधप्रतियोगित्वेन तद्वैलक्षण्यस्याद्वैतिमत एवाभावाद्व्यावहारिकसत्त्वस्य च तन्मतेऽपि भावत्

  द्वे सत्त्वे समुपाश्रित्य बुद्धानां धर्मदेशना।  
  लोके संवृतसत्यत्वं सत्त्वं च परमार्थथः।  
  सत्त्वं तु द्विविधं प्रोक्तं सांवृतं पारमार्थिकम्।  
  सांवृतं व्यावहार्यं स्यान्निवृत्तौ पारमार्थिकम्॥

 इति बौद्धोक्तेरिति भावः। अत एवोक्तं भगवत्पादैः। "न च शून्यवादिनः सकाशाद्वैलक्षण्यं मायावादिन" इति। ननु माऽस्त्वत्यन्तासत्त्वाभ्युपगन्ता वादी स्मृतिकर्ता व्यासः स्वयमेवासत्त्वमाशङ्क्य निषेधतीति किन्न स्यादित्यत आह॥ आहुरिति। इतिशब्दः श्रुत्यादिबाधसमाप्तै॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo--- मिथ्यात्वानुमानस्य श्रुतिविरोधमुक्त्वा स्मृतिविरोधं चाह॥ असत्यमिति। अप्रतिष्ठ ज्ञाबाध्यम्। इत्यादीत्यादिपदेन त आसुराः स्वयं नष्टा जगतः क्षयकारिण इति वाक्यशेषग्रहणम्॥ विरोधश्चेति। अत्र जगदसत्यत्ववादिनामासुरत्वोक्त्या निन्दनादिति भावः। नन्वत्र जगतोऽत्यन्तासत्त्वं वदतां वादिनामेव निन्दा प्रतीयते न तु सदसद्वैलक्षण्यरूपमिथ्यात्वं वदतां मायावादिनामतो नास्माकमेतत्स्मृतिविरोध इत्याशङ्क्य परिहरति॥ न चात्रेति। कुतो न चेत्यत आह॥ अत्यन्तासत्त्वेति। अत्रासत्यशब्दस्यात्यन्तासत्त्वपरत्वे जगदसत्यमाहुरित्यस्य कस्याप्यभावात्। साङ्ख्यवैशेषेकादिभिर्जगतः पारमार्थिकसत्यत्वाङ्गीकारात्। शून्यवादिभिर्बौद्धैरपि वैभाषिकादिभिर्यत्सत्तत्क्षणिकमित्यङ्गीकुर्वद्भिः पञ्चस्कन्धात्मकस्य जगतः सांवृतसत्त्वाङ्गीकारादाहुरित्यस्यानुपपत्ति प्रसङ्गादतस्तदन्यथाऽनुपपत्त्याऽसत्यशब्दस्यात्यन्तासत्त्वपरत्वानुपपत्तेः सदसद्वैलक्षण्यरूपमिथ्यात्वपरत्वमित्येव वाच्यमिति तथा वदतां मायावादिनामेव निन्दनं स्मृत्यभिप्रेतमिति ज्ञायत इति भावः ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo----मिथ्यात्वानुमानस्य स्मृतिविरोधं चाह॥ असत्यमिति॥ निरवकाशेति॥ त आसुराः स्वयं नष्टा इत्युत्तरत्र निन्दार्थानुवादेन स्मृतेर्जगत्सत्यत्वे तात्पर्यावगमादिति भावः। ननु मिथ्यात्वानुमानस्य न स्मृतिविरोधः। तस्याः शून्यवादमतनिरासार्थत्वात्। तन्मते जगतोऽसत्यतासत्त्वेनात्यन्तासत्त्वार्थकासत्यशब्दसामञ्जस्यात्। मन्मतेऽसद्विलक्षणत्वेन तदयोगादित्याशङ्क्य निराकरोति॥ न चेति॥ वादिन एवेति। अर्थक्रियाकारित्वादिनाऽसद्वैलक्षण्यस्य शून्यवादिमतेऽपि सत्त्वादिति भावः। ननु माऽस्त्वत्यन्तासत्त्वाभ्युपगन्ता वादी। तथाऽपि स्मृतिकर्ता व्यासः स्वयमेवाशङ्क्य निषेधतीति किन्न स्यादित्यत आह॥ आहुरिति॥ छ ॥ मिथ्यात्वानुमानस्य स्मृतिविरोधः ॥ छ ॥

  ---------------\*\*\*\*\*------------

**वादावली  
   मिथ्‌यात्वानुमानस्यानुमानविरोधः  
   --------------------**

 %वादावली---विप्रतिपन्नं सत्यं प्रमाणदृष्टत्वाद्ब्रह्मवदित्यनुमानविरोधश्च। न च साध्यानिरुक्तिः। अबाध्यतायाः साध्यत्वात्। तस्याश्च ब्रह्मणि सिद्धत्वान्नाप्रसिद्धविशेषणता। ननु किमिदं प्रमाणदृष्टत्वम्। तात्त्विकप्रमाणदृष्टत्वमतात्त्विकप्रमाणदृष्टत्वं वा। नाद्यः। अस्माकमसिद्धेः। प्रत्यक्षादिप्रमाणानां तत्त्वावेदकताऽनभ्युपगमात्। नोत्तरः। तवासिद्धेः। साधनविकलत्वं च दृष्टान्तस्येति।%

 राo---एवं मिथ्यात्वहेतूनां प्रत्यक्षागमविरोधमभिधायाधुनाऽनुमानविरोधं चाह॥ विप्रतिपन्नमिति। अत्र यद्यपि प्रत्यक्षविरोधकथनानन्तरं क्रमप्राप्तानुमानविरोधमुक्त्वा पश्चादागमविरोधकथनमुचितम्। तथाऽप्यनुमानस्य स्वातन्त्र्येण साधकबाधकत्वान्यतराशक्तत्वात्प्रत्यक्षागमान्यतरमूलकस्यैव तच्छक्तत्वेन तदुभयनिरूपणान्तरमेतन्निरूपणमिति ध्येयम्। विप्रतिपन्नं स्त्यत्वमिथ्यात्वाभ्यां विवादविषयीभूतम्। असत्प्रातिभासिकब्रह्मान्यजगदित्यर्थः। सत्यमबाध्यम्। प्रमाणदृष्टत्वात्प्रमाणजन्यज्ञानं प्रत्यनिषेध्यत्वेनसाक्षाद्विषयत्वादित्यर्थः। दृष्टत्वाज्ज्ञानविषयत्वादित्युक्तौ शुक्तिरूप्ये व्यभिचारः। अतः प्रमाणेति। प्रमितिविषयत्वादित्यर्थः। तावत्युक्तेऽपि रूप्यज्ञानवानहमिति व्यवसायद्वारा शुक्तिरूप्यस्यापि साक्ष्यादिरूपप्रमाविषयत्वाद्व्यभिचार एव। अतः साक्षादिति। अव्यवधानेनेत्यर्थः। तावत्युक्तेऽप्यसद्रजतमिति बाधरूपप्रमां प्रति साक्षाद्विषयत्वेन पुनर्व्यभिचारः। अतो निषेध्यत्वेनेति विशेषणम्॥ ब्रह्मवदिति। शुद्धब्रह्मवदित्यर्थः। ब्रह्मणो वृत्तिव्याप्यत्वमतेनेदं दृष्टान्तकथनमतो न साधनवैकल्यम्। अत्र व्याप्त्यनाभिधानं तदभिधाननियमाभाववसूचनाय।

 ननु सत्यमित्यत्र किमिदं सत्यत्वं सत्ताजातिर्वा विधिगम्यत्वं वाऽर्थक्रियाकारित्वं वा प्रातिभासिकेतरत्वं वाऽसदतिरिक्तत्वं वा। सर्वस्यापि मयाऽङ्गीकृतत्वेन सिद्धसाधनादन्यस्यानिरूपणादित्याशङ्क्य निषेधति॥ न चेति। अभिमतसत्यशब्दार्थमाह। अबाध्यताया इति। साध्यत्वात्सत्यशब्दार्थत्वात्। एतेन सत्यत्वं नाम व्यावहारिकसत्त्वमुत पारमार्थिकसत्त्वम्। आद्ये सिद्धसाधनं साध्यहीनता दृष्टान्तस्य। अन्त्ये सिद्धान्ते व्यर्थविशेषणत्वं व्यावर्त्याभावादिति निरस्तम्। बाधाभावस्यैव साध्यत्वात्। नन्वेवमपि सप्रकारकबाधाभावो वा निष्प्रकारकबाधाभावो वा साध्यः। आद्ये इष्टापत्तेः। वादिनः सप्रकारकपदवैय्यर्थ्यं च। अन्त्ये वादिनोऽप्रसिद्धिरिति चेन्न। बाधसामान्याभावस्यैव साधनात्। ननु बाधो नामान्यथाविज्ञातस्य सम्यग्विज्ञातत्वं चेत्तर्हि सिद्धान्तेऽपि पक्षसपक्षयोः क्षणिकत्वनिर्गुणत्वादिना ज्ञातस्य सत्यत्वसगुणत्वादिना प्रमितत्वाङ्गीकाराद्बाधसाध्यवैकल्ये स्यातामिति चेन्न। प्रतिपन्नोपाधिस्थत्रैकालिकनिषेधाप्रतियोगित्वस्यैव तदर्थत्वादिति भावः। नन्वबाध्यत्वमप्रसिद्धम्। प्रपञ्चमात्रस्य पक्षत्वात्। शुक्तिरूप्यस्य विपक्षत्वादित्यत आह॥ तस्याश्चेति। त्रैकालिकनिषेधाप्रतियोगित्वरूपाबाध्यताया इत्यर्थः। सिद्धत्वाद्वादिप्रतिवादिनोरिति शेषः। न वा साध्यवैकल्यामिति वक्यशेषः। ननु प्रमाणदृष्टत्वादित्यत्र किं तत्त्वावेदकप्रमाणविषयत्वमुतातत्त्वावेदकप्रमाणविषयत्वं हेतुः। पक्षद्वयेऽप्यन्यतरासिद्धो हेतुरिति शङ्कते॥ नन्विति। अस्माकमद्वैतिनाम्। असिद्धमेवोपपादयति॥ प्रत्यक्षादीति॥ तवेति। सिद्धान्तिन इत्यर्थः। मतद्वयेऽपि दोषमाह॥ साधनेति। ब्रह्मणस्तत्त्वावेदकमानवेद्यत्वादिति भावः।

  श्रीनिवासतीर्थ विरचितः वादावलीप्रकाशः  
  --------------------------  
 श्रीo---मिथ्यात्वानुमानस्य प्रत्यक्षागमविरोधमुक्त्वाऽनुमानविरोधं चाह॥ विप्रतिपन्नमिति। वियदादिकमित्यर्थः। प्रमाणदृष्टत्वादिति। प्रमाणजन्यज्ञानविषयत्वादित्यर्थः। नन्वबाध्यत्वरूपसत्यत्वाख्यसाध्यस्य कुत्राप्यप्रसिद्धत्वादप्रसिद्धविशेषणत्वमनुमानस्येत्यत आह॥ तस्याश्चेति। अबाध्यत्वरूपसत्यताया इत्यर्थः॥ तात्त्विकप्रमाणेति। तत्त्वावेदकप्रमाणेत्यर्थः॥ अतात्त्विकेति। अत्तत्त्वावेदकेत्यर्थः। तामेवासिद्धिमुपपादयाति॥ प्रत्यक्षादीति॥ तवासिद्धेरिति। प्रत्यक्षादिप्रमाणानां त्वया तत्त्वावेदकत्वानभ्युपगमादिति भावः॥ साधनविकलत्वं चेति। ब्रह्मणः स्वप्रकाशत्वेनावेद्यता प्रमाणजन्यज्ञानविषयत्वरूपप्रमाणदृष्टत्वाभावादिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---दृश्यत्वादेरनुमानबाधमाह॥ विप्रितिपन्नमिति। अत्र प्राग्वद्विप्रपन्नशब्दार्थो बोध्यः॥ प्रमाणदृष्टत्वादिति। ननु प्रमाणदृष्टत्वं नाम प्रमाणविषयत्वं तच्च शुक्तिरूप्यादौ व्यभिचारि। तस्यापि व्यवसायद्वाराऽनुव्यवसायविषयत्वात्। साक्षात्प्रमाविषयत्वविवक्षायामपि तदन्यवृत्तिः। शुक्तिरूप्यादेरपि बाधकज्ञानं प्रति निषेध्यत्वेन साक्षाद्विषयत्वादिति चेत्। मैवम्। अनिषेध्यत्वेन प्रमां प्रति साक्षाद्विषयत्वस्य प्रमाणदृष्टत्वपदेन विवक्षितत्वात्॥ तात्त्विकेति। तत्त्वावेदकेत्यर्थः। यथाश्रुते परमते प्रमाणमात्रस्यातात्त्विकत्वाद्विकल्पायोग इति बोध्यम्।

 %वादावली--मैवम्। प्रत्यक्षादिप्रमाणानामतत्त्वावेदकत्वे मानाभावात्। प्रत्यक्षादिकं तत्त्वावेदकं प्रमाणत्वात्सत्यज्ञानादिवाक्यवत्। अन्यथा प्रामाण्यमेव न स्यात्। प्रपञ्चस्तत्त्वावेदकप्रमाणदृष्टः। सम्प्रतिपन्नभ्रान्तपदार्थेतरत्वाद्ब्रह्मवत्। आत्मत्वमुपाधिरिति चेन्न। अबाध्यत्वादेरात्मत्वस्य पक्षे सम्भवात्। अन्यथाऽऽत्मत्वस्याप्यभावः स्याद्ब्रह्मणि।%

  श्री राघवेन्द्रयतिकृता वादावली भावदीपिका  
  ----------------------------

 राo----आद्यपक्षमभ्युपेत्य तत्रासिद्धिमुद्वरति॥ प्रत्यक्षादीति। यथायथं घटपटादिप्रपञ्चग्राहकप्रत्यक्षादिप्रमाणानामित्यर्थः॥ मानाभावादिति। न च विश्वमिथ्यात्वमेव तन्मानमिति वाच्यम्। मिथ्यात्वसिद्धौ प्रत्यक्षादेरतत्त्वावेदकत्वसिद्धिरतत्त्वावेदकत्वसिद्धौ मिथ्यात्वसिद्धिरित्यन्योन्याश्रय इति भावः। ननु प्रत्यक्षादेरततत्त्वावेदकत्वे मानाभावेऽपि न तत्त्वावेदकत्वम्। तत्साधकाभावात्। तथा चासिद्धिरेवेत्याशङ्क्य तामुद्धर्तुमाह॥ प्रत्यक्षादिकमिति। हेतोरप्रयोजकतामुद्धरिति। अन्यथेति। प्रत्यक्षादेरतत्त्वावेदकत्वं इत्यर्थः। तत्त्वावेदकस्यैव प्रमाणत्वादिति भावः। एवं प्रत्यक्षादेस्तत्त्वावेदकत्व इत्यर्थः। तत्त्वावेदकस्यैव प्रमाणत्वादिति भावः। एवं प्रत्यक्षादेस्तत्त्वावेदकत्वं प्रसाध्य पक्षे हेतुसिद्धिं साधयति॥ प्रपञ्च इति। साक्षादनिषेध्यत्वेन तादृशप्रमाणविषय इत्यर्थः॥ सम्प्रतिपन्नेति। भ्रमविषयत्वेनोभयवादिसिद्धो योऽर्थस्तद्भिन्नत्वादित्यर्थः॥ उपाधेः साधनव्यापकतामाह॥ अबाध्यत्वादेरिति। अबाध्यत्वज्ञानत्वज्ञानाधारत्वात्मपदवाच्यत्वादिप्रागुक्तात्मत्वविकल्पानां पक्षेऽनेनैव हेतुना साधनसम्भवादित्यर्थः। ज्ञानत्वादेरपि पक्षैकदेशे सत्त्वादिति भावः॥ अन्यथेति। उक्तहेतुनाऽबाध्यत्वादिरूपात्मत्वस्य पक्षेऽसिद्धौ तादृशहेतुमति ब्रह्मण्यप्यात्मत्वं न स्यादविशेषात्। तथा च साधनव्यापकतेति भावः। तथा च तत्त्वावेदकप्रमाणविषयत्वरूपो हेतुर्नासिद्ध इत्यखण्डतात्पर्यम्।

  श्रीनिवासरीर्थ विरचितः वादावलीप्रकाशः  
  -------------------------- 

 श्रीo--- तत्त्वावेदकप्रमाणदृष्टत्वमेव हेतुतया विवक्षितमित्यभिप्रेत्य तत्रोक्तामसिद्धिं परिहरति॥ प्रत्यक्षादीति। प्रत्युत तत्त्वावेदकत्वे मानं चास्तीत्याह॥ प्रत्यक्षादिकमिति। अत्राप्रयोजकत्वमाशङ्क्य हेतूच्छित्तिरूपं बाधकतर्कमाह॥ अन्यथेति। प्रत्यक्षादीनां तत्त्वावेदकत्वे प्रत्यक्षादिपक्षकानुमानमुक्तिरूप्ये व्यभिचारवारणाय भ्रान्तेति पदार्थविशेषणम्। प्रपञ्चस्यापि ब्रह्मण्यारोपितत्वस्य परेणाङ्गीकृतत्वाद्भ्रान्तपदार्थेतरत्वस्य स्वरूपासिद्धिवारणाय सम्प्रतिपन्नेत्युक्तम्। तथा च प्रातिभासिकेतरत्वादित्युक्तं भवति। तथा च नासिद्धिरिति भावः। न चासिद्धिवारकतया विशेषमस्य वैय्यर्थ्यं शङ्क्यम्। व्याप्तिवत्पक्षधर्मताया अप्यनुमानाङ्गत्वेन तदुपपादकतया सार्थकत्वात्। चक्षुस्तैजसं रूपादिषु पञ्चसु मध्ये रूपस्यैवाभिव्यञ्चकत्वादित्यादावसिद्धिवारकविशेषणस्यापि दर्शनाच्च। अन्यथा व्यभिचारवारकविशेषणमपि न देयं स्यादिति द्रष्टव्यम्। अस्मिन्ननुमाने उपाधिमाशङ्कते॥ आत्मत्वमिति। ब्रह्मणि साध्यव्यापकत्वात्साधनवति पक्षे प्रपञ्चे आत्मत्वाभावेन साधनाव्यापकत्वाच्चात्मत्वमुपाधिरिति भावः। साधनव्यापकत्वान्नायमुपाधिरित्याह॥ अबाध्यत्वादेरिति। आदिपदेनासत्त्वग्रहणम्। नन्वबाध्यत्वादेः प्रपञ्चे मयाऽङ्गीकारात्साधनव्यापकत्वं भविष्यत्येवेत्यत उक्तं हेतोरिति। प्रातिभासिकेतरत्वहेतुना बाध्यत्वादेः पक्षे साधयितुं शक्यत्वेन साधनव्यापकत्वं युक्तमेवेति भावः। निरुक्तहेतुना प्रपञ्चेऽबाध्यत्वादिरूपात्मत्वानङ्गीकारे बाधकमाह॥ अन्यथेति। आत्मत्वस्य ब्रह्मण्यप्यभावः। स्यादित्यपिशब्दसम्बन्धः। तथा च साध्याव्यापकत्वं स्यात्। एवञ्च तत्परिहारायोक्तहेतुनैव तत्राबाध्यत्वादिरूपात्मत्वे साधनीये तत्प्रपञ्चेऽपि समानमिति साधनव्यापकत्वमेवेति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---आद्यपक्षमभ्युपेत्य सिद्धान्तयति॥ मैवमिति। तत्रोक्तदोषं निरस्यति॥ प्रत्यक्षादीति। नन्वतत्त्वावेदकत्वे मानाभावमात्रेण न तत्त्वावेदकत्वसिद्धिः। मानाधीनत्वान्मेयसिद्धेरित्यत आह॥ प्रत्यक्षादिकमिति। अप्रयोजकतां निरस्यति॥ अन्यथेति। प्रामाण्ये सत्यपि तत्त्वावेदकत्वानङ्गीकारे प्रामाण्यमेव न स्यात्। तस्य तत्त्वावेदनरूपत्वात्। तथा च व्याघात इत्यर्थः। नन्वस्तु प्रत्यक्षादेस्तत्त्वावेदकत्वं तावताऽपि नासिद्धिपरिहारः। विश्वस्य तादृशप्रमाणविषयत्वे मानाभावादित्यत आह॥ प्रपञ्च इति॥ सम्प्रतिपन्नेति। शुक्तिरूप्यादिवारणाय भ्रान्तिपदार्थेतरेति। परेण पक्षेऽपि भ्रान्तत्वाङ्गीकारादन्यतरासिद्धिव्यावृत्त्यै सम्प्रतिपन्नेति। न चासिद्धिवारकविशेषणवैय्यर्थ्यम्। व्याप्तिग्रहौपयिकतया व्यभिचारवारकस्येव पक्षधर्मताग्रहौपयिकतयाऽसिद्धिनिवारकस्यापि सार्थक्याङ्गीकारे बाधकाभावात्। अत्यन्तासत्यनैकान्तिकत्ववारणाय विशेषणम्। न च तदप्यसदादिपदवाच्यमिति वाच्यम्। यौगिकशब्दानामवयवसङ्गत्यतिरेकेण पृथक् सङ्गत्यनपेक्षतयाऽवाच्यस्याप्यसतोऽसत्पदेन बोधनसम्भवात्। उक्तं चैवमेव न्यायामृते ख्यातिबाधान्यथाऽनुपपत्तिभङ्गे॥ आत्मत्वमिति। विमतं सत्यमित्यनुमाने प्रपञ्चस्तत्त्वावेदकप्रमाणदृष्ट इत्यनुमाने चोपाधिप्रतिपादनपरत्वादस्य ग्रन्थस्यात्र निवेशोऽतो न पूर्वोत्तरैकवाक्यताभङ्ग इति बोध्यमे। किमिहात्मत्वं सद्रूपत्वाबाध्यत्वात्मपदलक्ष्यत्वान्यतमत्वं विवक्षितं जातिज्ञानत्वज्ञानाधारत्व स्वप्रकाशत्वात्मपदवाच्यत्वान्यतमत्वं वा। आद्य आह॥ अबाध्यत्वादेरिति॥ सम्भवादिति। साधनसम्भवादित्यर्थः। उक्तहेतुनेति शेषः। तथा चोपाधेः साधानव्यापकत्वमिति भावः। अन्त्ये आह॥ अन्यथेति। तथा च जात्यादिनिरूप्यस्यात्मत्वस्यात्मन्यपि त्वद्रीत्याऽभावात्साध्यव्यापकतेति भावः।

 %वादावली--किञ्च तत्त्वावेदकत्वादिविशेषानवधूय प्रमाणमात्रदृष्टत्वं हेतुः किन्न स्यात्। न ह्यस्य विपक्षे वृत्तिः। वृत्तिव्याप्यताया आत्मन्यभ्युपगमान्न तत्र साधानावृत्तिः। तथाऽपि प्रामाणिकत्वातिरिक्तं सत्यत्वं नास्तीति साध्याविशिष्टतेति चेन्न। स्वपरासम्मतेः। न तावत्स्वरीत्येदमुक्तम्। प्रमाणाविषयस्यापि ब्रह्मणः सत्यत्वाभ्युपगमात्। नाप्यस्मद्रीत्या। ब्रह्मण इव प्रपञ्चस्यास्माभिः प्रामाणिकत्वातिरिक्तस्य सत्यत्वस्याभ्युपगमात्। अन्यथा शशविषामवत्प्रमाणवृत्त्ययोगात्। तथा।पि ब्रह्मणः प्रामाणिकत्वाभावात्साधनविकलो दृष्टान्त इति चेन्न। असाधारणस्य दूषणत्वाभावपक्षे केवलव्यतिरेकित्वोपपत्तेः। ब्रह्मणश्चाप्रामाणिकत्वे शशविषाणवदसत्त्वप्रसङ्गः। स्तवतःसिद्धत्वान्नेति चेन्न। स्वत इति स्वेनेति वा प्रमाणेन विनेति वा। नाद्यः। अनभ्युपगमात्। न हि स्वस्मिन्स्वस्य कारकताऽभ्युपगम्यते। अन्यथा शशविषाणस्याप्येवं सिद्धिः स्यात्। न द्वितीयः। प्रमाणाभावे सत्त्वं न स्यादित्यस्य प्रमाणेन विना सिद्ध्यतीत्यस्यानुत्तरत्वात्।%

  श्री राघवेन्द्रयतिकृता वादावली भावदीपिका  
  -----------------------------

 राo-----ननु यद्येवं हेतुस्तदा वादिनो व्यर्थविशेषणत्वं व्यावर्त्याभावादित्यनुशयेनाह॥ किञ्चेति। असिद्धिमुद्धृत्य प्रमाणदृष्टत्वमात्रस्य व्यभिचारं चोद्धरति॥ न हीति। नन्ववेद्ये ब्रह्मणि प्रमाणविषयत्वाभाव इत्याशङ्क्य तदभ्युगन्तृमतेनेदमभिधानमित्याह ॥ वृत्तीति। अन्तःकरणपरिणामरूपज्ञानविषयताया इत्यर्थः। एवमसिद्धिव्यभिचारसाधनवैकल्यानामुद्धारेऽप्यधुना साध्यावौशिष्ट्यं शङ्कते॥ तथाऽपीति। स्वरूपासिद्ध्याद्यत्वाभावेऽपीत्यर्थः। प्रमाणदृष्टत्वादित्यस्य प्रामाणिकत्वं पर्यवसितमित्यभिप्रेत्योक्तं प्रामाणिकत्वेति। प्रामाणिकत्वमेव सत्यत्वमिति वादिप्रतिवादिनोरन्यतरस्यापि न सम्मतमित्युक्तम्। तत्क्रमेणोपपादयति॥ न तावदित्यादिना वृत्त्ययोगादित्यन्तेन॥ प्रमाणविषयस्येति। वृत्यवेद्यत्ववादिमतेनेदं बोध्यम्॥ प्रमाणिकत्वातिरिक्तस्येति। असति प्रमाणाप्रवृत्त्या तद्विषयत्त्वात्प्राक् तद्विषयत्वप्रयोजकस्यान्यस्यैवाबाध्यत्त्वादि रूपस्य वक्तव्यत्वादिति भावः॥ अन्यथेति। प्रमाणप्रवृत्तेः प्राक् तस्य सत्त्वाभावे इत्यर्थः। एवं साध्यावैशिष्ट्यमुद्‌धृत्य ब्रह्मवृत्तिव्याप्यमपि नेति मते दृष्टन्ते साधनवैकल्य दोषमुद्धर्तुं शङ्कामुपक्षिपति॥ तथाऽपीति। साध्यावैशिष्ट्याभावेऽपीत्यर्थः॥ केवलेति। अन्वयव्याप्तौ ब्रह्मणो दृष्टन्तत्वेऽपि न व्यतिरेकव्याप्तौ। तत्र शुक्तिरूप्यस्य दृष्टान्तत्वात्। तत्र च साधनव्यावृत्तेः सत्त्वेनादोषत्वादिति भावः। ननु सति सपक्षे तत्रावर्तमानो हेतुरसाधारणानैकान्तिक इति तल्लक्षणात्सपक्षे ब्रह्मण्यवर्तमानो हेतुः कथं साध्यसाधक इत्यत उक्तमसाधारणेति। असाधारण्यस्या नित्यदोषत्वेनानुकूलतर्कादिविशेषदर्शनदशायां तस्यादोषत्वादिति भावः। एवं ब्रह्मणः प्रामाणिकत्वाभावेऽपप्यनुमानसामीचीन्यमभिधायाधुना वस्तुस्थितिमनुरुध्य प्रामाणिकत्वं समर्थयितुं तदनङ्गीकारे बाधकमाह॥ ब्रह्मणश्चेति। किञ्चेति चार्थः। अप्रामाणिकत्वे प्रामाणिकत्वाभावे। शशविषाणवत् शशविषाणस्येव। ब्रह्मणः प्रमाणविषयत्वाभावेऽपि नासत्त्वमिति सङ्कते॥ स्वत इति॥ अनभ्युपगमादिति। परेणेति शेषः। तमेवोपपादयति ॥ न हीति। कारकतेति। स्वेनेति करणार्थे विहि ततृतीयाभिधेयकरणकारकत्वस्य वा सिद्ध इति विषयत्वरूपकर्मकारकत्वस्य वा त्वयाऽनङ्गीकारादित्यर्थः। यदि स्वकर्मकसिद्ध्यभावेऽपि तत्स्वतःसिद्धं तदाऽतिप्रसङ्गमाह॥ अन्यथेति। इत्यस्येत्यनन्तरमाक्षेपस्येति शेषः।

  श्रीविनासतीर्थ विरचितः वादावलीप्रकाशः  
  --------------------------

 श्रीo---अवधूय विहाय॥ प्रमाणमात्रदृष्टत्वमिति। प्रमाणदृष्टत्वमात्रमित्यर्थः। तथा च सामान्यतः प्रयुक्तस्य हेतोर्विशेषविकल्पेन निराकरणे धूमानुमानस्याप्येतद्देशकालसंलग्नानेतद्देशकालसंलग्नविकल्पेन साधनवैकल्यस्वरूपासिद्धिभ्यां निराकरणसम्भवेनानुमानमात्रोच्छेदः स्यादतस्तत्र यथैतद्देशकालसंलग्नादिविशेषानपहाय धूममात्रं हेतुरिष्यते एवमिहापीति भावः। नन्वस्तु प्रमाणदृष्टत्वहेतोर्विपक्षे शुक्तिरजतादावपि वृत्तेर्व्यभिचार इति मन्दाशङ्कां परिहरति॥ न ह्यस्येति। शङ्कार्हेति शेषः। पूर्वोक्तं साधनवैकल्यं परिहरति॥ वृत्तिव्याप्यताया इति। प्रमाणभूतवेदान्त वाक्यजन्यवृत्तिरूपज्ञानविषयय्वस्येत्यर्थः। आत्मनि ब्रह्मणि॥ अभ्युपगमादिति। अन्यथा ब्रह्मज्ञाननोत्पादनाय प्रवृत्तानां वेदान्तवाक्यानां वैय्यर्थ्यं स्यात्। आत्मा वा अरे द्रष्टव्य इत्यादौ तव्यादिप्रत्ययो न स्यात्। तस्य कर्मणि स्मरणात्। ब्रह्म विचारयितुमारब्धयोर्गुरुशिष्ययोर्मौनं मौढ्यं च स्यादिति भावः॥ प्रामाणिकत्वातिरिक्तमिति। प्रमाणदृष्टत्वातिरिक्तमित्यर्थः॥ इदमुच्यत इति। प्रामाणिकत्वं सत्यत्वमुच्यत इत्यर्थः॥ प्रमाणाविषयस्यापीति। तथा च लक्षणस्य ब्रह्मण्यसम्भवः स्यादिति भावः। सत्यत्वस्य स्वरूपसत्यत्वरूपस्य ॥ अन्यथेति। प्रपञ्चे प्रामाणिकत्वातिरिक्तसत्यत्वानङ्गीकार इत्यर्थः॥ शशविषाणवदिति। शशविषाणादौ प्रमाणप्रवृत्तिर्नास्ति घटादौ तु साऽस्तीति तावत्प्रसिद्धम्। तत्कुल इति पृष्टे शशविषाणादौ प्रमाणप्रवृत्त्यवच्छेदकीभूतस्य सत्त्वस्याभावान्न तत्र प्रमाणं प्रवर्तते। घटादौ तु तद्भावात्तत्र प्रमाणं प्रवर्तत इत्युत्तरं वाच्यम्। तथा च प्रमाणप्रवृत्तियोग्यतावच्छेदकीभूतं सत्यत्वं प्रामाणिकत्वातिरिक्तमेवाङ्गीकार्यमिति न साध्याविशिष्टतेति भावः॥

 ब्रह्मण इति। सत्यस्यापीत्यर्थः॥ प्रामाणिकत्वाभावादिति। अवेद्यत्वेन प्रमाणजन्यज्ञानविषयत्वरूपप्रमाणिकत्वाभावादित्यर्थः। यद्यपीदं साधनवैकल्यमात्मनि वृत्तिव्याप्यताया अभ्युपगमादिति प्राक् परिहृतम्। तथाऽपि प्रकारन्तरेणापि परिहर्तुं पुनराशङ्कितमित्यदोषः॥ केवलव्यतिरेकित्वोपपत्तेरिति। तत्र च शुक्तिरजतादिकं दृष्टान्त इति भावः। तथा च प्रागन्वयित्वमङ्गीकृत्य साधनवैकल्यं परिहृतमिति द्रष्टव्यम्। ननु तर्हि व्यतिरेकेऽसाधारण्यं स्यात्। तथा हि। यत्र सत्यत्वाभावस्तत्र प्रामाणिकत्वाभाव इति व्यतिरेकव्याप्तौ प्रामाणिकत्वाभावरूपसाध्यवत्त्वेन सपक्षभूते ब्रह्मणि सत्यत्वाभावरूपहेतोरवर्तमानत्वादित्यत उक्तमसाधारण्यस्य दूषणत्वाभावपक्ष इति। आसाधारणस्यासाधारणानैकान्तिकस्य। नित्यव्यावृत्तगन्धवत्त्वाद्भूः किमनित्या वाऽनित्यव्यावृत्तगन्धवत्त्वाद्भूः किं नित्येतिवत्सत्त्वव्यावृत्तिप्रामाणिकत्ववत्त्वात्किं प्रपञ्चो मिथ्योत मिथ्याभूतरजतादिव्यावृत्तप्रामाणिकत्ववत्त्वात्किं प्रपञ्चः सत्य इति सांशयिकत्वेन साध्यनिश्चयप्रतिबन्धकतयाऽसाधारणानैकान्तिकत्वस्य दूषणत्वं वक्तव्यम्। तत्र यद्येककोटौ विशेषदर्शनावतारस्तर्ह्यनुमितिर्भवत्येवेति नासाधारण्यस्य दोषत्वम्। एवञ्च प्रकृते सत्यत्वाभावे शशविषाणाद्यविशेषापत्त्या प्रमाणप्रवृत्त्ययोगेन प्रमाणप्रवृत्तियोग्यतावच्छेदकत्वेन सत्यत्वस्यैव सिद्धिरित्यनुकूलतर्करूपविशेषदर्शनेन सत्यत्वस्यैव सिद्ध्या सन्देहानुपपत्तौ सत्यत्वानुमितेरेवोत्पत्त्याऽसाधारण्यस्यादोषत्वेन केवलव्यतिरेकित्वोपपत्तेरित्यर्थः।

 यथोक्तं मणौ प्रत्यक्षखण्कडे सुवर्णतैजसवादे। संशयः सत्प्रतिपक्षो वाऽसाधारण्यस्य दूषकतायां द्वारं तदिह विशेषदर्शनादसम्भवीत्यसाधारण्यं न दोषायेति। पूवमन्वयिनि साधनवैकल्यशङ्कायां केवलव्यतिरेकित्वमङ्गीकृत्य समाधानमुक्तमिदानीं साधनवैकल्यशङ्कैव त्वया न कर्तुं शक्यत इत्याह॥ ब्रह्मणश्चेति॥ असत्त्वप्रसङ्ग इति। तथा च तदसिद्धिप्रसङ्गो वस्तुसिद्धेर्मानाधीनत्वादिति भावः। यथाऽऽहुः पदार्थविदः। मानाधीना मेयसिद्धिरिति। ब्रह्मणः प्रामाणिकत्वाभावे शशविषाणवदसिद्धिःक स्यादिति तर्के प्रामाणिकत्वाभावेऽपि तत्सिद्धिः सम्भवतीत्यप्रयोजकतामाशङ्कते॥ स्वतःसिद्धत्वादिति ॥ नेतीति। असत्त्वप्रसङ्गे नेत्यर्थः। अनभ्युपगमेवोपपादयति॥ न हीति। स्वस्मिन्स्वविषये कारकताज्ञापकता निर्विशेषवादिना परेण कर्तृत्वकर्मत्वयोरेकत्र विरोधेनानङ्गीकारादिति भावः॥ अन्यथेति। प्रामाणिकत्वाभावेऽपि स्वतः सिद्धत्वाङ्गीकार इत्यर्थः॥ एवं सिद्धिः स्यादिति। ब्रह्मवत्स्वेनैव सिद्धिः स्यादित्यर्थः॥ प्रमाणाभाव इति। ब्रह्मणोऽप्रामाणिकत्वे शशविषाणवदसत्त्वोपपत्त्या तदसिद्धिः स्यादिति प्रसङ्गस्येत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--- विमतं सत्यं प्रमाणदृष्टत्वादित्यनुमानस्य दृष्टन्ते साधनवैकल्यं परिहरति॥ वृत्तिव्याप्यताया इति॥ प्रमाणाविषयस्यापीति। प्रामाणिकत्वमेव सत्यत्वं चेद्ब्रह्मणि सत्यत्वं त्वन्मते न स्यात्त्वया प्रामाणिकत्वानभ्युपगमादित्यर्थः। अन्यथेति। प्रामाणिकत्वातिरिक्तसत्यत्वाभावे प्रमाणप्रवृत्तेः पूर्वं ब्रह्मप्रपञ्चयोः शशविषाणाद्यविशेषापत्त्या प्रमामविषयत्वं न स्यात्। प्रमाणविषयत्वे सत्यत्वस्य प्रयोजकत्वात्। अन्यथा शशविषाणादावपि प्रमाणविषयत्वापातादिति भावः। अन्ये तु विप्रतिपन्नं सत्यमित्यनुमानेऽप्रयोजकत्वं परिहरति॥ अन्यथेति। तथा च हेतुच्छित्तिरूपबाधकान्नाप्रयोजकतेति भाव इत्यप्याहु-॥ तथाऽपीति। वृत्तिव्याप्यताया इत्यनेन ग्रन्थेन परिहृतमपि साधनवैकल्यं विशेषविवक्षया पुनः शङ्कितमिति बोध्यम्। यद्यद्ब्रह्म वृत्तिव्याप्यमिति मते साधनवैकल्यं शङ्क्यत इति बोध्यम्। असाधारणस्य दूषणत्वाभावपक्ष इति। एकत्रानुकूलतर्कावतारे साधकतासम्भवेन तस्य न दोषत्वमिति पक्ष इत्यर्थः। ननु तर्कावतारे तस्यादोषत्वेऽपि तदनवतारे दोषत्वमेव हेतुः किं साध्यवद्व्यावृत्त्या साध्याभावस्य साधक उत सर्वसाध्याभाववद्व्यावृत्त्या साध्यस्येति संशयाधायकत्वेन नानुमितिप्रतिबन्धकत्वमित्यतस्यस्य दोषत्वमङ्गीकृत्याह॥ ब्रह्मणश्चेति॥ कारकतेति। कर्मकारकतेत्यर्थः॥ एवं सिद्धिरिति। स्वेनैव सिद्धिरित्यर्थः।

 %वादावली--सिद्ध्युपायान्तरस्यानुपन्यस्तत्वात्। स्वतःसिद्धत्वं नाम स्वप्रकाशत्वमिति चेन्न। दत्तोत्तरत्वात्। अर्थक्रियाकारित्वाच्च सत्यत्वसाधनं सम्भवति। स्वाप्नरम्भासम्भोगादौ व्यभिचारइति चेन्न। पक्षसमत्वात्। न हि पक्षे पक्षसदृशे वाव्यभिचारः। रज्जुभुजङ्गादौ व्यभिचार इति चेन्न। तज्ज्ञानस्यैव भयकम्पादिजनकत्वात्।%

  श्री राघवेन्द्रयतिकृता वादावली भावदीपिका  
  ----------------------------

 राo---अनुत्तरत्वमेव विशदयति॥ सिद्धीति॥ दत्तोत्तरत्वादिति। दृश्यत्वहेतुदूषणावसरे स्वप्रकाशताया दूषितत्वादित्यर्थः। यद्वा स्वप्रकाशमिति स्वेनैव स्वयं प्रकाशत इत्यर्थ उत प्रमाणं विनेति। आद्ये स्वस्मिन्स्वस्य कारकताऽनभ्युपगमात्। द्वितीयेऽनुत्तरत्वादित्युक्तरीत्या दत्तोत्तरत्वादित्यर्थः। एवं प्रमाणदृष्टत्वेन जगतः सत्यत्वं प्रसाद्यानुमानान्तरेणापि तत्साधयति॥ अर्थक्रियेति। अयमत्र प्रयोगः। विप्रतिपन्नं सत्यमर्थक्रियाकारित्वादात्मवदिति। अत्र साध्यं पूर्ववद्व्याख्येयम्। ननु सत्यार्थक्रियाकारित्वं हेतुरुतासत्यम्। नाद्यः। परं प्रत्यसिद्धेः। नान्त्यः। असत्यायाश्चैन्द्रजालिकादौ व्यभिचारादिति चेदत्राहुः। सप्रकाराबाध्यार्थक्रियाकारित्वं हेतुः। परमते निष्प्रकारकबाध्यत्वेऽपि सप्रकाराबाध्यत्वात्सिद्धान्ते चाबाध्यत्वादेव सप्रकारकाबाध्यत्वस्यापि सत्त्वात्। न च परमते सप्रकारकेत्यस्यासिद्धिवारकत्वं दोषः। विमतमकर्तृकं शरीराजन्यत्वात्। अनभ्यासदशायां सांशयिकत्वात्। विमतं निर्धूममार्द्रेन्धनप्रभववन्हिरहितत्वादित्यादौ तत्स्वीकारात्। किञ्च परमतेऽबाध्यार्थक्रियाकारित्वस्य क्वाप्यभावेनाप्रसिद्ध्या व्याप्तिग्रहोपयुक्तत्वेन सार्थकत्वाच्च। व्यबिचारवारकस्यापि व्याप्तिग्रहोपयुक्तत्वेनैव सार्थक्यात्। नन्वेवमपि भारतयुद्धादौ घटोत्कचादिनिर्मितपदार्थेषु व्यभिचार इति वाच्यम्। तेषामपि तत्छक्तिविशेषसृष्टत्वेन सत्यत्वान्न व्यभिचार इति। वस्तुतस्तु अर्थक्रियाकारित्वादिति यथान्यासमेवास्तु। न चैन्द्रजालिकादौ व्यभिचारः। तत्र हेतोरेवाभावात्। न च तत्राप्यसत्यं तदस्तीति वाच्यम्। अनुमानमात्रे आरोपितहेतोर्विपक्षवृत्तितासम्भवेनानुमानमात्रोच्छेदकतया स्वव्याघातात्। यदपि मायाविनिर्मितचतुरङ्गादिदर्शनाद्भयादिकं जायत इति तदपि मायाविप्रदर्शितपदार्थज्ञानस्य सत्यस्यैवेत्यवगच्छतो यथाश्रुतमेव साध्वित्युत्पत्स्यामः।

 ननु स्वप्नरम्भासम्भोगादौ धातुविसर्जनरूपार्थक्रियाकारित्वे विद्यमानेऽपि न तत्र सत्यत्वमित्याशङ्क्य निषेधति॥ स्वाप्नेति। आदिपदेनानिष्ट सूचककृष्णपुरुषमर्कटास्कन्दनादिपरिग्रहः। स्वाप्नार्थानां सत्यत्वमभिप्रेत्याह॥ पक्षेति। ततश्च किमित्यत आह॥ न हीति। अनुमानमात्रोच्छेदकतया स्वव्याहतत्वादिति भावः। ननु स्वाप्ने व्चभिचाराभावेऽपि रज्ज्वामारोऽपित भुजङ्गस्यासत्यस्य भयकम्पादिरूपार्थक्रियाकारित्वदर्शनाद्व्यभिचार इति शङ्कते ॥ रज्जिति। आदिपदेन सवितृसुषिरादिपरिग्रहः। न रज्जुभुजङ्गादेर्भयादिजनकत्वम्। सत्यप्यर्थे तदज्ञाने भयादेरदर्शनात्। असत्यप्यर्थे तज्ज्ञाने सति तस्य दर्शनेनान्वयव्यतिरेकाभ्यां रज्जुसर्पदिज्ञानमेव भयादिजनकं न तु रज्जुसर्पादि। ज्ञानं च सत्यमिति भावेन परिहरति॥ तज्ज्ञानस्येति। ननु चार्थस्य मिथ्यात्वे ज्ञानस्यापि मिथ्यात्वाङ्गीकारादेवमपि व्यभिचारतादवस्थ्यमिति चेन्न। अज्ञानस्यावच्छेदकस्यानिर्वचनीयत्वेऽपि तदवच्छिन्नाज्ञानाहनेर्ब्रह्माभिन्नायाः पञ्चमप्रकारायाः सदसद्वैलक्षण्यलक्षमानिर्वाच्यत्वाभावादिति भावः।

  श्रीनिवासतीर्थ विरचितः वादावलीप्रकाशः  
  -------------------------- 

 श्रीo---कुतोऽनुत्तरत्वमित्यत आह॥ सिद्ध्युपायान्तरस्येति। प्रामाणिकत्वाभावेऽपि प्रकारान्तरेण तत्सिद्धिर्भविष्यतीति। एवं तत्सिद्धावुपायान्तरमेवोत्तरत्वेनोपन्यसनीयं न तु प्रमाणेन विना तत्सिद्धिरित्यर्थः॥ दत्तोत्तरत्वादिति। स्वप्रकाशत्वमपि स्वेनैव प्रकाशो वा प्रमाणेन विना प्रकाशो वा। नाद्यः कर्तृत्वकर्मत्वयोरेकत्र विरोधेनानभ्युपगमात्। अन्यथा शशविषाणस्यापि स्वेनैव प्रकाशः स्यात्। न द्वितीयः। प्रमाणाभावे सत्त्वं न स्यादित्यस्य प्रमाणेन वाना प्रकाश इत्यस्यानुत्तरत्वात्। सिद्ध्युपायान्तरस्यानुपन्यस्तत्वादित्युत्तरस्य दत्तप्रायत्वादित्यर्थः। मिथ्यात्वानुमानस्य पुनरप्यनुमानान्तरविरोधमाह॥ अर्थक्रियेति। विमतं सत्यमर्थक्रियाकारित्वादात्मवदित्यर्थः॥ स्वाप्नरम्भासम्भोगादाविति। स्वाप्नकामिनीसम्भोगादावित्यर्थः। "कदली कामिनी रम्भे"त्यभिधानात्। आदिपदेन स्वाप्नमन्त्रग्रहणम्। तत्रापि चरमधातूत्सर्गाभीष्टसिद्धिरूपार्थक्रियाकारित्वे सत्यपि सत्यत्वाभावादिति भावः।

 पक्षसमत्वादिति। वासनामयस्यापि स्वाप्नकामिनीसम्भोगादेरप्यर्थक्रियाकारित्वेन सत्यत्वसाधनादित्यर्थः। तथाऽपि कुतो न व्यभिचार इत्यत आह ॥ न हीति। पक्षसदृशे सन्दिग्धसाध्यवत्त्वेन पक्षतुल्ये निश्चितसाध्याभाववत्त्वाभावेन विपक्षत्वाभावादिति भावः। स्थलान्तरे व्यभिचारमाशङ्कते ॥ रज्जुभुजङ्गादाविति। भुजाभ्यां गच्छतीति भुजङ्गः। भुजङ्गः सर्पदासयोरित्यभिधानात्। रज्जवारोपितभुजङ्ग इत्यर्थः। आदिपदेन शुक्तिरजतादिकं च ग्राह्यम्। तत्र भयकम्पादिरूपार्थक्रियाकारित्वेऽपि सत्यत्वाभावादिति भावः। तज्ज्ञानस्यैवेति। रज्जुसर्पादिज्ञानस्यैवेत्यर्थः। सत्यसर्पस्थलेऽपि सत्यपि सर्पे तदज्ञाने भयाद्यजननाज्ज्ञानस्यैवार्थक्रियाकारित्वं दृष्टम्। तथेहापि ज्ञानस्यैवार्थक्रियाकारित्वं तर्हि ज्ञान एव व्यभिचार इति न वाच्यम्। एतावन्तं कालं सर्पभ्रम आसीदित्यनुभवबलेन ज्ञानस्वरूपस्य सत्यत्वेन साध्यस्यापि सत्त्वान्न व्यभिचार इति भावः। यथोक्तम्।  
    
  सर्पभ्रमादावपि हि ज्ञानमस्त्येव तादृशम्।  
  तदेवार्थक्रियाकारि तत्सदेवार्थकारकमिति।

  श्री उमर्जीतर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ दत्तोत्तरत्वादिति। स्वकर्मकप्रकाशरूपत्वस्यात्मन्यपि तत्त्वाभावादित्यत्रेति शेषः॥ अर्थक्रियाकारित्वाच्चेति। सप्रकारकज्ञानाबाध्यार्थक्रियाकारित्वादित्यर्थः। तेन सत्यार्थक्रियाग्रहणे परं प्रति पक्षे सपक्षे चासिद्धिः। असत्यार्थक्रियाग्रहणे ऐन्द्रजालिकादौ व्यभिचार इति शङ्कानवकाशः॥ स्वाप्नरम्भासम्भोगादाविति। आदिपदेन घटोत्कचादिभिः शक्तिविशेषात्सृष्टमर्थक्रियाकारिगजादिकं ग्राह्यम्॥ रज्जुभुजङ्गादाविति। अत्रादिपदेन सवितृसुषिरादिकं ग्राह्यम्॥ तज्ज्ञानस्यैवेति। सत्यप्यर्थे तदज्ञानेन भयाद्यभावादिति भावः।

 %वादावली--ननु ज्ञानमात्रमेव भयकम्पादिजनकमर्थविशेषितं वा। आद्ये सकलज्ञानानां भयकम्पादिजनकत्वाप्रसङ्गः। द्वितीये सर्पस्यापि तज्जनकत्वमायातमिति चेन्न। सर्पतया ज्ञातरज्जोरेव विशेषणत्वेन व्यभिचाराभावात्। सर्पाजन्यत्वाच्च। आत्मन्यर्थक्रियाकारित्वं नास्तीति चेन्न। तस्य निखिलप्रपञ्चकारणत्वेन श्रुतिशतसमधिगतत्वात्। सोऽपि पक्षनिक्षिप्तश्चेन्महायानिकपक्षपातः स्यात्। तदतिरिक्तात्माभ्युपगमान्नैवमिति चेन्न। तदतिरिक्तस्याप्येतद्विशेषणवत्तया पक्षनिक्षेपात्।%

  श्री राघवेन्द्रयतिकृता वादावली भावदीपिका  
  -----------------------------

 राo---ननु सर्पादिज्ञानस्य भयादिजनकत्वेऽप्यर्थानवच्छिन्नस्य केवलज्ञानस्य वा तज्जनकत्वमुतार्थावच्छिन्नस्य विशिष्टस्य वा। आद्यस्यातिप्रसङ्गदुष्टतया द्वितीयेऽङ्गीकार्ये आगतमसतोऽप्यर्थक्रियाकारित्वमिति भावेन शङ्कते॥ नन्विति॥ ज्ञानमात्रमिति। न त्वर्थविशेषितमित्यर्थः॥ सकलेति। घटादिज्ञानानामपीत्यर्थः॥ सर्पस्यापीति। विशेषणानन्वयिनो विशिष्टान्वयायोगादिति भावः। अर्थावच्छिन्नं ज्ञानं भयादिजनकमेवमपि न सर्पस्यार्थक्रियाकारितेति भावेन परिहरति॥ नेति। रज्जोरेवाधिष्ठानभूताया इति शेषः। सर्पज्ञानं प्रति तस्या एव विषयत्वेन विषयस्यैव व्यावर्तकत्वात्तस्य च सत्यत्वेन न काचिदनुपपत्तिरित्यर्थः। इदं चार्थावच्छिन्नं ज्ञानं हेतुरित्यभ्युपेत्योक्तम्। वस्तुतस्त्वर्थानवच्छिन्नं सर्पादिज्ञानमेव भयादिहेतुः। न चासर्पज्ञानस्यापि हेतुताप्रसङ्गः। विषयावच्छेदमन्तरेण धर्मान्तरेणासर्पज्ञानाव्यावृत्तेः। तथा हि। सर्पज्ञानमसर्पज्ञानव्यावर्तकधर्मेपेतं ततो व्यावृत्तत्वात्सम्मतवदित्यनुमानात्तत्सिद्धिः। न च विषयेणार्थान्तरता। तस्यातद्धर्मत्वात्। नापि विषयसम्बन्धेन। ज्ञानज्ञेययोः संयोगादेरभावात्। स्वरूपप्रत्यासत्तेश्च ज्ञानस्वरूपानतिरिक्तत्वेन तद्व्यावर्तकत्वायोगात्। किञ्च सत्यसर्पज्ञानं विषयोपाधिमनपेक्ष्यासर्पज्ञानाद्विलक्षणम्। तज्जनकविलक्षणजनकजन्यत्वात्। परोक्षज्ञानजनकविलक्षणजनकजन्यापरोक्षज्ञानवत्। न चासिद्धिः। असर्पज्ञानजनको यो सर्वेन्द्रियसंयोगस्तद्विलक्षण सर्पेन्द्रियसंयोगजन्यत्वात्सर्पज्ञानस्य। न च दृष्टान्तस्य साध्यवैकल्यम्। एकविषयकयोरपि परोक्षत्वापरोक्षत्वलक्षणवैलक्षण्यदर्शनेनापरोक्षत्वस्य विषयोपाधिकत्वाभावात्। न च विलक्षणजनकजन्यत्वं सर्पस्य विषयसम्बन्धरूपवैलक्षण्येनैवोपपन्नमिति तदतिरिक्तवैलण्यसाधनेऽप्रयोजकता। यवबीजविलक्षणकलमबीजजन्यत्वस्यापि कदाचिद्देवदत्तादिरूपसम्बन्धवैलक्षण्येनैवोपपत्त्या कलमबीजजन्याङ्कुरस्य यवबीजजन्यत्वात्स्वतो वैलक्षण्यरूपकलमाङ्कुरत्वस्य कदाचिदभावप्रसङ्गादिति। एवञ्चानेनानुमानेन सत्यसर्पज्ञानस्य स्वतो वैलक्षण्ये सिद्धे तन्न्यायेनासत्यसर्पज्ञानस्यापि स्वतो वैलक्षण्यसिद्धेर्ज्ञानस्यैव भयादिजनकत्वं नार्थस्य न वाऽतिप्रसङ्ग इति। उक्तं च मिथ्यात्वानुमानखण्डनटीकायाम्। तत्रापि तज्ज्ञानस्यैव साधकत्वात्। ज्ञेयभेदानवच्छिन्नस्य ज्ञानमात्रस्याति प्रसङ्गित्वात्तदवच्छिन्नस्य सिद्ध्यङ्गतायां तस्याप्यङ्गत्वमिति चेन्न। दोषवशात्सत्यतद्विषयज्ञानसदृशज्ञानस्याङ्गताऽङ्गी कारादित्यादिनाऽनवच्छिन्नस्य ज्ञानस्य हेतुत्वम्। एतेन मिथ्यात्वज्ञानं प्रति व्यावृत्तिधीहेतुत्वरूपव्यावर्तकत्वमस्तीत्यसतोऽपि हेतुतेति निरस्तम्। विषयमनपेक्ष्य ज्ञान एव व्यावर्तकधर्मोक्तेः। न च तर्हि तेनैवासाधारणधर्मेण व्यवहारः स्यान्न तु सर्पज्ञानं घटज्ञानमित्यर्थस्य व्यावर्तकतया व्यवहारः इति वाच्यम्। व्यवहारदशायामनुभवसिद्धसत्ताऽपि तस्य ज्ञानगतविशेषस्य क्षीरमाधुर्यादिवद्विशिष्याख्यातुमशक्त्या क्षीरपदवत्तदुपलक्षकं सर्पादिपदमेवानुप्रयुक्तमित्यास्तां विस्तरः। नन्वर्थक्रियाकारित्वादित्यत्र न विशिष्टात्मा दृष्टन्तस्तस्य सत्यत्वाभावेन पक्षनिक्षेपात्। न शुद्धात्मा तस्य सत्यत्वेऽप्युदासीनस्य नार्थक्रियाकारित्वम्। तथा च साधनविकलो दृष्टन्त इति शङ्कते॥ आत्मनीति। अत्रापि पूर्वानुमान इवासाधारणस्य दूषणत्वाभावपक्षेऽसद्दृष्टान्तेन व्यतिरेकित्वोपपत्तेरिति वक्तुं शक्यम्। तथाऽपि वस्तुस्थितिमनुरुध्य गूढाभिप्रायेण परिहारमाह॥ नेति। ऐन्द्रजालिकसृष्टिवन्मायिकं किन्न स्यादित्यत उक्तं श्रुतिशतेति। यतो वा इमानि भूतानि जायन्ते, द्यावाभूमी जनयन्देव एकः, सत्यः, सोऽस्य महिमा, सत्यकर्मा महात्मा, याथातथ्यतोऽर्थान्व्यदधाच्छाश्वतीभ्यः समाभ्य इत्यादिभिर्जगत्कारणत्वावगमादित्यर्थः।  अन्यथा श्रुतेरप्रामाण्यापत्तेरिति भावः॥ सोऽपीति। जगत्कारणत्वेन श्रूयमाणोऽपीत्यर्थः। स्वाशयमुद्धाटयति॥ महायानिकेति। जगत्कारणत्वेन श्रूयमाणस्याप्यात्मनो मिथ्यात्वे आत्ममिथ्यात्ववादिषु बौद्धेषु पक्षपातः कृतः स्यात्। बौद्धमतप्रवेशापत्तिरिति यावत्। ननु विशिष्टात्मान्यस्य शुद्धस्यात्मनो मयाऽङ्गीकारान्न बौद्धपक्षपातः स्यादित्याशङ्कते॥ तदिति॥ एतद्विशेषणेति। विशिष्टात्मातिरिक्तत्वरूपविशेषणविशिष्टस्य मिथ्यात्वेन पूर्वदोषानिस्तार इति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ ज्ञानमात्रमेवेति। सर्पादिरूपज्ञेयविशेषानवच्छिन्नमेवेत्यर्थः॥ अर्थेति। अर्यत इति व्युत्पत्त्याऽर्थशब्दो ज्ञेयवाची। सर्पादिरूपज्ञेयविशेषावच्छिन्नमित्यर्थः। सकलज्ञानानां घटादिज्ञानानाम्। तज्जनकत्वं भयकम्पादिजनकत्वम्। विशिष्टस्य यद्भवति तद्विशेषणस्यापि भवतीति न्यायाल्लम्बकर्णमानयेत्यादिवदिति भावः॥ रज्जोरेवेति। न सर्पस्येत्यर्थः। विशेषणत्वे व्यावर्तकत्वे। अतिप्रसङ्गभञ्जकत्वेऽङ्गीकृते सतीत्यर्थः। अयम्भावः। अर्थक्रियाकारित्वहेतो रज्जुसर्पे न व्यभिचारः। तस्य भयकम्पादिजनकत्वाभावेन हेतोरेवाभावात्। ननु तर्हि भयकम्पादेरकारणकत्वप्रसङ्ग इति चेन्न। रज्जोरेव तत्कारणत्वात्। तर्हि सर्वरज्जूनामपि भयादिजनकत्वं स्यादिति चेन्न। सर्पतया ज्ञाताया एव रज्जोस्तज्जनकत्वाङ्गीकारात्। ज्ञातं लिङ्गं करणमितिवदिति सर्पज्ञानस्यैव भयकम्पादिजनकत्वादित्युक्तमपि समाधानमङ्गीकुर्म इत्याशयेनाह॥ सर्पाजन्यत्वाच्चेति। अयम्भावः। अर्थक्रियाकारित्वहेतोर्न रज्जुसर्पे व्यभिचारः। तत्र तज्ज्ञानस्यैवार्थक्रियाकारित्वेन भयकम्पादेः सर्पाजन्यत्वेन तत्र हेतोरेवाभावात्। न चार्थाविशेषितज्ञानस्य भयकम्पादिजनकत्वे सकलज्ञानानामपि तज्जनकत्वप्रसङ्गादर्थ विशेषितस्यैव तज्जनकत्वे वाच्ये विशिष्टस्य यद्भवति तद्विशेषणस्यापि तद्भवतीति न्यायेन सर्पस्यापि तज्जनकत्वं प्राप्तमिति पुनस्तत्रैव व्चभिचार इति वाच्यम्। अस्य न्यायस्य चित्रगुमानय कुरूणां क्षेत्रं कर्षति, गुरुणां टीकां लिखति, काशीनिवासी समागत इत्यादौ व्यभिचारित्वेन दुष्टत्वादिति। दृष्टान्ते साधनवैकल्यमाशङ्कते॥ आत्मनीति। तस्यात्मनः॥ निखिलेति। सकलजगज्जननादिरूपार्थक्रियाकारणत्वेनेत्यर्थः॥ श्रुतिशतेति। शतशब्दो बहुवचनः। स इदं सर्वमसृजत, यतो वा इमानि भूतानि जायन्ते, अक्षरात्सम्भवतीह विश्वमित्यादिबहुश्रुतिसमधिगतत्वादित्यर्थः। तथा च न साधनवैकल्यमिति भावः॥ सोऽपीति। सकलजगज्जननरूपार्थक्रियकारित्वेन श्रुतिशत समधिगतोऽप्यात्माऽस्माभिर्मिथ्यात्वानुमाने वियदादिविश्वमिव पक्षे निक्षिप्तस्तथा च तस्य सत्यत्वाभावेन साध्यवैकल्यापत्त्या न तस्य भवदनुमाने दृष्टान्तत्वं युक्तमित्यर्थः। चेदित्यन्तरं तर्हीति शेषः। महायानिको बौद्धः। बौद्धविशेषेण शून्यवादिना हि शून्यमेव तत्त्वमित्यङ्गीकृत्यात्मादेः सर्वस्य मिथ्यात्वमङ्गीकृतम्। त्वयाऽपि तथाऽङ्गीकारे शून्यवादिसकाशाद्वैलक्षण्यं मायावादिनस्तव न स्यादिति भावः। शून्यवादिपक्षपाताभावेन तद्वैलक्षण्यं ममास्तीत्याशङ्कते॥ तदतिरिक्तात्मेति। श्रुतिशताम्नातजगत्कारणत्वविशिष्टसगुणब्रह्मव्यतिरिक्तस्यात्मनो निर्गणस्य ब्रह्मणोऽङ्गीकारात्। शून्यवादिना चेत्थमनङ्गीकारान्नैव शून्यवादिपक्षपातेन मम तत्साम्यमित्यर्थः॥ तदतिरिक्तस्यापीति। निखिलजगत्कारणत्वादि विशिष्टसगुणब्रह्मव्यतिरिक्तं यन्निर्गुणं तदपि जगज्जन्मादिकारणत्वरूपविशेषणविशिष्टमेव। यत्तदद्रेश्यमग्राह्यमित्याद्युक्त्वाऽक्षरात्सम्भवतीहमिति श्रुत्याऽक्षरस्य जगज्जन्मादिकारणत्वाभिधानात्। अक्षरशब्दवाच्यस्य त्वन्मते निर्गणत्वात्तथा च तस्यापि पक्षनिक्षिप्तत्वेन मिथ्यात्वप्राप्त्या शून्यवादिपक्षपात एव तवेति न तद्वैलक्षण्यं तवेत्यर्थः। इतोऽपि सगुणनिर्गुणभेदेन ब्रह्मद्वैविध्यमङ्गीकृत्य शून्यवादिवैलक्षण्यमभिलषता त्वयाऽकामेनापि सकलप्रपञ्चजन्मादिकारणत्वरूपार्थक्रियाकारित्वं निर्गुणस्य ब्रह्मणोऽङ्गीकर्तव्यमेवेत्याह॥ किञ्चेति। विशिष्टस्यात्मनः सगुणब्रह्मणः॥ अर्थक्रियेति। तत्कारणत्वेनेत्यर्थः॥ आत्मांशस्येति। विशिष्टस्यात्मनोंऽशस्य तदन्तर्गतस्य निर्गुणरूपविशेष्यांशस्येत्यर्थः। साऽर्थक्रिया। तत्कारित्वमिति यावत्। कथं न स्यादिति। दण्ड्यानयने देवदत्तानयनस्याप्यनुभवसिद्धत्वादित्यर्थः। तथा च शून्यवादिवैलण्यायार्थ क्रियाकारिणोऽप्यात्मनः सत्यत्वेऽङ्गीकार्ये साध्यवैकल्याभावेन युक्तं तस्य दृष्टान्तत्वमिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ द्वितीय इति। विशिष्टस्य ज्ञातत्वे विशेषणस्य ज्ञातत्ववद्विशिष्टत्वस्य हेतुत्वे विशेषणस्यापि हेतुत्वं प्राप्तमित्यर्थः। अर्थावच्छिन्नं ज्ञानं भयादिजनकमित्यन्त्यपक्षाङ्गीकारेऽकपि न सर्पस्य भयादिजनकत्वप्रसङ्ग इति भावेन परिहरति॥ नेति॥ रज्जरेवेति। अधिष्ठानभूताया इति शेषः। सर्पज्ञानं प्रति तस्या एव विषयत्वेन विषयावच्छिन्नस्यैवार्थक्रियाकारित्वाद्व्यभिचाराभाव इत्यर्थः। किञ्च सर्पावच्छिन्नज्ञानस्य हेतुत्वाङ्गीकारेऽपि न क्षतिः। घटावच्छिन्नस्य घटप्रागभावस्य घटं प्रति हेतुत्वेऽपि घटस्य तदभाववत्सर्पावच्छिन्नस्य हेतुत्वेऽपि सर्पस्य भयाद्यहेतुत्वात्। कुरूणां क्षेत्रे वसतीत्यत्र कुरूणामिव तटस्थेन भयाद्यहेतुत्वोपपत्तेरित्याह॥ सर्पाजन्यत्वाच्चेति। भयकम्पादेरिति शेषः। ज्ञानमात्रमेव भयकम्पादिजनकमित्याद्यपक्षाङ्गीकारेऽपि न दोष इत्याशयेनाह॥ सर्पाजन्यत्वाच्चेति। भयकम्पादेर्ज्ञानमात्रजन्यत्वेनावच्छेदकीभूत सर्पाजन्यत्वान्नार्थक्रियाकारित्वस्य तत्र व्यभिचार इत्यर्थः।

 ननु कथं ज्ञानमात्रं भयादिजनकमतिप्रसङ्गदिति चेन्न। विषयावच्छेदकमनपेक्ष्य स्वत एव सर्पज्ञानस्य सर्पज्ञानाद्व्यावृत्तेः। तथा हि। ज्ञानस्य स्वकारणादुत्पत्तौ स्वकार्यकरणे च विषयो नापेक्षितः। अभावस्य प्रतियोगित्वमुपलक्षणम्। अतीतादिज्ञाने तथा दर्शनात्। न हि तत्रार्थोऽस्ति। उपलक्षणेनान्यो व्यावर्तक उपस्थाप्यः। काकेन संस्थानविशेष इवेति स्वतो विशेषसिद्धिः। एवञ्च यथा प्रतियोगिज्ञानमनन्तर्भाव्यैव घटस्याभावोऽभावान्तराद्विलक्षणस्तथा सर्पज्ञानमपि विषयमनन्तर्भाव्यैवासर्पज्ञानाद्विलक्षणम्। तस्माद्रज्जौ सर्पज्ञानस्य भ्रमत्वेनाधिकजन्यत्वेऽपि सर्पज्ञानत्वेन तद्धेतुजन्यत्वात्स्वत एव सर्पज्ञानाद्वैलक्षण्यमिति नोक्तातिप्रसङ्ग इति सङ्क्षेपः। दृष्टान्ते साधनवैकल्यं शङ्कते॥ आत्मनीति। यद्यपि पूर्वानुमानवदत्राप्य साधारणदूषणत्वाभावपक्षेऽसद्दृष्टान्तेन व्यतिरेकित्वोपपत्तेरिति सुवचं तथाऽपि वस्तुस्थितिमनुरुध्यैव परिहारान्तरमाह॥ नेति। ऐन्द्रजालिकसृष्टिवन्मायिकं किन्न स्यादित्यत उक्तं श्रुतिशतेति। स हि सर्वस्य कर्तेत्यादिश्रुतिशतेत्यर्थः। ननु श्रुत्युक्तः कर्ता मायाशब्दित ईश्वरः। न च तस्यैव दृष्टान्तत्वम्। विमतिविषयत्वेन तस्य पक्षत्वादित्याशह्क्य निराकरोति॥ सोऽपीति। श्रुतोऽपीत्यर्थः॥ महायानिकेति। जगत्कारणत्वेन श्रुयमाणस्याप्यात्मनो मिथ्यात्वे आत्ममिथ्यात्ववादिषु बौद्धेषु पक्षपातः स्यात्। बौद्धमतप्रवेशापत्तिरिति यावत्। ननु विशिष्टात्मन्यस्य शुद्धात्मनो मयाङ्गीकारान्न बौद्धपक्षपात इति शङ्कते॥ तदिति॥ एतद्विशेषमवत्तयेति। विशिष्टात्मातिरिक्तत्वरूपविशेषणविशिष्टतयेत्यर्थः॥ पक्षनिक्षेपादिति। तथा च बौद्धमतप्रवेशापत्तिर्दुर्वारेति भावः।

 %वादावली--किञ्च विशिष्टस्याप्यात्मनोऽर्थक्रियाभ्युपगमादात्मांशस्य सा कथं न स्यात्। व्यावहारिकत्वं च विश्वसत्यतायां प्रमाणम्। अभिज्ञाऽभिवदनादीनामपि शुक्तिमात्रविषयत्वात् ॥ छ ॥ मिथ्यात्वानुमानस्यानुमानविरोधः॥ छ ॥%

  श्री राघवेन्द्रयतिकृता वादावली भावदीपिका  
  ----------------------------  
 श्रीo---ननु सविशषणे हीति न्यायेनातिरिक्तत्वरूपविशेषणमात्रमेव मिथ्या न तु विशेष्यमपि तत्सत्त्वबोधकानेकागमविरोधात्। तथा च न दोष इत्यनुशयेनाह॥ किञ्चिति॥ आत्मांशस्येति। विशिष्टान्वयिनो विशेष्यान्वयस्य नियतत्वात्॥ स्वर्गी ध्वस्तो, लोहितोष्णीषा, ऋत्विजः प्रचरन्ति, न जीर्णमलवद्वासाः स्नातकः स्यादित्यादौ विशेष्यान्वयेन न विशिष्टान्वयोऽपि तु विशेषणमात्रान्वयित्वमेवेति ध्येयम्। ननु विष्णवे शिपिविष्टाय शक्ष्यते चरुमित्यादौ देवतात्वं यथा विशिष्टनिष्ठं न तु विशेष्यगतं तद्वदिहापि विशिष्ट एवार्थक्रियाकारितेति चेत्तद्वदेव विशेषणेऽप्यर्थक्रियाकारिता न स्यात्। विशेष्यविशेषणोभयानन्वयिनो विशिष्टान्वयायोगेन जगत्कारणत्वश्रुतयो निरालम्बनाः प्रसज्येरन्। मिथ्यात्वमपि विशिष्ट एव न तु विशेषण इत्यपि सुवचत्वाच्च। वस्तुतस्तु परेणापि शुद्धात्मनोऽज्ञानसुखादिसाधकत्वस्याङ्गीकृतत्वेन न साधनवैकल्यमिति बोध्यम्। अन्यथा साक्षी चेता केवलो निर्गुणश्च तेभ्यो विलक्षणः साक्षी चिन्मात्रस्तुरीयं तत्सर्वदृक् सदेत्यादिश्रुतिविरोधात्। अत्र चिन्मात्रस्य साक्षिपदेन दृक्पदेन साधनतोक्तेः। उक्तं चानुव्याख्याने।

  "साधकत्वं सतस्तेन साक्षिणा सिद्धिमिच्छता।  
   स्वीकृतं ह्यविशेषस्य साध्यासाधकता पुनरि"ति।

 न चार्थक्रियाकारित्वेऽपि सत्त्वेन भाव्यमित्यत्र नियामकाभावादप्रयोजकत्वम्। ब्रह्मण्यर्थक्रियाकारित्वरूपहेतुं प्रति सत्यत्वस्यैव प्रयोजकत्वेन क्लृप्तत्वादसति च सत्यत्वाभावेनार्थक्रियानुपलम्भाच्च। एवञ्च प्रयोजकं विना प्रयोज्यं स्यादिति शङ्कायाः स्वव्याहतत्वेनानुदयात्। उक्तं च व्याघातावधिराशङ्केति। न चात्मत्वमुपाधिः। प्राग्वदेवोक्तहेतुनाऽबाध्यत्वादिरूपस्यात्मत्वस्य पक्षे साधनसम्भवेन साधनव्यापकत्वात्। अन्यथा ब्रह्मणोऽप्यात्मत्वाभावप्रसङ्गादिति साध्याव्यापकत्वाच्चेति ध्येयम्।

  किञ्च विमतं सत्यं व्यावहारिकत्वादात्मवदित्यनुमानान्तराच्च सत्यत्वसिद्धिरित्यभिप्रेत्याह॥ व्यावहारिकत्वं चेति। साध्यं प्राग्वद्व्याख्येयम्। ननु व्यावहारिकत्वं नाम व्यवहारविषयत्वं तत्र व्यवहारशब्देनाभिज्ञोच्यते उताभिलपनमथ प्रवृत्तिः। सर्वथाऽपि शुक्तिरूप्यादौ व्यभिचार इत्यत आह ॥ अभिज्ञेति। यत्सन्निकृष्टकरणेन यज्ज्ञानमुत्पद्यते स तस्य विषय इत्यनित्यज्ञाने व्यवस्था। तथा चेह शुक्तिसन्निकृष्टेन चेन्द्रियेण दोषवशाच्छुक्तिरेव रूप्यतया प्रतीयत इत्यभिज्ञा तावत्तद्विषयैव। तज्जन्यव्यवहारश्च तद्विषयविषये भवितुमर्हतीति सोऽपि तस्यामेव। प्रवृत्तिश्च तद्विषयेत्यत्र न कस्यापि विवाद इति भावः। ब्रह्म वृत्तिव्याप्यमिति मते तस्याप्यभिज्ञाविषयत्वान्न साधनशून्यं निदर्शनम्। असद्वा व्यतिरेकिदृष्टान्तः असाधारण्यस्यागृह्यमाणविशेषदशायामेव दोषत्वादिह चासतो व्यावहारिकत्वादर्शनेन सत्यत्वाभावे व्यावहारिकत्वमेव न स्यादिति हेतूच्छित्तिरूपस्य विपक्षे बाधकतर्कस्य विशेषस्य दर्शनात्। एवेनोपाध्यप्रयोजकत्वादिशङ्कानवकाशा वेदितव्येति सुस्थो मिथ्यात्वहेतूनामनुमानबाध इति ॥ छ ॥

  श्रीनिवासतीर्थ विरचितः वादावलीप्रकाशः  
  -------------------------- 

 श्रीo--- विश्वसत्यत्वेऽनुमानान्तरं चाह॥ व्यावहारिकत्वं चेति। अभिज्ञाऽभिवदनहानोपादानादिव्यवहारविषयत्वं च विश्वसत्यतायां प्रमाणमित्यर्थः। तथा च विश्वं सत्यं व्यावहारिकत्वाद्ब्रह्मवद्व्यतिरेकेण शशविषाणवदित्यनुमानं द्रष्टव्यम्। नन्वेवं सति शुक्तिरजते व्यभिचारः स्यात्। मिथ्याभूतस्यापि रजतस्येदं रजतमित्याद्यभिज्ञाऽभिवदनहानोपादानादिव्यवहारविषयत्वादित्याशङ्क्य तत्र हेतोरेवाभावान्न व्यभिचार इत्याह॥ अभिज्ञेत्यादिना। अभिज्ञाऽनुभवः। अभिवदनमभिलपनम्। आदिपदेन हानोपादानादिग्रहणम्। तता चाभिज्ञाऽभिवदनादीनांव्यवहाराणामपीत्यर्थः। बाध्यत्वसमुच्चयार्थोऽपिशब्दः। यथाऽन्यथा विज्ञातस्य सम्यग्विज्ञानविषयत्वरूपबाध्यत्वं शुक्तिकाशकलमात्रविषयमेवमभिज्ञादिव्यवहाराणामपि शुक्तिकामात्रविषयकतया रजतविषयकत्वाभावेन तत्र हेतोरेवैभावाच्छुक्तेश्च सत्यत्वान्न व्यभिचार इति भावः ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---ननु विशिष्टस्य मिथ्यात्वेऽपि विशेष्यं ब्रह्म सत्यमेव। तत्सत्यमिति श्रुतेः। न चैवं विशिष्टस्य मिथ्यात्वोक्तिविरोधस्तुदुक्तेः सविशेषणे हीति न्यायेन विशेषणमिथ्यात्वेनाप्युपपत्तेः। एवञ्च नोक्तदोष इत्यरुचेराह॥ किञ्चेति॥ आत्मांशस्येति। विशेष्यांशस्येत्यर्थः॥ कथं न स्यादिति॥ विशिष्टान्वयिनो विशेष्यान्वयनियमादिति भावः। न च स्वर्गी ध्वस्य इत्यादौ विशिष्टान्वयिनो विशेष्यानन्वयाद्व्यभिचारः। सविशेषणे हीति न्यायेन विशेषणमात्रान्वयित्वाङ्गीकारेऽपि तत्र विशिष्टान्वयानङ्गीकारात्॥ व्यावहारिकत्वं चेति। व्यवहारविषयत्वमित्यर्थः। तत आगत इति सूत्रे आगतग्रहणस्योपलक्षणत्वात्। तदुक्तम्। शेषानन्तेन तत आगत इत्यादेर्लाक्षणिकत्वादिति। ननु शुक्तितरजतादेरभिज्ञादिव्यवहारसत्त्वाद्व्यभिचार इत्यत आह॥ अभिज्ञेति। अभिवदनमभिलापः। आदिपदेन प्रवृत्तिग्रहणम्॥ शुक्तिकामात्रेति। तथा च न व्यभिचार इति भावः॥ छ ॥ मिथ्यात्वानुमानस्यानुमानविरोधः॥ छ ॥

 %वादावली--दोषगम्यत्वमुपाधिश्च। न च दृश्यत्वादिना प्रपञ्चेऽपि तत्साध्यम्। मिथ्यात्वसाधन इवात्रापि दोषप्रसक्तेः॥ छ ॥ मिथ्यात्वानुमानस्य सोपाधिकत्वसमर्थनम् ॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo---एवं मिथ्यात्वहेतूनां प्रत्यक्षागमानुमानैर्बाधितविषयत्वमभिधायाधुनोपाधिं चाह॥ दोषेति। चशब्दो दूषणसमुच्चयार्थः। दोषेण गम्यत्वं दोषगम्यत्वं दोषजन्यज्ञानविषयत्वमित्यर्थः। मिथ्यात्वेन सम्मते शुक्तिरूप्यादौ तस्य सत्त्वेन साध्यव्यापकत्वात् साधनवति पक्षे क्लृप्तातिदूरस्थत्वातिसामीप्यसौक्ष्म्यसमानद्रव्यभिघातादिदोषाणामभावस्य निश्चितत्वेन दोषगम्यत्वस्याभावात्साधनाव्यापकत्वमिति भावः। ननु दोषगम्यत्वं नोपाधिः साधनव्यापकत्वात्। विमतं दोषगम्यं दृश्यत्वाज्जडत्वात्परिच्छिन्नत्वाद्वा शुक्तिरूप्यवदिति तस्य पक्ष एव साधनसम्भवादित्याशङ्क्य निषेधति॥ न चेति। यथा शुक्तिरजते तथा प्रपञ्चेऽपीत्यपेरर्थः। तत् दोषगम्यत्वमित्यर्थः। कुतो न साध्यमित्यतो हेतुमाह॥ मिथ्यात्वेति। अत्रापि दोषगम्यत्वसाधनेऽपीत्यर्थः। अयमाशयः। यथा मिथ्यात्वे दृस्यत्वादिना साध्ये दोषगम्यत्वमुपाधिरेवं दोषगम्यत्वे साध्ये मिथ्यात्वमुपाधिः स्यात्। न चोभ्यं युगपत्साध्यम्। तथाऽप्यन्यतरस्योपाधित्वानिस्तारात्। किञ्च यथा स श्यामो मित्रातनयत्वादित्यत्र शाकपाकजत्वमुपाधिः शाकपाकजत्वसाधने श्यामत्वमुपाधिरुभयसाधने त्वर्थान्तरमित्युच्यते। एवं दोषगम्यत्व मिथ्यात्वयोर्द्वयोरपि युगपत्साधनेऽर्थान्तरत्वं दूषणं बोध्यम्। मिथ्यात्व एव विप्रतिपत्तेरिति।

 ननु तर्हि शाकपाकजत्ववदेवायं साधनाव्यापकत्वसन्देहात्सन्दिग्धोपाधिरेव स्यान्न निश्चितोपाधिरिति चेत्। सत्यम्। तथाऽपि पक्षे स्वाव्यावृत्तिसन्देहेन साध्यसन्देहाधायकत्वेन सन्दिग्धोपाधेरपि दूषकत्वात्। न चानुमानमात्रोच्छेदकतया साध्यसन्देहस्यानुमित्यप्रतिबन्धकत्वेनादोषत्वमिति वाच्यम्। स्वरसवाहिनः साध्यसन्देहस्यानुमित्यप्रतिबन्धकत्वेऽप्युपाध्यादिशङ्काहितस्य बाधसन्देहोत्थापकतया वा सन्दिग्धानैकान्तिकोत्थापकतया वा तत्प्रतिबन्धकत्वेन स्वीकारात्। उक्तं च तत्त्वनिर्णयटीकायाम्। अन्यतरप्रामाण्येऽपि व्याघातस्म्भवेन सन्दिग्धकालातीतत्वस्यानैकान्तिकत्वस्य वाऽऽपातादित्यप्रयोजकत्वशङ्काहितस्य तस्य दोषत्वम्। यद्वा यथा दृश्यत्वादिना मिथ्यात्वे साध्येऽसिद्धविरुद्धानैकान्तिकत्वकालात्ययापदिष्टत्वादयो दोषा अभिप्रेतास्तथा तेनैव हेतुना दोषगम्यत्वस्यापि पक्षे साधनेऽसिद्धत्वादयो दोषाः प्रादुष्युः। तथा च दृश्यत्वादीनां पक्षे दोषगम्यत्वसाधनासमर्थत्वेन पक्षे तदसिद्धौ साधनाव्यापकत्वनिश्चयात्साध्यव्यापकत्वस्य च शुक्तिरूप्यादौ निश्चितत्वेन तद्व्यावृत्त्या पक्षे साध्याभावं निश्चयितुं समर्थमिति भवत्युपाधिरिति। इदमुपलक्षणम्। विमतं प्रातिभासिकं दृश्यत्वाच्छुक्तिरूप्यवदित्यपि साधनसम्भवेनाभाससाम्यं च बोध्यम्॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo--- मिथ्यात्वानुमानस्योपाधित्वमप्याह॥ दोषगम्यत्वमिति। दोषसहकृतेन्द्रियगम्यत्वं तज्जन्यज्ञानविषयत्वमित्यर्थः। उपाधिश्चिते। मिथ्यात्वोपेते रजते साध्यव्यापकत्वाद्दृश्यत्वोपेते प्रपञ्चे तदभावेन साधनाव्यापकत्वाच्चेत्यर्थः। ननु साधनव्यापकोऽयमुपाधिः। न च प्रपञ्चस्य दोषगम्यत्वे विवाद इति वाच्यम्। प्रपञ्चो दोषगम्यो दृश्यत्वादेरित्येवं दृश्यत्वादिना प्रपञ्चेऽपि तत्साधनादित्याशङ्क्य परिहरति॥ न चेति। कुतो न चेदित्यत आह॥ मिथ्यात्वसाधन इवेति। यथा दृश्यत्वेन मिथ्यात्वे साध्ये दोषगम्यत्वमुपाधिरेवं दृश्यत्वेन दोषगम्यत्वे साध्येऽत्रापि मित्यात्वमुपाघधिरिति दोषप्रसक्तेः। तथा च परस्परोपाधिभावेनानुमानं दुष्टमिति भावः। यद्वा दृश्यत्वेन मिथ्यात्वे साध्ये यथा ब्रह्मणि व्यभिचाररूपो दोषो युक्त एवं दृश्यत्वेन दोषगम्यत्वे साध्येऽत्रापि ब्रह्मणि व्यभिचाररूपदोषप्रसक्तेरित्यर्थः। तथा च ब्रह्मणि दृश्यत्वे सत्यपि दोषगम्यत्वाभावेन व्यभिचारापत्त्या दृश्यत्वेन दोषगम्यत्वस्य प्रपञ्चे साधयितुमशक्यतया साधनाव्यापकत्वेन युक्तं तस्योपाधित्वमिति भावः ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---स्वपक्षे पक्षादिप्रविभागानन्तरमुपाधेः प्रतिपक्षोन्नायकतया दोषत्वात्प्रतिपक्षोन्नयने पुनरनुमानविरोध इत्यभिप्रेत्यानुमान विरोधोक्त्यनन्तरमुपाधिमाह॥ दोषगम्यत्वमिति। दोषप्रयुक्तभानत्वमित्यर्थः। अयं चोपाधिः। स श्यामोमित्रातनयत्वादित्यत्र शाकपाकजत्ववत्सन्दिग्धोपाधिः साधनाव्यापकतायाः सन्दिग्धत्वादिति बोध्यम्। ननु कथं सन्दिग्धोपाधेर्दोषत्वम्। तद्व्यतिरेकस्य सन्दिग्धत्वेन सन्देहापत्त्या प्रतिपक्षासम्भवादिति चेन्मैवम्। पाक्षिकसिद्ध्यादिनाऽपि प्रतिपक्षफलस्य सन्देहस्य सिद्धेः। न च सन्देहाङ्गत्वे समबलत्वाभावः। सन्देहानङ्गत्वस्यैव समबलशब्दार्थत्वेन प्रकृतेति समबलत्वोपपत्तेः। स्पष्टं चैतत्तर्कताण्डवे। तत्रैवानुसन्धेयः। ननु दृश्यत्वादिना दोषगम्यत्वस्य पक्षे साधनादुपाधिः साधनव्यापक इत्याशङ्क्य निराचष्टे॥ न चेति॥ अत्रापि दोषप्रसक्तेरिति। दोषगम्यत्वस्य साधने मिथ्यात्वाख्योपाधिप्रसक्तेरित्यर्थः। न च युगपदुभयं साध्यम्। अर्थान्तरत्वात्। यदाह गङ्गेशः। उभयसाधनेऽर्थान्तरता। एकमात्रे हि विवादो न तूभयत्रेति॥ छ ॥ मिथ्यात्वानुमानस्य सोपाधिकत्वसमर्थनम् ॥ छ ॥

  -------------\*\*\*\*\*\*\*\*---------------

    **वादावली  
  मिथ्यात्वानुमानस्य दृष्टन्ते साध्यवैकल्यनिरूपणम्  
  ----------------------------------**

 %वादावली--अनिर्वचनीयत्वाविद्यातत्कार्ययोरन्यतरत्वस्य मिथ्यात्वाभिप्राये निदर्शनस्य साध्यविकल्त्वं च। ननु कादाचित्कत्वहेतुना सकारणकत्वानुमाने कारणस्य सदसद्रूपत्वासम्भवादविद्याकार्यत्वमेव पर्यवस्यतीति चेन्न। केयं कादाचित्कता नाम। कदाचित्प्रतीतता वा कदाचिदुत्पन्नता वा। नाद्यः। व्याप्त्यभावात्। नोत्तरः। हेतोरसिद्धत्वात्। तस्मान्न त्रिविधोऽप्ययं प्रयोगो युक्तिपथमवतरतीति॥ छ ॥ मिथ्यात्वानुमानस्य दृष्टन्ते साध्यवैकल्यम् ॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo---एवं मिथ्यात्वहेतूनां सोपाधिकत्वमुक्त्वा दृष्टन्ते साध्यवैकल्यं चाह॥ अनिर्वचनीयत्वेति। निदर्शनस्य शुक्तिरूप्यस्यासत्त्वसद्विविक्तत्वादिरूपमिथ्यात्वे विवक्षिते तस्य शुक्तिरूप्यादौ सिद्धान्तेऽपि सत्त्वान्न साध्यहीनतेत्यत उक्तमनिर्वचनीयत्वेति। तथा चानिर्वचनीयत्वस्याविद्यात्कार्ययोरन्यतरत्वस्य वा मिथ्यात्वस्य विवक्षायां साध्यहीनतेत्यर्थः। तयोः सिद्धान्ते तत्राङ्गीकारादिति। ननु न दृष्टन्तः साध्यहीनस्तस्यानिर्वचनीयत्व साधकलक्षणप्रमाणयोर्मिथ्यात्वरूपसाध्यविकल्पखण्डनवेलायां खण्डितत्वेनानिर्वाच्यत्वरूपसाध्याभावेऽप्यविद्याकार्यत्वरूपमिथ्यात्वं सम्भवत्येव। तथा हि। विमतं शुक्तिरूप्यं सकारणकं कादाचित्कत्वाद्धटवदिति तस्य सकार्णकत्वे सिद्धे तच्च कारणं न सत्। तज्जन्यस्य रूप्यस्यापि सत्त्वापत्त्या बाधायोगात्। नाप्यसत्। तस्य कारणत्वासम्भवात्। नोभ्यं विरोधात्। ततोऽनिर्वचनीयमेव तत्कारणमेषितव्यम्। सैव चाविद्येति सामान्यपरिशेषाभ्यामविद्याकार्यत्वसिद्धेरिति भावेन शङ्कते॥ नन्विति॥ सकारणकत्वेति। कारणशब्दश्चोपादानपरः। शुक्तिरूप्यस्येति शेषः॥ सदसद्रूपत्वेति। सद्रूपत्वासद्रूपत्वयोः सदसद्रूपत्वस्य चेत्यर्थः। असम्भव-श्चोक्तरीत्या बोध्यः॥ व्याप्त्यभावादिति। आसंसारमज्ञानावृतस्य शुद्धस्य वेदान्तजन्यचरमसाक्षात्कारेण कदाचित्प्रतीतत्वे विद्यमानेऽपि सकारणकत्वाभावात्तुच्छस्यापि शब्दादिना कदाचित्प्रतीतिसम्भवेन च व्यभिचारादिति भावः ॥ असिद्धत्वादिति। मन्मतेतस्यासिद्धत्वात्। त्वन्मते च तस्य सद्विलक्षणत्वेन सत्तन्त्रस्य कादाचित्कसत्त्वस्याभावेन सकारणकत्वानुपपत्तेरिति भावः। न च सकारणकत्वेऽसद्वैलक्षण्यमेव तन्त्रम्। न तु कादाचित्कसत्त्वमिति वाच्यम्। गौरवेण तस्यातन्त्रत्वात्। ब्रह्मणोऽपिसकारणकत्वापत्तेश्चेति। अतः साध्यहीनत्वं दृष्टन्तस्य सुस्थमिति भावः। एवं दृश्यत्वादिहेतूनां दूषणान्यभिधायोपसंहरति॥ तस्मादिति। उक्तदूषणगणादित्यर्थः। त्रिविधो दृश्यत्वजडत्वपरिच्छिन्नत्वलक्षणः॥ युक्तिपथमिति। युक्तेर्निर्दोषानुमानस्य यः पन्था असिद्धत्वाद्याभावसशून्यत्वरूपस्तन्न प्राप्नोति। अनेकहेत्वाभासलक्षणलक्षितोऽयं न स्वसाध्यं साधयितुमलमिति॥ छ ॥

  श्रीनिवासतीर्थ विरचितः वादावलीप्रकाशः  
  -------------------------- 

 श्रीo---पूर्वमविद्यातत्कार्ययोरन्यतरत्वं वा मिथ्यात्वमिति विकल्पस्य केयमविद्या नामेत्यादिना लक्षणप्रमाणाभावेनाविद्यां निराकृत्य तस्मान्नाविद्या निरूपणगोचरतामाचरतीति कुतस्तत्कार्यं कुतस्तरां चाविद्यातत्कार्ययोरन्यतरत्वस्य साध्यता सिध्यता सिध्यतीति दूषणमुक्तम्। इदानीमेतादृशमिथ्यात्वसाधने साध्यवैकल्यरूपदोषान्तरं चाह॥ अनिर्वचनीयत्वाविद्येति॥ तत्कार्यत्वेति। अविद्योपादानकत्वरूपतत्कार्यत्वेत्यर्थः। अविद्याया मिथ्यात्वे तत्कार्येऽव्याप्त्यापत्तेः। अविद्याकार्यत्वस्य मिथ्यात्वेऽविद्यायाम व्याप्त्यापत्तेरननुगमपरिहारायान्यतरेत्युक्तम्। नन्वेतादृशमिथ्यात्वसाधने सत्यभूताविद्याशब्दप्रकृतिकार्यत्वस्य प्रपञ्चेऽस्माभिरङ्गीकारादर्थान्तरता स्यादतस्तत्परिहारायानिर्वचनीयेत्यविद्याविशेषणमुक्तम्॥ साध्यविकलत्वं चेति। शुक्तिरजतस्यात्यन्तासत्त्वेन निरुपादानकतयाऽविद्योपादानकत्वरूप तत्कार्यत्वाभावादित्यर्थः। ननु परिशेषेणानिर्वचनीयाविद्याकार्यत्वं प्रपञ्चे शुक्तिरजते च सिध्यति। तथा हि। प्रपञ्चः शुक्तिरजतं वा सकारणकं कादाचित्कत्वादङ्कुरादिवत्। व्यतिरेकेण ब्रह्मवदित्यनुमानेन प्रपञ्चशुक्तिरजतयोः सकारणकत्वे सिद्धे तत्कारणं सदसद्वा। नाद्यः। सत्यस्य ब्रह्मवत्क्रियावेशशून्यस्य कारणत्वायोगात्। न द्वितीयः। सकलसामर्थ्यविधुरस्य शशविषाणवत्कारणत्वानुपपत्तेरित्येवं परिशेषेण कारणत्वस्य सदसत्त्वयोर्निषेधे सदसद्विलक्षणनिर्वचनीयाविद्याकार्यत्वेन परिशेषेण सिद्ध्यतीति नोक्तदोष इति शङ्कते॥ नन्वित्यादिना॥ व्याप्त्यभावादिति। कदाचित्प्रतीयमाने ब्रह्माणि सकारणत्वाभावात्। तार्किकरीत्या संयुक्तसमवायादिरूपसन्निकर्षसद्भावदशायामेव कदाचित्प्रतीयमानघटत्वरूपत्वादिजातौ च नित्यतया सकारणकत्वाभावेन व्यभिचारादिति भावः॥ असिद्धत्वादिति। विश्वं सत्यं वशे विष्णोर्नित्यमेव प्रवाहतः। अनाद्यनन्तं जगदेतदीदृक् प्रवर्तत इत्यादि वाक्यैर्जगत्प्रवाहस्यानादित्वावगमेन कदाचिदुत्पन्नत्वाभावाद्धेतोरसिद्धिः स्यात्। तथा शुक्तिरजतस्याप्यत्यनतासत्त्वेन कदाचिदुत्पन्नत्वाभावाद्दृष्टन्ते हेतोरसिद्धिः स्यात्। साधनवैकल्यं स्यादिति यावदित्यर्तः॥ त्रिविधोऽपीति। दृश्यत्वजडत्वपरिच्छिन्नत्वरूपत्रिविधोऽप्यनुमानप्रयोग इत्यर्थः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---विमतं मिथ्येत्यत्र मिथ्यापदेनानिर्वचनीयत्वस्याविद्यातत्कार्ययोरन्यतरत्वस्य वा विवक्षायां दृष्टन्ते साध्यवैकल्यमित्याह॥ अनिर्वचनीयत्वेति। साध्यवैकल्यपरिहारं शङ्कते॥ नन्विति॥ सदसद्रूपत्वासम्भवादिति। कारणस्य सत्त्वेऽसत्त्वे वला शुक्तिरूप्यादेरपि तथात्वं स्यात्। कार्यस्य कारणस्वभावत्वात्। न चेष्टापत्तिः। ख्यातिबाधयोरनुपपत्तेरिति भावः। उपलक्षणं चैतत्। तस्य कारणस्य सादित्वासम्भवाच्च। अन्यथा तस्यापि कारणस्य कारणान्तरकल्पनाप्रसङ्गेनानवस्थाप्रसङ्गादित्यपि ग्राह्यम्। एवं सत्यनादित्वे सति सदसद्विलक्षणं यत्कारणं तदज्ञानमेव यदनादि स्वयं मिथ्या मिथ्योपादनं तदज्ञानमिति विवरणोक्तेः। ततश्च तज्जन्यत्वेऽविद्याकार्यत्वमेव पर्यवसन्नमित्याह॥ अविद्याकार्यमिति। अनिर्वचनीयं चेत्यपि ग्राह्यम्। अनिर्वचनीयाविद्याकार्यस्यानिर्वचनीयत्वावश्यम्भावात्। कार्यस्य कारणस्वभावत्वात्। एवञ्च पक्षद्वये न साधनवैकल्यमिति भावः॥ व्याप्त्यभावादिति। त्वद्रीत्या जीवब्रह्मण्येव मद्रीत्या परब्रह्मणि चानैकान्त्यादिति भावः॥ असिद्धत्वादिति। रूप्यमुत्पन्नमिति प्रतीत्यभावाद्रूप्यस्योत्पन्नत्वे सकर्तृकत्वापाताच्चेति भावः ॥ छ ॥

  इति मिथ्यात्वानुमानस्य दृष्टान्ते साध्यवैकल्यम् ॥ छ ॥

  -----------\*\*\*\*\*\*\*\*\*\*\*\*--------------

   ** वादावली  
   मिथ्यात्वहेतूनां प्रतिकूलतर्कपराहतिः  
   ------------------------**

 %वादावली--किञ्च यदि जगत् भ्रान्तिकल्पितं स्यात्तर्हि कल्प्यमानजगत्सदृशसत्याधिष्ठानप्रधानपूर्वकमङ्गीकार्यं प्रसज्येत। न च सत्यजगद्‌द्वयाङ्गीकारो युक्तः। पिण्याकयाचनार्थं गतस्य खारीतैलप्रदानप्रतिज्ञावदधिकापातात्। ततो नेदं जगद्भ्रान्तिकल्पितमिति तर्कपराहतं दृश्यत्वाद्यनुमानम्। किञ्च कल्पनाया आरोप्यसदृशाधिष्ठानप्रधानपूर्वकत्वं व्यापकम्। तच्चात्र नास्ति। सत्यजगद्द्वयाङ्गीकारादस्यैव जगतः सत्यत्वाह्गीकारस्य लघुत्त्वात्। अतो व्याप्यकल्पनापि नास्तीति प्रमाणविरोधः। तथा च प्रयोगः प्रपञ्चो न भ्रान्तिकल्पितः। निरधिष्ठानत्वान्निष्प्रधानत्वादात्मवद्व्यतिरेकेण वा रजतवत्। विपक्षे त्वारोप्यसदृशाधिष्ठानप्रधानभूतसत्यजगद्‌द्व्यङ्गीकारप्रसङ्गो बाधकः%

  श्री राघवेन्द्रयतिकृता वादावली भावदीपिका  
  -----------------------------

 राo---मिथ्यात्वहेतूनां प्रतिकूलपराहतिं चाह॥ किञ्चेति॥ कल्प्यमानेति। कल्प्यमानं यज्जगत्तत्सदृशं सत्यभूतं यदधिष्ठानं यच्च प्रधानं तत्पूर्वकं स्यादित्यर्थः। यद्भ्रान्तिकल्पितं तत्तादृशसत्यवस्तुद्वयपूर्वकं यथा शुक्तिरूप्यमिति व्याप्तेरिति भावः। आपाद्यस्यानिष्टत्वमाह॥ न चेति। कुतो न युक्तमित्यतो दृष्टान्तपूर्वं हेतुमाह॥ पिण्याकेति। कश्चित्कञ्चित्पुरुषं पिण्याकं भक्षयितुं ययाचे। तदा स एनं बद्ध्वा खारीपरिमाणकं तैलं मह्यं दत्वा गच्छेत्युक्ते तर्हि दास्यामीति प्रतिज्ञा यथाऽधिका तद्वदेकस्य मिथ्यात्वं वक्तुमागतस्य तव सत्यवस्तुद्वयाङ्गीकारापातोऽधिक इत्यर्थः। विपर्यये पर्यवसानमाह॥ तत इति। सत्यद्वयाङ्गीकारस्यायोगादित्यर्थः। ननु तर्कस्य प्रमाणानुग्राहकत्वेन स्वानुग्राह्यप्रमाणद्वारैव कस्यचिदर्थस्य साधकत्वं बाधकत्वं वा स्यान्न स्वत इति मन्यमानं प्रति तदनुग्राह्यमनुमानं वक्तुमाह॥ किञ्चेति।

 वक्ष्यमाणप्रयोगे व्याप्यत्वासिद्धिवारणाय व्यतिरेकव्याप्तिं दर्शयति॥ कल्पनाया इति। यद्यप्यवक्रत्वादन्वय एव प्रदर्श्यः। तथाऽप्येतत्प्रदर्शनं तु वक्ष्यमाणहेतोर्व्यभिचारशङ्कानिवृत्तिश्च कृताभवतीत्यभिप्रत्येति बोध्यम्॥ व्यापकमिति। शुक्तिरूप्यादौ दर्शनादिति भावः। हेतोः पक्षधर्मतां च दर्शयति॥ तदिति। तादृसाधिष्ठानप्रधानपूर्वकत्वमित्यर्थः। अत्र जगत्कल्पनायामित्यर्थः। तत्र हेतुमाह॥ सत्येति। अधिष्ठानत्वेन प्रधानत्वेन च सत्यद्वयं तावदपेक्षितम्। अधिष्ठानप्रधानयोश्चारोप्येण सादृश्य स्यापेक्षितत्वात्। जगत एव जगता सादृश्यसम्भवात्सत्यजगद्द्वयाङ्गीकारादित्युक्तम्। अस्यैव विप्रतिपन्नस्यैवेत्यर्थः। व्याप्तिपक्षधर्मतावद्धेतूक्तिपूर्वं साध्यं निगमयिति। अत इति। कल्पितत्वव्यापकाधिष्ठानादेरभावादित्यर्थः। कथमनुमानप्रयोग इत्याशङ्कायामाह॥ तथा चेति। व्याप्तिपक्षधर्मतयोः सिद्धत्व इत्यर्थः। हेतोरप्रयोजकतामुद्धर्तुं तदनुग्राहकं विपक्षे बाधकतर्कमाह॥ विपक्ष इति। साध्यानङ्गीकारे कल्पितत्वानङ्गीकार इत्यर्थः। प्रत्यक्षबाधादिरादिपदार्थः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---परार्थानुमानस्य शब्दरूपत्वात्प्रयोग इत्युक्तम्। दृशत्वानुमानस्य तर्कपराहतिं चाह॥ किं च यदीत्यादिना। स्यादित्यनन्तरं तर्हीति शेषः॥ कल्प्यमानेति। आरोप्यमाणेत्यर्थः॥ प्रसज्येतेति। अधिष्ठानंच सदृशं तथ्यवस्तुद्वयं विना। न भ्रान्तिर्भवति क्वापीति वचनादिति भावः। तथा च सत्यजगद्‌द्वयाङ्गीकारप्रसङ्ग इति वाक्यशेषः। न चारोप्यस्यात्यन्तासत्त्वेन निर्धर्मिकत्वात्कथं तत्सादृश्यमधिष्ठानप्रधानयोरपेक्षितमित्युच्यत इति चेन्न। आरोप्यस्य यत्किञ्चित्प्रतियोगिकसादृश्यानाश्रयत्वेऽपि किञ्चिन्निष्ठसादृश्यप्रतियोगित्वसम्भवात्। प्रतियोगित्वस्य च रूपादिवद्धर्मिसत्तासापेक्षत्वाभावात्। परमते घटत्वादिजातिवदस्मन्मते सादृश्यमखण्डमेव। यथोक्तं सुधायाम्। सादृश्यं हि पदार्थान्तरमिति। पदार्थान्तरमखण्डमिति तदर्थः। न तु तद्गतं भूयोधर्मवत्त्वरूपं येनारोप्यस्यासतो निर्धर्मकत्वात्कथं तद्गतं भूयोधर्मवत्त्वरूपं सादृस्यमधिष्ठानप्रधानयोरुच्यत इति शङ्कानवकाश इति द्रष्टव्यम्।

 इष्टापत्तिरिति चेत्तत्राह॥ न चेति। अधिष्ठानत्वेन प्रधानत्वेन च सत्यद्वयं तावदपेक्षितम्। अधिष्ठानप्रधानयोश्चारोप्यसादृश्यमपेक्षितम्। तथा चारोप्यजगत्सदृशमधिष्ठानं प्रधानं च जगदेवेति वाच्यम्। जगत एव जगता सादृश्यसम्भवादन्यस्य च तदसम्भवादतो जगद्‌द्वयमपेक्षितम्। न च तदङ्गीकारस्तव युक्त इत्यर्थः। कुतो न युक्त इत्यत आह॥ पिण्याकेति। तैलयन्त्रखण्डिततिलादेः सकाशात्तैलनिष्पत्त्यनन्तरं यत्पिष्ठमवशिष्टते तत्पिण्याकमित्युच्यते। गतस्येति कर्मणि षष्ठी। गतं प्रतीत्यर्थः। तत्त्वनिर्णयटीकानुसारेण खारित्यतः पूर्वं पिशाचस्येति पूरणीयम्। कर्तरि चेयं षष्ठी। पिशाचकर्तृकखारीपरिमिततैलदानप्रतिज्ञावदित्यर्थः। खारीति परिमितिविशेषस्य संज्ञा। खारि द्रोणी निकुञ्चक इत्यभिधानात्॥ अधिकापातादिति। स्वापेक्षितापेक्षयाऽप्यधिकस्यापातादित्यर्थः। यथा केनचित्पिण्याकं देहीति याचिते सति तं प्रति पिण्याकेन खारीपरिमिततैलंदास्यमिति केनचित्पिशाचेन प्रतिज्ञाते सति पिण्याकयाचकस्य यथाऽधिकलाभो जातस्तद्वत्परिदृस्यमानस्यैकस्य जगतः सत्यत्वमपेक्ष्यमाणं मां प्रत्यस्य जगतो भ्रान्तिकल्पितत्ववचनेनोक्तरीत्या सत्यभूतजगद्‌द्वयलाभेनापेक्षिता दप्यधिकलाभो मम जात इत्यविवेकितया पिशाचतुल्यो भवानिति भावः।

 दृश्यत्वानुमानस्य व्यापकनिवृत्त्या व्याप्यनिवृत्तिरूपप्रमाणविरोधश्च स्यादित्याह॥ किञ्चेति। कुतो नास्तीत्यत आह॥ सत्यजगद्‌द्वयेति। तथात्वे गौरवं स्यादिति भावः॥ अस्यैवेति। भ्रान्तिकल्पिततया त्वयोच्यमानस्यास्यैव परिदृश्यमानस्येत्यर्थः॥ प्रमाणविरोध इति। अनुमानरूपप्रमाणविरोध इत्यर्थः। अनुमानप्रयोगप्रकारं दर्शयति॥ तथा चेति। अप्रयोजकतापरिहाराय विपक्षे बाधकतर्कमाह॥ विपक्षे त्विति।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---प्रतिकूलतर्कपराहताश्च दृश्यत्वादय इत्याह॥ किञ्चेति॥ अङ्गीकार्यं प्रसज्येतेति। भ्रान्तेः सदृशं सत्यं चाधिष्ठानं प्रधानं च विनाऽयोगादिति भावः। तर्कस्यानिष्टत्वमाह॥ न चेति॥ पिण्याकेति। तैले निष्पन्नेऽवशिष्यमाणपिण्डीभूतद्रव्यं पिण्याकः। पिण्याक इत्यभिधानात्॥ खारीतैलेति। खारीपरिमिततैलेत्यर्थः।

  पलद्वयं तुप्रसृतिर्द्विगुणः कुडवो भवेत्।  
  चतुर्भिः कुडवैः प्रस्थः प्रस्थाश्चत्वार आढकः।  
  चतुर्भिस्चाढकैर्द्रोणः खारी तेषां तु विंशतिः॥

 इति वाक्यानुसारेण खारीशब्दार्थोऽवगन्तव्यः। तर्कस्य विपर्यये पर्यवसानमाह॥ ततो नेदमिति। ननु तर्कस्य प्रमाणानुग्राहकत्वेन स्वानुग्राह्यप्रमाणद्वारेणैव कस्यचिदर्थस्य साधकत्वं बाधकत्वं वा स्यान्न स्वत इति मन्वानं प्रति तदनुग्राह्यमनुमानं वक्तुमाह॥ किञ्चेति। एवमग्रेऽपि नन्वधिष्ठानप्रधानशून्यत्वेनाकल्पितत्वसाधने व्यर्थविशेषणासिद्धिरित्यतः प्रयोगमाह॥ तथा चेति।

 %वादावली--ननु यदुक्तं यद्भ्रन्तिकल्पितं तत्साधिष्ठानमिति तन्न। स्वाप्नपदार्थे व्यभिचारात्। तथा हि स्वाप्नास्तावत्पदार्थाः भ्रान्तिकल्पिताः। सत्यत्वे हि तेऽनादिनित्या उतोत्पत्तिविनाशवन्तः। आद्ये प्रागूर्ध्वंचोपलभ्येरन्। द्वितीये किन्न बोधानन्तरमुपलभ्यन्ते। तदैवोत्पद्यविनष्टा इति चेन्न। असम्भाववितत्वात्। किञ्चैवमुपादानानि निमित्तानि चोपलब्धव्यानि। अपि चैतानन्तः पश्यति बहिर्वा। नाद्यः। अल्पप्रदेशे महतां दर्शनासम्भवात्। नोत्तरः। पार्श्वस्थानामप्युपलम्भप्रसङ्गात्। केन चैते करणेनोपलभ्यन्ते। न तावद्बाह्येन्द्रियैः तेषां तदोपरतत्वात्। नापि मनसा। तस्य बहिरस्वातन्त्र्यात्॥ किञ्च काश्यां सुप्तो मधुरां पश्यति तथा हेमन्ते सुप्तो वसन्तम्। न च तत्र तयोः सम्भवः। तस्माद्भ्रान्तिकल्पिताः। न चात्र किञ्चिदधिष्ठानमस्ति। आत्मनो भेदेनोपलम्भात्। न ह्यहं गज इति तदा प्रतीतिरस्तीति। एतदप्यविमर्शसुन्दरम्। तेषां सत्यत्वात्। तेन निरधिष्ठानत्वेऽपि न विरोधः%

  श्री राघवेन्द्रयतिकृता वादावली भावदीपिका  
  ------------------------------

 राo---उक्तानुमाने च निरधिष्ठानत्वहेतोर्व्याप्तिहीनतामाशङ्कते॥ नन्विति ॥व्यभिचारादिति। तत्र भ्रान्तिकल्पितत्वसत्त्वेऽपि साधिष्ठानत्वाभावादिति भावः। ननु तत्र कल्पितत्वमेव नास्ति येनोक्तदोषः स्यादित्याशङ्क्य तस्य कल्पितत्वं साधयितुं प्रतिजानीते॥ तथा हीति। ननु कथं भ्रान्तिकल्पितेति प्रतिज्ञा। अप्रामाण्यस्य परतस्त्वेन विषयान्यथात्वस्य बाधकैकाधीनज्ञानत्वादित्यतः सत्यत्वे बाधकानि वक्तुं विकल्पयति। सत्यत्वे हीति। न च तृतीयः प्रकारोऽस्तीति भावः॥ प्रागूर्ध्वामिति। अनादित्वात्सुप्तेः पूर्वं जाग्रदवस्थायामुपलभ्येरन्। नित्यात्वाच्च सुप्त्युत्थानानन्तरमप्युपलभ्येरन्नित्यर्थः ॥ द्वितीय इति। किमिति काकुः। उपलभ्येरन्नेव। अनुपलम्भे हेत्वभावादित्यर्थः। उत्पद्यमानस्य प्रागसत्त्वेन प्रागनुपलम्भसत्त्वेऽप्युत्पन्नस्य कियत्कालं स्थायित्वनियमेन सुप्त्युत्थानानन्तरमप्युपलम्भः स्यादेवेति भावः।

 ननु स्वप्ने चोत्पन्नानां तदानीमेव नाशान्नोत्थानान्तरं तदनुपलम्भो दोष इत्याशङ्क्य क्वापि तादृशवस्तुनोऽदृष्ट्याऽयोगादित्याह॥ तदैवेति। स्वप्नदशायामेवेत्यर्थः। एतेन तस्य प्रमाणेन सत्यत्वसाधनं च परास्तम्। उक्तं च सम्भावितः प्रतिज्ञाया अर्थः। साध्येत हेतुनेति। विद्युद्बुद्बुदादौ तथा दर्शनादसम्भावितत्वमसिद्धमित्यरुचेराह॥ किञ्चिति॥ उपलब्धव्यानीति। प्रागूर्ध्वमिति शेषः। सत्यत्वे पदार्थस्वरूपं खण्डयित्वा प्रतीतिमपि खण्डयति ॥ अपि चेति। अन्तर्हृदयाकाशे। बहिर्देहाद्बहिरित्यर्थः॥ महतामिति। गजतुरगपर्वतसरित्सागरादीनां दर्शने हृदयविदारणप्रसङ्ग इत्यर्थः॥ पार्श्वस्थानामिति। सुप्तस्योभयापार्श्वे जाग्रतां पुंसामित्यर्थः। बहिः पश्यतीति पक्षे प्रतीतिकारणमपि दुर्वचमित्याह॥ केन चेति। देशविशेषस्य कालविशेषस्य च दर्शनात्तदा तत्र तयोरसत्त्वादकामेनापि तस्य कल्पितत्वं वाच्यमित्याह॥ किञ्चेति। तत्रेत्यनन्तरं तदेति शेषः। प्रतिज्ञातं साध्यं निगमयति॥ तस्मादिति। सत्यत्वे बाधकसद्भावादित्यर्थः। एवं साध्याभावमुपपाद्य तत्र निरधिष्ठानत्वहेतुं चोपपादयति॥ न चेति। नन्वात्मन एवाधिष्ठानत्वात्कथमेवमित्यत आह॥ आत्मन इति । तस्याधिष्ठानत्वे इदं रूप्यमितिवदहं गज इत्यधिष्ठानसम्भेदेनैव धीः स्यादिति भावः। भेदोपलम्भमेवोपपादयति॥ न हीति। तस्मात्तत्र व्यभिचार इत्यर्थः। इतिशब्दः पूर्वपक्षसमाप्तौ। उपन्यस्तं पूर्वपक्षं प्रतिक्षिपति॥ एतदपीति। न केवलं विश्वमिथ्यात्ववर्णनमापातरमणीयमित्यपेरर्थः। न हि प्रतिज्ञामात्रेणार्थसिद्धिरित्यत आह॥ तेषामिति॥ तेनेति। अकल्पितत्वरूपसाध्यसत्त्वेनेत्यर्थः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---स्वाप्नाः पदार्था घटपटकरितुरगादयः॥ प्रागूर्ध्वं चेति। स्वप्नात्प्राक् स्वप्नादूर्ध्वं स्वप्नानन्तरमित्यर्थः। बोधानन्तरं प्रबोधानन्तरम्। जाग्रदवस्थायां किन्नोपलभ्यन्ते उत्पत्तिविनाशवतां घटादीनामिवोपलम्भप्रसङ्ग इति भावः॥ तदैवेति। स्वप्नावस्थायामेवेत्यर्थः। विद्युदादिवदिति शेषः। अतो न प्रागूर्ध्वमुपलम्भप्रसङ्ग इति भावः। विद्युदादिवत्सम्भावितत्वमप्यङ्गीकृत्याह॥ किञ्चैवमिति। स्वाप्नपदार्थानां तदैवोत्पद्यविनष्टत्वाङ्गीकार इत्यर्थः। उपादानानि स्वाप्नघटादिपदार्थोपादानानि मृदादीनि। निमित्तानि दण्डादीनि। एतान्स्वाप्नान् गजतुरजादिरथान्। अन्तर्देहान्तः। बहिर्देहात्। अल्पदेशे देहान्तःस्थेऽल्पावकाशे। महतां स्थूलानां गजतुरगादीनाम्॥ असम्भवादिति। तथात्वे देहविदारणं स्यादिति भावः॥ उपरतत्वादिति। विषयज्ञानजननव्यापारविनिर्मुक्तत्वादित्यर्थः॥ बहिरस्वातन्त्र्यादिति। मनसः स्वातन्त्र्येण बाह्येन्द्रियानधिष्ठानत्वेन बहिःपदार्थविषयकज्ञानजनकत्वाभावादित्यर्थः। मनो हि बाह्येन्द्रियाधिष्ठानेनैव बाह्यपदार्थज्ञानं जनयति नान्यथेत्यनुभवसिद्धम्। इन्द्रियाणि च तदोपरतानीति भावः। हेमन्ते हेमन्तर्तौ, वसन्तं वसन्तर्तुम्॥ न च तत्र तयोरिति। काश्यां मधुराया हेमन्ते वसन्तस्य च सम्भवो नेत्यर्थः। भिन्नदेशयोर्भिन्नकालयोश्च सहावस्थानस्य विरुद्धत्वादिति भावः।

 ननु स्वाप्नपदार्थानामात्मैवाधिष्ठानमस्तीति चेत्तत्राह॥ आत्मन इति। स्वप्नपदार्थाद्भेदेनेत्यर्थः। लोके ह्यधिष्ठानमारोप्याभिन्नतयैव प्रतीयत इत्यनुभवसिद्धम्। न चात्र तथा प्रतीतिरस्तीत्याह॥ न हीति। तदा स्वप्नावस्थायाम्। अस्तीति॥ तथा च निरधिष्ठानत्वहेतोः स्वाप्नपदार्थेषु व्यभिचारः सुस्थ इति भावः॥ अविमर्शसुन्दरमिति। विमर्शो विचारस्तदभाव एव सुन्दरं न तु विमर्शे कृते सतीत्यर्थः। तेषां स्वाप्नपदार्थानाम्। तेनाकल्पितत्वसाध्यसमर्थनेन॥ न विरोध इति। आरोपितत्व एव ह्यधिष्ठानापेक्षा न तु सत्यत्व इति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---व्यतिरेकव्यभिचारं शङ्कते॥ नन्विति। ननु कथं भ्रान्तिकल्पिता इति प्रतिज्ञा। अप्रामाण्यस्य परतस्त्वेन विषयान्यथात्वस्य बाधकैकाधीनत्वादित्यतः सत्यत्वे बाधकं वक्तुं विकल्पयति॥ सत्यत्वे हीति। प्रागूर्ध्वमित्यतः पूर्वं स्वप्नावस्थान इति पूरणीयम्। न हि विद्यमाना अप्युपलब्धिसाधनेषु चक्षुरादिष्वनुपरतेषु नोपलभ्यन्ते। उपलभ्यन्ते चोपरतेष्विति सम्भवतीति भावः। ननु विद्यद्बुद्बुदादिवत्तदैवोत्पाद विनाशदर्शनादसम्भवित्वमसिद्धमित्यस्वरसादाह॥ किञ्चैवमिति। एवं सत्यत्वे उत्पत्त्यनुपपत्तिमुक्त्वा ज्ञप्त्यनुपपत्तिमप्याह॥ अपि चेति। अन्तर्देहान्तर्बहिर्देहाद्बहिः। ननु देहाद्बहिरेव स्वाप्नार्थान् पश्यति। न चोक्तदोषः। यथा पुरुषविशेषाणामेव पिशाचदेहादिप्रतीतिर्न तु तत्पार्श्वस्थानां तथा स्वप्नावस्थावतामेव तादृशार्थप्रतीतिर्न तु तत्पार्श्वस्थानामित्युपपत्तेरित्यरुचेराह । केन चेति। एवं स्वाप्नार्थानां सत्यत्वे बाधकान्युक्त्वा तेषां भ्रान्तिकल्पितत्वे बाधकं चाह॥ किञ्चेति। एवं साध्याभावमुपपाद्य निरधिष्ठानहेतुत्वमुपपादयति॥ न चात्र किञ्चिदिति॥ प्रतीतिरस्तीति। तस्माद्या भ्रान्तिकल्पितास्ताः साधिष्ठना इति व्यतिरेकव्याप्तिर्न सम्भवतीति वाक्यशेषः॥ न विरोध इति। व्यभिचारदोषो नेत्यर्थः।

 %वादावली--ननु सत्यत्वे बाधकमुक्तम्। मैवम्। उत्पत्तिविनाशाङ्गीकारात्। न चप्रागूर्ध्वमुपलम्भप्रसङ्गः विद्युदादिवत्तात्कालिकत्वसम्भवात्। तर्ह्युपादानाद्युपलब्धिः स्यादिति चेन्न। वासनोपादानकत्वात्। वासनानां चातीन्द्रियत्वादनुपलब्धिर्युज्यते। निमित्तादिकं त्वदृष्टेश्वरादिकमिति। अतीन्द्रियकार्यस्यापि त्र्यणुकवदुपलम्भः सम्भवति। अत एवान्तर्मनस उपलब्धिर्युज्यते।%

  श्री राघवेन्द्रयतिकृता वादावली भावदीपिका  
  ----------------------------

 राo---पूर्वोक्तदूषणान्युद्धर्तुं शङ्कामुपक्षिपति॥ नन्विति। उपादानानुपलम्भं समर्थयिष्यमाणस्तदनुगुणमुपादानमाह॥ वासनेति। संस्कारेत्यर्थः। तत्र निमित्तकारणकर्तृजिज्ञासायामाह॥ निमित्तेति। आदिपदार्थः कर्ता। ननु स्वाप्नपदार्थानामतीन्द्रियवासनो पादानकत्वेनोपादेयानामनुपलम्भः स्यादित्याशङ्क्याह॥ अतीन्द्रियेति। अतीन्द्रियद्व्यणुककार्यत्र्यणुकस्येवेत्यर्थः। अत एवोपलम्भदेशकारणयोः खण्डनमप्ययुक्तमित्याह॥ अत एवेति। वासनो पादानकत्वादेवेत्यर्थः। अन्तर्हृदयदेशे। तज्जन्यानां गजपर्वतादीनामतिसूक्ष्मत्वादिति भावः। एतेन मधुरादिदर्शनं च समाहितं बोध्यम्। नन्वेवं स्वप्नो स्वशिरश्छेदादिप्रतीतिरनुपपन्ना। तस्याननुभूतत्वेन वासनासम्भवादिति चेन्न। मनसस्तावदनादित्वं प्रसिद्धम्। अन्यथा संसारस्य सादित्वप्रसङ्गात्। मन एव मनुष्याणां कारणं बन्धमोक्षयोरित्युक्तेः। तथा च तस्य मनसो जन्मान्तरानुभूतवस्तुवासनारूपेण परिणामसम्भवेनादोषत्वात्। ननु रूपादिहीनाया वासनायाः कथं रूपादिमद्गजादित्वेन परिणाम इति वाच्यम्। वेदान्तिनां नीरूपादपि वायो रूपवतोऽग्नेरुत्पत्तेः सम्मतत्वात्। स्यादेतत्। यदि स्वाप्नपदार्थानां सत्यत्वं प्रमाणसिद्धं स्यात्तत्सर्वं कल्प्येत। तदेव कुत इति चेन्मैवम्। प्रामाण्यस्य स्वतस्त्वात्। स्वाप्नपदार्थप्रतीत्यैव तत्सत्त्वसिद्धेः। तत्प्रामाण्यापवादकस्य बाधकस्य सर्वस्य परिहृतत्वात्।

 किञ्च बृहदारण्यके न तत्र रथा न रथयोगा न पन्थानो भवन्तीति प्रागभावमुक्त्वाऽथ रथान्रथयोगान्पथः सृजते इति य एषु सुप्तेषु जागर्ति कामं कामं पुरुषो निर्ममाण इत्यादिश्रुत्या,

  मनोगतांश्च संस्कारान्स्वेच्छया परमेस्वरः।  
  प्रदर्शयति जीवाय सा स्वप्न इति गीयते॥

 इत्यादिस्मृत्या सन्ध्ये सृष्टिराह हि, निर्मातारं चैके पुत्रादयश्च, मायामात्रं तु कात्स्नर्येनानभिव्यक्तस्वरूपत्वादिति सूत्रैश्च तत्सिद्धेश्च। ननु यदि स्वाप्नं जगत्सत्यमिति सूत्रकाराभिमतं तर्हि वैधर्म्याच्च न स्वप्नादिवदिति सूत्रं कथितमिति चेदित्थम्। यत्तत्र बाह्यपदार्थोपादानकत्वं बहिरनुभूतैक्यं च दृश्यते तदपेक्षं तत्सूत्रमित्यवागच्छ। बाह्यत्वारोपे चाधिष्ठानादिकमस्त्येवेति न व्याप्तिभङ्गः। गजमद्राक्षं किन्त्वसौ स्वाप्न एव न बाह्य इत्येव हि प्रतीतिरुत्थितस्योत्पद्यते। उक्तं च तत्त्वनिर्णये भगवत्पादैः। स्वप्नेऽपि वासनारूपं सत्यमेव जगन्मनसि स्थितं बहिष्ठत्वेन दृश्यत इति। नन्वथाऽपि पीतः शङ्खो नभो नीलं तिक्तो गुड इत्यादौ प्रधानाधिष्ठानयोः सम्भवेऽपि सादृश्याभावान्नारोप्यसदृशसत्यवस्तुद्वयपूर्वकत्वमिति चेन्न। तस्य सोपाधिकभ्रमत्वेन निरुपाधिकभ्रमे सादृश्यनियमात्। द्रव्यत्वादिना किञ्चित्सादृश्यस्य तत्रापि सत्त्वाच्च। अङ्गीकृतैव परेणाप्येषा व्याप्तिः। यदवोचत स्मृतिरूपः परत्र पूर्वदृष्टावभासोऽध्यास इति अत्र हि स्मृतिरूपपदेन सादृश्यमङ्गीकृतम्। परत्रेत्यधिष्ठानं पूर्वदृष्टेति प्रधानम्। अत एव केशोण्ड्रकादिभ्रमस्य निरधिष्ठानत्वमाशह्क्य तेजोंशाधिष्ठानत्वेन समाहितम्। बालस्य गुडतिक्तताभ्रमे प्रधानाभावमासङ्क्य जन्मान्तरानुभूतत्वोपपादनेन परिहार उक्तः। अत एव ग्रन्थकारैरेतद्व्याप्त्युपपादनार्थं नातीव पराक्रान्तम्। स्वप्नस्य तु सत्यत्वव्युत्पादनाय शङ्कासमाधाने कृते इति द्रष्टव्यम्।

  श्रीनिवासतीर्थ विरचितः वादावलीप्रकाशः  
  --------------------------  
 श्रीo---ननु तर्ह्युपादानभूतानां वासनानामेवोपलब्धिः स्यादिति चेत्तत्राह॥ वासनानां चेति। ननु घटादिस्वाप्नपदार्थोपादानानां वासनानामतीन्द्रियत्वेनोपालम्भासम्भवेऽपि निमित्तकारणानामुपलब्धिः स्यादिति चेन्न। अदृष्टादेहेव निमित्तत्वेन दण्डादेस्तदनङ्गीकारात्तस्य चातीन्द्रियत्वाद्युक्तानुपलब्धिरित्याशयेनाह॥ निमित्तादिकं त्विति। ईश्वरादिकमित्यत्रादिपदेन कालो ग्राह्यः। नन्वतीन्द्रियवासनाकार्याणां स्वाप्नपदार्थानां कथमैन्द्रियकत्वं युज्यते। स्वाप्नपदार्था अतीन्द्रिया अतीन्द्रियकार्यत्वात् द्व्यणुकवद्व्यतिरेकेण घटादिवच्चेत्यनुमानविरोधादिति चेन्न। अतीन्द्रियद्व्यणुककार्ये त्र्यणुके व्यभिचारादित्याह॥ अतीन्द्रियकार्यस्यापीति। अपि चैतानन्तः पश्यति बहिर्वा केन च ते करणेनोपलभ्यन्त इत्याशङ्क्य यद्दूषणमुक्तं तदप्यत एवापास्तमित्याह॥ अत एवेति। वासनोपादानकत्वेन बाह्यपदार्थविलक्षणत्वादेवेत्यर्थः। तथा चाल्पदेशेऽपि महतां दर्शनसम्भवान्न देहविदारणम्। नापि मनसोपलब्ध्यङ्गीकारे मनसो बहिरस्वातन्त्र्यमित्युक्तदोषः। तेषां बाह्यपदार्थत्वाभावेन स्वातन्त्र्येण मनसस्तज्ज्ञानजनकत्वसम्भवादिति भावः। भेदेनेति। स्वाप्नपदार्थाद्भेदेनेत्यर्थः। अधिष्ठानं ह्यारोप्यसम्भिन्नतया प्रतीयते न चात्र तथा प्रतीतिरस्तीत्याह॥ न हीति॥ तदा स्वप्नेऽस्तीति। तथा च निरधिष्ठानत्वहेतोः स्वप्नपदार्थे व्यभिचारः सिद्ध इति भावः। न विरोध इति। आरोपितत्व एवाधिष्ठानापेक्षा न तु सत्यत्व इति भावः। तर्ह्युपादानभूतानां वासनानामेवोपलब्धिः स्यादिति चेत्तत्राह॥ वासनानां चेति। नन्वतीन्द्रियवासनोपादानकत्वात्स्वाप्नपदार्थानामप्यतीन्द्रियत्वं स्यादिति चेत्तत्राह॥ अतीन्द्रियेति। अतीन्द्रियभूतवासनाकार्यस्यापि प्रपञ्चस्येत्यर्थः॥ त्र्यणुकवदिति। अतीन्द्रियद्व्यणुककार्यस्यापि त्र्युणुकस्य यथोपलम्भस्तथेत्यर्थः। तथा चातीन्द्रियोपादनानकस्याप्यतीन्द्रियत्वमिति व्याप्तेस्त्र्यणुके व्यभिचार इत्यर्थः॥ अत एवेति। वासनोपादानकत्वादेवेत्यर्थः। देहान्तर्मनसा करणेनोपलब्धिर्युज्यत इति भावः। बाह्यमृदाद्युपादानकत्वे हि तदनुपपत्तिः स्यादिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--- अस्म्भवित्वशङ्कानिरासार्थमुक्तं विद्युदादिवदिति। तर्हि निमित्तोपालपब्धिः स्यादित्यत आह॥ निमित्तादिकमिति। तथा च तस्याप्यततीन्द्रियत्वादनुपलबिधिरिति भावः। नन्वतीन्द्रियोपादानकत्वे द्व्यणुकवदतीन्द्रियत्वं स्यादित्यत आह॥ अतीन्द्रियेति। एतेन स्वाप्नार्थानामुद्भूतरूपादिमत्त्वं च समाहितम्। त्र्यणुकवदेवोपपत्तेः। वासनाया अपि मनोवृत्तित्वेन द्रव्यतया द्व्ययुकवदनुद्भूतरूपवत्त्वात्॥ अत एवेति। वासनाकार्यत्वादेवेत्यर्थः। तत्रापि चेत्यादेरुत्तरमन्तरिति। केन चेत्यादेरुत्तरं मनसेति। न च तस्य बहिःस्वातन्त्र्यादित्युक्तदोषः। वासनोपादानकस्वाप्नपदार्थानामान्तरत्वेन बाह्यत्वाभावात्। एतेन मधुरादिदर्शनं च समाहितमिति बोध्यम्।

 %वादावली--निरधिष्ठानत्वमसिद्धम्। आत्मनोऽधिष्ठानत्वादिति चेन्न। आत्मनोऽधिष्ठानत्वासम्भवात्। नात्मा जगदारोपाधिष्ठानम्। अविषयत्वात्। तद्विरुद्धतया प्रतीयमानत्वात्। यथा पर्वतो न सर्षपारोपाधिष्ठानम्। प्रपञ्चो वा नात्मन्यध्यस्तः। तद्विरुद्धतया प्रतीयमानत्वात्। यथा सर्षपो न पर्वतेऽध्यस्तः। विरुद्धाकारप्रतीतावध्यासाङ्गीकारे तस्य कदाऽप्यनिवृत्तिप्रसङ्गः। किञ्च यदि जगदात्मन्यारोपितं स्यात्तदाऽऽत्मनो भिन्नत्वेन न दृश्यते। यद्यत्रारोपितं तत्ततो भिन्नत्वेन न प्रतीयते। यथा शुक्तिकायामारोपितं रजतं न शुक्तिकाया भिन्नत्वेन प्रतीयते भ्रान्तौ। दृश्यते चेदमिदानीं जगदात्मनो भिन्नत्वेन। तस्मान्न तत्रारोपितमिति।%

  श्री राघवेन्द्रयतिकृता वादावली भावदीपिका  
  -----------------------------

 राo---नन्वस्तु भ्रान्तिदृष्टस्य साधिष्ठानत्वनियमः। इहापि प्रपञ्चाध्यासे आत्मरूपाधिष्ठानमस्त्येव। स हि सर्वस्योपादानतया श्रुयते न चापरिणामिनः सा सम्भवति। अतोऽविद्योपादानके प्रपञ्चारोपेऽधिष्ठानमेव सिध्यतीति निरधिष्ठानत्वमसिद्धमिति शङ्कते॥ निराधिष्ठानत्वमिति॥ अविषयत्वादिति। घटादिप्रतीताविति शेषः अध्यस्तसम्भिन्नत्वेन प्रतीतस्यैवाधिष्ठानत्वात्। न हि शुद्धस्वरूपं घट इति प्रतीयत इति भावः। ननु सन्घटः स्फुरति घट इति सत्प्रकाशानुविद्धतया घटः प्रतीयते। सत्प्रकाशात्मकश्चात्मेति कथमात्मनो घटादिसम्भिन्नतया प्रतीत्यभावः। असाधारणाकारानुवेधस्तु रजतादावपि नास्तीति चेन्न। रूपादिहीनस्यात्मन आसंसारमज्ञानावृतस्य वेदान्तजन्यचरमसाक्षात्कारविषयस्य कथं चाक्षुषादिप्रतीतिविषयत्वमित्युक्तत्वात्। अधिकं तु तत्रैवानुसन्धेयम्॥ तद्विरुद्धतयेति। जगद्ध्यनात्मत्वेन पराक्त्वेन दृश्यत्वादिना प्रतीयते। आत्मा त्वात्मत्वेन प्रत्युक्त्वेन दृक्त्वादिना प्रतीयते। तथा च जगद्विरुद्धधर्मतया प्रतीयमानं कथमधिष्ठानमित्यर्थः।

  तत्तेदन्ते स्वतान्यत्वे त्वत्तामत्ते परस्परम्।  
  प्रतिद्वन्द्वितया लोके प्रसिद्धे नास्ति संशयः॥

 इति स्वयमात्मेति च पर्यायाविति च परेणैवोक्तेरिति भावः॥ तद्विरुद्धतयेति। आत्मविरुद्धतयेत्यर्थः। ननु विरुद्धतया प्रतीतावारोपोऽस्तु को दोष इत्यतो विपक्षे बाधकमाह॥ विरुद्धेति। भ्रमकाले ज्ञातविरुद्धाकारदर्शनेन हि भ्रस्य निवृत्तिः स्यात्। तद्यदि विरुद्धदर्शनेऽपि भ्रमस्तर्हि तस्य निवर्तकाभावात्कदाऽपि तस्य निवृत्तिर्न स्यात्। निष्प्रकारकज्ञानस्य च भ्रमानिवर्तकत्वादित्यर्थः। आत्मन उपादानत्वश्रुतिस्तु नास्त्येवेत्यन्यत्र विस्तरेणोपपादितत्वादिति भावः।  
  ननु जगदारोपानङ्गीकारे प्रतियोग्यप्रसिद्ध्याऽनुमानयोरप्रसिद्धविशेषणत्वमिति चेन्न। प्रतिषेध्यस्य परप्रसिद्ध्याऽप्यनुमानोपपत्तेः। अन्यथा प्रतितन्त्रसिद्धान्तस्य क्वापि प्रतिषेधाभावप्रसङ्गादिति बोध्यम्। युक्त्यन्तरेणाप्यात्मनो जगदारोपाधिष्ठनत्वं निराकरोति॥ किञ्चेति। शुक्तिकायामारोपितमपि रजतं भ्रान्तेरुत्थितेन भिन्नत्वेन दृश्यत इत्यत उक्तं भ्रान्ताविति। तथा च नव्याप्तिभङ्ग इति भावः। विपर्यये पर्यवसानमाह॥ दृश्यते चेति। इदीनीं तव भ्रमत्वेन सम्प्रतिपन्नदशायामित्यर्थः। भिन्नत्वेनेति धर्म्यारोपपक्षे बोध्यम्। धर्मारोपपक्षे त्वसंसृष्टत्वेनेति बोद्यम्। प्रत्यक्‌पराग्भावेन भेदप्रतीतेः स्पष्टत्वात्। परेणाप्यङ्गीकृतामित्युक्तत्वाच्च। प्राग्विरोधप्रतीतिरुक्तेदानीं तु भेदप्रतीतिमात्रमिति न पौनरुक्त्यमिति भावः। भेदेन प्रतीयमानमपि तत्रारोपितं चेत्कदाऽप्यारोपानिवृत्तिः स्यादिति विपक्षे बाधकं च बोध्यम्।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---प्रपञ्चो न भ्रान्तिकल्पितो निरधिष्ठानत्वादित्यनुमाने स्वरूपासिद्धिमाशङ्कते॥ निरधिष्ठानत्वमिति॥ अविषयत्वादिति। आरोपाविषयत्वादित्यर्थः। यथा रजतारोपे घटोऽन्वयदृष्टान्तो यदधिष्ठानं तदारोपविषयो यथा शुक्तिकाशकलं व्यतिरेकदृष्टान्त इति ज्ञातव्यम्। हेत्वन्तरमाह॥ तद्विरुद्धतयेति। पराक्त्वेन प्रतीयमानजगद्विरुद्धतया प्रत्यक्त्वेन प्रतीयमानत्वादित्यर्थः। यद्विरुद्धतया प्रतीयते न तत्तदारोपाधिष्ठानमिति व्याप्तौ दृष्टान्तमाह॥ यथा पर्वत इति। स्वल्पपरिमाणोपेतसर्षपविरुद्धतया महत्परिमाणवत्त्वेन प्रतीयमानः पर्वतो न सर्षपारोपाधिष्ठानमित्यर्थः। प्रपञ्चपक्षकमप्यनुमानमाह॥ प्रपञ्चो वेति। अप्रयोजकताशङ्कापरिहाराय विपक्षे बाधकमाह॥ विरुद्धाकारेति। तस्याध्यसस्य। भ्रान्त्युत्तरकाले प्रतीयत एवेत्यत उक्तं भ्रान्ताविति।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo॥ अधिष्ठानत्वासम्भवादिति। अधिष्ठानत्वात्तस्य तन्त्रस्य वा सामान्यतो ज्ञातत्वे सत्यज्ञातविशेषत्वस्यात्मन्यभावात्। आत्मनो निःसामान्यत्वान्निर्विशेषत्वाच्चेति भावः। ननु सामान्यज्ञानं सद्विषयज्ञानं च तत्र न तन्त्रं, गौरवात्। किन्तु स्वरूपज्ञानं विशेषज्ञानं च, लाघवात्। तच्च स्वप्रकाशे निर्विशेषे चात्मनोऽस्तीत्यपरितोषादाह॥ नात्मेति। अविषयत्वादिति। जगदारोपाविषयत्वादित्यर्थः। विपक्षे बाधकमाह॥ विरुद्धाकारेति॥ न तु हेत्वसिद्धिः। सन् घट इति स्फुरति घट इति चात्मनोऽपि जगदारोपविषयत्वात्। तदविरुद्धत्वेन प्रतीयमानत्वाच्च। न च चाक्षुषादिज्ञाने रूपादिहीनाऽऽत्मप्रतीतिः कथमिति वाच्यम्। स्वप्रकाशत्वस्य सदर्थभूतस्य घटाधिष्ठानचैतन्यस्य स्वत एव भानाभ्युपगमादित्यनुशयेनाह॥ किञ्च यदीति। प्राग्विरोधप्रतीतिरुक्तेदानीं तु भेदप्रतीतिमात्रमिति भेदो द्रष्टव्यः॥ भिन्नत्वेन न दृश्ययेतेति। न चेष्टापत्तिः। आत्मानात्मनोरात्मत्वानात्मत्वयोर्भेदप्रतीतेः स्फुटत्वात्। उक्तं हि त्वयैव।

  तत्तेदन्ते स्वतान्यत्वे त्वत्तामत्ते परस्परम्।  
  प्रतिद्वन्द्वितया लोके प्रसिद्धे नास्ति संशयः ॥ इति ।  
 न च स्वतान्यत्वयोर्भेदग्रहेऽप्यात्मनो न ग्रह इति वाच्यम्। स्वयमेवात्मेति पर्यायाविति स्वेनैवोक्तत्वादित्याशयः। तर्कस्य व्याप्तिमुक्त्वा विपर्यपर्यवसानमाह॥ दृश्यते चेति।

 %वादावली--किञ्च ब्रह्मणि प्रपञ्चस्यारोपितत्वं वदन्नत्यत्र प्रपञ्चस्य सत्तामङ्गीकरोति न वा। आद्ये परस्य मिथ्यात्वप्रतिज्ञाहानिः। न चेत्कस्य कुत्रारोपः न हि शशविषाणं क्वचिदारोप्यते। नास्माभिरन्यत्र सतः प्रपञ्चस्य ब्रह्मण्यारोपोऽभिधीयते। येन सर्वमिथ्यात्वप्रतिज्ञाहानिरापद्येत। किन्त्वनिर्वचनीयरूपः कश्चिदनात्माकारोऽयं प्रपञ्चे ब्रह्मण्यारोपित इत्यङ्गीक्रियत इत् चेन्न। अनात्माकारः प्रपञ्च इति कोऽर्थः। किमात्मनोऽन्य उतात्मविरुद्ध उतात्माभावो वा। नाद्यद्वितीयौ। क्वचित्प्रपञ्चस्य सत्यतापातात्। न तृतीयः। आत्मन्यात्माभावारोपस्य क्वाप्यदृष्टत्वात्। न हि कश्चिदहमहं न भवामीति भ्रान्तो दृश्यते।%

  श्री राघवेन्द्रयतिकृता वादावली भावदीपिका  
  -----------------------------  
 राo---युक्तन्तरेणापि जगत आत्मन्यारोपितत्वं निषेधति॥ किञ्चेति। द्वितीय आह॥ न चेदिति। अन्यत्र सत्त्वं न चेदित्यर्थः। रूप्यस्याप्यन्यत्र सत एव शुक्तिकादावारोपो दृष्ट इति भावः। तदेवोपपादयति॥ न हीति। प्रधानस्यान्यत्र सत्त्वाभावे आरोप एव न सम्भवतीत्येतदभिप्रायकत्वं किञ्चेति ग्रन्थस्य बुद्‌ध्वाऽन्यत्र सत एवान्यत्रारोप इत्यभिप्रायं बुद्‌ध्वा चोदयति॥ नास्माभिरिति। किन्त्वित्यादिनोक्तस्याभिप्रायं त्रेधा विकल्प्य दूषयति॥ अनात्मेति॥ किमिति। नञस्तदन्यतद्विरुद्धतदभावार्थकत्वादिति भावः॥ सत्यतेति। अन्यत्र सत्यस्यैव तदन्यस्य तद्विरुद्धस्य वा रूप्यादेः शुक्तिकादावारोपदर्शनादन्यथा शशशृङ्गादेरपि क्वचिदारोपः स्यादिति भावः। अदृष्टत्वमेवोपपादयति॥ न हीति। अहमिति प्रत्यक्त्वेनात्मानमनुभवन्नेवात्मन्यहं न भवामीति तद्विरुद्धतया प्रतीयमानमारोपयन् कश्चिन्न हि दृश्यत इत्यर्थः। भ्रान्तिपदप्रयोजनं प्राग्वत्।

  श्रीनिवासतीर्थ विरचितः वादावलीप्रकाशः  
  --------------------------  
 श्रीo---॥ अन्यत्रेति। आरोपादन्यत्रेत्यर्थः॥ कस्य कुत्रेति। अन्यत्र विद्यमानस्यैव ह्यन्यत्रारोप इति भावः। अन्यत्रासतोऽप्यारोपः किन्न स्यादिति चेत्तत्राह॥ न हीति। शङ्कते॥ नास्माभिरिति । तार्किकरीत्येति शेषः॥ प्रतिज्ञाहानिरिति। प्रधानस्य सत्यत्वादिति भावः॥ अनिर्वचनीयरूप इति। तथा चानिर्वचनीयार्थावभासो भ्रम इत्युक्तं भवति॥ किमात्मनोऽन्य इत्यादि। तदन्तद्विरुद्धतदभावानां त्रयाणां नत्रर्थत्वादिति भावः। आत्मधर्मविरुद्ध आत्मविरुद्धधर्मवान्। तृतीयपक्षापेक्षया प्रथमद्वितीयपक्षयोरुभयोरप्याद्यत्वादाद्यावित्युक्तमिति ज्ञातव्यम्॥ क्वचित्प्रपञ्चस्येति। आरोपस्य प्रधानसापेक्षत्वात्तस्य चारोप्यादधिकसत्ताकत्वादिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ अन्यत्र प्रपञ्चस्य सत्तामिति। एतच्चान्यथारव्यातिवादिमतमाश्रित्योक्तम्। स्वमते त्वन्यत्र विद्यमान प्रपञ्चसदृशत्वमारोप्यस्य प्रपञ्चलस्याङ्गीक्रियते न वेति विकल्पार्थो द्रष्टव्यः। आरोप्यस्यासत्त्वेऽपि तत्र प्रधानसादृश्यं वैज्ञानिकसम्बन्धेनैवास्ति न वस्तुत इति न काऽप्यनुपपत्तिरिति सम्प्रदायः। शङ्कते॥ नास्माभिरिति॥ अनिर्वचनीयरूप इति। अनेन न चोक्तस्येत्युक्तदोषनिरास इति बोध्यम्॥ किमात्मनोऽन्य इति। नञस्तदन्यत्वतद्विरुद्धत्वतद भावार्थतयाऽनश्वोऽधर्मोऽपापमित्यादौ प्रसिद्धत्वादिति भावः॥ सत्यतापातादिति। अन्यत्र सत्यस्यैव तदन्यस्य तद्विरुद्धस्य वा रूप्यादेः शुक्त्यादावरोपदर्शनात्। अन्यथा शशशृङ्गादेरपि क्वचिदारोपः स्यादिति भावः। इदं च तार्किकमतावष्टम्भेन। स्वमते त्वन्यत्र विद्यमानं यत्तत्सदृशस्यैव तदन्यस्य तद्विरुद्धस्य वा रूप्यादेः शुक्त्यादावारोपदर्शनादिति भावः।

 %वादावली--विमत आत्माऽऽत्माभावारोपाधिष्ठानं न भवति। आत्मत्वाद्देवदत्त्वत्। ननु निष्प्रधानत्वमसिद्धम्। पूर्वपूर्वप्रपञ्चस्योत्तरोत्तरप्रपञ्चारोपे प्रधानत्वादिति चेन्न। असत्त्वात्॥ छ ॥ मिथ्यात्वहेतुनां प्रतिकूलतर्कपराहतिः॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo---व्याप्तिमुपपाद्यानुमानमाह॥ विमत इति। तस्मान्निरधिष्ठानत्वान्न भ्रान्तिकल्पितमित्यनुमानं सुस्थमित्याखण्डलकतात्पर्यार्थः। ननु यदुक्तं निष्प्रधानत्वान्न भ्रान्तिकल्पितमिति तदयुक्तम्। यद्भ्रान्तिकल्पितं तत्सप्रधानमिति नियममङ्गीकुर्मः। इहापि पूर्वपूर्वप्रपञ्च उत्तरोत्तरारोपे प्रधानं भविष्यति। न च सत्यत्वाभावान्न प्रधानमिति वाच्यम्। प्रधानं किं स्वरूपेणोपयुज्यत उत ज्ञानेनाथ संस्कारेण। नाद्यः। अज्ञातरजतस्यापि रजतारोपप्रसङ्गात्। न द्वितीयः ज्ञानस्याचिरविनष्टस्य कारणत्वानुपपत्तेः। तृतीये तपपद्यत एव मिथ्यार्थस्यापि प्रधानत्वम्। तज्ज्ञानजन्यसंस्कारसम्भवात्। नच प्रथमारोपेऽनुपपत्तिः। अनादित्वादारोपपरम्परायाः। आदिसृष्टावपि पूर्वकल्पसंस्कारोऽस्त्येव। अत एव नानवस्थादोषः। सिद्धविषयत्वात्। अतो निष्प्रधानत्वमसिद्धमिति सङ्कते॥ नन्विति॥ असत्त्वादिति। पूर्वपूर्वारोपेणोत्तरारोपस्यासत्त्वादित्यर्थः। अयमाशयः। एवं कल्पेन आदिसृष्टौ भ्रमानुपपत्तिः। न च पूर्वकल्पानुभवसंस्कारमादाय तदुपपत्तिरिति वाच्यम्। तथा सति नारिकेलद्वीपवासिनो गुञ्जापुञ्जादौ ज्वलनसमारोपप्रसङ्गात्। न ह्यनादौ संसारे कदाऽपि तेन ज्वलनो नानुभूत इति शक्यते वक्तुम्। नन्वेतज्जन्मन्यननुभूततिक्तरसस्यापि बालस्य गुडादावास्यगतपित्तद्रव्यनिष्ठतिक्तत्वारोपस्य जन्मान्तरीयसंस्कारजन्यत्ववदिहापि तत्कल्पनमिति चेन्न। अनन्यथासिद्धे हि कार्ये जन्मान्तरानुभवस्याप्युपयोगः कल्प्यते। न चेदानीमपि जगदारोपः प्रमितः। अनुमानागमयोर्निराकृतत्वादिति।

 यद्वाऽसत्त्वादसत्त्वापातादित्यर्थः। एवं सत्यधिष्ठानस्येति शेषः। तथा चायमर्थः। यथा प्रधानसत्त्वं नापेक्षितम्। तथाऽधिष्ठानस्यापि धीरेव भ्रमहेतुः। तद्धीश्च भ्रमरूपानादिरिति शून्यवादिरीत्याऽधिष्ठानस्याप्यसत्त्वापातेनाधिष्ठानत्वेन ब्रह्म सदिति त्वदुक्त्ययोगात्। अधिष्ठानवदबाध्यत्वस्य प्रधानेऽपि सत्त्वादिति ॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ असत्त्वादिति। प्रधानस्यारोप्यादधिकसत्ताकत्वनियमेन पूर्वपूर्वप्रपञ्चस्यारोपितत्वेनासत्यत्वान्न तस्योत्तरोत्तरारोपे प्रधानत्वं सम्भवतीति भावः। असत्यत्वादित्येव पाठः। यथोक्तं तत्त्वनिर्णयटीकायाम्। असत्यत्वान्न पूर्वपूर्वप्रपञ्च उत्तरोत्तरारोपे प्रधानमिति ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---एवञ्च प्रपञ्चो न भ्रान्तिकल्पितो निरधिष्ठानत्वान्निष्प्रधानत्वाच्चेति प्रयोगेऽप्याद्यहेतोर्व्यभिचारमसिद्धिं च परिहृत्य द्वितीयहेतोरसिद्धिमुद्धर्तुमाक्षिपति॥ नन्विति॥ अध्यस्तत्वादिति। अध्यस्तस्यापि प्रधानत्वे मैत्राध्यस्तरूपस्यापि चैत्रभ्रमे प्रधानत्वापातात्। न च स्वेनाध्यस्तस्य स्वीयभ्रमे प्रधानत्वमिति वाच्यम्। भ्रामात्पूर्वं स्वस्य प्रधानाध्यासनियमाभावात्। किञ्च कल्पाद्यभ्रमायोगः। तत्पूर्वं प्रधानाध्यासाभावात्। कल्पान्तरीयप्रधानाध्यासस्य च व्यवहितपूर्ववृत्तित्वाभावेनैतत्कल्पीयभ्रमजनकत्वायोगादिति भावः॥ छ ॥ मिथ्यात्वहेतूनां प्रतिकूलतर्कपराहतिः ॥ छ ॥

  दृश्यत्वादिहेतुत्रयभङ्गः

 %वादावली--एवमनेकानुमानप्रतिहतत्वान्न दृश्यत्वानुमानं समञ्जसमिति सिद्धम्॥ छ ॥ दृश्यत्वादिहेतुत्रयभङ्गः ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo---यदि जगद्भ्रान्तिकल्पितमित्याद्यवान्तरप्रमेयस्योपयोगं दर्शयन्परमतमुपसंहरति॥ एवमिति॥ एवमुक्तप्रकारेण। त्रिविधमनुमानमिति शेषः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---अनुमानविरोधमुपसंहरन्नानन्दबोधोक्तहेतुत्रयं न मिथ्यात्वसाधकमिति निगमयति॥ एवमिति॥ छ ॥ दृश्यत्वादिहेतुत्रयभङ्गः॥ छ ॥

  ------------\*\*\*\*\*-------------

**वादावली  
    अंशित्वानुमानस्य बाधः  
    ----------------**

 %वादावली--अस्य पटस्यावयवित्वादिनैतत्तन्तुनिष्ठात्यन्ताभाव प्रतियोगित्वसाधनमप्यत्यन्ताभावस्य निष्प्रतियोगिकत्वेन बाधितम्। एतत्तन्तुषु नास्तीति साधने सिद्धसाधनम्। कार्यकारणयोरभेदेनाधाराधेयभावाभावात्। एतत्तन्तुकार्यं न भवतीति साधनेऽकार्यत्वस्यान्यकार्यत्वस्य वा सिद्ध्याऽर्थान्तरत्वम्। आकाशादिषु चैवं प्रयोगाभावेन सर्वजगन्मिथ्यात्वासिद्धिश्च॥ छ ॥ अंशित्वानुमानस्य बाधः ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo---ननु माऽस्तु दृश्यत्वादिकं मिथ्यात्वे मानम्। तथाऽप्ययं पट एतत्तन्तुनिष्ठात्यन्ताभावप्रतियोगी अंशित्वात्पटत्वाद्वा पटान्तरवदिति तत्त्वप्रदीपोक्तानुमानात्तत्सिद्धेः।

 अत्र च हेतोः पक्षधर्मताबलन्मिथ्यात्वसिद्धिरित्याशङ्क्याह॥ अस्येति। बुद्धिस्थः कश्चन पटो द्रष्टव्यः। एतत्तन्त्विति पक्षीकृतपटजनकतन्तवो गृह्यन्ते। न केवलं दृश्यत्वादिना मिथ्यात्वसाधनमपि त्विदमपि बाधितमित्यपेरर्थः। अभावप्रतियोगीत्येवोक्ते प्रागभावादिप्रतियोगित्वमादाय सिद्धसाधनमतोऽत्यन्तेति। तावत्युक्ते पटान्तरजनकतन्तुनिष्ठात्यन्ताभावप्रतियोगित्वमादाय तद्दोषतादवस्थ्यम्। अत एव तन्त्विति विशेषणम्। अवयवित्वादंशित्वादित्यर्थः। अत्यन्ताभावप्रतियोगित्वं किं पटस्य साध्यते उत तन्तुपटयोराधाराधेयभावलक्षणसम्बन्धस्याथवा पटान्तरस्येवास्यापि पटस्यैतत्तन्त्वारब्धत्वाभावो वाऽभिमत इति त्रेधा विकल्प्य क्मेण दूषयति॥ अत्यन्तेति॥ निष्प्रतियोगिकत्वेनेति। असत्प्रतियोगिकत्वेनेत्यर्थः॥ तथा च पटस्यात्यन्ताभावप्रतियोगित्वे साध्य तस्य नृशृङ्गादिवदत्यन्तासत्त्वापत्त्या तत्सत्वग्राहिप्रत्यक्षबाधः इत्यर्थः। प्रत्यक्षप्राबल्यं चोपजीव्यत्वादिना प्रागवद्बोध्यम्। तस्यानुमानबाधितत्वप्रत्याशा तु निरस्ता निरसिष्यते चेति भावः। द्वितीये दोषमाह॥ एतदिति। सिद्धसाधनत्वमेवोपपादयति॥ कार्येति। उपादेयोपादानयोरित्यर्थः। तयोराधाराधेयभावस्याप्रामाणिकत्वेन तस्यात्यन्ताभावप्रतियोगित्वसम्भवादिति भावः। तृतीये दोषमाह॥ एतत्तन्त्विति। न्वन्याकार्यत्वेन कार्यत्वेन च प्रत्यक्षसिद्धस्यान्यकार्यत्वादिकमादाय नार्थान्तरता। बाधापत्तेरिति चेत्तर्हि तत एवैतत्तन्त्वजन्यस्याप्ययोगादिति भावः। सर्वत्र दोषान्तरं चाह॥ आकाशेति। आकाशादिष्वकारणकेषु स्वकारणनिष्ठात्यन्ताभावप्रतियोगित्वरूपसाधअयासम्भवादित्यर्थः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo--अयं पट एतत्तन्तुनिष्ठात्यन्ताभावप्रतियोगी अवयवित्वात्पटान्तरवदित्यनुमानमाशङ्क्य निराकरोति॥ अस्य पटस्येति। अवयवित्वमंशित्वम्। आदिपदेन पटत्वरूपहेतुसङ्ग्रहः। पटान्तररूपदृष्टान्तान्तरसङ्ग्रहश्च॥ निष्प्रतियोगिकत्वेनेति। अप्रामाणिकात्यन्तासत्प्रतियोगिकत्वेनेत्यर्थः॥ बाधितमिति। पक्षीभूतस्य पटस्य प्रामाणिकत्वेनात्यन्ताभावप्रतियोगित्वाभावात्तत्साधनं बाधितमित्यर्थः। तदेवोपपादयति॥ कार्यकारणयोरिति॥ अकार्यत्वस्येति। सर्वथाऽकार्यत्वादेतत्तन्तुकार्यो न भवतीति सिध्यतीति भावः। अन्यकार्यत्वस्येति। विशेषनिषेधः शेषविध्यनुज्ञापक इति न्यायादिति भावः॥ अर्थान्तरत्वमिति। मिथ्यात्वालाभादिति भावः॥ एवं प्रयोगाभावेनेति। तेषां नित्यत्वेनोपादानाभावात्तन्निष्ठात्यन्ताभावप्रतियोगित्वसाधनं न सम्भवतीत्यर्थः ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--- अयं पट एतत्तन्तुनिष्ठात्यन्ताभावप्रतियोगी अवयवित्वात्पटत्वाच्च पटान्तरवदिति तत्त्वप्रदीपोक्तमनुमानं दूषयति॥ अस्य पटस्येत्यादिना॥ निष्प्रतियोगिकत्वेनेति। असत्प्रतियोगिकत्वेनेत्यर्थः। यदि पटस्यात्यन्ताभावप्रतियोगित्वं स्यात्तर्ह्यत्यन्ताभावप्रतियोगित्वस्यैवासत्त्वरूपत्वाच्छशविषाणवत्पटस्याप्यसत्त्वापातावर्थक्रियाकारित्वं न स्यात्। अस्ति चैतत्। ततोऽत्यन्ताभावप्रतियोगित्वं बाधितमिति भावः॥ अकार्यत्वस्येति। एतत्तन्तुकार्यत्वरूपविशिष्टाभावस्य विशेष्याभावप्रयुक्तत्वेऽकार्यत्वस्य लाभो विशेषाणाभावप्रयुक्त्तत्वे चान्यकार्यत्वस्येति बोध्यम्॥ आकाशादिष्विति। तत्रावयवित्वेन मिथ्यात्वसाधने हेतोरसिद्धिप्रसङ्गादिति भावः॥ छ ॥ अंशित्वानुमानस्य बाधः ॥ छ ॥

  ---------------\*\*\*\*\*\*----------------

वादावली  
     अंशित्वानुमाननिरासः  
    --------------

 %वादावली--किञ्च किमत्र पटस्यासत्त्वमापाद्यते संसर्गनिषेधो वा क्रियते। नाद्यः त्वद्दर्शनविरोधात्। सत्त्वमात्रं निषिध्यते नासत्त्वमापाद्यत इति चेन्न। तन्निषेधे तद्‌ध्रौव्यात्। सत्त्वनिषेधे चैतन्तुनिष्ठपदवैय्यर्थ्यम्। न च सिद्धसाधनतापरिहारार्थं विशेषणमिति वक्तव्यम्। एतत्पटात्यन्ताभावस्यास्माकमसिद्धेः। एतेन दृष्टान्तोऽपि साध्यविकलतया प्रत्युक्तो वेदितव्यः। ननु पटान्तरस्यात्यन्ताभावो न चेत्पटः किन्न स्यात्। किमत्र पटसंसर्गः स्यात्पटो वा। आद्ये न व्याप्तिसिद्धिः। द्वितीये सिद्धसाधनम्। नाप्युत्तरः। तन्तुपटसंसर्गाभावस्य सिद्धत्वात्। अथायं पट एतत्तन्तुजन्यो न भवतीति प्रतिज्ञावाक्यार्थः स्यात्तर्हि तस्यांशित्वमपि न स्यादिति हेतोरसिद्धिः स्यात्। न तत्त्वतस्यदप्यस्तीति चेन्न। अतात्त्विकावयवित्वस्यास्माकमसिद्धेः। इह तन्तुषु पट इत्यादिप्रत्यक्षविरुद्धं चैतत्।%

  श्री राघवेन्द्रयतिकृता वादावली भावदीपिका  
  -----------------------------

 राo--- अंशित्वानुमानस्य तर्कपराहतिं च वक्तुं पूर्ववदेवसाध्यं विकल्पयति ॥ किञ्चेति। तर्कपराहतत्वप्रतिपादनपरत्वान्नपौनरुक्त्यमिति बोध्यम्॥ संसर्गेति। आधाराधेयभावलक्षणेत्यर्थः॥ त्त्वद्दर्शनविरोधादिति। त्वयाऽपि पटोदेर्व्यावारिकत्वरूपसत्त्वाभ्युपगमेनासत्त्वेऽभिधीयमानेऽपसिद्धान्त इत्यर्थः। ननु नापसिद्धान्तः। मया प्रपञ्चस्य सदसद्वैलक्षण्याभ्युपगमेन सत्त्वमात्रस्य निषेधे दोषाभावादिति शङ्कते॥ सत्त्वेति। मात्रपदव्यावर्त्यमाह॥ नासत्त्वमिति॥ तन्निषेध इति। सत्त्वनिषेधेऽसत्त्वस्य ध्रुवत्वादिति भावः। सत्त्वासत्त्वयोर्भावाभावरूपत्वात्। परस्परविरहव्याप्यत्वस्य वा समर्थितत्वादिति भावः।

 किञ्च यदि पटस्य सत्त्वनिषेध एवात्यन्ताभावप्रतियोगित्वपदेनाभिमतस्तर्हि पटात्यन्ताभावप्रतियोगीत्येतावतैवेष्टसिद्धेरेतत्तन्तुनिष्ठेति व्यर्थमित्याह॥ सत्त्वेति। किञ्चेति चार्थः। ननु तार्किकमतेऽस्य पटस्य तन्त्वन्तरनिष्ठात्यन्ता भावप्रतियोगितोपगमात्सिद्धसाधनता निवृत्त्यैतदुपात्तमित्याशङ्क्य तथाऽपि मन्मते तद्व्यर्थमित्याह॥ न चेति॥ असिद्धेरिति। अन्यथाऽसत्त्वापत्तेरिति भावः॥ एतेनेति। पटान्तरात्यन्ताभावस्यास्माकमसिद्धत्वेनेत्यर्थः। ननु यदि पटान्तरस्यात्यन्ताभाव एतत्तन्तुषु न स्यात्तर्ह्यत्र पटः स्यात्। न चेष्टापत्तिः। एतस्मिन्पटे सति पटान्तरस्यात्र वृत्तेरयोगात्। मूर्तानां समानदेशताविरोधादिति शङ्ककते॥ नन्विति। एतत्तन्तुष्विति शेषः। प्रश्नाशयं विवृण्वन्नुत्तरयति॥ किमिति। अत्रैतत्तन्तुष्वित्यर्थः॥ न व्याप्तिसिद्धिरिति। मन्मतेऽश्वे गोत्वात्यन्ताभावाभावेऽपि गोत्वसंसर्गस्याभावान्मतान्तरेऽपि पटाभावे आत्माश्रयापत्त्या पटाभावाभावेऽपि पटसंसर्गस्याभावेन यत्र यदत्यन्ताभावो नास्ति तत्र तत्संसर्ग इति व्याप्तेरसिद्धेरित्यर्थः॥ सिद्धसाधनमिति। पटान्तरस्यापि संयोगवृत्त्यैतत्तन्तुष्ववस्थानसम्भवेनेष्टापत्तेरित्यर्थः। उपादानोपादेययोरभेदेन मूर्तानां समानदेशताविरोध इत्यस्याप्यभावात्। यद्यपीदं दूषणं प्राचीनपक्षेऽपि समानं तथाऽपि वस्तुस्थितिकथनाय व्याप्त्यभाव एवोक्तः। यद्वाऽऽद्ये संसर्गशब्दः समवायपरः।

 ननु पटस्यात्यन्ताभावाभावे इह तन्तुष्वयं पटो नास्ति भूतले नास्तीत्यादिप्रत्यया निरालम्बना भवेयुरिति चेन्मैवं वोचः। इह पटो नास्तीति प्रतीतेः पटसम्बन्धाभावविषयत्वात्। इह भूतले घटो नास्तीत्यत्र भूतलघटसंयोगो निषिध्यत इति कुसुमाञ्जलावुदयनोक्तेः। भूतले घटोऽस्तीति बुद्धेस्ततद्सम्बन्धविषयत्वेन नास्तीति बुद्धेरपि तदभावविषयत्वाच्च। किञ्च न तावदयं घटस्य प्रागभावो ध्वंसो वा। घटसमानकालीनत्वात्। नाप्यत्यन्ताभावः। कदाचिद्धटस्य तत्रानयनात्। सम्बन्धस्य तु भूतत्वे ध्वंसो भावित्वे प्रागभावः। कदाऽप्यभावे तदधिकरणकैतत्पटनिरूपितसम्बन्धस्यासत्त्वेन तदत्यन्तभावसम्भव इत्येत्तन्तुषु पटान्तरस्यात्यन्ताभावाभावे न कोऽपि दोष इत्यलमियता। संसर्गनिषेधो वा क्रियत इति प्रागुक्तं साध्ये विकल्पं दूषयति॥ नाप्युत्तर इति। पट एतत्तन्तुनिष्ठात्यन्ताभावप्रतियोगीत्यस्यैतत्तन्तुजन्यो नेत्येव विवक्षितमिति शङ्कते॥ अथेति॥ अंशित्वमपीति। तन्त्वन्तराजन्यत्वेन निश्चितस्यैतत्तन्त्वजन्यत्वे साध्ये सर्वथाऽजन्यत्वापत्त्या परमाणुवदवयवित्वरूपमंशित्वमपि न स्यादित्यर्थः। ननु तात्त्विकांशित्वाभावेऽप्यतात्त्विकमंशित्वं सम्भवतीति भावेन शङ्कते॥ न तत्त्वत इति। एवमप्यन्यतरासितद्धो हेतुरिति भावेनाह॥ अतात्त्विकेति। एवमवयवित्यानुमानस्य तर्कपराहतिमुक्त्वा बाधकं चाह॥ इहेति। इदं च न्यायमतरीत्या बोध्यम्। स्वमत एवंविधप्रत्यक्षाभावादिति ध्येयम्। केचित्तु सर्वतन्तुभिः पटस्यात्यन्ताभेदेऽप्येकैकतन्तुभिर्भेदाभेदादेवं प्रत्यक्षमुक्तमित्याहुः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo--॥ असत्त्वमित्यादि। एतत्तन्तुनिष्ठात्यन्ताभावप्रतियोगीति साधनेन पटस्यासत्त्वमापाद्यते। सत्त्वे पर्यवसानं क्रियत इति यावत्। उतैतत्तन्तुषु पटसंसर्गो नास्तीति तत्संसर्गनिषेधो वा क्रियत इत्यर्थः॥ स(त्व)द्दर्शनेति। सन्पट इत्यादिसत्त्वावगाहिप्रत्यक्षविरोधादित्यर्थः॥ निषिध्यत इति। अत्यन्ताभावप्रतियोगीत्यनेनेत्यर्थः॥ नासत्त्वमिति। तथा च न प्रत्यक्षविरोध इति भावः॥ तन्निषेध इति। परस्परविरुद्धयोरन्यतर निषेधस्यान्यतरविधिनान्तरीयकत्वेन सतत्वनिषेधेऽसत्त्वस्य ध्रौव्याद्‌ध्रुवत्वन्निश्चयादित्यर्थः। वैय्यर्थ्यमिति। एतत्तन्तुनिष्ठात्यन्ताभावप्रतियोगीत्यनेनैतत्तन्तुषु सत्तवमात्रनिषेधाभिप्राये विशिष्यैतत्तन्तुषु नास्तीति निषेधस्यव्यर्थत्वेनैतत्तन्तुनिष्ठपदवैय्यर्थ्यं स्यादित्यर्थः।

 ननु तन्त्वन्तरनिष्ठात्यन्ताभावप्रतियोगित्वेन सिद्धसाधनतापरिहारार्थत्वान्नैतत्तन्तुनिष्ठविशेषणवैय्यर्थ्यमित्याशङ्क्याह॥ न चेति। प्रामाणिकप्रतियोगिकात्यन्ताभावस्यास्माभिरनङ्गीकारेणैतत्पटस्य प्रामाणिकतया तदत्यन्ताभावसम्भवेन तद्धटितसाध्यस्याप्रसिद्धिरित्याह॥ एतत्पटेति॥ दृष्टान्तोऽपीति। पटान्तरस्यापि प्रामाणिकततैतत्तन्तुनिष्ठात्यन्ताभावप्रतियोगित्वाभावेन साध्यविकल इत्यर्थः। प्रत्युक्तो निराकृतः। दृष्टान्ते एतत्तन्तुनिष्ठात्यन्ताभावप्रतियोगित्व मनङ्गीकृत्य साध्यवैकल्योक्तावनिष्टमाशङ्कते॥ नन्विति॥ अत्यन्ताभावो न चेदिति। पटान्तरस्यैतत्तन्तुनिष्ठात्यन्ताभावप्रतियोगित्वं नास्तीत्यस्यैतत्तन्तुषु तदत्यन्ताभावो न चेदिति फलितोऽर्थः। पटः किन्न स्यादित्याक्षेपः। एतत्तन्तुषु पट एव स्यादित्यर्थः। परस्परविरुद्धयोरन्यतर निषेधस्यान्यतरविधिनान्तरीयकत्वादिति भावः। अत्र विकल्पयति॥ किमत्रेति। एतत्तन्तुषु पटात्यन्ताभावो नास्ति चेत्पट एव स्यादित्यस्य पटसंसर्गः स्यादित्यर्थो वा पट एव स्यादित्यर्थो वेत्यर्थः॥ न व्याप्तिसिद्धिरिति। यत्रैतत्तन्तुषु पटात्यन्ताभावाभावस्तत्रैतत्पटसंसर्ग इति व्याप्तौ दृष्टन्ताभावादित्यर्थः। यद्येतत्तन्तुषु पटसंसर्गात्यन्ताभावो नास्तीति स्यात्तर्ह्येव तत्रैतत्पटसंसर्गः स्यादित्यापादयितुं शक्यते परस्परविरुद्धयोरित्युक्तन्यायसम्भवात्। पटात्यन्ताभावो नास्ति चेत्तर्हि पटसंसर्गापादनमयुक्तमेव। उक्तव्याप्त्यनवकाशादिति भावः॥ सिद्धसाधनमिति। इष्टापादनमित्यर्थः। एतत्तन्तुषु पटात्यन्ताभावाभावे पट एव स्यादित्युक्तेऽनिष्टाभावेनेष्टापादनरूपत्वात्तर्काभासोऽयम्। पटान्तरस्याप्येतत्तन्तुषु संयोगेन सत्त्वसम्भवादिति भावः। तस्मात्साध्यवैकल्यं स्यादेवेति हृदयम्।

 नाप्युत्तर इति। पटसंसर्गनिषेधः क्रियत इत्युत्तरो द्वितीयः पक्षो नेत्यर्थः॥ सिद्धत्वादिति। कार्यकारणयोरभेदेन भेदगर्भसंसर्गाभावस्य सिद्धत्वेन सिद्धसाधनता स्यादित्यर्थः॥ अंशित्वमपि नेति। अवयवित्वं नामांशित्वम्। तच्चांशित्वं नामावयवरूपांशित्वं तद्वित्त्वं च तत्कारणकत्वम्। तथा चैतत्पटस्यैतत्तन्तुनिष्ठजन्यत्वाभावे एतत्तन्तुकारणकत्वरूपावयवित्वापरपर्यायं यदंशित्वं तदपि न स्यादित्यसिद्धिः स्यादित्यर्थः। असिद्धिपरिहारं शङ्कते॥ न तत्त्वत इति। परमार्थतोऽवयवकारणकत्वरूपमवयवित्वं नास्त्येव। तथा चातात्त्विकावयवित्वस्य हेतुत्वेन विवक्षितत्वान्न स्वरूपासिद्धिरिति भावः॥ अस्माकमिति। उभयवादिसिद्धस्यैव हेतूकर्तव्यत्वादिति भावः॥ इह तन्तुष्विति। तथा च तन्तुषु पटनिष्ठत्वावगाहिप्रत्वक्षविरुद्धत्वात्तन्तुनिष्ठत्वाभावसाधकमयं पट इत्युक्तानुमानं प्रत्यक्षबाधितमित्यर्थः॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--- नन्वेतत्तन्तुषु नास्तीति साध्यते। न च सिद्धसाधनम्। कार्यकारणयोरभेदेऽपि भेदस्यापि सत्त्वेनाधाराधेयभावोपपत्तेरित्यरुचेराह॥ किञ्चेति। अत्रैतत्तन्तुष्वापाद्यते साध्यते॥ संसर्गनिषेध इति। संयोगसमवायान्यतरसम्बन्धेनात्यन्ताभावप्रतियोगित्वं साध्यत इत्यर्थः। आद्येऽप्यसत्त्वमापाद्यत इत्यनेन स्वरूपेणात्यन्ताभावप्रतियोगित्वं वा साध्यत इत्युकं भवति। न च तद्युक्तम्। जगदसद्विलक्षणस्वरूपेण प्रतीतिकाले सदिति सिद्धान्तविरोधादित्याह॥ त्वद्दर्शनेति। नन्वसत्वमापाद्यत इत्यनेन स्वरूपेणात्यन्ताभावप्रतियोगित्वं साध्यत इत्यर्थो न विवक्षितः। किन्तु पारमार्थिकत्वाकारेणात्यन्ताभावप्रतियोगित्वं साध्यतेऽतो नोक्तदोष इति शङ्कते॥ सत्त्वमात्रमिति॥ तद्‌ध्रौव्यादिति। असत्त्वध्रौव्यादित्यर्थः। नृशृङ्गादावपि सत्त्वाभावादन्यस्य सत्त्वस्याभावादिति भावः। सत्त्वाकारेण निषेधप्रतियोगित्वं साध्यमिति पक्षमभ्युपेत्यापि दोषमाह॥ सत्वनिषेधे चेति। किञ्चेति चार्थः। किञ्चासत्त्वाकारेण निषेधप्रतियोगित्वे साध्ये एतत्तन्तुनिष्ठपदवैय्यर्थ्यमिति फक्किकार्थः।

 नन्वयं पटः पारमार्थिकत्वाकारेणात्यन्ताभावप्रतियोगीत्युक्ते सिद्धसाधनम्। एतत्पटे सत्त्वाकारेण कपालादिनिष्ठात्यन्ताभावप्रतियोगित्वस्य सिद्धत्वात्। न ह्येतत्पट कपालादौ पारमार्थिकत्वाकारेणास्ति। एवञ्च सिद्धसाधनवारणायैतत्तन्तुनिष्ठपदं सार्थकमित्याशङ्क्य निराकरोति॥ न चेति। सिद्धसाधनं हि पररीत्या। न च मन्मते एतत्पटात्यन्ताभावः सिद्धो येन तत्स्यादित्याह॥ एतत्पटात्यन्ताभावस्येति। अत्यन्ताभावस्य अप्रामाणिकप्रतियोगिकत्वादिति भावः।  
   
 नन्विह भूतले घटो नास्तीति प्रामाणिकस्यैव घटस्यात्यन्तभावप्रतियोगित्वप्रतीतेः कथमेतदिति चेत्। उच्यते। इह भूतले घटो नास्तीति धियो हि तत्सम्बन्धाभावो विषयो न तु घटाभावः। इह भूतले घटो नास्तीत्यत्र संयोगो निषिध्यत इत्युदयनोक्तेः। इह भूतले घटो नास्तीति बुद्धेस्तत्सम्बन्धविषयत्वेन नास्तीति बुद्धेरपि तदभावविषयत्वाच्च। न च तत्रोभ्यप्रतीतिवदत्राप्युभयाभावः प्रतीयतामिति वाच्यम्। निषेधप्रतियोगित्वस्य स्वाश्रयसत्ताऽसहनस्वभावत्वेन तत्काले विद्यमानघटवृत्तित्वायोगात्। न च तादृशस्वभाव एव कुत इति वाच्यम्। घटसत्तादशायां तस्मिन्प्रागभावप्रध्वंसाप्रतियोगित्वप्रदर्शनात्। अविद्यमान एव घटे तद्दर्शनाच्च। प्रतियोगित्वस्य रूपादिवद्धर्मिसत्तानपेक्षत्वात्। न चान्योन्याभाव प्रतियोगित्वस्याप्युक्तस्वभावप्रसङ्गः। अन्योन्याभावस्यानिषेधरूपत्वात्। प्रतिषेधप्रतियोगित्वस्यैवोक्तस्वभावकल्पनात्। प्रागभावध्वंसप्रतियोगित्वमेव स्वाश्रयसत्ताविरोधि न त्वत्यन्ताभावप्रतियोगित्वमिति वाच्यम्। नियामकाभावात्। अत्यन्ताभावप्रतियोगिनां शशविषाणादीनामपि सत्त्वापत्तेश्च।

 किञ्चेह भूतले घटो नास्तीति बुद्धेर्घटाभावविषयकत्वेन तावदयं घटप्रागभावो ध्वंसो वा तयोः प्रतियोग्यसमानकालीनत्वादस्य च तदभावात्। नाप्यत्यन्ताभावः। तदाचित्तत्र घटस्य सत्त्वात्। स्यादेतत्। यदि चैतत्कालवच्छेदेनात्यन्ताभावातिरिक्तः प्रागभावादिर्न सिध्येत्। संसर्गस्य तु भूतत्वे ध्वंसः। भावित्वे प्रागभावः। कदाऽप्यभावेऽत्यन्ताभाव इति न काऽप्यनुपपत्तिः। न च घटवत्तत्संसर्गस्याप्यन्यत्र सत्त्वेन न प्रतियोगित्वमिति वाच्यम्। एतद्भूतलैतद्धटसंसर्गस्य निषेधकाले कुत्राप्यसत्त्वादिति सङ्क्षेपः॥ एतेनेति। प्रामाणिकप्रतियोगिकात्यन्ताभावस्यास्माकमसिद्धत्वेनेत्यर्थः।

 नन्वेतत्तन्तुषु यदि पटान्तरस्यात्यन्ताभावो न स्यात्तर्ह्यत्र पटः स्यात्। न चेष्टापत्तिः। एकस्मिन्पटे सति पटान्तरस्यायोगात्। मूर्तानां समानदेशताविरोधादिति शङ्कते॥ नन्विति। एतत्तन्तुष्विति शेषः। पटः किन्न स्यादिति कोऽर्थः। किमेतत्तन्तुषु समवायेन पटः स्यादिति किं वा संयोगेनेति विकल्पपूर्वकं सिद्धान्तयति॥ न व्याप्तिसिद्धिरिति। यत्र यदत्यन्ताभावो नास्ति तत्र तत्समवाय इति व्याप्तिर्न सम्भवति। मन्मतेऽश्वे गोत्वात्यन्ताभावेऽपि गोत्वसमावायस्याभावात्। मतान्तरेऽपि पटाभावे आत्माश्रयापत्त्या पटाभावाभावेऽपि पटसमवायस्याभावादित्यर्थः॥ सिद्धसाधनमिति। पटान्तरस्यापि संयोगेनैतत्तन्तुष्ववस्थानसम्भवादिष्टापत्तेरित्यर्थः।

न च मूर्तानां समानदेशताविरोधः। उपादानोपादेययोरभेदेन तदभावादित्याशयात्। यद्यपीदं दूषणं प्राचीनपक्षेऽपि समानं तथाऽपि वस्तुस्थितिकथनाय तत्र व्याप्त्यभाव एवोक्त इति बोध्यम्। संसर्गनिषेधो वा क्रियत इति पक्षं दूषयति॥ नाप्युत्तर इति॥ सिद्धत्वादिति। संसर्गनिषेधः क्रियत इत्यस्य हि संयोगसमवायान्तरसम्बन्धेनैतत्तन्तुनिष्ठात्यन्ताभावाप्रतियोगित्वं साध्यत इत्यर्थो विवक्षितः। एवञ्च सिद्धसाधनम्। कार्यकारणयोरभेदेन तन्तुपटयोः संयोगसमवायाभावस्य सिद्धतयोक्तसाध्यस्यापि सिद्धत्वादित्यर्थः। प्राग्दूषितमप्येतत्तन्तुकार्यत्वाभावपक्षं दोषान्तरविवक्षया शङ्कते॥ अथेति। तन्त्वन्तराजन्यत्वेन निश्चितस्यैव तन्त्वजन्यत्वे साध्ये सर्वथाऽजन्यत्वापत्त्या परमाणुवदवयवित्वरूपमंशित्वमपि न स्यादित्यर्थः। नन्वतात्त्विकमेवांशित्वं हेतुरतो नासिद्धिरिति गूढाभिसन्धिः शङ्कते॥ न तत्त्वत इति। आशयं समुद्धाट्य दूषयति॥ अतात्त्विकेति। एवं साध्यनिर्वचनेन प्रतिज्ञांशं दूषयित्वा बाधेनापि दूषयति॥ एतत्तन्तुष्विति। इदं च न्यायमतेन। स्वमते एवंविधप्रत्यक्षाभावादित्यूचुः। सर्वतन्तुभिः पटस्यात्यन्ताभेदेऽप्यैकैकतन्तुभिदाभेदादित्येवं प्रत्यक्षमुक्तमित्याहुः ॥ छ ॥

 %वादावली--नन्विह नभसि नीलिमेति प्रत्यक्षाभिमतप्रत्ययबाधेनारूपित्वानुमानप्रवृत्तिवदत्राप्यनुमान प्रवृत्त्युपपत्तिः किन्न स्यादिति चेन्न। तथा सति दहनशैत्यानुमानादेरप्यप्रतिबद्धप्रसरेण बाधपरिभाषापरिमोषापातात्। उभयवादिसम्प्रतिपन्नप्रामाण्ये प्रत्यक्षादौ जाग्रति बाधः सुखं प्रसरेदिति चेत्तत्किं प्रकृते प्रत्यक्षप्रामाण्यानभ्युपगमे कारणम्। अनुमानविरोध इति चेत्समं दहनशैत्यानुमानेऽपि। न च प्रत्यक्षस्यानुमानबाधितत्वे दृष्टान्तं पश्यामः। नभोनीलिमाप्रतितिभ्रमताऽप्यागमाद्यवगम्यैव। अनुमानस्याप्रसरात्। तथा हि। महत्त्वान्नभसो रूपं निषिध्यतेऽगन्धवत्त्वाद्वा स्पर्शरहितत्वाद्वा। न त्रयमपि। तत एवाशब्दत्वप्रसङ्गात्।%

  श्री राघवेन्द्रयतिकृता वादावली भावदीपिका  
  -----------------------------

 राo---ननु न प्रत्यक्षमनुमानबाधकं नबोनीलमित्यक्ष बाधेनारूपित्वानुमापकामूर्तत्वाद्यनुमानस्येवात्राप्यक्षबाधेनैवानुमानागम प्रवृत्तिसम्भवादित्याशङ्क्यातिप्रसङ्गमुत्तरयति॥ नन्विह नभसीत्यादिना॥ प्रत्यक्षेति। प्रत्यक्षत्वेनाभिमतो यस्तद्वाधेनारूपित्वसाध्यकानुमानप्रवृत्तिवदित्यर्थः॥ अप्रतिबद्धेति। प्रत्यक्षाप्रतिबद्धप्रवृत्त्या बाधवार्ताया अपन्हवः स्यात्। बाधोच्छेद इति यावत्। यद्यपीदं प्रागेवाशङ्क्य समाहितम्। तथाऽप्यधिकं विवृण्वन्पुनरेतदवतारितमित्यदोषः। ननु वन्ह्यौष्णयप्रत्यक्षप्रामाण्ये च वादिप्रतिवादिसम्मतेः सत्त्वात्तत्र बाधसम्भवेऽपि नेह तथा। इह तन्तुषु पट इति प्रत्यक्षे मम प्रामाण्यासम्मतेरिति तत्त्वप्रदीपोक्तामाशङ्कां प्रति हेतुमनुवदति॥ उभयेति। तत्किमित्याक्षेपे न किमपीत्यर्थः। तथा च न दृष्टान्तदार्ष्टान्तिकयोर्वैषम्यमिति भावः। तत्र कारणमाशङ्क्य तदपि सम्मतमेवेत्याह॥ अनुमानेति। अंसित्वानुमानेत्यर्थः॥ सममिति। अनुमानविरोधलक्षणं कारणमित्यर्थः।

 अभ्युपेत्यैवमुदितं वस्तुतस्त्वनुमानबाधितं प्रत्यक्षमेव नास्ति। येन तद्दृष्टान्तेनेह तन्तुषु पट इति प्रत्यक्षस्यानुमानबाधसम्भावनाऽपि स्यादित्याह॥ न चेति। किञ्चेति चार्थः। दृष्टान्तं चेति वाऽन्वयः। ननूक्तं नभोनैल्यप्रत्यक्षमिति तत्राह॥ नभ इति। आगमेति तर्काबाध्यत्वे तात्पर्यम्। न त्वागमेनापि तत्र बाधः। तथात्वेऽद्वैतानुमानेन बाधाभावेऽप्यद्वैतागमेन तस्य बाधसम्भवेन पराभिमतसिद्ध्यापातात्। अत एवादिपदप्रयोगः। तथा चायमर्थः। न तत्रागमेन बाधः। किन्तु मूलभूतप्रत्यक्षेणैव बाधः। यथा चैतत्तथोक्तं प्राक्। विस्तरस्तु न्यायामृते द्रष्टव्यः। एवकारव्यावर्त्यमाह॥ अनुमानस्येति। महत्त्वात्परममहत्त्वादित्यर्थः॥ अगन्धेति। गन्धरसरूपस्पर्शान्यतमवत्त्वाभावादित्यर्थः। पृथिव्यादिचतुष्टयान्यतमत्वाभावदिति यावत्। यद्वा नीलरूपाभावलक्षणसाध्याभिप्रायेण यथाश्रुत एवागन्धवत्त्वादिति हेतुः साधुः॥ तत एवेति। उक्तहेतुत्रयान्यतमादित्यर्थः। इदमुपलक्षणम्। अद्वैतिमते नभसो जन्यत्वेनाद्यहेतोरसिद्धिश्च बोध्या। एतेनामूर्तत्वान्त्यावय विभिन्नानारम्भकत्वादिकमिह हेतुरिति प्रत्युक्तम्। असिद्धेः। अशब्दगुणकत्वसाधनसम्भवाच्चेति।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---नभसि नैल्यप्रत्ययस्य निर्दोषार्थेन्द्रियसन्निकर्षरूपप्रत्यक्षत्वाभावादभिमतेत्युक्तम्। बाधेनेति। बाधकत्वेनेत्यर्थः॥ अरूपित्वानुमानेति। अरूपित्वसाधकविभुत्वानुमानेत्यर्थः। तथा च यथा नीलं नभ इति प्रत्यक्षं नभो न नीलरूपवद्विभूत्वादित्यनुमानबाध्यं दृष्टं तथेहाप्ययं पट इत्यनुमानमेवेह तन्तुषु पट इति प्रत्यक्षबाधकमेव किन्न स्यादिति भावः॥ अप्रतिबद्धप्रसरेणेति। स्पार्शनप्रत्यक्षाप्रतिबद्धत्वप्रसरेणेत्यर्थः। तथा च तत्राप्यनुमानेनैव प्रत्यक्षबाधोऽस्त्विति भावः। बाधपरिमोषोऽपलापोच्छेदः। तथा च कालात्ययापदिष्टमात्रोच्छेदः स्यादित्यर्थः। दहनशैत्यानुमानमेव प्रत्यक्षबाधितम्। औष्ण्यावगाहिस्पार्शनप्रामाण्यस्योभयवादिसम्प्रतिपन्नत्वात्। न चैवं प्रकृते। इह तन्तुषु पटसत्त्वावगाहिप्रत्यक्षप्रामाण्यस्योभयानभ्युपगमादतोऽत्रानुमानेनैव प्रत्यक्षबाधोऽस्त्वित्याशयेन शङ्कते॥ उभयवादीति। प्रामाण्ये प्रामाण्योपेते जाग्रति सति॥ प्रत्यक्षेति। तन्तुपटसत्त्वावगाहिप्रत्यक्षेत्यर्थः॥ अनुमानेति। अयं पट इत्यनुमानेत्यर्थः। विरोधः कारणमिति वर्तते॥ सममिति। तत्राप्यनुमानविरोधेन स्पार्शनप्रत्यक्षप्रामाण्यमप्युभयवादिसम्प्रतिपन्नं नेति वदाम इति सममित्यर्थः। दृष्टान्तं च न पश्याम इत्यन्वयः। ननु नभोनैल्यप्रत्यक्षं विभुत्वानुमानबाध्यं दृष्टमिति तदेव दृष्टन्तो भविष्यतीत्यत आह॥ नभोनीलिमेति। कुत इत्यत आह॥ अनुमानस्येति। नभसो नीरूपित्व इति शेषः। एतदेवोपपादयति॥ तथा हीत्यादिना। महत्त्वान्महत्परिमाणवत्त्वाद्विभूत्वादित्यर्थः। कालादिदृष्टान्तोऽपि द्रष्टव्यः॥ न त्रयमपीति। नभो नीरूपं महत्त्वादगन्धवत्त्वात्स्पार्शनरहितत्वात्कालादिवदित्यनुमानत्रयमपि न युक्तमित्यर्थः। कुत इत्यत आभाससामानयोगक्षेमत्वादित्याह॥ तत एवेति। महत्त्वादिहेतुत्रयादेवेत्यर्थः॥ अशब्दत्वेति। शब्दगुणकत्वाभावप्रसङ्गादित्यर्थः। नभः शब्दगुणकं न भवति महत्त्वात्कालादिवदिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ अत्रापीति। इह तन्तुषु पट इति प्रत्यक्षबाधेऽपीत्यर्थः॥ अनुमानेति। अयं पट इत्यनुमानेत्यर्थः। तत्किं सम्प्रतिपन्नप्रामाण्यकमपि प्रत्यक्षमनुमानबाध्यमित्युच्यते किंवा सम्मतप्रामाण्यकप्रत्यक्षं बाधकं तदन्यद्बाध्यमिति विकल्प्याद्य आह॥ तथा सतीति। यदि सम्मतप्रामाण्यकप्रत्यक्षमप्यनुमानबाध्यं तर्हि दहनशैत्यानुमानमपि तदौष्ण्यप्रत्यक्षबाधकं स्यादिति कालात्ययापदिष्टोच्छेदप्रसङ्ग इत्यर्थः। द्वितीयं शङ्कते॥ उभयवादीति। इह तन्तुषु पट इति प्रत्यक्षस्यानुमानबाध्यत्वेषऽपि न वन्हावौष्ण्यप्रत्यक्षस्य तच्छैत्यानुमानबाध्यत्वम्। वन्ह्यौष्ण्यप्रत्यक्षप्रमाणस्योभयवादिसम्प्रतिपन्नत्वात्। इह तन्तुषु पट इति तत्प्रत्यक्षप्रामाण्यस्य च तदभावात्। मया तदनङ्गीकारात्। अतो न कालात्ययापदिष्टोच्छेद इत्यर्थः॥ अनुमानविरोध इति। अयं पट इत्युक्तानुमानविरोध इत्यर्थः। यदि बाध्यत्वाभिमतानुमानविरोधादिह तन्तुषु पट इति प्रत्यक्षप्रामाण्यानभ्युपगमस्तदा वन्ह्यौष्ण्यप्रत्यक्षस्यापि तच्छैत्यानुमानविरोधात्प्रामाण्यं नाङ्गीक्रियेत। ततश्च प्रागुक्तकालात्ययापदिष्टोच्छेदप्रसङ्गो दुर्वार इत्याह॥ सममिति। कैमुत्यन्यायेनापि नाक्षस्यानुमानबाध्यत्वमित्याह॥ न चेति। ननु नभोनैल्यप्रतितेर्भ्रमत्वमनुमानाज्ज्ञायतेऽतः कथमक्षस्यानुमानबाध्यत्वे दृष्टन्ताभाव इत्यत आह॥ नभ इति॥ आगमादीति। अत्र यद्वक्तव्यं तत्सर्वं प्रपञ्चितमधस्तात्॥ महत्त्वादिति। परममहत्त्वादित्यर्थः। तेन न घटादौ व्यभिचारः॥ अगन्धेति। रूपादिचतुष्टयान्यतमाभावादित्यर्थः। यद्वा नैल्याभावरूपसाध्याभावाभिप्रायेणेदम्।

 %वादावली--अथ तत्रागमविरोधस्तर्ह्यरूपित्वमपि तस्यागमसिद्धमेव। नानुमानादिति। तस्मात्कालातीतादोषं क्वचित्स्वीकुर्वताऽत्रापि समानन्यायतया सा चाभ्युपेयैव॥ छ ॥ अंशित्वानुमाननिरासः॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo---ननु श्रुतिपुराणादिष्वाकाशस्य शब्दगुणकत्वं प्रसिद्धमिति तद्विरोधोऽशब्दगुणकत्वसाधकानुमानस्येत्याशङ्क्य तुल्यमित्याह॥ अथेति॥ अरूपित्वमिति। यल्लोहितं तेजसो यच्छुक्लं तदपां यत्कृष्णं तदन्नस्येति रूपस्य पृथिव्यादित्रितयगतत्वस्यैवोक्तेरिति भावः। एवमुपपादितं प्रत्यक्षविरोधमुपसंहरति॥ तस्मादिति। प्रत्यक्षस्यानुमानबाध्यत्वासम्भवादित्यर्थः। अत्राप्यंशित्वानुमानेऽपीत्यर्थः। सा कालातीतेत्यर्थः। तेनायं पटात्यन्ताभाव एतत्तन्तुनिष्ठ एतन्पटानाद्यभावत्वात्। एतत्पटप्रागभाववदित्यादीनि नवीनानुमानानि प्रत्याख्यातानि बोध्यानि। प्रत्यक्षबाधादिदोषस्य सर्वत्र प्रसरादिति॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo--- ननु नभसः शब्दगुणकत्वाभावो नानुमातुं शक्यते नभसः शब्दगुणकत्वस्यागमसिद्धत्वेनानुमानस्य तद्विरोधापत्तेरित्याशङ्कते॥ अथेति। प्रकृतेऽप्येतत्समानमित्याह॥ तर्हीति। तस्य नभसः॥ नानुमानादितीति। तथा च प्रत्यक्षस्यानुमानबाधितत्वे दृष्टान्तं न पश्याम इत्युक्तं सिद्धमिति भावः। अत्राप्ययं पट इत्यनुमानेऽपि। सा इह तन्तुषु पट इति प्रत्यक्षबाधिता॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ आगमविरोध इति। शब्दमात्रमभूत्तस्मान्नभ इत्यादिभागवताद्यागमविरोध इत्यर्थः॥ आगमसिद्धमेवेति। यदग्रे रोहितं रूपमित्याद्यागमसिद्धमित्यर्थः। अयं पट इत्यनुमानस्य कालात्ययापदिष्टत्वमुपसंहरति॥ तस्मादिति। अत्रापि अंशित्वानुमानेऽपि ॥ छ ॥ अंशित्वानुमाननिरासः॥ छ ॥

  ---------------\*\*\*\*\*\*\*\*-------------

**वादावली  
   मिथ्यात्वहेतूनामप्रयोजकत्वम्  
   -------------------**

 %वादावली--किञ्च जगतो मिथ्यात्वाभावे न बाधकं पश्यामः। सत्यत्वे कथं प्रकाशेत। न तावत्स्वातः। जडत्वात्। नापि परतः। प्रकाशान्तरेण सम्बन्धाभावात्। असम्बद्धस्य प्रकाशनेऽतिप्रसङ्गात्। असत्त्वे तु चित्प्रकाशारोपितस्याधिष्ठानाध्यस्तत्वसम्बन्धेन प्रकाशोपपत्तिरिति चेन्न। विचारागोचरत्वात्। तथा हि। कथं प्रकाशेतेति कोऽर्थः। कथं प्रकाशः स्यादिति वा कथं प्रकाशाश्रय इति वा कथं प्रकाशविषय इति वा। न प्रथमद्वितीयौ। अनभ्युपगमात्। तृतीयेऽपि किं प्रकाशशब्देन चैतन्यं विवक्षितं वृत्तिर्वा। नाद्यः। चैतन्याविषयत्वेऽपि बाधकाभावात्। वृत्तिविषयत्वेनैव व्यवहारोपपत्तेः। चैतन्यस्यापि स्वाभाविकं भविष्यतिति व्यवहारोपपत्तेः। चैतन्यस्यापि स्वाभाविकं भविष्यतीति को दोषः। असङ्गश्रुतिस्तु परमेश्वरस्य पापादिसम्बन्धाभाववादिनी।%

  श्री राघवेन्द्रयतिकृता वादावली भावदीपिका  
  ----------------------------

 राo---एवं मिथ्यात्वहेतूनां बाधादिदोषानभिधायाधुनाऽनुकूलतर्काभावान्मिथ्यात्वहेतवः सर्वेऽप्रयोजका इति वक्तुं प्रतिजानीते॥ किञ्चेति। दृशत्वमस्तु मिथात्वं मास्तु एवं सति न किञ्चिद्बाधकं पश्याम इत्यर्थः। ननु मिथ्यात्वं विना दृश्यत्वमेवानुपपन्नम्। दृश्यत्वं हि दृक्प्रकाश्यत्वम्। न च दृशोऽसङ्गभूताया दृश्येन सम्बन्धोऽस्ति। तस्माद्दृशो दृश्येनाधिष्ठानाध्यस्तभावलक्षणः सम्बन्धोऽभ्युपेय इति दृगदृश्ययोः सम्बन्धानुपपत्तिरेव विपक्षे बाधकस्तर्क इत्यभिप्रायेण शङ्कते॥ सत्यत्व इति। कथं न कथमपीत्यर्थः। तदेव विविच्याह॥ न तावदिति॥ जडत्वादिति। अप्रकाशात्मकस्य जडस्य प्रकाशत्वमेव दुर्लभं स्वप्रकाशत्वं तु दूरापेतमिति भावः। परेण प्रकाशत इत्यत्रापि स्वसम्बन्धेनोतासम्बन्धेन। आद्य आह॥ प्रकाशान्तरेति। स्वस्माद्भिन्नदृग्रूपेणेत्यर्थः। असङ्गो ह्ययं पुरुष इति श्रुत्या दृशोऽसङ्गत्वश्रवणादिति भावः। द्वितीय आह॥ असम्बद्धस्येति। सर्वदा सकलपदार्थप्रकाशः। स्यादित्यर्थः। एवं सत्यत्वे प्रकाशानुपपत्तिमुक्त्वा मिथ्यात्वे तदुपपत्तिमाह॥ असत्त्वे त्विति। मिथ्यात्व इत्यर्थः॥ चिदिति। चिद्रूपप्रकाशारोपितस्येत्यर्थः। चितोऽधिष्ठानत्वं दृश्यस्याध्यस्तत्वमित्यर्थः। असङ्गश्रुतेस्तात्त्विकसम्बन्धाभावपरत्वादतो मिथ्यात्वमुपेयमिति भावः। एवमनूदितं पूर्वपक्षं प्रतिक्षिपति॥ विचारेति। प्रकाशः प्रकाशात्मकः स्यादित्यर्थः। प्रकाशाश्रय इति।समवायसम्बन्धेनेत्यर्थः॥ अनुभ्युपगमादिति। वादिप्रतिवादिभ्यामित्यर्थः॥ वृत्तिरिति। अन्तःकरणवृत्तिरित्यर्थः। यद्यपि परेण चैतन्याभिप्रायेणैव प्रकाशशब्दः प्रयुक्तस्तथाऽपि वृत्तेरपि प्रकाशशब्दार्थत्वात्तयाऽप्युपपत्तिं वक्तुं वृत्तिर्वेत्युक्तमिति ध्येयम्। तत्तदीयव्यवहारानुपपत्तिरेव चिदविषयत्वे बाधिकेत्यत आह॥ वृत्तिति।

 ननु घटादेश्चैतन्याविषयत्वे घटोऽपरोक्ष इति घटादावापरोश्र्यव्यवहारो न स्यात्। अपरोक्षत्वस्य चिन्मात्रगतत्वात्। तथा च बाधकाभावोऽसिद्ध एवेति चेन्न। इच्छादिवृत्त्यनिष्ठेन परोक्षवृत्तिगेन ज्ञानत्वरूपविशेषेण विषयस्य ज्ञातत्वव्यवहारस्येव स्मृत्याद्यनिष्ठेनानुभवादिगतेनानुभवत्वादिरूपविशेषेण तद्विषयत्वस्यानुभूतत्वव्यवहारस्येव च चैतन्याविषयस्यापि घटादेरिन्द्रियजन्यत्वप्रयुक्तेन वृत्तिगतेन साक्षात्कारत्वरूपविशेषेणैवापरोक्ष व्यवहार स्याप्युपपत्तेः। न च वृत्तौ परोक्षत्वमेवापरोक्षत्वं तु चैतन्य एवेति युक्तम्। परोक्षत्वापरोक्षत्वयोरेकज्ञानत्वव्याप्यत्वप्रसिद्धिपरिलोपापातात्॥ एतदप्युक्तं वृत्तीति। अपरोक्षवृत्तीत्यर्थः॥ व्यवहारेति। अपरोक्षव्यवहारेत्यर्थः। न चाज्ञानव्यवहारेऽपरोक्षचिद्विषयत्वम्। त्वन्मते वृत्तेरेवाज्ञानविरोधित्वात्। चितस्तु तत्साधकत्वेन तद्बाधकत्वायोगाच्च। न च घटं जानामीति सकर्मकज्ञानवृत्त्यन्यो घटः प्रकाशते। घटः स्फुरतीत्यकर्मकप्रकाशरूपा चिदनुभवसिद्धेति वाच्यम्। जानाति प्रकाशत इति क्रिययोरेकार्थकत्वेऽपि करोति प्रयतते गच्छति चलतीत्यादाविव धात्वोः कर्मोपरागवाचित्वतदभावस्वभावत्वोपपत्तेः। अन्यथा त्वत्पक्षे परिणतेरकर्मकत्वात्परिणतिविशेषस्य वृत्तेः सकर्मकज्ञानत्वं न स्यात्। अतीतचैतन्यसम्बन्धानङ्गीकारेणातीतो घटः प्रकाशत इति धीश्च न स्यादिति। एतदप्याह॥ वृत्तीति॥ व्यवहारेति। घट- प्रकाशत इत्यादिव्यवहारेत्यर्थः।

 ननु "तमेव भान्तमनुभाति सर्वं तस्य भासा सर्वमिदं विभाती"ति श्रुत्या सर्वस्य दृश्यस्य दृक्प्रकाशत्वं श्रूयत इति विरोध एव चैतन्याविषयत्वे बाधक इति चेन्मैवं वादीः। अस्याः श्रुतेः सूर्यादिप्रकाशस्येशाधीनत्वपरत्वस्यानुकृतेस्तस्य चेत्यधिकरणभाष्यादावेव स्पष्टत्वात्। एतद्वाक्यनिर्णायके अपि स्मर्यत इति सूत्रे त्वद्भाष्येऽपि यदादित्यगतं तेज इत्यादिस्मृतेरेवोदाहृतत्वेनास्मदादिगतघटज्ञानस्य चैतन्यरूपताऽप्रसक्तेः। अन्यथा त्वन्मते ब्रह्मणो भानमात्रत्वेन भान्तमिति कर्तरि विहितक्तप्रत्ययस्य तस्य भासेति षष्ठ्याः प्रपञ्चे ब्रह्मभानान्यभानाभावेनानुशब्दस्य चायोगाच्च। गच्छन्तमनुगच्छतीत्यादौ गमनादिभेदे सत्येवानुशब्दस्य दर्शनादिति। एवं चैतन्याविषयत्वे बाधकाभावमुपपाद्येदानीं चैतन्यविषयत्वमभ्युपेत्यापि समाधत्ते॥ चैतन्यस्यापीति। सुखदुःखाकाशादौ चैतन्यविषयत्वस्य सिद्धान्तेऽप्यङ्गीकारादयमप्यभ्युगम इति ध्येयम्॥ स्वाभाविकमिति। अर्थप्रकाशकत्वमिति शेषः। स्वरूपसम्बन्धकृतं न त्वधिष्ठानाध्यस्तत्वरूपाध्यासिकसम्बन्धकृतमित्यर्थः। नन्वसङ्गो ह्ययं पुरुष इति श्रुतिपीडनमेव दोष इत्यत आह॥ असङ्गेति। स यत्तत्र यत्किञ्चित्पश्यत्यनन्वागतस्तेन भवतीति पूर्ववाक्यात् यथाऽऽकाशस्थितो नित्यं वायुः सर्वत्रगो महानित्यादिस्मृतेः। अन्यथाऽसङ्गो ह्ययं पुरुष इति वाक्यबोध्यासङ्गत्वान्वयस्य भावाभावाभ्यां व्याघातादिति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---विपक्षे बाधकाभावादप्रयोजको दृश्यत्वहेतुरित्याह॥ किञ्चेति॥ प्रपञ्चस्य मिथ्यात्वं यदि न स्यात्तर्हि दृग्विषयत्वरूपं दृश्यत्वमेव न स्यात्सत्यत्वे दृग्दृश्ययोः सम्बन्धानिरूपणादिति हेतूच्छित्तिरेव बाधिकेत्यभिप्रेत्य सत्यत्वे दृग्दृश्ययोः सम्बन्धानुपपत्तिमुपपादयति॥ सत्यत्व इति। प्रकाशेत ज्ञायेत। अत्र सर्वत्र प्रकाशशब्दो ज्ञानपर इत्यवगन्तव्यम्॥ जडत्वादिति। जगतोऽस्वप्रकाशस्वरूपत्वादिति भावः॥ प्रकाशान्तरेणेति। वृत्तिज्ञानख्येनेत्यर्थः। संयोगसमवाययोरसम्भवाद्विषयविषयिभावस्य च दुर्निरूपत्वदिति भावः। अस्त्वसम्बद्धस्यापि प्रकाशनमित्यत आह॥ असम्बद्धस्येति॥ अतिप्रसङ्गादिति। काशीस्थघटस्याप्यत्र प्रकाशः स्यादिति भावः। मिथ्यात्वे त्वाध्यासिकसम्बन्धसद्भावात्प्रकाशः सम्भवतीत्याह॥ असत्त्वे त्विति। मिथ्यात्वे त्वित्यर्थः॥ चित्प्रकाशेति। अधिष्ठानचैतन्यरूपप्रकाशेत्यर्थः॥ अधिष्ठानेत्यादि। आध्यासिकसम्बन्धेनेत्यर्थः। प्रकाशः प्रकाशस्वरूपः॥ अनभ्युपगमादिति। जडस्य जगतः प्रकाशरूपत्वप्रकाशाश्रयत्वयोरनभ्युपगमादित्यर्थः। चैतन्यमधिष्ठानचैतन्यम्॥ चैतन्याविषयत्वेऽपीति। चैतन्यरूपप्रकाशाविषयत्वेऽपीत्यर्थः॥ बाधकाभावादिति। सत्यत्वे कथं प्रकाशतेत्यस्य कथं चैतन्यरूपप्रकाशविषयः स्यात्। चैतन्यरूपप्रकाशविषयो न स्यादिति यावदित्यर्थः। तथा च सत्यस्यापि चैतन्यरूपप्रकाशविषयत्वे बाधकाभावेन तर्के इष्टापत्तिरिति भावः। ननु चैतन्यरूपप्रकाशाविषयत्वे घटादिव्यवहार एव न स्यात्। व्यवहारस्य व्यवहर्तव्यज्ञानसाध्यत्वादित्येवं व्यवहारानुपपत्तिरेव बाधिका। ततश्च तदन्यथाऽनुपपत्त्या चित्प्रकाशविषयत्वमङ्गीकार्यमिति नेष्टापत्तिरित्यतोऽन्यथैवोपपत्तिमाह॥ वृत्तीति। वृत्तिरूपज्ञानविषयत्वेनेत्यर्थः। ननु चक्षुरादिजन्यवृत्त्यविषये सुखादौ कथं व्यवहारः स्यादित्यत आह॥ चैतन्यस्यापीति। साक्षिरूपचैतन्यस्यापीत्यर्थः॥ स्वाभाविकमिति॥ विषयकत्वमिति शेषः। सुखादिविषयकत्वमित्यर्थः। तथा च सुखादेः साक्षिविषयत्वेन व्यवहारः सम्भवतीति भावः। नन्वसङ्गो ह्ययं पुरुष इति श्रुत्या साक्षिचैतन्यस्यासङ्गत्वावगमात्कथं तस्य सुखादिविषयसम्बन्ध इत्यत आह॥ असङ्गश्रुतिस्त्विति। असङ्गत्वश्रुतिस्त्वित्यर्थः॥ पापादीति। न तु सुखादिविषयसम्बन्धाभाववादिनीत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ अनुकूलतर्कहीनाश्च मिथ्यात्वहेतव इत्याह॥ किञ्चेति। अनुकूलतर्कं शङ्कते॥ सत्यत्व इति॥ न तावत्स्वत इति। आत्मवदिति शेषः। तथा चात्मवत्स्वतः प्रकाशत इति पक्षो नेत्यर्थः॥ जडत्वादिति। त्वन्मते मामहं जानामीति प्रत्यक्षेण वा सुप्तोत्थितस्यैतावन्तं कालं सुखमहमस्वाप्स्यमिति परामर्शान्यथाऽनुपपत्त्या वा चेतनस्यैव स्वप्रकाशत्वं न तु जडस्येत्यर्थः॥ नापि परत इति। स्वाभिन्नज्ञानेन प्रकाशत इत्यपि नेत्यर्थः। कुत इत्याशङ्क्य ज्ञानं किं ज्ञेयसम्बद्धं प्रकाशकमसम्बद्धं वेति विकल्पं मनसि कृत्वा नाद्य इत्याह॥ प्रकाशान्तरेणेति। स्वभिन्नज्ञानेनेत्यर्थः। आत्मगुणस्य ज्ञानस्य ज्ञेयेन सह संयोगसमवाययोरयोगात्। अन्यस्य च सम्बन्धस्याभावाद्विषयविषयिभावस्य च द्विष्ठत्वेनासम्बन्धत्वादिति भावः। नान्त्य इत्याह॥ असम्बद्धस्येति॥ अतिप्रसङ्गादिति। दीपस्यापि घटाद्यसम्बद्धस्यैव प्रकाशकत्वप्रसङ्गादित्यर्थः। ननु मिथ्यात्वेऽपि कथं प्रकाशः। उक्तदोषप्रसङ्गादित्यत आह॥ असत्वे त्विति। मिथ्यात्व इत्यर्थः। ननु प्रपञ्चस्य प्रकाशारोपितत्वे आरोपाधिष्ठानत्वेन ज्ञानस्य पारमार्थिकत्वं स्यादिति सदद्वैतभङ्ग इत्यत उक्तं चिदिति। तथा च विज्ञानमानन्दं ब्रह्मेति श्रुत्या ज्ञानब्रह्मणोरैक्यावगमान्न ब्रह्मैव परमार्थसदित्यस्य भङ्ग इति भावः। ननु वेदान्तमते कथं वियदादिज्ञानानां ब्रह्मज्ञानात्मकत्वं येन ब्रह्मरूपप्रकाशारोपितत्वं वियदादिप्रपञ्चस्य स्यादिति चेत्। उच्यते। तन्मते सर्वत्र वृत्तिप्रतिबिम्बितचैतन्यमेव ज्ञानमित्युच्यते। न केवलमन्तःकरणपरिणामरूपं जडम्। तस्याज्ञाननिवर्तकत्वाद्यभावेन ज्ञानशब्दवाच्यत्वात्। तथा च ज्ञानशब्दवाच्यान्तर्गतं विशेष्यं विशेषणांशत्यागेन सर्वत्रानुस्यूतं ब्रह्मरूपमेवेति काऽत्र कथन्ता। उक्तं च सङ्क्षेपशारीरटीकायाम्। सर्वेष्वर्थेषु यत्स्फुरणमवभासते तत्तदर्थविशेषितबुद्धिवृत्तिविशिष्टं यज्ज्ञानशब्दवाच्यं भवति तदेव तत्तदर्थाकारबुद्धिवृत्तिविशेषणांशापोहेनानुगम्यमानं प्रकाशमात्रस्वभावज्ञानशब्दस्य लक्ष्यं भवतीति॥ कथं प्रकाशः स्यादिति। कथं प्रकाशरूपः स्यादित्यर्थः॥ अनभ्युपगमादिति। तथा च तदभावापादने इष्टापत्तिरिति भावः।

 ननु प्रपञ्चस्य चैतन्यरूपज्ञातृविषयत्वाभावे कथमपरोक्षव्यवहारः। अपरोक्षैकरसचैतन्यासम्बन्धादित्यत आह॥ वृत्तीति। तथा च यथा त्वन्मतेऽतीन्द्रियेषु वृत्तिमात्रेण व्यवहारस्तथैन्द्रियकेष्वप्यपरोक्षवृत्त्यैवापरोक्षव्यवहारोपपत्तौ चैतन्यसम्बन्धस्वीकारेऽनर्थक इति भावः। अस्तु वा चैतन्यविषयत्वं प्रपञ्चस्य। न च सम्बन्धाभावे कथं तद्विषयत्वमिति वाच्यम्। स्वाभाविकसम्बन्धेन चैतन्यस्यापिविषयत्वोपपत्तेरित्याह॥ चैतन्यस्यापीति। यद्वा ननु वृत्त्यविषये सुखादौ कथं व्यवहारः स्यादित्यत आह॥ चैतन्यस्यापीति। नन्वेवं चैतन्यस्य विषयत्वाङ्गीकारेऽसङ्गश्रुतिविरोध इत्यत आह॥ असङ्गश्रुतिस्त्विति। असङ्गो ह्ययं पुरुष इति श्रुतिरित्यर्थः। स यत्तत्र यत्किञ्चित्पश्यत्यनन्वागतस्तेन भवतीति पूर्ववाक्ये हिरण्मयः पुरुष इति प्रकृत ईश्वरः स्वप्नाद्यवस्थासु जीवं प्रति यत्पुण्यादिकं दर्शयति तेनानन्वागतो भवतीत्युक्तत्वात्।

  यथाऽऽकाशस्थितो नित्यं वायुः सर्वत्रगो महान्।  
  तथा सर्वाणि भूतानि मत्स्थानीत्युपधारय॥

 इति सर्वसम्बन्धोक्तेश्चेति भावः।

 %वादावली--न द्वितीयः करणसामर्थ्येन विषयविषयिभावोपपत्तेः। किञ्चाध्यस्तत्वेन प्रकाशने जीवेऽध्यासपक्षे सर्वदा प्रकाशः स्यात्। ब्रह्मण्यध्यासे न कदाचित्। बहुजीवपक्षेऽपि जीवेऽध्यासे सर्वदा सर्वेषां प्रपञ्चः प्रकाशेत। ब्रह्माधिष्ठानत्वे तु न कस्यापि कदाऽपि तथापि सत्यत्वे दृश्यत्वं न युज्यते। दृग्दृश्ययोः संसर्गानिरूपणादिति चेन्न। संयोगासम्भवे समवायवदन्यस्यापि तयोरसम्भवे कल्प्यत्वात्। विषयविषयिभावस्य सम्भवात्।%

  श्री राघवेन्द्रयतिकृता वादावली भावदीपिका  
  -----------------------------

 राo--- वृत्तिर्वेति द्वितीयं पक्षं निराह॥ न द्वितीय इति। आध्यासिकसम्बन्धाभावेऽपि विषयविषयिभावरूपसम्बन्धेनैव वृत्तेरर्थप्रकाशकत्वोपपत्तेरित्यर्थः। नन्वान्तरस्य वृत्तिरूपस्य बाह्यघटादिसम्बन्धः कथं स्यात्। तथात्वे सर्वेणापि सम्बन्धः स्यादविशेषादित्यत उक्तं करणसामर्थ्यादिति। त्वयाऽपि प्रतिकर्मव्यवस्थासिद्ध्यर्थं तत्तत्सन्निकृष्टकरणजन्यतदाकारवृत्तिद्वारकसम्बन्धस्यावश्यं वक्तव्यत्वादिति भावः। कर्णसन्निकर्षादिकं नियामकं त्वयाऽप्यवश्यं वाच्यम्। अन्यथाऽतिप्रसङ्गः स्यादिति भावेनाध्यासिकसम्बन्धपक्षे बाधकमाह॥ किञ्चिति। ऐक्यवादिनो हि द्विविधाः। एकजीववादिनो बहुजीववादिनश्चेति। एक एव ब्रह्म प्रतिबिम्बभूतो जीवोऽन्ये जीवा जडवत्स्वरूपेणैव कल्पिता यथा स्वप्न इत्येकजीववादिमतम्। बहुजीववादिनां तु मुखमिव दर्पणेष्वनेकाविद्यासु प्रतिबिम्बितं ब्रह्मानेकजीवभावमापद्यत इति तत्र भेदमात्रमसत्यं जीवास्त्वनन्ताः स्वरूपेण सत्या एवेति। मतद्वयेऽपि शुद्धं ब्रह्म जगदुपादानभूताविद्याधिष्ठानमिति। मतद्वयेऽपि जगदारोपाधिष्ठानं जीवो वा ब्रह्म वेति विकल्प्यैकजीवपक्षे प्रथमतो दोषमाह ॥ जीव इति। तस्य सर्वदाऽहमिति भासमानत्वेन तत्राध्यस्तत्वे सर्वदा प्रपञ्चभानापत्तेरित्यर्थः। उपलक्षणमेतत्। तस्य विशिष्टस्य कल्पितत्वेनाधिष्ठानत्वायोगाच्चेत्यपि बोध्यम्। ब्रह्मणीति। तस्यासंसारमज्ञानावृतत्वेनाधिष्ठान प्रकाशभूतस्याध्यस्तस्फुरणोपायस्याभावादिति भावः।

 बहुजीवपक्षेऽप्याह॥ बहुजीवेति॥ सर्वदेति। तस्याप्यावृतत्वे न कदाचित्प्रकाशः स्यादिति ध्येयम्। न च मतद्वयेऽपि ब्रह्माध्यासपक्षेऽनवच्छिन्नस्यावृतत्वेऽपि घटाद्यवच्छिन्नं तत्तदाकारवृत्त्याऽभिव्यक्तं सत्तदर्थप्रकाशकं भवतीति वाच्यम्। अवच्छिन्नस्य कल्पितत्वेनात्माश्रयापातेन घटाद्यनधिष्ठानत्वेनाध्यासिकसम्बन्धस्यातन्त्रत्वापातात्। विशिष्टज्ञानेऽधिकप्रकाशेऽपि चरमवृत्तिविषयस्य विशेष्यस्यापि प्रकाशेन चरमवृत्तिवैय्यर्थ्याच्च। किञ्च घटाद्यधिष्ठानब्रह्मचैतन्यावरणाभिभवार्थमावश्यकवृत्त्यैव घटप्रकाशोपपत्तौ किं चैतन्यविषयत्वकल्पनाव्यसनेन। न च जीवाध्यासपक्षे तत्तदिन्द्रियसन्निकर्षादिकं नियामकमतो नाव्यवस्थेति चेत्तर्हि किमनेनारोपितत्वदुर्व्यसनेन। सत्यस्यैव दृश्यस्य वृत्तिरूपया दृशा करणसम्बन्धनिबन्धनस्य विषयविषयिभावस्योपपत्तेरिति न सत्यत्वे बाधकं किञ्चित्पश्याम इति भावः।

 ननु यदुक्तं वृत्तिविषयत्वेनैव व्यवहाराद्युपपत्तिरिति तदयुक्तम्। वृत्तेर्दृश्यस्य च सम्बन्धस्यैव दुर्निरूपत्वात्। तथा चाध्यासिकस्यैव सम्बन्धस्य वक्तव्यत्वादिति भावेन शङ्कते॥ तथाऽपीति। वृत्तिविषयत्वेऽपीत्यर्थः। वृत्तिरत्र दृक्‌शब्देनोच्यते॥ संसर्गानिरूपणादिति। अयमाशयः। न तावद्दृग्दृश्ययोः संयोगो द्रव्ययोरेव संयोगात्। दृशश्चाद्रव्यत्वात्। द्रव्यत्वेऽपि गुणकर्मादिभिः संयोगस्यासम्भवात् नापि समवायः। दृश आत्मैकगुणत्वेन वाऽन्तःकरणधर्मत्वेन वा घटादिना तदयोगात्। न तादात्म्यमपि। विरुद्धयोर्दृग्दृश्ययोरसम्भवात्। विषयविषयिभावपि न तत्त्वतो जानीमः।

 न तावज्ज्ञानजन्यफलाधारत्वं विषयत्वम्। फलं ज्ञातता व्यवहारो वा। नाद्यःठ। अतीतादेरविषयत्वापातात्। नान्त्यः। अतदर्थिनो व्यवहारानुत्पत्तावविषयत्वप्रसङ्गात्। नापि व्यवहारयोग्यत्वम्। योग्यतायां तदभ्युपगमेऽनवस्था। तदनभ्युपगमे च तस्याविषयत्वप्रसङ्गात्। यत्सन्निकृष्टकरणेन यज्ज्ञानमुत्पद्यते स तस्य विषय इति चेन्न। रूपादिज्ञानस्याकाशादिविषयत्वापातात्। नित्यज्ञानस्य निर्विषयत्वापाताच्च। किञ्च विषयविषयिभावस्याद्विष्ठत्वेन मुख्यसम्बन्धत्वाभावाच्चेति॥ समवायवदिति। गुणगुण्यादेरिति शेषः। तयोरयुतसिद्धत्वेन युतसिद्धसम्बन्धस्य संयोगस्यायोगे समवायः सम्बन्धत्वेन कल्प्यते। तद्वज्ज्ञाययोस्तयोरयोगेऽप्यन्यः सम्बन्धः कल्प्यतामित्यर्थः।

 ननु संयोगसमवाययोः प्रामामिकत्वेन तत्परिकल्पनेऽपि न तदन्यः कल्प्यते। मानाभावादिति चेन्न। नियतव्यवहाररूपकार्यान्वयव्यतिरेकसिद्धत्वात्। ज्ञातो घट दृष्टो घट इत्यादिका धीः परस्परासंयुक्तासमवेतविशेषणविशेष्यसम्बन्धविषयिका। विशिष्टधीत्वात्। दण्डीति विशिष्टधीवदित्याद्यनुमानेन च तत्सिद्धेरिति भावः। ननु तथाऽपि कोऽसौ सम्बन्ध इति चेन्न। कोऽसाविति किं तत्र प्रमाणमिति प्रश्न उत संयोगादौ कुत्रान्तर्भाव इति। यद्वा संज्ञाविशेषः क इति अथ किं तस्य लक्षणमिति। नाद्यः। प्रमाणस्योपन्यस्तत्वात्। द्वितीये न क्वचिदिति। सन्ति चैकशतं षष्ठ्यर्थाः। यथोक्तं महाभाष्ये षष्ठीस्थाने योगेत्यत्र नियमार्थोऽयमारम्भः। एकशतं षष्ठ्यर्थाः सन्त्येते सर्वे षष्ठ्यामुच्चारितायां प्राप्नुवन्तीति। एतमन्तरेणापि सामान्यत एव व्यवहारसिद्धेः किं तद्विशेषविचारक्लेशेन। किञ्चास्ति च विशेषसंज्ञेत्याह॥ विषयेति। विषयविषयिभावनामकस्य सम्भवादित्यर्थः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---सत्यत्वे वृत्तिरूपप्रकाशविषयःक कथं न स्यादिति द्वितीयपक्षोऽप्ययुक्त इत्याह॥ न द्वितीय इति॥ करणसामर्थ्येनेति। घटसन्निकृष्टकरणजन्यत्वेनैव वृत्तेर्घटविषयत्वोपपत्तेरित्यर्थः। असत्त्वे तु चित्प्रकाशारोपितस्येत्यादिनोक्तमाध्यासिकसम्बन्धेन प्रकाशं दूषयति॥ किञ्चाध्यस्तत्वेनेति। एकजीववादिमते दोषमाह॥ जीवेऽध्यासपक्ष इति। जीवचैतन्यमविद्योपाधिकं सत्सर्वगतमन्तःकरणोपाधिकत्वं तु परिच्छिन्नमित्यङ्गीकृतत्वेनाविद्योपाधिकसर्वगतजीवचैतन्येऽध्यासपक्षे जीवचैतन्यस्यैकत्वात्स्वास्मिन्नध्यस्तः प्रपञ्चः स्वस्य सर्वदा प्रकाशेतेत्यर्थः॥ न कदाचिदिति। अधिष्ठानभूतब्रह्मण इन्द्रियजन्यज्ञानाविषयत्वेन तदध्यस्तस्य प्रपञ्चस्य क्वचिदपि न प्रकाशः स्यादित्यर्थः॥ सर्वदेति। उक्तरीत्या यस्मिञ्जीवचैतन्येऽध्यस्तः प्रपञअचस्तस्य जीवस्य सर्वदा प्रकाशेतेत्यर्थः॥ सर्वेषामिति। घटाधिष्ठानचैतन्यसर्वसाधारणत्वेन तत्रारोपितः प्रपञ्चः सर्वेषां प्रकाशेतेत्यर्थः। इदं च दूषणं नैकजीववादिमते सम्भवति। कल्पकजीवव्यतिरिक्तजीवानामभावादिति ज्ञातव्यम्॥ ब्रह्माधिष्ठाने त्विति। ब्रह्मैवाधिष्ठानं यस्य तद्ब्रह्माधिष्ठानं जगत्तस्मिन्नङ्गीक्रियमाणे सति जगतो ब्रह्मण्यध्यस्तत्वपक्ष इति यावत्॥ न कस्यापि कदाऽपीति। तस्येन्द्रियजन्यज्ञानविषयत्वेन तत्रारोपितः प्रपञ्चः कस्यापि कदाऽपि न प्रकाशेतेत्यर्थः॥ संसार्गानिरूपणादितीति। संयोगसमवाययोरसम्भवादिति भावः॥ संयोगासम्भव इति। तन्तुपटयोरिति शेषः। उपलक्षणमेतत्। दण्डपुरुषयोः समवायासम्भवे संयोगवदित्यपि द्रष्टव्यम्॥ तयोरिति। दृग्दृश्ययोः संयोगसमवाययोरसम्भव इत्यर्थः। अन्यस्यापि विषयविषयिभावस्य कल्प्यत्वादित्यन्वयः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--- प्रकाशशब्देन वृत्तिर्विवक्षितेति पक्षं दूषयति॥ न द्वितीय इति॥ करणसामर्थ्येनेति। स्वज्ञानजनककरणसन्निकृष्टत्वेनेत्यर्थः। तथा च यज्ज्ञानं यत्सन्निकृष्टकरणजन्यं स तस्य विषय इति जन्यज्ञाने नियमाद्धटादेश्च स्वज्ञानकरणेन्द्रियादिसम्बन्धसद्भावाद्विषयतोपपत्तिरिति भावः। असत्त्वे त्वित्यादिपूर्वपक्षांशं दूषयति॥ किञ्चाध्यस्तत्वेनेति। दृगध्यस्तत्वेन प्रकाश इत्यर्थः। अधिष्ठानभूता दृक् जीवरूपा वा ब्रह्मरूपा वेति विकल्पं मनसि कृत्वा आद्ये आह॥ जीव इति। अधिष्ठानस्य जीवस्यानावृततयाऽधिष्ठानप्रकाशरूपस्याध्यस्तज्ञानहेतोः सत्त्वादिति भावः। न च तस्यावृतत्वपक्षे कथं प्रकाशापादनमिति वाच्यम्। तत्र ब्रह्मपक्षोक्तदूषणसम्भवात्। अन्त्यं प्रत्याह॥ ब्रह्मणीति। तस्यावृतत्वादिति भावः। बहुजीवेति। अधिष्ठानीभूतजीवानामनावृतत्वादिति भावः।

 ननु करणसामर्थ्येनापि कथं विषयविषयिभावः प्रकाशान्तरेण सम्बन्धाभावादित्युक्तदोषापरिहारादिति शङ्कते॥ तथाऽपीति। सत्यत्वपक्षेकरणसामर्थ्येनापि प्रकाशत्वं न युज्यते। प्रकाशिप्रकाशयोः सम्बन्धस्यानुक्तत्वादित्यर्थः। एवञ्च मिथ्याहेतुत्वमात्रेऽप्रयोजकत्वमुक्तम्। अतस्तदुद्धाराय सर्वसाधारणं बाधकं शङ्कनीयम्। कथं दृश्यत्वहेतूच्छित्तिः शङ्क्यत इति चोद्यानवकाशः॥ संयोगासम्भव इति। गुणगुणिनोः संयोगानुपपत्तौ समवाय इव तन्तुद्वयस्यापि समवायासम्भवे च संयोग इव दृग्दृश्ययोः संयोगसमवायानुपपत्तौ विषयताख्यः सम्बन्धः कल्प्यत इत्यर्थः। न च तस्याद्विष्ठत्वात्कथं सम्बन्धत्वमिति वाच्यम्। अभावभूतलयोर्विशेषणविशेष्यभावस्याद्विष्ठत्वेऽपि विशिष्टधीनिर्वाहकत्वेन सम्बन्धत्ववदत्राप्युपपत्तेरित्याशयात्।

 %वादावली--न च तदनिरूपणम्। ज्ञानजन्यफलाधारत्वलक्षणं तत्तत्प्रतीतियोग्यत्वं विषयत्वमस्त्विति चेत्तत्फलं ज्ञातता व्यवहारो वा। नाद्यः। अतीतादौ तदसम्भवेनाविषयत्वापत्तेः। न द्वितीयः। गगनादावभावादिति। मैवम्। अतीतादौ ज्ञातताऽभ्युपगमे विरोधाभावात्। अन्यथा तद्व्यवहारायोगात्। अतीतादावनुगतविषयत्वं नास्तीति चेत्प्रतिनियतमेवास्तु। व्यवहारोऽपि तत्तद्योग्यमेव ज्ञानजन्यफलं किन्न स्यात्। तस्मान्नानुमानं विश्वमिथ्यात्वे मानम्॥ छ ॥ मिथ्यात्वहेतूनामप्रयोजकत्वम्॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo---चतुर्थं शङ्कते॥ न चेति। लक्षणवत्तयेति शेषः। ननु तत्तत्प्रतीतियोग्यत्वमेव विषयत्वमस्त्वित्याशङ्क्य तत्स्वरूपमेव विवेचयन्पूर्वपक्षं निषेधति॥ ज्ञानेति। नास्तीति। अयम्भावः। फलं ज्ञातता। तस्याः सर्वत्राभावेनातीतादेरतीन्द्रियस्य च विषयता न स्यात्। नापि व्यवहारः। आदानादिकस्य गगनादावभावात्। अभिलपनस्य करणपाटवाद्यभावेन यत्रा भावस्तत्राविषयत्वप्रसङ्गादिति।

 तत्र ज्ञाततापक्षे तावदुत्तरमाह॥ प्रतिनियतमिति। विषयत्वमित्यनुवर्तते। यत्र ज्ञातता तत्र तदाधारत्वमन्यत्रान्यदेवास्त्वित्यर्थः। द्वितीय आह॥ व्यवहारोऽपीति। यत्र यत्सम्भवति तत्र तदेव व्यवहारशब्देन विवक्ष्यतां न तु सर्वत्रैकरूप्यमित्यर्थः। वस्तुतस्तु यज्ज्ञानं यदभिलपनव्यवहारकारणं स तस्य विषयः। क्वचित्पाटवाद्यभावेन व्यवहारानुदयेऽपि सहकारिवैकल्यप्रयुक्तकार्याभाववत्त्वरूपं कारणत्वमस्त्येव। कदाऽपि व्यवहाराजनकंतु निर्विकल्पकं नोपेयत इति नाव्याप्तिः। यत्त्वतत्त्वजात्योरभावेनाननुगमः। कस्य को विषय इति प्रश्नेऽस्यायं विषय इत्यननुगतस्यैव वक्तव्यत्वात्। घटज्ञानानन्तरं प्रामादिके पट इति व्यवहारे न घटज्ञानं हेतुरिति नातिव्याप्तिरिति। एवं दृश्यत्वादिहेतून् सविस्तरं दूषयित्वाऽन्येऽपि मिथ्यात्वहेतवोऽनेनैव न्यायेन दूषणीया इत्याशयवानुपसंहरति॥ तस्मादिति। असिद्धत्वादिसर्वहेत्वाभासदुष्टत्वात्प्रतिकूलतर्क पराहतत्वादनुकूलतर्कहीनत्वाच्चेत्यर्थः॥ छ ॥

  श्रीनिवासतीर्थ विरचितः वादावलीप्रकाशः  
  ---------------------------

 श्रीo---॥ तदनिरूपणमिति। सर्वत्रानुगतविषयत्वनिरूपणं कर्तुमशक्यमित्यर्थः। ननु कथं तदनिरूपणं, ज्ञानजन्यफलाधारत्वं वा तत्प्रतीतिविषयत्वयोग्यत्वं वा विषयत्वमिति चेन्न। ज्ञानजन्यफलं ज्ञातता तदाधारत्वमतीतानागतयोर्न सम्भवति। असति धर्मिणि धर्मजननायोगेन तत्र तदाधारत्वासम्भवेनातीतानागतज्ञानयोर्निविषयत्वोपपत्तेः। न द्वितीयः। आत्माश्रयादित्याशङ्क्याह॥ ज्ञानजन्येत्यादि॥ नास्ति चेदिति। उक्तदूषणेनानुगतं न सम्भवति चेदित्यर्थः॥ प्रतिनियतमेवेति। यत्सन्निकृष्टेन करणेन यज्ज्ञानं जायते स तस्य विषय इति प्रतिनियत एव ज्ञातताया असम्भवेन ज्ञानजन्यं फलं दुर्निरूपमिति चेत्तत्राह॥ व्यवहारोऽपीति। तत्तद्योग्यमेव ज्ञानजन्यं फलं व्यवहारः किन्न स्यादित्यन्वयः। तथा च व्यवहार एव ज्ञानजन्यं फलं भविष्यतीति भावः। ननु पटव्यवहारस्य कथं घटज्ञानजन्यफलत्वमिति मन्दाशङ्कापरिहाराय तत्तद्योग्यमेवेत्युक्तम्। तत्तज्ज्ञानजन्यत्वयोग्यमेवेत्यर्थः। तथा च पटज्ञानजन्यत्वयोग्यं फलं पटव्यवहार एवेत्यर्थः॥ तस्मादिति। विपक्षे बाधकाभावेनाप्रयोजकत्वादित्यर्थः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--॥ तदनिरूपणमिति। विषयत्वानिरूपणमित्यर्थः। कुत इत्यत आह॥ ज्ञानजन्येति। य इत्युपस्कर्तव्यम्॥ तत्तत्प्रतीतियोग्यत्वमिति। तत्तत्प्रतीतिर्हानादिबुद्धिः। ज्ञानजन्येति पूरणीयम्। तथा च ज्ञानजन्यहानादिबुद्धिगोचरत्वमित्यर्थः। यद्वा तत्तत्प्रतीतिकर्मत्वमित्यर्थः॥ नास्तीति। न सम्भवतीत्यर्थः। तथा हि। ज्ञानजन्यफलाधारत्वं विषयत्वमित्याद्यपक्षे फलानां तावज्ज्ञातताऽनङ्गीकारात्। अतीतादाव-सम्भवाच्च। नापि हानादिः। गगनादौ तदयोगात्। कलधौतमलादेरपि तज्ज्ञानविषयत्वापाताच्च। नाप्यभिज्ञाऽभिलपने। तयोर्ज्ञेयानिष्ठत्वात्। नापि ज्ञाजन्यहानादिबुद्धिगोचरत्वं विषयत्वमिति द्वितीयः पक्षः। हानादिबुद्धीनां तदजन्यत्वात्। गोचरताया एवाद्याप्यनिरूपणाच्च। नापि प्रतीतिकर्मत्वमिति तृतीयः। ईश्वरादिज्ञानस्यातीतादिज्ञानस्य च कर्मकारकाजन्यत्वादिति भावः। प्रतिनियतमेवास्त्विति। ज्ञानविषय इत्यभियुक्तप्रयोगे विषयलक्षणमिति शेषः। तथा च यथा मन्त्रस्य मन्त्र इत्यभियुक्तप्रयोग एव लक्षणम् तथा ज्ञानविषयस्यापि ज्ञानविषय इत्यभियुक्तप्रयोग एव लक्षणम्। अतो न तदनिरूपणमित्यर्थः। न च विषयत्वज्ञाने सति तत्तद्वटितो ज्ञानविषय इत्यभियुक्तप्रयोगः। तादृशप्रयोगे च तत्प्रयोगरूपविषयत्वज्ञानमित्यन्योन्याश्रय इति वाच्यम्। सम्प्रयोगविशेषं यद्विषयत्वमपेक्षते तद्विषयत्वं सम्प्रयोगो नापेक्षते। किन्तु तदतिरिक्तमिति नान्योन्याश्रयादित्याशयात्। अथवा ज्ञानजन्यफलाधारत्वं विषयत्वम्। न चोक्तदोषः। फलशब्देनाभिलपनग्रहणादिति भावेनाह॥ व्यवहारोऽपीति। अभिलापो वेत्यर्थः। न च व्यवहारस्य ज्ञेयनिष्ठत्वमित्युक्तदोषः। आत्मनिष्ठस्यापि ज्ञानस्य परमते सम्बन्धविशेषणज्ञेयनिष्ठत्ववदत्राप्युपपत्तेरिति भावः॥ तस्मादिति। असिद्ध्यादिदोषगणादित्यर्थः॥ छ ॥ मिथ्यात्वहेतूनामप्रयोजकत्वम्॥ छ ॥

 -----------------------\*\*\*\*\*\*\*------------------------

**वादावली  
   सत्यत्वहेतूनां प्रतिकूलतर्कोद्धारः  
   ---------------------**

 %वादावली--ननु सत्यत्वे प्रपञ्चो ब्रह्मणो भिन्नोऽभिन्नो भिन्नाभिन्नो भिन्नाभिन्नविलक्षणो वा। आद्ये भेदपरम्परयाऽनवस्था। द्वितीयेऽपसिद्धान्तः। तृतीये व्याघातः। चतुर्थेऽनिर्वाच्यतेति चेन्न। भेदस्य स्वरूपत्वेनानवस्थाया अभावात्। किञ्चैवं सति ब्रह्मण्यपि प्रपञ्चाद्भिन्नमभिन्नं वेत्यादिदोषाः समा एव॥ छ ॥ सत्यत्वहेतूनां प्रतिकूलकर्कोद्धारः॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo--- ननु यथा मिथ्यात्वहेतूनां प्रतिकूलतर्कपराहतत्वान्न साध्यसाधकता तथा विमतं सत्यं प्रमाणदृष्टत्वादित्यादिसत्यत्वहेतूनामपि। तथा च सत्यत्वमपि न सिध्येदिति भावेन शङ्कते॥ नन्विति। यद्यपीयं शङ्का सत्यत्वहेतुत्रयानन्तरमेव कर्तुमुचिता। तथाऽपि मिथ्यात्वहेतूनामनुकूलतर्कहीनत्वमसिद्धमस्यैव तर्कस्यानुकूलतर्कत्वादित्याशङ्काया अप्यत्र निराकार्यत्वादत्रोपन्यस्तेति ध्येयम्॥ अनवस्थेति। ब्रह्मभेदः प्रपञ्चे ब्रह्मणो भिन्ने वा स्यादभिन्ने वा। नान्त्यः। विरोधात्। आद्ये सोऽपि भेद उक्तरीत्या भिन्न एवेत्यनेकभेदपरम्परयाऽनवस्थेत्यर्थः॥ अपसिद्धान्त इति सत्यत्ववादिनाऽनङ्गीकारादित्यर्थः॥ व्याघात इति। भेदाभेदयोर्विरोधादेकत्रैकदा व्याघात इत्यर्थः॥ अनिर्वाच्यतेति। चतुर्थप्रकारस्यैवानिर्वाच्यत्वादिति भावः। इदमुक्तं भवति। यदि प्रपञ्चः सत्यः स्यात्तदा भिन्नाद्यन्यतमः स्यात्। न च तथाऽङ्गीकर्तुं शक्यते। तस्मान्न सत्य इति। तत्राद्यपक्षाङ्गीकारेणापादकस्यान्यथोपपत्तिमाह॥ भेदस्येति। स्वरूपत्वं च समर्थयिष्यत इति भावः। स्वव्याहतत्वाच्च तर्काभासोऽयमित्याह॥ किञ्चेति। यदि ब्रह्म प्रपञ्चाद्भिन्नं तर्हि स च भेदो भिन्ने वा ब्रह्मण्यभिन्ने वा। नान्त्यः। विरोधात्। आद्ये सोऽपि भेदो भिन्न एवेत्यनवस्था। मिथ्याभूतेन जगता ब्रह्माभिन्नं चेत्तर्हि मिथ्या स्यात्। तथा चापसिद्धान्तः। यदि भिन्नाभिन्नं तर्हि व्याघातः। यदि
भिन्नाभिन्नविलक्षणं तर्हि ब्रह्मानिर्वाच्यमित्यादिविकल्प्योच्यमाना दोषा इत्यर्थः। तत्सत्यमित्यादिप्रमाणं ब्रह्मणः सत्यत्वमवधारयदुक्तदोषानाभासीकरिष्यतीति चेत्प्रपञ्चसत्यताप्रमाणमपि किन्न दोषानाभासीकुर्यात्। ननु पुराणादावात्मान्येष्वसत्स्वपि। अविद्यिमानो ह्यवभाति हि द्वय इत्यादावसत्यत्वं श्रूयत इति चेत्तर्ह्यसद्वा इदमग्र आसीन्न सत्तन्नासदुच्यत इत्यादावसत्त्वमपपि श्रूयत इति समम्। अर्थान्तरत्वं चोभयत्र समम्। एतदेवाह। समा एवेत्यवधारणेन ॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---विमतं सत्यं प्रमाणदृष्टत्वादित्यादिकं मिथ्यात्वानुमानस्य सत्प्रतिपक्षानुमानमुक्तम्। तत्र तर्कपराहतिमाशङ्कते॥ नन्विति। ब्रह्मणः सकाशात् ॥ भेदपरम्परयेति। प्रपञ्चो ब्रह्मणो भिन्न इत्यस्य भेदवानित्यर्थस्तथा च स भेदः किं भेदिब्यां भिन्नो वाऽभिन्नो वा। आद्ये सोऽपि भेदस्तथेत्यनवस्थेत्यर्थः॥ अपसिद्धान्त इति। प्रपञ्चस्य ब्रह्मणा भेदस्य भवद्भिरनङ्गीकारादिति भावः॥ अनिर्वाच्यतेति। केनापि प्रकारेण निर्वक्तुमशक्यत्वस्यैवानिर्वाच्यलक्षणत्वेन भिन्नाभिन्नविलक्षणत्वेऽनिर्वाच्यत्वं स्यादित्यर्थः॥ भेदस्येति। ब्रह्मणः सकाशात्प्रपञ्चस्य भेद एवाङ्गीक्रियते। न च भेदपरम्परयाऽनवस्थेति वाच्यम्। भेदस्य प्रपञ्चनिरूपितधर्मिस्वरूपत्वाङ्गीकारान्न भेदपरम्परयाऽनवस्थेत्यर्थः। जगतो भिन्नमभिन्नं वेत्यादिविकल्पस्तत्रापि युज्यत इत्यादितत्त्वोद्योतं मनसि निधायाह॥ किञ्चैवं सतीति। जगत्येवंविकल्पात्सत्यत्वनिराकरणे सतीत्यर्थः॥ समा एवेति। ब्रह्म जगतोऽभिन्नं चेद्भेदपरम्परयाऽनवस्था भिन्नं चेन्मिथ्यारूपेण जगताऽभिन्नत्वाद्ब्रह्मापि मिथ्यैव स्यादित्यपसिद्धान्तः। तृतीये विरोधः। भिन्नाभिन्नविलक्षणं चेदनिर्वचनीयत्वं ब्रह्मण एवापतितमित्यर्थः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---सत्यत्वपक्षे बाधकमुद्धर्तुमाक्षिपति॥ नन्विति॥ अनिर्वाच्यतेति। न च भिन्नाभिन्नविलक्षणत्वेन कथमनिर्वचनीयतापादनं सदसद्विलक्षणत्वेनैव तस्यापाद्यत्वादिति वाच्यम्। केनापि प्रकारेण दूर्निरूपत्वमनिर्वचनीयत्वमिति परेणाङ्गीकृतत्वेन तेनापि तदापादनसम्भवात्। सत्यत्वनिराकरणस्य स्वव्याघातकत्वाज्जात्युत्तरमभिप्रेत्याह॥ किञ्चेति॥ छ ॥ सत्यत्वहेतूनां प्रतिकूलतर्कोद्धारः ॥ छ ॥  
    
  --------------\*\*\*\*\*\*\*\*---------------

**वादावली  
    नेह नानेति श्रुत्यर्थविचारः  
   ----------------------**

 %वादावली--नेह नानेत्यागमोऽस्तु विश्वमिथ्यात्वे मानमिति चेन्न। तस्य ब्रह्मणि नानात्वनिषेधपरत्वात्। न ब्रह्मणि नानात्वं प्रसक्तं यन्निषेध्यत इति चेद्धन्त तथा सति त्वयाऽप्येकमेवाद्वितीयमित्यादेः स्वगतनानात्वनिषेधपरत्वमभ्युपगतं कथंस्यात्। अखण्डवादानारम्भप्रसङ्गाच्च।%

  श्री राघवेन्द्रयतिकृता वादावली भावदीपिका  
  -----------------------------

 राo---ननु माऽस्तु मिथ्यात्वेऽनुमानम्। श्रुतिस्तु स्यात्। तथा हि। बृहदारण्यके काठके च श्रूयते नेह नानाऽस्ति किञ्चनेति। इह ब्रह्मणि प्रतिपन्नोपाधौ नाना भिन्नं किञ्चन जगन्नास्तीति सर्वाभावबोधनादित्याशङ्क्याह॥ नेह नानेति। कुतो नेत्याशङ्क्य तस्य भगवदवतारगुणकर्मणां भेदनिषेधपरत्वेन त्वदभिमतमिथ्यात्वपरत्वाभावादिति भावेन तस्य तात्पर्यार्थं हेतूकृत्याह॥ तस्येति॥ नानात्वेति॥ स्वप्रतियोगिकस्वावतारस्वगुणकर्मादिगतेत्यर्थः॥ अयमर्थः। इह सुगुणे नानावतारे च ब्रह्मणि किञ्चन नाना नानात्वं कोऽपि भेद इति यावत्। नास्तीति यदेवेह तदमुत्र यदमुत्र तदन्विहेति पूर्ववाक्ये इदमाद्यर्थाङ्गीकारेण तन्निष्ठब्रह्माभेदस्यैवोक्तेः। सर्वाभावपरत्वे चेदं वाऽदश्च नेति श्रूयेति। स्यदेतत्। भगवद्गुणादिषु यदि भेदप्राप्तिः स्यात्तदा तन्निषेधः स्यात्। न चायं प्रत्यक्षादितः प्राप्तः। अन्यथाऽप्रसक्तनिषेधापातात्। जगति च प्रत्यक्षादितो भेदः प्राप्तः इति तद्विशिष्टः प्रपञ्च एव निषेध्य इति शङ्कते॥ न ब्रह्मणीति। यद्येवं तर्हि त्वयाऽप्येकमेवेति वाक्ये ब्रह्मणि भेदनिषेधपरत्वं न वक्तव्यं स्यात्। तथा च--

  यश्चोभयोः समो दोषः परिहीरोऽपि वा समः।  
  नैकः पर्यनुयोक्तव्यस्तादृगर्थविचारणे॥

 इति न्यायेन त्वयैतन्न वाच्यमिति वक्तुमाह॥ हन्त तथा सतीति। हन्तहर्षे। त्वयैव परिहारस्य वक्तव्यत्वादिति भावः॥ अभ्युपगतमिति।

  वृक्षस्य स्वगतो भेदः पत्रपुष्पफलादिभिः।  
  वृक्षान्तरात्सजातीयाद्विजीतीयाच्छिलादितः।  
  तथा सद्वस्तुनो भेदत्रयं प्राप्तं निवार्यते।  
  ऐक्यावधारणद्वैतप्रतिषेधैस्त्रिभिः क्रमात्॥

 इति त्वद्वचनादित्यर्थः॥ अखण्डेति। वेदान्तानां निर्भेदे ब्रह्मणि तात्पर्यवर्णनं चायुक्तं स्यात्। अखण्डत्वस्याप्रप्तेरित्यर्थः। अपि चास्ति च प्रसक्तिः। जगज्जन्मादिकारणे ब्रह्मणि गुरुतरविचित्रकार्यभेदेनान्तर्यामिणि च नियम्यानन्त्येन स्थानभेदेन च यदेकमव्यक्तमनन्तरूपमित्यनेकत्वश्रुत्या चावतारेषु च प्रतिविग्रहं प्रत्यक्षादिना भेदस्य गुणगुण्यादौ तार्किकरीत्या भेदस्य भट्टरीत्या भेदाभेदयोश्च प्राप्तेः। किञ्च नेह नानेत्यस्य पूर्ववाक्ये बृहदारण्यके तस्मिन् शुक्लमुत नीलमाहुः। पिङ्गलं हरितं लोहितमित्यादिना भगवतोऽनेकरूपाणि यस्यानुवित्तः प्रतिबुद्ध आत्माऽस्मिन्सन्दोहे गहने प्रविष्ट इत्यादिना धर्माः। काठके च पूर्ववाक्ये गुहां प्रविश्य तिष्ठन्ती या भूतेभिर्व्यजायतेत्यनेकावतारा महान्तं विभूमात्मानमित्यादिनाऽनेके धर्माश्चोक्ता इति कथं तदप्रसक्तिः। दृष्टश्चैकस्मिन्वृक्षे पत्रशाखादिवत्प्रसक्तस्य स्वगतभेदस्य एको देवःसर्वभूतेषु गूढ इत्यादिश्रुतौ---  
 ब्रह्मादयो हि भूतानि तेषामन्तर्गतो हरिः।  
 समः स सर्वभूतेषु य एवं वेद तत्त्ववित्॥  
   
 इति भारते न निषेध इति ध्येयम्।

  श्रीनिवासतीर्थ विरचितः वादावलीप्रकाशः  
  ---------------------------

 श्रीo---नेह नानेति। इह ब्रह्मणि नाना भिन्नं किञ्चन किमपि जगन्नास्तीत्यर्थः। तथा च प्रतिपन्नोपाधौ त्रैकालिकनिषेधप्रतियोगित्वरूपं मिथ्यात्वमनेनोच्यत इति भावः। नानात्वेति। तता चेह ब्रह्मणि किञ्चन किमपि नाना नानात्वं भेदो नास्ति। गुणकर्मादिप्रतियोगिकोऽपि भेदो नास्तीत्येवार्थो न तु भिन्नजगन्निषेध इत्यर्थः। नानाशब्दस्य नानात्वपरत्वाभावेऽपि किञ्चन गुणकर्मादिकं नाना भिन्नं नास्तीत्युक्ते सविशेषणविधिनिषेधौ विशेषणमुपसङ्क्रामतः सति विशेष्ये बाध इति न्यायेन विशेष्यभूतगुणकर्मादेर्गुणः श्रुता इत्यादिश्रुतिसिद्धत्वेन निषेधायोगाद्विशेषणीभूतो भेद एव निषिध्यत इत्यपि द्रष्टव्यम्। शङ्कते॥ नेति। यन्नानात्वं निषिध्यते तन्नानात्वं ब्रह्मणि न प्रसक्तम्। अतोऽप्रसक्तस्य भेदस्य प्रतिषेधोन युक्त इति भावः॥ स्वगतेति। ब्रह्मगतेत्यर्थः॥ कथं स्यादिति। ब्रह्मणि नानात्वस्याप्रसक्तत्वादिति भावः। ब्रह्मणि भेदप्रसक्त्यनङ्गीकारे दूषणान्तरमाह॥ अखण्डवादेति। वेदान्तानां निर्भेदार्थनिष्ठत्वरूपाखण्डार्थत्वे वादारम्भो न सम्भवति भेदस्याप्रसक्तत्वादिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--ननु मा भूद्विश्वमिथ्यात्वेऽनुमानं मानम्। तथाऽपि नेह नानाऽस्ति किञअचनेति श्रुतिर्भविष्यत्वेन। विश्वं ब्रह्मणि नास्तीत्युक्ते स्फुटं मिथ्यात्वप्रतीतेरिति शङ्कते॥ नेहेति। ब्रह्मणि नानात्वेति। ब्रह्मगतगुणकर्मादिप्रतियोगिकभेदनिषेधपरा स्यादित्यर्थः। अन्यथा नानेति विशेषणवैय्यर्थ्यादिति भावः॥ अभ्युपगतमिति। वृक्षस्य स्वगतो भेदः पत्रमूल(पुष्प)फलादिभिः। वृक्षान्तरात्सजीतीयो विजातीयाच्छिलादितः। तथा सद्वस्तुनो भेदत्रयं प्राप्तं निवार्यते। ऐक्यावधारणाद्‌द्वैतप्रतिषेधैस्त्रिभिः क्रमादिति त्वदुक्तेरिति भावः॥ कथं स्यादिति। स्वगतनानात्वप्रसक्त्यभावस्य त्वयैवोक्तत्वादिति भावः। वेदान्तानां निर्भेदार्थनिष्ठार्थप्रतिपादनायोगाच्चेत्यर्थः।

  श्री राघवेन्द्रयतिकृता वादावली भावदीपिका  
  ----------------------------

 राo---ननु यदि नानाशब्दो भेदपरस्तदा स्यादेवम्। न चैवम्। तस्य भिन्नत्वाचित्वात्। तथा च भिन्नं किञ्चन नास्तीत्येवार्थो वक्तव्यः। न च नानात्वं नेत्यर्थ इति। तस्याश्रवणादिति शङ्कते॥ नानेति॥ नेतीति। भेदनिषेध इति शेषः। भावप्रत्ययाभावेऽपि भावप्रत्ययार्थकस्य भावप्रधाननिर्देशस्यानेकस्य दर्शनेनेहापि नानाशब्दस्यैव नानात्वार्थकत्वं भविष्यतीति भावेन सम्प्रतिपन्नं दृष्टान्तमाह॥ मुक्तोपसृत्येपि। द्युभ्वाद्यधिकरणगुणसूत्रे मुक्तोपसृप्यत्वव्यपदेशादित्यत्रामृतस्यैष सेतुरिति वाक्यगतलिङ्गप्रतिपादनपरे मुक्तोपसृप्यत्वव्यपदेशादिति यथा यथा वा द्व्येकयोर्द्विवचनैकवचने इति पाणिनीयसूत्रे द्वित्वैकत्वयोरिति भावप्रत्ययाभावेऽपि तदर्थदर्शनं तथाऽत्रापि भावप्रत्ययाभावेऽपि नानात्वार्थकत्वलाभ इत्यर्थः। ननु मुक्तोपसृत्येत्यत्र त्वप्रत्ययार्थकत्वाभावे मुक्तोपसृप्यस्य विष्णोरेव दुभ्वाद्यायतनं विष्णुरित्यत्र लिङ्गत्वेनोपदेशासम्भवेन बाधकेन तत्र तथात्वं द्व्येकयोरित्यत्रापि द्व्येकयोर्द्वित्वैकत्वसङ्क्याविशिष्टपरत्वे द्व्येकेषामिति बहुवचनापत्तेरस्तु तथात्वम्। प्रकृते तु तादृशं बाधकं नेति चेन्न। यदेवेह तदमुत्रेत्यादिपूर्ववाक्ये इदमदःशब्दार्थयोर्भूस्वर्गयोर्विद्यमानस्य ब्रह्मण एक्यावेदनस्यैव भावार्थत्वाभावे बाधकत्वात्। लोके च नानाशब्दस्य पृथग्भाववाचित्वादिति कैयटोक्तेश्च। काठके तं देवाः सर्वेऽर्पितास्तदु नात्येति कश्चनेति पूर्वत्र मध्य आत्मनि तिष्ठति यथोदकं शुद्धे शुद्धमासिक्तं तादृगेव भवति। एवं मुनेर्विजानत आत्मा भवति गौतमेत्युत्तरत्र च जीवपरयोर्भेदप्रमितेश्च तन्निषेधपरत्वासम्भवाच्चेति। भवितृप्राधान्येऽप्येवं योजना। इह ब्रह्मणि किञ्चन धर्मादिकं नाना भिन्नं नास्तीति। नाना भूतगुणनिषेधे च नानात्वमेव निषिद्धं भवति। विशेषणस्य प्रथमप्राप्तत्वात्। सविशेषणे हि विधिनिषेधौ विशेष्ये बाधाद्विशेषणमुपसङ्क्रामत इति न्यायात्। लोहितोष्णीषा ऋत्विजः प्रचरन्ति दण्डी प्रैषानन्वाह न जीर्णमलवद्वासाः स्नातकः स्यादित्यादावुष्णीषादेर्विशेष्यस्य प्राप्ततया विधिनिषेधयोर्विशेषणमात्रपरत्वस्य पूर्वतन्त्रे सिद्धान्तितत्वात्। अत एवोक्तं विशेष्यं नाभिदा गच्छेत्क्षीणशक्तिर्विशेषण इति। अत एव पूर्वतन्त्रे तृतीयस्याष्टमे पादे श्येनप्रकरणगते द्रुतनवनीतमाज्यं भवतीति वाक्ये आज्यस्याप्रकृतत्वान्न तदनुवादेन द्रुतनवनीतत्वं विधीयत इति प्राप्ते विशिष्टविधौ गौरवाद्गौरवस्य च दुष्टत्वादतिदेशतः प्राप्तिसम्भवात्तदनुवादेन द्रुतनवनीतत्वं विधीयत इति समर्थितम्। तस्माद्धर्मादीनामपृथकत्वे तात्पर्यं श्रतेः।

  नन्वेवमनिर्धारितैकविशेषवचनस्य किञ्चनशब्दस्य धर्मादिषु सङ्कोचः कृतः स्यादिति चेन्न। तस्य त्वयाऽपि वक्तव्यत्वात्। सर्वस्य मिथ्यात्वं बोधयदिदं वाक्यं स्वस्य स्वबोध्यार्थस्य च स्वयोग्यतादेश्च मिथ्यात्वबोधने स्वक्रियाविरोधेन तद्व्यतिरिक्तपरत्वस्यावश्यकत्वात्। किञ्च किञ्चनशब्दस्य सर्वनामत्वेन प्रकृतधर्मादिपरत्वमेव युक्तम्। सर्वेभ्यः कामेभ्यो दर्शपूर्णमासावित्यत्र सर्वशब्दस्य सर्वनामतया प्रकृतपश्वादिसर्वकामपरता न पुनरप्रकृतसर्वकामपरतेति सिद्धान्तितत्वात्। पूर्वोत्तरबेदपरवाक्यबाधाच्च सङ्केच एव युक्तः। अतो धर्माणां प्रपञ्चस्य वा न निषेधः। किन्तु धर्माणामवताराणां च भेदनिषेध एव श्रुतेस्तात्पर्यम्। अन्यथा धर्मादेः प्रपञ्चस्य वा निषेधे नानेति व्यर्थं स्यादित्यास्तां विस्तरः ॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ नेति चेदिति। नानात्वनिषेधपरत्वं न सम्भवति। तथात्वे नेह नानात्वं किञ्चनेति भावप्रत्ययान्ततया निर्देशः स्यादित्यर्थः॥ तदर्थदर्शनादिति। मुक्तोपसृप्यत्वव्यपदेशादिति भावप्रत्ययार्थस्य दर्शनादित्यर्थः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ नेति। नानात्वपरत्वं नेत्यर्थः॥ मुक्तोपसृप्यादिति॥ मुक्तोपसृप्यव्यपदेशादिति सूत्रे मुक्तोपसृप्यपदं मुक्तोपसृप्यत्वपरम्। द्युभ्वाद्यायतनो विष्णुरेवेति प्रतिज्ञार्थे हेतुप्रतिपादकत्वात्। अत एव सिद्धान्त युक्तिसङ्ग्राहकानुव्याख्याने मुक्तोपसृप्यता प्राणादाधिक्यमित्युक्तमिति भावः। आदिपदेन द्व्येकयोर्द्विवचनैकवचने इत्यादि ग्राह्यम्। तत्रापि द्वयेकयोरित्यस्य द्वित्वैकत्वयोरित्येवम्परत्वात्। अन्यथा सङ्क्यासङ्ख्योयेत्यादेशास्त्रिष्वित्यमरोक्तेर्द्व्येकशब्दयोर्द्वित्वैकत्व विशिष्टपदार्थवाचकत्वेन वृत्त्यर्थस्य बहुत्वादेकद्वा इतिवद्‌द्व्येकेषामिति बहुवचनं स्यादिति बोध्यम्॥ छ ॥ नेह नानेति श्रुत्यर्थः॥ छ ॥

  -------------\*\*\*\*\*\*\*\*\*--------------

**वादावली  
    एकमेवेति श्रुत्यर्थविचार  
    ----------------**

 %वादावली--तर्ह्येकमेवाद्वितीयमित्यागमोऽस्तु मानमत्रेति चेन्न। अद्वितीयपदस्य सजातीयवस्त्वन्तरनिषेधपरत्वात्। एकत्वविशेषणेनैव सजातीयस्य निषिद्धत्वान्नैवमिति चेन्न। तस्यैकत्वसङ्क्याविधानपरत्वात्। एकासङ्ख्यैको भाव इत्यादिप्रयोगासम्भवो नास्मान्प्रति प्रौढिमावहति॥ छ ॥ एकमेवेति श्रुत्यर्थः ॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo---ननु तर्होकमेवाद्वितीयमिति श्रुतिरस्तु मिथ्यात्वे मानम्। अत्रैकशब्देन स्वगतभेदस्यैवकारेण सजातीयजीवभेदस्याद्वितीयपदेन विजातीयजडभेदस्य च निषेधात्। जडाभेदश्च तद्व्यतिरेकेणासत्त्वमेव। उक्तं च "वृक्षस्य स्वगतो भेद" इत्यादि। यद्वाऽद्वितीयपदेन न विद्यते द्वितीयं यस्येति द्वितीयसामान्यस्य निषेधादिति शङ्कते॥ तर्हीति। अत्र विश्वमिथ्यात्व इत्यर्थः। एवमपि न त्वदिमतसिद्धिः। द्वितीयपदस्य सजातीयपरत्वादिति भावेन सिद्धान्तयति॥ नेति। सजातीयेति। भगवत्सजातीयेत्यर्थः। न च द्वितीयशब्दस्य सजातीयद्वितीयपरत्वे सङ्कोच इति वाच्यम्। तस्य प्रकृतसमान एव द्वितीये व्यत्पन्नत्वात्। लोकेऽस्मिन्ग्रामेऽयमद्वितीय इति स्मृतौ चैक एवाद्वितीयोऽसवाश्वमेधः क्रतुष्वप्येक एवाद्वितीयोऽसौ प्रणवो मन्त्र उच्यत इति प्रयोगात्। महाभाष्येऽन्तरान्तरेण युक्ते इत्यत्रास्य गोर्द्वितीयेन भाव्यमित्युक्ते सदृशो गौरेवोपादीयते नाश्वो न गर्दभ इत्युक्तेश्च। सङ्करभाष्ये यास्य गोर्द्वितीयोऽन्वेष्टव्य इत्युक्ते गौरेव द्वितीयोऽन्विष्यते नाश्वः पुरुषो वेत्युक्तेश्च। समे द्वितीयशब्दः स्यादिति स्मृतेस्चेति भावः। यद्येवं तर्ह्येकमेवेत्यनेन पौनरुक्त्यं स्यादिति शङ्कते॥ एकत्वेति। अवदारणसहितेनेति शेषः। नैवमद्वितीयपदार्थोऽयं न भवतीत्यर्थः। एकमेवेत्यस्य त्वदुक्तार्थत्वे भवेदयं दोषो न त्वेतदस्तीत्याह॥ तस्येति। एकशब्दस्येत्यर्थः। तस्य सङ्ख्यार्थत्वस्य प्रसिद्धेः। महाभाष्ये ष्णान्ता षडिति सूत्रे एकशब्दोऽयं बह्वर्थ इति प्रक्रम्यास्ति सङ्ख्यार्थः। एकोद्वौ बहव इत्युक्तेश्च। न च सिद्धत्वात्तद्विधानं व्यर्थम्। अप्राप्ते शास्त्रमर्थवदिति न्यायादिति वाच्यम्। कुसमयप्राप्तनिर्गुणत्वनिषेधादिति भावः।

 ननु मदुक्तार्थत्वमेकशब्दस्यानङ्गीकृत्य सङ्ख्याविधानार्थत्वे विधीयमाने एका सङ्क्यैको भाव एकं रूपमित्यादिप्रयोगो न स्यात्। एकत्वसङ्ख्याया गुणत्वेन द्रव्यमात्रवृत्तितयाऽद्रव्यभूतसङ्ख्यादावभावादित्याशङ्क्याह॥ एकेति॥ अस्मानिति। सङ्क्याया द्रव्यमात्रवृत्तित्वस्यानङ्गीकारात्। तार्किकपरिभाषायाश्च निर्मूलत्वस्यान्यत्रोपपादितत्वादिति भावः। तथा चोक्तं भगवत्पादैः।

  यथा चोलनृपः सम्राडद्वितीयोऽस्ति भूपतिः।  
  इति तत्तुल्यनृपतिनिवारणपरं वचः।  
  न तु तद्भ्रातृतत्पुत्रकलत्रादिनिवारणम् ॥ इति।

 अन्यथा सर्वाभावपरत्वे कालप्रापकेण पूर्वेणाग्रपदेन तदैक्षत नामरूपे व्याकरोदितीक्षणनामरूपात्मकप्रपञ्चप्रापकेणोत्तरेण च द्वैतवाक्येन विरोधः स्यात्। किञ्च त्वया यत्किञ्चिद्भवेदिदं शब्दोदितं जगदिदं सर्वं पुरा सृष्टेरेकमेवाद्वितीयं सदेवासीदिति व्याख्यातत्वात्। सदभेदेन सत्त्वमुक्त्वा पुनरद्वितीयपदेन तन्निषेधे व्याघातः। न हि सदेवासीदित्यस्य सदासीदित्यर्थः। सद्व्यतिरेकेण नासीदित्यर्थोक्तौ तु सविशेषणे हीति न्यायेन सदात्मकत्वं स्यादिति ॥ छ ॥

 श्रीo---ननु तर्हि विश्वमिथ्यात्वे एकमेवाद्वितीयमिति श्रुतिः प्रमाणमित्याशङ्क्य निराह॥ तर्ह्येकमेवेति॥ अत्रेति। विश्वमित्यात्व इत्यर्थः। अद्वितीयपदेन द्वितीयप्रपञ्चस्य निषिद्धत्वादित्यर्थः॥ सजातीयेति। भगवत्सदृश इत्यर्थः। अस्य गोर्द्वितीयोऽन्वेष्टव्य इत्युक्ते तत्सदृश एव द्वितीयोऽन्विष्यते नाश्वो न गर्दभ इत्येवं द्वितीयशब्दस्य तज्जातीये व्युत्पन्नतयाऽद्वितीयपदेन तज्जातीय एव निषिध्यत इति भावः॥ एकत्वविशेषणेनेति।

  वृक्षस्य स्वगतो भेदः पत्रपुष्पफलादिभिः।  
  वृक्षान्तरात्सजातीयो विजातीयः शिलादितः।  
  तथा सद्वस्तुनो भेदत्रयं प्राप्तं निषिध्यते।  
  ऐक्यावधारणाद्वैतप्रतिषेधैस्त्रिभिः क्रमात्।

 इति वचनादिति भावः॥ विधानपरत्वादिति। न सजातीयवस्तुनिषेधपरत्वमिति भावः।

 ननु कथमेकशब्दस्यैकत्वसङ्ख्याविधानपरत्वम्। तथात्वे एकं द्वित्वमिति द्वित्वसङ्ख्यायामेकशब्दप्रयोगस्यैकोऽभाव इत्यभावे एकशब्दप्रयोगस्यैकः समवाय इति समवाये चैकशब्दप्रयोगस्याप्यसम्भवापत्तेः। गुणादिपञ्चकस्य निर्गुणत्वाङ्गीकारेण सङ्ख्याभावसमवायेष्वेकत्वविधानायोगादित्याशङ्क्य निराकरोति॥ एका सङ्ख्येत्यादि। आदिपदेनैकः समवाय इत्यस्य ग्रहणम् ॥ अस्मानिति। गुणादिपञ्चकस्य निर्गुणत्वादिप्रक्रियाया अस्माभिरनङ्गीकारेण सङ्ख्याभावादावपि सङ्ख्याङ्गीकारेण तत्राप्येकत्वसङ्ख्याविधानसम्भवेन बाधकाभावादिति भावः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ एकमेवेति। अद्वितीयशब्दस्य बहुव्रीहित्वात्तेन द्वितीयस्य मिथ्यात्वसिद्धिरिति शङ्कितुर्हृदयम्॥ अद्वितीयपदस्येति। द्वितीयशब्दो हि प्रवृत्तसजातीय एव द्वितीये व्युत्पन्नः। सङ्करभाष्येऽस्य गौर्द्वितीयोऽन्वेष्टव्य इत्युक्ते गौरेव द्वितीयोऽन्विष्यते नाश्वः पुरुषो वेत्युक्तेः। समे द्वितीयशब्दः स्यादिति स्मृतेश्चेति भावः॥ एकत्वाविशेषणेनैवेति। यद्यपि परमते स्वगतभेदनिषेधकत्वमेकशब्दस्य वृक्षस्य स्वगतेत्यादिवाक्यसिद्धम्। तथाऽपि प्रतिवादिरीत्येयं शङ्केति बोध्यम्॥ तस्येति। ष्णान्ता षडिति सूत्रे महाभाष्ये एकशब्दोऽयं बव्हर्थः। अस्ति सङ्ख्यार्थ एको द्वौ वा बहव इत्युक्तेः। एको बहूनां यो विदधाति कामानित्यादौ सङ्ख्याभावप्रसङ्गाच्चेति भावः। न च ब्रह्मैकत्वस्य लोकत एव प्राप्तोर्विधानवैय्यर्थ्यम्। अप्राप्ते शास्त्रमर्थवदिति न्यायादिति वाच्यम्। कुसमयप्राप्तनिर्गुणत्वनिषेधार्थत्वेन विधानसार्थक्यात्। नन्वेकशब्दस्यैकत्वसङ्ख्याविधानपरत्वे एका सङ्ख्येत्यादिप्रयोगायोगः। सङ्ख्यादौ सङ्ख्याख्यगुणाभावात्। गुणादिर्निर्गुणक्रियेत्यङ्गीकारादित्यत आह॥ एका सङ्ख्येति॥ नास्मान्प्रतीति। अस्माभिः सर्वत्र गुणाङ्गीकारादिति भावः॥ छ ॥ एकमेवेति श्रुत्यर्थः॥ छ ॥

  --------------\*\*\*\*\*\*\*--------------

**वादावली  
    सत्यं ज्ञानमिति श्रुत्यर्थः  
    ----------------**

 %वादावली--अनन्तपदं च देशकालान्तवत्त्वाभावपरम्। तत्रैव व्युत्पन्नत्वात्। अन्तशब्दस्य देशतः कालतो वस्तुतः परिच्छिन्ने व्युत्पन्नत्वात्तस्य नञ्समासे त्रिविधस्याप्यन्तस्य निषेधकत्वोपपत्तौ पृथग्व्युत्पत्तिर्नापेक्षितेति चेन्न। अनन्तशब्दस्योक्तत्रयेऽव्युत्पन्नत्वादिति॥ छ ॥ सत्यं ज्ञानमनन्तमिति श्रुत्यर्थः॥ छ ॥%

 राo---यदुक्तं तत्त्वप्रदीपिकायां सत्यं ज्ञानमनन्तमित्यत्रानन्तशब्दोमिथ्यात्वे मानम्। अन्ताशब्दस्य देशकालपरिच्छिन्नवस्तुव्युत्पन्नत्वात्तन्न भवतीत्युक्ते सर्ववस्त्वभेद एव लभ्यते। तथा चानन्तशब्दमहिम्ना मिथ्यात्वसिद्धिरिति। तदेतदयुक्तमिति भावेन तस्यार्थान्तरत्वं प्रतिजानीते॥ अनन्तपदं चेति। देशकालपरिच्छेदाभावपरम्। न तु वस्तुपरिच्छेदरूपभेदाभावपरमित्यर्थः। तत्र हेतुमाह॥ तत्रैवेति। अनन्तपदस्येति सम्बन्धः। देशकालपरिच्छेदरहिते गगनादावनन्तपदप्रयोगादिति भावः। शङ्कते॥ अन्तशब्दस्येति। तस्यान्तशब्दस्येत्यर्थः। तथा च वस्तुपरिच्छिन्नं नेत्युक्ते सर्ववस्त्वभेद एवोक्त इति मिथ्यात्वे पर्यवस्यतीति भावः॥ पृथगिति। अवयवशस्त्यैवोपपत्तौ समुदायशक्तिकल्पने मानाभावपाद्गौरवाच्चेति भावः। स्यादेवं यद्यनन्तशब्दो देशतः कालतो वस्तुतश्चापरिच्छिन्नत्वार्थकः स्यात्। न चैवम्। देशकालपरिच्छेदाभावमात्रार्थकत्वात्। अन्यथा परिच्छिन्नाद्भेदाभावोऽपरिच्छिन्नत्वायोगात्। कालापरिच्छिन्नेऽपि परमाण्वादौ देशपरिच्छेदेन परिच्छिन्नत्वबुद्धिवदुभयापरिच्छिन्ने गगानादौ घटादिभेदमात्रेण परिच्छिन्नत्वबुद्धेरभावाच्चेति भावेनाह॥ अनन्तशब्दस्येति। एतेन ब्रह्मशब्द एव देशकालवस्तुपरिच्छेदराहित्यं ब्रुवन्मिथ्यात्वे मानमिति कस्याचित्प्रलापः प्रत्युक्तः। अभेदस्य परिच्छेदशब्दार्थत्वाभावात्। विस्तरस्तु चन्द्रिकायां द्रष्टव्यः ॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---नन्वनन्तं ब्रह्मेत्तनन्तशब्द एव विश्वमिथ्यात्वे मानम्। तथा हि। अन्तो नाम वस्त्वन्तप्रतियोगिकान्योन्याभावरूपो वस्तुतः परिच्छेदस्तथा चानन्तमित्युक्ते वस्त्वन्तराभेदः सिध्यति। ब्रह्मणश्च जगता साक्षादभेदासम्भवात्तदारोपाधिष्ठानत्वमेव पर्यवस्यति। तथा च जगतोऽर्थान्मिथ्यात्वं सिध्यतीति। यद्वाऽन्तो नाम वस्त्वन्तराद्भेदस्तथा च वस्त्वन्तरस्यैव मिथ्यात्वात्तत्प्रतियोगिको भेदो ब्रह्मणि नास्तीति प्राप्त्या जगतो मिथ्यात्वं सिध्यतीति चेत्तत्राह॥ अनन्तपदं चेति। अन्तः परिच्छेदो देशतः कालतश्च परिच्छेदाभावपरं विभुत्वं नित्यत्वं च तदर्थः। कुत इत्यत आह॥ तत्रैवेति। देशतः कालतश्चान्ताभाव एव व्युत्पन्नत्वेन वस्तुतः परिच्छिन्नत्वे व्युत्पत्त्यभावादित्यर्थः। शङ्कते॥ अन्तशब्दस्येति॥ तस्येति। त्रिविधपरिच्छेदे व्युत्पन्नस्यान्तशब्दस्य न विद्यतेऽन्तो यस्य तदिति नञ्समासे कृते सतीत्यर्थः॥ पृथग्व्युत्पत्तिरिति। वस्तुतः परिच्छेदमात्र एव व्युत्पत्तिर्नापेक्षितेत्यर्थः॥ उक्तत्रय इति। देशतः कालतो वस्तुतश्च परिच्छेदाभावत्रय इत्यर्थः। एकसत्त्वे द्वयमिह नास्तीति प्रतीतिसिद्धव्यासज्यवृत्तिप्रतियोगिकाभावाभिप्रायेण देशतः कालतश्च परिच्छेदाभावे व्युत्पन्नत्वेऽपि वस्तुतः परिच्छेदव्युत्पन्नत्वाभावेनोक्तत्रयेऽव्युत्पन्नत्वादित्युक्तम्। त्रिविधपरिच्छेदाभावोऽनन्तशब्दस्यार्थः इति प्रसिद्धिस्तु गुणतः परिच्छेदाभावाभिप्रायेण। यथोक्तम्।

  "देशतः कालतश्चैव गुणतश्च त्रिदा ततिः।  
   सा समस्ता हरेरेव न ह्यन्ये पूर्णषड्गुण"इति॥ छ ॥

 उo---ननु सत्यं ज्ञानमनन्तमित्यनन्तशब्दो विश्वमिथ्यात्वे मानमिति चेत्। अत्र वक्तव्यम्। किमन्तशब्दस्य परिच्छेदरूपभेदार्थकत्वान्न विद्यतेऽन्तः परिच्छेदो यस्येत्यर्थकरणे ब्रह्मणः सर्वाभिन्नत्वं सिध्यति। सर्वस्य ब्रह्माभिन्नत्वं च ब्रह्मव्यतिरेकेणासत्त्वमेव जडाजडयोरैक्यायोगादित्याशयः। यद्वाऽन्तशब्दस्यपरिच्छिन्नार्थकत्वान्न विद्यतेऽन्तः परिच्छिन्नत्वं यस्येत्यर्थकरणे द्वितीयनिषेधः सिध्यतीति। आद्य आह॥ अनन्तपदं चेति॥ तत्रैवेति। अन्तो नाशो द्वयोरिति केशबलेन कालतोऽन्तेऽर्थप्रसिद्ध्या देशतोऽन्ते च व्युत्पन्नतयाऽनन्तपदस्यापि देशतःकालतोऽन्तशून्यत्व एव व्युत्पन्नत्वादिति भावः। द्वितीयं शङ्कते॥ नन्विति॥ अव्युत्पन्नत्वादिति। तत्राप्रयोगादिति भावः।

   विश्वसत्यत्वप्रतिपादनोपसंहारः--  
  आपादतो भेदबाधकतया प्रतीयमानयुक्तिनिरासश्च

 %वादावली--तस्मात्सत्यभेदचेतनाचेतनात्मनो विश्वस्य हरिः कर्तेति निराबाधमवस्थितम्॥ छ॥ विश्वसत्यत्वप्रतिपादनोपसंहारः॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo---एवमन्या आपाततो मिथ्यात्वपरत्वेन प्रतीयमानाः श्रुतयो यथायथमन्यार्थतया बुद्धिमद्भिर्योजनीया इति भावेनैतावता प्रबन्धेनोपपादितस्यार्थस्योपयोगं दर्शयन्प्रसङ्गान्तरोपक्षेपं च कुर्वन्नुपसंहरति॥ तस्मादिति। विश्वमिथ्यात्वस्याप्रामाणिकत्वादित्यर्थः। सत्यस्तात्त्विको भेदो येषां चेतनानामचेतनानामन्योन्यं जीवानां जडानां चान्योन्यं जीवानां परमात्मना जडानां च परमात्मना भेद इति पञ्चभेदास्तात्त्विका इत्युक्तं भवति॥ हरिः कर्तेति। सत्याशेषजगज्जन्मपूर्वकर्त्र इत्युक्तं विशेषणं सुस्थमित्यर्थः॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---एवं सत्याशेषजगज्जन्मपूर्वकर्त्र इत्येतत् ननु कथं जगतः सत्यताऽङ्कगीकाराधिकारिणीत्याक्षिप्य समाहितं तदिदानीमुपसंहरति॥ तस्मादिति॥ निराबाधमिति। बाधकशून्यं यथा स्यात्तथावस्थितमित्यर्थः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---ननु कथं सत्यता जगतोऽङ्गीकाराधिकारिणीत्यादिनाऽऽक्षिप्तमर्थमुपसंहरति॥ तस्मादिति। मिथ्यात्वे साधकाभावाद्बाधकसद्भावात्सत्यत्वे साधकसत्त्वाद्बाधकाभावाच्चेत्यर्थः। उत्तरग्रन्थाक्षेपार्थमुक्तं सत्यभेदेति। बहुव्रीहिरयम्॥ छ ॥ विश्वसत्यत्वप्रतिपादनोपसंहारः॥ छ ॥

 -------------------\*\*\*\*\*\*\*\*\*\*--------------------

**वादावली  
   भेदबाधकतया प्रतीयमानयुक्तिनिरासः  
   ------------------------**

 %वादावली--ननु कथं भेदसत्यता युक्तितमती। विमता आत्मानः परमात्मनः परमाथतो न भिद्यन्ते आत्मत्वात्परमात्मवदित्यनुमानेन विरोधादिति चेन्न। आत्मत्वस्य प्रागेव निरस्तत्वात्। अस्तु तर्हि%

  %"विमतं तात्त्विकस्वान्तर्भेदहीनं मतत्वतः।  
   यदित्थं तत्तथा यद्वत्रवं तथेदं ततस्तथ"%

 %इत्यनुमानविरोध इति चन्न। विचारगोचरत्वात्। तथा हि। किमत्र स्वान्तर्बेदहीनताशब्देन प्रत्येकं पदार्थानां स्वगतभेदराहित्यमुच्यते उत भेदाधिकरणत्वविरहः। नाद्यः सिद्धसाधनत्वात्। नोत्तरः। साध्य विकलत्वाद्दृष्टान्तस्य।%

  श्री राघवेन्द्रयतिकृता वादावली भावदीपिका  
  -----------------------------  
 राo---उक्तं भेदसत्यत्वं समर्थयितुमापातते भेदबाधकतया प्रतीयमाना युक्तीर्निराचिकीर्षुः शङ्कामुत्थापयति॥ नन्विति। कथं न कथमपीत्यर्थः। न हि प्रतिज्ञामात्रेणार्थसिद्धिरित्यतो जीवानां भगवता भेदे तावदनुमानविरोधमाशङ्कते॥ विमता इति। भिन्नत्वेनाभिन्नत्वेन विवादविषया इत्यर्थः। परमात्मनो न भिद्यन्त इत्येवोक्तौ परेण व्यावहारिकभेदस्याङ्गीकारेण बाधः स्यादतः परमार्थत इति॥ परमात्मवदिति। परमात्मनि परमात्मभेदस्याभावादित्यर्थः॥ प्रागेवेति। अनिर्वाच्यत्वलक्षणखण्डनावसर इत्यर्थः। तथा चात्मत्वस्य ज्ञानाधारत्वादिरूपत्वे तवासिद्धिः। अवेद्यत्वादिरूपत्वे ममासिद्धिः। जातिरूपत्वे विरोधः। अबाध्यत्वादिरूपत्वेऽनैकान्त्यमिति बोध्यम्। इदानीं जडानामप्यन्योन्यं भेदेऽनुमानविरोधमाशङ्क्य निराकरोति॥ अस्त्विति। तर्ह्यात्मत्वानुमानासम्भवेऽपीत्यर्थः। मतत्वतो मतिविषयत्वात् ज्ञानविषयत्वादित्यर्थः। यदित्थमुक्तसाधनवत्। तत्तथोक्तसाध्यवत्। तद्वत्रवं यथाऽऽकाशमित्यर्थः। इदं च जगत्तथा उक्तसाधनवदित्युपनयः। तत उक्तसाध्यव्याप्यसाधनवत्त्वात्। तथोक्तसाध्यवदिति निगमनम्॥ विरोध इति। जडानां भेदसत्त्व इति शेषः॥ स्वगतेति। स्वप्रतियोगिकेत्यपि ग्राह्यम्। तथा च घटः स्वगतस्वप्रतियोगिकबेदरहितः पटश्च तथा स्तम्भश्च तथेत्यर्थः॥ उत भेदेति। यत्किञ्चित्प्रतियोगिकस्वगतभेदराहित्यमित्यर्थः॥ सिद्धसाधनेति। अस्माभिर्धाटादौ प्रत्येकं घटादिप्रतियोगिकभेदानभ्युपगमादिति भावः॥ साध्यविकलत्वादिति। आकाशेऽपि घटादिभेदस्य तात्त्विकस्यास्माभिरङ्गीकारादिति भावः।

  श्रीनिवासतीर्थ विरचितः वादावलीप्रकाशः  
  ---------------------------

 श्रीo---व्यावहारिकभेदाङ्गीकारेण बाधपरिहाराय परमार्थत इत्युक्तम्॥ निरस्तत्वादिति। स्वप्रकाशत्वमात्मत्वं चेद्दृष्टान्ते साधनवैकल्यम्। स्वकर्मकप्रकाशत्वस्य कर्तृकर्मभावविरोधेनानङ्गीकारात्। नापि ज्ञानाधारत्वम्। परमात्मनो ज्ञानरूपत्वेन तदाधारत्वायोगेनोक्तदोषात्। नाप्यात्मपदवाच्यत्वम्। अनङ्गीकारात्। नापि जातिविशेषः। एकव्यक्तिकत्वेन तदयोगादिति निरस्तत्वादित्यर्थः। विमतं विश्वं स्वान्तर्व्यावहारिकघटपटादिभेदवत्त्वस्यैव सत्त्वेन तदधीनत्वाभावाद्बाधः स्यादित्यतस्यात्त्विकेत्युक्तम्। मतत्वतो मतिविषयत्वाद्दृश्यत्वादित्यर्थः। खमाकाशं यथेत्यर्थः। तथेदमित्युपनयः। ततस्तस्मान्मतत्वात्तथा स्वान्तर्भेदहीनमिति निगमनम्। अनुमानविरोधो यतोऽतो भेदस्य सत्यता कथं युक्तमितीति योज्यम्॥ उत भेदाधिकरणत्वविरह इति। स्वान्तरिति पदं परित्यज्येत्यर्थः॥ सिद्धसाधनत्वादिति। एकैकस्य घटादेः प्रत्येकं स्वस्य स्वेनाभेदस्यैव सद्भावेन स्वान्तर्भेदहीनत्वस्य सिद्धत्वादित्यर्थः॥ साध्यविकलत्वादिति। गगनरूपदृष्टान्ते घटादिभेदस्यैव सत्त्वेन तदधिकरणत्वविरहाभावात्साध्यवैकल्यमित्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--॥ प्रागेवेति। किं तदात्मत्वमात्मवृत्तिजातिर्वासत्त्वं वेत्यादिनेति शेषः। तथा चात्मत्वं यदि जातिज्ञानाधारत्वात्मपदवाच्यत्वान्यतमं तदा दृष्टन्ते साधनवैकल्यम्। यदि सत्त्वाबाध्यत्वज्ञानत्वप्रकाशत्वात्मपदलक्ष्यत्वान्यतमं तदाऽसिद्धिरिति भावः॥ मतत्वत इति। ज्ञानत्वादित्यर्थः॥ स्वगतभेदराहित्यमिति। स्वप्रतियोगिकभेदराहित्यमित्यर्थः।

 %वादावली--यथाऽऽकाशस्य स्वगतो भेदो नास्ति तथा जगदाख्ये पदार्थसमुदायेऽपि न तादृशभेद इति चेदत्रापि कोऽर्थः। यथाऽऽकाशस्याप्याकाशप्रतियोगिको भेदो नास्ति तथा जगतोऽपि तत्प्रतियोगिको भेदो नेत्यर्थाभ्युपगमे सिद्धसाधनम्। अथ यथा घटाकाशमठाकाशयोर्न भेदस्तथा जगदंशयोरपीति चेन्न। साध्यविकलत्वाद्दृष्टान्तस्य। व्योम्नोऽपि संयोगित्वेन सावयवत्वसाधनादित्यलम् ॥ छ ॥ आपाततो भेदबाधकतया प्रतीयमानयुक्तिनिरासः ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------  
 राo---साध्यतात्पर्यमन्यथा शङ्कते॥ यथेति। साध्याभिप्रायं विविच्यदूषयति॥ अत्रापीति॥ तत्प्रतियोगिक इति। जगत्प्रतियोगिक इत्यर्थः॥ सिद्धेति। जगति जगद्भेदानङ्गीकारादिति भावः॥ घटाकाशेति। विशेष्यभूतयोरित्यर्थः। नु कथं साध्यवैकल्यम्। आकाशस्य निरवयवत्वेन घटाकाशमठाकाशयोर्वास्तवभेदाभावात्। सावयवत्वे तस्यानित्यत्वप्रसङ्गात्। घटादिवदित्यत आह॥ व्योम्नोपीति। यथा घटादेः सावयवत्वं तथा व्योम्नोऽपीत्यपेरर्थः। तथा च प्रयोगः। व्योम सावयवं संयोगित्वाद्धटवदिति। चन चाप्रयोजकत्वम्। संयोगस्यैकदेशवृत्तित्वेन व्योम्नो निरवयत्व एकावयवरूपैकदेशवृत्तित्वायोगात्। प्रतीयते चेह पक्षी नेह पक्षीति संयोगस्यैकदेशवृत्तित्वम्। न च स्वाभाविकप्रदेशानामभावेऽप्यैपाधिकानां तेषां सत्त्वेन हेतोरन्यथोपपत्तिरिति वाच्यम्। उपाधिरप्येकदेशं सम्बन्ध्य प्रदेशं करोत्युत सर्वम्। न द्वितीयः। असम्भवात्। आद्ये सोऽपि देश एकदुपादिकृत उतोपाध्यन्तरकृतः। आद्ये आत्माश्रयः। अन्त्येऽन्योन्योश्रयचक्रकाश्रयानवस्थान्यतमापातात्। तस्मात्स्वाभाविका एवांशा वाच्याः। न च परमाणौ व्यभिचारः। तस्यापि पक्षतुल्यत्वात्। न चैवं परमाण्ववयवानामप्युक्तन्यायेन सावयवत्वे तदवयवानामप्येवमिति विश्रान्त्यभावेनानेकावयवारब्धत्वाविशेषान्मेरुसर्षपयोस्तुल्यपरिमाणत्वप्रसङ्ग इति वाच्यम्। सर्षपोपादानभूतपरमाणोरत्यल्पदेशस्थत्वेन तदवच्छेदेनैव विश्रान्तानामवयवानामभ्युपगमात्। मेरूपादानभूतानामवयवानां विपुलदेशावस्थितत्वेन तुल्यपरिमाणत्वाप्रसक्तेः। न चैवं यतः परमाणुर्नास्ति स परमाणुरिति परमाणुत्वस्य व्याघात इति वाच्यम्। यतः परं विभक्तोऽणुर्नास्ति स परमाणुरित्यर्थात्। अत एवाभाणिषुर्भगवत्पादा अविभागः पराणुतेति । न चैवमनित्यत्वप्रसङ्ग। तस्य जन्यत्वप्रयुक्तत्वेनाप्रयोजकत्वात्। न च सावयवत्वे जन्यत्वं नियतम्। व्याप्त्यसिद्धेरिति। तदेतत्सर्वं वैशेषिकाधिकरणे न्यायसुधायां सविस्तरं व्युत्पादितत्वात्तत्रैवानुसन्धेयमित्यभिप्रेत्याह॥ इत्यलमिति। इदं सावयत्वसाधनमव्याकृताकाशाभिप्रायेण। परमते आकाशद्वैविध्याभावात्। भूताकाशस्य च मतद्वयेऽपि जन्यत्वेन सावयवत्वाभ्युपगमादिदं मतत्वादित्यनुमानमुन्मत्तगानमिति ध्येयम्।

 यद्वा यथा जीवानामीश्वराद्भेदस्य जडानामन्योन्यं भेदस्य च विरोधिभूतमनुमानद्वयमपाकृतं तथा जीवानां जडयीवयोर्जडेशयोश्च भेदविरोध्यनुमानं कुतो न निरस्तमित्यतस्तदनेनैव न्यायेन शिष्यैरेवोहितुं शक्यमित्यभिप्रेत्याह॥ इत्यलमिति। तथा हि। विमता जीवाश्चैत्रात्तत्त्वतो न भिद्यन्ते जीवत्वाच्चैत्रवदिति जीवानामन्योन्यं भेदविरोध्यनुमानं तथा विमतं ब्रह्मतस्तात्त्विकभेदहीनं वस्तुत्वाद्ब्रह्मवदिति जडस्येशभेदविरोध्यनुमानं च जीवाश्चैत्राद्व्यवहारतो न भिद्यन्ते जीवत्वाच्चैत्रवदित्याद्याभासेन विमतं ब्रह्मतो व्यावहारिकभेदहीनं वस्तुत्वाद्ब्रह्मवदिति चाभासेन समत्वादयुक्तम्। विमतं जीवात्तत्त्वतो न भिद्यते वस्तुत्वाज्जीववदित्याभाससाम्यात्प्रत्युक्तम्। विमता संवित्स्वान्तर्गणिकभेदहीना उपाधिभेदमन्तरेणाविभाव्यमानभेदवत्त्वाद्गगनवदित्यत्र च मूलोक्तरीत्या दृष्टन्तस्य साध्यवैकल्यमिति ध्येयम् ॥ छ ॥

  श्रीनिवासतीर्थ विरचितः वादावलीप्रकाशः  
  ---------------------------

 श्रीo--- स्वान्तर्भेदहीनमित्यस्यार्थान्तरमाशङ्क्य निराकरोति॥ यथाऽऽकाशस्येति॥ तत्प्रतियोगिकेति। जगत्प्रतियोगिकेत्यर्थः॥ सिद्धसाधनमिति। स्वस्मिन्स्वप्रतियोगिकभेदाभावस्य सिद्धत्वादित्यर्थः। स्वान्तर्भेदहीनमित्यस्याभिप्रायान्तरमाशङ्कते॥ अथेति। तथा जगत्यपीति। भेदो नेत्यर्थः। तथा जगद्देशयोरपीति पाठो मृग्यार्थः। साध्यविकलत्वमुपपादयति॥ व्योम्नोऽपीति। संयोगस्य प्रदेशवृत्तित्वेन भूताकाशस्यापि घटादिसंयोगवत्त्वेन सावयवत्वप्राप्तावयवावयविनोर्भेदस्यापि सद्भावाद्धटपटाद्युपाधीनां च विद्यमानभेदव्यञ्जकत्वेन भेदहीनत्वरूपसाध्या भावाद्दृष्टान्तस्य साध्यवैकल्यमित्यर्थः। यथोक्तम्। "खेऽपि देशान्तरस्य स ज्ञापको विद्यमानस्येति" व्याख्यातं च टीकाकारैः। यदा भूताकाशे भेदोऽस्तीति सिद्धान्तस्तदाऽन्तरशब्दो भेदवचन इति ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo--॥ सिद्धसाधनमिति। यथाऽऽकाशसमुदायः समुदायिभेदरहितस्थथा जगत्समुदायोऽपीति साधनमभिमतम्। तथा च सिद्धसाधनम्। समुदायस्य समुदायिभ्यो भिन्नत्वेन समुदायबेदस्य समुदायेऽसत्त्वादिति भावः॥ घटाकाशमठाकाशयोरिति। आकाशांशयोरिति शेषः॥ साध्यविकलत्वादिति। घटमठाद्यकाशनां तात्त्विकभेदोपगमादिति भावः। इदं च भूताकाशावयवविषयम्। तेषामेव परस्परं भिन्नत्वात्। न त्वव्याकृताकाशांशाभिप्रायम्। आकाशस्य स्वावयवैरबेदवदवयवानामय्पेदस्याङ्गीकृत्वादिति समयपादीयसुधाविरोधादिति बोध्यम्। नन्वाकाशांशानां सत्त्वे तेषां भेदेन साध्यवैकल्यं स्यात्तदेव कुत इत्यत आह॥ व्योम्नोऽपीति। अन्यथाऽऽकाशे पक्षिसंयोगतदभावयोः प्रतितिर्न स्यात्। न चैकदेशाभावेऽपि संयोगादेः स्वात्यन्ताभावसामानाधिकरण्यात्तथा धीरिति वाच्यम्। यत्र देशे संयोगस्तत्रैव तदभावप्रतीत्युपपत्तेरिति भावः। किञ्च धर्मिग्राहकप्रत्यक्षादिबाधः। अप्रयोजकत्वं सुखदुःखाद्यनुसन्धानापत्तिरूपप्रतिकूलतर्कपराहतिश्चेत्यादिदोषमभिप्रेत्याह॥ इत्यलमिति॥ छ । आपाततो भेदसाधकतया प्रतीयमानयुक्तिनिरासः ॥ छ ॥

  ---------------\*\*\*\*\*\*\*\*\*\*\*---------------

वादावली  
   भेदमिथ्यात्वानुमानस्य सोपाधिकत्वकथनम्  
 ----------------------------

 %वादावली--भेदो मिथ्या भेदत्वाच्चन्द्रभेदवदित्यनुमानमस्त्विति चेन्न। साध्यानिरुक्तेः। दृष्टान्ते साधनविकलत्वं च। तत्र तद्भेदासत्त्वेन भेदत्वस्यैवाभावात्। परमार्थतस्तदभावेऽपि कथञ्चिदस्ति भेदोऽतो भेदत्वमपीति चेन्न। तादृशस्य भेदत्वस्य पक्षेऽनन्वयात्। अवधूयैव बाधितत्वादिविशेषं भेदत्वसामान्यस्यैव हेतुतेति चेन्न। धूमबाष्पयोर्धूमत्ववत्सामान्यस्याप्यभावात्। अन्तथाऽनवधारितबाधितत्वाबाधितत्वादिविशेषेण धूमवत्त्वमात्रेण ह्रदादेरपि सदहनतापातात्॥ छ ॥ भेदमिथात्वानुमानेऽसिद्धिकथनम् ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------  
 राo---ननु मास्त्वभेदानुमानं विरोधि भेदमिथ्यात्वानुमानं तु भेदसत्यत्वविरोधीति भावेन शङ्कते। भेद इति। विमत इति शेषः॥ चन्द्रेति। अङ्गल्यवष्टब्धनेत्रेण दृश्यमानचन्द्रभेदवदित्यर्थः॥ साध्यानिरुक्तेरिति। प्रागुक्तमिथ्यात्वविकल्पदोषाणामापत्तेरित्यर्थः। साधनवैकल्यमेवोपपादयति॥ तत्रेति। चन्द्रे चन्द्रभेदस्य असत्त्वेन भेदसामान्याभावादित्यर्थः। ननु चन्द्रे चन्द्रभेदस्य वास्तवस्याभावेऽप्यारोप्यस्य चन्द्रभेदस्य चन्द्रे सत्त्वेन तत्रारोपितं भेदत्वमप्यस्तीति शङ्कते॥ परमार्थत इति॥ तादृशस्येति। बाधितस्येत्यर्थः। (आरोपितस्येत्यर्थः)। तथा चासिद्धिरित्यर्थः। नु बाधितत्वाबाधितत्वरूपविशेषौदासीन्येन भेदत्वमेव हेतुरस्त्वित्याशङ्क्य सदृष्टान्तमसिदधिमाह॥ अवधूयेति। ननु तत्रापि धूमत्वसामान्यमस्त्वित्यत आह॥ अन्यथेति॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ चन्द्रभेदवदिति। अङ्गुल्यवष्टब्धनयनेन प्रतीयमानचन्द्रभेदवदित्यर्थः॥ अस्त्विति। भेदमिथ्यात्वे प्रमाणमिति शेषः॥ साध्यानिरुक्तेरिति। उक्तरीत्या मिथ्यात्वानिरुक्तेरित्यर्थः। तदुपपादयति॥ तद्भेदासत्त्वेनेति। द्वितीयचन्द्रस्यैवासत्त्वेन तद्भेदरूपव्यक्तेरेवासत्त्वात्तत्र तद्भेदत्वसामान्यरूपहेतोरभावादित्यर्थः॥ तदभावेऽपीति चन्द्रभेदाभावेऽपीत्यर्थः॥ कथञ्चिदस्ति भेद इति। प्रातिभासिकारोपितश्चन्द्रभेदोऽस्तीत्यर्थः। तथा च तद्भेदो नात्यन्तासन्निति भावः॥ भेदत्वमपीति। भेदत्वसामान्यमपि तत्रास्तीति न साधनवैकल्यमिति भावः॥ तादृशस्येति। एवं सति प्रातिभासिकभेदत्वं हेतुरित्युक्तं स्यात्। तथा च तस्य पक्षीभूते घटपटादिभेदेऽनन्वयादसम्बन्धादभावादिति यावत्। स्वरूपासिद्धिः स्यादित्यर्थः। शङ्कते॥ अवधूयैवेति॥ बाधितत्वादिति॥ आरोपितत्वपारमार्थिकत्वरूपविशेषमवधूय परित्यज्येत्यर्थः॥ भेदत्वसामान्यस्यैवेति। आरोपितानारोपितसाधारण भेदत्वसामान्यस्येत्यर्त्थः। तथा च स्वरूपासिद्धिः साधनवैकल्यं चेति भावः॥ धूमबाष्पयोरिति। धूमबाष्पारोपितधूमयोरित्यर्थः॥ अन्यथेति। तत्रापि धूमवत्त्वसामान्याङ्गीकार इत्यर्थः॥ अनवधारितेत्यादि। अवधारितमनिश्चितमविवक्षितमिति यावत्। एतादृशं यद्बाधितत्वादिविशेषणमारोपितत्वादिरूपविशेषणं तदुपेतं यद्धूमवत्त्वं तन्मात्रेणेत्यर्थः॥ सदहनतेति। अग्निसाहित्येत्यर्थः। अग्निमत्त्वापातादिति यावत्। तथा च ह्रदोऽग्निमान्धूमवत्त्वादित्यप्यनुमानापत्तिरिति भावः ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---अभेदो मिथ्याऽभेदत्वाद्देहात्माभेदवदित्याभाससाम्यमिति दोषे सत्येव दोषान्तरमाह॥ साध्यानिरुक्तेरित्यादिना। नन्वारोपितभेदत्वमात्रं हेतुः। अस्ति च तच्चन्द्रभेदेऽपीति न साधनवैकल्यमिति भावेन शङ्कते॥ परमार्थत इति। तदभावेऽपि चन्द्रभेदाभावेऽपि कथञ्चिदारोपितः। धूमवत्त्वसामान्यस्येत्यतःपरमिवेति तस्येति च शेषः। तथा च धूमबाष्पयोर्धूमत्वसामान्यवद्बाधिताबाधितभेदयोर्भेदत्व सामान्यस्याप्यभावादसिद्धिरिति भावः ॥ छ ॥ भेदमिथ्यात्वानुमानेऽसिद्धिकथनम् ॥ छ ॥

  भेदमिथ्यात्त्वानुमानस्य सौपाधिकत्त्वकथनम्

 %वादावली--अप्रमाणगम्यत्वमुपाधिश्च। भेदत्वादेव तदपि सयादिति चेन्न। प्रातिभासिकत्वस्याप्यापातात्। अथात्र व्यवहारनिर्वाहकता प्रतीयत इति चेत्तर्ह्यत्र प्रत्यक्षादिप्रमाणसिद्धतां च किन्न पश्यसि॥ छ ॥ भेदमिथ्यात्वानुमानस्य सोपाधिकत्वकथनम् ॥ छ ॥%

 राo---भेदमिथ्यात्वानुमानेऽसिद्धिमुक्त्वोपाधिं चाह॥ अप्रमाणेति। अप्रमाणेन गम्यत्वमप्रमाणगम्यत्वम्। अप्रमाणजन्यज्ञानविषयत्वमित्यर्थः। न च भेदस्यापि भेदो मिथ्या भेद आविद्यको भेद उपाधिकृतो न स्वाभाविक इत्याद्यप्रमाणविषयत्वात्साधनव्यापकतेति वाच्यम्। भ्रान्तिप्रतीतत्वस्य विवक्षितत्वात्। तस्य च बाधितचन्द्रबेदसत्त्वेन साध्यव्यापकत्वात्। पक्षे चाभावेन साधनाव्यापकत्वाच्च। ननु भ्रमप्रतीतत्वमप्यनेन हेतुना पक्षे साध्यते। एवञ्च न साधनाव्यापकतेति शङ्कते॥ भेदत्वादिति॥ स्यादिति। पक्ष इति शेषः। विमतो भेदः प्रातिभासिको भेदत्वाच्चन्द्रभेदवदित्याभाससाम्यापत्तेर्नैवमित्याह॥ प्रातिभासिकत्वस्येति। ननु नाभाससाम्यम्। प्रातिभासिकत्वस्य व्यावहारिकत्वग्राहिप्रत्यक्षबाधादित्याशङ्क्य सममत्रापीत्याह॥ अथेति॥ तर्ह्यत्रेति। घटादिभेद इत्यर्थः॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ अप्रमाणेति। दुष्टेन्द्रियादीत्यर्थः। मिथ्यात्ववति चन्द्रभेदे साध्यव्यापकत्वाद्भेदत्ववति पक्षीभूते घटपटादिभेदेऽप्रमाणगम्यत्वाभावेन साधनाव्यापकत्वाच्चेत्यर्थः। भेदत्वादेव हेतोस्तदप्यप्रमाणगम्यत्वमपि स्यात्पक्ष इति शेषः। तथा च पक्षीभूते भेदे भेदत्वहेतुनाऽप्रमाणगम्यत्वस्यापि साधनात्साधनाव्यापकोऽयमुपाधिरिति भावः॥ प्रातिभासिकत्वस्यापीति। यदि घटपटादिभेदस्याप्रमाणगम्यत्वमङ्गीक्रियते तर्हि तेनैव प्रातिभासिकत्वमपि स्यात्। तथा च भेदः प्रातिभासिको भवितुमर्हति। अप्रमाणगम्यत्वाच्चन्द्रभेदवदित्यनुमानापत्तिरित्यर्थः॥ अत्रेति। घटपटादिभेद इत्यर्थः। तथा च प्रातिभासिकत्वसाधने बाध इति भावः॥ अत्रेति। तथा च पक्षीभूते भेदेऽप्यप्रमाणगम्यत्वसाधने बाधः समान एवेति साधनाव्यापकत्वं सिद्धमिति भावः ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ प्रातिभासिकत्वस्यापीति। भेदत्वादेवेति शेषः। तथा च पक्षे भेदत्वहेतुना प्रमाणगम्यत्वसाधनमाभाससमानयोगक्षेममित्याशयः। प्रातिभासिकत्वसाधने बाधं शङ्कते॥ अथेति। तथा च व्यावहारिकत्वानुभवबाध इति भावः। एवं चेदप्रमाणगम्यत्वसाधनेऽपि बाध इत्याह॥ तर्हीति। एवं भेदत्वेन प्रातिभासिकत्वसाधने बाधवदप्रमाणगम्यत्वसाधनेऽपि बाधादुपाधेः साधनव्यापकत्वं ततश्च सोपाधिकं भेदो मिथ्येत्यनुमानमिति निर्व्यूढम्। इदानीं बाधितं च तदित्याह॥ तर्ह्यत्रेति॥ छ ॥ भेदमिथ्यात्वानुमानस्य सोपाधिकत्वकथनम् ॥ छ ॥

  -------------------\*\*\*\*\*\*\*\*\*----------------

वादावली  
   भेदस्य प्रत्यक्षाद्यग्राह्यत्वपूर्वपक्षः  
   ---------------------

 %वादावली--ननु कथं प्रत्यक्षस्य भेदग्राहकत्वम्। तत्किं भेदमेव गोचरयेदुत वस्त्वपि। नाद्यः। धर्मिप्रतियोगिप्रतीतिमन्तरेण भेदप्रतिपत्तेरयोगात्। द्वितीये किंभेदपूर्वं वस्तु वस्तुपूर्वं वा भेदं युगपद्वोभयं गोचरयेत्। नाद्यः। दत्तोत्तरत्वात्। न द्वितीयः। बुद्धेर्विरम्यव्यापारायोगात्। नापि तृतीयः। कार्यकारणबुद्ध्योर्यौगपद्यायोगात्। तत्तद्भेदस्य भेदान्तरभेदेऽनवस्थानम्।%

  श्री राघवेन्द्रयतिकृता वादावली भावदीपिका  
  ----------------------------

 राo---स्यादेतत्। यदि प्रत्यक्षं भेदग्राहि स्यात्तदा भवेत्तद्बाधो भेदमिथ्यात्वानुमानस्य। तदेव न सम्भवतीत्यभिप्रायेण पूर्वपक्षमारचयति॥ नन्विति। कथमित्याक्षेपे न कथमपीत्यर्थः। तथा हि। प्रत्यक्षं भेदग्राहीति वदन्वादी प्रष्टव्यः। किं स्वातन्त्र्येण भेदं गोचरयेदुत धर्मिप्रतियोगिविशेषणविशेष्यतया। तत्र तावदाद्ये प्रतिज्ञातं भेदस्य प्रत्यक्षाग्राह्यत्वमुपपादयितुं विकल्पयति॥ तत्किमिति। तत्प्रत्यक्षमित्यर्थः॥ भेदमेवेति। धर्मिप्रतियोगिनावगृहीत्वा केवलं भेदमित्यर्थः॥ वस्त्वपीति। स्वनिरूपकं धर्मिप्रतियोग्याख्यमर्थं भेदं चेत्यर्थः॥ अयोगादिति। भेदस्यान्योन्याभावरूपत्वेन सद्भ्यामधिकरणप्रतियोगिभ्यामभावो निरूप्यत इति न्यायेन धर्मिप्रतियोगिज्ञानस्य भेदज्ञाने कारणत्वेन कारणाभावे कार्यानुदयादित्यर्थः। भेदं वस्तु च द्वयं गृह्णातीति पक्षेऽपि पूर्वं भेदं गृहीत्वा पश्चान्निरूपकं धर्मिप्रतियोग्याख्यवस्तु गृह्णात्युत वस्तु गृहीत्वा पश्चाद्भेदमथैकदा द्वयमपीति विकल्पपूर्वं क्रमेण दूषयति॥ द्वितीय इति। भेदपूर्वं वस्त्विति। गोचरयेदिति वक्ष्यमाणेनान्वयः। प्रत्यक्षमिति वर्तते॥ दत्तेति। धर्मिप्रतियोगिप्रतीतिमन्तरेण पूर्वं भेदज्ञानायोगादित्युक्तत्वादित्यर्थः॥ विरम्येति। पूर्वं वस्तु गृहीत्वा पश्चाद्भेदग्रहस्य विलम्बितत्वेनायोगादित्यर्थः। इदं च प्राक् पक्षेऽपि योज्यम्॥ कार्यकारणेति। धर्मिप्रतियोगिज्ञप्तेः कारणत्वाद्भेदबुद्धेश्च कार्यत्वात्कार्यकारणभावस्य च नियतपौर्वापर्यगर्भतया यौगपद्यमयुक्तमित्यर्थः। धर्मिप्रतियोगिविशेषणविशेष्यतया भेदग्राहिप्रत्यक्षमिति द्वितीयपक्षेऽनवस्थापत्त्या न प्रत्यक्षस्य भेदग्राहकत्वमिति वक्तुमाह॥ तत्तदिति। यद्वा युगपदुभयमिति तृतीयकल्पेऽङ्गुलिद्वयवत्स्वातन्त्र्येण भानस्योक्तरीत्याऽयोगेन विशेषणविशेष्यतयैव भाने वक्तव्ये तत्रानवस्थालक्षणदोषान्तरं वक्तुमाह॥ तत्तदिति। यद्वा युगपदुभयमिति तृतीयकल्पेऽङ्गुलिद्वयवत्स्वातन्त्र्येम भानस्योक्तरीत्याऽयोगेन विशेषणविशेष्यतयैव भाने वक्तव्ये तत्रानवस्थालक्षणदोषान्तरं वक्तुमाह॥ तत्तदिति॥ बुद्धिस्थं घटपटादिकं तत्तच्छब्देन गृह्यते। तथा चायमर्थः। भेदः किं धर्मिस्वरूप उत ततो भिन्नः। नाद्यः। घटभेदशब्दयोः पर्यायतापातात्। अन्यतरपरिशेषापाताच्च। नद्वितीयः। भेदस्य धर्मिणो घटाद्भेदे तुल्यन्यायतया सोऽपि भेदः स्वधर्मिभूताद्भेदाद्भिन्नो वाच्यः सोऽपि भेदस्तथेत्यनवस्थितानन्त भेदापत्त्याऽनवस्था स्यादिति।

  श्रीनिवासतीर्थ विरचतिः वादावलीप्रकाशः  
  --------------------------

 श्रीo---तत्प्रत्यक्षम्॥ अयोगादिति। भेद इत्येव प्रतीतेरिति भावः॥ भेदपूर्वामिति। आदौ भेदमात्रं गृहीत्वा पश्चाद्वस्तु गोचरयेद्विषयीकुर्यादित्यर्थः ॥ वस्तुपूर्वमिति। आदौ वस्तु गृहीत्वा पश्चाद्भेदं गोचरयेदित्यर्थः॥ दत्तोत्तरत्वादिति। धर्मिप्रतियोगिप्रतीतिमन्तरेण भेद इत्येव प्रतीतेरभावादित्यर्थः॥ विरम्येति। स्थित्वा स्थित्वा व्यापारो विरम्यव्यापारश्चेतनधर्मः। स च बुद्धौ न सम्भवति। तस्या जडत्वादिति भावः। अयं दोष आद्यपक्षेऽपि द्रष्टव्यः॥ यौगपद्येति। वस्तुप्रतितेर्भेदप्रतीतिकारणत्वाङ्गीकारेण तद्बुद्ध्योर्यौगपद्यायोगादित्यर्थः। दूषणान्तरमाह॥ तत्तद्भेदस्येति। घटपटादिभेदस्येत्यर्थः। भेदान्तरेण घटपटादिभ्यो भेदेऽङ्गीक्रियमाणे सति घटपटयोर्भेद इति प्रतीयमानस्य भेदिभ्यां घटपटादिभ्यां भिन्नत्वेन घटपटयोर्भेदस्य च भेदान्तरमङ्गीकार्यम्। सोऽपि भेदस्तथैवेत्यनवस्था स्यादिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---प्रत्यक्षादिप्रमाणसिद्धतामित्युक्तमसहमानः प्रत्यवतिष्ठते॥ नन्विति ॥ धर्मिप्रतियोगिप्रतीतिमिति। धर्मिप्रतियोग्युल्लेखमित्यर्थः। भेद इत्येवाप्रतीतेरिति भावः॥ दत्तोत्तरत्वादिति। धर्मिप्रतियोगीत्यादिनेति शेषः। अत्र द्वितीयपक्षे दोषोऽपि बोध्यः॥ कार्येति। अत्र वस्तुप्रतीतेः कारणत्वं भेदप्रतीतेः कार्यत्वमवधेयम्। तत्तद्बेदस्येति। उपलक्षणमेतत्। पटो भिन्न इति विशेषणविशेष्यभावेनैव भेदस्य प्रत्येतव्यत्वात्तद्‌द्वारप्रतीतेश्च प्रतीत्यधीनताया दण्डचैत्रादौ दर्शनेन भेदप्रतीतिपरम्पराया अनवस्थेत्यापि ग्राह्यम्।

 %वादावली--अनन्तभेदाभ्युपगमेऽपि मूलक्षतेरभावान्नानवस्थादोष इति चेन्न। अयमितो भिन्न इति वाऽनयोर्भेद इति वा। नाद्यः। विशिष्टत्वेनैव प्रतीतिनियमात्। न द्वितीयः। भेदेनैव विज्ञातस्य विशेषणत्वात्। ततश्च पूर्वपूर्वभेदप्रतीतिमन्तरेणोत्तरभेदाप्रतीतेरनन्तत्वाद्युगपत्प्रतीतेरयोगाच्च मूलक्षतेरनवस्था सुस्थैवेति।%

  श्री राघवेन्द्रयतिकृता वादावली भावदीपिका  
  -----------------------------

 राo--- नन्वियमनवस्था प्राथमिकभेदस्योत्पत्तिज्ञप्त्योरन्यतरप्रतिबन्धकत्व लक्षणमूलक्षयकारणत्वाभावाद्बीजाङ्कुरानवस्थावन्न दोषावहेति शङ्कते॥ अनन्तेति। उत्पत्तिप्रतिबन्धकत्वाभावेऽपि प्राथमिकभेदज्ञप्तिप्रतिबन्धकत्वमस्त्येवेति भावेन परिहरति॥ नेति। ज्ञप्तिप्रतिबन्धकत्वमुपपादयितुं भेदगोचरज्ञानाकारं विवेचयति॥ अयमिति। घट इत्यर्थः। अनयोर्घटपटयोरित्यर्थः। इति वेत्यनन्तरं भेदोऽवभासत इति शेषः। भेदस्य विशेषणतया प्रतीतिराद्ये विवक्षिता। द्वितीये तु विशेष्यतयेति ध्येयम्॥ विशिष्टत्वेनैवेति। विशेषणविशेष्यभावापन्नतयेत्यर्थः। तथा च द्वितीयपक्षे वक्ष्यमाणदोषेण दुष्टतेति भावः॥ भेदेनैवेति। दण्डीकुण्डलीकमण्डलुमानित्यादिविशिष्टज्ञाने देवदत्ताद्भेदेनैव प्रतीतस्य दण्डादेर्विशेषणत्वदर्शनादिति भावः॥ विशेषमत्वादिति। विशेष्यत्वादित्यपि बोध्यम्। नन्वस्तु भिन्नत्वेन ज्ञातस्य विशेषणत्वं विशेष्यत्वं वा। प्रकृते च घटाद्भिन्नत्वेन ज्ञातस्यैव पटभेदस्य घटः पटाद्भिन्न इति घटविशेषणतया घटपटाभ्यां भिन्नत्वेन ज्ञातस्य च भेदस्य घटपटयोर्भेद इति तदुभयविशेष्यतया च प्रतीतिसम्भवादित्याशङ्क्याह॥ ततश्चेति। विशेषणविशेष्यभावप्रतीतेर्विशेषणविशेष्यभेदप्रतीतिसापेक्षत्वादित्यर्थः। ततश्चेत्यस्यानवस्था सुरथैवेत्यनेनान्वयः। भेदाप्रतीतेर्भेदप्रतीतेरभावात्। कथमित्यत उपपादयति॥ पूर्वपूर्वेति। घटः पटाद्भिन्न इति घटे पटभेदस्य विशेषणतया ज्ञानं विशेष्यभूतस्य घटस्य विशेषणभूतस्य पटभेदस्य च भेदज्ञाने सत्येव घठपटभेदयोर्विशेष्यविशेषणतया प्रतीतिर्घटपटभेदयोर्भेदस्यच ज्ञानं न स्वातन्त्र्येण निरस्तत्वात्। किन्तु पटाद्भिन्न इति भेदस्य विशेष्यतया घटभेदस्य च विशेषणतया। तथा च पटभेदनिष्ठघटभेदस्यच भेदापेक्षया विशेषमत्वेन भानादान्तरालिकभेदज्ञाने सति तस्याप्येवमित्यनवस्था। एवं घटपटयोर्भेद इत्यत्रापि भेदभेदिनोर्भेदज्ञानमन्तरा भेदज्ञानमपि न सिध्यति। तदपि तत्पूर्वभेदज्ञानसापेक्षमित्यनवस्थेति।

 ननु सर्वेषामपि भेदानां युगपज्ज्ञाने सति विशेषणादितया प्रतीतिरुपपन्नेत्यत आह॥ अनन्तत्वादिति। तथा च पूर्वपूर्वभेदज्ञानानामभावेनोत्तरोत्तरभेदज्ञानानामभावात्प्राथमिकभेदज्ञानमपि न सिध्येदित्यनवस्था सुस्थेत्यर्थः। अयमत्र तर्कप्रयोगः। यदि विशेषणविशेष्यतया भेदः प्रतीयेत तर्हि पूर्वपूर्वभेदप्रतीतिपरम्परयाऽनवस्था स्यात्। न चैवमङ्गीकर्तुं शक्यते। अतो न भेदप्रतीतिः सम्भवतीति।

  श्रीनिवासतीर्थक विरचितः वादावलीप्रकाशः  
  ---------------------------

 श्रीo---ननु मूलक्षयकरीं प्राहुरनवस्थां हि दूषणमित्युक्तत्वात्। यदर्थमुत्तरोत्तरानुसारणं तन्मूलं परम्पराकल्पकमिति यावत्। तत्क्षयाभावान्नेयमनवस्था दोष इत्याशङ्कते॥ अनन्तभेदेति। भेदपरम्परारूपानवस्थायाः स्वानभ्युपगमे मूलक्षयकारित्वमस्त्येवेत्याशयेन मूलभूतां प्रतीति मुपपादयति॥ अयमिति। अयमस्मादित्यर्थः। एकप्रतियोगिकोऽपरनिरूप्य इति पक्षाभिप्रायेणेदम्। इति वा प्रतीत्या भवितव्यमिति शेषः। एवमुत्तरत्रापि शेषः कार्यः। एक एव भेदो द्विष्ठ इति पक्षाभिप्रायेणाह॥ अनयोरिति। पूर्वं भेदो विशिषणत्वेनात्र तु विशेष्यत्वेनेति द्रष्टव्यम्॥ नाद्य इति। आद्यपक्षेऽनवस्थाभावो नेत्यर्थः। कुत इत्यत आह॥ विशिष्टत्वेनैवेति। भेदविशिष्टत्वेनैवेत्यर्थः। अन्यथाऽयमिति इति विलक्षणव्यवहारस्यैवायोगात्। तथा च भिन्न इति भेदप्रतीत्यपेक्षया पूर्वमप्ययमित इति विलक्षणप्रयोगोपपत्तयेऽयमित इत्युक्तयोर्धर्मिप्रतियोगिनोर्भेदप्रतीत्या भवितव्यम्। सोऽपि भेदः पुनरयमितो भिन्न इति प्रतीयत इत्यङ्गीकार्यम्। तत्रापि विलक्षणप्रयोगाय तयोर्भेदप्रतीतिरङ्गीकार्येत्यर्थः॥ न द्वितीय इति। द्वितीयपक्षेऽप्यनवस्थाभावो नेत्यर्थः। कुत इत्यत आह॥ भेदेनैवेति। विज्ञातस्यानयोरित्युक्तपदार्थद्वयस्य। तथा चानयोरित्यस्य विशेषणघटकोऽपि भेदः पुनरनयोर्भेद इत्येव प्रतीयत इति वक्तव्यम्। भेद इत्येव प्रतीत्यभावात्। सोऽपि भेदस्तथैवेत्यर्थः। एवं प्रतीतिद्वियपक्षेऽप्यनवस्था स्यादेव। परम्परानङ्गीकारे मूलक्षतिसद्भावादित्याह॥ ततश्चेति॥ पूर्वपूर्वेति। अयमितोऽनयोरित्यादौ या प्रतीया भेदप्रतीतिः सा पूर्वपूर्वभेदप्रतीतिरित्यर्थः॥ उत्तरोत्तरेति। भिन्नभेद इत्यादौ प्रतीयमाना भेदप्रतीतिरुत्तरोत्तरभेदप्रतीतिरित्यर्थः। ननु नानवस्था सर्वेषामपि भेदानां युगपदेव प्रतीत्या भेदप्रतीतिपरम्पराऽभावादिति चेत्तत्राह॥ युगपदिति। तत्र हेतुरनन्तत्वादिति। भिन्नभिन्नधर्मिप्रतियोगिसापेक्षतया विशेषणविशेष्यसापेक्षतया च प्रतीयमानानां भेदानामनन्तत्वेन युगपत्प्रतीत्ययोगादित्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---अनन्तत्वादिति। अयं युगपत्प्रतीत्ययोगादित्यत्र हेतुरिति ध्येयम्।

 %वादावली--विद्यमानभेदस्य स्वरूपेण गृहीतस्य विशषणतोपपत्तौ किं भेदाप्रतीतिः करिष्यतीति चेन्न। दूरस्थवनस्पत्योः क्षीरनीरयोर्वा स्वरूपतो विद्यमानभेदयोरपि स्फुरतोः संयुक्तत्वादिप्रतीत्यदर्शनात्। तत्र समानाभिघातदोषादप्रतीतिरिति चेन्न। विद्यमानभेदयोः स्वरूपेण स्फुरतोर्विशेषणविशेष्यभावग्रहणस्थलस्य सम्प्रतिपन्नस्याभावात्।%

  श्री राघवेन्द्रयतिकृता वादावली भावदीपिका  
  ----------------------------

 राo---नन्वस्तु विशेषणतया भेदधीः। न चैवं पूर्वपूर्वबेदपरम्परयाऽनवस्था। वस्तुतो विशेष्यनिरूपितभेदवतो भेदस्य विशेष्याद्भिन्नत्वाभिन्नत्वौदासीन्येन स्वरूपेण ज्ञातस्य विशेषणत्वेन बुद्ध्युपपत्तेरप्रयोजकत्वादाभासस्तर्क इत्याशङ्कते॥ विद्यमानेति। विद्यमानो भेदो यस्येति बहुव्रीहिः॥ स्वरूपेणेति। विशेष्याद्भिन्नत्वाद्यौदासीन्येनेत्यर्थः। गृहीतस्येत्यनन्तरं भेदस्येति शेषः॥ भेदाप्रतीतिरिति। विशेषणविशेष्यभूतयोर्भेदर्भेदिनोरिति योज्यम्। किमित्याक्षेपे। विशिष्टबुद्धौ विशेषणविशेष्यभेदधीस्तन्त्रं न तु स्वरूपेण विद्यमानभेदत्वम्। व्यभिचारादित्याह॥ दूरस्थेति। समीपे विशिष्टधीदर्शनाद्दूरस्थेत्युक्तम्। संयुक्तयोरिति शेषः।

 ननु सम्बन्धिनोरज्ञानादेव न तत्र विशिष्टधीरित्यत उक्तं स्फुरतोरिति। स्वरूपत इति वर्तते॥ संयुक्तत्वादीति। संयोगविशेषणकवृक्षादिविशेष्यकबुद्धेरदर्शनादित्यर्थः। ननु नायं दोषः। दूरस्थे वृक्षादौ संयुक्तत्वबुद्ध्यभावो वस्तुतो विद्यमानभेदस्यातन्त्रत्वान्न भवति किन्तु सजातीयद्रव्यसमर्पकरूपदोषादेव। न हि प्रतिबन्धकेन कार्यमजनयदतन्त्रम्। भर्जितव्रीहेरङ्कुराहेतुत्वेन व्रीहिमात्रेऽपि तद्धेतुता भज्येतेत्याशङ्क्य स्वरूपेण विद्यमानभेदस्य वस्तुतो विशेषणताबुद्धेः क्वाप्यदर्शनेन प्रकृतेऽपि तत्कल्पना न युक्तेत्याह॥ तत्रेति। ननु दण्डी चैत्र इत्ययमेव दृष्टान्त इत्यत आह॥ सम्प्रतिपन्नस्येति। तत्रापि मम विप्रतिपत्तिरिति भावः। एवञ्च तर्कस्यान्यथोपपत्तेरभावान्नाभासत्वमिति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---ननु भेदप्रतीत्यपेक्षाया हि तत्प्रतीतिपरम्परयाऽनवस्था स्यान्न चैवं भेदप्रतीत्यनङ्गीकारेऽनुपपत्त्यभावात्। न च वाच्यं भेदप्रतीत्यनङ्गीकारे घटपटयोर्विशेषणत्वानुपपत्तिः। भेदेनैव विज्ञातस्य विशेषणत्वादिति। वस्तुगत्या विद्यमानबेदवतो घटादेः पदार्थस्य घटत्वादिना गृहीतस्य विशेषणत्वोपपत्तेरित्याशङ्कते॥ विद्यमानभेदस्येति। संयुक्तत्वादीति। आदिपदेन विभक्तत्वग्रहणम्। तथा च वनस्पत्योर्वृक्षयोः संयोगः क्षीरनीरयोः संयोग इति वा इमौ संयुक्ताविति वा प्रतीतिः स्यात्। वस्तुतो भेदस्य सत्त्वात्। न च भवति। अतो भेदप्रतीतिरपेक्षितेति सुस्थाऽनवस्थेति भावः। ननु संयुक्तत्वादिप्रतीत्यदर्शनं भेदाप्रतीतिरपेक्षितेते सुस्थाऽनवस्थेति भावः। ननु संयुक्तत्वादिप्रतीत्यदर्शनं भेदाप्रतीतिनिमित्तं न भवतीत्याशङ्कते॥ तत्रेति। क्षीरनीराभिप्रायेणाह॥ समानेति। द्रवद्‌द्रव्यत्वेन समानेन नीरेण क्षीरस्याभिघातः सम्बन्धस्तल्लक्षणदोषात्। उपलक्षणमेतत्। दूरस्थत्वदोषाच्च वनस्पत्योः संयुक्तत्वाद्यप्रतीतिर्न तु भेदप्रतीत्यभावादित्यर्थः॥ अभावादिति। तथा च विद्यामानभेदस्य स्वरूपेण गृहीतस्य विशेषणत्वोपपत्तावित्युक्तमसदिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo॥ स्वरूपेणेति। पटत्वादिरूपेणेत्यर्थः॥ विशेषणतोपपत्ताविति। विशिषणत्वादिप्रतीत्युपपत्तावित्यर्थः। दूरस्थेति वाक्ये स्वरूपतः स्फुरतोरित्यन्वयः॥ संयुक्तत्वादीति। संयोगविशेष्यत्वादिप्रतीत्यदर्शनादित्यर्थः।

 %वादावली--किञ्च धर्मिणो भिन्नत्वेन प्रतीतस्य प्रतियोगिताऽप्रतीतस्य वा। नाद्यः। परस्पराश्रयतापातात्। स्तम्भात्कुम्भभेदसिद्धौ कुम्भात्स्तम्भभेदसिद्धिरिति। न द्वितीयः। आत्मनोऽपि प्रतियोगितापातात्। ननु निर्विकल्पकसंविदि भेदस्य भेदिनोश्च युगपदङ्गुलित्रयवदवभासे पुनः सविकल्पकधिया तद्विशेषण विशेष्यभावग्रहणोपपत्तेः कथमितरेतराश्रय इति चेन्न। निष्प्रतियोगिकभेदग्रहणस्यैवायोगात्। सर्वदा प्रतियोगिघटित एव तस्मिन्प्रमाणप्रसरात्।%

  श्री राघवेन्द्रयतिकृत वादावली भावदीपिका  
  ----------------------------

 राo---एवमनवस्थया भेदबुद्धिमवतार्यान्योन्याश्रयेण निरस्यति॥ किञ्चेति। धर्मिण इति पञ्चमी। परस्पराश्रयतामेव व्यनक्ति॥ स्तम्भादिति। तत्सिद्धौ तत्सिद्धिरिति वाक्यशेषः। स्तम्भात्कुम्भस्य भेद इति कुम्भस्य भेदं प्रति धर्मित्वं स्तम्भस्य चावधित्वेन प्रतियोगित्वं प्रतीत्य हि भेदः प्रत्येतव्यः। भेदप्रतीत्यपेक्षा च धर्मििप्रतियोगित्वप्रतीतिः। अन्यथा कुम्भस्येति स्तम्भादिति च विलक्षणप्रतीत्यनुपपत्तेः। तथा च स्तम्भात्कुम्भस्य भेदे ज्ञाते कुम्भस्य प्रतियोगित्वज्ञानेन कुम्भात्स्तम्भस्य भेदज्ञानम्। कुम्भात्स्तम्भस्य भेदज्ञाने स्तम्भस्य प्रतियोगित्वज्ञानेन स्तम्भात्कुम्भभेदसिद्धिरिति परस्पराश्रयापातादिति पूर्वेणान्वयः॥ आत्मनोऽपीति। भिन्नत्वेनाप्रतीतस्यापि प्रतियोगित्वे स्तम्भादेः स्वनिष्ठं भेदं प्रति स्वस्यापि प्रतियोगित्वं स्यादित्यर्थः। न चाभिन्नत्वेनाज्ञातसंय भेदप्रतियोगित्वम्। एवञ्च स्वस्य स्वात्माभिन्नत्वेनैव ज्ञानान्न स्वनिष्ठभेदं प्रति स्वस्य प्रतियोगित्वापत्तिः। स्तम्भस्य च कुम्भाभिन्नत्वेनाज्ञानात्कुम्भनिष्ठभेदं प्रति प्रतियोगिता स्यादेवेति वाच्यम्। नञ्द्वयगर्भाभेदाज्ञानापेक्षया भेदज्ञानस्यैव लघुत्वेन तन्त्रत्वात्। यत्तु धर्मिनिष्ठभेदं प्रति प्रतियोगित्वे धर्मिनिरूपितभेदवत्त्वमेव तन्त्रं न तु तज्ज्ञानं येनान्योन्याश्रय इति तन्न। प्रतियोगित्वज्ञाने धर्मिणो भिन्नत्वज्ञानस्यावश्यकत्वादित्यास्तां तावत्। निर्विकल्पकपक्षमवलम्ब्यान्योन्याश्रयत्वोद्धारमाशङ्कते॥ नन्विति। भेदिनोः स्तम्भकुम्भयोः निष्प्रतियोगिकेति॥ स्वातन्त्र्येण भेदग्रहस्य निरस्तत्वादित्यर्थः। ननु निर्विकल्पके नायं नियम इत्यत आह॥ सर्वदेति। तस्मिन्भेद इत्यर्थः। निर्विकल्पकस्यापि प्रमाणत्वादिति भावः। इदमत्र तर्कशरीरम्। यदि भेदधीर्धर्मिप्रतियोगिधीजन्या स्यात्तर्ह्यन्योन्याश्रयः स्यात्। धर्मिप्रतियोगिज्ञानस्य भेददीसापेक्षत्वात्। न चान्योन्याश्रयोऽङ्गीकर्तुं शक्यः। तस्मान्न भेदधीस्तत्सापेक्षेति। एवञ्च भेदज्ञानस्य कारणाधीनत्वे निरस्तेऽकारणकस्यायोगाद्भेदधीः स्वतो निवर्तत इति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---धर्मिणः सकाशात्॥ भेदसिद्धिरितीति। तथा च तस्य प्रतियोगित्वप्राप्त्येत्यर्थः॥ आत्मनोऽपीति। स्वस्यापि धर्मिणोऽपीत्यर्थः॥ प्रतियोगितेति। धर्मिणः सकाशाद्भिन्नत्वेन ज्ञातस्य प्रतियोगित्वाभावे स्तम्भधर्मिकभेदं प्रति स्तम्भस्यापि प्रतियोगित्वं स्यादित्यर्थः॥ तद्विशेषणेति। तेषां निर्विकल्पकगृहीतानामेव पदार्थानामित्यर्थः। तथा च कुम्भभेदे स्तम्भभेदप्रतियोगित्वं न ज्ञातव्यमतो नेतरेतराश्रय इति भावः। प्रतियोगिघटिते प्रतियोगिनिरूप्ये। तथा च निर्विकल्पकज्ञानमेवाप्रामाणिकमिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---अत्र भेदो यदीदमस्माद्भिन्नमिति वाऽस्यामुष्माद्भेदइति वा धर्मिप्रतियोगिघटितत्वेन गृह्येत तदा धर्मिप्रतियोगिज्ञाने सति भेदज्ञानम्। तस्य तज्जन्यत्वात्। अस्यामुष्मादिति विलक्षणधर्मिप्रतियोगिज्ञानं भेदज्ञाने सतीत्यन्योन्याश्रयात्सामान्यतो भेदप्रतीतिरुपपन्नेत्यभिसान्धाय स्तम्भात्कुम्भो भिन्न इति विशिष्यधर्मिप्रतीतावप्यन्योन्याश्रयं वक्तुं विकल्पयति॥ किञ्च धर्मिण इति॥ भेदसिद्धिरिति। धर्मिणः सकाशाद्भेदेन प्रतीतस्यैव प्रतियोगित्वादिति भावः॥ आत्मनोऽपीति। धर्मिणोऽपीत्यर्थः। भिन्नभेदवादिनामन्योन्याश्रयपरिहारं शङ्कते॥ नन्विति॥ निष्प्रतियोगिकभेदग्रहणस्यैवेति। प्रतियोग्यघटिततया भेदग्रहणस्यैवेत्यर्थः। तदेवोपपादयति ॥ सर्वदेति।

 %वादावली--किश्च किमयं भेदो भिन्नमेव धर्मिणं परिरभत उताभिन्नम्। नाद्यः। अनन्तभेदाभ्युपगमप्रसङ्गात्। सन्त्वनन्तभेदाः। किन्नश्छिन्नमिति चेन्न। तेऽनन्ताः किं क्रमेण भेदा धर्मिणं परिरम्भन्ते युगपद्वा। नाद्यः। क्रमेण परिरभमाणानन्तभेदसम्बन्धाय धर्मिणोऽनादिनित्यतापातात्। प्रतिक्षणमेकैकभेदसम्बन्धेऽप्यनन्तक्षणवृत्तित्वस्य दुष्परिहरत्वात्। न द्वितीयः। भिन्ने भेदस्थितिरिति पक्षक्षतेः। भेदसम्बन्धं विना भिन्नत्ववाचोयुक्तेरयुक्तत्वात्। तत्सम्बन्धेनैव च भिन्नत्वे केन भेदेन विशिष्टे कस्य भेदस्य स्थितिरिति नियामकाभावात्तेषां कलहान्नैकोऽपि भेदो निविशेत्। तथाऽपि चेच्छ्रद्धाडडोऽनन्तभेदानभ्युपैति। तदाऽभ्युपैतु यदि भेदपरम्परा संविदमध्यारोहेत्।%

  श्री राघवेन्द्रयतिकृता वादावली भावदीपिका  
  ----------------------------

 राo---एवमियता ग्रन्थेना भेदप्रतीतिं निरस्येदानीं विषयभूतं भेदं च निरसितुमाह॥ किञ्चेति। अयं भेदः स्तम्भात्कुम्भस्य भेदः स्तम्भाद्भेदवन्तमेव कुम्भं परिरभते आश्रयत्युत स्तम्भाभिन्नमाश्रयतीत्यर्थः॥ अनन्तेति। स्तम्भाद्भेदः कुम्भे स्वस्यावस्थानार्थं कुम्भे स्तम्भभेदमपेक्षते। स च स्वयमेव चेत्तदा स्वविशिष्टे स्वस्यावस्थानमित्यात्माश्रयापातः। अतो भेदान्तरविशिष्टे स्वयं तिष्ठतीति वाच्यम्। भेदान्तरं च स्तम्भाद्भेदवत्येव कुम्भे स्वयं तिष्ठतीति वाच्यम्। एतद्भेदविशिष्टे च तद्भेदस्य तद्भेदविशिष्टे चैतद्भेदस्यावस्थानेऽन्योन्याश्रयस्य चक्रकस्य वाऽऽपातेन भेदान्तरवत्येव भेदान्तरं तदपि भेदान्तरवत्येवेत्यभ्युपगमेऽपर्यवसितानन्तभेदापातादित्यर्थः। नन्वन्तानामपि भेदानं बीजाङ्कुरवन्मूलक्षयाभावादपर्यवसितत्वेऽपि न दोषः। तथा च तर्कस्येष्टापादनरूपत्वादाभासत्वमिति शङ्कते॥ सन्त्विति॥ किन्नच्छिन्नं न काचिदस्माकं हानिरभूदित्यर्थः। अनन्तभेदाभ्युपगमस्यानिष्टतां वक्तुं विकल्पयति॥ तेऽनन्ता इति॥ क्रमेणेति। एकभेदाश्रयानन्तरमपरभेद आश्रयति तद्भेदानन्तरमन्यो भेदस्तदनन्तरमन्यो भेद इत्येवम्पर्यायेणेत्यर्थः॥ युगपदिति। अनन्ता अपि भेदा एकदैव धर्मिणमाश्रयन्तीत्यर्थः॥ अनादीति। न हि पूर्वोत्तरकालावधिरहितभेदपरम्पराधारत्वं पूर्वोत्तरकालावधिमतः सञ्जाघटीति। तथा चानिष्टं द्विविधम्। प्रामाणिकहानिरप्रामाणिकस्वीकारश्च। एवञ्च घटादेः प्रमितोत्पत्तिविनाशपरित्यागोऽप्रमितानादितास्वीकारादीति प्रादुःष्यादित्यर्थः। न चैकैकक्षणे एकैको भेदो धर्मिणमाश्रयति। एवञ्चैकस्मिन्नेव दिनेऽनेकक्षणलाभादनेकभेदसम्बन्धेऽपि नानादिनित्यतेत्यत आह॥ प्रतिक्षणमिति। युगपदेव धर्मिणं परिरम्भन्त इति पक्षं क्षिणोति॥ न द्वितीय इति। भिन्नमेव धर्मिणं परिरम्भन्त इति पक्षं क्षिणोति॥ न द्वितीय इति। भिन्नमेव धर्मिणं भेदः परिरभत इति पक्ष एवास्य विकल्पस्यावतारात्। सर्वेषामेकदा धर्म्यालिङ्गने एकभेदविशिष्टेऽपरभेदस्य स्थितिरिति पक्षस्य भङ्गादित्यर्थः क्षतिमेव व्यनक्ति॥ भेदेति। नन्वनन्तेष्वपि भेदेष्वेकभेदविशिष्टा इतरभेदा एकदा निविशन्ति। एवञ्च न भिन्ने भेदस्थितिरिति पक्षक्षतिः। नापि धर्मिणोऽनादिनित्यतेत्याशङ्क्य निराचष्टे॥ तत्सम्बन्धेनति। अहं पूर्वं स्थास्याम्यहं पूर्वमिति विवादादिति। तथाविधभेदानुसन्धातुर्बुद्धिमभिप्रेत्यैवमुक्तमिति ध्येयम्। नन्वनन्तभेदानां प्रामाणिकत्वात्प्रमाणमेव सर्वदोषानाभासीकरिष्यतीत्यत आह॥ तथाऽपीति। अनवस्थादिदुष्टत्वेऽपीत्यर्थः। श्रद्धाजडोऽवश्यं भेदोऽङ्गीकर्तव्य इति बुद्ध्या जड उक्तदोषानपश्यन्। थथा चाप्रमाणिकत्वान्नाङ्गीकारार्हेति भावः।

  श्रीनिवासतीर्थ विरचितः वादावलीप्रकाशः  
  --------------------------

 भिन्नमेव धर्मिणं परिरभते आलिङ्गितो भवति सम्बद्धो भवति। भिन्ने भेदनिवेश इति यावदित्यर्थः॥ अभिन्नमिति। अभिन्ने भेदनिवेश इति यावदित्यर्थः। अन्तेति। अयं भेदो भेदान्तरेण भिन्ने धर्मिणि निवेश इति चेत्सोऽपि भेदस्तथेत्यनवस्था स्यादिति भावः। तेऽनन्तभेदा इत्यन्वयः। ननु धर्मिणो नानादिनित्यत्वामापाद्यते प्रतिक्षणमेवैकेकभेदसम्बन्धाङ्गीकारादित्यत आह॥ प्रतिक्षणमिति॥ अनन्तक्षणवृत्तित्वस्येति। इदमेव चानादिनित्यत्वमिति भावः। अनन्ता भेदा युगपद्धर्मिणं परिरभन्त इति द्वितीयः पक्षः कुतो नेत्यत आह॥ भिन्ने भेदस्थितिरिति। अनन्ता भेदा युगपदेव चेद्धर्मिणं परिरभन्ते तर्हि स धर्मी निर्भेद एव जगतः। तथा च निर्भेदमेव धर्मिणं परिरभन्त इति प्राप्त्या भिन्ने एव धर्मिणि भेदस्थितिरिति पक्षक्षतिरित्यर्थः। तथा चापसिद्धान्त इति भावः। भिन्ने भेदस्थितिरित्युक्त्या कथं युगपद्धर्मिपरिरम्भभावः प्राप्त इत्यत आह॥ भेदसम्बन्धं विनेति। युक्तेर्घटनायाः। ननु भिन्नत्ववाग्युक्तैव भेदसम्बन्धेनैव भिन्नत्वसम्भवादित्याशङ्क्य निराकारेति॥ तत्सम्बन्धेनैवेति॥ संविदमध्यारोहेदिति। अनुभवसिद्धा स्यादित्यर्थः। यदि भेदपरम्परा संविदमधिरोहेत्तदाऽनन्तभेदानभ्युपैतु भवान्। न ह्येवं भेदपरम्पराया अनुभवविरुद्धत्वेनाप्रामाणिकत्वादिति भावः।

  श्री उमर्जितिर्मलाचार्यसुतकृष्णविरचितं वादावलीविवरणम्  
  --------------------------------------

 उo---किञ्च किमित्यादिवाक्यस्थितौ दोषाभिधानपरमुपपत्तौ चेति ज्ञातव्यम्। तेन भेदस्थितिरिति धर्मिणं परिरभ्यैव भेदो ज्ञायत इति चाग्रेतनं वाक्यं सङ्गतम्। तत्राद्यपक्षे धर्मिणं परिरभत इत्यस्य धर्मिणि वर्तत इत्यर्थः। द्वितीये तूत्पद्यत इत्यर्थः। आद्येऽपि तेनैव भेदेन भिन्नत्वं विवक्षितं भेदान्तरेणैवेति विकल्प्याद्ये आत्माश्रय इति दोषं स्पष्टत्वादुपेक्ष्य द्वितीये दोषमाह॥ अनन्तभेदेति। अनन्तत्वेनेत्यतः पूर्वं भेदस्येत्यध्याहार्यम्। न चात्रेष्टापत्तिः। भेदानन्त्यस्याप्रामाणिकत्वादिति भावः। युगपद्वेति पक्षं दूषयति॥ न द्वितीय इति। वाचोयुक्तियोगः प्रयोग इति यावत्। ननु युगपत्परिरम्भणभेदमध्ये एकभेदसम्बन्धे भिन्नत्वमतो भिन्ने भेदास्थितिरति युक्तमित्यत आह॥ तत्सम्बन्धेनैवेति।

  %वादावली--न द्वितीयः। विरोधादेव। सर्वत्राप्यतिप्रसङ्गाच्च। धर्मिणं परिरभ्यैव भेदो जायतेऽतो नोक्तदोष इति चेन्मैवम्। धर्मिणा सहैव धर्मोत्पत्तेरनभ्युपगमात्। अभ्युपगमे चोत्पन्नं द्रव्यं क्षणमगुणं तिष्ठतीति कल्पनावैय्यर्थ्यात्। गुणानां द्रव्यजन्यत्वे धर्माणामपि तथात्वात्। (अतो न) तस्मान्न भेदे प्रत्यक्षं प्रमाणम्। यदा तु भेदे न प्रत्यक्षं प्रमाणं तदा का वार्ता तत्पादोपजीविनो वराकस्यानुमानस्याप्रमाणतायाम्। आत्मभेदस्तु न प्रमाणगन्धमनुभवति। न तावत्तत्र प्रत्यक्षं प्रमाणम्। परमात्मनोऽप्रत्यक्षत्वात्। प्रत्यक्षाप्रत्यक्षभेदस्य वायुवनस्यतिसंयोगवदप्रत्यक्षत्वात्। आत्माऽऽत्म प्रतियोगिकभेदवानात्मत्वादित्यद्यानुमानस्य दृष्टान्तालाभदुष्टत्वात्।%

  श्री राघवेन्द्रयतिकृता वादावली भावदीपिका  
  ----------------------------

 राo--एवं भिन्ने भेदस्थितिपक्षं निरस्याभिन्ने भेदस्थितिरिति पक्षं निरस्यति॥ न द्वितीय इति॥ विरोधादिति। स्वभेदहीने स्वस्मिन्स्वभेदोऽस्तीत्यस्य विरुद्धत्वादित्यर्थः॥ अतिप्रसङ्गादिति। सर्वेऽपि भेदाः स्वप्रतियोगिन्येव स्युरित्यर्थः। अयमत्र तर्कावतारः। यदि भेदः प्रतियोगिनो भिन्ने धर्मिण स्यात्तदा भेदपरम्परयाऽनवस्था स्यात्। न च सेष्टाः अतो न भिन्न इति। यद्यभिन्ने भेदश्चोपेयते तदा व्याघातः स्यात्। न चैवमिष्टमतो नायमपि पक्षः तथा च प्रकारद्वयस्य दुष्टत्वादन्यप्रकारस्याभावान्निराधारस्य चावस्थानायोगाद्भेदोऽयं गगनकुसुमाडम्बरं विडम्बयतीति। ननु यदा कुम्बो धर्मी जन्यते तदा तस्मिं स्तम्भभेदोऽपि तेन सहैव जायतेऽतो नानवस्थादोष इत्यत आह॥ धर्मिणमिति॥ अनभ्युपगमादिति। न्यायमते पूर्वं द्रव्यमुत्पद्यते पश्चात्तद्धर्मा उत्पद्यन्ते इत्यङ्गीकारादिति भावः। अङ्गीकारे बाधकमाह॥ अभ्युपगम इति। अगुणं गुणहीनम्। गुणानां द्रव्यसमवायिकारणकत्वात्कारणस्य पूर्ववृत्तित्वात्क्षणमगुणमित्युपेयते न त्विह तथेत्यत आह॥ गुणानामिति। रूपादिनामित्यर्थः। एतैरेव तर्कैर्जडजीवयोरन्योन्यभेदः प्रत्युक्तो वेदितव्यः। कथं भेदस्य प्रत्यक्षग्राह्यत्वमिति प्रतिज्ञातमुपपाद्योपसंहरति॥ अत इति। उक्तदूषणगणादित्यर्थः।

 ननु माऽस्तु प्रत्यक्षं भेदे मानमनुमानं तु स्यादित्यत आह॥ यदा त्विति। एवं जडानामन्योन्यं भेदमप्रामाणिकत्वेन निरस्य जीवपरयोरपि तन्निरस्यति॥ आत्मेति। जीवात्मपरमात्मनोर्भेद इत्यर्थः। प्रमाणगन्धं प्रमाणस्पर्शलेशमपीत्यर्थः। प्रतिज्ञातमुपपादयितुं प्रत्यक्षं तावन्न क्रमत इत्याह। नेति॥ तत्रेति। आत्मभेद इत्यर्थः। तत्र हेतुमाह॥ परमात्मन इति। ननु जीवस्याहमिति प्रत्यक्षत्वाद्भेदः प्रत्यक्ष किन्न स्यादित्यत आह॥ प्रत्यक्षेति। वायोः स्पर्शानुमेयत्वमुपेत्यैतदिति ध्येयम्। ससम्बधिप्रत्यक्षे सम्बन्धिद्वयप्रत्यक्षस्य हेतुत्वादिति भावः। एतेन जीवानामन्योन्यं भेदस्य प्रत्यक्षत्वं प्रत्युक्तम्। स्वात्मनः प्रत्यक्षत्वेऽपि परमात्मनोऽप्रत्यक्षत्वात्। एतेनैव जटस्येश्वराद्भेदस्य प्रत्यक्षत्वं निरस्तम्। घटादेः कस्यचिज्जडस्य प्रत्यक्षत्वेऽपीश्वरस्याप्रत्यक्षत्वादिति। एवमात्मभेदप्रत्यक्षं निरस्य जीवात्मपरमात्मसाधारण्येनात्ममात्रे तार्किकोक्तं भेदसाधकमनुमानमाशङ्क्य निरस्यति॥ आत्मेति। आत्मनि स्वभेदस्य बाधेनात्मान्तराद्भेदसिद्धिरिति भावः। आदिपदेन ब्रह्म जीवाद्भिन्नं सर्वज्ञात्वात् जीवो वेश्वराद्भिन्नोऽल्पज्ञत्वादित्यादिकं गृह्यते॥ दृष्टान्तालाभेति। आत्मत्वाक्रान्तस्य पक्षत्वेनात्मभेदवतोऽन्यस्याभावाद्व्यतेरेकदृष्टान्तस्य त्वन्मते आत्मत्वहीनस्यात्मप्रतियोगिकभेदहीनस्य कस्याप्यभावादिति भावः।

  श्रीनिवासतीर्थ विरचितः वादावलीप्रकाशः  
  -------------------------

 श्रीo---॥ विरोधादेवेति। अनन्ता भेदा अभिन्नधर्मिणं परिरभन्त इत्ययं द्वितीयपक्षो विरोधादेव न युक्त इत्यर्थः॥ सर्वत्रापीति। घटादौ सर्वत्रापीत्यर्थः। अभिन्ने भेदनिवेशश्चेत्स्वरूपेणाभिन्ने घटेऽपि घटभेदप्राप्त्या घटो घटाद्भिन्न इत्यादिप्रतीत्यापत्तिरित्यतिप्रसङ्ग इति भावः। धर्मिणं परिरभ्यैवेति। यदि घटादिधर्म्युत्पत्त्यनन्तरं भेदो जायते तदा भेदो भिन्नमेव धर्मिणं परिरभत इत्यादिनोक्तदोषः स्यान्न चैवं, किन्नाम धर्मिणं परिरभ्यैव धर्मिणा सहैवेति यावत्। भेदो जायत इत्यङ्गीक्रियतेऽतो नोक्तदोष इत्यर्थः॥ अभ्युपगमे चेति। धर्मिणा सहैव धर्मोत्पत्त्यभ्युपगम इत्यर्थः॥ वैय्यर्थ्यादिति। तथा चापसिद्धान्त इति भावः भेदवादिनः सर्वान्प्रतीदं दूषणं मायावादिनोच्यते। अतस्तार्किकान्प्रतीदं दूषणमिति ज्ञातव्यम्। ननु गुणानामेव द्रव्योत्पत्त्यन्तरमुत्पत्तिरङ्गीक्रियते न तु भेदादिधर्माणामते नापसिद्धान्त इत्यत आह॥ गुणानामिति। गुणानां रूपादिगुणानामित्यर्थः। द्रव्यजन्यत्व इति। द्रव्योत्पत्त्यनन्तरं तज्जन्यत्वाङ्गीकार इत्यर्थः। धर्माणां गुणातिरिक्तानां भेदादिधर्माणाम्॥ तथात्वादिति। द्रव्यादिगुणोत्पत्त्यनन्तरमेवोत्पत्तिरङ्गीकार्या। धर्मत्वाविशेषेण गुणसमानन्यायत्वादिति भावः॥ भेद इति। जडानां भेद इत्यर्थः।

 ननु घटपटौ जलानलौ च भिन्नौ विरुद्धधर्माधिकरणत्वादित्यनुमानमेव भेदे प्रमाणं भविष्यतीत्यत आह॥ यदा त्विति॥ तदिति। प्रत्यक्षेत्यर्थः। वराकस्य रण्डापुत्रस्य। वराको मृतभर्तृज इत्यमरः। व्याप्त्यादिग्राहकत्वेन प्रत्यक्षस्यानुमानं प्रत्युपजीव्यत्वात्तदप्रामाण्ये तदुपजीवकानुमानाप्रामाण्यध्रौव्यादिति भावः॥ आत्मभेदस्त्विति। जीवानां परमात्मना भेदो जीवानां च परस्परं भेद इत्यर्थः। प्रमाणगन्धः प्रमाणलेशः। गन्धः सौरभ्यलेशयोरित्यभिधानम्। तथा चाप्रामाणिक इति भावः। तत्रेति। जीवानां प्रमात्मना भेद इत्यर्थः। कुत इत्यत आह॥ परमात्मन इति। प्रतियोगिभूतस्येत्यर्थः। ननु परमात्मनोऽप्रत्यक्षत्वेऽपि तत्प्रतियोगिकभेदस्य प्रत्यक्षत्वं किन्न स्यादिति चेत्तत्राह॥ प्रत्यक्षेति। तथा च प्रत्यक्षाप्रत्यक्षभेदोऽप्रत्यक्षो भवितुमर्हति। प्रत्यक्षाप्रत्यक्षसम्बन्धित्वाद्वायुवनस्पतिसंयोगवदित्यनुमानमेवोक्तं भवतीति ज्ञातव्यम्। आत्मा जीवः॥ आत्मेति। परमात्मेत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---उत भिन्नमित्याद्यद्वितीयं निराकारोति॥ न द्वितीयो विरोधादेवेति॥ धर्मिणं परिरभ्यैवेति। धर्मिणा सहैवेत्यर्थः। एवं सिद्धे भेदस्य प्रत्यक्षागोचरत्वे व्याप्यव्यापकभेदोपलम्भाधीनस्यानुमानस्याभिधानाभिधेय भेदा वभासनिबन्धनस्यागमस्य च भेदावभासे दत्ताञ्जलिप्रामाण्यमित्याशयेनाह॥ यदा त्विति॥ वराकस्येति। अनुमानस्यागमस्य चेति शेषः॥ अप्रमाणतायामिति। भेदविषयस्येति शेषः। भेदसामान्ये प्रमाणाभावमुक्त्वा भेदविशेषेऽपि मानाभावमाह॥ आत्मभेदस्त्विति। जीवेशभेदो जीवानां परस्परं भेदो जडात्मभेदश्चेत्यर्थः। आत्मन इत्युपलक्षणम्। परमात्मन इत्यपि ग्राह्यम्॥ आत्माऽऽत्मप्रतियोगिकेति। न चात्र सिद्धसाधनता। आत्मनः ज्ञानाबाध्यत्वस्य विशेषणत्वात्॥ दृष्टान्तालाभेति। न च द्रव्यत्वं हेतुरिति न दृष्टान्तालाभो घटस्यैव दृष्टान्तत्वादिति वाच्यम्। आत्मनो निर्धर्मिकत्वेनासिद्धे। घटरूपदृष्टान्ते उक्तसाध्याभावेन साध्यवैकल्याच्चेति भावः। इदमेवादिपदसङ्ग्राह्यमिति द्रष्टव्यम्।

  %वादावली--विप्रतिपन्नानि शरीराणि स्वसङ्ख्यासङ्ख्येयात्मवन्ति शरीरत्वादित्यस्यातीतानागतशरीरेषु व्यभिचारः। वर्तमानशरीरत्वहेतोर्योगिशरीरे व्यभिचारः। व्यवस्थानुपपत्तेश्च दुर्निरूपत्वेन भेदासाधकत्वम्। तथा हि। किं व्यवस्थापदेन धर्मिभिन्न धर्मभेदो विवक्षितो भिन्नाधिकरणधर्मभेदो वा विरुद्धत्वं वा। नाद्यः। धर्मिभेदाभावेऽपि धर्मभेदोपपत्तेः। न द्वितीयः। परस्पराश्रयत्वात्। न तृतीयः। नाजात एकोऽन्यं हन्ति नाप्यन्यमन्याधार इति न्यायेन सहावस्थानापेक्षणात्। तस्मान्न जडात्मनां भेदसिद्धिरिति॥ छ ॥ भेदस्य प्रत्यक्षाद्यग्राह्यत्वपूर्वपक्षः ॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo----जीवानामन्योन्यं भेदसाधकमनुमानमाशङ्क्य निराकरोति॥ विप्रतिपन्नानीति। स्वेषां या सङ्ख्या तया सङ्ख्येया ये आत्मानस्तद्वन्ति। आत्मवन्तीत्वेवोक्तावेकात्मवादिनां सिद्धसाधनता स्यादतो विशेषणम्। अनेन च यावन्ति शरीराणि तावन्त आत्मनः सिध्यन्तीति। घटादिपदार्था व्यतिरेकदृष्टान्ता इति भावः। अत्र शरीरत्वमात्रं वा हेतुर्वर्तमानशरीरत्वं वा। आद्य आह॥ अतीतेति। एकस्यैव चैत्रस्यातीतानागतानेकशरीरवत्त्वेन चैत्रादृष्टोपार्जितेष्वतीतानागतशरीरेषु व्यभिचार इत्यर्थः। द्वितीयं निराह॥ वर्तमानेति॥ योगिशरीर इति जातावेकवचनम्। सौभर्यादीनां योगसामर्थ्यार्जितेष्वेकदाऽनुभूयमानेष्वनेकशरीरेषु स्वसङ्ख्येयात्मवत्त्वाभावादिति भावः॥

 ननु लोके कश्चित्सुखी दृश्यतेऽन्यस्तु दुःखी। तयोरैक्ये च तन्नोपपद्यते। न ह्येक एवैकदा दुःखी सुखी चेति युक्तम्। एवञ्च सुखदुःखादिधर्माणां व्यवस्थान्यथाऽनुपपत्त्यैव भेदः सिध्येत्। उक्तं चोदयनेन। नानात्मनो व्यवस्थात इतीत्याशङ्क्य हेतुं वदन्नेव तस्या भेदासाधकत्वमाह॥ व्यवस्तेति। सुखदुःखादिधर्माणामिति आदौ योज्यम्। किञ्चेति चार्थः। व्यवस्थाया अनुपपत्तेरयुक्ततायां भेदासाधकत्वं भेदसाधकत्वं नास्ति । कुतः। व्यवस्थाया दुर्निरूत्वादिति योजना। हेतुं विवरितुं प्रतिजानीते॥ तथा हीति। धर्माणां व्यवस्थेत्यत्र विशब्दो वैलक्षण्यार्थको विरुद्धार्थकश्च । तथा चाद्ये वैलक्षण्यं नाम भेदः। तत्र धर्माणां भेदं विवक्षित्वा विलक्षणतया भिन्नतया धर्माणामवस्थाऽवस्थानम्। तेन तद्धर्मिभेदसिद्धिरित्यर्थ उच्यते उत विलक्षणेषु भिन्नेषु धर्मिषु या धर्माणामवस्थितिस्तया तद्धर्मिभेदसिद्धिरथवा विरुद्धतया धर्माणामवस्थितिः। तया तद्धर्मभेदसिद्धिरिति त्रीन्विकल्पान्क्रमेणाशङ्क्य दूषणान्याह॥ किमिति॥ धर्मिभेदाभावेऽपीति। एकस्मिन्नेव घटे रूपरसादीनां भिन्नानां धर्माणां सत्त्वेऽपि धर्मिणो घटस्य भेदाभावेन व्यभिचारेण न धर्मिभेदसाधकत्वमित्यर्थः॥ परस्परेति। धर्मिभेदे सिद्धे धर्माणां भिन्नधर्म्याश्रितत्वसिद्धिर्धर्माणां भिन्नधर्म्याश्रितत्वे सिद्धे तेन धर्मिभेदसिद्धिरिति परस्पराश्रयत्वादित्यर्थः। तृतीयेऽपि विरोधः सहानवस्थितत्वमुत वध्यघातुकभावः। आद्ये त्वैकात्म्यवादिनामसिद्धमिति द्वितीय एव वाच्यः। तत्र च वध्यघातुकभावापन्नानां धर्माणां वध्यघातुकभावनिर्वाहाय तेषामेकाधिकरणस्थत्वस्यैव वक्तव्यत्वेन धर्मिभेदासाधकत्वादित्याह॥ न तृतीय इति। अजातोऽनुत्पन्नः॥ अन्याधार इति। यदधिकरणे वध्यमस्ति ततो भिन्नाधिकरणवर्तीत्यर्थः। उपपादितं पूर्वपक्षप्रमेयमुपसंहरति॥ तस्मादिति। उक्तदूषणगणादित्यर्थः। जडात्मनामिति। जडानां परमात्मना यो भेदो, जडानां जीवात्मनां च यो भेदो, जडानामन्योन्यं जीवानामन्योन्यं परमात्मना च यो भेदस्तेषां पञ्चानां भेदानां ग्रहो न सम्भवतीत्यर्थः। इतिशब्दः पूर्वपक्षसमाप्तौ ॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---परस्परं जीवभेदेऽनुमानमाशङ्क्य निराकरोति॥ विप्रतिप्रन्नानीति। देवदत्तादिशरीराणीत्यर्थः॥ स्वसङ्ख्येति। स्वसङ्ख्यासमानसङ्ख्याकात्मवन्तीत्यर्थः। तथा च शरीराणां बहुत्वेन तदधिष्ठात्रात्मनामपि बहुत्वमनेन सिध्यतीति भावः। अत्र व्यतिरेके घटादिदृष्टान्त इत्यवगन्तव्यम् ॥ अतीतेति। तेषामात्मत्वाभावादिति भावः॥ योगिशरीर इति। योगिना सौभरिणा योगसामर्थ्येन गृहीते शरीरसमुदाय इत्यर्थः। सौभरिगृहीतानेकशरीरेषु स्थितसौभर्यंशानां सौभरिणा परस्परं चात्यन्ताभिन्नत्वेनोक्तसाध्याभावाद्व्यभिचार इत्यर्थः। ननु परस्परं सुखःदुखाद्यनुसन्धानरूपव्यवस्थाया जीवानां परस्परं भेदाभावेऽनुपपत्तेरुक्तव्यवस्थैव भेदसाधिकेति चेत्तत्राह॥ व्यवस्थेति। धर्मभेद इति। तथा च धर्मभेदाद्धर्मिभेद इत्यर्थः॥ भिन्नेति। भिन्नाधिकरणा ये धर्मास्तद्भेद इत्यर्थः॥ विरुद्धत्वमिति॥ विरुद्धधर्मभेद इत्यर्थः॥ धर्मभेद इति। घटगतरूपरसादिवदित्यर्थः। तथा च धर्मभेदाद्धर्मिभेदसाधने घटगतरूपरसादिधर्माणां भेदसद्भावेऽपि धर्मिमो घटस्यैकत्वाद्व्यभिचार इति भावः॥ परस्पराश्रयत्वादिति। अस्मिन्पक्षे उक्तव्यभिचाराभावेऽपि परस्पराश्रयः स्यात्। तथा हि। धर्मिभेदसिद्धौ भिन्नधिकरणधर्मभेदसिद्धिस्तत्सिद्धौ च तेन भिन्नाधिकरणधर्मिभेद सिद्धिरित्यन्योन्याश्रय इत्यर्थः॥ न तृतीय इति। सुखदुःखादीनां भावाभावरूपत्वाभावेन परस्परविरहरूपत्वलक्षणविरोधाभावात्।

 ननु तर्हि सुखदुःखादीनां सहानवस्थानरूपो विरोधो भविष्यतीति चेन्न। सुखदुःखकरणानां स्रग्गन्धवृश्चिकादीनां कदाचिदपि युगपद्देहसम्बन्धे सति तज्जन्यसुखदुःखयोः सहावस्थानसम्भवादसिद्धिरिति भावः। ननु तथाऽपि सुखदुःखादीनां वध्यघातुकभावेन विरोधो भविष्यति। अतो नासिद्धिरित्यत आह॥ नाजात इति। स्वयमनुत्पन्नः सन्नैकोऽन्यं हन्तीत्यर्थः। इदं प्रकृतानुपयुक्तम्॥ नापीति। अन्याधारोऽन्यस्मिन्नाधारे वध्यस्थानापेक्षयाऽन्यस्मिंन्स्थाने स्थितोऽन्यं न हन्तीत्यर्थः॥ सहावस्थानेति। वध्यघातुकभावाङ्गीकारे तयोः सहावस्थानापेक्षणादित्यर्थः। अयम्भावः। एकस्मिन्स्थाने सतोरेवलाहिभूषकयोर्वध्यघातुकभावो दृष्टः। न भिन्नस्थाने सतोरित्येवं वध्यघातुकभावविरोधस्यैकस्मिन्स्थाने सहावस्थानसापेक्षत्वेन वध्यघातुकभावविरोधोपेतसुखदुःखादिधर्मभेदस्य धर्म्यभेदसाधकत्वेन विरुद्धत्वान्न धर्मिभेदसाधकत्वमिति। पूर्वपक्षी स्वोपपादितमर्थमुपसंहरति॥ तस्मादिति॥ जडात्मनोरिति। अपिश्चार्थः। जडयोरात्मनश्च नोक्तप्रकारेण भेदसिद्धिरित्यर्थः ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--- अतीतेत्यतः प्रागेकस्यात्मन इति शेषः। ननु वर्तमानशरीरत्वं हेतुस्तेन नोक्तदोष इत्यत आह॥ वर्तमानेति॥ योगिशरीर इति। प्रारब्धभोगाय सौभर्यादिगृहीते कायव्यूह इत्यर्थः॥ विरुद्धत्वमिति। विरुद्धधर्मवत्त्वमित्यर्थः॥ धर्मिभेद इति। तथा चैकस्मिन्नेवात्मनि सुखदुःखरूपधर्मभेदवत्त्वेऽपि धर्मिभेदाभावेन व्यभिचार इति भावः। तृतीयेऽपि विरोधः सहानवस्थानं वा वध्यघातुकभावो वा। नाद्यः। अद्वैतिनं प्रत्यसिद्धेरिति स्पष्टत्वादुपेक्ष्य न द्वितीय इत्याह॥ नाजात इति। तथा च वध्यघातुकभावस्य न भेदसाधकत्वं तस्य नाजात इति न्यायेन सहावस्थानापेक्षत्वेऽपि भेदानपेक्षत्वादिति भावः॥ छ ॥ भेदस्य प्रत्यक्षाद्यग्राह्यत्वपक्षनिरासः ॥ छ ॥

  ---------------\*\*\*\*\*\*\*\*\*\*----------------

वादावली  
   भेदस्य धर्मिस्वरूपत्वसमर्थनम्  
   --------------------

 %वादावली--अत्र प्रष्टव्यम्। किं भेदस्य प्रतीतिरेव निराक्रियते उत तस्याः कारणजन्यता निर्दोषकारणजन्यता वा। नाद्यः। भेदस्य प्रतीतिमनुपजीव्य निराकर्तुमशक्यत्वात्। न द्वितीयः। तत्किमजन्यतया स्यादकारणजन्यतयाऽतत्कारणजन्यतया वा। नाद्यः। अनभ्युपगमात्। भेदप्रतीतेर्नित्यतापत्तेः स्वप्रातिकूल्याचरणप्रसङ्गाच्च। न द्वितीयः। व्याघातात्। तन्निवृत्तेरप्यकारणत्वापत्त्या प्रयत्नायोगाच्च। नापि तृतीयः। तदुत्पादकस्यैव तत्कारणतया व्यवहारात्। न ह्यनुत्पादकादुत्पद्यत इति सम्भवति। नाप्यन्योत्पादकात्।%

  श्री राघवेन्द्रयतिकृता वादावली भावदीपिका  
  ----------------------------

 राo---पूर्वपक्ष्यभिसन्ध्युद्धाटनेन तदभिमतं दूषयितुं तदाशयं पृच्छति॥ अत्रेति। पूर्वपक्षिणोपन्यस्ते प्रमेये वक्ष्यमाणप्रकारेण विविच्य पूर्वपक्ष्यभिमतं प्रष्टव्यमित्यर्थः। निराक्रियत इत्येयदुत्तरकल्पद्वयेऽपि योज्यम्। तथा च गुणजन्यत्वं निराक्रियत इत्यस्य दोषजन्यत्वमुच्यते किमित्यर्थः॥ भेदस्येति। यदि भेद एव न प्रतीयेत तर्हि भेदमेव गोचरयेदुत वस्त्वपीत्यादि विकल्प्य बहुयत्नैर्भेदनिरास स्त्वदीयोऽयुक्तः स्यात्। न हि भेदज्ञानाभावे विकल्पः सम्भवति। पर्यायेण विकल्पायोगात्। बुद्ध्यानारूढस्य निराकरणायोगाच्च। तथा च विकल्प्य भेदं निराकुर्वतो भेदधीनिराकरणं स्वव्याहतमित्यर्थः। निराकर्तुं भेदस्येत्यनुषङ्गः। यद्वा भेदस्य प्रतीत्यभावे निराकर्तुं भेदभ्रमरूपप्रतीतिं निराकर्तुमिति योजना। तथा चायमर्थः। भेदप्रतीत्यभावे भेदभ्रमनिरासाय वेदान्तश्रवणाद्ययोगादिति। अथवा स्वपरपक्षदूषमभूषणादिभेदस्याप्रतीतौ परपक्षस्य निराकर्तुमशक्यत्वादित्यर्थः। कारणजन्यता निराक्रियत इति पक्षं क्षिपति॥ न द्वितीय इति॥ तत्किमिति। कारणजन्यत्वमित्यर्थः॥ अकारणेति। कारणजन्यं नेत्यकारणजन्यम्॥ अतत्कारणेति। भेदप्रतीतिं प्रति यत्कारणं न भवति तज्जन्यतयेत्यर्थः॥ अनभ्युपगमादिति। भेदबुद्धेर्भ्रमतयाऽविद्यारूपदोषजन्यतायाः परेणाभ्युपगमादिति भावः। यदि कश्चिद्वैयात्यादभ्युपगच्छेत्तदा बाधकमाह॥ भेदेति॥ स्वप्रातिकूल्येति। भेदप्रतीतेरजन्यत्वे तस्या दोषाजन्यतया प्रमात्वापत्त्या प्रमाविषयस्य च सत्त्वनियमेन भेदमिथ्यात्वाय प्रयतमानस्य तव तत्प्रतीतेरजन्यत्वाङ्गीकरणं विरुद्धमित्यर्थः॥ व्याघातादिति। भेदप्रतीतेस्त्वया दोषरूपकारणजन्यत्वाङ्गीकारात्कारणं विनाऽपि भेदप्रतीतिर्जन्यतामित्युक्तेः स्ववचनविरुद्धत्वादित्यर्थः। किञ्च यदि भेदप्रतीतेर्जन्यत्वमङ्गीकृत्य कारणजन्यत्वं नाङ्गीकुरुषे तदा भेदभ्रान्त्युच्छेदार्थं तत्कारणीभूते वेदान्तश्रवणादौ तव प्रयत्नो न स्यात्। दृश्यते च तव प्रवृत्तिः। तथा च कार्येद्देशेन कारणे प्रवर्तमानस्यतव कारणं विनाऽपि कार्यं जायेतेत्युक्तौ स्वक्रियाविरोधश्च स्यादित्याह॥ तन्निवृत्तेरिति। भेदभ्रान्तिनिवृत्तेरित्यर्थः। अकारणत्वापत्त्याऽकारणकत्वापत्त्येत्यर्थः॥ प्रयत्नेति। वेदान्तश्रवणादाविति शेषः। उत्पत्तौ कारणानपेक्षस्य निवृत्तावपि कारणानपेक्षत्वनियमेन भेदभ्रमनिवृत्त्यर्थं वेदान्तश्रवणप्रयत्नो न स्यादिति भावः। अतत्कारणजन्यतयेति पक्षं निरस्यति॥ नापीति। व्याघातादित्यनुवर्तते। अतत्कारणेत्यस्य स्वाकारणात्स्वयमुत्पद्यत इत्यर्थ उतान्यकारणादिति विकल्पद्वयं हृदि निधाय पक्षद्वयेऽप्यन्वयव्यतिरेकाभ्यां व्याहतिमेवोपपादयति॥ तदिति।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---जगत्कारणजन्यतानिराकरणम्। जन्यताजन्यत्वमित्यत्र निराक्रियत इत्यनुवर्तते॥ अनुपजीव्येति। अन्योन्याश्रयादिना भेदप्रतीतिनिराकरणस्यापाद्यापादकादि भेदसापेक्षत्वेन तत्प्रतीतिमात्रनिराकरणे स्वव्याहतिरिति भावः॥ अजन्यतयेति। सर्वथाऽजन्यत्वादेव कारणजन्यता नास्तीत्यर्थः॥ अकारणेति। कारणाजन्यतयेत्यर्थः। उत्पन्नऽपि कारणशून्येति यावत्। अथोत्पन्नऽपि कारणशून्या इति तत्त्वोद्योतटीकोक्तेः॥ अतत्कारणेति। तत्कारणभिन्नकारणेत्यर्थः॥ अनुभ्युपगमादिति। भेदप्रतीतेरजन्यताया अनभ्युपगमादित्यर्थः। दूषणान्तरमाह॥ भेदप्रतीतेरिति। यद्यजन्यतया पर्यवसानं तर्हि भेदप्रतीतेर्नित्यतापत्त्या स्वप्रातिकूल्याचरणप्रसङ्गः। भेदमात्रमङ्गीकृत्य तत्प्रतीतिमात्रं निराकुर्वता त्वया पुनर्भेदप्रतीतेर्नित्यत्वाङ्गीकारे स्वाभ्युपगतविरुद्धाङ्गीकारप्रसङ्ग इत्यर्थः॥ व्याघातादिति। उत्पन्नाऽपि कारणशून्येत्यङ्गीकारे व्याघातः स्यात्॥ उत्पत्त्युक्त्यैव सकारणकत्वप्राप्तेः यत्कार्यं तत्सकारण्कमिति नियमादिति भावः। कारणाभावेऽप्युत्पत्त्यङ्गीकारे बाधकमाह॥ तन्निवृत्तेरपीति। भेदनिवृत्तेरपीत्यर्थः॥ अकारणत्वेति। अकारणकत्वापत्त्येत्यर्थः॥ प्रयत्नेति। अन्योन्याश्रयादिना बाधकेन कारणेन भेदनिवृत्तिरुपपद्यते। तथा च भेदनिवृत्त्युपपादनायान्योन्याश्रयाद्युपपादनरूपप्रयत्नवैय्यर्थ्यं स्वत एव भेदनिवृत्तेः सम्भवादित्यर्थः। नन्वनुत्पादकस्यापि कारणत्वं किन्न स्यादिति चेत्तत्राह॥ न हीति॥ नाप्यन्योत्पादकादिति। स्वयमुत्पद्यत इति न सम्भवतीत्यर्थः। तथाचोत्पादकस्यैव कारणत्वादतत्कारणजन्यत्वाङ्गीकारेऽपि व्याघात एव स्यादिति भावः। यथोक्तं तत्त्वोद्योतटीकायाम्। अथातत्कारणोत्पन्न इति तदा व्याघातः। उत्पादकस्यैव कारणत्वादिति।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ व्याघातादिति। जनकस्यैव कारणत्वादिति भावः॥ प्रयत्नायोगादिति। वेदान्तश्रवणादिप्रयत्नायोगादिति भावः॥ तदुपपादकस्यैवेति। तथा च व्याघातानिस्तार इति भावः।

 %वादावली--तृतीयेऽपि किं तर्केणैव सदोषत्वाध्यवसायोऽथं स्फुटतरबाधकवाशात्। नाद्यः। नाद्यः। वेदान्तवाक्यवृत्तेरप्यविश्वसनीयतापातात्। दोषश्चात्राविद्यैव परस्येष्टा। सा च यदि वेदान्तानामपि मूलं तर्हि प्रत्यक्षे प्रद्वेषः किन्निबन्धनः। न द्वितीयः। निरवकाशस्य तस्यानुपलम्भात्।%

  श्री राघवेन्द्रयतिकृता वादावली भावदीपिका  
  ----------------------------

 राo--उत्पद्यत इति सम्भवतीत्येतद्देहलीदीपन्यायेन पूर्वत्रोत्तरत्र च सम्बध्यते। गुणजन्यतानिरासद्वारा दोषजन्यतैवापद्यत इति पक्षमपि दूषयितुं विकल्पेन पृच्छति॥ तृतीयेऽपीति॥ तर्केणैवेति। प्रागुक्तशुष्कतर्केणेत्यर्थः॥ सदोषत्वेति। भेदप्रतीतेर्दोषजन्यत्वनिश्चय इत्यर्थः। एकमेवाद्वितीयं न तु द्वितीयमस्तीत्यादीनामापाततो भेदबाधकत्वेन प्रतीयमानत्वेऽपि न द्वैतबाधकत्वमित्यभिप्रेत्याह॥ स्फुटतरेति। प्रत्यक्षादिरूपेत्यर्थः॥ वेदान्तेति। यदि शुष्कतर्कैरिव द्वैतप्रत्यक्षस्य दोषजन्यत्वाध्यवसायेनाविश्वसनीयता तर्हि वेदान्तवाक्यैर्जायमानाया अद्वैतगोचरान्तःकरणवृत्तेरपि तथाविधशुष्कतर्कैरविश्वसनीयतापातात्। द्वैतवदद्वैतेऽपि वेदान्तवृत्तिरपि किमैक्यमेव गोचरयेदुत वस्त्वपि। नाद्यः। धर्मिप्रतियोगिबुद्धिमन्तरेणैक्यबुद्धेरयोगात्। द्वितीयेऽपि किमैक्यपूर्वं वस्तु वस्तुपूर्वमैक्यं वा युगपदुभयं वा गोचरयेदित्यादिविकल्पानां दोषाणां च साम्यादिति भावः।

 ननु न ब्रह्मातिरिक्तमैक्यमस्ति यद्विकल्प्य दूष्येतेति चेन्न। एवं सति भेदोऽपि घटाद्यतिरिक्तो नेत्यपि वक्ष्यमाणत्वेन साम्यात्। ननु श्रुतिविरोधादैक्यदूषकास्तर्का आभासा इति चेत्प्रत्यक्षादिविरोधाद्भेददूषका अपि तथेति समम्। प्रत्यक्षं तर्कविरोधादप्रमाणं चेच्छ्रुतिरपि तद्विरोधादुपचरितार्थेति समम्। त्वन्मतेऽपि स्वस्यस्वाभिन्नत्वादभेदनिरासः स्वव्याहत इति चेत्। त्वन्मते ब्रह्मणोऽनृताद्भिन्नत्वाद्भेदनिरासोऽपि स्वव्याहत इति समम्। ब्रह्मणोऽनृतादपि भेदो मिथ्येति चेत्। स्वस्य स्वाभेदोऽपि मिथ्येति सुवचत्वाच्च। न च विरोधः। ब्रह्मणोऽनृताद्भिन्नत्वं मिथ्येत्युक्तपेक्षया स्वस्य स्वाभेदो मिथ्येत्युक्तेरतीव विरोधाभावात्। उक्तं च न्यायामृते।

  न हि सत्यमसत्येभ्यो भिन्नं नेत्युक्तितोऽपि च।  
  सत्यं न सत्यमित्युक्तावधिकाऽस्ति विरुद्धता॥ इति।

 शुष्कतर्कैर्भेदबाधे स्यादभेदोऽकपि बाधितः। प्रमितत्त्वात्तत्र तर्कास्तुच्छाश्चत्प्रकृतेन किम्। इति। अपि च तर्कैरपि द्वैतप्रत्यक्षे निश्चीयमानं सदोषत्वमाविद्यकत्वमेव त्वया वाच्यम्। न त्वन्यत्। प्रत्यक्षे क्लृप्तदूरस्थत्वादिदोषाणामभावस्यैव निश्चितत्वात्। तथा च तदाविद्यकत्वरूपसदोषत्वं यदि वेदान्तवृत्तौ न स्यात्तदा तस्याः सत्यतापत्त्या सदद्वैतमतक्षतिरतोऽद्वैतवृत्तेराविद्यकत्वमेव वाच्यमिति द्वैताद्वैववृत्त्योराविद्यकत्वरूपसदोषत्वे समानेऽप्येकत्र प्रद्वेषोऽयुक्त इत्याह॥ दोषश्चेति। किञ्चेति चार्थः। अत्र द्वैतपक्षे॥ परस्येष्टेति। अन्यस्याभावादिति भावः॥ मूलमिति। वेदान्तजनितवृत्तेः कारणमित्यर्थः॥ तस्येति। बाधस्येत्यर्थः। न हि घटपटादिभेदनिषेधकं प्रत्यक्षमागमं वा पश्यामः। शुष्कतर्कस्त्वप्रतिष्ठित इत्युक्तत्वात् एकमेवाद्वितीयमित्यादः सावकाशत्वात्। अन्यथाव्याख्यातत्वाच्चेति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ तृतीयेऽपीति। निर्दोषे कारणजन्यत्वं निराक्रियत इति पक्षेऽपीत्यर्थः॥ तृतीयेऽपीति। भेदप्रतीतेर्निर्दोषकारणजन्यत्वं निराक्रियत इत्युक्ते सदोषकारणजन्यत्वमुक्तं स्यात्। तत्र भेदप्रतीतिकारणस्य सदोषत्वाध्यवसायः केनेति विकल्पयति॥ किं तर्केणैवेत्यादिना। अन्योन्याश्रयादिरूपतर्केण निर्दोषकारणजन्यत्वं निवार्यत इत्यस्य तात्पर्यं सदोषत्वाध्यवसाय इति। तथा च भेदप्रतीतेरेवाविश्वसनीयत्वमिति भावः।यदि सदोषत्वेनाविश्वसनीयत्वमुच्यते तर्ह्यतिप्रसङ्गमाह॥ वेदान्तेति। तत्त्वमसीत्यादिवेदान्तवाक्यज्यवृत्तेरपीत्यर्थः। तत्र को दोषोऽस्तीति चेत्तत्राह॥ दोषश्चेति। यर्हि यदा तर्हि तदा॥ मूलमिति। तथा च ब्रह्मव्यतिरिक्तस्य सर्वस्यापि मिथ्यात्वेनाविद्याकल्पितत्वाद्यदा सदोषत्वेऽपि वेदान्तवाक्यजन्यवृत्तौ विश्वासस्तदेत्यर्थः॥ प्रत्यक्ष इति। भेदविषयप्रत्यक्षप्रतीतौ॥ किन्निबन्धन इति। तथा च तर्केण सदोषत्वाध्यवसायेऽपि विश्वसनीयत्वमेव किन्न स्यादिति भावः। तस्य स्फुटतरबाधकस्य।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--॥ तर्केणैवेति। भेदः स्वरूपो धर्मो वा। नाद्यः निरपेक्षत्वाद्यापातात्। नान्त्यः। अनवस्थापत्तेरिति तर्केणैवेत्यर्थः। यद्वा पूर्वोक्तान्योन्याश्रयादितर्केणैवेत्यर्थः॥ अविश्वसनीयतापातादिति। ऐक्यस्य ब्रह्मस्वरूपत्वे तद्वदेव निरपेक्षत्वाद्यापातः। धर्मत्वेऽनवस्थेत्यादित्वदुक्ततर्काणामैक्येपि प्रसरादिति भावः॥ अत्रेति। भेदप्रत्यक्ष इत्यर्थः॥ निरवकाशस्येति। न च तत्त्वमसीत्यादिकमेव निरवकाशं बाधकमिति वाच्यम्। तस्य तत्र तत्र सम्यग्व्याख्यातत्वादित्याशयात्।

 %वादावली--कल्प्यमानमपि बाधकं किं भेदमेव गोचरयेदुताभेदम्। यद्वा यत्किञ्चित्। निरालम्बनस्यानुदयात्। नाद्यः। साधकत्वात्। द्वितीयेऽपि तदन्यस्तद्विरोधी तदभावो वा नञर्थो वाच्यः। पक्षत्रयेऽपि दुष्परिहरो भेदः। भेदाभावग्राहिणाऽपि प्रतियोगिविलक्षणतया स्वविषयो व्यवस्थाप्यः। नापि तृतीयः। अविरोधादेव बाधकत्वायोगात्।%

  श्री राघवेन्द्रयतिकृता वादावली भावदीपिका  
  -----------------------------

 राo---ननु शुक्तिरूप्यप्रत्यक्षवद्‌द्वैतप्रत्यक्षेऽपि प्रत्यक्षत्वात्किञ्चिद्बाधकं कल्प्यते॥ एवञ्च तेनैव सदोषत्वाध्यवसायः स्यादित्यत आह॥ कल्प्यमानमपीति॥ निरालम्बनस्येति। त्रितयातिरिक्तस्य विषयस्याभावात्। बोधमात्रस्य सविषयत्वस्वाभाव्यस्य समर्थितत्वादिति भावः॥ साधकत्वादिति। बाधकस्य प्रमारूपत्वेन तद्बोधितस्य द्वैतस्य रूप्याभावस्येव सत्यत्वादिति भावः। द्वैतधीबाधकमभेदं गोचरयतीति पक्षेऽपि न भेदोऽभेद इत्यत्र यो नकारस्तस्य तदन्यतद्विरोधितदभावरूपार्थत्रयमध्ये को वाऽर्थस्तवाभिमत इति पृच्छति॥ द्वितीयेऽपीति॥ तदन्य इति। भेदान्यो भेदविरोधी भेदाभावो वा बाधकबोध्य इत्यर्थः। पक्षत्रयेऽपीष्टसिद्धिं प्रतिजानीते॥ पक्षत्रयेऽपीति। तत्र यदाऽन्यत्वं नञर्थस्तदाऽयं भेदो नेति वाऽयं भेदादन्य इति वा बाधबुद्धिर्भवेत्। तथा च भेदप्रतियोगिकस्येदंशब्दार्थनिष्ठस्य भेदस्य साक्षादेव बाधरूपप्रमाबोधितत्वाद्भेदस्य प्रामाणिकत्वसिद्धिः।

 यदा विरोधित्वं नञर्थस्तदाऽप्ययं भेदविरोधीत्येवंरूपस्य गजाद्भिन्नत्वज्ञानाभावे सिंहस्य गजविरोधित्वज्ञानस्येव भेदाद्भिन्नत्वज्ञानाभावे भेदविरोधित्वज्ञानस्याभावेन भेदविरोधित्वग्राहिणा बादेन भेदस्य बोधितत्वेन तत्सिद्धत्वं स्पष्टमित्युपेक्ष्य यदाऽभावो नञर्थस्तदा भेदाभावग्राहिणा कथं भेदसिद्धिः। अन्यथा शुक्तिरूप्याभावग्राहिणाऽपि बाधेन शुक्तिरूप्यसिद्ध्यापातादित्याशङ्क्य तस्मिन्पक्षे भेदसिद्धिमुपपादयति॥ भेदेति। प्रतियोगिविलक्षणतया भेदविलक्षणतया। स्वविषयो भेदाभाव इत्यर्थः। अभावग्राहिणा प्रतियोगिभूतभेदासिद्धावपि भेदस्य तदभावस्य च यो भेदस्तज्ज्ञानाभावेऽयं भेदाभाव इति भेदतदभावयोः प्रतियोग्यनुयोगिभावज्ञानमेव न स्यात्। तथा च पक्षत्रयेऽपि भेदमगृहीत्वा स्वविषयं न व्यवस्थापयितुमीष्ट इति कथमुपजीव्यं भेदं बाधो बाधेतेति भावः। बाधकं यत्किञ्चिद्गोचरयेदिति पक्षं निराचष्टे॥ नापीति। औदासीन्येन प्रवृत्तस्येदमिति ज्ञानवदविरोधादेवाबाधकत्वादिति भावः। एतेन बाधकं भेदभ्रमाधिष्ठानतत्त्वगोचरमिति निरस्तम्। तस्यापि भेदाद्भेदाभावे भेदविलक्षणत्वेनाग्रहे च तज्ज्ञानस्य भेदबाधकत्वायोगात्।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---बाधकं बाधकज्ञानम्। ननु किमर्थं बाधकप्रत्ययस्य भेदादिगोचरत्वमित्यत आह॥ निरालम्बनस्येति। निर्विषयस्येत्यर्थः॥ साधकत्वादिति। बाधकप्रत्ययस्य भेदमात्रगोचरत्वे भेदसाधकत्वस्यैव प्राप्त्या न तत्प्रतीतिनिवारकत्वमिति भावः॥ नञर्थ इति। अभेदं गोचरयेदित्यत्र विद्यमानस्य नञोऽर्थ इत्यर्थः। तदन्यो भेदान्यः। तद्विरोधी भेदविरोधी। तदभावो भेदाभावः। कथं भेदो दुष्परिहर इत्यत आह॥ भेदाभावग्राहिणाऽपीति। अत्राभावशब्देन तदन्यत्वादिरूपाश्त्रयोऽप्यर्था ग्राह्याः। तथा च भेदान्यभेदविरोधिभेदाभावग्राहिणाऽपि बाधकप्रयत्येन स्वविषयो भेदान्यादिरूपः प्रतियोगिभूतभेदो विलक्षणतया व्यवस्थाप्यस्तथा च वैलक्षण्यस्य भेदरूपत्वाद्बाधकप्रत्ययस्यापि भेदसाधकत्वमेवेति भावः॥ अविरोधादेवेति। बाधकप्रत्ययस्य यत्किञ्चिद्विषयकत्वे भेदाभावावगाहित्वाभावेन भिन्नविषयकतया विरोधाभावान्न भेदप्रतीतिबाधकत्वमिति भावः।

  श्री उमर्जीतिर्मलाचार्यसुतकृष्णविरचतितं वादावलीविवरणम्  
  --------------------------------------

 उo॥ कल्प्यमानमपीति। किञ्चेति शेषः। कल्प्यमानबाधकज्ञानं निर्विषयकं किन्न स्यादित्यत आह॥ निरालम्बनस्येति॥ साधकत्वादिति। भेदगोचरबाधकज्ञानस्य ग्राह्याभावानवगाहित्वेन भेदप्रत्यक्षबाधकत्वायोग इति भावः॥ नञर्थ इति। अभेदपदार्थान्तर्गतनञर्थ इत्यर्थः॥ भेदाभावग्राहिणाऽपीति। अत्र तद्विरोध्यादिग्राहिणेत्यपि ग्राह्यम्। हिशब्दो हेतौ। तस्मादेवं तस्माद्दुष्परिहरो भेद इति पूर्वेणान्वयः। तथा च यस्माद्भेदाभावग्राहिणाऽपि प्रतियोगिविलक्षणतयैव स्वविषयो ग्राह्यः। औदसीन्येन प्रवृत्तस्येदमिति ज्ञानवदबाधकत्वात्। तस्माद्दुष्परिहरो भेद इत्यर्थः।

 %वादावली--किञ्च नायं भेद इति वा नास्त्यत्र भेद इति वाऽन्यदेव भेदात्मना प्रत्यभादिति वा बाधकज्ञानेन भवितव्यम्। नेदं रजतमित्यादिवत्। तदेतत्सर्वथा भेदावगाहीति कथं तत्परिपन्थिबावमाकलयेत्। तस्मात्क्लृप्तविषयत्वान्नानवस्थादेरुत्थानम्। उत्थितस्य वा भवेदाभासत्वम्। पारमार्थिकभेदानभ्युपगमेऽपि व्यावहारिकाङ्गीकारेण विकल्प्य निराकरणोपपत्तिरिति चेन्न। स किं प्रत्यक्षाद्याकलितो वाऽन्यो वा यो निराक्रियते। आद्ये कथमङ्गीकृतस्य निराकरणम्। अन्यश्चेन्निषिध्यतां न नो हानिः।%

  श्री राघवेन्द्रयतिकृता वादावली भावदीपिका  
  ----------------------------

 राo---एवं बाधकस्य विषयविवेचनेन भेदस्याबाधितत्वमुक्त्वाऽधुना बाधकाकारं च विवेचयन् भेदस्याबाधितत्वमाह॥ किञ्चेति। नेदं रजतमित्यादीत्यादिपदेन नास्त्यत्र रजतमन्यदेव रजतात्मना प्रत्यभादित्याकारद्वयं गृह्यते। तदेतत्त्रेधा जायमानमपि बाधकज्ञानं सर्वथा भेदावगाहीति नायं भेद इति बेदप्रतियोगिकभेदावगाहितया नास्त्यत्र भेद इति प्रतियोगिविलक्षमतयैव भेदाभावावगाहितयाऽन्यदेव भेदात्मनेत्यत्र भेदानयत्वरूपभेदप्रतियोगिकभेदावगाहितया पक्षत्रयेऽपि साक्षाद्भेदस्य विषयीकरणेनैव स्वस्योत्पत्तिरिति स्वोपजीव्यं भेदं प्रति विरोधित्वं कथं प्राप्नुयात्। अन्यथा स्वस्योत्थानमेव न स्यात्। सन्निपातलक्षणो विधिरनिमित्तं तद्विघातस्येति न्यायादित्यर्थः। एतेनैकमेवानेकात्मना प्रत्यभादिति ज्ञानं बाधकमिति निरस्तम्। एकानेकयोर्वस्तुनोर्भेदाभावे वैलक्षण्याग्रहे च तस्य बाधकत्वायोगात्। उक्तं च न्यायामृते।

  भेदाद्भिन्नतयाऽप्यर्थं बाधधीर्गाहते न वा।  
  आद्ये भेदः स्थिरोऽन्त्ये तु न सा स्याद्भेदस्य बाधिका॥ इति।

 उपसंहारव्याजेन प्रागुक्तानवस्थादिदोषमुद्धरति॥ तस्मादिति। यस्माद्भेदप्रतीतेस्तस्याः कारणजन्यत्वस्य वा निरासो न सम्भवति यतश्च बाधकमपि भेदमेवोपजीवति तस्माद्भेदस्य प्रामाणिकतया क्लृप्तत्वात्तद्विषये उक्तमनवस्थाऽन्यन्याश्रयादिकं नोत्पत्तुमर्हति। कथञ्चिदुत्पन्नमविरोधादाभासतामेव प्राप्नोतीत्यर्थः।

 ननु यदुक्तं भेदस्याप्रतीतौ विकल्पपूर्वं तन्निरासानुपपत्तिरित्यादि तदयुक्तम्। न हि वयं सर्वात्मना भेदं वा भेदे प्रतीतिं वा निराकुर्मः। येनोक्तदोषः स्यात्। किन्तु तात्त्विकमेव भेदं तात्त्विकभेदप्रतीतिं वा। व्यावहारिकभेदस्य तत्प्रतीतेश्चाभ्युपगमेन न कोऽपि दोषः। व्यावहारिकभेदेनैव च स्वपरपक्षदूषणभूषणादिव्यवस्था चोपपन्ना। अत एव भेदभिन्नतया स्वविषयं व्यवस्थापयद्बाधकं व्यावहारिकमेव भेदमुपजीवत्पारमार्थिकभेदं बाधत एवेति न तात्त्विकभेदसिद्धिरिति भावेन शङ्कते॥ परमार्थिकेति। व्यावहारिकेत्यनन्तरं भेदेति ग्राह्यम्। विकल्प्येति। भेदमेव गोचरयेदुत वस्त्वपीत्यादिरूपेण विकल्प्य निराकरणेत्यर्थः। तत्र व्यावहारिकभेदमङ्गीकृत्य त्वया निराक्रियमाणोऽन्यो भेदः किं प्रत्यक्षादिप्रमाणैरवगतोऽनवगतो वा। आद्ये प्रत्यक्षाद्यवगतस्य त्वया व्यावहारिकत्वाङ्गीकारेणाङ्गीकृतस्य निराकरणे व्याघातः। द्वितीये तस्याप्रामाणिकत्वेन तन्निरासे नास्माकमनिष्टमिति भावेन सिद्धान्तयति॥ नेति। स इत्यस्य यो निराक्रियत इति वक्ष्यमाणयच्छब्देनान्वयः।

  श्रीनिवासतीर्थ विरचितः वादावलीप्रकाशः  
  ---------------------------

 श्रीo--॥ नेदं रजतमित्यादिवदिति। आदिपदेन नास्त्यत्र रजतं रजतादन्यदेव रजतात्मना प्रत्यभादित्यस्य ग्रहणम्॥ तदेतदिति। बाधकत्रयमपीत्यर्थः॥ भेदावगाहीति। नायं भेद इत्यत्र भेदप्रतियोगिकान्योन्याभावस्यैव प्रतीतेरन्योन्याभावस्य भेदरूपत्वान्नास्त्यत्र भेद इत्यत्रापि नास्तीत्युक्ताभावस्यात्रेत्युक्ताधिकरणेन भेद इत्युक्तप्रतियोगिभूतभेदेन च भेदस्यैव प्रतीतेः। अन्यदेव रजतात्मना प्रत्यभादित्यत्र त्वन्यदित्युक्तान्यशब्देनैव स्पष्टं भेदविषयकत्वप्रतीतेरित्यर्थः॥ तत्परिपन्थिभावमिति। भेदप्रतीतिपरिपन्थित्वं विरोधित्वमित्यर्थः॥ आकलयेदिति। धातूनामनेकार्थत्वात्प्राप्नुयादित्यर्थः॥ क्लृप्तविषयत्वादिति। भेदस्य प्रामाणिकत्वेन सिद्धविषयकत्वादित्यर्थः। अनवस्थादेरित्यादिपदेन भेदः किं भिन्नमेव धर्मिणं परिरभते उताभिन्नमित्यादिदूषमसङ्ग्रहः॥ उत्थानमिति। प्रवृत्तिरित्यर्थः। उत्थिस्येति। प्रवृत्तस्येत्यर्थः॥ आभासत्वमिति। भेदस्य प्रामाणिकत्वेन तद्विरुद्धत्वादिति भावः।

 शङ्कते॥ पारमार्थिकभेदेति। व्यावहारिकेति॥ व्यावहारिकभेदेत्यर्थः॥ विकल्प्य निराकरणेति। तयोर्भेदसापेक्षत्वेऽपि व्यावहारिकभेदमङ्गीकृत्य पारमार्थिकभेदनिराकरणान्न मम स्वक्रियाविरोध इत्यर्थः। यः परमार्थिकभेदो निराक्रियते स इत्यन्वयः। आकलितो ज्ञातः॥ अङ्गीकृतस्येति। प्रत्यक्षादिसिद्धतयाऽङ्गीकृतस्य पारमार्थिकभेदस्येत्यर्थः। निराकरणमिति। तथात्वे उन्मत्तत्वप्रसङ्गादिति भावः॥ न नो हानिरिति। प्रत्यक्षाद्याकलितस्य भेदस्य विकल्पितस्य भेदस्य विकल्पादिना निराकरणालाभादिति भावः।

 %वादावली--न च प्रातिभासिक एवायं भेदः। अपसिद्धान्तापातात्। नापि परप्रसिद्ध्या परबोधनम्। परस्य स्वक्रियास्वन्यायविरुद्धविकल्पसाधुत्वाप्रसिद्ध्या बोधयितुमशक्यत्वात्। कथञ्चात्रापादनक्रमः। यदि भेददर्शनं स्यात्तदाऽन्योन्याश्रयादिकं स्याद्यदि भेददर्शनं वास्तवं स्यात्तदाऽन्योन्याश्रयादिकं स्यादिति वा यदि भेददर्शनं धर्म्यादिसापेक्षं स्यात्तर्हीति वा। नाद्यः। यदि भेददर्शनं न स्यात्तर्हि सकलव्यवहारविधुरः परः प्रसज्येतेति प्रतितर्कपराहतत्वात्। न द्वितीयः व्याप्तिवैकल्यात्।%

  श्री राघवेन्द्रयतिकृता वादावली भावदीपिका  
  ----------------------------  
 राo---किञ्च व्यावहारिकभेदाभ्युपगमेऽपि व्यावहारिकभेदनिर्वाहायानवस्थादिकं त्वयाऽपि परिहार्यम्। न ह्यनवस्थादिना दुष्टस्य व्यावहारिकत्वं दृष्टचरमिति भावेन प्रत्यक्षाद्यवगतस्य प्रातिभासिकत्वं निराचष्टे॥ न चेति। यद्वाऽऽद्ये कथमङ्गीकृतस्य निराकरणमित्येतदयुक्तम्। प्रत्यक्षाद्यवगतस्य प्रातिभासिकत्वेन व्यावहारिकत्वाभावात्तन्निराकरणे न व्याघात इति मन्दाशङ्कानिराकरणेनाद्यपक्षे दूष्ममुपपादयति॥ न चेति। ननु प्रत्यक्षाद्याकलित एव भेदो निराक्रियते। न चैवमङ्गीकृतनिरासदोषः। भेदमात्रस्यानङ्गीकारात्। उक्तं च---

  "न ममत्वं मुमुक्षूणामनिर्वचनवादिनामि"ति।  
   
 न चैवं विकल्पाद्यनुपपत्तिः। परमते भेदस्योपेतत्वेन पररीत्या विकल्प्य परबोधनसम्भवादित्याशङ्क्य निषेधति॥ नापीति॥ परप्रसिद्ध्येति। विकल्पानामिति शेषः। कुतो नेत्यतो हेतुमाह॥ परस्येति। सिद्धान्तिन इत्यर्थः। बोधयितुमशक्यत्वादित्यन्वयः। भेदज्ञानमकारणजन्यमतत्कारणजन्यं वेति विकल्पयोः स्वक्रियास्वन्यायविरुद्धत्वात् भेदो भिन्नो वाऽभिन्नो वेति विकल्पस्य स्वन्यायविरुद्धत्वादित्यादि बोध्यम्। विकल्पसाधुत्वस्य विकल्पसामीचीन्यस्येत्यर्थः। एवं भेदखण्डनतर्काणां जात्युत्तरतामभिप्रेत्य व्याघातेन साधारणदोषेण तान् दूषयित्वा युक्ताङ्गीहीनत्वरूपासाधारणदोषेणापि दूषयितुमापाद्यापादकस्वरूपनिष्कर्षेण तर्कस्वरूपं निर्धारयितुं पृच्छति॥ कथं चेति॥ अत्रेति। स्तम्भात्कुम्भभेदसिद्धौ कुम्भात्स्तम्भभेदसिद्धिरिति परस्पराश्रयप्रसङ्गादित्यत्रेत्यर्थः॥ वास्तवमिति। तात्त्विकमित्यर्थः। तर्हीत्यनन्तरमन्योन्याश्रयादिकं स्यादिति शेषः। आद्ये न च तद्युक्तम्। तस्मान्नास्ति भेददर्शनमिति। द्वितीये न च तद्युक्तमतो भेददर्शनं न वास्तवम्। तृतीये न च तद्युक्तमतो न भेददर्शनं धर्म्यादिसापेक्षमिति विपर्यये पर्यवसानं च बोध्यम्। ॥ सकलेति। प्रमाणतदाभासस्वपरपक्षभूषणदूषणनित्यानित्यवस्तुविवेकशून्यब्रह्मादि सर्वव्यवहारोच्छेदः स्यात्। सर्वस्य भेददर्शनकार्यत्वात् । तथा च

 व्याप्तिस्तर्काप्रतिहतिरवसानं विपर्यये।  
 अनिष्टाननुकूलत्वे इति तर्काङ्गपञ्चकम्॥

 इत्युक्ताङ्गपञ्चकमध्ये तर्काप्रतिहतिरूपाङ्गहीनत्वादाभास इत्यर्थः।

 उपलक्षणमेतत्। भेदादर्शने तन्निरासायोगेन विपर्ययेऽपर्यवसानाच्चेत्यपि बोध्यम्॥ न द्वितीय इति। वास्तवान्योन्याश्रयादेरदर्शनेन यत्र वास्तवत्वं सत्यत्वमित्यर्थस्तत्रान्योन्याश्रयादीत्यापाद्यपादकयोर्व्याप्तिवैकल्यादित्यर्थः। उपलक्षणमेतत्। भेददर्शनस्यासत्यत्वेऽप्यभेदस्येव भेदस्यापि सत्यत्वोपपत्तेश्चेत्यपि बोध्यम्। यद्वा वास्तवत्वं नाम प्रमात्वम्। तथाच यत्र प्रमात्वं तत्रान्योन्याश्रय इति व्याप्त्यभावादित्यर्थः। स्तम्भात्कुम्भस्य भेदप्रतीतो कुम्भात्स्तम्भस्य भेदप्रतीतिरिति प्रतीतावन्योन्याश्रयस्योक्तत्वेन चोरापराधान्माण्डव्यस्य शूलप्राप्तिवत्प्रतीतिगतेनान्योन्याश्रयेण प्रमात्वनिरासायोगाच्चेत्यपि दूषणं ध्येयम्।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ अयं भेद इति। यः प्रत्यक्षाद्याकलितो भेदः स प्रातिभासिक एव। तथा चानङ्गीकृतस्य निराकरणमिति भावः॥ अपसिद्धान्तापातादिति। प्रत्यक्षाद्याकलितभेदस्य व्यावहारिकत्वाङ्गीकारादपसिद्धान्तः स्यादित्यर्थः॥ परप्रसिद्ध्येति। भवन्मते बेदस्य प्रत्यक्षसिद्धत्वात्परप्रसिद्धिमात्रेण भेदसापेक्षविकल्पनिराकरणादिबाधकप्रत्ययैर्भेदमिथ्यात्वं परं प्रति बोध्यतेऽतो नाङ्गीकृतस्य निराकरणमिति भावः। कुतो नेत्यत आह॥ परस्येति। कर्मणि षष्ठी। परं मां प्रति त्वया भेदमिथ्यात्वं बोधयितुं न शक्यते। कुतः। यैर्विकल्पैर्मिथ्यात्वं बोधनीयं तेषां विकल्पानां स्वक्रियाविरुद्धत्वेनासाधुत्वस्य सिद्धत्वादित्यर्थः। उक्तविकल्पनिराकरणयोरुक्तरीत्या भेदसापेक्षत्वेन स्वक्रियाविरोधः। अभेदोऽपि किमभिन्नं धर्मिणं परिरभत उत भिन्नमिति विकल्पनिराकरणसम्भवेन स्वन्यायविरोधो द्रष्टव्यः। वास्तवं प्रमारूपम्॥ तर्हि सकलव्यवहरविधुर इति तर्कानुमानागमादिसकलव्यवहारविधुर इत्यर्थः।

 अयम्भावः। यदि भेददर्शनं न स्यात्तर्ह्यन्योन्याश्रयः स्यात्। न चान्योन्याश्रयाणि कार्याणि भवितुमर्हन्ति। तस्माद्भेददर्शनं न सम्भवतीति विपर्ययपर्यवसानं कार्यं तन्न सम्भवति। तथात्वे परस्य तर्कानुमानादिसकलव्यवहारोच्छेदः स्यात्। आपाद्यापादकलिङ्गसाध्यव्याप्त्यादेर्भेदसापेक्षत्वात्। आगमव्यवहारस्यापि पदार्थसंसर्गादिभेदसापेक्षत्वाद्भेदप्रतीत्यनङ्गीकारे अपाद्यापादकाभेदप्रसङ्गेन साध्यावैशिष्ट्यापत्त्या स न स्यादिति॥ प्रतितर्केति। तथा च तर्काप्रतिहतिरूपाङ्गवैकल्यात्तर्काभासोऽयमिति भावः॥ व्याप्तिवैकल्यादिति। दृष्टान्ताभावादिति भावः। तथा च व्याप्तिरूपाङ्गवैकल्येन प्रशिथिलमूलत्वात्तर्काभासोऽयमिति द्रष्टव्यम्। इदमुपलक्षणम्। अन्योन्याश्रयस्य प्रामाणिकत्वेन प्रतिबन्धकत्वादिति तत्त्वनिर्णयटीकोक्तमपि दूषणं द्रष्टव्यम्। तथा हि। यदि भेदो धर्म्यादिप्रतीतिमपेक्ष्य प्रमीयेत तदाऽन्योन्याश्रयः स्यात्। न चान्योन्याश्रयाणि कार्याणि भवन्ति। तस्माद्भेददर्शनमवास्तवमप्रमेति वक्तव्यम्। स्यादिदं यदि धर्म्यादिप्रतीतेर्भेदप्रमात्वावच्छेदेन कारणत्वं स्यात्। न चैवम्। तथात्वे धर्मिप्रतियोगिप्रतीतिमतो भेदभ्रमः क्वापि न स्यात्। न चेष्टापत्तिः। अङ्गुल्यवष्टमभादिना द्वितीयचन्द्रदर्शनानन्तरमयं चन्द्रोऽस्माच्चन्द्राद्भिन्न इति चन्द्रभेदभ्रमस्यानुभवसिद्धस्यापन्होतुमशक्यत्वात्। तस्माद्भेदप्रतीतित्वावच्छेदेनैव धर्म्यादिप्रतीतेः कारणताया अवश्यं वाच्यत्वेन धर्म्यदिप्रतीत्यपेक्षया प्राप्तान्योन्याश्रयस्य भेदप्रतीतिप्रतिबन्धकत्वमेव वाच्यं न तु तत्प्रमात्वप्रतिबन्धकत्वमिति।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---॥ परप्रसिद्ध्येति। परस्य भेदविकल्पसाधुत्वप्रसिद्ध्येत्यर्थः॥ व्याप्तिवैकल्यादिति। वास्तवेऽन्योन्याश्रयादेरभावेन दृष्टान्ताभावादिति भावः।

 %वादावली--तृतीयेऽपि सापेक्षतामात्रं निवर्तताम्। दर्शनस्य किमायातम्। प्रकारान्तरासम्भवात्स्वयमपि निवर्तत इति चेन्न। प्रकारान्तरेण निर्वाहकल्पनस्य शक्यत्वेन प्रतीतेरपन्हवायोगात्। अन्यथा स्वाभिलषितस्याप्यभेदस्यासिद्धेरुक्तत्वात्। इयं चात्र दर्शनस्थितिः। न भेदो युगधर्मः। किन्त्वेकस्य धर्मोऽपरेण निरूप्यः। इमौ भिन्नावित्यत्रापि स्यम्भात्कुम्भस्य भेदः कुम्भात्स्तम्भस्य भेद इत्येवार्थः। अनयोर्भेद इति तूभयधर्मिकं भेदद्वयमेव। एकवचनं त्वनयोः स्वरूपमितिवत्। स च भेदो धर्मिणः स्वरूपमेव। अन्यथा स्वरूपं प्रतीयमानं सर्वात्मना प्रतीयेन। तथा चात्मन्यपि घटोऽहमिति प्रतीतिप्रसङ्गः।%

  श्री राघवेन्द्रयतिकृता वादावली भावदीपिका  
  -----------------------------

 राo---॥ दर्शनस्य किमायातमिति। धर्मिप्रतियोगिप्रतीतिसापेक्षत्वप्रयुक्तमन्योन्याश्रयादिकं धर्म्यदिप्रतीतिसापेक्षत्वमेव निवर्तयेन्न तु दर्शनमित्यर्थः॥ स्वयमिति। भेददर्शनमित्यर्थः। तथा चान्यजन्यत्वस्याभावाद्धर्म्यादि जन्यत्वस्यान्योन्याश्रयदुष्टतयाऽसम्भवान्निष्कारणकस्य भेददर्शनस्यानुत्थानादित्यर्थः। भेदस्य स्वरूपत्वेन निर्वाहस्य वक्ष्यमाणत्वादिति भावेन प्रकारान्तरासम्भवोऽसिद्ध इत्याह। प्रकारान्तरेणेते। प्रतीतेर्भेदप्रतीतेरित्यर्थः। प्रकारान्तरमनुसृत्यान्योन्याश्रयादिकं त्वयाऽप्युद्धर्तव्यम्। अन्यथा प्रकारान्तरेण निर्वाहमपरिकल्प्य क्लृप्तप्रतीत्यपलापे त्वदभिमतैक्यसिद्धिरपि न स्यात्। ऐक्यधियोऽपि धर्म्यादिधीसापेक्षत्वादित्याह॥ अन्यथेति॥ उक्तत्वादिति। वेदान्तवाक्यवृत्तेरप्यविश्वसनीयत्वापातादित्यनेनोक्तत्वादित्यर्थः। प्रकारान्तरेण निर्वाहकल्पनस्य शक्यत्वादित्यस्य प्रौढिवादतानिरासाय भेदस्य धर्मिस्वरूपत्वेन निर्वाहं चिकीर्षुर्भेदस्य धर्मिस्वरूपत्वे घटपटाभेदप्रसङ्गरूपं बाधकमुज्जिहीर्षुः सिद्धान्तस्थितिमाह॥ इयमिति। भावाभावस्वरूपत्वान्नान्योन्याभावता पृथगिति वदतो बादरायणाचार्यस्य दर्शनमर्यादेत्यर्थः॥ युगधर्म इति। यथा न्यायमते घटपटोभयसंयोगस्यैकस्योभयत्र व्यासज्यवृत्तितयाऽवस्थानं तथा घटपटोभयनिरूपितस्यैकस्य भेदस्य घटे पटे चोभयत्र न व्यासज्यवृत्तित्वमित्यर्थः। तथात्वे हि तादृशभेदस्य धर्मिभूतोभयस्वरूपत्वे घटाभिन्नधर्माभिन्नत्वात्पटस्यापि घटाभिन्नता स्यात्। यद्यदभिन्नधर्माभिन्नं तत्तदभिन्नं यथा घट इति व्याप्तिसम्भवात्। यदा तु घटनिरूपितो भेदः पटमात्रधर्मिक एव पटस्वरूपं पटनिरूपितो घटमात्रधर्मिको घटस्वरूपमित्यधिकरणभेदेन भेदे नानात्वं तदा नैष दोषः प्रसज्यते। उक्तं च तैत्तिरियभाष्ये। अस्माद्व्यावृत्तिरन्यस्य स्वरूपमन्यस्माद्व्यावृत्तिरस्य स्वरूपमिति नैकस्वरूपतेति भावः। ननु यदि धर्मिभेदेन भेदनानात्वं तर्हीमौ घटत्ववन्तावितिवदिभौ घटपटौ ननु यदि धर्मिभेदेन भेदनानात्वं तर्हीमौ घटत्ववन्तावितिवदिमौ घटपटौ भिन्नावित्युभयनिष्ठैकभेदधीः कथमित्यतोऽर्थमाह॥ इमाविति। इमौ रूपवन्तावित्यत्र तथा नैकं रूपं व्यासज्य वर्तते तद्वदिति भावः। एवं तर्हि घटपटयोर्भेदाविति द्विवचनप्रसङ्गः। न तु घटपटयोर्भेद इत्येकवचनम्। तेन ज्ञायते उभयनिष्ठ एक एव भेद इत्याशङ्क्य समुदायाभिप्रायेणैकवचनमित्युनुरूपदृष्टान्तेनाह॥ अनयोरिति। न हि घटपटयोरकं स्वरूपमित्यर्थः। अस्त्वेवमेकधर्मिकोऽपरनिरूप्यो भेद इति प्रकृते किमायातमित्यत आह॥ स चेति। उक्तविध इत्यर्थः॥ धर्मिण इति। स्वयं यत्रास्ति तत्स्वरूपमित्यर्थः। स्वरूपत्वे च भेदस्यानेकप्रतीत्यभावान्नान्योश्रयावकाश इति वक्ष्यत इति भावः।

 ननु भवेदेवं यदि भेदो धर्मिस्वरूपं तदेव कुतो मानादवसीयत इत्यतो धर्मिरूपं दृश्यमानं सर्वविलक्षणत्वेनैव दृश्यत इत्यनुभवादेव मानादवसीयत इति भावेन भेदस्य धर्म्यतिरिक्तत्वे बाधकमाह॥ अन्यथेति। धर्मिणो भिन्नत्वे भेदस्य धर्मिप्रतीतौ तद्धर्मभूतभेदप्रतीतिनियमाभावेन घटादिस्वरूपं प्रतीयमानं घठदिसर्वपदार्थाभिन्नतया प्रतीयेत। न चैवं प्रतीयते। सर्वविलक्षणत्वेनैव पदार्थस्वरूपप्रतीत्यनुभावत्। अतो न धर्म्यतिरिक्तो भेद इत्यर्थः। अस्त्वेवं ततः किमित्यत आह॥ तथा चेति। धर्मिस्वरूपस्य सर्वात्मना प्रतीतावात्मविषयेऽपि घटादिस्मृतिमतः पुंसः प्रतीयमानोऽहं घटो वा न वेति संशयस्याहं घट एवेति विपर्ययस्य वा प्रसङ्ग इत्यर्थः।

  श्रीनिवासतीर्थ विरचितः वादावलीप्रकाशः  
  -------------------------

 श्रीo---॥ सापेक्षतामात्रमिति। भेदप्रतीतेर्धर्म्यादिसापेक्षतामात्रमित्यर्थः। दर्शनस्य भेददर्शनस्य। अयम्भावः। यदि भेददर्शनं धर्म्यादिसापेक्षं स्यात्। धर्म्यादिप्रतीतिमपेक्ष्य भेदः प्रतीयेतेति यावत्। तदाऽन्योन्याश्रयः स्यात्। न चान्योन्याश्रयाणि कार्याणि भवन्ति। तस्माद्धर्म्यादिप्रतीत्यपेक्षया भेदो न प्रतीयेत इति विपर्ययपर्यवसाने भेदप्रतीतेः सम्मतत्वेन विशिष्टनिषेधायोगात्। सविशेषणे हीति न्यायेन भेदप्रतीतेर्धम्याद्यपेक्षयैव निवर्तत इति विपर्ययपर्यवसाने भेदप्रतीतेः सम्मतत्वेनेति। विशिष्टनिषेधाभिप्रायेण शङ्कते॥ प्रकारान्तरेति। स्वयमपि भेददर्शनमपि। धर्म्यादिप्रतीत्यपेक्षया प्रतीयमानत्वरूप प्रकारभिन्नप्रकारान्तरस्य भेददर्शनेऽभावाद्धर्म्यादिप्रतीत्यपेक्षया प्रतीयमानत्वप्रकारस्यान्योन्याश्रयेण निवृत्तौ भेददर्शनस्यैव निवृत्तिः प्राप्तोत्यर्थः॥ प्रतीतेरपन्हवत्वायोगादिति। भेददर्शनस्याङ्गीकृतत्वेन तस्यापन्होतुमपलापयितुं निवर्तयितुमिति यावत्। अयोगादयुक्तत्वादित्यर्थः।

 प्रकारान्तरासम्भवात्स्वयमपि निवर्तत इत्युक्तमिति चेत्तत्राह॥ प्रकारान्तरेणेति। स्पष्टं दृष्टं भेददर्शनं धर्म्यादिप्रतीत्यपेक्षया प्रतीयमानत्वरूपप्रकारभिन्नप्रकारान्तरं कल्पयिष्यति। धर्म्यादिप्रतीत्यपेक्षया प्रतीयमानत्वरूपे प्रकार एव वा कमप्यवान्तरविशेषं स्वयं तु निवर्तते। न हि स्पष्टदृष्टोऽङ्कुरादिः परिचितचरबीजासम्भवमात्रेण स्वयं निवर्तते किन्तु बीजान्तरं वा परिचितेष्वेव बीजेषु कमप्यवान्तरविशेषं वा कल्पयिष्यन्तीति लोके दृष्टमिति भावः। तर्केण भेददर्शननिराकरणेऽतिप्रसङ्गमाह॥ अन्यथेति॥ अभेदस्यासिद्धेरिति। अभेदोऽप्यभिन्नं धर्मिणं परिरभत उत भिन्नम्। नाद्यः। सोऽप्यभेदस्तथेत्यनन्ताभेदाभ्युपगमप्रसङ्गात्। न द्वितीयः। विरोधादित्यादितर्केणाभेदस्यासिद्धेर्न्यायसाम्येनोक्तप्रायत्वादित्यर्थः। प्रकारान्तरेण निर्वाहकल्पनमुपपादयति॥ इयं चेति। दर्शनस्थितिः सिद्धान्तस्थितिः॥ युगधर्म इति। एक एवोभयधर्मो न भवतीत्यर्थः। तथात्वे भेदरूपधर्मस्य धर्म्यभिन्नतया यद्यदभिन्नाभिन्नं तत्तेनाभिन्नमिति व्याप्तबलात्पटस्य घटाभिन्नभेदाभिन्नत्वाद्धटेनाप्यैक्यं स्यादिति भावः। नन्विमौ भिन्नौ भेदवन्तावित्येकस्यैव भेदस्योभयधर्मत्वं प्रतीयत इति चेत्तत्राह॥ इमौ भिन्नावित्यत्रापीति। नन्वनयोर्भेद इत्येकस्यैव भेदस्योभयधर्मत्वं प्रतीयते भेद इत्येकवचनप्रयोगात्। अन्यथाऽनयोर्भेदाविति द्विवचनप्रयोगः स्यादिति चेत्तत्राह॥ अनयोरिति। उभयधर्मिकं घटपटधर्मिकम्। तर्ह्येकवचनप्रयोगस्य का गतिरित्यत आह॥ एकवचनं त्विति। इतिवत्समुदायापेक्षमिति शेषः।

 इदमुपलक्षणम्। विप्राणां भोजनवच्चेत्यपि द्रष्टव्यम्॥ स च भेदो धर्मिणः स्वरूपमेवेति। तथा च धर्मिप्रतीतावेव प्रतीयमानत्वाद्भेदस्य धर्मिस्वरूपत्वमिति भावः॥ अन्यथेति। यदि भेदो धर्मिस्वरूपादत्यन्तभिन्नः स्यात्तर्हिपटदर्शने घट इव तस्य सर्वतो व्यावृत्तिर्न प्रतीयेन नियामकाभावात्। अप्रतीतायां च व्यावृत्तौ प्रतीयमानं स्वरूपं सर्वात्मकत्वेन प्रतीयेतेत्यर्थः। इष्टापत्तिरिति चेत्तत्राह। तथा चेति। आत्मनि विषये तद्रूपे धर्मिणि प्रतीतिः संशयरूपा विपर्ययरूपा च। तथा चात्मदर्शनेऽपि तस्य घटादिसर्वतो व्यावृत्तावज्ञातायामात्मविषये किमुपलभ्यमानोऽहं वा घटो वेति संशयो घट एवेति विपर्ययो वा स्यात्। समानधर्मादेः सद्भावात्प्रतिबन्धकस्य व्यावृत्तिज्ञआनस्याभावादित्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---ननु भेददर्शने धर्म्यादिसापेक्षतानियमात्तन्निवृत्तौ स्वयमपि निवर्तत इति शङ्कते॥ प्रकारान्तरेणेति। सापेक्षत्वं विना धर्मिस्वरूपत्वप्रकारेणेत्यर्थः॥ प्रतीतेरिति। भेददर्शनस्येत्यर्थः। ननु यदि भेददर्शनं प्रमा स्यात्तर्ह्यन्योन्याश्रयादिकं स्यान्न च तद्युक्तम्। तस्मान्न भेदज्ञानं प्रमेत्यापादनं विवक्षितम्। तेन नोक्तदोष इति चेत्। त्वया स्तम्भात्कुम्भस्य भेदप्रतीतौ कुम्भात्स्तम्भस्य भेदधीरिति प्रतीतावन्योन्याश्रयस्योक्तत्वेन चोरापराधान्माण्डव्यस्य शूलप्राप्तिवत्प्रतीतिगतेनान्योन्याश्रयेण प्रमात्वनिषेधायोगादित्याशयात् ॥ अन्यथेति। भेदप्रतीत्यपलाप इत्यर्थः॥ उक्तत्वादिति। वेदान्तवृत्तेरपीत्यत्रेति शेषः॥ छ ॥ सामान्यतो भेदखण्डनोद्धारः ॥ छ ॥

 ननु तथाप्यन्योन्याश्रयत्वादिपरिहारोपायः क इति सुहृद्भावेन पृच्छन्तं प्रत्युत्तरं च वक्तुं भेदस्य धर्मिस्वरूपत्वं समर्थयते॥ इयं चात्रेत्यादिना। ननु भेदस्य धर्मिस्वरूपत्वमयुक्तम्। इमौ भिन्नाविति भेदस्योभयधर्मिकत्वानुभावात्। धर्मिस्वरूपत्वमयुक्तम्। इमौ भिन्नाविति भेदस्योभयधर्मिकत्वानुभवात्। उभयस्वरूपत्वे च सर्वाद्वैतप्रसङ्गादित्यत आह॥ न भेद इति। भेदो द्विष्ठो नेत्यर्थः। भेदस्यान्योन्याभावरूपत्वादन्योन्याभावस्य च केनापि द्विष्ठत्वानङ्गीकारादिति भावः। यद्वा पटो घटाद्भिन्न इति पटधर्मौ भेदो घटप्रतियोगिकतया प्रतीयते। यश्च यत्प्रतियोगिको नासौ तद्धर्मो यथा स्थविरप्रतियोगिकपरत्वं न स्थविरधर्मः। तस्मान्नायं भेदो घटधर्मः। एवञ्च घटधर्मो भेदः पटप्रतियोगिकतयोपलभ्यमानो न पटधर्मः। तथा च भेदो न द्विष्ठ इति भावः। का तर्हीमौ भिन्नाविति प्रतीतेर्गतिरित्यत आह॥ इमाविति। शुक्लाविमावित्यादिवद्भेदद्वयस्यैव तत्र प्रतीतिरिति भावः॥ भेदद्वयमेवेति। प्रतीयत इति शेषः। एवं सिद्धे बाधकाभावे भेदस्य धर्मिस्वरूपत्वं प्रतिजानीते॥ स च भेद इति। ननु भेदस्य धर्मिस्वरूपत्वं कुत इति चेत्। यो भेदमेव नाङ्गीकारोति किं तस्यार्द्रकवणिजो वहित्रचिन्तया। यस्तु भेदमङ्गीकृत्यापि धर्मिस्वरूपत्वं नाभ्युपैति तं प्रत्याह॥ अन्यथेति। भेदस्य धर्मिस्वरूपत्वानङ्गीकारे। सर्वात्मना सर्वाभेदेन। अनेन भेदस्य धर्मिस्वरूपत्वे तर्करूपं साधकमुक्तम्। तर्कस्यापि स्वमते स्वातन्त्र्येणार्थसाधकत्वात्। यथोक्तं पद्धतौ। सोऽयं प्रमाणान्तरानुग्राहकोऽपि भवतीति। विवृतं च तर्कताण्डवे। अपिशब्दात्स्वतन्त्रोऽपि भवतीति।

 अद्रिरग्निमान्न वेति विप्रतिपत्तौ साधनानुमानं विनैव यदि निरग्निकः स्यात्तर्हि निर्धूमः स्यात्। न चायं निर्धूम इति तर्करूपानुमानेनैवाग्निसिद्धेरिति। अथवा यदि भेदो धर्मिस्वरूपं न स्यात्तदा धर्मिस्वरूपं प्रतीयमानं सर्वात्मना प्रतीयेत न च सर्वात्मना प्रतीयते किन्तु सर्वभेदेनैव प्रतीयत इति विपर्ययपर्यवसाने सति धर्मिस्वरूपप्रतीतौ भेदः प्रतीयत इति लब्धम्। तदयं प्रयोगः। विमतो भेदो घटस्वरूपं घटप्रतीतौ प्रतीयमानत्वाद्धटपटाविति समूहालम्बनविषये पटेऽव्यभिचाराय पक्षे हेतावेवेति पूरणीयम्। व्याप्तिस्तु यत्र घटपटप्रतीतावेव प्रतीयमानत्वं तत्र घटस्वरूपत्वं यथा घटस्वरूपमिति विशेषत एव ज्ञेयम्। तेन यज्ज्ञाने यन्नियमेनोपलभ्यते तत्तत्स्वरूपमिति सामान्यतो व्याप्तिग्रहणे दण्डिज्ञानेऽवश्यं भासमाने दण्डे दण्डिस्वरूपत्वाभावेन व्यभिचार इति शङ्कानवकाशः।

 यदुक्तं धर्मिस्वरूपं प्रतीयमानं सर्वात्मना प्रतीयेतेति तन्नानिष्टम्। विपक्षे बाधकभावादित्यत आह॥ तथा चेति। यदि धर्मिस्वरूपं प्रतीयमानं सर्वाभेदेन प्रतीयते तदाऽऽत्मस्वरूपमपि घटादिसर्वाभेदेन प्रतीयेत। तस्यापि धर्मित्वात्। तथा चाहमिति दृष्टो घट एवेति विपर्ययः स्यादित्यर्थः। उपलक्षणं चैतत्। अहमिति दृष्टोऽहं वा घटो वेति संशयोऽपि स्यात्। समानधर्मदर्शनादेः संशयकारणस्य सत्त्वात्। प्रतिबन्धकस्य स्वभेदज्ञानस्याभावादिति बोध्यम्। एवञ्चेक्तसंशयकारणसत्त्वेऽपि भेदज्ञानरूपप्रतिबन्धकसत्त्वान्न तथा संशयादिकमिति वक्तव्यम्। तथा चासिद्धं धर्मिप्रतीतावेव भेदप्रतीतिरस्तीति भेदः।

 %वादावली--न हि दृष्टपदार्थस्य पुरुषस्य वस्त्वन्तरात्तस्य भेदे संशयः क्वचिद्दृष्टः। न च सर्वतो व्यावृत्त्यनुभवे सार्वज्ञापत्तिदोषः। सामान्यतः सर्वस्य साक्षिसिद्धत्वाङ्गीकाराच्च। अन्यथा सार्वत्रिकव्याप्तिपरिज्ञानासम्भवेन सर्वानुमानतर्कोच्छेदप्रसङ्गः। न च विशेषज्ञानापेक्षा। भेदस्वरूपमात्रप्रतीतेस्तदनपेक्षणात्। न च संशयाभावप्रसङ्गः। कुतश्चिद्व्यावृत्तस्य वस्तुनः प्रतीतावपि व्यावृत्तिविशेषाग्रहणवशादेव संशयोपपत्तेः। अन्यथा सर्वकोट्यवलम्बी संशयः स्यात्॥ छ ॥ भेदस्य धर्मिस्वरूपत्वसमर्थनम् ॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo--- अस्तु तथा संशयादिकमिति चेन्न। अप्रामाणिकाङ्गीकारस्यानुचितत्वादित्याह॥ न हीति। दृष्टः पदार्थो धर्मि घटादिर्येन तस्य पुरुषस्य। वस्त्वन्तरात्पटादितः। तस्य घटादेः। भेदविषये संशयः क्विचिदपि देशे न दृष्ट इत्यर्थः। धर्मिज्ञानाभावादेव न संशयः इति शङ्कानिरासायोक्तं दृष्टपदार्थस्येति। तथा च संशयादिप्रतिबन्धार्थं पदार्थदर्शनवेलायां सर्वतो व्यावृत्तत्वेनैव दृश्यत इत्यपेयम्। तच्च भेदस्य धर्मिस्वरूपत्वं विना न घटत इति धर्मिस्वरूपत्वमेष्टव्यमित्यखण्डतात्पर्यार्थः। एवं भेदस्य धर्मिस्वरूपत्वे साधकमुक्त्वा बाधकमाशङ्कते॥ न चेति। यदुक्तं धर्मिस्वरूपं भेद इति तन्न। तथात्वे हि धर्मिस्वरूपं प्रतीयमानं सर्वतो व्यावृत्तं प्रतीयेन न च तद्युक्तम्। सर्वाप्रतीतौ सर्वतो व्यावृत्तेः प्रत्येतुमशक्यत्वात्सर्वेषां सर्वज्ञतापत्तिरिति दोषो नेत्यर्थः। कुतो नेत्यतस्तत्र युक्तिमाह॥ सामान्यत इति। घटादिज्ञानदशायां सामान्यतः सर्वज्ञत्वस्य प्राणभृन्मात्रसिद्धत्वादिति भावः। सामान्यतः सर्वज्ञानानङ्गीकारे बाधकमाह॥ अन्यथेति। सामान्यतः सर्वज्ञानाभावे यत्प्रमेयं तदभिधेयमित्यादिरूपेण सर्वत्र विद्यमानयोर्हेतुसाध्ययोर्व्याप्तिज्ञानं न स्यात्। तस्य सर्वज्ञानसाध्यत्वात्। तथा च मूलभूतव्याप्तिज्ञानाभावात्सर्वानुमानानां तर्काणां चोच्छेदः स्यादित्यर्थः। तर्कस्यानुमानत्वेऽपि दूषणानुमानत्वाद्गोबलीवर्दन्यायेन पृथग्ग्रहणम्। उक्तं च। सर्वं सामान्यतो यस्मात्सर्वैरेवानुभूयत इति।

 उलक्षणमेतत्। सर्वाज्ञाने सर्वशब्दप्रयोगे न स्यात्। सर्वं खल्विदं ब्रह्मेति वाक्यार्थधीश्च न स्यादिति बोध्यम्। नन्वेवमपि विशिष्य घटादिसर्वपदार्थज्ञाने विशिष्ट सर्वतो व्यावृत्तेर्ज्ञातुमशक्यत्वेन विशिष्य सर्वज्ञानापेक्षायां पुनः सार्वज्ञदोष इत्याशङ्क्याह॥ न चेति॥ विशेषेति। घटपटत्वादिना तत्तदसाधारणधर्मेणेत्यर्थः। प्रतियोगिनः सर्वस्यापि शेषः। किं घटादिधर्मिस्वरूपभूतभेदस्य भेदत्वेन रूपेण भेदस्वरूपज्ञाने प्रतियोगिविशेषज्ञानापेक्षोत घटप्रतियोगिकत्वेन स्तम्भप्रतियोगिकत्वेन च रूपेण विशिष्य भेदज्ञाने तदपेक्षा। तत्र द्वितीये परिहारं वक्ष्याम इति भावेनाद्ये न दोष इत्याह॥ भेदेति। सर्वतो भेदत्वेन रूपेण भेदप्रतीतेरित्यर्थः। मात्रपदेन घटादिप्रतियोगिकत्वरूपविशेषणविषयकत्वं व्यावर्त्यते। नन्वथाऽपि भेदस्य धर्मिस्वरूपत्वं न युज्यते। तथात्वे संशयाभावप्रसङ्गात्। धर्मिज्ञानस्य संशयहेतुत्वेन तज्ज्ञानेनैव तदभिन्नस्य भेदस्य ज्ञानत्वाद्भेदज्ञानस्य च संशयनिरोधित्वादित्याशङ्क्य निषेधति॥ न चेति। पुरोवर्तिन ऊर्ध्वत्वादिविशिष्टस्य वस्तुनः पटादितो व्यावृत्तिमत्त्वेन प्रतीतावपि सादृश्यादिदोषवशात्स्थाणुपुरुषादिव्यावृत्तिविशेषस्य पुरोवर्तिन्यग्रहणसम्भवेनायं स्थाणुर्वा पुरुषो वेति संशय उपपद्यत इत्याह॥ कुतश्चिदिति।

 यद्वा प्रतियोकिनानात्वेन भेदनानात्वाभावात् सर्वप्रतियोगिको भेदः पुरोवर्तिन्येक एव। तथा च कुतश्चित्पटादेर्व्यावृत्तस्यव्यावृत्तिमतः पुरो वर्तिनो वस्तुनः प्रतीतौ पटादिप्रतियोगिकभेदवत्त्वेन प्रतीतावपि दोषवशात्पुरोवर्तिनिष्ठव्यावृत्तौ विशेषणस्य स्थाण्वादिप्रतियोगिकत्वरूपविशेषस्याग्रहणेन संशयोपपत्तेरित्यर्थः। तदुक्तं तत्त्वनिर्णयटीकायाम्। एक एव खल्वेकस्य वस्तुनो भेदः। अनेकत्वे प्रमाणाभावात्। स च वस्तुप्रतीतौ प्रतीयत एव। किन्तु तस्य घटप्रतियोगिकत्वं पटप्रतियोगिकत्वमित्यादयोऽनन्ता धर्माः। तत्र भेदनिष्ठो यत्प्रतियोगिकत्वरूपो धर्मः सादृश्यादिवशान्न प्रतीयते तत्र संशयादिकमुत्पद्यते। न तु तत्रापि भेदस्याप्रतीतिरिति उक्तं च न्यायामृतेऽपि। न च निरूपकभेदेन निरूप्यभेदः। एकघटनिरूप्ययोः प्रागभावप्रध्वंसयोर्भेदधर्शनादनेकविषयनिरूप्यस्यापीश्वरज्ञानादेरनेकद्वैतनिरूप्यस्याद्वैतस्य चैक्यदर्शनाच्चेति। इदं च संशयस्थले कतिपयपदार्थभेदप्रतीतावपि यत्किञ्चित्स्थाण्वादिभेदाप्रतीतिस्त्वयाऽपि वाच्या। अन्यथा भेदमात्राप्रतीतौ स्थाण्वादिकोटिकसंशयवत्पटादिप्रतियोगिकोऽपि सस्यात्। व्यावृत्त्यप्रतीतौ साधारणधर्मस्य सुलभत्वात्। प्रतियोगिस्मृत्यादिसम्भवाच्चेति भावेनाह॥ अन्यथेति। भेदमात्राप्रतीतावित्यर्थः। अतः संशयादेरन्यथोपपत्तेर्निरपेक्षत्वादन्यतरपरिशेषापत्त्यादिबाधकानामुपरि पराकरिष्यमाणत्वेन बाधकाभावात्साधकसद्भावाच्च भेदस्य धर्मिस्वरूपत्वं सुस्थम् ॥ छ ॥

  श्रीनिवासतीर्थ विरचितः वादावलीप्रकाशः  
  -------------------------

 श्रीo---अस्तु तथा संशयादिकमिति चेन्न। अप्रामाणिकाङ्गीकारस्यानुचितत्वादित्यत आह॥ न हीति॥ सार्वज्ञापत्तीति। अभावज्ञाने प्रतियोगिज्ञानस्य कारणत्वात्सर्वपदार्थज्ञानमपेक्षितम्। तथा च सार्वज्ञं स्यादित्यर्थः। इष्टापत्तिरित्याह॥ सामान्यत इति। न सर्वात्मकमिदं किन्तु स्वयमेवेति प्रतीयमानस्य भेदस्य सामान्यतः सर्वप्रतियोगिकत्वं ह्यनुभूयत एव। प्रतियोगिभूतसर्वज्ञानस्य साक्षिरूपस्य प्राणभृन्मात्रवृत्तित्वादिति भावः। यथोक्तमनुव्याख्याने। सर्वं सामान्यतो यस्मात्साक्षिणैवानुभूयत इति।

 ॥ अन्यथेति। सर्वज्ञानस्य साक्षिवेद्यत्वाङ्गीकार इत्यर्थः॥ सार्वत्रि कव्याप्तिपरिज्ञानेति। यत्प्रमेयं तदभिधेयमिति सर्वोपसंहारेण व्याप्तिज्ञानासम्भवेन शब्दोऽभिधेयः प्रमेयत्वादित्यनुमानोच्छेदः स्यादित्यर्थः॥ तर्केति। यद्यग्निर्न स्यात्तर्हि धूमोऽपि न स्यादिति तर्केऽप्यापाद्यापादकयोरपि सर्वोपसंहारेण व्याप्तिग्रहासम्भवात्तर्कस्याप्युच्छेदः स्यादित्यर्थः। प्रतियोगिविशेषज्ञानापेक्षया सार्वज्ञस्य तु प्रसक्तिरेव नास्तीत्याह॥ न चेति। चस्त्वर्थः। विशेषज्ञानापेक्षा तु नेत्यर्थः। कुतो नेत्यतः सर्वव्यावृत्तिरूपभेदसामान्यप्रतीतौ सर्वरूपप्रतियोगिसामान्यज्ञानमेवापेक्षितं न प्रतियोगिविशेषज्ञानमित्याह॥ भेदस्वरूपमात्रेति। भेदस्य वस्तुस्वरूपत्वमङ्गीकृत्य तत्प्रतीतावेव सामान्यतः सर्वप्रतीत्यङ्गीकारे पुरोवृत्त्यूर्ध्वपदार्थप्रतीतावेव सर्वव्यावृत्तेः प्रतीतत्वेन स्थाण्वादिव्यावृत्तेरपि प्रतीत्या स्थाणुर्वा पुरुषो वेति संशयो न स्यात्। अस्ति च संशयोऽनुभवसिद्धत्वात्। अतो न वस्तुप्रतीतौ सर्वव्यावृत्तिप्रतीतिरिति कथं तस्यास्तत्स्वरूपत्वमित्याशङ्क्य निराकरोति। न चेति। कुतश्चिदिति। सामान्यतः सर्वस्मादित्यर्थः॥ व्यावृत्तिविशेषेति। अयम्भावः। एक एव खल्केकस्य वस्तुनो भेदः। अनेकत्वे प्रमाणाभावात्। तथा हि। भेदो नामान्योन्याभावः। तद्भेदे चाधिकरणभेदः प्रयोजकस्तस्यात्राभावात्। न च प्रतियोगिभेदेनाभावभेदोऽन्योन्याभावप्रतियोगिनां चानेकत्वात्तस्याप्यनेकत्वमिति वाच्यम्। तथात्वे एकघटप्रतियोगिकानां प्रागभावादिचतुर्णां भेदो न स्यात्।

 न च घटनिष्ठो भेदोऽनेकोऽनेकनिरूप्यत्वाद्भूतलनिष्ठघटपटाभाववदित्यनुमानमत्र प्रमाणमिति वाच्यम्। अनेकविषयनिरूप्ये घटपटाविति समूहालम्बनज्ञानेऽनेकतन्तुपटादिनिरूप्ये समवायेऽनेकघटपटनिरूप्ये संयोगे च व्यभिचारात्। तथा चैको भेदो वस्तुप्रतीतौ प्रतीयत एव किन्तु तस्य घटप्रतियोगिकत्वं पटप्रतियोगिकत्वमित्यादयोऽनन्ता धर्माः। तत्र भेदे यत्प्रतियोगिकत्वरूपो धर्मः सादृशादिवशान्न प्रतीयते तत्र संशयादिकमुत्पद्यते न तु तत्रापि भेदस्य प्रतीतिरतः संशयस्यान्यथासादृश्यादिवशात्पदार्थविशेषप्रतियोगिकत्व प्रतिभासाभावनिमित्तेनोपपत्तेर्न तदर्थं धर्मिप्रतिपत्तौ भेदाप्रतीतिरङ्गीकार्या यया भेदस्य स्वरूपत्वं भवेदिति॥ अन्यथेति। वस्तुप्रतीतावपि सर्वव्यावृत्तिप्रतीत्यनङ्गीकार इत्यर्थः॥ सर्वेति। इदं सर्वं भवति न वेति सर्वरूपकोट्यवलम्बी संशयः स्यादित्यर्थः ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---अस्तु तत्र संशयादिकमिति चेत्। अप्रामाणिकाङ्गीकारस्यानुचितत्वादित्याह॥ न हीति। दृष्टः पदार्थो येनेति च बहुव्रीहिः। पुरुषस्येति शेषः। ननु धर्मिस्वरूपं सर्वव्यावृत्तमनुभूयत इत्युक्तम्। सर्वव्यावृत्त्यनुभवे सर्वज्ञानस्यापेक्षितत्वात्। प्रतियोगिज्ञानस्य भेदज्ञाने हेतुत्वात्। न च सर्वेषां सर्वज्ञानमस्तीत्याशङ्क्य निषेधति। न चेति। कुतो नेत्यत आह॥ सामान्यत इति । सामान्यतः सर्वव्यावृत्त्यनुभवे हि प्रतियोगिभूतस्य सर्वस्यापि सामान्यत एव ज्ञानमपेक्षितम्। सामान्यतः सर्वज्ञानं च प्राणभृन्मावृत्ति। सामान्यतः सर्वस्य साक्षिसिद्धत्वाङ्गीकारादित्यर्थः। अन्यथेति। उपलक्षणं चैतन्। सर्वशब्दप्रयोगः सर्वस्य ज्ञानं नास्तीति निषेधश्च न स्यादित्यपि द्रष्टव्यम्। ननु यदुक्तं भेदो धर्मिस्वरूपं धर्मिप्रतीतावेव प्रतीयमानत्वादिति। तदयुक्तम्। तथात्वे सन्देहाद्यभावप्रसङ्गात्। धर्मिज्ञानस्य संशयादिहेतुत्वाज्ज्ञानेनैव तदभिन्नस्य भेदाग्रहणात्। भेदज्ञानस्य च संशयादिविरोधित्वादित्याशङ्क्य निषेधति॥ न च संशयेति॥ कुतश्चिदिति।

 अयमाशयः। एक एव खल्वेकस्य वस्तुनो भेदः। अनेकत्वे प्रामाण्याभावात्। न च निरूपकभेदान्निरूप्यभेदः। निरूप्यभेद एकघठनिरूप्ययोः प्रागभावप्रध्वंसाभावायोर्भेददर्शनात्। न चाधिकरणानामानन्त्यादेकप्रतियोगिकानन्तभेदाङ्गीकारे गौरवम्। एकस्मिन्नधिकरणेऽनन्तप्रतियोगिकानन्तभेदङ्गीकारेऽपि साम्यात्। स च भेदो वस्तुप्रतीतौ प्रतीयत एव। किन्तु तस्य घटप्रतियोगिकत्वमित्यादयोऽनन्ता धर्माः सन्ति। त(य)त्र भेदनिष्ठो यत्प्रतियोगिकत्वरूपो धर्मः सादृश्यादिवशान्न प्रतीयते तत्र संशयादिकमुत्पद्यते। ननु तत्रापि भेदस्याप्रतीतेरतः संशयादेरन्यथोपपत्तेर्न तदर्शं धर्मिप्रतीतौ भेदाप्रतीतिरित्यङ्गीकार्यम्। यया भेदस्यास्वरूपत्वं भवेदिति। व्यावृत्तिविशेषो घटप्रतियोगित्वं पटप्रतियोगित्वमित्यादिरूपः। ननु संशयादिस्थलेऽपि धर्मिस्वरूपं कुतश्चिद्व्यावृत्तमेव प्रतीयत इत्येतत्कुत इत्यत आह॥ अन्यथेति। संशयादिस्थले कुतश्चिद्व्यावृत्तस्य वस्तुनः प्रतीत्यनङ्गीकारे इदं सर्वं भवति न वेत्येव संशयः स्यान्न तु स्थाणुर्वा पुरुषो वेति। सामग्रीसत्त्वात्प्रतिबन्धकाभावाच्चेति भावः॥ छ ॥ भेदस्य धर्मिस्वरूपत्वसमर्थनम् ॥ छ ॥

  --------------\*\*\*\*\*\*\*-------------

वादावली  
   कालादेः साक्षिसिद्धत्वसमर्थनम्  
   ---------------------

 %वादावली--स्वरूपत्वेन च भेदस्यानेकप्रतीत्यभावान्नान्योन्याश्रयादेरवकाशः। अस्ति तावदस्तीदमित्यत्र वर्तमानकालो वस्तुना सहैवानु भूयते साक्षिणेति। तदुक्तम्।%

  तदेतदिति सर्वं च दृश्यं वा स्मृतिगोचरम्।  
  साक्षिसिद्धेन कालेन खचितं ह्येव वर्तते ॥ इति।

 %न ह्यानुमानिकः कालः कालसिद्ध्यसिद्धयोः सिद्धसाधनाश्रयासिद्धिभ्यां तमेव पक्षीकृत्यानुमानस्यानुत्थानात्। नापि तत्सम्बन्धिनः कस्यचित्पक्षीकारेणानुमानप्रवृत्तिः। कालवृत्तिमन्तरेण तेन साहचर्यस्मरणाद्यसम्भवात्।%

 राo---अस्त्वेवं भेदस्य धर्मिस्वरूपत्वम्। कथमनेनान्योन्याश्रयादेः परिहार इत्यपेक्षायामाह॥ स्वरूपत्वेन चेति। यदि भेदो धर्म्यतिरिक्तः स्यात्तदा भेदज्ञानं धर्मिज्ञानापेक्षं प्रतियोग्यपेक्षया भिन्नत्वेन ज्ञानस्य धर्मित्वेन ज्ञानमित्यन्योनयाश्रयः स्यात्। यदा तु भेदो धर्मिस्वरूपं तदा धर्मिज्ञानं भेदज्ञानमिति ज्ञानद्वयाभावेनान्योन्यापेक्षाभावान्नान्योन्याश्रयत्वमित्यर्थः। ननु यद्यपि भेदो धर्मिस्वरूपमिति न तदपेक्षयाऽन्योन्याश्रयः। तथाऽपि प्रतियोगिस्वरूपं नेति धर्मिणो भिन्नत्वेन ज्ञातस्य प्रतियोगिता तज्ज्ञानानन्तरं धर्मिस्वरूपभेदज्ञानमिति प्रतियोग्यपेक्षयाऽन्योन्याश्रयो दुर्वार एवेति चेन्न। धर्मिणो भेदोऽपि प्रतियोगिस्वरूपमेवेति यदा प्रतियोगी ज्ञायते तदैव तत्स्वरूपभूतभेदोऽपि ज्ञायत एव। एवमपि प्रतियोगिज्ञानानन्तरं धर्मिस्वरूपभूतभेदज्ञानं धर्मिज्ञानानन्तरं च तज्ज्ञानाधीनप्रतियोगिज्ञानमित्यन्योन्याश्रय इति वाच्यम्।

  सर्वं सामान्यतो यस्मात्सर्वैरेवानुभूयते।  
  तस्माद्व्यावृत्तता सर्वैः सर्वस्मादनुभूयते॥

 इत्यनुव्याख्यानोक्तरीत्या सर्वस्यापि साक्षिसिद्धत्वेन घटादिधर्मिप्रतीतिदशायां तत्स्वरूपभूतसर्वप्रतियोगिकभेदोऽपि साक्ष्युन्नीतेन प्रतियोगिना सहैव गृह्यत इति धर्मिप्रतियोगिज्ञानभेदाभावेन ज्ञानद्वयाभावान्नान्योन्याश्रय इति परिहारं तद्वदेव युगपत्प्रतीतयोर्धर्मिप्रतियोगिभावेनेत्याद्युपरितनेन विवक्षुः कथं साक्षिसिद्धमुपनीतं सत्पटादिज्ञाने भासते। क्वाप्यदर्शनादित्याशङ्क्य साक्षिसिद्धस्य कालस्य घटादिचाक्षुषज्ञाने प्रतीतिदर्शनादिति भावेन दृष्टान्तं साधयितुं प्रतिजानीते॥ अस्ति तावदिति। तावच्छब्दः क्रमार्थः। तद्वदेव धर्मिप्रतियोगिनोर्युगपत्प्रतीतिरिति वक्ष्यते इत्यर्थः। इदं घटादि। अस्ति वर्तमानकालसम्बद्धमित्यर्थः॥ साक्षिणेति। उपनीत इति भावः। यथा चन्दनखण्डे घ्राणोपनीतं सौरभं चक्षुषागृह्यते तद्वदिति भावः। उक्तेऽर्थे आचार्यसूक्ति संवादयति॥ तदुक्तमिति। तत्साक्षिसिद्धेन कालेन सहैव वस्तुनः प्रतीयमानत्वमानुमानिकपादीयानुव्याख्याने भगवत्पादैरुक्तमित्यर्थः। तद्वचनं पठति॥ तदेतदिति। तदिति स्मृतिगोचरमेतदिति दृश्यं वा सर्वमपि साक्षिसिद्धेन कालेन खचितं सम्बद्धमेव वर्तते हि यस्मात्तस्मात्तं कालं विना कालप्रतिभासं विना किञ्चित्स्मर्तुं वा धर्म्यादिकं द्रष्टुं वा न शक्यमिति तस्मान्न तं विना किञ्चित्स्मर्तुं द्रष्टुमथाऽपि वेत्युत्तरवाक्येनान्वयः।

 स्यादेतदेवम्। यदि कालस्य साक्षिसिद्धत्वं स्यात्। तदेव कुत इति चेत्परीशेषादिति ब्रूमः। तथा हि। न तावद्बाह्यप्रत्यक्षत्वम्। तत्प्रयोजकस्य महत्त्वसमानाधिकरणोद्भूतरूपवत्त्वस्याभावात्। नापि मानसत्वम्। मनसो बहिरस्वातन्त्र्यात्। जातिबधिरमुकानामपि कालप्रतिभासदर्शनेन नागमवेद्यत्वमपि। अथानुमानिकत्वं वाच्यम्। तदपि नेति प्रतिजानीते॥ न हीति।

 यद्यपि कालस्यानुमानिकत्वेऽप्यनुमानेनोपनीतस्य तस्य घटादिवस्तुप्रतीतौ सहभानसम्भवेनोष्टसिद्धिः। तथाऽपि वस्तुस्थितिमभिप्रेत्य तस्य साक्षिसिद्धत्वं साधयितुमानुमानिकत्वखण्डनमिति ध्येयम्। तदनुमानमपि कालमेव पक्षीकृत्य प्रवर्तते उत तत्सम्बन्धिकिञ्चित्पक्षीकृत्येति विकल्प्य पक्षीकर्तुमशक्यत्वान्नानुमा तत्र वर्तत इत्यनुव्याक्यानं मनसि निधायाद्यं दूषयति॥ कालेति॥ कालस्य सिद्धौ सिद्धसाधनत्वादसिद्धौ त्वा श्रयासिद्धेरित्यर्थः। द्वितीयं निराह॥ नापीति॥ कालवृत्तिमिति। कालगोचरवृत्तिं कालप्रतिभासमन्तरेण तेन कालेन साहचर्यस्मरणासम्भवाद्व्याप्तिस्मरणासम्भवादित्यर्थः। अयमाशयः। अनुभूतव्याप्तिकस्य पुंसोऽनुभूयमाने धर्मिणि व्याप्यधर्मस्यानुभवात्पूर्वानुभूतां व्याप्तिं स्मृतवतो व्याप्तस्य पक्षेऽनुसन्धानमनुमानम्। तच्च व्यापकसम्बन्धप्रमिति लक्षणाऽनुमितिकरणम्। स्मृत्यनुभवरूपाश्च सर्वाः प्रतीतयो न केवलमर्थमवागाहन्ते। अपि तु कालकालितमेव तदिति हि स्मृतिरुत्पद्यते न पुना रूपमिति। तत्ता च पूर्वकालसम्बन्धितैव। एवमनुभवोऽपि चक्षुरादिजन्यस्तावदेतदिति जायते। अनुमानादिजन्योऽप्यभूदिति वा भवतीति वा भविष्यतीति वोदेति। एतत्त्वादिकं न वर्तमानादिकालातिरिक्तं किञ्चित्। तथा च व्याप्त्यादिविषया अपि प्रतीतयो न कालविशेषितं स्वार्थं गोचरयितुं शक्नुवन्तीति कालाप्रतिभासे व्याप्तिस्मरणाद्यभावेनानुमानस्यानुत्थानादिति। एतेन तदेतदिति वचनस्य द्वितीयपक्षदूषणपरत्वं च सूचितं भवति।

  श्रीनिवासतीर्थ विरचितः वादावलीप्रकाशः  
  --------------------------

 श्री---एवं भेदस्य धर्मिस्वरूपत्वे सिद्धे सति नोक्तदोषावकाश इत्याह॥ स्वरूपत्वेन चेति। भेदस्य वस्तुस्वरूपत्वेनेत्यन्वयः॥ अनेकेति। प्रतीतिद्वयाभावादिति भावः॥ नान्योन्याश्रयादेरिति। तथा च वस्तुप्रतीतेरेव भेदप्रतीतिरिति प्रतीतिद्वयाभावान्नान्योन्याश्रयादेरवकाश इत्यर्थः। पूर्वं सन्घटः, अस्ति घट इत्यादिप्रत्यक्षेण बाधितविषयत्वात्कालात्ययापदिष्टश्चेत्युक्तम्। तत्र प्रत्यक्षस्य वर्तमानकालीनसत्ताग्राहकत्वात्कथं त्रैकालिकसत्ताप्रति षेधाभावग्राहकत्वमिति सङ्कायां तदानीमबाध्यताग्रहणेनैव तत्सिद्धिरित्युक्तं तदयुक्तम्। कालास्यातीन्द्रियत्वेनानुमानिकत्वात्कथं प्रत्यक्षेण वर्तमानकालग्रहणमित्याशङ्क्याह॥ अस्ति तावदिति। वस्तुना सहैव वस्तुसम्बद्धत्वेनैवेति तावदस्तीत्यन्वयः। तथा च साक्ष्युपनीतः कालश्चाक्षुषप्रत्यक्षे भासत इति भावः। अत्रानुव्याख्यानसम्मतिमाह॥ तदुक्तमितिग। साक्षिसिद्धत्वं कालस्य समर्थयितुमनुमानगम्यत्वं निराकरोति॥ न हीति॥ कुतो नेति चेत्। अत्र प्रष्टव्यम्। तदनुमानं किं कालमेव पक्षीकृत्य प्रवर्तते उत कालसम्बन्धिनं कञ्चित्पदार्थं पक्षीकृत्य। नाद्यः। कुत इत्यत आह॥ कालसिद्ध्यसिद्ध्योरिति। अत्र प्रष्टव्यम्। कालः सिद्धो न वेति। सिद्धत्वे सिद्धसाधनत्वापत्त्याऽसिद्धत्वे आश्रयासिद्ध्यापत्त्याऽनुमानानुत्थानादिति भावः। द्वितीयपक्षमाशङ्क्य निराकरोति॥ नापीति। कुत इत्यत आह॥ कालेति। प्रवृत्तिज्ञानं तेन कालेन पूर्वं कालज्ञानमन्तरेण हेतौ तन्नियतसाहचर्यरूपव्याप्तेरनुभूतयोस्तत्र तत्र स्मरणसम्भवेन व्याप्तिविशिष्टपक्षधर्मताज्ञान रूपलिङ्गपरामर्शासम्भवेनानुमित्यनुदयादिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--- यदर्थमियं चात्र दर्शनस्थितिरित्यादिग्रन्थेन भेदस्य धर्मिस्वरूपत्वं समर्थितम्। तदिदीनमाह॥ स्वरूपत्वेन चेति। एतेन यदुक्तं प्रत्यक्षं किं भेदमेव गोचरयेदित्यादि तन्निरस्तम्। युगपदुभयं गोचरयतीत्यङ्गीकारात्। न च वस्तुप्रतीतेर्भेदप्रतीतिकारणत्वेन योगपद्यायोगः। भेदस्य वस्तुस्वरूपत्वेन वस्तुप्रतीतेरेव भेदप्रतीतित्वात्। अन्यथा जीवब्रह्मैक्यग्राहिश्रुत्यादिकं किमभेदमेव गोचरयेदुत वस्त्वपीत्यापातः एतेनैव यच्चेक्तं किमयं भेदो भिन्नमेवेत्यादि। तदपि निरस्तम्। भेदस्य धर्मिस्वरूपत्वेन धर्मिणं परिरभ्यैव भेदो जायत इत्यङ्गीकारात्। न चैवं तत्पक्षोक्तदोषः। नैयायिकादिकान्प्रत्येव तस्यापाद्यत्वेनास्मान्प्रति तस्य दोषस्यासम्भवादिति।

 ननु भेदस्य धर्मिस्वरूपत्वेन धर्मिज्ञानापेक्षयाऽन्योन्याश्रयाभावेऽकपि प्रतियोगि ज्ञानापेक्षयाऽन्योन्याश्रयः स्यादेव। तथा हि। प्रतियोगिभूतसर्वस्य ज्ञाने हि पुरोवर्तिवस्तुनि व्यावृत्तिज्ञानम्। प्रतियोगिज्ञानस्य तत्र कारणत्वात्। सर्वस्य प्रतियोगिज्ञानं च भेदज्ञाने सति धर्मिणः सकाशाद्भेदेन प्रतीतस्यैव प्रतियोगित्वात्। अप्रतीतभेदस्य तु प्रतियोगित्वे स्वस्यापि तस्यात्। न च धर्मिस्वरूपत्वमिव प्रतियोगिस्वरूपत्वमपि तस्याङ्गीक्रियते। तथा सत्यद्वैतप्रयोगादित्याशङ्कां परिहर्तुं कालस्य साक्षिसिद्धत्वं तावत्समर्थयते ॥ अस्तीत्यादिना। अस्तीत्यत्र कालः साक्षिणाऽनुभूयतेऽनुभूयमानोऽपि वस्तुना सहैवेत्येतत्प्रतिज्ञाद्वयमनुव्याख्यानसम्मत्या द्रढयति॥ तदुक्तमिति। कालस्य साक्षिवेद्यत्वं परिशेषयितुमरूपिद्रव्यत्वेन चाक्षुषत्वस्य निःस्पर्शद्रव्यत्वेन स्पार्शनत्वस्य बाह्यपदार्थत्वेन मानसत्वस्य चायोगेन न प्रत्यक्षः कालः। जातिबधिराणामपि प्रतिबासनान्नायमवेद्योऽपीति स्पष्टत्वादुपेक्ष्यानुमानिकत्वं निरस्यति॥ न ह्यानुमानिक इति। कालस्यानुमानिकत्वे तदनुमानं किं कालमेव पक्षीकृत्य प्रवर्ततेऽन्यद्वा। नाद्य इत्याह॥ कालेति। यथाक्रमं सम्बन्धः। नान्त्य इत्याह॥ नापीति। कालप्रवृत्तिमिति पाठे कालप्रतिभासमित्यर्थः॥ साहचर्यस्मरणादीति। व्याप्तिस्मरणादीत्यर्थः। आदिपदेन धर्म्यनुभवादेर्ग्रहणम्। अयम्भावः। तदिति हि स्मृतिरुत्पद्यते। एतदिति चानुभवः। तत्ता च पूर्वकालसम्बन्धिता। एतत्वं च वर्तमानकालसम्बन्धः। एवञ्च सर्वस्यापि स्मृत्यनुभवरूपज्ञानस्य कालविशिष्टार्थविषयत्वात्कालप्रतिभासाभावे व्याप्तिस्मरणाद्यसम्भवादिति।

 %वादावली--अत्र केचिदाहुः। बहुतरणिपरिस्पन्दान्तरितजन्मत्वं परत्वम्। अल्पतरसूर्यसञ्चारान्तरितजनिमत्त्वं चापरत्वम्। एकतपनप्रचारविशिष्टत्वं यौगपद्यम्। अनेकतद्विशिष्टत्वमयौगपद्यम्। बहुतपनक्रिया विशिष्टत्वमक्षिप्रत्वम्। कतिपयक्रियाविशिष्टत्वं क्षिप्रत्वम्। तत्प्रत्ययैरनुमेयः कालः। नरणिपरिस्पन्दा हि पदार्थसकार्थे विशिष्टप्रत्ययहेतुतया स्वप्रत्यासत्तिमपेक्षन्ते। विशिष्टव्यवहारजनकत्वात्। चन्दनसौरभवत्। स च सम्बन्धः परम्परया वाच्यः। साक्षादसम्भवात्। पटविशेषणस्येव नीलिम्नः। अतः पदार्थानां तपनपरिस्पन्दैः संयुक्तसंयोगिसमवायात्मके सम्बन्धे यन्निमित्तं द्रव्यं स काल इति।%

  श्री राघवेन्द्रयतिकृता वादावली भावदीपिका  
  ----------------------------

 राo---एवं कालविषयाण्यनुमानानि सामान्यतो निरस्य विशेषतोऽपि निरसितुमाह॥ अत्र केचिदिति। तार्किका इत्यर्थः। कालः परापरव्यतिकरयौगपद्यचिरक्षिप्रप्रत्ययलिङ्ग इति तदीयभाष्यं मनसि निधाय तस्यतदभियुक्तव्याख्यानमनुवदति॥ बहुतरणीति। अस्तितावत्स्थविरो परोऽयमिति प्रत्ययो यूनि चापर इति। सोऽयं दिक्कृतपरापरविलक्षणात्वात्परापरव्यतिकरप्रत्ययः। तथा युगपदागतावेतावयुगपदागतावेतौ चिरेणगतोऽयं क्षिप्रमागतोऽयमिति प्रत्ययाः। तैरेतैः षङ्‌भिः प्रत्ययैरनुमेयः काल इत्यर्थः। तत्र परत्वादीनि निर्वक्ति॥ बहुतरणीत्यादिना। बहवो ये तरणिपरिस्पन्दाः सूर्यसञ्चारास्तैरन्तरितं व्यवहितं जन्म यस्य तस्य भावस्तत्त्वम्। यस्योत्पत्त्यनन्तरं बहवः सूर्यपरिस्पन्दा जातास्तस्य परत्वमित्यर्थः। एतेनाल्पतरेति व्याख्यातम्॥ एकेति। एको यस्तपनस्य सूर्यस्य प्रचारः। परिस्पन्दस्तद्वैशिष्ट्यमित्यर्थः। एकस्मिन्नेव तपनप्रचारे ययोरागमनं तयोर्यौगपद्यमित्यर्थः॥ अनेकेति। अनेकतपनप्रचारवैशिष्ट्यमित्यर्थः। एकसूर्यप्रचारे एकस्यागमनमन्यसूर्यप्रचारेऽन्यस्य चेत्तदा तयोर्भिन्नतपनप्रचारविशिष्टत्वादयौगपद्यमित्यर्थः॥ बह्विति। बहुतपनपरिस्पन्दरूपक्रियावैशिष्ट्यं चिरत्वम्। तस्यार्थनिर्देशोऽक्षिप्रत्वमिति। यस्यागमनानन्तरं बहवः सूर्यपरिस्पन्दा जातास्तस्याचिरत्वम्। तद्विपरितं क्षिप्रत्वमित्यर्थः। तत्प्रत्ययैस्तेषां परत्वादीनां प्रत्ययैरित्यर्थः। कथमेतैः कालानुमानप्रकार इत्यतः सामान्यपरिशेषाभ्यामिति भावेन सामान्यानुमानप्रकारं तावदाह॥ तरपीति। तरणिपरिस्पन्दा इति पक्षनिर्देशः। पदार्थसार्थे परावरादिवस्तुसमूहे॥ विशिष्टेति। परत्वापरत्वयौगपद्यादिविशिष्टप्रत्ययहेतुतयेत्यर्थः॥ पदार्थविषयकपरत्वादिविशिष्टप्रत्ययजनकप्रत्यासत्तिमन्त इति साध्यार्थः॥ विशिष्टेति। परत्वादिविशिष्टव्यवहारजनकत्वादित्यर्थः॥ चन्दनेति। यथा सौरभं चन्दनखण्डे सुरभिचन्दनमिति विशिष्टव्यवहारजनने समवायरूपप्रत्यासत्तिमपेक्षते तद्वदित्यर्थः। अनेन तपनपरिस्पन्दानां परापरादिपिण्डानां च सम्बन्धसामान्यं सिध्यतीति भावः। अस्त्वेवं कालसिद्धौ किमायातमित्यत आह॥ स चेति। सूर्यपरिस्पन्दानां परापरादिपिण्डानां च सिध्यन् सम्बन्ध इत्यर्थः।

 ॥ साक्षादिति। तपनसमवेतानां परिस्पन्दानामवनिगतैः पिण्डैः संयोगसमवायादेरसम्भावादित्यर्थः। तत्रानुरूपं दृष्टान्तमाह॥ पटेति। पटस्य स्वभावतः शुक्लत्वेन नैल्यस्यौपाधिकतया कर्दमल्लिप्ते पटे नीलः पट इति विशिष्टव्यवहारजनकस्य नैल्यस्य पटसंयुक्तकर्दमादिद्रव्यसमवेतत्वे पटेन सह संयुक्तसमवायरूपसम्बन्ध इव परम्परया वाच्य इत्यर्थः। अस्तु परम्परासम्बन्धस्ततोऽपि किमित्यत आह॥ अत इति। साक्षात्सम्बन्धस्या सम्भवादित्यर्थः॥ संयुक्तसंयोगीति। पिण्डसंयुक्तं यद्द्रव्यं तत्संयोगीयस्तपनस्तत्समवायात्मके यन्निमित्तं यत्सम्बन्धघटकं स काल इति। अयमर्थः। परम्परासम्बन्धोऽपि न संयुक्तसमवायः। सूर्यपरिस्पन्दादीनां सूर्यस्य च समवायसम्बन्धे सत्यपि सूर्यस्यावनिगतपिण्डस्य च संयोगाभावात्। अतः सूर्यस्य पिण्डानां मध्ये पिण्डसंयुक्तं सूर्यसंयुक्तं च किञ्चिद्द्रव्यं कल्पनीयम्। तन्न तावत्पृथिव्यादिभूतचतुष्टयम्। तपनपिण्डाभ्यामसंसर्गात्। नाप्याकाशः। तस्य पिण्डतपनसंयोगेऽपि विशेषगुणवत्त्वेन पृथिव्यादिवत्पिण्डे तपनधर्मोपसङ्क्रामकत्वाभावात्। किञ्च यद्याकाशं स्वसम्बन्धेनान्यगतं धर्ममन्यत्र सङ्क्रामयेत्तदा सर्वं सर्वत्र सङ्क्रमयेत् अविशेषात्। एतेन दिगात्मनोरपि तत्सम्बन्धेन तद्धर्मसह्क्रामकत्वं प्रत्युक्तम्। दिशो दिक्‌संसर्गोपनायकत्वेनान्यथासिद्धत्वाच्च। मनस्तु नोभाभ्यां संयुक्तम्। अतोऽष्टद्रव्यातिरिक्तं किञ्चिदान्तरालिकमुभयसंयुक्तं द्रव्यं वाच्यम्। तदेव कालशब्देनोच्यत इति परिशेषात्कालसिद्धिरिति। 

  श्रीनिवासतीर्थ विरचितः वादावलीप्रकाशः  
  --------------------------

 श्रीo--केचित् तार्किकाः। ननु कथं कालस्यानुमानिकत्वाभावः। परापरादिषट्‌प्रत्ययैः कालस्यानुमेयत्वात्। यथोक्तं सूत्रकृता। परापरव्यतिकरयौगपद्यायौगपद्यचिरक्षिप्रप्रत्ययलिङ्गकः काल इति। एतद्व्याख्याति॥ बहुतरणीत्यादिना। बहुत्वं परिस्पन्दविशेषणम्। जन्मत्वं जन्मवत्त्वम्। एतज्जन्मान्तरमस्मिंस्तरणिपरिस्पन्दा बहवो जाता इत्यर्थः। अल्पेति सञ्चारविशेषणम्। सूरः सूर्यः। सञ्चारः परिस्पन्दः। एकत्वं तपनप्रचारविशेषणम्। तपनप्रचारः सूर्यसञ्चारस्तद्विशिष्टत्वंतपनप्रचारविशिष्टत्वं क्रियापरिस्पन्दः॥ तत्प्रत्ययैरिति। परत्वादिषट्‌प्रत्ययैरित्यर्थः। तदुपपादयति ॥ तरणिपरिस्पन्दा हीत्यादिना। पदार्थसार्थे देवदत्तादिपिण्डसमूहे॥ विशिष्टप्रत्ययेति। अयं बहुतरणिपरिस्पन्दवानित्येवमादिकरूपेण तरणिपरिस्पन्दविशेषमकदेवदत्तादिपदार्थविशेष्यकविशिष्टप्रत्ययेत्यर्थः॥ स्वप्रत्यासत्तिमिति। स्वैस्तरणिपरिस्पन्दैर्निरूपिता या प्रत्यासत्तिः पदार्थसम्बन्धस्तमपेक्षन्त इत्यर्थः॥ विशिष्टव्यवहारेति। अयं बहुतरणिपरिस्पन्दवानिति स्वविशिष्टव्यवहारजनकत्वादित्यर्थः॥ चन्दनादाविति। आदिपदेन पुष्पादिग्रहणम्। सौरभे सौरभरूपविशेषणे चन्दनरूपविशेष्ये सुरभिचन्दनमिति स्वविशिष्टव्यवहारजनकत्वमस्ति। विशिष्टप्रत्ययहेतुतया स्वनिरूपिता विशिष्टा या प्रत्यासत्तिः समवायरूपा तत्सापेक्षत्वं चास्तीत्यर्थः। अस्त्वेवं कालसिद्धौ किमायातमित्यत आह॥ स चेति॥ पदार्थसार्थे स्वविशिष्टप्रत्ययापत्तिहेतुभूतस्तरणि परिस्पन्दनिरूपितः सम्बन्ध इत्यर्थः। कुत इत्यत आह ॥ साक्षादिति। संयोगसमवायरूपो यः साक्षात्सम्बन्धस्तदभावादित्य्र्थः। तरणिपरिस्पन्दस्याद्रव्यत्वेन पदार्थतरणिपरिस्पन्दयोः संयोगसम्बन्धा सम्भवात्। द्रव्ययोरेव हि संयोगः। नापि समवायः सम्भवति। तरणिपरिस्पन्दानां तरपि समवेतत्वेन तरणि परिस्पन्दपिण्डयोरवयवावयव्यादि पञ्चकान्यतरत्वाभावेनायुत सिद्धत्वशून्यतया पिण्डासमवेतत्वादिति भावः। परम्परया सम्बन्धो वाच्य इत्यत्रानुरूपदृष्टान्तमाह॥ पटविशेषणस्येवेति। नीलपटस्य नीलिम्नो नीलरूपस्य च यथा पटसंयुक्तनीलद्रव्यसमवेतत्वेन संयुक्तसमवायरूपः सम्बन्धो नीलः पट इति विशिष्टप्रत्ययजनको विशिष्टव्यवहारजनकश्च भवति तथेत्यर्थः॥ संयुक्तसंयोगीति। पदार्थसंयुक्तं किञ्चिद्द्रव्यं तत्संयोगी तपनस्तत्समवेताः परिस्पन्दा इत्यर्थः॥ द्रव्यमिति। पिण्डतपनसम्बन्धितया पिण्डे तरणिपरिस्पन्दघटकं व्याप्तं द्रव्यमित्यर्थः।

  श्री उमर्जीतिर्मलाचार्यसुतकृष्मविरचितं वादावलीविवरणम्  
  --------------------------------------

 उo--- एवं कालविषयाणि सर्वाण्यनुमानानि सामान्यतो निराकृत्य विशेषतोऽपि निराचिकीर्षुः पराभिमतं विशेषानुमानप्रकारं तावदनुवदति॥ अत्र केचिदिति। स्वप्रत्यासत्तिमिति। स्वनिरूपितातिरिक्तसम्बन्धमित्यर्थः ॥ विशिष्टेति। अत्र घटाभाववद्भूतलमित्यादावव्यभिचाराय स्वरसतोऽप्रत्यासन्नत्वे सतीति विशेषणीयम्। स्वरूपसम्बन्धेनाप्रत्यासन्नत्वं तदर्थः॥ पटविशेषणस्येवेति। नीलद्रव्यसम्बद्धस्य पटस्येत्यर्थः॥ निमितितमिति। घटकमित्यर्थः।

 %वादावली--तदसत्। वाच्यवाचकादिवत्स्वभावप्रत्यासत्त्वैव विशिष्टप्रतीत्युपपत्तेः अन्यथा युगपदुत्पन्नाभावादिषु यौगपद्यव्यवहारो न स्यात्। एवं परापरव्यवहारोऽपि। दिश एव कल्प्यतामुभयविधपरापरत्वव्यवहारनिर्वाहकत्वम्। अप्रसिद्धकालकल्पनात्प्रसिद्धस्यैवोपनायकताकल्पनस्य लघुत्वात्। शब्दाश्रयतया गगनानुमाने च जातिबधिरमूकादेर्गगनानश्चयात्सञ्चार एव कुण्ठितः स्यात्। अरूपिद्रव्येषु चक्षुर्व्यापरायोगात्। कूपोऽयं रन्ध्रमेतदित्यादौ चक्षुर्व्यापारस्यावरणाभावविषयतयाऽप्युपपत्तेः।%

  श्री राघवेन्द्रयतिकृता वादावली भावदीपिका  
  ----------------------------

 राo---अनूदितं पूर्वपक्षं प्रतिक्षिपति॥ तदसदिति॥ वाच्यवाचकादीति। आदिपदेन भूतलाभावादिपरिग्रहः। यथा डित्थोऽयं देवदत्तोऽयमिति नामविशिष्टनामिव्यवहारजनकस्य विशेषणभूतस्य डित्थादिनाम्नो व्योमसमवेतस्यावनिगतेन डित्थादिशब्दवाच्येन पिण्डेन सह वाच्यवाचकभावरूपसम्बन्धेनैवायं डित्थोऽयं देवदत्त इति विशिष्टव्यवहारजनकत्वम्। यथा वा घटशून्यं भूतलमिति विशिष्टव्यवहारहेतोर्घटाभावस्य भूतलेन सह स्वरूपसम्बन्धेन विशिष्टव्यवहारहेतोर्घटाभावस्य भूतलेन सह स्वरूपसम्बन्धेन विशिष्टव्यवहारहेतुत्वम्। यथा चात्मगुणस्य ज्ञानेच्छादेर्घटेन स्वरूपसम्बन्धेन ज्ञातो घटो दृष्टो घट इत्यादिविशिष्टव्यवहारहेतुत्वं तद्वत्तपनधर्मस्यापि परिस्पन्दस्यावनिगतेन परापरादिपिण्डेन सह स्वरूपसम्बन्धेनैवायं परोऽयमपर इत्यादिविशिष्टव्यवहारहेतुत्वोपपत्तौ संयुक्तसंयोगिसमवायरूपपरम्परासम्बन्धकल्पने मानाभावादित्यर्थः। तथा च सम्बन्धसामान्यानुमाने स्वरूपसम्बन्धमादायार्थान्तरताऽतिरिक्तसम्बन्धसाधने च वाचकशब्दादौ व्यभिचार इति भावः। सूर्यसञ्चारस्य पिण्डेन स्वरूपसम्बन्धेन विशिष्टव्यवहारहेतुत्वमनङ्गीकृत्य संयुक्तादिपरम्परासम्बन्धेन तद्धेतुत्वेऽङ्गीकृते बाधकमाह॥ अन्यथेति।आदिपदाद्युगपदुत्पन्नेषु ज्ञानेषु वाचकशब्देष्वित्यादि ग्राह्यम्। अभावादीनां केनाप्यसंयोगेन तैः साकं तपनपरिस्पन्दस्य संयुक्तसंयोगिसमवायरूपसम्बन्धाभावादेकतपनप्रचारविशिष्टत्वादिरूपयौगपद्यादिविशिष्टव्यवहारजनकत्वं न स्यात्। अस्ति च युगपदुत्पन्नावभावाविति व्यवहारोऽतस्तत्र यौगपद्यादिविशिष्टव्यवहारार्थं स्वरूपसम्बन्ध एवैष्टव्य इति भावः॥ एवं परापरव्यवहारोऽपीति। न स्यादिति वर्तते। परत्वादिव्यवहारोऽप्यभावादिषु न स्यादित्यर्थः।

 एवं स्वरूपसम्बन्धेन विशिष्टव्यवहारहेतुत्वं सूर्यसञ्चारस्योपपाद्याधुना परम्परासम्बन्धाङ्गीकारेऽपि न कालसिद्धिः पृथिव्यादेरव्यापकतया तपनपिण्डसम्बन्धाभावेऽपि दिशो व्यापकत्वेन तपनपिण्डसंयुक्ततया पिण्डे तपनधर्मसंक्रामकत्वेनान्यथोपपत्तौ मध्ये सम्बन्धः घटकतया न कालः कल्पनीय इत्याह॥ दिश एवेति। परत्वापरत्वव्यवहारनिर्वाहकत्वं कल्प्यतामित्यन्वयः। ननु तस्याः कालकृतपरत्वापरत्ववि परीतदिक्कृतपरत्वापरत्वण्यवहारनिर्वाहकत्वात्‌कयं कालकृतपरत्वापरत्वव्यवहारनिर्वाहकत्वमेकस्य विरुद्धकार्यद्वयनिर्वाहकत्वायोगादित्यत उक्तमुभयेति। दिक्‌कृतकालकृतेत्यर्थः। एकस्या अपि दिशः सहकारिभेदेन व्यवस्थिताव्यवस्थितप्रतीतिजनकत्वं कल्प्यतामिति भावः। कुत एवमप्रमाणिककल्पनेति चेद्धर्मिकल्पनातो वरं धर्मकल्पनेति न्यायेनाप्रामाणिककालरूपधर्मिकल्पनापेक्षया क्लृप्ताया एव दिशो विरुद्धकार्यनिर्वाहार्थकत्वरूपधर्मकल्पनस्य लघीयस्त्वादित्याह॥ अप्रसिद्धेति। एतेन परापरशब्दाभ्यां परत्वापरत्वे गुणौ युवस्थविरपिण्डवर्तिनावुच्येते। तयोस्तु समवायिकारणं पिण्डः। निमित्तकारणमपेक्षाबुद्धिः। असमवायिकारणं तु कालपिण्डसंयोगे वाच्यः। तथा च परत्वापरत्वासमवायिकारणसंयोगाश्रयतया कालसिद्धिरिति केनचिदुक्तं निरस्तम्। दिक्‌संयोगस्यैवासमवायिकारणत्वोपपत्तेः। वस्तुतस्तु परापरादिप्रत्ययानां सूर्यगतिर्वा परत्वापरत्वे वा यद्यालम्बनं तदाऽस्तु कालानुमानम्। न चैतदस्ति। कालभेदानामेव विशेषणतया प्रतीतेः। तथा हि। परोऽयमित्यादिप्रयुक्तवन्तः कोऽस्यार्थ इति पृष्टा लौकिकाः परीक्षकाश्च बहुकालीन इत्यादि व्याचक्षाणा दृश्यन्ते। तत्र कालस्वरूपं साक्षिसिद्धम्। तद्बहुत्वादि च क्वचित्साक्षिणा क्वचिदनुमानादिना ज्ञायत इति। विस्तरस्तु न्यायसुधायां द्रष्टव्यः।

 एवं कालस्यानुमाननिकत्वं निरस्य तत्प्रसङ्गादाकाशस्यापि तन्निरस्यति॥ शब्देति। अयमर्थः। शब्दस्तावत्प्रत्यक्षसिद्धः। स च गुणः। सामान्यवत्त्वे सत्यस्मदादिबाह्यैकेन्द्रियग्राह्यत्वात्। रूपवदिति। तस्य गुणत्वे सिद्धे गुणश्च गुण्याश्रितः। गुणत्वाद्रूपवदिति। तदाश्रयत्वेन सामान्यतो द्रव्ये सिद्धे तच्च द्रव्यं न पृथिव्यादिचतुष्टयम्। तस्य श्रोत्रग्राह्यगुणवत्त्वाभावात्। अस्य च श्रोत्रग्राह्यगुणवत्त्वात्। नापि दिक्कालमनसां गुणः। तेषां विशेषगुणशून्यत्वात्। नाप्यात्मा। तस्य मानसगुणवत्त्वात्। परिशेषादष्टद्रव्यातिरिक्तं द्रव्यं सिध्यति। तदेवाकाशमित्युच्यते। तथा च प्रयोगः। शब्दोऽष्टव्यातिरिक्तद्रव्याश्रितः तद्वृत्तौ बाधकवत्त्वे सति गुणत्वात्। रूपवदिति। शब्दाश्रयतया सामान्यपरिशेषाभ्यां गगनानुमाने च जात्या बधिरस्य, जात्या मूकस्य च शब्दज्ञानाभावेन तदनुमेयाकाशज्ञानाभावः स्यात्। तदभावे चाकाशज्ञानाधीनः सञ्चारोऽपि न स्यात्। तदभावे चाकाशज्ञानाधीनः सञ्चारोऽपि न स्यात्। न चैवम्। अतस्तस्यापि साक्षिसिद्धत्वमेष्टव्यमिति। ननु जातिबधिरादेः सञ्चारो न स्यादित्ययुक्तम्। तेषां प्रत्यक्षत एवाकाशज्ञानसम्भवात्। इह विहगः पततीह चैत्रो गच्छतीति चक्षुर्व्यापारानन्तरं प्रतिभासात्। इहेतीदंशब्दार्थस्याकाशत्वादित्यत आह॥ अरूपीति। रूपरहितद्रव्येषु चाक्षुषताप्रयोजकस्योद्भूतरूपवत्त्वस्याभावादित्यर्थः।

 ननु यद्याकाशो न चाक्षुषः कथं तर्ह्ययं कूप एतद्रन्ध्रमिति चक्षुर्व्यापारानन्तरं प्रतीतिः। कूपादीनामाकाशत्वादित्यत आह॥ पूपोऽयमिति। चक्षुर्व्यापरस्य मृदाद्यावरणाभावविषयप्रतीतिजनकतयाऽन्यथोपपत्तेरित्यर्थः। ननु प्रतीतेरन्यविषयत्वे आकाशापलापः कृतः स्यादित्याशङ्क्य निषेधति॥ न चैवमिति॥ तदाश्रयतयेति। मृदाद्यावरणाभावाधिकरणतयेत्यर्थः। न चैवमपि चाक्षुषत्वप्रसङ्गः। आवरणाभावाधिकरणतया चाक्षुषज्ञाने भानादिति वाच्यम्। साक्ष्युपनीताधाररूपविशेषणविशिष्टप्रतीत्युपपत्तेः। परमते इह भूतले घटाभाव इति ज्ञानानन्तरं गृहीतभूतलविशिष्टाभावप्रतीतिवदिति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ स्वभावप्रत्यासत्त्यैवेति। स्वरूपसम्बन्धेनैवेत्यर्थः। तथा हि। पदार्थेषु तरणिपरिस्पन्दानां स्वविशिष्टप्रत्ययजनकत्वेन परम्परासम्बन्धापेक्षायां तद्धटकं कालरूपं द्रव्यमङ्गीकार्यं स्यात्। न चैवं तरणिपरिस्पन्दपदार्थयोः स्वरूपसम्बन्धेनैव विशिष्टप्रत्ययोपपत्तेः। सम्बन्धान्तरमन्तरेण विशिष्टप्रत्ययजनकत्वस्यैव स्वरूपसम्बन्धत्वादित्यर्थः। स्वरूपसम्बन्धस्य विशिष्टप्रत्ययजनकत्वे दृष्टान्तो वाच्यवाचकादिवदिति। आदिपदेन विशेष्टप्रत्ययजनकत्वे दृष्टान्तो वाच्यवाचकादिवदिति। आदिपदेन विशेषणविशेष्यभावग्रहणम्। यथाऽयं गवय इत्यत्र गवयपदस्य गवयस्य च वाच्यवाचकभावरूपस्वरूपसम्बन्धेनैव गवयपदवाच्यत्वप्रत्ययो भवति। यथा घटाभाववद्भूतलमित्यत्र घटाभावभूतलयोर्विशेषणविशेष्यभावरूपस्वरूपसम्बन्धेन विशिष्टप्रत्ययो भवति तथेत्यर्थः। एकतपनप्रचारविशिष्टत्वरूपयौगपद्यप्रत्ययान्यथाऽनुपपत्त्या पदार्थे तपनप्रचारसम्पादकपरम्परासम्बन्धघटकत्वेन कालरूपद्रव्यत्वाङ्गीकारे बाधकमाह॥ अन्यथेति। युगपदिति। घटपटध्वंसौ युगपदुत्पन्नावित्येवं यौगपद्यव्यवहार इत्यर्थः॥

 न स्यादिति। अभावपदार्थे तपनप्रचारसम्पादकसंयुक्तसंयोगिसमवायरूपपरम्परासम्बन्धः कल्पयितुं न शक्यते। अभावेन संयोगासम्भवादतः स्वरूपसम्बन्धेनैवाभावे तपनप्रचारविशिष्टत्वमुपपादनीयं तद्वत्प्रकृतेऽपीति भावः॥ एवमिति। यथा पदार्थसार्थे यौगपद्यप्रत्ययव्यवहारौ स्वरूपसम्बन्धेन भवत एवं परापरप्रत्ययव्यवहारावपि स्वरूपसम्बन्धेनैवोपपादनीयौ। न तु तदन्यथाऽनुपपत्त्या तस्म्पादकपरम्परासम्बन्धघटकतया कालोऽङ्गीकार्य इति भावः। परापरेत्युपलक्षणम्। चिरक्षिप्रेत्यपि ग्राह्यम्। व्यवहारेत्युपलक्षणम्। विशिष्टप्रत्ययोऽपि ग्राह्यः॥ उभयविधेति। परत्वव्यवहारोऽपरत्वव्यवहारश्चेत्युभयविधो यो व्यवहारस्तन्निर्वाहकत्वं दिश एव कल्प्यताम्। तस्या अपि व्याप्तत्वेन पिण्डतरणिसम्बन्धत्वेन पिण्डतरणिपरिस्पन्दसम्पादकोक्तसम्बन्ध घटकत्वसम्भवाद्दिशा कालस्यान्यथासिद्धिरिति भावः। किञ्चाप्रसिद्धस्य कालरूपधर्मिणं कल्पयित्वा तस्य पिण्डे तरणिपरिस्पन्दोपनायकत्वकल्पनायां गौरवं स्यात्। अतस्तपदेक्षया प्रसिद्धस्य दिग्रूपपदार्थस्यैव तदुपनायकत्वं कल्प्यतां लाघवात्। धर्मिकल्पनातो धर्मकल्पना लघीयसीति न्यायादिति भावेनाह॥ अप्रसिद्धेति। घटादिप्रपञ्चस्य मिथ्यात्वानुमाने सन्घट इत्यादिप्रत्यक्षविरोघवद्गगनमिथ्यात्वसाधने सद्गगनमिति प्रत्यक्षविरोधोऽप्युक्तप्रायः। स न युक्तः। गगनस्यातीन्द्रियत्वेन प्रत्यक्षस्य तत्सत्ताग्राहित्वासम्भवात्। ननु तर्हि गगनासिद्धिरेव स्यादिति चेन्न। शब्दाश्रयतया तदनुमानसम्भवात्। तथा हि। शब्दस्तावद्गुणः। सामान्यवत्त्वे सत्यस्मदादिबाह्यैकेन्द्रियग्राह्यत्वाद्रूपवत्। गुणश्च गुण्याश्रितः। न चास्य पृथिव्यादिचतुष्टयमात्मा च गुणी भवितुमर्हति श्रोत्रग्राह्यत्वात् ये पृथिव्यादिगुणा न चते श्रोत्रेन्दियेण गृह्यन्ते तथा रूपादयः। शब्दस्तु श्रोत्रेण गृह्यते।

 नापि दिक्कालमनसां गुणः। विशेषगुणत्वादिति प्रसक्तप्रतिषेधे परिशेषादाकाशगुणत्वमेव सिध्यति। तथा च प्रयोगः। शब्दः पृथिव्याद्यष्टद्रव्यातिरिक्तद्रव्याश्रितस्तद्वृत्तौ बाधकोपपन्नत्वे सति क्वचिदाश्रितत्वात्। यो यद्वृत्तौ बाधकोपपन्नत्वे सति क्वचिद्वृत्तिमान्स तदतिरिक्ताश्रितः। यथा गन्धः पृथिव्याश्रित इत्येव शब्दाश्रयतया गगनानुमानसम्भवादित्याशङ्क्य निराकरोति। शब्दाश्रयतयेति। जातीति बाधिरमूकयोर्विशेषणम्। जात्योत्पत्त्यैव बधिरो जातिबधिरः। जात्योत्पत्त्यैव मूको जातिमूक एडमूकइति यावत्। तदादेरित्यर्थः। जातिबधिरस्य शब्दज्ञानाभावेन जातिमूकस्यापि जातिबधिरत्वनियमेन शब्दज्ञानाभावेन तत्पक्षकानुमानासम्भवेन गगन अनुमितिनिश्चयाभावापत्तेः। न चेष्टापत्तिरिति वाच्यम्। तथात्वे तेषां सञ्चार एव मूर्तान्तरावष्टब्धाकाशप्रदेशं विना प्रदेशान्तरे करप्रसरणादिदर्शनेन तद्विरोधः स्यादिति भावः। ननु जातिबधिरादेः पक्षज्ञानासम्भवेन शब्दाश्रयतयाऽनुमानेन गगनज्ञानासम्भवेऽपि चक्षुषैव तन्निश्चयोपपत्तेर्न स़ञ्चारासम्भव इत्यत आह॥ अरूपिद्रव्येष्विति। रूपरहितद्रव्येष्वित्यर्थः। द्रव्यचाक्षुषतायां महत्त्वे सत्युद्भूतरूपवत्त्वस्य प्रयोजकत्वेन गगने तदभावान्न चक्षुषा तन्निश्चय इति भावः। ननु कूपोऽयं रन्ध्रं छिद्रमेतदित्यत्राकाशश्चक्षुषा प्रतीयत एव कूपादौ चक्षुषाऽवलोकिते सत्यन्तरवकाशप्रतीतेरनुभवसिद्धत्वात्। न च चाक्षुषत्वप्रयोजकत्वाभावात्तदयोग इति वाच्यम्। अनुभवविरोधेनान्यस्यैतत्प्रयोजकत्वस्य कल्प्यत्वादित्याशङ्क्य चक्षुर्व्यापारस्यावरणाभावग्राहकत्वेनान्यथासिद्धत्वान्नाकाशविषयकत्वमित्याह॥ कूपोऽयं रन्ध्रमेतदिति।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--- यौगपद्यव्यहारो युगपदुत्पत्त्यभावाभावावित्येवंरूपः॥ एवमिति। अभावादिष्वित्यनुवर्तते। अपिशब्दन्न स्यादित्यनुकर्षः। तता चाभावादिषु परापरव्यवहारोऽपि न स्यादित्यर्थः। अस्तु वा तपनपरिस्पन्दानां पिण्डं प्रत्युपनायकं द्रव्यान्तरं तथाऽपि न कालसिद्धिरित्याह॥ दिश एवेति॥ उभयविधेति। दिक्कृतकालकृतेत्यर्थः॥ परापरत्वव्यवहारनिर्वाहकत्वमिति। परत्वापरत्वव्यवहारहेतुपरम्परासम्बन्धघटकत्वमित्यर्थः। अत्रोपलक्षमतया यौगपद्यादिनिर्वाहकत्वमपि ग्राह्यम्। ननु विनिगमकाभाव इत्यतो लाघवमेव विनिगमकमित्याह॥ अप्रसिद्धेति। न केवलं साक्ष्यनङ्गीकारे कालासिद्धिप्रसङ्गः किन्तु गगनस्याप्यसिद्धिप्रसङ्ग इत्यभिप्रेत्य तस्यानुमानिकत्वं तावन्निराह॥ शब्दाश्रयतेति। शब्दस्तावत्प्रत्यक्षसिद्धः। स च गुणो विशेषगुणो वा। सामान्यवत्त्वे सत्यस्मदादिबाह्यैकेन्द्रियग्राह्यत्वाद्रूपवत्। गुणत्वाद्‌द्रव्याश्रितरसवदेवेति सामान्यतो द्रव्ये सिद्धे शब्दो विभुगुणः क्षणिकविशेषगुणत्वात्सुखादिवत्। तत्राचपि न दिक्कालगुणो विशेषगुणत्वात्। नाप्यात्मगुणो बाह्यप्रत्यक्षत्वाद्रूपवदिति कालदिगात्मगुणत्वप्रतिषेदे च परिशेषात्पृथिव्याद्यतिरिक्तं विभुद्रव्यं सिध्यति तदाकाशमिति। तदयं प्रयोगः। शब्दोऽष्टद्रव्यातिरिक्तद्रव्याश्रितः तद्वृत्तौ बाधकोपपन्नत्वे सति गुणत्वाद्रूपवदित्येवंप्रकारेण गगनानुमान इत्यर्थः। अत्र पूर्ववदेव प्रत्यक्षागमवेद्यत्वाभावोऽनुसन्धेयः॥ जातिबधिरमूकादेरिति। तेषां शब्दस्तावत्प्रत्यक्षसिद्धः। स च गुण इत्याद्युक्तरीत्याऽनुमानासम्भवादिति भावः। केचिदिह विहङ्गमः पततीति चक्षुर्व्यापारानन्तरं प्रतिभासमानादाकाशादेश्चाक्षुषत्वमास्थिताः। तदनुपपन्नमित्याह॥ अरूपिद्रव्येष्विति। अन्यथाऽऽत्मपवनयोरपि तत्प्रसङ्गादिति भावः। ननु कथमयं प्रतिभासः। मानान्तरोपनीतेन सुरभिचन्दनमिति प्रत्ययवत्साक्ष्युपनीताकाशसम्बन्धितया तदुपपत्तेरिति ध्येयम्। कथं तर्हि कूपोऽयं रन्ध्रमिति रन्ध्रशब्दवाच्याकाशस्य चाक्षुषतेत्यत आह॥ कूपोऽयमिति।

 %वादावली--न चैवमाकाशस्यैवापन्हवः। अत्रावरणाभाव इति तदाश्रयतया झडित्येव स्फुरणात्। न चैवं गगने व्यवहारः। क्वचिदिह गगनमिति व्यवहारस्तु मूर्तवस्तुसम्बन्धवशाद्वा प्रदेशनिष्ठतया वा निर्वहति। शब्दो विभुगुणो न भवति बाह्येन्द्रियग्राह्यगुणत्वादिति किन्नानुमीयते। स्पर्शो न पृथिव्यादिगुणो नीरूपेन्द्रियग्राह्यत्वादिति द्रव्यान्तरं वा किमिति न लभ्यते। अत आकाशकालदिगात्ममनांसि सुखदुःखेच्छादयश्च साक्षात्साक्षिगोचराः। अन्ये तु पदार्था यथायथमिन्द्रियलिङ्गागमगम्या इत्याचार्यसिद्धान्तः। ॥ छ ॥ कालादेः साक्षिसिद्धत्वसमर्थनम् ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo--- यदि विशेष्यतया गगनस्य व्यवहारः स्यात्तदोपनीतस्य विशेष्यतया भानाभावादावरणाभाववत्तस्य चाक्षुषत्वमङ्गीक्रियते न चैवमस्तीत्याह॥ न चैवमिति। विशेष्यतयैवेत्येवंशब्दार्थः। पररीत्याऽऽह॥ मूर्तवस्त्विति। आकाशोपाधिभूतस्य मूर्तवस्तुन एव तत्प्रतीतिविषयत्वमित्यर्थः। सिद्धान्तमाह ॥ प्रदेशेति। एवं शब्देनाकाशानुमाने प्रतिकूलतर्कपराहतिमभिधायेदानीं सत्प्रतिपक्षत्वं चाह॥ शब्द इति। आत्मगुणे बुद्ध्यादौ व्यभिचारवारणाय बाह्येति पदम्। रूपवदिति दृष्टान्तो बोध्यः। तथा च तदाश्रयतया नाकाशसिद्धिरिति भावः। अस्मदादीति विशेषणं बोध्यम्। तेन योगिबाह्येन्द्रियग्राह्यपरमाणुसंयोगादौ न व्यभिचारः। गुणपदं विशेषगुणपरं बोध्यम्।

 एवं सामान्यानुमानं निरस्य परिशेषानुमानमप्याभाससाम्यदुष्टमिति भावेनाह॥ स्पर्श इति। पृथिव्यातदीति जलतेजोवायवो गृह्यन्ते। शब्दवज्ज्ञानवदिति वा दृष्टान्तो बोध्यः। तथा च पृथिव्यादिचतुष्टयातिरिक्तं स्पर्शवद्‌द्रव्यान्तरं सिध्येत्तच्चाप्रामाणिकम्। तद्वदिहापि शब्दाश्रयभूतमष्ट द्रव्यातिरिक्तमप्रामाणिकमित्यर्थः। तत्र स्पर्शस्य पृथिव्यादिगुणत्वनिषेधे प्रत्यक्षबाध इति चेत्तर्हि पञ्चीकरणप्रक्रियया पृथिव्यादेरपि शब्दवत्त्वेन बाधसाम्यमिति भावः। कालाकाशयोरानुमानिकत्वनिरासेन लब्धसाक्षिसिद्धत्वं तुल्यन्यायतयाऽन्येषामपि दर्शयन्नुपसंहरति॥ अत इति। आनुमानिकत्वायोगादित्यर्थः। आत्मनो बुद्ध्यादिगुणलिङ्गकत्वमुक्तन्यायेन व्युदसितव्यमिति भावः। सुखादीनां साक्षिसिद्धत्वं-----

  इच्छा ज्ञानं सुखं दुःखं भयाभयकृपादयः  
  साक्षिसिद्धा न कश्चिद्धि तत्र संशयवान्क्वचित्॥

 इति ज्ञानपादीयानुव्याख्याने व्यक्तमत्राप्यग्रे स्पष्टीभविष्यति। साक्षान्मनोवृत्तिव्यवधानमन्तरेणेत्यर्थः। यथायथं यथायोग्यमित्यर्थः। ननु कथमनुमानवेद्यतानिरासमात्रेण साक्षिगोचरतासिद्धिः। प्रत्यक्षागमवेद्यत्वेनापि सम्भवादिति चेन्मैव वोचः। सुप्तविन्द्रियाणामुपरतत्वेन न प्राकृतेन्द्रियप्रत्यक्षागमयोः प्रवृत्तिः। अस्ति च तदाऽप्याकाशकालात्मादीनां प्रतिभासः। तदा हस्तप्रसरणादिदर्शनात्। एतावन्तं कालं सुखमहमस्वाप्समिति परामर्शस्य च दर्शनात्। उक्तं चानुव्याख्याने। कालो हि साक्षिप्रत्यक्षः सुषुप्तौ च प्रतीतित इति। विस्तृतं चैतदानुमानिकत्वं न्यायसुधायामित्यभिप्रायस्योपसंहारग्रन्थे व्यक्तीकरिष्यमाणत्वात्॥ छ ॥

  श्रीनिवासतीर्थ विरतितः वादावलीप्रकाशः  
  --------------------------

 श्रीo॥ न चैवमिति। यदि चक्षुर्व्यापारस्यावरणाभावविषयकत्वेनान्यथासिद्धरुच्यते तर्ह्याकाशस्यापलाप एव स्यात्। यत्राकाशप्रतीतिर्भवद्भिरुपादीयते तत्र सर्वत्राप्यावरणाभावाविषयस्यैव वक्तुं शक्यत्वादित्याशङ्क्य निराकरोति॥ न चैवमिति॥ अत्रेति। तदाश्रयतयाऽऽवरणाभावाधिकरणत्वेन झडिति शीघ्रमेवाकाशस्य स्फुरणान्न तदपलाप इत्यर्थः। न च तत्राप्यत्रेत्यावरणाभाव एव निर्दिश्यत इति वाच्यम्। स्वस्यैव स्वं प्रत्याधारत्वासम्भवात्। आवरणाभावान्तरकल्पेन चानवस्था स्यादिति भावः ॥ न चैवमिति। चक्षुर्व्यापारानन्तरमत्रावरणाभाव इतिवदत्र गगनमिति व्यवहारो नास्ति। येनाकाशस्य चाक्षुषत्वं प्रतीयत इत्यर्थः। ननु क्वचिदिह गगनमिति व्यवहारान्यथाऽनुपपत्त्या तस्य चाक्षुषत्वं सिद्ध्यतीति चेन्नेत्याह॥ क्वचिदिति॥ मूर्तेति। घटमठगृहादिरूपमूर्तपदार्थ एवेह प्रत्ययविषयस्तत्सम्बन्धवशात्तन्निष्ठमेव चाक्षुषत्वं गगने प्रतीयते व्यवह्रियते च न वस्तुतस्तत्र तदस्ति। जपाकुसुमसन्निधानवशात्स्फटिके लौहित्यवदिति भावः ॥ प्रदेशनिष्ठतया वेति। अंशिभूतमहाकाशस्याप्रत्यक्षत्वेऽपीह गगनमिति व्यवहारो घटमठावच्छिनन्नैकदेशनिष्ठतया तद्विषयतयेति यावत्। निर्वहति सम्भवति। स्वभावतोऽरक्तस्यापि स्फटिकस्य जपाकुसुमसन्निधानोपाधिवशाद्रक्तत्ववत्स्वरूपतोऽप्रत्यक्षस्यापि स्पटिकस्य जपाकुसुमसन्निधानोपाधिवशाद्रक्तत्ववत्स्वरूपतोऽप्रत्यक्षस्यापि पिशाचादेर्मन्त्रादिनिमित्तवशात्प्रत्यक्षत्ववत्स्वभावतो गगनस्याप्रत्यक्षत्वेऽपि घटाद्युपाध्यवच्छिन्नस्य प्रदेशस्य तद्युक्तमेव। तथा च व्यवहारस्तद्विषय एव। अंशांशिनोर्भेदाभेदसद्भावादंशस्य प्रत्यक्षत्वेऽपि नांशिनस्तदापत्तिरिति भावः।

 शब्दाश्रयतयाऽऽकाशानुमानमयुक्तं सत्प्रतिपक्षत्वादित्याह॥ शब्द इति। कालादिनिष्ठसङ्ख्यादौ व्यभिचारपरिहारयेन्द्रियग्राह्येत्युक्तम्। मनोरूपान्तरिन्द्रियग्राह्यसुखाद्यात्मगुणे व्यभिचारवारणाय बाह्येत्युक्तम्। अत्र बाह्येन्द्रियग्राह्यत्वादित्येव हेतुरस्तु व्यभिचाराभावात्ततो गुणपदकृत्यं विचार्यम्। शब्दाश्रयतयाऽऽकाशादिरूपद्रव्यान्तरानुमानमा भाससमानयोगक्षेममित्याह॥ स्पर्श इति॥ पृथिव्यादीति। पृथिव्यादिनवद्रव्यगुणो न भवतीत्यर्थः॥ नीरूपेति। रूपरहितं यदिन्द्रियं तद्‌ग्राह्यत्वादित्यर्थः। स्पर्शग्राहकस्य त्वगिन्द्रियस्य वायवीयत्वेन नीरूपत्वादिति भावः। घ्राणादीन्द्रियग्राह्ये गन्धादौ व्यभिचारवारणाय नीरूपेतीन्द्रियविशेषणम्। घ्राणादीन्द्रियस्य पार्थिवादित्वेन सरूपत्वेन नीरूपत्वासम्भवादिति भावः। द्रव्यान्तरं दशमद्रव्यम्। एवं कालाकाशयोरनुमानगम्यत्वाभावेन तदसिद्धिरेव स्यादित्याशङ्क्य तत्परिहाराय साक्षिसिद्धत्वं वदन्प्रसङ्गात्साक्षिसिद्धपदार्थान् सिद्धान्ते दर्शयति॥ अत आकाशेति। इच्छादय इत्यादिपदेन ज्ञानभयाभयकृपानां सुखाद्यभावानां प्रकृत्यादेश्च ग्रहणम्। अन्ये घटादयः। तथा च साक्षिप्रत्यक्षसिद्धानाकाशादीन् बाह्यान् सुखादीनान्तरांश्च पदार्थांस्चक्षुरादिबाह्यप्रत्यक्षसिद्धान् घटादिपदार्थानुनुमानसिद्धान् परमाण्वादीन् आगमसिद्धान् धर्माधर्मादींश्च पक्षीकृत्य तन्मिथ्यात्वमनुमातव्यम्। तैस्तैः प्रत्यक्षैस्ते तेऽर्थाः सत्त्वेनैव सिद्धा इति तत्प्रमाणाविरोधः सुस्थ इति भावः ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---एवं तर्ह्याकाशनाम न स्यात्। सर्वत्राकाशप्रतीतेरावरणाभावविषयत्वोपपत्तेरित्याशङ्क्य निराकरोति॥ न चैवमिति। ॥ तदाश्रयतयेति। मृदाद्यावरणो भावाधिकरणतयेत्यर्थः। न चैवमपि चाक्षुषत्वप्रसङ्गः। आवरणाभावोऽधिकरणतया चाक्षुषज्ञाने भानादिति वाच्यम्। साक्ष्युपनीताधाररूपविशेषणविशिष्टप्रतीत्युपपत्तेरित्याशयात्। नन्वत्रावरणाभाव इति प्रतीत्या तदाधाराकाशसिद्धिवदत्राकाश इति प्रतीत्या तदाधारोऽप्यन्यः सिद्ध्येदित्यत आह॥ न चैवमिति। प्रमाणाभावादिति भावः। अभ्युपेत्याह॥ क्वचिदिहेति। अतद एव घटमठादौ गगनमिति व्यवहारः सार्वजनीन इति भावः। पररीत्याऽऽह॥ मूर्तेति। आकाशोपाधिभूतस्य मूर्तवस्तुन एव तत्प्रतीतिविषयत्वमित्यर्थः। स्वरीत्याऽऽह॥ प्रदेशनिष्ठतयेति। तथा च सिद्धान्ते आकाशस्य सभागत्वाद्भागस्याकाशाधिकरणकतया प्रतीत्युपपत्तिरिति भावः। यत्तु शब्दस्य सामान्यतो द्रव्याश्रितत्वे सिद्धे विभुगुणत्वसाधनार्थमनुमानं तत्सत्प्रतिपक्षत्वादयुक्तमित्याह॥ शब्द इति। आभाससमं च तदित्याह॥ स्पर्श इति। त्वगिन्द्रियग्राह्यत्वमादाय पक्षे हेतुसिद्धिर्बोद्धव्या॥ द्रव्यान्तरमिति। वाय्वतिरिक्तस्य स्पर्शाधिकरणद्रव्यान्तरमित्यर्थः। तथा च सामान्यसिद्धिपरिशेषाभ्यां शब्दाश्रयाकाशसिद्धिवत्ताभ्यामेव वाय्वतिरिक्तस्पर्शाश्रयद्रव्यसिद्धिः स्यात्। तत्रापि स्पर्शो न पृथिव्यादिगुण इत्यादिपरिशेषसम्भवादिति भावः।

 न केवलं साक्ष्यनङ्गीकारे कालाकाशयोरेवासिद्धिप्रसङ्गः किं तर्हि दिगात्ममनसां सुखादीनां चासिद्धिप्रसङ्गमभिप्रेत्योपसंहरन् साक्षिविषयपदार्थानाह॥ अत आकाशकालदिगिति। यद्यपि नाव्याकृताकाशातिरिक्तादिक् सिद्धान्तेऽस्ति। तथाऽप्याकाशभागानां दिक्त्वेनाभिमतत्वात्तेषामेवात्र दिक्‌शब्देन ग्रहणमिति मन्तव्यम्। आदिपदेन प्रकृतिसुखाभावादिकं ग्राह्यम्। नन्वेवं साक्षिणैव सर्वप्रतीतिसम्भवे इन्द्रियादिप्रमाणवैय्यर्थ्यमित्यत आह॥ अन्ये त्विति। तथा चाकाशाद्यतिरिक्तवस्तुग्राहकत्वेन तत्सार्थक्यमिति भावः। अन्ये पदार्थास्त्विति सम्बन्धः॥ छ ॥ कालादेः साक्षिसिद्धत्वसमर्थनम् ॥ छ ॥

  --------------\*\*\*\*\*\*\*----------------

**वादावली**  
**    साक्षिसमर्थनम्  
    ---------**

 %वादावली--प्रमाणानां प्रमाण्यनिर्वाहकत्वेन चापेक्षणीयः साक्षी। तद्धि याथार्थ्यलक्षणं किमदुष्टकरणजन्यत्वेनावसेयं दुष्टकरणाजन्यत्वेन वाऽथ प्रवृत्तिसामर्थ्येन यद्वा ज्ञानान्तरसंवादेन किं वा विसंवादाभावेनाहोस्वित्स्वतः। नाद्यः। तस्यैव दुरवधारणत्वात्। ज्ञानयाथार्थ्येन तन्निश्चये परस्पराश्रयापातः। अत एव न द्वितीयः। नापि तृतीयः। सर्वत्र ज्ञाने तदभावात्। चतुर्थस्तु सुखादिज्ञानेष्वसम्भावितः। ज्ञानमात्रसंवादेन च प्रामाण्याभ्युपगमे धारावाहिकविभ्रमो नाम न स्यात्। यथार्थज्ञानसंवादाभ्युपगमे च तस्यापि याथार्थ्यावधारणायामनवस्था स्यात्।%

  श्री राघवेन्द्रयतिकृता वादावली भावदीपिका  
  -----------------------------

 राo---स्यादेतद्यदि साक्षिरूपं किञ्चित्प्रमाणं स्यात्। तदेव नभोनलिनायतमिति चेन्न। कालाकाशादीनां मानान्तरावेद्यत्वस्योक्ततया तत्साधकतया साक्षिणोऽपेक्षणीयत्वात्। यदि साक्षीस्वयम्भातो न मानं केन गम्यते। अक्षजादेश्च मानत्वमनवस्थाऽन्यथा भवेदिति वैशेषिकनयानुव्याख्यानोक्तरीत्या प्रामाण्यग्राहकत्वेनापि साक्षिसिद्धिरिति भावेनाह॥ प्रमाणानामिति। प्रत्यक्षानुमानागमजन्यानां प्रमितीनामित्यर्थः। प्रामाण्यनिर्वाहकत्वेन प्रामाण्यनिश्चायकत्वेन।

 ननु प्रामाण्यस्यान्यतोऽपि ग्रहसम्भवात्कुतस्तन्निर्वाहकत्वेन साक्षिसिद्धिरित्यतः परिशेषादित्याशयेन तत्र प्रसक्तानि प्रत्याचिख्यासुः कप्रमाकरणत्वानधिगतार्थगन्तृत्वादिप्रामाण्यानां परोदीरितानामव्याप्त्यादि दुष्टत्वस्यान्यत्र व्युत्पादितत्वात्। गुरुतया साक्ष्ययोग्यत्वाच्च स्वाभिमतं प्रामाण्यमाह॥ तद्धीति। यन्निर्वाहकत्वेन साक्ष्यपेक्षणीय इत्युक्तं तदित्यर्थः। "याथार्थ्यमेव प्रामाण्यं तन्मुख्यं ज्ञानशब्दयोः" इति ब्रह्मतर्कादिप्रसिद्धिं हिशब्देनाह। अर्थशब्दोऽर्यत इतिव्युत्पत्त्या ज्ञेयवाची ऋ गतावित्यस्य कर्मणि थप्रत्यये गत्यर्थस्य ज्ञानार्थत्वाज्ज्ञेयलाभः यथाशब्धश्च "योग्यताविप्सापदर्थानतिवृत्तिसादृश्यानि यथार्था" इत्यर्थचतुष्टयवाचित्वेऽपीह योग्यतया पदार्थानतिवृत्तिवाची। तथा च ज्ञेयमनतिक्रम्य वर्तमानं यथार्थम्। अव्ययं विभक्तीत्यादिनाऽव्ययीभावसमासः। यथावस्थितज्ञेयविषयीकारीति यावत्। यथार्थं भावः याथार्थ्यम्। तच्च ज्ञाने साक्षात् करणेषु परम्परया। न चैवं वैरूप्यम्। ज्ञानवत्करणानामपि सविषयकत्वेन विषयीकारित्वस्य ज्ञानकरणयोरुभयत्र साम्यम्। ज्ञेयत्वांशस्य ज्ञाने स्वोपाधिकतया करणे चान्योपाधिकतयेत्येतावन्मात्रेण ज्ञानत्वांशस्य ज्ञाने स्वोपाधिकतया करणे चान्योपाधिकतयोत्येतावन्मात्रेण ज्ञानकरणयोः साक्षात्पारम्पर्थव्यवहारात्। शिष्टं सुधायां स्पष्टम्। भीषयत्यस्मांस्तु विस्तरः। इह च ज्ञाननिष्ठं साक्षाज्ज्ञेयविषयीकारित्वं साक्षिग्राहित्वेनाभिमतम्। नान्यदिति ध्येयम्। तत्र प्रसक्तान्युट्टङ्कयति॥ किमदुष्टेति। अदुष्टं यत्करणं प्रत्यक्षादि तज्जन्यत्वेन लिङ्गेनावसेयं निश्चेयं तत्प्रामाण्यमित्यर्थः।

 इदमुक्तं भवति। इदं ज्ञानं प्रमाणमदुष्टकरणजन्यत्वाद्व्यतिरेकेणाप्रमावदिति। एवमग्रेऽपि करणजन्यत्वमात्रस्य भ्रमे व्यभिचाराददुष्टेत्युक्तम्। नित्यज्ञाने प्रमाण्यानिश्चयप्रसङ्गादाह॥ दुष्टेति। गगने घटादौ च व्यभिचारवारणाय दुष्टकरणाजन्यज्ञानत्वेनेति ज्ञानपदं योज्यम्। इदं च जन्येऽजन्ये च ज्ञानेऽस्तीति भावः। अस्य प्रथमतो दुर्ज्ञानत्वात्पक्षान्तरमाह ॥ अथेति। प्रवृत्तेर्यत्सामर्थ्यं सप्रयोजनत्वंतेनेत्यर्थः। समर्थप्रवृत्तिजनकत्वेनेति यावत्। तेन न व्यधिकरणासिद्धिशङ्का। अस्य सर्वत्राभावेन भागासिद्धिप्रसङ्गादाह॥ यद्वेति। भ्रमरूपधारावाहिकज्ञाने व्यभिचारादाह॥ किं वा विसंवादेति। मीमांसकमतमाह॥ स्वत इति। स्वशब्दः पक्षीभूतप्रामाण्याश्रयज्ञानपरः तता च स्वेनैव च स्वप्रामाण्यं गृह्यत इत्यर्थः। प्राभाकरैर्मनोवृत्तिरूपज्ञानस्य स्वप्रकाशत्वाङ्गीकारात्। तथा स्वशब्दः स्वीयवाची। स्वजन्यज्ञाततारूपलिङ्गादित्यर्थः। भट्टमते ज्ञानस्यातीन्द्रियत्वेन ज्ञाततारूपलिङ्गाज्ज्ञानं तत्प्रामाण्येन सहैव गृह्यत इत्यङ्गीकारात्। एवमनुदितान्कल्पान्क्रमेण निरस्यति॥ नाद्य इति। तस्यादुष्टकरणजन्यत्वस्येत्यर्थः। निश्चायकाभावादिति भावः। ननु वमतमदुष्टकरणजन्यं यथार्थज्ञानत्वात्। व्यतिरेकेण भ्रमवदिति तदवधारणं सुशकमित्यत आह॥ ज्ञानेति। तन्निश्चयेऽदुष्टकरणजन्यत्वनिश्चते। अङ्गीक्रियमाणे सति ज्ञानयाथार्थ्यनिश्चये तन्निश्चयस्तन्निश्चये च तन्निश्चय इत्यन्योन्याश्रयादित्यर्थः ॥ अत एवेति। हेतोर्दुरवधारणत्वात्परस्पराश्रयत्वापाताच्चेत्यर्थः॥ सर्वत्र ज्ञान इति। सर्वेषु ज्ञानेष्वित्यर्थः। उदासीनादिज्ञाने प्रवृत्तेरभावेन भागासिद्धेरित्यर्थः। न च तद्भिन्नमेव पक्ष इति वाच्यम्। तत्र प्रामाण्यानिश्चयप्रसङ्गात्। न च तत्र लिङ्गान्तरात्तन्निश्चयः। तस्याप्युक्तवक्ष्यमाणरीत्या दुष्टत्वादिति भावः।

 ज्ञानान्तरसंवाद इत्यत्र विजातीयसंवादः सजातीयसंवादो वा। आद्य आह॥ सुखादीति। सुखदुःखादीनां साक्ष्येकगोचरत्वे मानसत्त्वे वोभयथाऽपि नप्रमाणान्तरसंवादोऽस्ति। न चाहं सुखी प्रसादवत्त्वादिति प्रमाणान्तरसंवादोऽस्तीति वाच्यम्। समाने विषयेऽनुमितिसामग्रीतः प्रत्यक्षसामग्र्याः प्रबलत्वात्। तदाऽपि तस्य मनसा साक्षिणा वा ग्रहादित्याहुः। द्वितीयेऽपि भ्रमप्रमासाधारणसजातीयज्ञानमात्रसंवादो वा यथार्थज्ञानसंवादो वा। आद्य आह॥ ज्ञानमात्रेति। तत्राप्युत्तरोत्तरसंवादेन पूर्वपूर्वस्य पूर्वपूर्वसंवादेनोत्तरोत्तरस्य च प्रामाण्यसम्भवादिति भावः। अन्त्य आह॥ यथार्थेति। पूवपूर्वज्ञानेनैव तद्याथार्थ्यनिर्णयेऽन्योन्याश्रयापातेन परम्पराश्रयणावश्यम्भावेनानवस्था स्यादित्यर्थः। न चावश्यवेद्यत्वाभावान्नानवस्थेति वाच्यम्। निष्कम्पप्रवृत्त्यर्थतयाऽवश्यवेद्यत्वात्। अन्यथाऽप्रामाण्यशङ्काशून्यार्थनिश्चयादेव प्रवृत्त्युपपत्तौ प्रामाण्यं नावधार्यमेव स्यात्। अप्रमाण्यशङ्काभावार्थमपि प्रामाण्यनिश्चयस्यावश्यकत्वात्। बह्वायाससाध्ये जिज्ञासाया आवश्यकत्वेन कोटिस्मरणादेरवर्जनीयत्वादिति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---ननु साक्षिगोचरा इत्युक्तमसत्। तत्साधकत्वाभावेन तस्याप्रामाणिकत्वादित्याशङ्कापरिहाराय साक्षिणं साधयितुमुपक्रमते॥ प्रमाणानामित्यादिना ग्रन्थेन। प्रमाणानां प्रमाणभूतज्ञानानां साक्षी चेत्यन्वयः। प्रकृतत्वानुसन्धानार्थश्चशब्दः। यद्गोचरत्वेनाकाशादयः पदार्था उक्ताः स साक्षी चेत्यर्थः। निर्वाहकत्वेन निश्चायकत्वेन। ननु प्रमाणानां प्रामाण्यं नाम याथार्थ्यम्। तन्निश्चयः प्रकारान्तरेण सम्भवति किं साक्षिणेत्याशङ्क्य प्रकारान्तराणि विकल्प्य दूषयति॥ तद्धीत्यादिना। याथार्थ्यलक्षणं तत्प्रामाण्यमित्यन्वयः। यद्वा तत्प्रामाण्यं याथार्थ्यलक्षणमेव हि प्रसिद्धं नान्यदित्यर्थः। ततः किमित्यत आह। किमिति। किमित्यतः पूर्वं तदित्यनुवर्तनीयम्॥ अवसेयमिति। इदं ज्ञानं यथार्थमदुष्टकरणजन्यत्वाद्व्यतिरेकेण शुक्तिरजतज्ञानवदित्यनुमानेन निश्चेयमित्यर्थः। एवमुत्तरत्राप्यनुमानानि द्रष्टव्यानि॥ संवादेनेति। साक्षात्स्वविषयविषयकमानान्तरः संवादः सजातीयसंवादस्तेनेत्यर्थः॥ स्वत इति। स्वप्रकाशत्वेनेत्यर्थः॥ दुरवधारणत्वादिति । तथा च हेत्वज्ञानासिद्धिरिति भावः। नन्विदं ज्ञानमदुष्टकरणजन्यं यथार्थत्वादित्यनुमानेनादुष्टकरणजन्यत्वावधारणं सम्भवतीति नासिद्धिरित्याशङ्क्याह॥ ज्ञानेति। परस्परेति। ज्ञानयाथार्थ्यनिश्चयेऽदुष्टकरणजन्यत्वनिश्चयोऽदुष्टकरणजन्यत्वनिश्चये याथार्थ्यनिश्चय इत्यन्योन्याश्रय इत्यर्थः॥ अत एवेति॥ उरवधारणत्वादेव ज्ञानयाथार्थ्येन तन्निश्चये परस्पराश्रयापातादेव चेत्यर्थः॥ तदभावादिति। तथा च स्वरूपासिद्ध्यापत्त्या प्रवृत्तिसामर्थ्येन याथार्थ्यावधारणं न सम्भवतीत्यर्थः॥ असम्भावित इति। देवदत्तसुखादेर्यज्ञ दत्तप्रत्यक्षाविषयत्वादिति भावः। ननु देवदत्तसुखादिविषये यज्ञदत्तप्रत्यक्षाविषयत्वेन तत्संवादाभावेऽप्ययं सुखादिमान्मुखविकासादिमत्त्वादित्यनुमानसंवादो वा देवदत्तसुखमहं जानामीति भ्रमरूपज्ञानप्रत्यक्षसंवादो वाऽस्तीति चेत्तत्राह॥ ज्ञानमात्रेति॥ प्रामाण्याभ्युपगम इति। यथार्थनिश्चयाभ्युपगम इत्यर्थः॥ न स्यादिति। तत्रापि भ्रमरूपद्वितीयादिज्ञानसंवादस्य पूर्वपूर्वज्ञानेषु सद्भावात्तत्रापि तेन याथार्थ्यनिश्चयापत्तिरिति भावः। यथार्थेति। धारावाहिकभ्रमे च न यथार्थज्ञानसंवाद इति भावः॥ अनवस्थेति। संवादकज्ञानेऽपि याथार्थ्यं पुनर्यथार्थज्ञानान्तरसंवादेनैव निश्चेयं तत्राप्येवमित्यनवस्था स्यादित्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--- न केवलं कालादिग्राहकः साक्षी किन्तु प्रामाण्यस्यापीत्याह॥ प्रमाणानामित्यादिना। ज्ञानगतं याथार्थ्यरूपं प्रामाण्यं ज्ञानग्राहकसाक्षिमात्रमेव वेद्यमिति निर्दिधारयिषुः परतस्त्वं पराभिमतस्वतस्त्वं च निराकर्तुं विकल्पयति॥ तद्धीति॥ परस्पराश्रयापात इति। ज्ञानयाथार्थ्यनिश्चयेऽदुष्टकरणजन्यत्वनिश्चयस्तन्निश्चये च तन्निश्चय इत्यन्योन्याश्रयापात इत्यर्थः। ज्ञानान्तरसंवादोऽपि किं ज्ञानमात्रसंवादो यथार्थज्ञानसंवादोवा। नाद्य इत्याह॥ ज्ञानमात्रेति। नान्त्य इत्याह॥ यथार्थेति॥

 %वादावली--न पञ्चमः। अनुपसञ्जातबाधभ्रमेष्वपि प्रामाण्यनिश्चयापातात्। पुरुषदेशकालविशेषविकल्पानुपपत्तेश्च न षष्ठः अनात्मरूपेषु मनोवृत्तिज्ञानेषु स्वयम्प्रकाशत्वासम्भवात्। वेदवाक्याद्बाह्यस्योत्पन्ने ज्ञाने तत्प्रामाण्यं तेनैव स्फुरिति न वा। आद्ये न तन्निराकुर्यात्। द्वितीये कथं स्वतस्त्वसिद्धिः। अपौरुषेयत्वादियुक्तिभिः कथं वा परः पश्चात्प्रतिबोध्यते। न च ज्ञानतत्प्रामाण्ययोः सहैवानुमानमिति पक्षः। अनुमेयत्वे मानाभावात्। व्यवहारस्य त्वन्यथाऽप्युपपत्तेः। अपरोक्षानुभवविरोधाच्च। ज्ञानं हि ज्ञाततया व्यवहारेण त्वन्यथाऽप्युपपत्तेः। अपरोक्षानुभवविरोधाच्च। ज्ञानं हि ज्ञाततया व्यवहारेण वा कार्येणानुमेयम्। न च तत्प्रामाण्याविनाभावि। शुक्तिरूप्यादौ व्यभिचारात्। बाह्यागमज्ञानानामपि प्रामाण्यानुमानप्रसङ्गः। प्रसक्तमप्यपोद्यत इति चेत्तर्ह्यपवादनिरासाय परिक्षापेक्षायां यौगपद्यभङ्गात्कुतो ज्ञानग्राहकमात्रग्राह्यत्वम्। तस्माज्ज्ञानग्राहकेणैव साक्षिणा तत्प्रमाण्याध्यवसायः॥ छ ॥ साक्षिसमर्थनम् ॥ छ ॥%

  श्री रागवेन्द्रयतिकृता वादावली भावदीपिका  
  ----------------------------

 राo---॥ अनुपसञ्जातेति। यस्य पुरुषस्य भ्रमो वृत्तस्तस्यान्यत्र व्यासङ्गादिना बाधो न जातस्तत्र विसंवादाभावो व्यभिचारीति भावः। तत्र तस्य विसंवादानवतारेऽप्यन्यबाधावतारोऽस्तीत्यनुशयेनाह॥ पुरुषेति। किं यस्य भ्रमो वृत्तस्तत्पुरुषीयविसंवादाभावोऽभिमतोऽथ पुरुषान्तरीयतदभाव उत सर्वपुरुषीयतदभावः। आद्येऽनुपसञ्जातबाधेत्युक्तदोष एव। द्वितीये पुरुषान्तराभावस्थले व्यभिचारः। न तृतीयः। तस्यैव प्रथमं दुर्ज्ञानत्वात्। ज्ञानयाथार्थ्येन तन्निश्चयेऽन्योन्याश्रयात्। एवं देशे काले च विकल्पदोषौ बोध्यौ। न ज्ञानदृष्टिमात्रेण प्रामाण्यं तस्य दृश्यत इति ज्ञानपादीयान्व्याख्यानं हृदि कृत्वा मीमांसकपक्षं प्रतिक्षिपति॥ न षष्ठ इति। तत्र प्राभाकरमतं तावद्दूषयति॥ अनात्मरूपेष्विति। मानाभावादिदमहं जानामीत्यनुभवस्य साक्षिरूपत्वेनोपपत्तेर्विमतं न स्वप्रकाशमनात्मरूपत्वात्कार्यत्वाद नित्यत्वान्मनोरूपत्वात्सुखादिवदित्यादिमानविरुद्धत्वाच्च स्वप्रकाशत्वानुपपत्तेरिति भावः। दोषान्तरं वक्तुं विकल्पयति॥ वेदेति। न तन्निराकुर्यादिति। प्रमितस्य निराकरणायोगादिति भावः। द्वितीयेतज्ज्ञानं स्वस्वरूपं गृह्णाति न वा। द्वितीये स्वप्रकाशत्वभङ्ग इति दूषणं स्पष्टत्वादित्युपेक्ष्याद्य आह॥ द्वितीय इति। ज्ञानग्रहणेऽपि प्रामाण्याग्रहणे कथं न स्वतस्त्वभङ्ग इत्यर्थः। किञ्चेत्पद्यमानं ज्ञानं स्वरूपं स्वप्रामाण्यं च यदि निश्चिनुयात्तर्हि वेदादुत्पन्ने ज्ञानेऽप्रामाण्यशङ्कायामपौरुषेयवाक्यजातत्वाद्तद्दुष्टकरणाजन्यत्वाद्बाधशून्यत्वादित्यादियुक्तिभिः कथं पश्चात्परो ब्रह्मादि निश्चिनुयात्। तेन ज्ञायते न सर्वत्रान्यनिरपेक्ष्यवृत्तिज्ञानं स्वप्रामाण्यमवधारयतीति भावेनाह॥ अपौरुषेयत्वेति॥ पश्चादिति। अन्यथा वृत्तिज्ञानेनैव तत्प्रामाण्यग्रहणे ज्ञानस्वरूप इव वैदिकज्ञानप्रामाण्ये कस्यापि विप्रतिपत्तिर्न स्यादिति भावः।

 किञ्चैवं वादिनो मते शुक्तिरजतादिविभ्रमो न स्यात्। इदमनुभवस्य रजतस्मरणस्य भेदाग्रहो हि विभ्रमः। तत्र प्रामाण्यवद्भेदस्यानुभवत्वस्मरणत्वयोश्च प्रकाशोऽवश्यम्भावीति कथं विभ्रमावकाशः। न च स्वरूपं एव स्वप्रकाशं न भेदादिस्वधर्मेष्वपीति वाच्यम्। प्रामाण्येऽपि साम्यात्। न च प्रामाण्यादन्यस्वधर्मेष्विति युक्तम्। विशेषाभावादित्यपि बोध्यम्। भट्टमतं प्रतिक्षिपति॥ न च ज्ञानेति॥ सहैवेति। ज्ञानानुमापकेनैव सर्वत्रान्यानपेक्षेण प्रामाण्यमनुमीयत इत्यर्थः॥ अनुमेयत्व इति। ज्ञानस्येति शेषः। ज्ञानस्यानुमेयत्वे हि तद्ग्राहकेणेव प्रामाण्यस्य ग्रहणमिति तस्याप्यनुमेयत्वं ज्ञानेन सह प्राप्नोति। तदेव नास्ति। प्रमाणाभावादित्यर्थः। ननु घटमहं जानामीति व्यवहारान्यथाऽनुपपत्तिर्ज्ञानस्यानुमेयत्वे मानमित्यत आह ॥ व्यवहारास्य त्विति। साक्षिवेद्यत्वेनाप्युपपत्तेरित्यर्थः। केऽन्वत्र विशेष इत्यत आह॥ अपरोक्षेति। ज्ञानं साक्षात्करोमीत्यनुभवविरोधेनानुमेयत्वं हित्वा साक्षिप्रत्यक्षत्वमेवोपेयमिति भावः। उपलक्षणमेतत्। आशुतरविनाशिज्ञानस्य वर्तमानतया प्रतिभासायोगाच्चेत्यपि बोद्यम्। अस्तु वा ज्ञानस्यानुमेयत्वं तथाऽपि ज्ञानानुमापकेनैव प्रामाण्यमनुमातुं न शक्यं व्यभिचारादित्याह॥ ज्ञानं हीति। व्यवहारेणार्थविषयकाभिलापादिव्यवहारेणेत्यर्थः। ततश्च किमित्यत आह॥ न चेति। दोषान्तरं चाह॥ बाह्येति। बाह्यागमाज्जायमानज्ञानेष्वपि तत्कार्यज्ञाततादिलिङ्गेन तत्प्रामाण्यानुमानप्राप्तावप्यनाप्तवाक्यजत्वादिनाऽपोद्यत इत्याशङ्क्याह॥ प्रसक्तमिति। परीक्षेति। अपवादनिरासयुक्त्यपेक्षायामित्यर्थः। ज्ञानानुमापकं हि लिङ्गं पूर्वं ज्ञानं गृहीत्वा तत्र दोषजन्यत्वशङ्काद्यपवाद निरासकयुक्त्यन्तरानुसन्धानरूपपरीक्षामपेक्ष्यैव पश्चात्प्रामाण्यं निश्चाययति। न तु ज्ञानेन सहैव ज्ञानत्वमिव। तथा च कथं सर्वत्र ज्ञानानुमापकं ज्ञानेन सहैवान्यदनपेक्ष्य प्रामाण्यमप्यनुमापयतीति यौगपद्यं स्यादित्यर्थः। उत्सर्गतो ज्ञानग्राहकेणैव गृह्यते प्रामाण्यं क्वचित्परीक्षामपेक्ष्येत्येवंरूपं स्वतो ग्राह्यत्वं न वक्ष्यमाणास्मन्मतप्रतीकूलमिति भावः। एवं प्रसक्तपक्षान्प्रतिक्षिप्य परिशिष्यमाणां प्राक् प्रतिज्ञातमर्थमाह॥ तस्मादिति। प्रसक्तपक्षाणामनुपपन्नत्वादित्यर्थः॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---विसंवादाभावोपपादनायानुपसञ्जातबाधभ्रमेष्वित्युक्तम्॥ पुरुषेति। अयमर्थः। सार्वदशिकसार्वकालिकसार्वपुरुषीयविसंवादाभावो याथार्थ्यज्ञापकत्वेन विवक्षित उत कस्मिंश्चिद्देशे कस्मिंश्चित्काले कस्यचित्पुरुषस्य विसंवादाभावः। नाद्यः असम्भावितत्वेन ज्ञातुमशक्यत्वात्। न द्वितीयः। घटादिज्ञानेऽपि कदाचित्तादृशविसंवादसम्भवेन प्रामाण्यावधारणं न स्यादिति ॥ मनोवृत्तिज्ञानेष्विति। तथा च मनोवृत्तिरूपज्ञानानां स्वप्रकाशत्वासम्भवाद्याथार्थ्यरूपप्रमाण्यावधारणं न स्यात्। स्वप्रकाशत्वाभावः कुत इति चेत्। जडत्वादिति वदामः। तदिदमुक्तमनात्मरूपेष्विति। अचेतनेष्वित्यर्थः। तथा हि। आत्मनश्चेतनत्वेन तत्र स्वप्रकाशत्वसाधिकैतावन्तं कालं सुखमहमस्वाप्समित्युत्तरकालीनस्मृतिरूपपरामर्शरूपा युक्तिरस्ति। तथा च सुषुप्तौ स्वप्रकाशत्वसिद्धेः। न ह्येवंरूपा युक्तिर्वृत्तिज्ञानेषु सम्भवति जडत्वादिति भावः। एवं प्रकारन्तरेण प्रामाण्यावधारणसम्भवात्तदर्थं ज्ञानग्राहकः साक्ष्येव प्रामाण्यग्राहक इति तस्य स्वतस्त्वमङ्गीकार्यमित्युक्तम्।

 इतश्चैवमित्याह॥ वेदवाक्यादिति॥ बाह्यस्येति। वेदबाह्यस्य वेदाप्रामाण्यवादिनो बौद्धस्येत्यर्तः॥ न तन्निराकुरयादिति। प्रतीतस्य बाधकाभावेन निराकरणायोगादिति भावः॥ कथमिति। ज्ञानप्रतीतावपि प्रामाण्यस्याप्रतीत्या ज्ञानग्राहकग्राह्यत्वाभावादिति भावः॥ अपौरुषेयत्वादिति। वेदवाक्याज्ज्ञानोत्पत्त्यन्तरं वेदवाक्यस्याप्रामाण्यात्तज्जन्यज्ञानमप्यप्रमाणमिति शङ्कायामपौरुषेयत्वादियुक्तिभिः प्रतिबोधितः परो बौद्धो वेदप्रामाण्यं कथं प्रतिबोध्येत जानीयात्। वेदवाक्यादुत्पन्नज्ञाने प्रामाण्यस्फुरणवदपौरुषेयत्वादिभिर्ज्ञानोत्पत्तावपि तत्प्रामाण्यस्यास्फुरणादिति भावः। ज्ञानतत्प्रामाण्ययोरिति षष्ठीद्विवचनम्। सहैव युगपदेव। प्रतीताविति शेषः॥ अनुमानमिति पक्ष इति। तथा च व्यवहारे भट्टनय इत्यङ्गीकारेण ज्ञानप्रामाण्ये सहैवानुमीयेते। अतो न साक्षिणा तदुभयग्रह इति भावः। कुतो नेत्यत आह॥ अनुमेयत्व इति। ननु ज्ञानवानहमिति व्यवहारस्तावद्भवति। स च व्यवहर्तव्यज्ञानसाध्यस्तच्च ज्ञानमनुमितिरूपमिति व्यवहारान्यथाऽनुपपत्तिरेव ज्ञानस्यानुमेयत्वे मानमिति चेत्तत्राह॥ व्यवहारस्य त्विति॥ अन्यथाऽपीति। ज्ञानस्यसाक्षिसिद्धत्वेनाप्युपपत्तेर्न तदन्यथाऽनुपपत्त्याऽनुमेयत्वं कल्प्यमित्यर्थः। ज्ञानस्यानुमेयत्वे बाधकान्तरमाह॥ आपरोक्ष्येति। ज्ञाने आपरोक्ष्यावगाह्यनुभवेत्यर्थः। तथा चेदमपरोक्षतो जानामीति ज्ञाने आपरोक्ष्यावगाह्यनुभवेत्यर्थः। तथा चेदमपरोक्षतो जानामीति ज्ञाने आपरोक्ष्यस्यानुभवसरिद्धत्वादनुमेयत्वाङ्गीकारे तद्विरोध इति भावः। अस्तु वा ज्ञास्यानुमेयत्वं न तेन सह प्रामाण्यमनुमेयमित्यत आह॥ ज्ञानं हीति। अहं ज्ञानवान् ज्ञाततावत्त्वादिति ज्ञाततालिङ्गेनानुमेयमित्यर्थः ॥ व्यवहारेण वेति। व्यवहारश्च व्यवहर्तव्यज्ञानसाध्यत्वाद्व्यवहारेण कार्येण कारणीभूतं ज्ञानमनुमेयमित्यर्थः॥

 ॥ न च तदिति। ज्ञानानुमापकज्ञाततारूपं लिङ्गं व्यवहारो वा न ज्ञानप्रामाण्याविनाभावि। येन ज्ञातताया व्यवहारेण वा तत्प्रामाण्यमनुमेयं स्यादित्यर्थः। कुतो नेत्यत आह॥ शुक्तिरूप्यादाविति। शुक्तिरूप्यादिज्ञान इत्यर्थः। इदं ज्ञानं प्रमाणं ज्ञातताजनकत्वादिति हेतोः शुक्तिरूप्यादिज्ञाने व्यभिचारः स्यात्। भ्रमेणापि ज्ञातताजननाद्व्यवहारजननाच्चेत्यर्थः॥ बाह्यागमेति। बौद्धागमजन्यज्ञानानामपीत्यर्थः॥ प्रामाण्यानुमानेति। तेषामपि ज्ञातताजनकत्वाद्व्यवहारजनकत्वाच्चेत्यर्थः। तथा च व्यभिचार इति भावः॥ प्रसक्तमपीति। अनुमितमपीत्यर्थः। ज्ञाततादिलिङ्गेन शुक्तिरूप्यादिज्ञाने बाह्यागमजन्यज्ञाने च प्रसक्तमपि बाधकादपोद्यत इत्यर्थः। अपवादोऽप्रामाण्यशङ्का॥ परीक्षापेक्षायामिति। अप्रामाण्यशङ्कानिरासाय प्रामाण्यग्रहणाय परीक्षायाः अर्थक्रियासमर्थप्रवृत्तिजनकत्वरूपविजातीयसंवादरूपपरीक्षायामङ्गीकृतायां सत्यामित्यर्थः॥ यौगपद्यभङ्गदिति। ज्ञानप्रामाण्ययोः सहानुमेयत्वभङ्गादित्यर्थः॥ ज्ञानग्राहकमात्रग्राह्यत्वमिति। ज्ञानानुमापकज्ञाततालिङ्गमात्रानुमेयत्वमित्यर्थः। प्रामाण्यस्येति शेषः। इदं जलमित्यादिज्ञाने ज्ञाततालिङ्गेनानुमिति सति तत्राप्रामाण्यरूपापवादशङ्कायामिदं जलज्ञानमप्रमाणं न भवति समर्थप्रवृत्तिजनकत्वादिति विजातीयसंवादरूपपरीक्षायां तन्निरासः प्रामाण्यनिश्चयश्च कार्यः। अन्यथा निःशङ्कानिवृत्तिर्न स्यात्। तथा च ज्ञानप्रामाण्ययोर्ज्ञाततालिङ्गेन कुतः सहानुमेयत्वम्। तथात्वे ज्ञाततालिङ्गेन ज्ञानप्रतीतावेव प्रामाण्यस्यापि प्रतीतत्वादप्रामाण्यशङ्का न स्यादतो ज्ञानप्रामाण्ययोर्न सहानुमेयत्वमिति भावः। उपसंहरति॥ तस्मादिति ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo॥ पुरुषदेशकालेति। किं कस्यचित्पुरुषस्य कस्मिंश्चित्काले विवादाभावो हेतुरुत सर्वेषां सर्वस्मिन्देशे काले च विसंवादाभावः। नाद्यः। भ्रमे व्यभिचारात्। न द्वितीयःठ। तस्य दुरवधारणत्वादिति विकल्पानुपपत्तेरित्यर्थः। ननु स्वमते प्रामाण्यस्य स्वतस्त्वात्कथं तन्निषेध इत्याशङ्क्य स्वाभिमतं स्वतस्त्वं समर्थयितुं पराभिमतं स्वतस्त्वं निराकरोति॥ अनात्मरूपेष्वित्यादिना। तत्र प्राभाकराः प्राहुः। स्वप्रकाशमेव ज्ञानं घटादिकमिव स्वात्मानं स्वाश्रयमात्मानं विशयीकरोति। अत एव सर्वमेव ज्ञानं घटमेवमहं जानामीत्याकारकम्। एवञ्च स्वप्रकाशत्वमहिम्ना स्वमिव स्वप्रामाण्यमपि सिध्यति। अतः प्रामाण्यं स्वत एव। न तु परीक्षाधीनमिति। तन्न। ज्ञानस्य स्वप्रकाशत्वाभावादित्याह॥ अनात्मरूपेष्विति। अनेन मनोवृत्तिरूपं ज्ञानं न स्वप्रकाशमात्मत्वशून्यत्वाद्धटवदित्यनुमानविरुद्धं स्वप्रकाशत्वमित्युक्तं भवति। न चात्राप्रयोजकता। एतावन्तं कालं सुखमहमस्वाप्समित्युत्तरकालीनपरामर्शबलेनात्मन एव स्वप्रकाशतया सिद्धत्वेनात्मत्वस्य स्वप्रकाशत्वव्यापकत्वात्। व्यापकाभावेन च व्याप्याभावसाधनात्। न च प्रदीपे व्यभिचारः। तत्र व्यापारानुबन्धिनः स्वविषयकत्वस्य सत्त्वेऽपि साध्यतया विवक्षितस्य साक्षात्स्वविषयकत्वाभावस्यापि सत्त्वात्। अस्तु वा ज्ञानं स्वप्रकाशं तथाऽपि स्वरूपमात्र एव न तु स्वधर्मे प्रामाण्येऽपीत्याशयेन विकल्पयति॥ वेदवाक्यादिति। एवं ज्ञानस्य स्वप्रकाशत्वं प्रामाण्यस्य च तद्‌ग्राह्यत्वं निराकृत्य परोक्तप्रामाण्यस्य परीक्षाधीनत्वं दूषयति॥ अपौरुषेयत्वादीति। प्रतिबोध्यत इत्यनन्तरं प्रतिपद्यते चेति शेषः। तथा च प्रतिबोधितः सन्प्रतिपद्यते च तत्प्रामाण्यमिति कथं परीक्षापेक्षत्वमिति भावः।

 भाट्टास्तु ज्ञानमतीन्द्रियं तज्जन्या ज्ञातता प्रत्यक्षा। तथा च ज्ञानमनुमीयते। तथा च ज्ञाततया ज्ञानानुमितिर्जायमाना तत्प्रामाण्यमपि विषयीकरोति। न तु प्रामाण्यं परीक्षापेक्षमनवस्थापातादित्याहुः। तन्मतं दूषयति॥ न चेति॥ अनुमानमितीति। अहं ज्ञानवान् ज्ञाततावत्त्वादित्येवमिति शेषः॥ अनुमेयत्व इति। ज्ञानस्येति शेषः। ज्ञातताया अप्रामाणिकत्वेन लिङ्गाभावादिति भावः। ननु व्यवहारेण ज्ञानानुमानं भविष्यतीत्यत आह॥ व्यवहारस्य त्विति। सिंहो देवदत्त इत्यादाविव विज्ञानं विनाऽप्युपपत्तिः। तथा च तत्रानैकान्ततेत्यर्थः॥ अपरोक्षेति। जानामीत्यनुव्यवसायस्येति शेषः। अस्तु वा ज्ञानस्यानुमेयत्वं तथाऽपि न ज्ञानानुमानमात्रेण तत्प्रामाण्यमनुमातुं शक्यमित्याह॥ ज्ञानं हीति॥ शुक्तिरूप्यादाविति। शुक्तिरूप्यादिभ्रमाहितज्ञाततादिमतीत्यर्थः। परीक्षानधीनत्वमपि निराह॥ बाह्यागमेति। बाह्यादीनां यान्यागमज्ञानानि तेषामिति विग्रहः। तथा च बाह्यानामपि वैदिकज्ञानप्रामाण्यानुमानप्रसङ्ग इत्यर्थः॥ अपोद्यत इति। बौद्धेः पश्चाद्युक्तिभिर्निराक्रियत इत्यर्थः। अपवादनिरासायेति। बौद्धोदीरितयुक्त्याभासनिरासायेत्यर्थः॥ कुतो ज्ञानेति। ज्ञाततादिना ज्ञानग्रहानन्तरं परीक्षया प्रामाण्यग्रहादिति भावः। उक्तार्थमुपसंहरन् स्वमतमाह॥ तस्मादिति। स्वप्रकाशज्ञानग्राह्यत्वस्य ज्ञानानुमितिवेद्यत्वस्य चाभावादित्यर्थः॥ छ ॥ साक्षिसमर्थनम् ॥ छ ॥

  --------------\*\*\*\*\*\*---------------

वादावली  
   प्रमाण्यस्य स्वतस्त्वसमर्थनम्  
   --------------------

 %वादावली--स च ज्ञानं गृह्णन्न दोषं चेत्प्रमाणं न चेदन्यथेत्येव व्यवस्थया गृह्णाति। तथा च नारोपितज्ञानप्रामाण्यग्रहणप्रसङ्गः। यदा त्वर्थित्वेन प्रामाण्यं निश्चिचीषति तदा सजातीयविजातीयसंवादविसंवादभावाभावलक्षणया परीक्षया दोषाभावं निश्चित्य प्रामाण्यमवधारयति। दोषदर्शने त्वप्रामाण्यम्%

  श्री राघवेन्द्रयतिकृता वादावली भावदीपिका  
  -----------------------------

 राo---ननु यदि साक्षिणैव तत्प्रामाण्याध्यवसायस्तर्हि बौद्धागमज्ञानप्रामाण्यस्यापि ग्रहमप्रसङ्ग इत्युक्तदोषापत्त्या न ज्ञानदृष्टिमात्रेण प्रामाण्यं तस्य दृश्यत इत्युक्तिव्याहतिः। तदर्थं परीक्षापेक्षायां ज्ञानग्राहकमात्रग्राह्यत्वभह्ग इत्यतो

  ज्ञानस्य ग्राहकेणैव साक्षिणा मानता मितेः।  
  दोषाभावे प्रामाणत्वं दोषाभावस्य साक्षिणा।  
  निश्चितत्वं क्वचिच्चैव स्वतःप्रामाण्यमिष्यते।

 इति ज्ञानपादीयानुव्याख्यानमेव हृदि कृत्वाऽऽह॥ स चेति। साक्षीत्यर्थः। अन्यथाऽप्रमाणमित्येव न तु प्रमाणमेवेदमित्यर्थः॥ तथा चेति। एवं सत्यारोपितार्थविषयज्ञानप्रामाण्यस्य न ग्रहणप्रसङ्ग इत्यर्थः। एवं हि प्रामाण्यनिर्णयो न स्यादित्यत आह॥ यदा त्विति। अर्थित्वेन प्रामाण्यनिश्चयजन्यफलकामनया। तद्वेतुप्रामाण्यनिश्चयमिच्छति पुरुष इत्यर्थः। सजातीयसंवादभावस्तद्विषयविषयकप्रमाणभूतज्ञानान्तरमिति भावः। तदुचितार्थक्रियाकारित्वाभावाद्यभावो विजातीयसंवादाभावस्ताभ्यां प्रामाण्यमवधारयति साक्षीत्युक्ते ज्ञानग्रहणं निरपेक्षेण साक्षिणा प्रामाण्यग्रहणं तु सापेक्षेणेति। स्वतस्त्वभङ्गनिरासाय दोषाबावनिश्चये तयोरुपयोगं वक्तुं दोषाभावं निश्चित्येत्युक्तम्। नन्वप्रामाण्यमपि यदि साक्षिग्राह्यं तर्हितस्यापि स्वतस्त्वं स्याद्यदि परतस्तर्हि किमदुष्टकरणजन्यत्वेनेत्यादिप्रागुक्तहेतुविपरीतहेतुभिश्चेत्तद्वदेव दोषाः प्रसरन्तीतायाह॥ दोषदर्शने त्पप्रामाण्यमिति। पूर्वोक्तपरीक्षासहकृतः साक्षी अप्रामाण्यं निर्धारयतीत्यर्थः। तथा च न कोऽपि दोष इति भावः।

  श्रीनिवासतीर्थ विरचितः वादावलीप्रकाशः  
  -------------------------  
 श्रीo---नन्वेवं प्रामाण्यस्य ज्ञानग्राहकसाक्षिवेद्यत्वेन स्वतस्त्वाङ्गीकारे इदं रजतमित्याद्यारोपितार्थस्यापि साक्षिवेद्यत्वात्तत्प्रामाण्यस्यापि ग्रहणप्रसह्ग इत्याशङ्कां परिहरन् सिद्धान्तं निरूपयति॥ स चेत्यादिना। स साक्षी॥ अन्यथेति। अप्रमाणमित्यर्थः॥ व्यवस्थयेति। एतदभिप्रायः सुधाटिप्पण्यां द्रष्टव्यः॥ नारोपितेति। तस्य सदोषत्वेन तत्राप्रामाण्यमेव गृह्णातीति भावः॥ अर्थित्वेनेति। निःशङ्कमर्थनिश्चयार्थित्वेनेत्यर्थः। निश्चिचीषति निश्चेतुमिच्छति॥ सजातीयेत्यादि। साक्षात्स्वविषयविषयकमानान्तरसंवादः सजातीयसंवादः। यथेदं जलमिति ज्ञानस्येदं जलमिति ज्ञानान्तरसंवादः सजातीयसंवादः। स्वनिष्ठप्रामाण्यव्यवस्थापनद्वारा स्वविषयविषयकमानान्तरसंवादः। स्वनिष्ठप्रामाण्यव्यवस्थापनद्वारा स्वविषयविषयकमानान्तरसंवादो हि विजातीयसंवादः। यथेदं जलमिति ज्ञानस्येदं जलज्ञानं प्रमाणं समर्थप्रवृत्तिजनकत्वादित्यनुमानं विजातीयसंवादः। प्रामाण्यस्यार्थसत्ताघटितत्वेन तन्निश्चयद्वारेदं जलं भवत्येवेत्यर्थसत्तानिश्चायकत्वादिति द्रष्टव्यम्। सजातीयसंवादाभावविजातीयसंवादाभावलक्षणयेत्यन्वयः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---ननु यदि ज्ञानस्वरूपग्राहकः साक्षी तत्प्रामाण्यमपि गृह्णीयात्तर्हि शुक्तिरजतादिज्ञानग्राहकोऽपि स एवेति तत्प्रामाण्यमपि गृह्णीयात्। ततश्च याथार्थ्यनियमात्तज्ज्ञाने प्रामाण्यं सिध्येदित्यत आह॥ स चेति। तेन तथा चेत्युत्तरवाक्यसङ्गतिः॥ व्यवस्थयेति। ननु सुदृढो निर्णयो यत्र ज्ञेयं तत्साक्षिदर्शनमित्यनुव्याख्यानविरोधात्कथं साक्षिणः संशयरूपत्वमत्रोच्यत इति चेन्मैवम्। व्यवसायोत्पत्त्यनन्तरं करणदोषविषयकेक मानसे संशये सति साक्ष्युक्तसंशयद्वयोपनीतकोटीरनूद्य पूर्वसंशयोपस्थितादोषत्वादिव्यवस्थाप्यत्वमेवोत्तरसंशयोपस्थित प्रामाण्याप्रामाण्ययोरवधारयति। अतस्तत्र स निश्चयरूप एव सदोषत्वादिकोटिचतुष्टयं तु संशयद्वयोपनीतमनुवदत्येव न विधत्तेऽतस्तदवधारणे उदासीन इति न कुत्रापि तस्य संशयरूपत्वप्रसङ्गः इति न विरोधः। विस्तरस्त्वस्मत्परमगुरुकृतसुधाटिप्पण्यां द्रष्टव्यः॥ नारोपितेति। ननु शुक्तिरजतादिज्ञानस्यापि प्रामाण्यं निर्धार्यत एव। अन्यथा निःशङ्कप्रवृत्तिर्न स्यात्तत्कथमेतदिति चेत्। नासौ साक्षिरूपोऽवधारणोऽपि तु मानसी। मनसश्च दोषसंसर्गसम्भवेन न तावता प्रामाण्यसिद्धिरिति। तदुक्तम्। "अमानस्य तु मानत्वं मानसत्त्वाच्चलं भवेति" इति। ननु व्यवस्थया प्रामाण्यग्रहे निःशङ्काप्रवृत्तिर्न स्यात्। तस्यास्तन्निश्चयसाध्यत्वादित्यत आह॥ यदा त्विति। अर्थित्वेन प्रयोजनार्थित्वेन प्रयोजने सतीति यावत्। साक्षात्स्वविषयविषयकमानान्तरसंवादः सजातीयसंवादः। स्वप्रमाण्यव्यवस्थापनद्वारा स्वविषयविषयकमानान्तरसंवादो विजातीयः॥ दोषदर्शने त्विति। परीक्षयेति शेषः।

 %वादाव्ली--न च परीक्षायां परीक्षान्तरापेक्षायामनवस्था। नापि स्वपरीक्षापेक्षा साक्षिरूपस्यानुभवस्य स्वप्रकाशात्मस्वरूपत्वाभ्युपगमान्न तत्र परीक्षापेक्षा। मामहं जानामीत्यनुभवाद्विशेषबलाच्च न कर्तृकर्मभावविरोधःठ। नापि स्वानुभूतेषु परीक्षाकाङ्क्षा। तस्यादोषतया संशयानवकाशात्। तदुक्तं--%

  %सुदृढो निर्णयो यत्र ज्ञेयं तत्साक्षिदर्शनम्।  
   न परीक्षाऽनवस्था स्यात्साक्षिसिद्धे त्वसंशयात् ॥ इति।  
   यत्क्वचिद्व्यभिचारि स्यादृर्शनं मानसं हि तत्। इति च।%

  श्री राघवेन्द्रयतिकृता वादावली भावदीपिका  
  ------------------------------

 राo---ननु परीक्षामपेक्ष्य साक्षिणा प्रामाण्यग्रहणे तत्रापि प्रामाण्यावधारणार्थं दोषाभावनिश्चयाय परीक्षान्तरापेक्षायामनवस्था स्यात्तथा साक्षिणोऽप्यनवधृतप्रमाणाभावस्य स्वयं दुष्टस्य न परप्रामाण्यावधारणसामर्थ्यमिति स्वप्रामाण्यावधारणाय दोषाभावनिश्चायकपरीक्षान्तरापेक्षायां साक्षिप्रामाण्यग्राहकान्तरापेक्षाया आवश्यकत्वादित्याशङ्क्य निषेधति॥ न चेति॥ नापि स्वपरीक्षापेक्षेति च। स्वेति साक्षी गृह्यते। उपलक्षणमेतत्। ग्राहकान्तरापेक्षेति च ग्राह्यम्। यदि साक्षी स्वयम्भातो न मानमिति वैशेषिकनयानुव्याख्याने स्वयम्भात इत्युक्तहेतुना परीक्षानवस्थां ग्राहकानवस्थां च तावन्निराह॥ साक्षिरूपस्येति। आत्मस्वरूपत्वेत्युक्त्या प्रागुक्तानात्मत्वकार्यत्वादिहेतुविरोधः प्रत्युक्तः। स्वप्रकाशात्मस्वरूपत्वघटनायानुभवस्येत्युक्तम्। तावता स्वयम्प्रकाशत्वेन स्वप्रामाण्यस्यापि स्वेनैव ग्रहणे ग्राहकानवस्थाभावेऽपि कथं न परीक्षाऽनवस्थेत्यत आह॥ न तत्रेति। स्वेनैव स्वप्रामाण्यग्रहण इत्यर्थः। तस्यादोषत्वनिर्णयादिति भावः। आत्मनः स्वप्रकाशत्वमेवासिद्धमित्यत आह॥ मामिति। नन्वेकस्यां क्रियायां कर्तृत्वं कर्मत्वमेकस्य विरुद्धमित्यत आह॥ विशेषेति। वस्तुसामर्थ्यापरपर्यारूपविशेषबलादित्यर्थः। समर्थितश्च विशेषोऽनुव्यख्यानादौ तत्र तत्र, मूलग्रन्थेषु तद्विवरणरूपोपाधिखण्डनटीकाभावप्रकाशिकायां च।

 नन्वथाऽपि वृत्तिज्ञानप्रामाण्यग्रहणे परीक्षानवस्थेति दोषं निराह॥ नापीति। स्यादियमनवस्था यदि सर्वत्र परीक्षापेक्षा स्यात्। न चैवं किन्तु सन्दिग्ध एव। सन्देहश्च मनोवृत्तिविषये पानीयादावेव। न तु साक्षिसिद्धसुखादाविति। तावदेव परीक्षा यावत्साक्षिगृहीतेषु सुखादिष्ववतार इति। कुतोऽनवस्थेति भावेनाह॥ तस्यादोषतया संशयानवकाशादिति। क्वचिदप्यर्थव्यभिचारित्वाभाववात्तयेत्यर्थः। साक्षिसिद्धे संशयो नेत्येतदनुव्याख्यानेन संवादयति॥ तदुक्तमिति। ज्ञानपादीयानुव्याख्याने उक्तमित्यर्थः। सुदृढः कदाऽपि बाधरहितः। निर्णयोऽवधारणात्मकः प्रत्ययः। यत्रेति निपातो य इत्यर्थः। तत्रैव पूर्वत्र पठितमर्धश्लेकमाह॥ न परीक्षेति। एवं हि तत्र क्रमः।

  न परीक्षानवस्था स्यात्साक्षिसिद्धे त्वसंशयात्।  
  मानसे दर्शने दोषाः स्युर्न वै साक्षिदर्शने।

 सुदृढो निर्णय इत्यादिः। ननु साक्षिदर्शनं बाधरहितमित्ययुक्तम्। शुक्तिरूप्यज्ञानप्रामाण्ये बाधदृष्टेरित्यत आह॥ यत्क्वचिद्व्यभिचारि स्यादिति। क्वचिच्छुक्तिरूप्यज्ञानप्रामाण्य इत्यर्थः। तज्ज्ञानमप्रमाणमपि मनस्येव प्रामाणमिति गृह्यते। न साक्षिणा। साक्षी तु ज्ञानमात्रमेव गृहीत्वोदास्त इति भावः। यद्वा मायावादिमते शुक्तिरूपमेव बाधितं चातः साक्षी बाधशून्य इत्ययुक्तमित्यत आह॥ यदिति। क्वचिच्छक्तिरूप्यादौ। यद्दर्शनं व्यभिचारि बादितं स्यात्। तच्चक्षुरादिकरणकमनः परिणतिरूपमेव न साक्षिरूपमित्यर्थः। इति च तत्रैवोक्तमनुव्याख्यान इत्यर्थः।

 श्रीo---ननु परीक्षया दोषाभावनिश्चय इत्युक्तमसत्। तत्रापि पुनः परीक्षान्तरापेक्षायामानवस्था स्यादित्याशङ्क्य निराकरोति॥ न चेति। कुतो न चेत्साक्षिणि पर्यवसानसम्भवादिति भावः। ननु तर्हि साक्षिरूपज्ञाने प्रामाण्यनिश्चयाय परीक्षापेक्षायां पुनरनवस्था स्यादेवेत्याशङ्क्य निराकरोति। नापि स्वेति। स्वस्मिन्साक्षिरूपज्ञान इत्यर्थः। कुतो नेत्यत आह॥ साक्षिरूपस्येति। तथा च स्वप्रकाशत्वात्साक्षी स्वात्मानं स्वप्रामाण्यं च गोचरयतीत्यभ्युपगमान्न तत्र साक्षिणि परीक्षापेक्षेत्यर्थः। नन्वात्मरूपसाक्षिणः कथं स्वप्रकाशत्वं स्वकर्मकस्व प्रकाशकत्वस्यैकस्मिन्कर्तकर्मभावविरोधादित्यतोऽनुभवसिद्धत्वादभेदे भेदकार्यकारिणो विशेषस्य सद्भावाच्च न विरोध इत्याह॥ मामहमिति। ननु साक्षिसिद्धे सुखादौ सन्देहाभावेन तत्र परीक्षापेक्षयाऽनवस्था स्वानुभूतेषु बाह्येषु जलादिषु निःशङ्कप्रवृत्त्यर्थं तज्ज्ञानेऽप्रामाण्यशङ्कापरिहाराय परीक्षापेक्षायामानवस्था स्यादेव। न हि तेऽपि साक्षिसिद्धा येन तदभावः स्यादित्याशङ्कां निराकरोति ॥ नापि स्वेति। नन्वथाऽपि साक्षिसिद्धेषु सुखादिषु परीक्षापेक्षायामनवस्था स्यादित्याशङ्क्य निराकरोति॥ नापिस्वेति। स्वेन साक्षिणाऽनुभूतेषु सुखादिष्वित्यर्थः। कुतो नेत्यत आह॥ तस्येति। सुखादिज्ञानरूपस्य साक्षिण इत्यर्थः॥ अदोषतयेति। आत्मस्वरूपत्वादित्यर्थः। तथा च साक्षिसिद्धे सुखादौ संशयाभावेन परीक्षाकाङ्क्षाया अभावान्नानवस्थेति भावः। साक्षिसिद्धे संशयो नेत्यत्रानुव्याख्यानसम्मतिमाह॥ तदुक्तमिति। ज्ञानपादीयानुव्याख्यान इति। साक्षिसिद्धे सुखादौ। नन्विदं रजतामिति ज्ञानं साक्षिवेद्यं तत्प्रामाण्यं केन गृह्यते। तदग्रहणे प्रवृत्तिरेव न स्यादिति चेन्न। तत्र साक्षी ज्ञानमात्रं गृहीत्वा दोषदर्शनेन प्रामाण्यग्रहणस्य नेष्टे तदा दुर्जन इव मनः स्वयमागत्य प्रमाण्यं गृह्णातीति वदामः। तत्र सम्मतिमाह॥ यत्क्वचिदिति।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--ननु यदि परीक्षासहकृत साक्षी ज्ञानप्रामाण्यं गृह्वीयात्तदाऽनवस्थात्रयं स्यात्। परीक्षाऽपि हि स्वयं प्रमाणत्वेनावधृता परप्रामाण्यावधारणायालं नान्यथा। तथा च तत्रापि परीक्षान्तरमवतरणीयमित्येका। किञ्च साक्षिणोऽप्यनवधृतप्रमाणाभावस्य स्वयंदुःस्थस्य न परप्रामाण्यावधारणसामर्थ्यमिति तत्प्रामाण्यावधारणाय ग्राहकान्तरापेक्षायां द्वितीया। तत्रैव परीक्षापेक्षायां तृतीयेत्याशङ्क्याद्यं तावन्निषेधति॥ न चेति। अत्र हेतुस्तृतीयानवस्थापरिहार एव वक्ष्यते। द्वितीयमपि निषेधति॥ नापीति। स्वप्रामाण्यग्राहकान्तरापेक्षायामनवस्था साऽपि नास्तीत्यर्थः। एवं न तत्र परीक्षेत्यत्र साक्षिप्रामाण्यग्राहकान्तरापेक्षा नास्तीत्यर्थः। उभयत्रापि परीक्षाशब्देन ग्राहकान्तसरस्य विवक्षितत्वात्। तेन स्वपरीक्षानवस्थाभावे साक्षिणः स्वप्रकाशत्वे कथं हेतुः। तेन तदनुपपादनादिति शङ्कानवकाशः। अत एव सुधायां ग्राहकानवस्थापरिहारे साक्षिणः स्वप्रकाशत्वयुक्त्युपन्यास इति बोध्यम्।

  ननु स्वप्रकाशत्वमात्मनो न युक्तम्। कर्तृकर्मभावविरोधादित्यत आह॥ मामहमिति। तृतीयामनवस्थामपि दूषयति॥ नापीति। कुतो नेत्यत आह॥ तस्येति। साक्षिणा इत्यर्थः। साक्षिसिद्धेऽर्थे शङ्कानवकाश इत्यत्रोपष्टम्भकमाह॥ सुदृढ इति। यद्वा साक्षिणोऽदोषत्वं कुत इत्याशङ्क्य तत्साधकमनुव्याख्यानं पठति॥ सुदृढ इति। यत्रेति निपातो यदित्यर्थ। न च परीक्षापेक्षायामनवस्थेत्यत्र सम्मतिमाह॥ न परीक्षेति। ननु तस्यादोषतयेत्यनेनोक्तं साक्षिणो बाधितत्वमयुक्तम्। शुक्तिरजतादौ बाधदर्शनात्। न हि प्रतीतिसमयमात्रवर्तिनि तत्रान्यज्ञानं सम्भवतीत्याशङ्कानिरासार्थमनुव्याख्यानमेव पठति॥ यदिति। यद्दर्शनं क्वचिच्छुक्तिरजतादौ व्यभिचारबाधितं तच्चक्षुरादिकरणकं मनःपरिणतिरूपमेव न साक्षिरूपम्। कुत एतन्मानसदर्शनस्य बाध्यत्वाङ्गीकारेऽनिष्टाभावात्। साक्षिणस्तु तथात्वे सर्वव्यवहारविलोपप्रसङ्गादिति।

 %वादावली--तथा ह्यस्त्यत्र पानीयमिति श्रुतवतस्तत्प्रामाण्ये सन्दिहानस्यवायुविशेषादिभिरनुमानमपि समुदेति। तत्रापि साशङ्कश्चेच्चक्षुषैव निश्चिनोति। प्रत्यासन्नश्च सलिलापानानन्तरमुदन्याभावनिमित्तं दुःखाभावं सुखं च साक्षादेव साक्षिणाऽनुभवन्न तत्र संशेते। सुखदुःखेच्छातदभावादिषु साक्षिसिद्धेषु क्वचिदन्यथाभावस्यानुपलम्भात्। अन्यथा सर्वत्र संशयानपगमात्सर्वव्यवहारलोपप्रसङ्गः। मानसवृत्तिषु पुनरनादौ संसारे द्वयीं गतिमनुसन्दधत्साक्षी सहसैव प्रमाणमेतदिति न निश्चेतुं प्रभवति। किन्तु दोषाभावनिश्चयद्वारैव। दोषाभावं च न स्वयमेवावधारयितुमीष्टे। अपि तु परीक्षासहकृत एव। परीक्षाया अपि यावत्स्वविषयेषु सुखादिषु पर्यवसानं तावत्परीक्षान्तरमनुसरति।%

  श्री राघवेन्द्रयतिकृता वादावली भावदीपिका  
  ------------------------------

 राo--- स्वानुभूतेष्वित्यादिनोक्तं व्यनक्ति॥ तथा ह्यस्त्यत्रेति। श्रुतवत इति। वाक्यमिति शेषः। तत्प्रामाण्ये वाक्यप्रामाण्ये। किमिदं विप्रलम्भादिमूलमुत नेति सन्दिहानस्येत्यर्थः॥ वाय्विति। शीतलवायुविशेषेण ततो निर्गतार्द्रपक्षिदर्शनेन रूपविशेषदर्शनादिना चेदं जलमित्यनुमानमित्यर्थः॥ तत्रेति। लिङ्गजन्यानुमितिरूपज्ञाने प्रमाणमुत नेति साशङ्कश्चेदित्यर्थः। निश्चिनोति जलमेवेदमिति निश्चिनोतीत्यर्थः। उदन्याभावः पिपासाशान्तिः। तन्निमित्तमित्यर्थः॥ न तत्रेति। साक्ष्यनुभूते दुःखाभावे सुखे चेत्यर्थः। संशेते संशयं करोति। संशयाभावे हेतुमाह॥ सुखेति।

  इच्छा ज्ञानं सुखं दुःखं भयाभयकृपादयः।  
  साक्षिसिद्धा न कश्चिद्धि तत्र संशयवान्क्वचित्॥

 इत्यनुव्याख्यानोक्तेरिति भावः॥ अन्यथेति। अन्यथाभावानुपलम्भेऽपि सन्देह इत्यर्थः। किमनया द्विधाकल्पनया। साक्षिवत्प्रत्यक्षादिज्ञानस्यापि प्रामाण्यग्रहः परीक्षानपेक्ष एव किन्न स्यादित्यत आह॥ मानसवृत्तिष्विति। द्वयीं गतिं बाधाबाधलक्षणां गतिमित्यर्थः॥ अनुसन्दधतिति। नाभ्यस्ताच्छतुरिति नुमभावः। साक्षिणैवास्तु तर्हि दोषाभावानिश्चय इत्यत आह॥ दोषाभावं चेति। अशक्तत्वादिति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---जलादिज्ञाने जाते तत्प्रामाण्यशङ्कायां प्रवृत्तिसामर्थ्यं वा तज्जातीयत्वं वा प्रमाणान्तरं तन्निश्चयार्थमपेक्षते। तदीयप्रामाण्यशङ्कायामपि प्रमाणान्तरं यत्प्रामाण्ये तु शङ्कैव नोदेति तत्र प्रामाणान्तरसंवादोऽपि नापेक्ष्यते। अतो नानवस्थाऽस्ति। अस्ति चासावर्थो यः स्वप्नेऽपि न व्यभिचरतीत्याह॥ अस्त्यत्रेत्यादिना। यद्वा साक्षिसिद्धे सुखादौ संशयाभावान्न परीक्षानवस्थेत्युक्तम्। तदुपपादयति। अस्त्यत्रेति। पुरुत इति शेषः। पानीयं सलिलम्। तत्प्रामाण्य इति। पानीयविषयकशाब्दज्ञान इत्यर्थः॥ वायुविशेषेति। त्वगिन्द्रियशीतस्पर्शोपेतपानीयोपर्यागतवायुसम्बन्धेनेत्यर्थः। आदिपदेन शुक्लरूपादिकं ग्राह्यम्। उदेति पुरतः पानीयसद्भाव इति शेषः। निश्चिनोति पानीयसमीपं गतः सन्निति शेषः। तत्रापि संशयिकश्चेत्कथमित्यत आह॥ प्रत्यासन्नश्चेति। समीपं गतश्चेत्यर्थः ॥ उदन्येति। अशनायोदनयधनाया बुभुक्षापिपासागर्धेषु, बुभुक्षादिषु त्रिष्वप्यर्थेष्वशनायोदन्यधनाया इति त्रयः शब्दा निपात्यन्त इति सूत्रार्थः। तथाऽपि पातुमिच्छारूपा या पिपासा सोदन्येत्यर्थः। तथा च सलिलपानान्तरमुदन्यायाः पिपासाया अभावो भवति तेन च दुःखाभावो भवति तथा च दुःखाभाव उदन्याभावनिमित्तक इत्यर्थः॥ न तत्र संशेत इति। जलादिज्ञानस्येव दुःखाभावादिज्ञानस्यापि प्रामाण्ये कस्यापि शङ्काभावादिति भावः। तत्कुत इति चेत्। जलादिज्ञानस्य मरुमरीचिकादौ यथार्थ्यव्यभिचारदर्शनाद्दुःखनिवृत्त्यादिज्ञानस्य क्वापि तददर्शनादित्याह॥ सुखदुःखेच्छेत्यादिना।

 अन्यथाभावस्येति। अयाथार्थ्यरूपाप्रामाण्यस्तेति शेषः। न ह्यन्यजाते सुखादावहं सुखीत्यादिप्रत्ययः कस्यचिद्भवति येन तज्ज्ञानेऽप्रामाण्यशङ्काहिहाराय परीक्षान्तरापेक्षा स्यादतो नानवस्थेति भावः॥ अन्यथेति। साक्षिसिद्धे सुखादावन्यथात्वशङ्कायामित्यर्थः। सर्वत्र जलादौ। व्यवहारः पानादिरूपः। साक्षिसिद्धेषु सुखादिषु कदाऽप्यन्यथात्वशङ्काभावेन साक्षी तज्ज्ञानप्रामाण्यं निश्चिनोत्येव नैवं मनोवृत्तिरूपेषु जलादिज्ञानेष्वित्याह॥ मानसवृत्तिष्विति। मनोवृत्तिरूपेषु जलादिज्ञानेष्वित्यर्थः। द्वयीं गतिं प्रामाण्याप्रामाण्यरूपाम्॥ न निश्चेतुं प्रभवतीति। निश्चेतुं न समर्थो भवतीत्यर्थः। कुत इति चेत्। जलादिज्ञानस्य मरुमरीचिकादावन्यथात्वदर्शनादिति भावः। किन्त्वित्यनन्तरं वृत्तिरूपज्ञानेष्विति शेषः। द्वारैव निश्चेतुं प्रभवतीति वर्तते। स्वयमेव केवल एव। अन्यासहकृत एवेति यावत्। साक्षीति वर्तते। तर्हि परीक्षानवस्था स्यादित्यत आह॥ परीक्षाया अपीति। यावत्पर्यन्तं स्वविशयेषु साक्षिविषयेषु तावत्पर्यन्तम्। तत्प्रकारश्चास्त्यत्र पानीयमित्यादिना प्रदर्शित इति भावः।

   
  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---तस्यादोषतया शङ्कानवकाश इत्यनेन साक्षिसिद्धेऽर्थे संशयो नास्तीत्युक्तम्। तदुपपादयति॥ तथा हीत्यादीना॥ सन्दिहानस्येति। तत एवार्थे समीपं सन्दिहानस्यार्थे गतवत इति शेषः॥ अनुमानमिति। पानीयमेतदित्येवंरूपमित्यर्थः॥ साशङ्क इति। किमिदमनुमानमुताभास इत्येवमिति शेषः। व्याप्त्यादिग्राहिणां याथार्थ्यायाथार्थ्योपलम्भादिति भावः॥ निश्चिनोतीति। प्रत्यसीदति चेति शेषः॥ न तत्र संशेत इति। तथा च सुखादौ संशयाभावेन न तत्पूर्वका परीक्षा। तथा हि। दोषाभावावधारणार्थे न्यायानुसन्धानं खलु परीक्षा। सन्दिग्धश्चार्थो न्यायविषयः। संशयश्चेभयकोटिप्रापकसद्भावे भवति। एवञ्च यत्र यत्र दोषसम्भावनया तत्सन्देहस्तत्र तत्रैव परीक्षापेक्षा नान्यत्र। न च सर्वत्र दोषसन्देहोऽस्ति। साक्षिसिद्धे सुखादौ तदभावात्। ततश्च न तत्पूर्विका परीक्षेति न परीक्षाऽनवस्था नापि स्वपरीक्षाऽनवस्थेति भावः। ननु यथा साक्षी परानपेक्ष एव स्वप्रामाण्यं निर्धारयति तथा जलादिज्ञानेष्वपि कुतो न निर्धारयतीत्यत आह॥ मानसवृत्तिष्विति। अस्तु तर्हि साक्षिणैव दोषाभावनिश्चय इत्यत आह॥ दोषाभावं चेति। अशक्तत्वादिति भावः। न हि स्वात्मनि कदाऽप्यन्यथाभावः। येन परीक्षानवस्था स्यात्। न चैवं परतस्त्वापत्तिः। परीक्षायाः प्रतिबन्धकदोषशङ्कानिरसने परिक्षीणत्वात्। न हि गोक्षुरकापसरणसापेक्षत्वेन गजस्य गमनशक्तिः परतन्त्रा। न चैवमप्रामाण्यस्यापि स्वतस्त्वापत्तिः। विसंवादानुसन्धनवतामेवाप्रामाण्यज्ञप्तिरित्य व्यभिचरितानन्यथासिद्धावन्वयव्यतिरेकवशादनुमेयत्वाध्यवसायात्। प्रामाण्यनिश्चये तु प्रतिबन्धकनिवर्तकतया क्वचिदेव परीक्षापेक्षेति वैषम्यम्।

 %वादावली--न चाप्रामाण्यं क्वापि निरपेक्षेण साक्षिणा निश्चितचरम्। येन प्रतिबन्धकनिवर्तकतां तस्यां प्रतीमः। दोषाभावान्वयव्यतिरेकनियमात्प्रामाण्यस्य परतस्त्वं किन्न स्यादिति चेन्न। यादृच्छिकसंवादिषु प्रामाण्येऽपि दोषाभावाभावेन कारणत्वभङ्गात्। वेत्रबीजस्य स्वाङ्कुरजननशक्तेर्दाहाभावप्रयुक्ततापत्तिः। तथा च न क्वाप्युत्सर्गापवादौ स्यातामिति ॥ छ ॥ प्रामाण्यस्य स्वतस्त्वसमर्थनम्॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo--स्वविषयेऽप्यस्तु तदनुसरणमित्यत आह॥ न हीति। एवमिति। परीक्षासहकृतसाक्षिग्राह्यत्वे ज्ञानग्राहकमात्रग्राह्यत्वरूपस्वतस्त्वाभावादिति भावः। बुद्धिदोषनिरासमात्रकारणत्वाद्युक्तीनामिति विष्णुतत्त्वनिर्णयोक्तमाह ॥ परीक्षाया इति। प्रामाण्यग्रहणप्रतिबन्धकेत्यर्थः। गोक्षुरको नाम कण्टकविशेषः॥ न चैवमिति। परीक्षाया दोषशङ्कानिरासोपक्षीणत्वे विसंवादरूपपरीक्षाया अपि गुणजन्यत्वशङ्कानिरासोपयोगसम्भवेन प्रामाण्यवदप्रामाण्यस्यापि ज्ञानग्राहकसाक्षिणैव ग्राह्यत्वप्राप्तेरिति भावः। दुष्टबुद्धीनामेवाप्रामाण्यशङ्केति परतोऽप्रामाण्यमिति तत्त्वनिर्णयवाक्यं हृदिकृत्वाऽऽह॥ विसंवादेति। अनुमेयत्वेति। परीक्षासहकृतसाक्षिवेद्यत्वेत्यर्थः तेन दोषदर्शने त्वप्रामाण्यमिति पूर्ववाक्येन निरपेक्षेण साक्षिणा निश्चितचरमित्युत्तरवाक्येन च विरोधो न शङ्क्यः। उक्तं हि तर्कताण्डवे प्रामाण्यानुमित्यसम्भववादे वादावल्यां चेत्यादिग्रन्थेनैवमेव। अनुमेयत्वोक्तिस्तु साक्षिणोऽप्रामाण्यग्रहणे विसंवादापेक्षा नियतेत्यभिप्रेत्येति च। नन्वेवं परीक्षायामेव प्रामाण्यनिश्चयो नान्यथेति तद्ग्रहः परत एव स्यादित्यत आह ॥ प्रामाण्यनिश्चये त्विति। क्वचिदेवानभ्यासापन्नस्थल एवेत्यर्थः। तथा च संवादो व्यभिचारितोऽन्यथासिद्धश्चेति न प्रामाण्यग्रहोपयोगीति भावः।

 अप्रामाण्येऽप्येवमस्त्वित्यत आह॥ न चाप्रामाण्यमिति। व्यक्तमेतत्प्रमेयं तत्त्वनिर्णयटीकायां प्रकृत्यधिकरणसुधादौ च। उपपादितं चैतत्सर्वं तर्कताण्डव इति विस्तरभयान्नात्यन्तं प्रपञ्चनं कृतमस्माभिः। ननूत्पत्तौप्रामाण्यस्य ज्ञानजनकातिरिक्तदोषाभावजन्यतया परतस्त्वाज्ज्ञाप्तावपि तथात्वमेवाभ्युपेयमिति भावेनोत्पत्तौ परतस्त्वं परः शङ्कते॥ दोषाभावेति। प्रतिबन्धकाभावसाधारणं प्रयोजकत्वमात्रमाशङ्कते कारणत्वमेव वा। नाद्यः। इष्टपत्तेः। न द्वितीयः। व्यतिरेकव्यभिचारादिति भावेनाह॥ यादृच्छिकेति। किञ्चान्वयव्यतिरेकाभ्यां दोषाभावस्यापेक्षितत्वेऽपिप्रमाजननशक्तिर्ज्ञानजननशक्तिवत्सरजा। न तु भ्रमजननशक्तिवदाधेयेत्येतावतैव प्रामाण्यस्य स्वतस्त्वं स्यात्। न हि सहजाऽपि प्रमाजनना शक्तितर्दोषभावप्रयुक्ता। तथात्वे चातिप्रसङ्ग इति भावेनाह॥ वेत्रबीजस्येति। वेत्रबीजे हि वेत्राङ्कुरजननशक्तिः सहजा। कदलीकाण्डननशक्तिर्वन्हिदाहजनिता। तथा च दाहाभावस्यान्वय व्यतिरेकनियममात्रेण वेत्राङ्कुरजननशक्तेर्दाहाभावाधेयत्वरूपं तत्प्रयुक्तत्वं स्यादित्यर्थः। अस्त्वेवमित्यत आह॥ तथा चेति। सहजशक्तेरपि प्रतिबन्धकभावाधीनत्वे सति प्रतिबन्धकरूपापवादाभावस्यापि सामग्रीकोटिप्रविष्टतयाऽपवादस्थले सामग्र्यभावादेव कार्याभावासिद्ध्या न हिंस्यात्सर्वा भूतानीत्यादिरूत्सर्गोऽग्नीषोमीयं पशुमालभेतेत्यादिरपवाद इति न स्यात्। अन्यथा दण्डचक्रादिसर्वकारणमेलनेन घटो जायत इत्युत्सर्गो दण्डाद्यन्यतमाभावस्थले घटो न जायत इत्यपवाद इति स्यात्। अतः प्रतिबन्धकाभावसाधारणस्य तस्य चाहेतुत्वाद्दोषाभावो न प्रामाण्येहेतुरिति भावः। इतिशब्दः प्रामाण्यस्वतस्त्वोक्तितसमाप्तौ। विवृतमेतत्प्रमेयं निपुणतरं तर्कताण्डवे दोषाभावस्य प्रमाहेतुत्वभङ्गे प्रतिबन्धकाभावस्य हेतुत्वभङ्गे च ॥ छ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---ननु सुखादिज्ञानेष्वपि पुनरन्यथात्वशङ्कापरिहाराय पुनः परीक्षान्तरापेक्षायामनवस्था स्यादित्याशङ्कायां पूर्वोक्तमेव परिहारं स्मारयति ॥ न हीति॥ स्वात्मनीति। जीवस्वरूपभूतसाक्षिसिद्धे सुखादावित्यर्थः॥ येनेति। अन्यथाभावे हि सति तज्ज्ञानेऽप्रामाण्यशङ्कापरिहाराय परीक्षान्तरापेक्षायामनवस्था स्यान्न चैवमिति भावः॥ परतस्त्वेति। जलादिज्ञानप्रामाण्यस्य परीक्षासहकृतसाक्षिगम्यत्वाङ्गीकारेण ज्ञानग्राहकमात्रग्राह्यत्वाभावादिति भावः। बुद्धिदोषनिरासमात्रकारणत्वाद्युक्तीनामिति तत्त्वनिर्णयमूलं मनसि निधायाह॥ परीक्षाया इति॥ प्रतिबन्धकेति। प्रामाण्यग्रहणप्रतिबन्धकेत्यर्थः॥ दोषशङ्केति। बुद्धिदोषापरपर्याया प्रामाण्यशङ्केत्यर्थः। ननु यथाकथञ्चिदप्रामाण्यशह्कानिरासार्थमपि परीक्षाया अपेक्षितत्वेन साक्षिणः प्रामाण्यग्रहणशक्तिः परायत्ता स्यात्तथा च प्रमाण्यस्य ज्ञानग्राहकमात्रग्राह्यत्वरूपस्वतस्त्वभङ्ग इत्यत आह॥ न हि गोक्षुरकेति। साक्ष्येव ज्ञानं तत्प्रामाण्यं च विषयीकर्तुं समर्थः। किन्तु कारणान्तरोपनिपातजेन मानसापराधेन प्रतिबद्धो ज्ञानमात्रं गृहीत्वा प्रामाण्यग्रहणस्य नेष्टे। यथा स्वयमेव परानपेक्षयैव गतिसमर्थोऽपि गजो गोक्षुरकेण प्रतिबद्धो न चलितुं क्षमते। तत्र युक्त्यनुसन्धानपरीक्षावसरः। स चाप्रामाण्यशङ्कारूपबुद्धिदोषमात्रं निरस्यति। तस्मिन्निरस्ते साक्षी स्वमहिम्नैव प्रामाण्यं गोचरयति। यथा गोक्षुरकापसरणे स्वयमेव गच्छति गजस्तथा सजातीयसंवादादिरूपो युक्त्युपन्यासः साक्षिणः प्रामाण्यग्रहणप्रतीबन्धकबुद्धिदोषनिरासार्थमेव कृतो न त्वप्रामाण्यज्ञप्त्यर्थमित्याशयः। तथा च प्रामाण्यग्राहकसामग्र्यसमवहितज्ञानग्राहकमात्रग्राह्यत्वं प्रामाण्यस्य स्वतस्त्वमिति द्रष्टव्यम्। ननु यदि प्रामाण्यं ज्ञानग्राहकमात्रग्राह्यं स्यात्तर्ह्यप्रामाण्यमपि तथा स्याज्ज्ञानधर्मत्वाविशेषात्। तथा च प्रामाण्यमिवाप्रामाण्यस्यापि साक्षिगृहीतत्वापत्तिरित्याशङ्क्य निराकरोति॥ न चैवमप्रामाण्यस्यापीति।

 कुतो नेत्यत आह॥ विसंवादेति। न प्रामाण्यमिवाप्रामाण्यमपि ज्ञानग्राहकमात्रग्राह्यं किन्नाम विसंवादानुसन्धानवतामेवाप्रामाण्यज्ञप्तिर्न पुनस्तद्रहितानामित्य व्यभिचारितानन्यथासिद्धान्वयव्यतिरेकसद्भावादनुमेवाप्रमाण्यं न पुनर्ज्ञानग्राहकमात्रग्राह्यत्वमिति न स्वतस्त्वापत्तिरित्यर्थः। यथोक्तम्। दुष्टबुद्धिनामेवाप्रामाण्यशङ्केति परतोऽप्रामाण्यमिति। ननु प्रामाण्यनिश्चयस्यापि युक्त्यनुसन्धानात्मकपरीक्षापेक्षत्वनियमादप्रामाण्यवत्परतस्त्वं स्यादिति साम्यमेवेति चेत्रत्राह॥ प्रामाण्यनिश्चये त्विति। क्वचिदेव परीक्षापेक्षेति सम्बन्धः। क्वचिज्जलादिज्ञान एव न तु सुखादिज्ञान इत्येवार्थः। यथोक्तम्। साक्षिसिद्धे त्वसंशयादिति। जलादिज्ञानेऽपि प्रामाण्यनिश्चयाय कुतः परीक्षापेक्षेत्यत उक्तं प्रतिबन्धकेति। अप्रामाण्यशङ्कारूपप्रतिबन्धकेत्यर्थः। तथा च सुखादिज्ञाने व्यभिचारेण प्रामाण्यज्ञप्तिपरीक्षयोरव्यभिचारितान्वयव्चतिरेकयोरभावान्न परीक्षायाः प्रामाण्यज्ञप्तिकारणत्वमिति भावः। नन्वप्रामाण्यस्यापि क्वचिद्विसंवादादिरूपपरीक्षानिरपेक्षसाक्षिवेद्यत्वेनाप्रामाण्यपरीक्षयोरव्यभिचरितान्वय व्यतिरेकयोरभावात्परीक्षायाः प्रामाण्यशङ्कारूपप्रतिबन्धकनिरासार्थमेव किन्न स्यादित्य आह॥ न चाप्रामाण्यमिति ॥ निरपेक्षेणेति। विसंवादरूपपरीक्षानिरपेक्षणेत्यर्थः। अस्त्वेवं ज्ञप्तौ प्रामाण्यस्य स्वतस्त्वमुत्पत्तौ परतस्त्वमेव। दोषाभावे सति प्रामाण्यं जायते। दोषाभावाभावे दोषे सतीति यावत्। प्रामाण्यं न जायत इत्यव्यभिचरितान्वयव्यतिरेकसद्भावादिति शङ्कते॥ दोषाभावेति। व्यतिरेकव्यभिचारान्न दोषाभावस्य प्रामाण्यं प्रति कारणत्वमित्याह॥ यादृच्छिकेति॥ दोषाभावाभावेनेति। दोषसद्भवेनेत्यर्थः।

 ननु विसंवादाभावे सत्येव प्रामाण्यं साक्षिणा प्रतीयते नान्यथेति नियमात्प्रामाण्यस्यापि ज्ञप्तौ परतस्त्वमिति चेत्तत्राह॥ वेत्रबीजस्येति॥ स्वाङ्कुरेति। वेत्राङ्कुरेत्यर्थः। अयम्भावः। दावदाहाभावे सत्येव वेत्रबीजं वेत्राङ्कुरं जनयतीत्येतावतैव वेत्रबीजस्य वेत्राङ्कुरजननशक्तिर्दाहाभावप्रयुक्ता स्यात्। तथा च दाहाभावस्यापि वेत्राङ्कुरं प्रति कारणत्वं स्यात्। न चैवं किन्तु दावदहनदग्धवेत्रबीजानां कदलीकाण्डजनकत्वाद्दाहाभावे वेत्रबीजेन कदलीकाण्डरूपविपरीतकार्यानुत्पादाद्वेत्रबीजं स्वमहिम्नैव वेत्राङ्कुरं जनयति। एवं दोषाभावे सति प्रामाण्यं जायत इत्येतावता दोषाभावस्यापि प्रामाण्यं ज्ञप्तौ न कारणत्वं कल्प्यमिति। नन्वस्तु वेत्रबीजेन वेत्राङ्कगुरे जननीये दाहाभावोऽपि कारणम्। एवमेव साक्षिणा प्रामाण्यं ज्ञप्तौ विसंवादाभावोऽपि कारणत्वमस्त्वीति चेत्तत्राह॥ तथा चेति ॥ उत्सर्गेति। स्वव्यभिचारनियमो ह्युत्सर्गः। यथा न हिंस्यात्सर्वा भूतानीत्युत्सर्गः। अग्नीषोमीयं पशुमालभेतेत्यपवादः। तथा च विसंवादाभावस्य च कारणकोटौ प्रवेशेऽपवादाभावस्याप्युत्सर्गकोटौ प्रवेशेऽग्नीषोमीयपशुहिंसाव्यतिरिक्ता हिंसा न कर्तव्येत्यर्थः। स्यात्। तथा च विहितहिंसाव्यतिर्क्तहिंसात्वावच्छेदेनाकर्तव्यत्वनियम एव स्यान्न तूत्सर्गः। अस्य व्यभिचाराभावात्। ततश्चोत्सर्गापवादन्यायभङ्गः स्यादतो न दाहाभावविसंवादाभावयोः कारणकोटौ निवेश इति भावः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---स्वविषयेऽप्यस्तु तदनुसरणमित्यत आह॥ न हीति॥ अन्यथाभाव इति। अवगत इति शेषः॥ न चैवमप्रामाण्यस्यापीति॥ प्रामाण्ये कृतस्य व्युत्पादनस्याप्रामाण्येऽपि समत्वादिति भावः॥ अनुमेयत्वेति। परीक्षासहकृतसाक्षिवेद्यत्वं इत्यर्थः। तेन दोषदर्शने त्वप्रामाण्यमिति पूर्ववाक्येन तन्निरपेक्षेण साक्षिणा निश्चितचरमित्युत्तरवाक्येन च न विरोधः। प्रतिबन्धकरहिते साक्षिप्रामाण्यग्रहणे साक्षिपरीक्षानपेक्षणात्क्वचिदेवेत्युक्तम्। प्रतीम इत्यतःपरं किन्तु सार्वत्रिकत्वात्कारणत्वमेवेति शेषः। तथा चाप्रामाण्यस्य परतस्त्वमिति हृदयम्। एवं ज्ञानप्रामाण्यस्य ज्ञानग्राहकमात्रग्राह्यत्वरूपं ज्ञप्तौस्त्वतत्वमप्रामाण्यस्य तु ज्ञानग्राहकातिरिक्तग्राह्यत्वरूपज्ञप्तौ परतस्त्वमित्युपपादितम्। इदीनीं प्रसङ्गाज्ज्ञानप्रामाण्यस्य ज्ञानजनकसामग्रीमात्रजनय्त्वरूपमुत्पत्तौ स्वतस्त्वमुक्तमाक्षिपति॥ दोषाभावेति॥ कारणत्वभङ्गादिति। व्यतिरेकव्यभिचारादिति भावः। न चात्र दोषाभावस्य कारणत्वे च नास्माकमनिष्टमिति भाष्टटीकाविरोधः। तत्र क्लृप्तकारणं चक्षुरादिकमादायैव दोषाभावस्य प्रमां प्रति नियतपूर्वभावित्वग्रहणे दण्डगतदार्ढ्यादिवच्चक्षुरादिनिष्ठकारणतावच्छेदकमात्रेणैव प्रमाया दोषाभावोपयोगो न कारणतयाऽपीति तद्गन्थाभिप्रायात्। ज्ञानप्रामाण्यस्योत्पत्तौ परतस्त्वं न ज्ञप्तावपि परतस्त्वमिति प्रतिबन्द्यभिप्रायेण शङ्कते॥ वेत्रबीजस्येति। अन्यथेति शेषः। तथा च प्रामाण्यप्रतिबन्धकदोषाभावस्य प्रामाण्यकारणत्वे वेत्राङ्कुरप्रतिबन्धकदाहाभावस्यापि वेत्राङ्कुरकारणत्वप्रसङ्ग इत्यर्थः।

 तत्रेष्टापत्तिमाशङ्क्याह॥ तथा चेति। सोपाधिकव्यभिचारः प्रामाण्यसिद्धनियमो ह्युत्सर्गः। तन्नियमे तादृशव्यभिचार एवापवादः। तथा सिंसात्वावच्छेदेनाकर्तव्यतानियमो न हिंस्यात्सर्वा भूतानीति प्रामाण्यसिद्धो यागीयहिंसायां विहितत्वेन निमित्तेन व्यभिचारी च। एवञ्च प्रकृते यद्यपवादकतया प्रसिद्धदाहाभावमपि वेत्राङ्कुरजनकतासामग्र्यां निवेश्य तस्या वेत्राङ्कुरजनकत्वं नियतमित्युच्येत तर्हि सर्वत्र विहितहिंसात्वाद्यवच्छेदेनाकर्तव्यातादीनां नियम एव स्यान्नोक्तरूप उत्सर्गस्तदभावे च तन्नियमव्यभिचाररूपापवादोऽपि न स्यादित्यर्थः। यद्वा यदि दाहाभावोऽपि वेत्राङ्कुरजनकतयेष्यते तर्हि सर्वत्र प्रतिबन्धकाभावः कारणमित्यभिमतं स्यात्। दाहस्य वेत्राङ्कुरे प्रतिबन्धकत्वात्। न च तत्सम्भवति। तथा सत्युत्सर्गापवादयोः क्वाप्यभावप्रसङ्गात्। तथा हि। उत्सर्गो हि बाधकैकापोद्यनियमः स च प्रतिबन्धकाभावस्य कारणत्वाभ्युपगमे न युज्यते। प्रतिबन्धकत्वाभिमतकालीनकार्याजननस्य कार्याभावप्रयुक्तत्वेन बाधकप्रयुक्तत्वाभावात्। अपवादो हि सति पुष्कलकारणे कार्यानुत्पादकप्रयोजकः। सोऽपि प्रतिबन्धकाभावस्य कारणत्वाभावे न युज्यते। प्रतिबन्धकालीनकार्याजननस्य कारणाभावप्रयुक्तत्वादित्यर्थः॥ छ । प्रामाण्यस्य स्वतस्त्वसमर्थनम् ॥ छ ॥

  ---------------\*\*\*\*\*\*\*\*\*\*\*----------------  

**वादावली  
   कालस्य साक्षिवेद्यत्वसमर्थनोपसंहारः  
   -----------------------**

 %वादावली-- कथञ्चित्सापेक्षत्वेन परतस्त्वे साक्षिणः साक्षात्स्वतःप्रामाण्यं तदन्यस्यासाक्षादिति व्यवस्था स्यात्। तस्मात्सुषुप्तावपि सुखानुभवादिविशेषणतया प्रतीयमानः कालः साक्षिणैवेक्षणीयः। तथा चात्र प्रयोगः। कालो बाह्यप्रत्यक्षाद्यतिरिक्तप्रमाणविषयः। यथाऽसति चक्षुषि प्रतीयमानो गन्ध इति॥ छ ॥ कालस्यसाक्षिवेद्यत्वसमर्थनोपसंहारः॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo--ननु दोषाभावस्य कारणत्वाभावेऽपि प्रयोजकत्वेनापेक्षाऽस्त्वेव। अन्यथाऽदुष्टमिन्द्रियं त्वक्षं तर्कोऽदुष्टस्तथाऽनुमा। आगमोऽदुष्टवाक्यं च स्वदृक् चानुभवः स्मृत इत्यादावदुष्टत्वविशेषणं न स्यादित्यत आह॥ कथञ्चिदिति। प्रतिबन्धकत्वाभावत्वादिनेत्यर्थः॥ साक्षादिति। तस्य नित्यनिर्दोषत्वेनान्यापेक्षाभावात्। अत एव स्वदृक् चानुभव इत्येवोक्तम्। न निर्दोषेत्यपीति भावः। तदन्यस्य प्रत्यक्षादिजन्यमनोवृत्तिज्ञानस्येत्यर्थः॥ इति व्यवस्थेति। तावताऽपि प्रामाण्यग्राहकतया साक्षिणोऽत्यावश्यकतया साक्षिसत्त्वरूपप्रकृतप्रमेयसिद्धेरिति भावः। नन्वस्तु प्रामाण्यस्य साक्ष्यन्यावेद्यत्वेन तद्‌ग्राहकतया साक्षिसत्वम्। तथापि न तद्ग्राह्यत्वं कालादेर्युक्तम्। तस्यानुमानिकत्वायोगेऽपि प्रत्यक्षादिवेद्यत्वसम्भवादित्याशङ्कां परिहरन्साक्षिणै वानुभूयते काल इत्यनुक्रान्तावान्तरप्रमेयमुसंहरति॥ तस्मादिति। प्रामाण्यग्राहकत्वेन साक्षिणोऽवश्यापेक्षणीयत्वादित्यर्थः॥ सुखेति। एतावन्तं कालं सुखमहमस्वाप्समित्युत्थितस्य परामर्शदर्शनात्पूर्वमननुभूतस्य पश्चात्परामर्शायोगात्तदा च बाह्येन्द्रियाणां मनसश्चोपरतत्वेन प्रत्यक्षानुमानयोरप्रवृत्त्या परिशेषात्साक्ष्यनुभव एवैष्टव्यः। उक्तं चानुव्याख्याने। "कालो हि साक्षिप्रत्यक्षः सुषुप्तौ च प्रतीतित इति"ति भावः। एतेन षडिन्द्रियवेद्यः काल इत्यादिपक्षोऽपि प्रत्युक्तः। आदिपदेनाज्ञानदुःखाभावादिग्रहपरीग्रहः। उक्तमर्थं प्रयोगारूढतया दर्शयति। तथा चेति। सुषुप्तावपि कालप्रतीतौ सत्यां हेतोरसिद्ध्यभावेनानुमानप्रयोगो निर्व्यूढ इत्यर्थः॥ गन्ध इतीति। चक्षुर्व्यतिरिक्तघ्राणविषय इति शेषः॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---प्रौढिवादेन तुष्यतु दुर्जन इति न्यायेनाह॥ कथञ्चिदिति। जलादिज्ञानेषु साक्षिणा प्रामाण्यग्रहणे यथा कथञ्चित्प्रतिबन्धकीभूताप्रामाण्यशङ्कारूपबुद्धिदोषनिरासार्थत्वेन परीक्षासापेक्षत्वेन परतस्त्वाङ्गीकार इत्यर्थः॥ साक्षिण इति। सुखादिविषय इति शेषः॥ तदन्यस्येति। साक्षिभिन्नस्य मनोवृत्तिरूपजलादिज्ञानस्येत्यर्थः॥ असाक्षादिति। अप्रामाण्यं परत इति व्यवस्था स्यादस्त्वित्यर्थः। एवं प्रामाणानां प्रामाण्यनिर्वाहकत्वेनापेक्षणीयः साक्षीत्येतदुपपाद्य यदुक्तं कालः साक्षिणाऽनुभूयतइति तदुपसंहरति॥ तस्मादिति। अनुभवादीत्यादिपदेन सुषुप्त्यवस्था ग्राह्या॥ विशेषणतयेति। एतावन्तं कालं सुखमहमस्त्वाप्समित्युत्तरकाले स्मृतिरूपः परामर्शो भवति। एतावन्तं कालं सुखमनुभवन्नेव स्वापमकार्षमिति तदर्थः। तथा च सुषुप्त्यवस्थायां सुखानुभवं सुषुप्त्यवस्थां च प्रत्यधिकरणत्वेन विशेषणतया प्रतीयमानः कालः साक्षिणैवेक्षणीयो ज्ञातव्य इत्यर्थः। बाह्यप्रत्यक्षादीत्यादिपदेन मनसोऽनुमानस्य च ग्रहणम्॥ प्रमाणेति। तच्च प्रमाणं साक्षिरूपमेवेति हृदयम्। तेषु प्रत्यक्षादिषु। गन्ध इत्यनन्तरं तद्व्यतिरिक्तघ्राणेन्द्रियरूपप्रमाणविषय इति शेषः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---एवं प्रामाण्यस्य ज्ञाप्तावुत्पत्तौ च स्वतस्त्वं न तु परीक्षाधीनत्वं दोषाभावाधीनत्वं वा व्यभिचारादित्युक्तम्। एवमपि परतस्त्वमुच्येत तदा बाधकमाह॥ कथञ्चिदिति। पराभिमतानुव्यवसाय एव साक्षीति तर्कताण्डवे उक्तत्वात्साक्षिशब्दो न व्यवसायपरः साक्षिणः पराभिमतानुव्यवसायस्य तस्य परेणः स्वतःप्रामाण्याङ्गीकारात्। असाक्षात्परतो व्यवस्था न स्यादिति। अप्रमाऽपि प्रमेत्येव गृह्यत इति दर्शनादनुव्यवसायप्रामाण्येऽपि विगानात्तन्निरासाय तत्रापि परीक्षापेक्षायास्त्वयाऽङ्गीकार्यत्वादिति भावः। एवं गगनादिसिद्ध्यन्यथाऽनुपपत्त्या साक्ष्यङ्गीकार्य इत्युक्त्वा प्रकृतमनुपपन्ना ह्यानुमानिकेत्यादिनोक्तमुपसंहरति॥ तस्मादिति। उक्तरीत्या मानान्तरवेद्यत्वस्यानुपपन्नत्वादित्यर्थः। नन्वस्तु कालस्य साक्षिवेद्यत्वमनङ्गीकुर्वाणं प्रतीदं बाधकं तत्साधकं तु किमित्यत उक्तं॥ सुषुप्तावपीति। अयमाशयः। सुषुप्तौ हीन्द्रियाणामुपरतत्वान्न बाह्यप्रत्यक्षानुमानागमप्रवृत्तिः। अस्ति च तदाऽपि कालप्रतिभासः। एतावन्तं कालं सुखमहमस्वाप्समिति सुप्तोत्थितस्य परामर्शदर्शनात्। न ह्यननुभूतस्य परामर्शो युज्यते। अतः परिशेषात्साक्षी सिद्ध एवेति गम्यत इति। एतदेवाभिप्रेत्य परिशेषानुमानं दर्शयति॥ तथा चेति॥ छ ॥ कालस्य साक्षिवेद्यत्वसमर्थनोपसंहारः ॥ छ ॥

 -----------------\*\*\*\*\*\*\*\*\*---------------------

**वादावली  
   भेदप्रत्यक्षस्यान्योन्याश्रयाद्युद्धारः  
   --------------------**

 %वादावली--तेन च कालेन सर्वं विशिष्टमेवानुभूतय इति सर्वाधारतया स्थेयम्। अस्त्यासीद्भविष्यतीति वा प्रतीतिमपहाय पदार्थप्रतीतेरौदासीन्येनाननुभवात्। तद्वदेव युगपत्प्रतीतयोर्धर्मिप्रतियोगिभावेन भेदप्रतीत्युपपत्तेरपि नान्योन्याश्रयाद्यापातः॥ अत एव परस्परभेदप्रतीतेरपि तत्तत्प्रत्ययापृथग्भावान्नान्योन्यापेक्षा ॥ छ ॥ भेदप्रत्यक्षस्यान्योन्याश्रयाद्युद्धारः ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo--- अस्त्वेवं साक्षिवेद्यः काल इति। ततश्च किमित्यतोऽस्ति तावदस्तीदमित्यत्र वर्तमानकालो वस्तुना सहैवानुभूयत इति प्रागुक्तमर्थमाह॥ तेन चेति। साक्षिसिद्धेन चेत्यर्थः। सर्वं वर्तमानमतीतानागतं च वस्त्वित्यर्थः। विशिष्टं सम्बद्धमेवानुभूयत इत्युक्तं व्यनक्ति॥ अस्तीति। अस्त्वेवं साक्षिसिद्धकालेन विशिष्टतयैव सर्ववस्तुनः प्रतीतिः। ततोऽपि किमित्यतो भेदप्रतीतौ धर्मिप्रतियोगिप्रतीतिसापेक्षत्वकृतमन्योन्याश्रयदोषमुद्धरति॥ तद्वदेवेति। साक्ष्युपनीतकालविशेषणकवस्तुप्रतीतिवदेवेत्यर्थः। प्रतीतयोः साक्षिणेत्यर्थः। एतच्च द्वयोर्व्यवधान एवैकस्यैव धर्म्यादेः सन्निधिरन्यस्यासन्निधिस्तदा साक्षिप्रतीतेन प्रतियोगिना सहैव तद्भिन्नतया धर्मी ज्ञायत इति ज्ञेयम्। अत एवेत्युक्तं व्यनक्ति॥ परस्परेत्यादिना। धर्मिस्वरूपप्रतियोगिभेदस्य प्रतियोगिस्वरूपधर्मिभेदस्य च प्रतीतेरपि धर्मिप्रतियोगिप्रत्ययतः पृथक्त्वाभावादित्यर्थः॥ छ ॥

  श्रीनिवासतीर्थ विचरितः वादावलीप्रकाशः  
  --------------------------

 श्रीo--अस्तीदमित्यत्र वर्तमानकालो वस्तुना सहैवानुभूयते साक्षिणेत्युक्तम्। तेन कालसम्बद्धमेव वस्त्वनुभूयत इत्यर्थाल्लब्धम्। तदुपपादयितुमाह॥ तेन चेति। साक्षिसिद्धेनेत्यर्थः। काले तु विशिष्टमेव सर्वमित्यन्वयः। सर्ववस्त्वास्थेयमिति। यथाक्तम्।

  तदेतदिति सर्वं च दृश्यं वा स्मृतिगोचरम्।  
  साक्षिसिद्धेन कालेन खचितं ह्येव वर्तते॥ इति।

 कुत इत्यत आह॥ अस्तीत्यादिना॥ अपहायेति। तथा च घटादिपदार्थो वर्तमानादिकालादिसम्बद्धत्वेनैवानुभूयत इति भावः॥ तद्वदेवेति। यथा कालेन सहैव वस्तु प्रतीयते न तु प्रतीतिद्वयं तद्वदेवेत्यर्थः॥ युगपदिति॥ धर्मिप्रतियोगिनोः पुरोऽवस्थितत्वे युगपदिन्द्रियसन्निकर्षे च सत्येकप्रतियोगिकमपरधर्मिकं भेदज्ञानं समुदायालम्बनमेकमेव भवति। धर्मिप्रतियोगिनोरन्यतरस्यैव सन्निधाने तु संस्कारसहकृतेन्द्रियसन्निकर्षेणैकमेव ज्ञानमुत्पद्यत इति प्रतीतिद्वयाभावन्न धर्मिप्रतियोगिभावापेक्षायामान्योन्याश्रय इत्यर्थः।

 तथाऽपि प्रत्येतव्यभेदाधिकरणप्रतियोगिकभेदवत्त्वेन ज्ञातस्य प्रतियोगिकत्वात्स्तम्भात्कुम्भस्य भेदसिद्धौ कुम्भात्स्तम्भेदसिद्धिरित्यन्योन्याश्रयोऽप्यत एव परिहृत इत्याह॥ अतक एवेति। अस्यैव विवरणं तत्तत्प्रत्ययेति। तत्तद्भेदविषयकप्रत्ययानामपृथग्भावात्पृथग्ज्ञातव्यत्वाभावादिति यावत्। तथा च प्रत्येतव्यभेदाधिकरणप्रतियोगिकबेदवत्त्वेन ज्ञातस्य न प्रतियोगिकत्वं येनान्योश्रयः स्तात्। वस्तुतो विद्यामानभेदस्य स्तम्भस्य स्तम्भत्वप्रतीतिमात्रेण प्रतियोगित्वोपपत्तेः। यथा गवयप्रतियोगिकभेदवत्त्वेनाज्ञाताया अपि गोर्गोत्वप्रतीतिमात्रेण गवयगतसादृश्यप्रतियोगिकत्ववदिति नान्योन्याश्रय इति भावः ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---एवमस्ति तावदिति वाक्ये प्रतीज्ञातं कालस्य साक्षिवेद्यत्वं समर्थ्येदानीं तत्रैव प्रतिज्ञातं वस्तुना सहैव साक्षिवेद्यत्वं समर्थयते॥ तेन चेति। एतावता कालस्य वस्तुना सहैव साक्षिवेद्युत्वमुपपाद्य प्रकृतमनुसरन्प्रतियोगिज्ञानापेक्षयाऽन्योन्याश्रयो नास्तीत्याह॥ तद्वदेवेति। न चात्र धर्मिग्रहणं व्यर्थम्। यथा प्रतीतिद्वयाभावान्न धर्मिज्ञानाभावापेक्षयाऽन्योन्याश्रयस्तथा प्रतीतिद्वयाभावादेव ज्ञानापेक्षयाऽपि नान्योन्याश्रय इति दृष्टान्तार्थत्वात्। यद्वा भेदस्य धर्मिभेदत्वाभावमुप पत्त्योक्तरीत्या धर्मिज्ञानापेक्षयाऽन्योन्याश्रयं परिहर्तुं धर्मिग्रहणम्। विशेष्यभेदप्रतीतावप्यन्योन्याश्रयादिकमतिदेशेन परिहरति॥ अत एवेति। अत एवेत्युक्तं विवृणोति॥ तत्तत्प्रत्ययेति॥ छ ॥ भेदप्रत्यक्षस्यान्योन्याश्रयाद्युद्धारः ॥ छ ॥

  ---------------\*\*\*\*\*\*\*\*\*\*\*-----------------

**वादावली  
   धर्मिप्रतियोगी भेदप्रत्ययानां यौगपद्यसमर्थनम्  
   -----------------------------**

 %वादावली--परमात्मतदितरभेदोऽपि तत्तत्स्वरूपग्राहकप्रमाणावसेय इति नोक्तदोषावकाशः। न हि धर्मिप्रतियोगिभेदप्रत्ययानां क्रमभावे मानं पश्यामः। जीवब्रह्मैक्यवदेव स्वरूपयोः सापेक्षनिपेक्षत्वे क्वचित्प्रतीताप्रतीतत्वे अस्येदमिति सम्बन्धितयाऽवभासोऽपर्यायशब्दवाच्यत्वमित्यादिवैचित्र्यं द्रष्टव्यम्। व्यपदेशमात्रमत्रेति चेत्कोऽर्थः। किं परमार्थेन स्वरूपं नाम बाधितमैक्यं वा तत्सम्बन्धो वा व्यवहारो वा तन्निमित्तं वा। नाद्यः। निराश्रयस्यैक्यस्यानिर्वाहात्। निर्वाहे वा ब्रह्मौक्यवादस्तुच्छाद्वैते पर्यवस्येत्। न द्वितीयः। भेदोन्मज्जनप्रसङ्गात्। न ह्युभयोदासीनतत्त्वसिद्धिः। उभयात्मकवस्तुतवत्तस्यापि व्याहतत्वात्। न तृतीयः। ऐक्यस्यान्यसम्बन्धितापातात्। मेरुमन्दरादिवत्स्वातन्त्र्येण प्रतितिप्रसङ्गाच्च। नापि तुरीयः। अर्थबाधमन्तरेण व्यवहारबाधस्यासिद्धेः। आत्मैक्यस्य बाधितत्वे तत्त्वमसीति वाक्यस्यातत्त्वावेदकत्वापातात्। न च पञ्चमः। नैमित्तिकदर्शनादेव निमित्तकल्पनासौलभ्यात्। अन्यथाऽऽत्मैक्यपदयोः पर्यायताप्रसङ्गः॥ छ ॥ धर्मिप्रतियोगिभेदप्रत्ययानां यौगपद्यसमर्थनम् ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo---एवं जगति भेदं समर्थ्य यदुक्तं पूर्वं पूर्वपक्षिणाऽऽत्मभेदस्य न प्रमाणगन्धमनुभवतीत्यादि तं दोषमुद्धरति॥ परमात्मेति॥ "शास्त्रगम्य(धर्म)परेशानाद्भेदः स्वात्मन ईयत" इत्याद्युक्तदिशेति भावः। नन्वस्त्वेवं यदि युगपदेव धर्मिप्रतियोगिभेदप्रत्ययः स एव नास्तीत्यतः क्रमे मानाभावेनाबाधितयौगपद्यानुभवबलादेवैतत्सिध्यतीति भावेनाह॥ न हीति। भेदमभ्युपेत्य बहुवचनोक्तिः। ननु भेदस्य धर्म्यादिसापेक्षत्वात्क्वचित्संशयादिस्थले धर्मिप्रतीतावप्यप्रतीयमानत्वादन्यसम्बन्धित्वादिना च प्रतीयमानत्वादेतादृशधर्म्यादिस्वरूपत्वमयुक्तमित्यत आह॥ जीवेति। स्वरूपयोर्धर्मिस्वरूपतदभिन्नभेदयोरित्यर्थः। जीवब्रह्मचैतन्यस्य निरपेक्षत्वेऽपि तदभिन्नजीवब्रह्मौक्यस्य सापेक्षत्ववच्चैतन्ये स्वयम्भातेऽपि तदभिन्नस्यैक्यस्याप्रतीतत्ववद्धर्मिस्वरूपस्य निरपेक्षत्वेऽपि तदभिन्नभेदस्य सापेक्षत्वं धर्मिणः प्रतीतावपि क्वचित्संशयविपर्ययस्थले भेदस्याप्रतीतत्वं च युक्तम। तथा चैतन्यस्यान्यसम्बन्धितयाऽनवभासेऽपि जीवस्य ब्रह्मैक्यं ब्रह्मणो जीवेक्यमित्यैक्यस्य तदभिन्नस्यान्यसम्बन्धितयाऽवभासवदन्यासम्बन्धितयाऽवभासमानधर्मिस्वरूपस्य भेदस्यास्यायं भेद इत्यन्यसम्बन्धितयाऽवभासो युक्तः। तथा। ऐक्यब्रह्मणोरभेदेऽप्यैक्यब्रह्मशब्दयोरपर्यायत्ववद्धटभेदशब्दयोरपर्यायत्वलमैक्यं ब्रह्मेत्यप्रतीतिवच्च घटो भेद इत्यप्रतीतत्वं ब्रह्मैक्ययोरन्यतरापरिशेषवद्धटभेदयोरन्यतरमात्रपरिशेषाभाव इत्यादिवैचित्र्यं युक्तमित्यर्थः। न चैक्यं न चैतन्यस्वरूपमिति युक्तम्। अतिरिक्तत्वे सत्यत्वेऽद्वैतहानेः। मिथ्यात्वे तत्त्वमस्यादिवाक्यानामतत्त्वावेदकत्वाद्यापत्तेः। न च चैतन्ये प्रतीतेऽपि तदभिन्नमैक्यमपि प्रतीयत इति युक्तम्। तथात्वे तत्र विप्रतिपत्त्यभावप्रसङ्गात्। उपदेशानर्थक्यप्रसङ्गाच्च। न चैक्यस्य स्वतो भानेऽप्यज्ञानविरोधिन्या वृत्तेरबावाद्विप्रतिपत्त्यादिति वाच्यम्। प्रत्यगर्थवदेव वृत्त्यभावेऽपि स्वतो भानेनैक्येऽपि विप्रतिपत्त्याद्ययोगात्। यदि चैक्यस्याविद्यावरणादप्रकाशस्तर्हि भेदस्यापि सादृश्यदोषाप्रतीतिरिति समम्। उक्तं च त्त्वनिर्णये। न च धर्मिप्रतियोग्यपेक्षया भेदस्यास्वरूपत्वम्। ऐक्यवत्स्वरूपस्यैव तथात्वात्। स्वरूपसिद्धावपि तदसिद्धिश्च जीवेश्वरैक्यं वदतःसिद्धैवेतीति भावः। वैषम्यमाशङ्कते॥ व्यपदेशमात्रमिति। अत्रैक्यविषय इत्यर्थः।

 मात्रपदेन किन्नषिध्यते व्यपदेशस्यार्थो वा व्यपदेशस्याबाधितत्वं वा व्यवहारस्य निमित्तं वा। आद्येऽपि किं ब्रह्मस्वरूपं निषिध्यते ऐक्यं वा तत्सम्बन्धो वेति भावेन विकल्पयति॥ परमार्थेनेति। स्वरूपं ब्रह्मस्वरूपमित्यर्थः। क्रमेण निराह॥ नाद्य इत्यादिना॥ भेदोन्मज्जनेति। परस्परविरुद्धयोरेकस्याभावेऽन्यतरस्य सत्त्वनियमादिति भावः। अस्तु भेदाभेदोभयौदासीन्येन तत्त्वसिद्धिरित्यत आह॥ न हीति। तस्याप्युभयोदासीनवस्तुनोऽपीत्यर्थः। तृतीयेऽप्यैक्यस्यान्यसम्बन्धित्वं वा मेरुमन्दरादिवत्स्वातन्त्र्यं वेति हृदि निधायाद्य आह॥ ऐक्यस्येति। अन्त्य आह॥ मेर्विति। उभयथाऽपि प्रत्यग्ब्रह्मैक्यस्यासिद्धिरैक्यमात्रस्य मन्मतेऽपि भावेन सिद्धसाधनादिकं च स्यादिति भावः॥ अर्थेति। ब्रह्मतदैक्यतत्सम्बन्धरूपार्थबाधमन्तरेणेत्यर्थः। अस्त्वित्यतःप्रागुक्तदोषे सत्यपि दोषान्तरमाह॥ आत्मैक्यस्येति॥ नैमित्तिकेति। ब्रह्मैक्यमिति व्यपदेशरूपकार्यदर्शनादेवेत्यर्थः॥ अन्यथेति। आत्मैक्यमिति व्यपदेशनिमित्तस्य कस्यचिदभाव इत्यर्थः॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---ननु कथं प्रत्यक्षस्य भेदग्राहकत्वं तत्किं भेदमेव गोचरयेदुत वस्त्वपि। द्वितीयेऽपि किं भेदपूर्वं वस्तु गोचरयेदुत वस्तुपूर्वं भेदमित्यादिनोक्तदोषावकाशोऽपि नास्ति। परमात्मधर्मिकस्तदितरजीवजडधर्मिकश्च यो भेदः स परमात्मतदितरस्वरूपग्राहकप्रमाणेनैव निश्चितस्तस्य तदभिन्नत्वादतः प्रतीतिद्वयाभावाद्भेदपूर्वं वस्तु गोचरयेदुत वस्तुपूर्वं भेदमिति विकल्पावकाश एव नास्तीत्याह॥ परमात्मेति। ननु कथं परमात्मादिभेदस्तत्तत्स्वरूपग्राहकप्रमाणेनैव सिद्धो धर्मिप्रतियोगिभेदज्ञानानां कार्यकारणभावसद्भावेन क्रमभावित्वादिति चेत्रत्राह॥ न हीति। धर्मिप्रतियोगिनोः पुरोऽवस्थितत्वे युगपदिन्द्रियसन्निकर्षे च सति युगपदेव समूहालम्बनैकज्ञानोत्पत्तेरनुभवसिद्धत्वेन धर्म्यादिप्रतीतीनां कार्यकारणभावानङ्गीकारेण क्रमभावे मानाभावादिति भावः।

 ननु भवेदयमन्योन्याश्रयपरिहारो यदि भेदस्य धर्मिस्वरूपत्वं स्यात्। न च तद्युक्तम्। धर्मिस्वरूपं हि परनिरपेक्षमेव प्रतीयते। न हि कस्यचिदस्त्यस्मादयं पट इति वाऽस्मादस्य पट इति वा प्रतीतिः। किन्नाम पट इत्येव। भेदस्तु घटात्पटो भिन्न इति वा घटात्पटस्य भेद इति वा दर्मिप्रतियोगिप्रतीत्यपेक्षयैव प्रतीयते न तु कदाऽपि भेद इत्येव। तथा च सापेक्षनिरपेक्षतालक्षणविरुद्धधर्माधिकरणयोर्भेदधर्मिस्वरूपयोः कथमैक्यं स्यात्। किञ्च भेदो न धर्मिस्वरूपं तत्प्रतीतावपि कदाचिदप्रतीतेः। यो यत्प्रतीतावपि कदाचिन्न प्रतीयते नासौ तत्स्वरूपं यथा घटप्रतीतावप्यप्रतीयमानः पटो न घटस्वरूपम्। न चायमसिद्धो हेतुः। स्थाणुशुक्तिकाप्रतीतावपि पुरुषरजतभेदस्याप्रतीतेः। प्रतीतौ वा संशयविपर्ययानुत्पत्तिप्रसङ्गात्। किञ्च भेदस्य न धर्मिस्वरूपत्वं पटस्य भेद इति तत्सम्बन्धितया प्रतीयमानत्वात्। यो यत्सम्बन्धितया प्रतीयते नासौ तत्स्वरूपम्। यथा कम्बलो ब्राह्मणस्य। किञ्च भेदस्य धर्मिभूतपटस्वरूपत्वे पटभेदशब्दयोः पर्यायत्वं स्यात्। किन्त्वभेदस्य धर्मिभूतपटस्वरूपत्वे पट एवास्ति न भेद इति वा भेद एवास्ति न पट इति वाऽन्यतरमात्रावशेषः स्यादिति चेत्तत्राह॥ जीवब्रह्मैक्यवदेवेति। स्वरूपायोर्भेदस्वरूपधर्मिस्वरूपयोः। इदं भेदाख्यं वस्तु। इत्यादीत्यादिपदेनान्यतरमात्रावशेषाभावग्रहणम्। वैचित्र्यं प्रतीतिव्यवहारयोर्वैचित्र्यम्।

 अयमर्थः। यथाऽनपेक्षप्रतीतिकप्रत्यक्चैतन्यस्वरूपस्यापि जीवब्रह्मैक्यं जीवस्य ब्रह्मणैक्यमिति धर्मिप्रतियोगिप्रतीत्यपेक्षया प्रतीयमानत्वं परेणाङ्गीक्रियते तथा निरपेक्षप्रतीतिकधर्मिस्वरूपस्यैव भेदस्य धर्मिप्रतीत्यपेक्षया प्रतीयमानत्वोपपत्तेः। तथा च भेदपटौ नाभिन्नौ सापेक्षनिपरेक्षप्रतीतिकत्वरूपविरुद्धधर्माधिकरणत्वादित्यस्यान्यतरानैकान्त्यम्। तथा च प्रत्यक्चैतन्ये स्वप्रकाशतया सिद्धेऽपि जीवब्रह्मणोरैक्यं न सिद्धम्। अन्यथोपदेशानर्थक्यप्रसङ्गात्। विप्रतिपत्त्यभावप्रसक्तेश्च। तथाऽपि स्वरूपतया परोणाङ्गीक्रियते। तस्मादयमपि हेतुरन्यतरानैकान्तिक एव। तथा जीवब्रह्मस्वरूपयोरैक्यमिति जीवब्रह्मसम्बन्धितया प्रतीयमानमप्यैक्यं न जीवब्रह्मणोरन्यतरत्। तथा च भेदोऽपीत्ययमपि हेतुरनैकान्तिक एव। तथैक्यस्य जीवब्रह्मस्वरूपत्वेऽपि जीवब्रह्मणोरैक्यमित्यपर्यायशब्दवाच्यत्वमात्रावशेषाभावश्च तथा पटभेदयोः सविशेषभेदस्वीकारेणापर्यायशब्दवाच्यत्वमन्यतरमात्रावशेषश्च भविष्यतीति न कोऽपि दोष इति॥ व्यपदेशमात्रमिति। जीवब्रह्मणोरैक्यमिति व्यवहारमात्रं नप्रतीतिरित्यर्थः। तथा च सापेक्षनिरपेक्षप्रतीतिकत्वस्य सम्बन्धितया प्रतीयमानत्वहेतोश्चाभावान्नान्यतरानैकान्त्यमिति भावः। यथा लिखितसिंहेऽयं सिंह इति व्यपदेशमात्रं न प्रतीतिः। कुतः तत्र सिंहत्वस्य बाधितत्वात्।

 एवं जीवब्रह्मस्वरूपयोरैक्यमिति व्यपदेशामात्रं न प्रतीतिः। कुतः। पारमार्थेन तयोरैक्यस्य बाधितत्वादिति प्राप्तम्। तत्र पृच्छति॥ किमिति। जीवब्रह्मस्वरूपयोरैक्यं बाधितमित्यत्र जीवब्रह्मस्वरूपमेव बाधितमित्यभिप्राय उत जीवब्रह्मस्वरूपमस्ति तयोरैक्यं बाधितमिति वेत्यर्थः। जीवब्रह्मस्वरूपैक्यं चास्ति। ऐक्यस्य जीवब्रह्मनिरूपितो यः सम्बन्धः स व्यपदेशमात्रं न तु तत्प्रतीतिरस्ति। तथा च जीवब्रह्मणोरैक्यस्य च यः सम्बन्धः स बाधित इत्यर्थः॥ व्यवहार इति। जीवब्रह्मणोरैक्यमिति व्यपदेशमात्रमित्यस्य व्यवहारो बाधित इत्यर्थः॥ तन्निमित्तमिति। जीवब्रह्मणोरैक्यमिति भेदव्यवहारे यन्निमित्तं भेदः स बाधित इत्यर्थः। निराश्रयस्येति। जीवब्रह्मस्वरूपस्य बाधितत्वे आश्रयाभावप्राप्त्यैक्यरूपधर्मस्यानिर्वाहान्निर्वहितुं समर्थयितुं प्रतिपादयितुमिति यावत्। अशक्यत्वादित्यर्थः॥ निर्वाहे वेति। जीवब्रह्मस्वरूपस्य बाधितत्वेनासत्त्वमङ्गीकृत्य निराश्रयस्यैवैक्यस्य प्रतिपादन इत्यर्थः॥ तुच्छेति। जीवस्वरूपस्य बाधितत्वेऽसत्त्वेन शून्यापरपर्यायतुच्छत्वप्राप्त्या शून्याद्वैन एव पर्यवसानापत्त्या शून्यवादिवैलक्षण्यं तव न स्यादिति भावः॥ भेदेति। जीवब्रह्मणोरैक्यस्य बाधितत्वे भेदोन्मज्जनस्य भेदोत्थानस्य प्रसङ्गः। कुतः। परस्परविरुद्धयोरन्यतरनिषेधस्यान्यतरविधिनान्तरीयकत्वादिति भावः। नन्वैक्यस्य बाधितत्वेऽपि भेदोन्मज्जनमिति नाङ्गीक्रियते। भेदाभेदौदासीन्येनैव ब्रह्मस्वरूपत्वसिद्ध्यङ्गीकारादित्याशङ्क्य निराकरोति॥ न हीति। भेदाभेदानवगाहीत्यर्थः। कुतो नेत्यत आह॥ उभयात्मकेति॥ भेदाभेदात्मकत्वं यथा वस्तुनोर्विरुद्धं तथा तस्यापि भेदाभेदशून्यस्यापि वस्तुनोर्विरुद्धत्वादित्यर्थः॥ ऐक्यस्येति। जीवब्रह्मणोरैक्यस्य सम्बन्धस्य बाधितत्वे ऐक्यस्य जीवब्रह्मसम्बन्धित्वाभावप्राप्त्या जडसम्बन्धित्वं स्यात्। तस्य ससम्बन्धिकपदार्थत्वेन सम्बन्धिसापेक्षत्वादिति भावः। दूषणान्तरमाह॥ मेरुमन्दरादिवदिति। ऐक्ये जीवब्रह्मसम्बन्धित्वस्य बाधितत्वे मेरुमन्दरयोर्यथा स्वातन्त्र्येणान्योन्याविशेषणतयेति यावत्। यथा प्रतीतिरस्ति तथा प्रतितिप्रसङ्गः। न चेष्टापत्तिरिति वाच्यम्। ऐक्यमित्येव प्रतीतेरभावादिति भावः॥ अर्थेति। व्यवह्रियमाणेत्यर्थः। जीवब्रह्मैक्यव्यवहारस्य बाधितत्वं तदा स्याद्यदि व्यवहारविषयीभूतं जीवब्रह्मैक्यं बाधितं स्यान्न चैतत्तव सम्मतमिति भावः। अस्तु ब्रह्मैक्यमिति बाधितमिति चेत्तत्राह ॥ आत्मैक्यस्येति। ब्रह्मैक्यस्येत्यर्थः॥ वाक्यस्य ब्रह्मैक्यबोधकस्य॥ नैमित्तिकेति। ब्रह्मणैक्यमिति भेदव्यवहाररूपनैमित्तिकेत्यर्थः। तथा च ब्रह्मणैक्यमिति भेदव्यवहारदर्शनेन तदन्यथाऽनुपपत्त्या तन्निमित्तभेदकल्पनाया अपि सौलभ्येन तस्य बाधितत्वकल्पनमयुक्तमिति भावः॥ अन्यथेति। जीवब्रह्मणोरैक्यमिति भेदव्यवहारे निमित्तभूतभेदानङ्गीकारे आत्मैक्यपदयोः पर्यायत्वं स्यादित्यर्थः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---आत्माभेदस्तु न प्रमाणगन्धमनुभवतीत्यनेनोक्तं दोषं परिहरति॥ परमात्मेति। इदं च भेदप्रत्यक्षेऽन्योन्याश्रयत्वादिदोषोद्धारप्रसङ्गादत्रोक्तमिति न कश्चित्क्षुद्रोपद्रवः॥ तत्तत्स्वरूपेति। प्रत्यक्षेऽन्योन्याश्रयजीवस्येश्वरभेदो जीवस्वरूपग्राहकप्रक्यक्षसिद्धः। ईश्वरस्य जीवाद्भेदस्तु "तान्यहं वेद सर्वाणि न त्वं वेत्थ परन्तप। उक्तमः पुरुषस्त्वन्य" इत्यादितद्वचनानुमितेश्वरप्रत्यक्षसिद्ध इत्यर्थः॥ नोक्तदोषेति। जीवस्येश्वरभेदो न प्रत्यक्षः प्रत्यक्षाप्रत्यक्षभेदस्याप्रत्यक्षत्वादित्युक्तदोषावकाशो नेत्यर्थः। अधिकरणे प्रतियोग्यनुपलब्धेरभावप्रत्यक्षहेतोः प्रत्यक्षेऽपि सत्त्वादिति भावः। ननु प्रतियोग्यनुपलब्धिः किं तदुपलम्बसामान्याभावः प्रत्यक्षाभावो वा। नाद्यः। तथा सति दोषवशात्प्रत्यक्षेण पीतत्वेन गृह्यमाणे शङ्खेऽनुमानेन श्वैत्यसंसर्गे श्वैत्यतादात्म्ये चोपलभ्यमाने श्वैत्यसंसर्गाभावः श्वैत्यतादात्म्याभावश्च प्रत्यक्षतो न प्रतीयेत।

 न द्वितीयः। स्तम्भे पिशाचतादात्म्याभावे प्रत्यक्षानुपपत्तेः क्वापि पिशाचात्मतया प्रत्यक्षरूपोपलम्भस्याप्रसिद्ध्या स्तम्भे तदभावात्। न च प्रतियोग्यधिकरणसंसर्गप्रत्यक्षविषयत्वाभावरूप प्रतियोग्यनुपलब्धिशब्दवाच्यो हेतुः स च संसर्गः क्वचित्तादात्म्यं क्वचिदन्य एवेति वाच्यम्। एवं हि वायौ रूपाभावप्रत्यक्षो न स्यात्। अधिकरणसंसर्गप्रत्यक्षस्याप्रसिद्धेः। न चाधिकरणे प्रतियोगिसंसर्गप्रत्यक्षविषयत्वाभावो हेतुः। तथा सति पिशाचतादात्म्याभावप्रत्यक्षं न स्यात्। प्रतियोगिसंसर्गप्रत्यक्षाप्रसिद्धेः। अथ प्रत्यक्षेऽधिकरणप्रतियोगिसंसर्गविषयकत्वाभावो हेतुरिति चेन्मैवम्। मण्डूकवसाक्तनेत्रस्य वंशेउरगप्रत्यक्षत्वे सति त्वचा तदभावप्रत्यक्षं न स्यात्। न चाभावग्राहकेन्द्रियप्रत्यक्षे तद्विषयत्वाभावस्यथेति वाच्यम्। एवं हि कुत्राप्यभावप्रत्यक्षं न स्यात्। तादृशाहार्यारोपे सत्येवाभावप्रत्यक्षोदयात्। आरोप्यं निषिध्यत इत्यभ्युपगमादिति चेत्। उच्यते। तदिन्द्रियजन्यानाहार्यप्रत्यक्षे प्रतियोग्यधिकरणसंसर्गविषयकत्वाभावः प्रतियोग्यनुपलब्धिशब्दवाच्यः संसर्गाभावप्रत्यक्षे हेतुः। एवञ्च जीवेश्वरबेदप्रत्यक्षं युक्तमिति। नन्वीदृश्यनुपलब्धिर्यद्यभावग्राहिका तदा जलपरमाणौ पृथिवीत्वाभावप्रत्यक्षं स्यादिति चेन्मैवम्। योग्यानुपलब्धेर्हेतुत्वात्। योग्यता च तर्कितप्रतियोगिसत्वं प्रसञ्जितप्रतियोगिकत्वम्। एवञ्च नोक्तदोष इत्यलम्। स्यादेतद्यदि भेदस्य धर्मिस्वरूपत्वं स्यात्तदैवान्योन्याश्रयपरिहारः स्यात्। न चैवम्। तथात्वे घटस्य धर्म्यादिनिरपेक्षप्रतीतिकत्वेन तद्वदेव तदभिन्नभेदस्यापि निरपेक्षत्वं स्यात्।

 किं च भेदस्य धर्मिस्वरूपत्वे तत्प्रतितावपि कदाचिदप्रतीतिर्न स्यात्। न हि घटाभिन्ने कलशेघटप्रतीतावपि कदाचिन्न प्रतीयते। किंचास्य भेदः इदं भिन्नमिति सम्बन्धितया धीर्न स्यात् प्रत्युत घटो भेद इति धीः स्यात्। किञ्च घटभेदयोः पर्यात्वं स्यात्। घटकलशशब्दवत्। अपि च घटभेदयोरेकतरपरिशेषः स्यादित्यत आह॥ जीवब्रह्मैक्यवदिति। यदुक्तं निरपेक्षघटाभिन्नत्वे तद्वदेव भेदस्यापि निरपेक्षत्वं स्यादिति। तन्न। त्वन्मते ऐक्यस्य निरपेक्षब्रह्मस्वरूपत्वेन तद्वदेव निरपेक्षत्वं स्यादिति साम्यात्। अधिकश्चात्र सविशेषाभेदाङ्गीकारेण परिहारः। यच्चेक्तं भेदस्य धर्मिस्वरूपत्वे तदप्रतीतावपि कदाचिदप्रतीतिर्न स्यादिति। ऐक्यस्य ब्रह्मस्वरूपत्वे ब्रह्मणः स्वप्रकाशत्वेन ब्रह्मप्रतीतौ तदप्रतीतिर्न स्यादिति साम्यात्। यत्त्वस्य भेदइति धीर्न स्यादिति तत्तुच्छम्। जीवब्रह्मणैरैक्यमित्यपि धीर्नस्यादिति तौल्यात्। यदपि पर्यायत्वापादनं तदपि तुच्छम्। ऐक्यब्रह्मशब्दयोः पर्यायत्वापादनतौल्यात्। यच्चैकतरपरिशेषः स्यादिति तच्चिन्त्यम्। ऐक्यस्य ब्रह्मस्वरूपत्वेऽप्येकतरपरिशेषः। स्यादिति तच्चिन्त्यम्। ऐक्यस्य ब्रह्मस्वरूपत्वेऽप्येकतरपरिशेषः स्यादिति साम्यात्। तदेतदभिप्रेत्योक्तं जीवब्रह्मैक्यवदिति॥ व्यपदेशमात्रमिति। जीवब्रह्मणोरैक्यमिति व्यपदेशमात्रमित्यर्थः॥ बाधितमिति। निषिद्धमित्यर्थः। मात्रशब्देनेति शेषः। तथा च मात्रशब्देन किं परमार्थतो ब्रह्मस्वरूपं निषिद्धमैक्यं वेत्यादिविकल्पार्थः॥ तत्सम्बन्ध इति। ऐक्यस्य ब्रह्मसम्बन्ध इत्यर्थः। शून्याद्वैतं पर्यवस्येदित्येव पाठो न्यायामृतानुसारि चेति बोध्यम्॥ भेदोन्मज्जनेति। परस्परविरुद्धयोरन्यतरनिषेधेऽन्यतरविधिनियमादिति भावः। ऐक्यभेदयोर्द्वयोरप्यभावे को दोष इत्यत आह॥ न हीति॥ ऐक्यस्येति। अत्र वाक्यद्वये। तथा च प्रत्यग्ब्रह्मैक्यसिद्धिरिति भावो बोध्यः। न चैक्यरूपार्थस्य बाधोऽप्यङ्गीक्रियत इत्यत आह॥ आत्मैक्यस्येति॥ अन्यथेति। निमित्तकल्पनाभाव इत्यर्थः॥ छ ॥ धर्मिप्रतियोगिभेदप्रत्ययानां यौगपद्यसमर्थनम् ॥ छ ॥  
  ---------------\*\*\*\*\*\*\*--------------

**वादावली  
    विशेषसमर्थनम्  
 ----------**

 %वादावली---तच्च निमित्तं भेदोऽत्र बाधित इति चेत्तर्हि तत्प्रतिनिधिः स्वनिर्वाहको विशेषो नाम पदार्थशक्तिरभिषिच्यताम्। न चैवमतिप्रसङ्गः। मुख्यनिमित्तस्यान्यत्र सम्भवेऽन्यस्य कल्पनायोगात्। निर्भेदे वस्तुनि भेदवन्निर्विशेषे तस्मिन्विशेषोऽपि व्याहत इति चेन्न। निर्विशेषत्वविशेषवदुपपपत्तेः। स च यदि विरोधात्त्यज्येत इति सुतरां सविशेषतासिद्धिः। तदुक्तमाचार्यैः--%

  %भेदहीने त्वपर्यायशब्दान्तरनियामकः  
   विशेषो नाम कथितः सोऽस्ति वस्तुष्वशेषतः ॥ इति।%

 %स्वरूपव्यतिरिक्तं भेदमभ्युपगच्छतामपि स्वरूपभेदयोर्भेदस्य स्वनिर्वाहकता सिद्धा। तैरपि निर्वाह्यनिर्वाहकनिर्वहणादिरूपवैचित्र्यमेकस्यैव भेदस्याङ्गीकृतं भवेत्। अन्यथाऽनवस्थानात्। ततो वरं पदार्थस्यैव विचित्रशक्तिस्वीकार इति॥ छ ॥ विशेषसमर्थनम् ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo---तत्प्रतिनिधिर्भेदप्रतिनिधिः। तत्रापि विशेषान्तरकल्पनायामनवस्थेत्यत उक्तं स्वनिर्वाहक इति। कल्पनागौरवमित्यत उक्तं पदार्थशक्तिरिति। न तु वस्त्वन्तरमित्यर्थः। नन्वेवं घटपटादीनां तेनैव व्यवहारोपपत्तौ भेदवार्ता लुप्येतेत्याशङ्क्य निराह॥ न चैवमित्यादिना। अन्यत्र घटादौ॥ स चेति। निर्विशेषत्वरूपविशेष इत्यर्थः। सुतरां निःसन्देहमित्यर्थः। ननु तादृशविशेषे किं मानं किं च लक्षणमित्यतो जन्माधिकरणानुव्याख्यानेन द्रढयति॥ तदुक्तमिति। निर्भेदेऽपि भेदकार्यनिर्वाहकत्वलक्षणविशेषस्वरूपमुक्तमित्यर्थः॥ भेदहीने त्विति। तुरवधारणे। अपर्यायशब्दान्तरनियामक इत्यशेषभेदकार्यनिर्वाहकत्वोपलक्षणम्।

 अयम्भावः। जीवात्मैक्यस्यैकधैवेत्यादिश्रुत्यादिना चैतन्यस्वरूपत्वाच्चैतन्ये स्वप्रकाशत्वेन सिद्धेऽपि तस्यासिद्धत्वं चैतन्यस्य निरपेक्षत्वादौ सत्यप्यैक्यस्य सापेक्षत्वादिकं चैतन्यप्रकाशस्याज्ञानानिवर्तकत्वेऽप्यैक्यज्ञानस्य तन्निवर्तकत्वमित्यादिभेदकार्याणां दर्शनाच्च। तदुभयान्यथाऽनुपपत्त्या भेदहीनेऽपि जीवात्मैक्ये भेदप्रतिनिधिस्तत्कार्यकारी कश्चिदतिशयोऽस्तीत्यकामेनापि त्वया वाच्यम्। एवमिहापि भेदधर्मपक्षस्य त्वयैव दूषितत्वेन घटः पटात्मको नेति प्रतीत्या पटतादात्म्यनिषेधरूपभेदस्य मृद्धट इतिवद्धटसामानाधिकरण्येनाभेदस्यैव प्रतीतत्वेन च "सत्यं भेदस्तु वस्तूनां स्वरूपं नात्र संशय" इति तैत्तिरीयभाष्योक्तवचनेन नान्योन्याभावता पृथगिति तत्त्वविवेकवाक्येन च भेदस्य धर्मिस्वरूपत्वात्सापेक्षत्वनिरपेक्षत्वादिप्रागुक्तभेदकार्यदर्शनाच्च तदुभयान्यथाऽनुपपत्त्या कश्चन वस्तुस्वरूपशक्तिपर्यायो विशेषोऽस्तीति कल्प्यत इति न कोऽपि दोष इति। अयं च विशेषो वैशेषिकादिभिरभ्युपेय इत्याह॥ स्वरूपेति। धर्मिस्वरूपस्य तन्निष्ठभेदस्य चेत्यर्थः।  
   
 सिद्धेत्युक्तं व्यनक्ति॥ तैरपीति। अयं घटो भेदीति भेदभेदिनोर्विशेषणविशेष्यभावरूपभेदकार्यनिर्वाहकोऽपि स्वयं भेदभेदिनोर्भेदः स्वनिर्वाहकश्च भवति। कथम्। भेदभेदीनौ भिन्नाविति प्रतीतौ स्वस्य भेदभेदिनोश्च विशेषणविशेष्यभावादिभेदकार्यनिर्वाहकस्यान्यस्याभावात्। तथा च निर्वाह्यनिर्वाहकनिर्वाहरूपं वैचित्र्यमेकस्य प्राप्तम्। तथा भेदभेदिसम्बन्धित्वं स्वसम्बन्धित्वं चेत्यादिवैचित्र्यमुपेयमित्यर्थः। कुत एवं भेदपरम्परैवास्त्वित्यत आह॥ अन्यथेति॥ तत इति। भेदभेदिनोर्भेदमुपेत्य तस्य स्वनिर्वाहकत्वकल्पनादित्यर्थः॥ अन्यैरपीति। समवायवादिभिरपीत्यर्थः। समवायः समवाय्याश्रइतो गुणादीनां सम्बन्ध इत्यादौ समवायस्य समवायान्तराभावेन तस्य गुणगुण्यादिविशिष्टव्यवहारनिर्वाहकस्यापि स्वनिर्वाहकत्वमङ्गीकार्यम्। ततो वरमप्रामाणिकसमवायप्रहाणेन गुणगुण्यादिपदार्थशक्तिस्वीकारेण सर्वभेदस्य व्यवहारकल्पनम् ॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---शङ्कते॥ तच्चेति। ब्रह्मण ऐक्यमिति भेदव्यवहारे यन्निमित्तं कल्प्यते भेदरूपं तच्च बाधितम्। कुतः। निमित्तभेदात् निमित्तविशेषात्। निमित्तविशेष उपचरितत्वरूपः। तथा च ब्रह्मणैक्यमिति भेदव्यवहारे उपचारस्यैव निमित्तत्वेन भेदस्य निमित्तत्वाभावात्तस्य निमित्तत्वकल्पनं बाधितमिति भावः॥ तर्हीति। किमनया ब्रह्मणैक्यमिति व्यवहारस्योपचरितत्वकल्पनया किन्तु व्यवहारस्यानुपचरितत्वमङ्गीकृत्यानुपचरितत्वभेद व्यवहारहेतुर्भेदप्रतिनिधिर्विशेष एव भेदस्थानेऽभिषिच्यतामित्यर्थः। यथोक्तं तत्त्वनिर्णयटीकायाम्। यदि तत्र भेदातिरिक्तं किमपि सम्बद्धं प्रतीतिनिमित्तमुच्यते तर्हात्रापि विशेषं वक्ष्याम इति। ननु सविशेषोऽपि विशेषतो भिन्नोऽभिन्नो वा। आद्ये भेदपरम्परायाऽनवस्था। द्वितीये विशेषविशेषिभावानुपपत्तिरिति चेन्न। विशेषस्यापि विशेषितोऽभिन्नत्वाङ्गीकारात्। विशेषशक्त्यैव विशेषविशेषिभावोपपत्तिः। तर्हि विशेषपरम्परयाऽनवस्था स्यादिति चेन्न। तस्य स्वनिर्वाहकत्वाङ्गीकारादित्याशयेनोक्तं स्वनिर्वाहक इति। पदार्थशक्तिः पदार्थनिष्ठो धर्मविशेषः।

 ननु यदि भेदव्यवहारे विशेष एव निमित्तमिति स्वीक्रियते तर्हि घटपटयोरप्यबेदमङ्गीकृत्य तत्रापि भेदव्यवहारो विशेषबलादेव भवतीत्यङ्गीक्रियताम्। तथा च जगति भेदवार्तौवोच्छिद्येतेत्यतिप्रसङ्ग इत्याशङ्क्य निराकरोति॥ न चैवमिति। कुतो नेत्यत आह॥ मुख्यनिमित्तस्येति। भेदव्यवहारे मुख्यनिमित्तस्य भेदस्येत्यर्थः। अन्यत्र घटपटादौ जगति॥ अन्यस्येति। विशेषरूपस्येत्यर्थः। अयम्भावः। अङ्गीकुर्मो घटपटयोर्बेदव्यवहारे निमित्तं विशेषम्। यदि तयोरभेदः प्रमितः स्यात्। न चैवम्। तस्य निर्भेदे वस्तुनि बेदव्यवहारनिर्वाहक त्वाद्धटपटयोश्च भेदस्यैव प्रमितत्वादतो न तद्व्यहारे हेतुर्विशेषः किन्तु भेद एवेति नातिप्रसङ्ग इति। ननु ब्रह्मणैक्यमिति व्यवहारे हेतुर्विशेषो ब्रह्मणि विशेषरूपधर्मं नाङ्गीकर्तुं शक्यते ब्रह्मणो निर्विशेषत्वात्। निर्भेदवस्तुनि भेदाङ्गीकारो यथा विरुद्ध एवं निर्विशेषे निर्धर्मके ब्रह्मणि विशेषरूपधर्मांगीकारो इत्याशङ्कते॥ निर्भेद इति ॥ निर्विशेषत्वविशेषवदिति। निर्विशेषत्वरूपो विशेषधर्मो यथाऽङ्गीकृतस्तद्वदेव विशेषरूपधर्माङ्गीकारस्याप्युपपत्तेरित्यर्थः। तथा च निर्विशेषत्ववचनं स्वक्रियाविरुद्धमिति भावः। ननु निर्विशेषत्वं ब्रह्मणि त्यज्यते तथात्वे निर्विशेषत्वरूपविशेषस्यैवापत्त्या निर्विशेषत्वोक्तिव्याघातापत्तेरित्याशङ्क्याह ॥ स चेति। निर्विशेषत्वरूपो विशेष इत्यर्थः॥

 तर्हीति। निर्विशेषत्वाभावे सुतरां सविशेषत्वं सिध्यति अभावाभावे बावनियमादित्यर्थः। विशेषलक्षममाचार्यवाक्येन प्रमाणयति॥ तदुक्तमिति। शब्दान्तरेत्यत्रानुपचरितेति पूरणीयम्। अन्यथा देवदत्तो देवदत्तो नेति भेदव्यवहारेऽपि निमित्ततया विशेषोऽङ्गीकार्यः स्यान्न चैवम्। तस्य व्यवहारस्योपचरितत्वादिति द्रष्टव्यम्। भेदस्य धर्मिस्वरूपत्वमङ्गीकुर्वद्भिरप्ययं विशेषोऽङ्गीकार्य इत्याह॥ स्वरूपव्यतिरिक्तमिति। धर्मिभिन्नमित्यर्थः। अभ्युपगच्छतां तार्किकाणां मते॥ स्वरूपभेदयोरिति। घटपटयोर्भेद इत्येक एव भेदो द्विष्ठतया प्रतीयते। स च भेदो धर्मिस्वरूपघटपटस्वरूपाभ्यां भिन्नः। तथा च घटपटयोर्भेदस्य च पुनर्भेदान्तरमनङ्गीकृत्य घटपटयोर्भेद इति स्वस्मिन् भेदव्यवहारनिर्वाहकता तस्यैव भेदस्याङ्गीकृतेत्यर्थः।

 तदेवोपपादयति॥ तैरपीति। घटपटयोर्भेद इति भेदव्यवहारनिर्वाहकरूपक्रियायां स्वस्यैकस्यैव भेदस्य तत्क्रियानिर्वाहकत्वं निर्वाह्यत्वमित्येवंरूपं वैचित्र्यमङ्गीकृतमित्यर्थः। ननु घटपटयोर्भेदस्य च पुनर्भेदान्तराङ्गीकारान्नैकस्यैव भेदस्य स्वनिर्वाहकत्वमित्यत आह॥ अन्यथेति। भेदपरम्परयाऽनवस्था स्यादित्यर्थः॥ ततो वरमिति। भेदस्य स्वनिर्वाहकत्वाङ्गीकारादपि वरमित्यर्थः॥ विचित्रशक्तिस्वीकार इति। भेदस्य धर्मिणा भेदमङ्गीकृत्य भेदव्यवहारनिर्वाहाय स्वनिर्वाहकत्वादिरूपविचित्रशक्त्युपेत विशेषवत्त्वस्वीकार इत्यर्थः। इत्थमप्रयोजने पदार्थस्वरूपस्यैव विशेषवत्त्वप्राप्त्या गुणगुणिनोर्भेदव्यवहारनिर्वाहकविशेषरूपतृतीयपदार्थस्य गीतातात्पर्यादौ प्रतिपादितत्वेन तद्विरोधापत्तेरिति ज्ञातव्यम् ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ तर्हीति। अत्र तत्प्रतिनिधिः पदार्थशक्तिरित्याभ्यां विशेषे प्रमाणमुक्तम्। तथा हि। जीवब्रह्मैक्यस्यैकधैवेत्यादिश्रुत्या चैतन्यमात्रत्वं प्रतीयते। अपर्यायशब्दवेद्यत्वरूपं भेदकार्यं चावगम्यते। एतदुभयचान्यथाऽनुपपत्त्या भेदरहितेऽपि चैतन्ये भेदप्रतिनिधिस्तत्कार्यकारी कश्चिद्व्यक्तिविशेषोऽस्तीति गम्यते। गत्यन्तराभावात्। तथा चार्थापत्त्याऽर्थविशेषसिद्धिरिति। स च पदार्थशक्तिविशेषो भिन्नेष्वपि पदार्थेषु विशेषकत्वाद्विशेष इति गीयत इत्यभिप्रेत्योक्तं विशेषो नामेति। नन्वङ्गीकृतेऽपि विशेषे न तवानुपपत्तिसान्तिः। सोऽपि हि विशेषवस्तुनो भिन्नस्तदाऽनवस्था। यद्यभिन्नस्तदा विशेषविशेषिभावानुपपत्तिः। न चाभिन्नत्वेऽपि विशेषबलात्तद्वद्भावः। तथाऽपि विशेषपरम्परयाऽनवस्थाऽपरिहारादित्यत उक्तं स्वनिर्वाहक इति। तथा च स एव विशेषो विशेषान्तरं विना विशेषतद्भावं घटयतीति नानवस्थादोष इति भावः। न चैकस्यैव विशेषस्य निर्वाह्यत्वं निर्वाहकत्वं च युक्तं विरोधादिति वाच्यम्। तद्बलादेव तस्याप्युपपत्तेरित्याशयात्॥ अतिप्रसङ्ग इति। सर्वत्र विशेषेणैव भेदकार्योपपत्तौ बेदमात्रोच्छेदः स्यादित्यर्थः। निर्विशेष इत्येतद्धेतुगर्भः। तस्मिन्नित्यस्य ब्रह्मणीत्यर्थः। तथा च ब्रह्मणो निर्धर्मिकत्वात्तत्रविशेषाख्यधर्माङ्गीकारो व्याहत इत्यर्थः॥ निर्विशेषेत्व इति । इदं च दृष्टान्तार्थम्। तथा च निर्विशेषत्ववदेव सविशेषत्वेऽङ्गीकृतेऽपि दोषाभावादित्यर्थः। क्विचित्तु विशेषस्य निर्विशेषत्ववदेवोपपत्तिरिति पाठः। स च स्पष्ट एव॥ स चेति। निर्विशेषत्वरूपो धर्म इत्यर्थः। विशेषस्योक्तार्थापत्तिसिद्धत्वेऽनुव्याख्यानसम्मतिमाह॥ तदुक्तमिति। एवमद्वैतवादिना विशेषमङ्गीकारयित्वा रामानुजीयानप्यङ्गीकारयति॥ स्वरूपेति। ततः किमित्यत आह॥ तैरपीति। निर्वाह्येति भावप्रधानो निर्देशः। आदिपदेन निर्वाहकत्वं ग्राह्यम्।

 इदमत्राकूतम्। स्वस्य निर्वाहकं हि स्वनिर्वाहकम्। तथा चैकस्यामेव स्वनिर्वाहक्रियायां कर्तृत्वकर्मत्वलक्षणं निर्वाह्यत्वं निर्वाहकत्वमित्युक्तं स्यात्। तन्निर्वाह्यत्वं निर्वाहकत्वं च परस्परं धर्मिणा क्रियया च भिन्नमभिन्नं वा। नाद्यः। अनवस्थाद्यापत्तेः। नान्त्यः। निर्वाह्यनिर्वाहकनिर्वहणशब्दानां पर्यायतापातात्। अतो भिन्नमपि निर्वाह्यत्वादिकं स्वभाववैचित्र्यादेवोपपन्नमित्यङ्गीकर्तव्यमिति। ननु यदि स्वरूपभेदयोर्भेदस्य स्वरूपत्वाङ्गीकार इत्यर्थः। अस्तु स्वभाववैचित्र्यं स्वरूपभेदस्य ततोऽपि किमित्यत आह तत इति॥ छ ॥ विशेषसमर्थनम्॥

  --------------\*\*\*\*\*\*\*\*\*------------------ 

    **वादावली  
   भेदप्रतीत्याक्षेपनिरासोपसंहारः  
   -------------------**

 %वादावली--अन्यैरपि समवायस्याश्रितत्वादिव्यवहारे गतिरियमेवानुसरणीया। तस्माद्ब्रह्मस्वरूपावगाहिविज्ञानमानन्दं ब्रह्मेत्यादिवाक्यसमानयोगक्षेमतया भेदप्रपञ्चमध्यक्षयतः प्रत्यक्षस्त दुराक्षेपैर्नाधिक्षेपः॥ छ ॥ भेदप्रतीत्याक्षेपनिरासोपसंहारः ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo--तथा च गुणशक्तिक्रियादीनामपि न धर्मितो भेदाश्रयणं युक्तमिति भावः। एवं भेदस्य धर्मिणा सविशेषाभिन्नत्वं जीवात्मैक्यप्रतिबन्द्योपपाद्य ननु कथं प्रत्यक्षस्त बेदग्राहकत्वमित्यादिना ग्रन्थेन कृतं भेदप्रतीत्याक्षेपं प्रत्यक्षरं प्रत्याक्षिप्योपसंहरति॥ तस्मादिति। भेदस्य धर्मिणा सविशेषाभिन्नतयाऽन्योन्याश्रयानवस्थादिदोषाभावादित्यर्थः॥ इत्यादिवाक्येति। यथा विज्ञानमानन्दं ब्रह्मेत्यादिवाक्यबोध्यविज्ञानानन्दादीनां न परमते भेदः। अखण्डार्थत्वहानेः एकधेत्यादिश्रुतिविरोधाच्च। नाप्यभेदः। तथात्वे तच्छब्दानां पर्यायत्वं पदान्तरवैय्यर्थ्यं विज्ञानानन्दयोरेकतरपरिशेषो भ्रमाधिष्ठानत्वेन चैतन्यभानेऽपि मोक्ष इवेदानीमानन्दाप्रकाशो ज्ञानस्यार्थप्रकाशरूपत्वेऽप्यानन्दस्य तदभाव आनन्दस्य निरुपाधिकेष्टरूपत्वेऽपि ज्ञानस्य तदभावो ज्ञानस्यान्यसापेक्षरूपत्वेऽपि ब्रह्मणस्तदभाव इत्यादिभेदकार्योपलम्भविरोधादित्याद्याक्षेपैर्विज्ञानादिवाक्यानां यथा नाक्षेपस्तेषां परमार्थब्रह्मस्वरूपावगाहित्वेन तत्त्वावेदकत्वात्। किन्तूक्तरीत्या सविशेषाभेदाभ्युपगमादिना कथञ्चित्समाधानं वाच्यम्। तथा सविशेषाभिन्नबेदयुक्तप्रपञ्चावगाहिप्रत्यक्षस्यापि स्वव्याघातदुष्टैस्तत्किं भेदमेव गोचरयेदुत वस्त्वपीत्यादिना पूर्वोक्तैराक्षेपैर्न प्रत्याख्यानं युक्तमित्यर्थः। न च प्रत्यक्षं सदोषवाक्यं निर्दोषमिति युक्तम्। लोके क्लृप्तदोषाणामभावनिश्चयस्योभयत्र साम्यात्। कल्प्यस्याविद्यकत्वादुभयत्र साम्यादिति भावः। तस्मादस्ति भेदे प्रत्यक्षं प्रमाणमिति स्थितम् ॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo-- विशेषस्तद्गतत्वादिर्यद्यभिन्नेऽवसीयते।

  षट्पदार्थातिरेकः स्यात्पदार्थनियमेऽपि हि।  
  धर्मस्य धर्मसन्तानादनवस्थाकरो भवेति॥

 इत्यनुव्याख्यानं मनसि निधायाह॥ अन्यैरपीति। वैशेषिकैरपीत्यर्थः। आश्रितत्वादौ तद्गतत्वादिधर्मसमुदाये॥ गतिरियमेवेति। निर्वाहकत्वविशेषमङ्गीकृत्य तेनैव तद्गतत्वादिनिर्वाहरूपा गतिरित्यर्थः। अत्र सुधैव लेख्या। उपसंहरति॥ तस्मादिति। भेदस्य सत्त्वाङ्गीकारे बाधकाभावादित्यर्थः। भेदप्रपञ्चमध्यक्षयतः साक्षात्कुर्वतो विषयीकुर्वतः। प्रत्यक्षस्य दुराक्षेपैरन्योन्याश्रयादिरूपैर्दुष्टतर्कैरधिक्षेपस्तिरस्कारो न युक्त इत्यर्थः। कुत इत्यतस्तत्रातिप्रसङ्गं सूचयितुमाह॥ ब्रह्मेति। विज्ञानमानन्दं ब्रह्मेत्यादिवाक्येन ब्रह्मस्वरूपमवगम्यत इत्यङ्गीकृतं तत्र प्रष्टव्यम्। एतद्वाक्यस्वरूपमेव केन प्रमाणेन सिद्धं येनैतद्वाक्येन ब्रह्मस्वरूपं सिध्येदिति। श्रोत्रप्रत्यक्षेणेति वदाम इति चेन्न। तस्यापि प्रत्यक्षत्वाविशेषेण भेदग्राहिप्रत्यक्षसमानयोगक्षेमवत्त्वेनाप्रामाण्यान्न तेन तद्वाक्यस्वरूपं सिद्यतीति ब्रह्मस्वरूपमपि तद्वाक्येन सिध्येदतस्तद्वाक्यसमानयोगक्षेमत्वेन तद्वाक्यस्वरूपमिव भेदप्रपञ्चस्वरूपमपि विषयीकुर्वतः प्रत्यक्षमात्रस्य दुराक्षेपैर्नाधिक्षेपो युक्त इत्यर्थः ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  ---------------------------------------

 उo---एवं रामानुजीयैर्विशेषमङ्गीकारयित्वा तार्किकानप्यङ्गीकारयति॥ अन्यैरपीति। अयमभिसन्धिः। समवाये तावदवयवावयव्यादिगतत्व मङ्गीकृतमाश्रितत्वं चान्यत्र नित्यद्रव्येभ्य इति वचनात्। न चानित्यद्रव्यगुणकर्मसामान्यविशेषणामिव समवायस्य तद्गतत्वं नाम समवायलक्षणवृत्तिः सम्भवति। तस्याभिन्नत्वात्। अतस्तद्गतत्वं समवायस्वरूपमेवेत्यङ्गीकार्यः। एवमभिधेयत्वज्ञेयत्वसम्बन्धत्वादयोऽपि समवायेऽभ्युपगता न समवायस्वरूपाद्भिद्यन्ते। भेदो हि तेषां समवायसम्बन्धो वाच्यः। अन्यथा कथमेते तत्र स्युः। न च सम्बन्धो युक्तः। संयोगस्य गुणत्वेन द्रव्यमात्रवृत्तेः। समवायस्य चाभिन्नत्वात्। एवं तद्गतत्वादीनां समिवायभेदे सिद्धे सति पृच्छामः। समवायस्य तद्गतत्वादिधर्मिणां चाभेदे कथमपर्यायशब्दवाच्यत्वं धर्मधर्मिभावः षष्ठीप्रयोग इत्यादि युज्यते इति। तस्मात्तद्गतत्वादिके न समवायतन्मात्रं येनानुपपत्तिः स्यात्। किन्तु समवायाभिन्नमपि तद्विशेषात्मकम्। अतो व्यपदेशादि युज्यते। विशेषस्य भेदप्रतिनिधित्वादित्येवागतिकतया तत्र समाधिर्वाच्या। एवञ्च तार्किकैरपि विशेषोऽङ्गीकार्य इति सिद्धम्॥ आश्रितत्वादाविति। विषयसप्तमीयम्। तथा चाश्रितत्वादिविषये यो व्यवहारतस्मिन्नित्यर्थः। आश्रित्वादिव्यवहारादीति पाठस्तु सुगमः। ननु कथं प्रत्यक्षस्य भेदग्राहकत्वमित्यादिनाऽऽक्षिप्य समीहितमर्थमुपसंहरति॥ तस्मादिति॥ छ ॥ भेदप्रतीत्याक्षेपोपसंहारः ॥ छ ॥

  --------------\*\*\*\*\*\*--------------

**वादावली  
   भेदमिथ्यात्वानुमानस्य प्रतिज्ञाविरोधः  
   -----------------------**

 %वादावली--शरीरत्वहेतुरपि परस्पराननुसंहितभोगायतनत्वेन विवक्षित इति न तत्रापि दोषः। नापि दृष्टान्तालाभः। योगिशरीराणां व्यतिरेकदृष्टान्ततासम्भवात्। अत एव न व्यवस्थानिरुक्तिदौर्घट्यम्। सुखदुःखाद्यनुसन्धानभावाभावरूपव्यवस्थाया अङ्गीकृतत्वात्। अतो भेदत्वहेतुरुपजीव्यविरोधान्न भेदमिथ्यात्वं साधयितुं प्रभवेदिति। किञ्च व्यवहारनिर्वाहकतया सत्यता च भेदस्य कुतो न स्यात्। ननु भेदस्य प्रत्यक्षादिविषयत्वेऽपि न तत्त्वावेदकप्रमाणविषयत्वम्। मैवम्। तत एव तत्साधनसम्भवात्।%

 %किञ्च धर्मित्वहेतुना तत्त्वावेदकप्रमाणवेद्यता च कुतो न भेदस्य स्यात्। न चात्मनि धर्माभावः। आनन्दो विषयानुभवो नित्यत्वं चेति सन्ति धर्मा इत्यभ्युपगमात्। न परमार्थतो धर्मो इति चेन्न। नित्यत्वाद्यभावेऽनित्यत्वाद्यापातात्। तत्पक्षे पारमार्थिकस्यैव साधनाङ्गतानियमाभावाच्च। चन्द्रभेद धर्मित्वहेतोर्व्यभिचार इति चेत्कोऽर्थः। चन्द्रभेदमात्राभाव इति वा चन्द्राच्चन्द्राभाव इति वा। आद्ये न व्यभिचारः। पक्षसमत्वात्। द्वितीये तस्यैवाभावेन धर्मित्वहेतोर्व्यभिचारस्य दूरतः परास्तत्वात्॥ छ ॥ भेदमिथ्यात्वानुमानस्य प्रतिज्ञाविरोधः॥ छ ॥%

  श्री राघवेन्द्रयतिकृता वादावली भावदीपिका  
  -----------------------------

 राo--यत्तु विप्रतिपन्नानि शरीराणि स्वसङ्ख्यासङ्ख्येयात्मवन्ति शरीरत्वादित्यात्मभेदानुमानेऽतीतानागतशरीरादिषु व्यभिचारचोदनं तत्राह॥ शरीरत्वेति। भोगो नाम सुखदुःखादि। चैत्रगतं सुखादि मैत्रो नानुसन्धत्ते। मैत्रगतं चैत्र इत्येवं परस्पराननुसंहितसुखदुःखाद्याश्रयत्वं विवक्षितम्। एतच्चातीतादिशरीरेषु योगिशरीरेषु च नास्तीति न व्यभिचार इति भावः॥ व्यतिरेकदृष्टान्ततेति। हेतुसाध्याभावयोस्तत्र सत्त्वादिति भावः। व्यवस्थानुपपत्तेश्च दुर्निरूपत्वेनेत्यादिनोक्तदोषमुद्धरति॥ अत एवेति। तमेव हेतुं व्यनक्ति॥ सुखेति। तर्हयत्र प्रत्यक्षादिप्रमाणसिद्धतां किन्न पश्यसीत्युक्तम्। भेदो मिथ्या भेदत्वादित्यनुमानस्य प्रत्यक्षादिबाधमुपसंहरति ॥ अत इति। भेदस्य प्रत्यक्षादिप्रमाणसिद्धत्वादित्यर्थः। ननु प्रत्यक्षादिप्रमाणं भेदमेव गोचरयेन्न पुनस्तत्सत्यत्वमपि येन तद्विरोधो भेदमिथ्यात्वानुमानस्येत्यत आह॥ किञ्चेति। यद्वा प्रत्यक्षविरोधमुक्त्वा भेदत्वहेतोरनुमानविरोधमाह॥ किञ्चेति॥ सत्यता चेति। न केवलं भेद एवोपेय इति चार्थः। भेदः सत्यो भवितुमर्हति व्यवहारनिर्वाहकत्वात्। स्वप्रकाशत्वाज्ज्ञानसुखदुःखादिव्यवहारनिर्वाहक चैतन्यवद्व्यतिरेकेणासत्यवद्वेति भावः।

 तत्त्वावेदकप्रमाणविषयत्वमुपाधिरिति भावेन साधनाव्यपकत्वाय पक्षे तस्योपाधेरभावं शङ्कते॥ नन्विति॥ न तत्वावेदकेति। तथा च पक्षादुपाधिव्यावृत्त्या तद्व्याप्यसाध्यस्याप्यभाव इति भावः। साधनाव्यापकत्वमुपाधेर्नेति वक्तुं साधनवति तत्त्वावेदकप्रमाणवेद्यत्वरूपमुपाधिं साधयति॥ तत एवेति। व्यवहारनिर्वाहकत्वादेवात्मवत्त्वावेदकप्रमाणवेद्यत्वसाधनसम्भवादित्यर्थः। आत्मनि व्यवहारनिर्वाहकत्वे विप्रतिपन्नं प्रत्याह॥ किञ्चेति। धर्मित्वहेतुना धर्मवत्त्वहेतुनेत्यर्थः। भेदेऽपि भेदत्वज्ञेयत्ववाच्यत्वादयो धर्माः सन्तीत्यात्मदृष्टान्तेन धर्मत्वहेतुनोक्तरूपसाध्यसिद्धिः किन्न स्यात्तथा च साधनव्यापकत्वमुपाधेरिति भावः। दृष्टान्ते साधनवैकल्यमाशङ्क्य तदीयवचनेन साधनभावं साधयति॥ न चेति पारमार्थिकधर्मवत्त्वं हेतुरिति मत्वा पुनः साधनवैकल्यमाशङ्कते॥ नेति। धर्मवत्त्वमात्रं हेतुर्न तु परमार्थधर्मवत्त्वम्। तच्चात्मन्यस्त्येव । न चैतादृशासाधकम्। त्वन्मते मिथ्यात्वानुमानागमयोरपरमार्थसतोरेव परमार्थसदर्थसाधकत्वादिति भावेनाह॥ तत्पक्ष इति। भेदादिसर्वमिथ्यात्वपक्ष इत्यर्थः॥ चन्द्रभेददमात्राभाव इति। यथा सति चन्द्रेऽनारोपितचन्द्रभेदो नास्ति तथाऽऽरोपितचन्द्रान्तरभेदोऽपि नास्तीति चन्द्रभेदमात्रस्याभावः किमित्यर्थः। चन्द्रभेदारोपमात्रेण द्वित्वप्रतीत्युपपत्तौ चन्द्रन्तरारोपाङ्गीकारे गौरवेणारोपितचन्द्रान्तरभेदे सत्यत्वरहिते धर्मित्वहेतुरस्तीति व्यभिचार इति तवाभिप्रायः किमिति भावः॥ चन्द्रादिति। सत्यचन्द्रे आरोपितचन्द्रान्तरभेदे सत्यप्यनारोपितचन्द्राद्भेदो नास्तीति तत्र धर्मित्वहेतुसत्त्वेऽपि सत्यत्वादिरूपसाध्यं नेति व्यभिचार इत्यभिप्रायः किमित्यर्थः।

 कुतो न व्यभिचार इत्यत आह॥ पक्षेति॥ अन्यतरचन्द्रस्यैव तत्रारोपितत्वेनारोपितानारोपितचन्द्रयोर्भेदस्य सत्यत्वादिति भावेन तत्र हेतुसत्त्वेऽपि साध्याभावसत्त्वस्य विप्रतिपन्नत्वेन पक्षसमत्वात्। पक्षे पक्षसमे च व्यभिचारोद्भावनायोगादिति भावः। ननु निश्चितसाध्याभाववति हेतुसन्देह इव पक्षादन्यत्र निश्चितहेतुमिति साध्याभावसन्देहेऽपि सन्दिग्धौनकान्त्यमेवेति चेन्न। हेतूच्छित्तिरूपविपक्षबाधकतर्केण व्यबिचारसन्देहस्याप्यसम्भवादिति भावः॥ तस्यैवेति। चन्द्रे चन्द्रप्रतियोगिकभेदस्यैवाभावेन निःस्वरूपत्वेनेत्यर्थः। सत्यपि तत्र साध्याभावे हेतोरप्यभावेन व्यभिचाराभावादित्यर्थः। ननु तादृशस्यापि शशिशृङ्गादेरत्यन्ताभावप्रतियोगित्वरूपो धर्म उपेयत इति तत्र व्यभिचार एवेति चेन्न। धर्मवत्त्वरूपधर्मित्वस्य तत्राभावात्। अभावप्रतियोगित्वस्य धर्मिसत्तानिरपेक्षत्वात्। धर्मित्वादित्यस्य सत्त्वरूपत्वादित्यर्थस्याभिप्रेतत्वादिति तात्पर्यम्॥ छ ॥

  श्रीनिवासतीर्थ विरचितः वादावलीप्रकाशः  
  ---------------------------

 श्रीo---विप्रतिपन्नानि शरीरणि स्वसङ्ख्यासङ्ख्येयात्मवन्ति शरीरत्वादित्यनुमानं तत्रोक्तदोषपरिहारेण समर्थयते॥ शरीरत्वहेतुरपीति। भोगायतनेति शरीरशब्दार्थः। भोगायतनं शरीरमिति तल्लक्षणात्। यदवच्छिन्ने आत्मनि भोगो जायते तद्भोगायतनं तत्र शरीरत्वहेतोरतीतानागतशरीरेषु न व्यभिचारः। तत्र हेतोरेवाभावात्। यदवच्छिन्ने आत्मनि भोगो जायते तद्भोगायतनमतीतानागतशरीरावच्छिन्नस्यात्मन एवाभावेन तेषां तद्भोगायतनत्वाभावात्। यदपि योगिशरीरेषु व्यभिचार इत्युक्तं तत्परिहाराय विवक्षामाह॥ परस्पराननुसंहितानामिति। परस्परानुसन्धानरहितानामित्यर्थः। तथा च योगिशरीराणां परस्परानुसन्धानवतामेवांशानां भोगायतनत्वेन हेतोरभावान्न व्यभिचार इति भावः।

 ननु विप्रतिपन्नानि देवदत्तयज्ञदत्तशरीराणि स्वसङ्ख्यासङ्ख्येयात्मवन्ति परस्पराननुसंहितानां भोगायतनत्वादित्यनुमानमयुक्तं दृष्टान्ताभावादित्याशङ्क्य परिहरति॥ नापीति॥ व्यतिरेकेति। यत्र स्वसङ्ख्यासङ्ख्येयात्मवत्त्वाभावस्तत्र परस्पराननुसंहितानां भोगायतनत्वाभाव इति व्यतिरेकव्याप्तौ योगिशरीराणां दृष्टान्तत्वात्। अनेकशरीरस्थितानां सौभर्यादियोगीश्वरांशानामत्यन्ताभिन्नत्वेन तच्छरीरेषु साध्याभावसद्भावात्। नानादेहगभोगानुसन्धानं योगिनो यथेत्युक्तत्वेन तच्छरीराणां परस्परानुसन्धनतवतामेवांशानां भोगायतनत्वेन हेत्वभावस्यापि सत्त्वादित्यर्थः। यच्चोक्तं व्यवस्थोपपत्तेश्च दुर्निरूपत्वेन भेदासाधकत्वमित्यादि तदाशङ्क्य परिहरति॥ अत एवेति॥ व्यवस्थेति। व्यवस्थाशब्दस्य या निरुक्तिस्तस्या दौर्घट्यं दुर्घटत्वं वक्तुमशक्यत्वं यदुक्तम्। तथा हि। किं व्यवस्थापदेन धर्मिभेद इत्यादि तदप्यत एव नेत्यर्थः। अत एवेत्युक्तं विशदयति॥ सुखदुःखादीति ॥ अङ्गीकृतत्वादीति। तथा च धर्मिभेदादिरूपाया अविवक्षितत्वान्नोक्तदोष इति भावः। भेदो मिथ्या भेदत्वाच्चन्द्रभेदवदित्यनुमानदूषणमुपसंहरति॥ अत इति॥ उपजीव्यविरोधादिति। धर्म्यादिग्राहकतयोपजीव्यप्रत्यक्षादिना भेदस्यैव गृहीतत्वात्तस्य च सत्यत्वदुपजीव्यप्रमाणविरोध इत्यर्थः॥ प्रभवेदितीति। समर्थो भवेदित्यर्थः। भेदो मिथ्या भेदत्वाच्चन्द्रभेदवदित्यनुमानस्य सत्प्रतिपक्षत्वं चाह। किञ्चेति॥ व्यवहारेति। भेदः सत्यो व्यावहारिकत्वाद्व्यतिरेकेण शुक्तिरजतवदित्यनुमानमुक्तं भवति। व्यावहारिकत्वरूपहेतुनिर्वचनाय व्यवहारनिर्वाहकतयेत्युक्तम्। अर्थक्रियाकारित्वादिति यावत्। जलानलयोर्भेदसद्भावादेव तापापनोददहनाद्यर्थक्रियाकारित्वं दृष्टमिति न हेतोः स्वरूपासिद्धिरिति द्रष्टव्यम्।

 यदुक्तमुपजीव्यविरोधाद्भेदत्वहेतुर्न भेदमिथ्यात्वसाधनसमर्थ इति तदयुक्तमित्याशङ्कते॥ ननु भेदस्येति॥ न तत्त्वावेदकेति। तथा च प्रत्यक्षादीनामतत्त्वावेदकप्रमाणत्वेन तत्सिद्धभेदस्य सत्यत्वाभावान्नोपजीव्यप्रमाणविरोध इति भावः॥ तत एवेति॥ भेदस्तत्त्वावेदकप्रमाणविषयो व्यावहारनिर्वाहकत्वाद्व्यतिरेकेण शुक्तिरूप्यवदित्येवं व्यवहारनिर्वाहकत्वहेतुत एव तत्त्वावेदकप्रमाणविषयत्वसाधनसम्भवादित्यर्थः। हेतुवन्तरेण भेदस्य तत्त्वावेदकप्रमामवेद्यत्वं साधयति॥ किञ्चेति॥ धर्मित्वेति। धर्मवत्त्वहेतुनेत्यर्थः। तथा च भेदस्तत्त्वावेदकप्रमाणवेद्यो धर्मित्वादात्मवदित्यनुमानेन भेदस्य तत्त्वावेदकप्रमाणवेद्यता च कुतः कस्मान्न स्यादपि तु स्यादेवेत्यर्थः। दृष्टान्ते साधनवैकल्यमाशङ्क्य निराकरोति॥ न चेति। कुतो नेत्यत आह॥ आनन्द इति॥ विषयानुभव इति। प्रपञ्चविषयकं ज्ञानं सर्वज्ञत्वमित्यर्थः॥ सन्ति धर्मा इति। "आनन्दं ब्रह्मणो विद्वान्", "यः सर्वज्ञः सर्ववित्","अजो नित्यः शाश्वत" इति श्रुतिसिद्धत्वादित्यर्थः। तथा च साधनवैकल्यमिति भावः। पुनः शङ्कते॥ परमार्थत इति। धर्माः सन्तीति शेषः। श्रुतिसिद्धा अप्यान्दादयो धर्मा व्यावहारिकभूता एव न परमार्थतः सन्तीत्यर्थः। अतः पुनः साधनवैकल्यमिति भावः॥ नित्यत्वादीति। नित्यत्वादिधर्माणां परमार्थतोऽभावेऽसत्त्वप्राप्तेस्तथा च नित्यत्वाभावेऽनित्यत्वस्य सर्वज्ञत्वाभावेऽसर्ज्ञत्वस्यानन्दाभावे दुःखित्वस्यापातादित्यर्थः। तथा च परमार्थतो धर्मसद्भावेऽङ्गीकार्ये न साधनवैकल्यमिति भावः।

 अस्तु वाऽऽत्मनि धर्माभावस्ततः किम्। ननु तर्ह्यनुमानस्य साधनवैकल्येनादुष्टस्य कथं साधकत्वमिति चेन्न। त्वत्पक्षेऽसतोऽपि सवितृसुषिरादेर्मरणादिसाधनत्वाङ्गीकारेण पारमार्थिकस्यैव साधनाङ्गत्वनियमानङ्गीकाराद्धर्मित्वानुमानस्य साधनवैकल्यरूपदोषदुष्टत्वेन मिथ्यात्वेऽपि भेदस्य तत्त्वावेदकप्रमाणावेद्यत्वसाधनाङ्गत्वं भविष्यतीत्याह॥ तत्पक्ष इत्यादिना। मायिपक्ष इत्यर्थः॥ चन्द्रभेद इति। अङ्गुल्यवष्टम्भेन भेदे प्रतीयमाने चन्द्रबेदे ज्ञेयत्वादिधर्मवत्त्वे सत्यपि तत्त्वावेदकप्रमाणवेद्यत्वाभावाद्व्यभिचार इत्यर्थः। कोऽर्थ इति। चन्द्रभेदे प्रमाणवेद्यत्वं नास्तीत्यस्य कोऽर्थ इत्यर्थः॥ चन्द्रभेद ज्ञेयत्वादिधर्मवत्त्वे सत्यपि तत्त्वावेदकप्रमाणवेद्यत्वाभावाद्व्यभिचार इत्यर्थः॥ कोऽर्थ इति। चन्द्रभेदे प्रमाणवेद्यत्वं नास्तीत्यस्य कोऽर्थ इत्यर्थः॥ चन्द्रभेदमात्राभाव इत्यादि। चन्द्रभेदे प्रमाणवेद्यत्वं नास्तीत्युक्ते तस्याप्रामाणिकत्वप्राप्त्या भेदो नास्तीत्येवं भेदाभाव उक्तः। स्यात्। तत्र पृच्छामः। चन्द्रे भेदमात्राभाव इत्यर्थो विवक्षित उत चन्द्राच्चन्द्रस्य भेदाभाव इति वेत्यर्थः। वाशब्दो विकल्पयोः परस्परसमुच्चये। कुत इत्यत आह॥ पक्षसमत्वादिति। चन्द्रेऽपि घटादिप्रतियोगिकभेदसद्भावेन साध्यपर्यवसितार्थस्य भेदमात्राभावस्य सन्दिग्धत्वादित्यर्थः। न हि पक्षे पक्षतुल्ये वा व्यभिचार इति भावः॥ द्वितीय इति। धर्मित्वहेतोश्चन्द्रभेदे व्यभिचारो दातव्यः। तत्र चन्द्राच्चन्द्रभेदाभावस्य साध्यपर्यवसितार्थत्वाङ्गीकारे चन्द्राच्चन्द्रभेदरूपपदार्थस्यैवाभावेन व्यभिचारस्थलस्यैवाभावाद्धर्मित्व हेतोर्व्यभिचारस्य दूरेऽपास्तत्वादित्यर्थः। एवं भेदो मिथ्या भेदत्वादित्यस्योपजीव्यप्रबलप्रत्यक्षादिप्रमाणविरोधस्य व्यवहारनिर्वाहकत्वादिसमबलप्रमाणविरोधस्य चोक्त्या प्रतिज्ञाविरोधरूपदोष उक्तः। हेतुदोषयोरसिद्ध्यव्याप्त्योर्मध्येऽसिद्धिरूपो दोषो भेदत्वहेतुः सत्यश्चेत्परमतेऽसिद्धिः। असत्यश्चेदस्मन्मतेऽसिद्धिरित्युक्तप्रायेति ॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo॥ न तत्रापि दोष इति। योगिशरीरे व्यभिचारदोषो नास्ति हेतोरेवाभावादित्यर्थः। अत एवेत्युक्तं विवृणोति॥ सुखदुःखादीति। भेदत्वहेतोर्बाधितत्वमुपसंरति॥ अत इति। भेदतद्वहेतोः प्रतिपक्षमप्याह॥ किञ्चेति॥ नन्विति। तथा च प्रत्यक्षस्य बाधकत्वमनुमानस्य प्रतिरोधकत्वं च नास्ति दुर्बलत्वादिति भावः। तत एव प्रत्यक्षादिविषयत्वादेव॥ तत्साधनेति। तत्त्वावेदकप्रमाणवेद्यत्वसाधनेत्यर्थः॥ किञ्च धर्मित्वेत्यनेन भेदस्तत्त्वावेदकप्रमाणवेद्यो धर्मित्वादात्मवदित्यनुमानमुक्तम्। तत्र दृष्टान्ते साधनवैकल्यमाशङ्क्य परिहरति॥ न चात्मनीति। अनित्यतादीत्यादिपदेनानन्दत्वाननुभवत्वयोर्ग्रहणम्। साधनत्वात्। त्वया परमार्थकसाधनाङ्गत्वाभ्युपगमादित्यत आह॥ तत्पक्ष इति॥ चन्द्रभेदमात्रेऽभावश्चन्द्रमात्राभावो गृहेऽभावो गृहाभाव इतिवत्। एवञ्च चन्द्रनिष्ठभेदमात्रे धर्मित्वहेतोः सत्त्वेऽपि सत्त्वावेदकप्रमाणवेद्यत्वस्याभावात्तत्र व्यभिचार किम्वित्यर्थः॥ चन्द्राच्चन्द्रेति। इहापि प्राग्वदेव समासः। चन्द्राच्चन्द्रभेदे उक्तसाध्यस्याभावः। ततो व्यभिचार इत्यभिप्रायः किम्वित्यर्थः॥ पक्षसमत्वादिति। चन्द्रनिष्ठभेदमात्रे मया तत्त्वावेदकप्रमाणवेद्यत्वाङ्गीकारेण त्वाय चतद्विपर्ययस्याङ्गीकारेण साध्यस्य तत्र विप्रतिपन्नतया पक्षसमत्वादित्यर्थः। पक्षे पक्षतुल्ये वा व्यभिचारचोदनं चानुमानमात्रभङ्गप्रसङ्गेनानुचितमिति भावः।

 तस्यैव चन्द्रप्रतियोगिकचन्द्रभेदस्यैवाभावेनात्यन्तासत्त्वेन दूरापास्तत्वादिति। अत्यन्तासति चन्द्रप्रतियोगिकचन्द्रभेदे धर्मित्वरूपहेतोरेवाभावादिति भावः। नन्वत्यन्तासतोऽपि शशशृङ्गोदरत्यन्ताभावप्रतियोगित्वरूपे धर्म उपेयत इति तत्र व्यभिचार एवेति चेन्न। धर्मिसत्तासापेक्षधर्मत्वूरपधर्मित्वस्य तत्राभावात्। अभावप्रतियोगित्वस्य धर्मिसत्तानिरपेक्षत्वात्। धर्मित्वशब्देन तत्स्वरूपत्वस्य विवक्षितत्वान्नोक्तदोषावकाशः॥ छ ॥ भेदमिथ्यात्वानुमानस्य प्रतिज्ञाविरोधः ॥ छ ॥

 -----------------\*\*\*\*\*\*\*\*\*\*\*\*\*\*\*----------------

**वादावली  
   भेदमिथ्यात्वानुमानस्य व्यभिचारादिकथनम्  
   ----------------------------**

 %वादावली--किञ्च भेदत्वहेतोरविद्यानिवृत्तिरूपमोक्षात्मभेदे व्यभिचारश्च। न च तयोर्भेद इति चेत्तर्ह्यात्मनोऽनादिनित्यतया तदभिन्नमोक्षस्य ज्ञानसाध्याविद्यानिवृत्तिरूपत्वानुपपत्तिः। अन्यतरचन्द्रस्यैवारोपितत्वेनारोपितानारोपितभेदे व्यभिचारश्च। मुक्तामुक्तभेदेऽनैकान्त्यं च। मुक्तामुक्तयोर्भेदेऽसिद्ध इति चेन्न। विमतो भिन्नो मुक्तत्वादिति तत्सिद्धेः। शुक्ताविव रजतमाविद्यको भेदो मुक्तेऽप्यङ्कीक्रियत इति चेन्न। मुक्तस्याविद्येति व्याहतेः।%

  श्री राघवेन्द्रयतिकृता वादावली भावदीपिका  
  -----------------------------

 राo---एवं भेदो मिथ्या भेदत्वादित्यस्योपजीव्यप्रबलप्रत्यक्षादिप्रमाणविरोधस्य व्यवहारनिर्वाहकत्वादिसमबलप्रमाणविरोधस्य चोक्त्या प्रतिज्ञाविरोधरूपदोष उक्तः। हेतुदोषयोरसिद्ध्यव्याप्त्योर्मध्येऽसिद्धिरूपदोषो भेदत्वहेतुः सत्यश्चेत्परमतेऽसिद्धिरसत्यश्चेदस्मन्मतेऽसिद्धिरित्युक्तप्राय इति व्याप्त्यभावरूपं हेतुदोषं चाह॥ किञ्चेति। अविद्यानिवृत्तिरूपो यो मोक्षस्तस्यात्मनश्च यो भेदस्तत्र भेदत्वमस्ति मिथ्यात्वं नेति व्यभिचारः। मोक्षात्मनोरनिवर्त्यत्वेन तद्भेदस्यापि तथात्वादिति भावः। हेतोरेवाभावान्न व्यभिचार इति शङ्कते॥ न च तयोर्भेद इति चेदिति। तयोर्मोक्षात्मनोः। भेदो न च नैवेति चेदित्यर्थः॥ ज्ञानेति॥ ज्ञानसाध्या वाऽविद्यानिवृत्तिस्तद्रूपत्वानुपपत्तिरित्यर्थः।

 ननु मोक्षस्य ज्ञानसाध्याविद्यानिवृत्तिरूपत्वेऽप्यात्मनोऽनादित्वेऽपि ज्ञानोपलक्षितात्मनो ज्ञानसाध्याविद्यानिवृत्तिरूपत्वं युक्तम्। "निवृत्तिरात्ममोहस्य ज्ञातत्वेनोपलक्षितः। उपलक्षणहानेऽपि स्यान्मुक्तिः पाचकादिवदि"त्युक्तेरिति चेन्न। "वृत्त्योपलक्षितचितः पश्चादिव पुराऽपि च। सद्भावान्मोहकालेऽपि मोहहानिः प्रसज्यत"इत्यादिना न्यायामृतेऽस्य निरासात्। स्थलान्तरेऽपि व्यभिचारमाह॥ अन्यतरेति। एवकारेण भेदस्यारोपितत्वं व्यवच्छिनत्ति। भेदत्वहेतोः स्थलान्तरेऽपि व्यभिचारमाह॥ मुक्तेति। तत्र हेतुरेव नेति भावेन शङ्कते॥ मुक्तेति। तत्त्वोद्योते भगवत्पादोक्तानुमानोक्त्या तं भेदं साधयति॥ विमत इति। भिन्नाभिन्नत्वेन विवादविषयः संसारान्मुक्तः पक्ष इति भावः। तथैवानुक्त्वा विमत इत्येवोक्तौ बीजं तु तत्रैव टीकायां व्यक्तम्। अस्य हेतोर्वक्ष्यमाणदिशा केवलान्वयित्वेन निगडादिरिव यः कश्चन पदार्थो दृष्टन्तः सुलभ इति भावेन तदुक्तमनुमाने सिद्धसाधनमाशङ्क्य निराह॥ शुक्ताविवेति।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---व्याप्त्यभावरूपं हेतुदोषं चाह॥ किञ्चेति। अविद्यानिवृत्तिरूपो यो मोक्षस्तस्यान्मनश्च भेदस्तत्र भेदत्वमस्ति मिथ्यात्वं नेति व्यभिचारः। मोक्षात्मनोरनिवर्त्यत्वेन तद्भेदस्यापि तथात्वादिति भावः। हेतोरेवाभावान्न व्यभिचार इति शङ्कते॥ न च तयोरिति। तयोर्मोक्षात्मनोर्भेदो न च नैवेति चेदित्यर्थः॥ ज्ञानेति। ज्ञानसाध्या याऽविद्यानिवृत्तिस्तद्रूपत्वानुपपत्तिरित्यर्थः। न च मोक्षस्य ज्ञानसाध्याविद्यानिवृत्तिरूपत्वेनात्मनोऽनादित्वेऽपि ज्ञानोपलक्षितात्मनो ज्ञानसाध्याविद्यानिवृत्तिरूपत्वं युक्तम्।

  निवृत्तिरात्ममोहस्य ज्ञातत्वेनोपलक्षितः।  
  उपलक्षणहानेऽपि स्यान्मुक्तिः पाचकादिवत्॥ इति चेन्न।  
  वृत्त्योपलक्षितचितः पश्चादिव पुराऽपि च।  
  सद्भावान्मोहकालेऽपि मोहहानिः प्रसज्यते॥

 इत्यादिना न्यायामृतेऽस्य निरासात्। स्थलान्तरेऽपि व्यभिचारमाह॥ अन्यतरेति। एवकारो भेदस्यारोपितत्वं व्यवच्छिनत्ति। भेदत्वहेतोः स्थलान्तरेऽपि व्यभिचारमाह॥ मुक्तेति॥ अविद्येति। अविद्यास्तमयो मोक्ष इत्युक्तत्वेनाविद्यानिवृत्तिरूपो यो मोक्षस्तस्यात्मना ब्रह्मणा यो भेदस्तस्मिन् ज्ञेयत्वादिरूपे धर्मवत्त्वे सत्यपि तत्त्वावेदकप्रमाणवेद्यत्वाभावाद्व्यभिचार इत्यर्थः। नन्वविद्यानिवृत्तिरूपमोक्षात्मनोर्भेद एव नास्ति। व्यवहारो भाट्टनय इत्यङ्गीकारेणातिरिक्ताभावानङ्गीकारात्। तथा च कुत्र व्यभिचारः स्यादित्याशङ्कते॥ न चेति। तयोर्भेद न च न हीत्यर्थः॥ तर्हीति। अविद्यानिवृ-त्तिरूपमोक्षात्मनोर्भेदाभावे तयोरभेद एव प्राप्तः। तथा चात्मनोऽनादिनित्यनत्वेन तदभिन्नस्य मोक्षस्याप्यनादिनित्यत्वप्राप्त्या ज्ञानसाध्याविद्यानिवृत्तित्वानुपपत्तिः। अविद्यानिवृत्तिरूपमोक्षस्य ज्ञानसाध्यत्वानुपपत्तिरिति यावत्। तथा च तरति शोकमात्मविदिति श्रुतिविरोधः स्यात्। तथात्वे आत्मनोऽपि ज्ञानसाध्यत्वापातात्। एवं तयोर्भेदेऽङ्गीकार्ये सुस्थस्तत्र धर्मित्वहेतोर्व्यभिचार इति भावः। स्थलान्तरे व्यभिचारं चाह॥ अन्यतरेति। साध्याभावोपपादनायेदमुक्तम्। अन्यतरचन्द्रस्यारोपितत्वेन तद्धर्मिकानारोपितचन्द्रप्रतियोगिकभेदे ज्ञेयत्वरूपधर्मवत्त्वे सत्यपि तस्यारोपिततया मिथ्यात्वेन तत्त्वावेदकप्रमामवेद्यत्वाभावाद्व्यभिचार इत्यर्थः।

 अस्मद्रीत्याऽयं व्यभिचारो दीयते। अस्माकं मतेऽसतोऽपि ज्ञेयत्वाङ्गीकारान्न भेदे व्यभिचार इत्याहुः। तत्तुच्छम्। तस्य भेदस्य सत्यत्वेन तत्र साध्यस्यापि सत्त्वेन व्यभिचारदानायोगात्। अन्यतरचन्द्रभेदस्यारोपितत्वेनेत्यस्य वैय्यर्थ्याच्चेति द्रष्टव्यम्। भेदो मिथ्या भेदत्वादित्यस्य व्यभिचारमप्याह॥ मुक्तामुक्तभेद इति। तत्र भेदत्वे सत्यपि मिथ्यात्वाभावादिति भावः॥ असिद्ध इति। तथा च कुत्र व्यभिचारः स्यादिति भावः। मुक्तामुक्तयोर्भेदसाधनाय तत्त्वोद्योतोक्तमनुमानमाह॥ विमत इति। अत्र विमत इति संसारान्मुक्तो विवक्ष्यते। मुक्तत्वादित्यनन्तरं यथा सम्प्रतिपन्न इति शेषः। नन्वद्वैतवादिना मया शुक्तिकायां रजतं यताऽऽविद्यकमविद्याकल्पितमङ्गीक्रियते। एवं मुक्तेऽपि संसारिभ्य आविद्यको भेदोऽङ्गीक्रियत एव। तथा च विमतो भिन्न इति प्रतिज्ञा सिद्धार्था स्यात्। न च त्वदनिष्टस्य पारमार्थिकभेदस्य भास्करानिष्टस्यानौपाधिकभेदस्य वा साध्यत्वान्न सिद्धसाधनतेति चेन्न। भेदस्य पारमार्थिकत्वानौपाधिकत्वाभ्यामविशेषितत्वादित्याशङ्कते॥ शुक्ताविवेति॥ व्याहतेरिति। निवृत्ताविद्यस्य मुक्तस्य पुनराविद्यकभेदाङ्गीकारे व्याहतिरित्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---भेदो मिथ्या भेदत्वादित्यत्रानैकान्त्यमप्याह॥ किञ्चेति। आत्माविद्यानिवृत्त्योर्भेदस्यैवाभावात्कथं तत्र व्यभिचार इति शङ्कते॥ न च तयोर्भेद इति। आत्मैवाज्ञानहानिरिति ब्रह्मसिद्धिकारोक्तेरिति भावः। व्यभिचारश्चेति। भेदत्वहेतोरिति शेषः। इदं च परमतेन। परैः साध्यवैकल्यस्य साधारणानैकान्त्यरूपत्वाङ्गीकारात्। यथाऽऽहुः। "साधारणोविरुद्धो वा दृष्टान्ते साध्यवर्जित" इति। स्वमते तु दृष्टान्ते साध्यवैकल्यमित्यवधेयम्॥ विमत इति। संसारान्मुक्त इत्यर्थः। तस्य विमतपदेन ग्रहणं त्वप्रसिद्धविशेष्यत्वादिपरिहारार्थमिति तत्त्वोद्योतटीकायां स्पष्टम्। ननु मुक्तामुक्तभेदे मिथ्यात्वरूपसाध्यस्य सत्त्वान्न व्यभिचार इति शङ्कते॥ शुक्ताविवेति। यद्वा मुक्ते आविद्यकभेदसत्त्वात्सिद्धसाधनमिति शङ्कते॥ शुक्ताविवेति।

 %वादावली ननु किं भेदः परमात्मप्रतियोगिकः साध्य उत जीवप्रतियोगिकोऽथवा जडप्रतियोगिक आहोस्वित्सकलप्रतियोगिकः। नाद्यः। परमात्मनि हेतोरनैकान्त्यात्। संसाराभावलक्षणमुक्तत्वस्य तत्र सम्भवात्। द्वितीयेऽपि सकलजीवप्रतियोगिको वा स्वव्यतिरिक्तजीवप्रतियोगिको वा। नाद्यः। मुक्तस्यापि जीवत्वेनांशे बाधात्। नोत्तरः। मुक्तस्य तद्बेदसिद्ध्या विना तेषामेतद्व्यतिरिक्तत्वासिद्ध्याऽप्रसिद्धविशेषणत्वात्। सिद्धौ च सिद्धसाधनत्वात्। सकलजीवप्रतियोगिकबेदसाधनस्य प्रकृतानुपयुक्तत्वेनार्थान्तरत्वाच्च। अत एव न तृतीयः। नापि चतुर्थः। पूर्ववदंशे बाधादप्रसिद्धविशेषणत्वाच्चेति। मैवम्। अविवक्षितप्रतियोगिविशेषस्य भेदस्य साध्यत्वात्। न चैवमर्थान्तरता। मुक्तस्य भेदमात्रमाक्षिपन्तं प्रति तत्साधनस्य सङ्गतत्वात्।%

  श्री राघवेन्द्रयतिकृता वादावली भावदीपिका  
  ----------------------------

 राo---साध्यं परिष्कर्तुं विकल्पेनाक्षिपति॥ नन्विति॥ सकलेति। जीवजडपरमात्मेत्यर्थः॥ जीवत्वेनेति। सिद्धान्तिभिर्मुक्तस्यापि जीवभावाङ्गीकारादिति भावः॥ तद्भेदसिद्ध्येति। स्वव्यतिरिक्तत्वेनाभिमत जीवप्रतियोगिकभेदसिद्ध्येत्यर्थः॥ अप्रसिद्धेति। विमतो भिन्न इत्यनुमानात्पूर्वं मुक्ते संसारिभेदस्येव संसारिषु मुक्तभेदस्याप्यसिद्ध्या मुक्तोऽमुक्तभिन्नजीवप्रतियोगिकभेदवानिति विशिष्टसाध्यस्याप्रसिद्धेर्मुक्तपदेन संसारमुक्तस्यैव ग्राह्यत्वादिति भावः॥ सिद्धौ चेति। संसारिषु मुक्तव्यतिरिक्तत्वज्ञानोपायतया मुक्ते संसारिभेदस्य तदनुमानात्प्रागेव सिद्धौ चेत्यर्थः॥ सकलेति। स्वातिरिक्तेति विशेषणेऽविशेषणे चोभयथाऽपीति भावः॥ प्रकृतानुपयुक्तत्वेनेति। यत्किञ्चिदमुक्तभेदसाधनाद्भेदमिथ्यात्वसाधकभेदत्वहेतोर्व्यभिचारसम्भवेनैवंरूपसाध्यसाधनस्य प्रकृतप्रमेयानुपयुक्तत्वेन प्रकृतानुपयुक्तोक्तिरूपार्थान्तरनिग्रहस्थानदोषादित्यर्थः॥ अत एवेति। प्रकृतानुपयुक्तत्वेनार्थान्तरत्वादेवेत्यर्थः॥ पूर्ववदिति। मुक्ततांश इत्यर्थः॥ अप्रसिद्धेति। परमात्मजीवजडप्रतियोगिकभेदस्याप्रसिद्धेरिति भावः। एतच्चासत्प्रतीतिरेव नेति मते बोध्यम्। अन्यथाऽसत्येव प्रसिद्धिसम्भवात्॥ न चैवमिति। यत्किञ्चिदमुक्तभेदसाधनमात्रेण प्रकृतोपयोगेऽप्येवं साधन इत्यर्थः॥ भेदमात्रमिति। यत्किञ्चिन्निरूपितभेदमपीत्यर्थः। स्वस्मिन्स्वनिरूपितभेदस्य बाधेन स्वातिरिक्तसर्वप्रतियोगिक एव सिध्यतीति भावः। सङ्गतत्वात्तेनैव व्यभिचारोद्भावनसम्भवादिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---ननु संसारविध्वंसाधिकरणत्वं मुक्तत्वं तेन हेत्वभावादेव न परमात्मनि व्यभिचार इत्यत आह॥ संसाराभावेति। संसारसंसर्गाभावेत्यर्थः। नन्वेवं निगडमुक्तदृष्टान्तः साधनविकलः। संसारसंसर्गस्यैव तत्र सत्त्वादिति चेत्। तथात्वे घटो दृष्टान्त इति वक्ष्यमाणत्वात्॥ मुक्तस्यापीति। विमतो मुक्तः सकलजीवप्रतियोगिकभेदवानित्यत्र मुक्तस्यापि सकलजीवप्रविष्टत्वान्मुक्तेरमुक्तजीवप्रतियोगिकभेदस्याबाधितत्वेऽपि मुक्तप्रतियोगिकभेदस्य बाधितत्वादंशे बाध इत्यर्थः। यद्यपि समानप्रकारकविरहज्ञानस्यैव सिद्धिप्रतिबन्धकतया नांशे बाधस्य प्रतिबन्धकत्वम्। तथाऽपि पक्षतावच्छेदकावच्छिन्ने सर्वत्र जायमानाया अनुमितेस्तदंशे प्रमात्वबाध इत्यत्र तात्पर्यमित्याहुः॥

 ॥ सिद्धौ चेति। मुक्तस्य स्वव्यतिरिक्तसर्वजीवप्रतियोगिकभेदसिद्धौ चेत्यर्थः॥ प्रकृतानुपयुक्तत्वेनेति। मुक्तामुक्तबेदस्याप्रकृतत्वादित्यर्थः॥ अत एवेति। जडप्रतियोगिकभेदस्य प्रकृतानुपयोगित्वेनार्थान्तरत्वादेवेत्यर्थः॥ पूर्ववदिति। मुक्तस्यापि सकलमध्यप्रविष्टत्वादित्यर्थः॥ अप्रसिद्धविशेषणत्वादिति। सर्वत्रापि स्वभिन्नप्रतियोगिकभेदस्यैव सत्त्वेन सकलप्रतियोगिकभेदाधिकरणाप्रसिद्धेरित्यर्थः। नन्वसति प्रसिद्धमिदं साध्यम्। न च तदपि सकलपदेन गृहीतमिति स्वेतरभेद एव तत्र स्यान्न सकलभेद इति वाच्यम्। सकलपदस्य वस्तुमात्रपरत्वादिति चेत्। सर्वं मिथ्येत्युक्ते ब्रह्मणि प्रमाणबाधः। सुक्तिरजतादौ सिद्धार्थता च स्यादित्याद्यर्थवचनबलेनासतोऽपि सर्वपदपर्यायसकलपदसङ्ग्राह्यत्वात्। एवञ्चासन्न प्रतीयत इति मतेनेदमिति परिहारोऽमनोरम इति ध्येयम्। यद्वा सकलप्रतियोगिको वा स्वव्यतिरिक्तसकलप्रतियोगिको वा। नाद्यः। अंशे बाधात्। नान्त्यः। अप्रसिद्धविशेषणत्वादिति भावः। अत एव पूर्ववदित्युक्तम्। अविवक्षितप्रतियोगिविशेषस्येति। अत एव विमतो भिन्न इत्येव सामान्योक्तिः। अन्यथाऽस्माद्भिन्नमिति विशेषनिर्देशः स्यादिति भावः। ननु मुक्तस्यामुक्तभेद एव साध्यः। तस्यैव विप्रतिपन्नत्वात्। भेदमात्रसाधने त्वर्थान्तरता। विनिगमनाविरहेण मुक्तामुक्तभेदसिद्धावपि भेदान्तरस्याप्यनुपयुक्तस्य सिद्धेरित्याशङ्क्य निषेधति॥ न चैवमिति। यद्वा विमतो भिन्न इत्यस्यामुक्तभेदं विना जडादिभेदेनापि पर्यवसानेनार्थान्तरमाशङ्क्य निराकरोति॥ न चैवमिति।

 %वादावली--अथवा प्रागवस्थायां येन भेदेन विशिष्टस्तेनैव मोक्षेऽपीत्ययमर्थोऽत्राभिप्रेत इति न कश्चिद्दोष इति। ननु किमिदं मुक्तत्वं नाम। किं संसारप्रध्वंसस्तत्संसर्गाभावो वा। नाद्यः। परमात्मन्यसिद्धेः। निगडादिदृष्टान्तस्य साधनवैकल्यापत्तेश्च। अत एव नोत्तर इति चेन्न। अविवक्षितविशेषसंसर्गाभाववस्य हेतुत्वात्। ननु चात्र सम्बन्धमात्राभावाधिकरणत्वं हेतुः। तत्राभावाधिकरणमात्रेणालम् किं सम्बन्धमात्रग्रहणेन अथवाऽथिकरणत्वमात्रं हेतुरस्तु किमभावग्रहणेन। किञ्चाधिकरणं कारणविशेषः। तत्र किं विशेषग्रहणेन। एवं कारकं कारणविशेषः। तत्र किं विशेषग्रहणेनेति चेन्न। तथा सति प्रमेयत्वादीनामपि केवलान्वयित्वभङ्गात्। प्रमाविषयत्वं प्रमेयत्वम्। तत्र विषयत्वेनालम्। किं प्रमाग्रहणेनेत्यादेस्तत्रापि सुवचत्वात्। यद्धेतुव्यवच्छेदकत्वेन पृथगुपादीयते तदेव विशेषणं प्रयोजनान्तरमपेक्षते न पुनस्तन्मात्रान्तर्गतमित चेत्समं प्रकृतेऽपि।% 

  श्री राघवेन्द्रयतिकृता वादावली भावदीपिका  
  -----------------------------

 राo---आत्मांशे बाधशङ्कानवकाशायाह॥ अथवेति॥ मुक्तेः प्राक् संसारावस्थायामित्यर्थः। हेतुमपि परिष्कर्तुमाक्षिपति॥ नन्विति॥ तत्संसर्गेति। प्रध्वंसान्यन्ताभावसाधरणसंसारसम्बन्धाभाव इत्यर्थः॥ परमात्मनीति॥ अभेदवादिमते विमतपदोक्तमुक्तग्रहणेनैव परमात्मनोऽपि ग्रहणादिति भावः॥ निगडादिदृष्टान्तस्येति। तस्य संसारसंसर्गवत्त्वेन तद्‌ध्वंसवतत्त्वाभावादिति भावः। अत एव साधनवैकल्यादेवेत्यर्थः॥ अविवक्षितविशेषेति। एतच्च संसर्गस्याभावस्य च विशेषणम्। संसर्गे संसारसंसर्गेति वा निगडसंसर्गेति वा विशेषो न विवक्ष्यते। अभावे च प्रध्वंस इति वाऽत्यन्ताभाव इति वा विशेषो न विवक्ष्यते। किन्तु संसर्गाभावशब्दितसम्बन्धाभावमात्रम्। अयं च हेतुर्दृष्टान्ते पुरुषे निर्मुक्तनिगडादौ पक्षे संसारान्मुक्ते जीवे कदाऽपि संसारसम्बन्धहीने परमात्मनि चास्तीति न कोऽपि दोष इति भावः। तत्त्वोद्योतटीकायां त्वविवक्षितविशेषसम्बन्धसंसर्गाभावो मुक्तत्वं निगडमुक्तश्च दृष्टान्त इति व्याख्यातम्। ननु तथैव कस्मान्नोच्यते किं मुक्तत्वादित्युक्त्येति चेन्न। तथोक्तावस्यानुमानस्य केवलान्वयिसाध्यकतया केवलान्वय्यनुमानकतया व्यभिचारशङ्काऽनुदयेन हेतौ विशेषणवैय्यर्थ्यापत्तेः। मुक्तत्वादित्यखण्डोक्तौ विशेषणान्तरस्य पृथगनुपादानेन प्रमेयत्वादिहेताविव विशेषणवैय्यर्थ्यशङ्कानवकाशादिति भावेन विवक्षितहेतौ विशेषणाक्षेपं करोति॥ ननु चात्रेति॥ सम्बन्धमात्रेति॥ यत्किञ्चित्सम्बन्धाभावाधिकरणत्वमित्यर्थः॥ प्रमेयत्वादीनामपीति। शब्दोऽभिधेयः प्रमेयत्वाज्ज्ञेयत्वादित्यादीनां केवलान्वय्यनुमानत्वभङ्गप्रसङ्गादित्यर्थः। तदेव व्यनक्ति॥ प्रमेति॥ इत्यादेरिति। विषयत्वं नाम ज्ञानजन्यफलाधारत्वादिरूपम्। तत्राधारत्वेनालम्। किं विशेषणेन। आधारत्वं च कारणविशेष इत्यादेराक्षेपस्य प्रमेयत्वादावपि सम्भवादित्यर्थः। परमुखेनैव समाधिं वाचयति॥ यद्धेत्विति। हेतौ व्यभिचारादिव्यवच्छेदकत्वेन वा हेतोराभासाद्व्यवच्छेदकत्वेन वा यद्विशेषणं पृथगुपादीयते घटश्चाक्षुषो महत्त्वे सत्युद्भूतरूपत्वादित्यादौ महत्त्वादिकमिव तदेव विशेषणमित्यर्थः। नन्वस्य हेतोः केवलान्वयिसाध्यकत्वेन वस्तुत्वादेरपि हेतूकरणसम्भवात्किं मुक्तत्वहेतूक्तिनिर्वाहक्लेशेनेति चेन्न। एकधैवेत्यादिश्रुत्याऽखण्डैक रसब्रह्मचैतन्याभिन्नमुक्तजीवे वस्तुत्वादेर्भावधर्मस्य कस्याप्यनभ्युपगमात्। अभावधर्मस्य तु नेह नानेत्यादौ व्याघातदण्डभयेन वाक्यार्थपर्यवसानाय बन्धनिवृत्तिबोधकवाक्यानुरोधेन चावश्यं परेण स्वीकार्यत्वेनासिद्धिशङ्काऽनुदयादिति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---ननु भेदः किमिति तत्त्वोद्योतटीकानुसारेण लेख्यम्॥ परमात्मन्यसिद्धेरिति॥ विमतो भिन्न इति विमतिविषयो यावानिति सामान्यत एवोक्तत्वेन परमात्मनोऽपि पक्षत्वेन विवक्षितत्वात्। तत्र च संसाररूपप्रतियोगिन एवाभावेन तत्प्रध्वंसाधिकरणत्व लक्षणमुक्तत्वाभावादसिद्धिः स्यादित्यर्थः॥ निगडादिदृष्टान्तस्येति। निगडमुक्तदृष्टान्तस्येत्यर्थः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---ननु मुक्तामुक्तयोर्भेदोऽसिद्ध इत्याक्षेपे विमतो भिन्न इति साधनं प्रक्रान्तं तत्र साधनं कथं सङ्गतमित्यरुचेराह॥ अथवेति॥ आर्यास्तु॥ मुक्तस्येति। अत एव भेदो मिथ्येति सामान्यत एव भेदनिराकरणं पूर्वपक्षावसरे प्रक्रान्तमिति भावः। संसारिभेद एव साध्यतामिति निर्बन्धत्व आह॥ अथवेतीत्याचक्षते॥ प्राग्रवस्थायामिति। प्रागवस्थायां विद्यमानो भेदः संसारिप्रतियोगिकोऽपि भवतीति तस्य मोक्षपर्यवसायित्वसाधने मुक्तस्यानुक्तभिन्नत्वमपि सिध्यतीति भावः। यद्यप्यथवेति पक्षेऽविशेषितप्रतियोगिकसाधनपक्षतो नार्थकृतो विशेषोऽस्ति। तत्रैवात्रापि मुक्ते संसारिजडेश्वरभेदसिद्धवैकल्यात्। तथाऽपि सर्वनाम्नां बुद्धिस्वप्रकारावच्छिन्नवाचितया प्रतियोगिविशेषालिङ्गिततद्भेद ऊपविशेषाकारेण भेदोपस्थितिरत्रेति पूर्वस्माद्भेद इति द्रष्टव्यम्।

 मुक्तत्वहेतौ दूषणदानाय प्रकृत्यर्थं तावत्पृच्छति॥ नन्विति॥ तत्संसर्गेति। तत्संसर्गावच्छिन्नप्रतियोगिकाभावो वेत्यर्थः॥ परमात्मन्यसिद्धेरिति॥ ध्वंसस्य प्रतियोगिसमानदेशत्वेन संसारध्वंससत्त्वे संसारस्यापि प्राप्तेरित्यर्थः॥ अत एवेति॥ साधनवैकल्यादेवेत्यर्थः॥ अविवक्षितेति॥ अविवक्षितविशेषश्चासौ बन्धश्चेति विग्रहः। तत्संसर्गाभावेत्युक्त्या कथमुक्तदोषपरिहार इत्यत इदमुक्तम्। निगडबन्धस्यापि बन्धत्वात्तन्मुक्ते बन्धसंसर्गाभावोऽस्तीति न दृष्टन्तः साधनविकल इति भावः॥ हेतुत्वादिति। हेतुशरीरप्रविष्टत्वादित्यर्थः। अधिकरणत्वार्थकक्तप्रत्ययार्थपर्यालोचनयाऽपि पर्यवसितहेतुशरीरे वैय्यर्थ्यमाशङ्कते॥ नन्विति॥ किं सम्बन्धमात्रग्रहणेनेति॥ साध्यस्य केवलान्वयित्वेनाभावाधिकरणत्वमात्रस्य व्यभिचाराभावादिति भावः॥ कारकं कारणविशेष इति। क्रियां कुर्वद्धि कारकमिति क्रियारूपकार्यविशेषजनकस्यैव कारकत्वादिति भावः॥ केवलान्वयित्वेति। केवलान्वयिसाध्यकानुमानत्वभङ्गप्रसङ्गादित्यर्थः॥ विषयत्वेनालमिति। तावन्मात्रस्याभिधेयत्वेन व्यभिचाराभावादित्यर्थः। इत्यादेरित्यादिपदेन विषयत्वं स्वरूपसम्भन्धविशेषः। तत्र स्वरूपत्वेनालं किं विशेषणेनेत्यादिपदपरिग्रहः॥ यद्धेत्विति। यथा सामान्यवत्त्वे सति बाह्येन्द्रियग्राह्यत्वादित्यादौ सत्यन्तं न हेतुशरीरमात्रान्तर्गतम्। प्रमा च प्रमाविषयत्वरूपहेतुशरीरमात्रान्तर्गतैव। तस्याखण्डोपाधित्वेनाभिधेयत्व निरूपितव्याप्तेर्विशिष्टनिविष्टत्वात्। अत एव यन्निष्ठा यन्निरूपिता व्याप्तिर्यद्विशषणं विना न गृह्यते तदेव विशेषणं तत्र सार्थकमिति वदन्तीत्यर्थः।

 %वादावली--अथवा संसारसंसर्गाभावो मुक्तत्वम्। तथात्वे घटो दृष्टन्तः। परमात्मप्रतियोगिको वा भेदोऽत्र साध्यः। बन्धप्रध्वंसाधिकरणत्वं च मुक्तत्वमिति न परमात्मनि व्यभिचारः। किञ्च मुक्तामुक्तयोर्भेदाभावे मुक्तस्य संसारः संसारिणो वा मुक्तत्वं स्यात्। ननु मुक्तस्य संसारः स्यादिति किं संसाराधिकरणस्वरूपेणैक्यमापाद्यते। उत संसारानुभवः। नाद्यः। इष्टापादनात्। अपाद्यापादकयोर्भेदाभावाच्च। नोत्तरः। अनुभवस्यान्तःकरणादिसापेक्षत्वात्। अन्तःकरणादेश्चाज्ञानसापेक्षत्वात्। निवृत्ताविद्यस्य कार्यान्वयायोगात्।%

  श्री राघवेन्द्रयतिकृता वादावली भावदीपिका  
  -----------------------------

 राo--- पूर्वं हेतोरपि केवलान्वयिधर्मत्वमुपेत्य सामाहितमिदानीं व्यतिरेकधर्मत्वमुपेत्याह॥ अथवेति। ध्वंसात्यन्ताभावसाधारणः संसारसंसर्गाभाव इत्यर्थः। संसारस्य प्रामाणिकतयाऽत्यन्ताभावायोगात्संसारसंसर्गेत्युक्तम्। पक्षीभूते मुक्तजीवे तद्‌ध्वंसमादाय परमात्मनि चात्यन्ताभावमादाय हेतोः पक्षधर्मता ध्येयेति भावः। निगडमुक्तादौ दृष्टान्ते साधनवैकल्यमित्यत आह ॥ तथात्वे इति। उक्तरूपस्य हेतुत्व इत्यर्थः। अत एव यदित्थं तत्तथा यथा सम्प्रतिपन्न इत्येवोक्तं भगवत्पादैः। न तु निगडमुक्तादिदृष्टान्तविशेष उपात्तः। घटादौ च संसारसम्बन्धात्यन्ताभावसत्त्वान्न साधनवैकल्यमिति भावः। मुक्तत्वादित्युक्तमुक्तपदस्वारस्यानुरोधेन पक्षान्तरमाह॥ परमात्मेति। अस्मिन्पक्षे निगडमुक्तादिर्दृष्टान्त इति भावः। नन्वेवं मुक्ते परमात्मभेदसिद्धावपि मुक्तामुक्तयोर्भेदोऽसिद्ध इत्यत्र किमागतम्। येन तत्र भेदत्वहेतोर्व्यभिचारः स्यादिति चेन्न। बन्धध्वंसवतो नित्यनिर्मुक्तपरमात्मभेदे बद्धजीवभेदस्य कैमुत्यलब्धत्वाद्वा परेण परमात्मन एवामुक्तजीवभावोपगमेन परमात्मभेदेनैवामुक्तभेदस्य लब्धत्वाद्वेति तात्पर्यात्। यद्वा परमात्मेत्युपलक्षणम्। परमात्मामुक्तोभयप्रतियोगिकभेदः साध्य इत्यर्थः। मुक्तत्वहेतोर्व्यबिचारोद्धारय परमात्मेत्येवोक्तम्। न चामुक्तभेदसाधनमात्रेण प्रकृतसङ्गतेः परमात्मभेदस्यापि साधनेऽर्थान्तरमिति वाच्यम्। मुक्तामुक्तभेद इव परमात्ममुक्तभेदेऽपि भेदत्वहेतोर्व्यभिचार इत्याशयेनोपपत्तेः। यद्वा पूर्वोक्तपक्षद्वये परमात्मनि विमत इत्युक्तपक्षकोटिप्रविष्टत्वेन मुक्तामुक्तभेदस्य सिद्धतया तत्र व्यभिचारो भेदत्वहेतोरुपपादितः। तत्र मुक्तपरमात्मनोर्भेदे च भेदो मिथ्या भेदत्वादिति हेतोर्व्यभिचारः। न च मुक्तपरमात्मभेदोऽसिद्ध इति वाच्यम। विमतो भिन्नो मुक्तत्वादित्यनेनैव तत्सिद्धेरिति भावेन साध्यहेत्वोरर्थमाह॥ परमात्मेति। अस्मिन्पक्षे परमात्मेति नोपलक्षणम्। न व्यभिचार इति। परमात्मनि विपक्षे हेतोरेवाभावादिति भावः। ननु मुक्तत्वहेतोरप्रयोजकत्वं मुक्तत्वेऽप्यमुक्तेन परमात्मना च भेदाभावे बाधकाभावादित्यतस्तत्त्वोद्योत एव भगवत्पादैरूक्तवाक्यं पठित्वा विपक्षे बाधकद्वयं व्यनक्ति॥ किञ्चेति। उभयोर्भेदाभावे तादात्म्यप्राप्त्या तादात्म्यापन्ने च वस्तुनि साङ्कर्यस्यावर्जनीयत्वादिति भावः। तर्कद्वयमपि तर्काङ्गव्याप्त्यादिशून्यत्वाद्धेतोर्नाप्रयोजकत्वनिरासयक्षममिति भावेनाक्षिपति॥ नन्विति। आद्ये तर्के तावद्विकल्पेनाभासत्त्वं व्यनक्ति॥ मुक्तस्येति। इतीति। इत्यनेन वाक्येनेत्यर्थः॥ इष्टेति। अद्वैतिना स्वरूपैक्यस्योपगमादिति भावः॥ आपाद्यते। मुक्तस्यामुक्ताद्यदि भेदो नस्यात्तदा संसाराधिकरणचैतन्यस्वरूपैक्यं स्यादित्यापाद्यापादकयोर्भेदाभावादित्यर्थः। भेदाभावस्यैवैक्यरूपत्वादिति भावः॥ अन्तःकरणादिति। देहेन्द्रियादिरादिपदार्थः। अस्तु तदपीत्यत आह॥ अन्तःकरणादेश्चेति। तथा चाविद्यान्तः। करणादिमत्त्वस्यैवानुसन्धानप्रयोजकत्वेन भेदाभावोऽप्रयोजक इति व्याप्तिशून्यस्तर्क इति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  ------------------------------------

 उo--- नन्वेवं निगडमुक्तदृष्टान्तः साधनविकल इत्यत आह॥ तथात्व इति। ननु परमात्मनोऽपि पक्षत्वेनांशे बाध इति चेत्। अस्मिन्पक्षे परमात्मनो विपक्षत्वाङ्गीकारात्। अत एव तत्र बन्धसंसर्गाभावस्य संसारसंसर्गाभावस्य च हेतोर्व्यभिचारमाशङ्क्य दूषयति॥ बन्धेति। मुक्तत्वहेतोरप्रयोजकतां परिहरति॥ किञ्चेति। एवञ्च किञ्चेति श्लिष्ट्मिति ध्येयम्। यदि मुक्तस्य भेदो न स्यात्तदा संसारिणा तादात्म्यं स्यात्। तथा च मुक्तस्य संसारिणैकीभूतस्य तद्गतः संसारः प्रसज्येत। तथा च मुक्तत्वमेव न स्यात्। अथवा मुक्तेनैकीभूतस्य संसारिणो मुक्तत्वं स्यात्। तथा च मुक्तामुक्तव्यवस्थाभावः प्रसज्येत। न हि स एव तदैव मुक्तोऽमुक्तश्चेति युज्यत इति भावः॥ आपाद्यापादकयोरिति। यदि मुक्तस्य संसारिणा तादात्म्यं स्यात्तर्हि संसाराधिकरणस्वरूपेणैक्यं स्यादित्यापाद्यापादकयोरित्यर्थः।

 %वादावली--एवं संसारिणो मुक्तत्वं स्यादिति कोऽर्थः॥ किं संसाराधिकरणस्वरूपस्यैव मुक्तत्वं स्यादिति किं वा संसारिण एव सतो मुक्तत्वानुभवः। स्यादिति। नाद्यः। पूर्ववदिष्टापादनात्। नोत्तरः। संसारिणो मुक्ताद्भेदसद्भावात्। मुक्तस्य संसारिणो भेदाभावे कथं संसारिणो मुक्ताद्भेद इति चेत्। भवेदेवं यद्ययं भेदो वास्तवः स्यात्। अज्ञानकृतो हि मुक्तात्संसारिणो भेदः। सोऽज्ञानिनः संसारिणः प्रतीयते न निवृत्ताज्ञानस्य मुक्तस्येति काऽत्रानुपपत्तिरिति चेन्न। यद्यज्ञानकृतो भेदस्तर्हीश्वरस्याज्ञानाभावात्संसारिणैक्यं तेनानुभूयेत। अनुभूयत इति चेत्। यदीश्वरः संसारिणैक्यमनुभवेत्तर्हि दुःखी स्यात्। न चैवम्। ततो नेश्वरस्य संसारिणैक्यानुभवोऽङ्गीकर्तुमुचितः। यदुक्तं मुक्तस्यान्तःकरणाद्यभावान्न संसारानुभवप्राप्तिरिति तदसत्। निर्विशेषत्वादेकरसे चैतन्येऽन्तःकरणसंसर्गाभावाभावयोरप्ययोगात्। अज्ञानसदसद्भावाभ्यां सम्भवत इति चेन्न। तदपि तादृगेव।%

  श्री राघवेन्द्रयतिकृता वादावली भावदीपिका  
  ----------------------------

 राo---द्वितीयतर्कस्याप्याभासत्वं विकल्पपूर्वं व्यनक्ति॥ एवमिति। पूर्वतर्क इवात्रापि विकल्पदोषौ स्त इत्यर्थः॥ संसाराधिकरणेति। संसारोपलक्षिताधिकरणेत्यर्थः॥ संसारिण एवेति। संसारोपहितस्येत्यर्थः। भेदसद्भावादिति गूढाभिप्रायः। तात्पर्यज्ञानेन वास्तवभेदं बुद्ध्वा चोदयति। मुक्तस्येति। स्वाभिप्रायमाविष्करोति॥ अज्ञानकृत इति। अज्ञानोपाधिना प्रतीयमान इत्यर्थः। अनिर्वचनीयाज्ञानपरिणामत्वादज्ञानकृत इत्युक्तम्। द्वितीयतर्कस्याभासतानिरासकतया तत्त्वोद्योतवाक्यमेव पठति॥ यदीत्यादिनाऽनुभूयेतेत्यन्तेन। यद्यपि द्वितीयतर्के संसारिणो मुक्तादाविद्यकभेदसत्त्वेन मुक्तत्वानुभवप्रसङ्गो नास्ति तथाऽपीश्वरेण संसारिणैक्यमनुभूयेतेति प्रसङ्गो विपक्षे बाधकोऽस्त्येव। कुतः। ईश्वरस्याज्ञानाच्छादनाभावाद्विक्षेपसद्भावाभ्युपगमाच्चेति भावः। न च मुक्तस्य भेदाभावे बाधकमुपक्रम्येश्वरस्य संसारिणैक्यानुभवापादनं व्यधिकरणमिति शङ्क्यम्। विमत इत्युक्तमुक्तग्रहणेनेश्वरस्यापि प्रागुक्तपक्षद्वये गृहीतत्वादिति भावः। अत्रापि तर्के इष्टापत्तिमाशङ्क्यानिष्टान्तरप्रसञ्जनेन निराह॥ अनुभूयत इति चेदिति॥ दुःखी स्यादिति। दुःखिनैक्यादिति भावः। अस्तु तदपीत्यत आह॥ न चैवमिति निरनिष्टो निरवद्य इत्यादेरिति भावः। आद्यतर्कस्याभासतां निराह॥ युक्तमित्यादिना। निर्विशेषत्वादेकरसेऽखण्ड इत्यर्थः॥ भावाभावयोरिति। संसारिणि भावो मुक्ते त्वभाव इत्यस्यायोगादित्यर्थः। तदप्यज्ञानभावाभावावित्येतदपि। तादृगेवान्तःकरणादिभावाभाववदयुक्तमित्यर्थः। तथा च भेदाभावेऽज्ञानादिकमप्यवर्जनीयमिति संसारानुभवो मुक्तस्य स्यादेवेति सुस्थ आद्यस्तर्क इति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo---॥ यद्यज्ञानकृतो भेद इति॥ नन्विदमसङ्गतम्। मुक्तस्य भेदाभावे बाधकमुपक्रान्तम्। ईश्वरस्य संसारिणैक्यानुभवस्त्वापाद्यत इति। मुक्तामुक्तशब्देनात्रेश्वरस्यापि ग्रहणम्। विवृतं चैतत्प्राक्। विमतो भिन्न इत्यत्र विमतपदेनेश्वरोऽपि ग्राह्य इति। वाक्यार्थस्तु तत्त्वोद्योतटीकारीत्योच्यते। भिद्यत इति भेदोऽन्तःकरणादिकमप्युच्यते। एवञ्चानेन द्वितीयतर्कपरिहारानुवाद एव प्रतीयते नाद्यतर्कपरीहारानुवादोऽपीति शङ्कानवकाशः। ततश्चायमर्थः। यद्युनुभवनिमित्तमन्तःकरणादिकमज्ञानकृतमिति निवृत्ताज्ञानस्य तदभावात्संसारानुभवो न प्राप्नोति। यदि वाऽज्ञानकृतो भेदो मुक्तात्संसारिणोऽस्तीति न तस्य मुक्तत्वानुभवप्रसङ्गस्तथाऽपीस्वरेण संसारिणैक्यमनुभूयेतेति विपक्षे बाधकमस्त्येव। कुतः। ईश्वरस्याज्ञानाच्छादनाभावात्। विक्षेपसद्भावाभ्युपगमाच्चेति॥ दुःखी स्यादिति। यो दुःखिनैक्यमनुभवति स दुःखी यथा सम्प्रतिपन्न इति व्याप्तेरिति भावः। 

 एवं किञ्च मुक्तामुक्तयोरित्युक्ततर्कद्वये परोक्तं विकल्पदोषमङ्गीकृत्ययद्यज्ञानकृत इत्यनेन प्रसङ्गान्तरमुक्तम्। वस्तुतस्तु परोक्तदोषो नास्तीत्यभिप्रेत्य प्रथमतर्के तं परिहर्तुमनुवदति॥ यदुक्तमिति। यदप्युक्तं संसारिणो मुक्ताद्भेदसद्भावेन न मुक्तत्वानुभवप्राप्तिरिति तदप्ययुक्तम्। निर्विशेषे चैतन्येऽवच्छेदकभेदं विना भेदतदभावयोरज्ञानतदभावयोर्वाऽयोगादिति द्वितीयतर्केऽपि दोषपरिहारो बोध्यः॥ अयोगादिति। अवच्छेदकभेदं विना भावाभावयोरेकत्र विरोधात्। प्रकृते च चैतन्यस्य निर्विशेषत्वेनावच्छेदकभेदासम्भवादिति भावः। नन्वज्ञानतदभावरूपावच्छेदकभेदसम्भवान्न विरोध इत्याशङ्कते॥ अज्ञानेति॥ निर्विशेषचैतन्येऽवच्छेदकभेदाभावे ज्ञानतदभावावप्युयुक्तावित्याह॥ तदपीति॥

 %वादावली--किश्चेश्वरवचनैस्तस्य। संसारिभेदानुभव एवानुमीयते। कुतस्तत्राभेदानुभवप्रत्याशा।%  
  %तान्यहं वेद सर्वाणि न त्वं वेत्थ परन्तप।  
   सुखं दुःखं भवो भावो भयं चाभयमेव च॥%

 %इत्यादिभिः। किञ्च विमतो भेदो मुक्तौ न निवर्तते। ईश्वरेणानुभूयमानत्वात्। स्वरूपवदिति तत्सिद्धेः। नन्वीश्वरेणानुभूयमानोऽपि मुक्तौ निवर्तताम्। किं विपक्षे बाधकमिति चेन्न। यदीश्वरेणानुभूयमानोऽपि बाध्येत तर्हीश्वरस्य भ्रान्तत्वं प्रसज्येत। बाध्यशुक्तिकारजतद्रष्टृवत्। तस्य त्वभ्रान्तत्वान्नानेनानुभूयमानो ब्रह्मात्मभेदो निवर्तत इति सिद्धम्।%

  श्री राघवेन्द्रयतिकृता वादावली भावदीपिका  
  ----------------------------

 राo---अनुभूयत इति चेदित्यत्रानुमानविरोधरूपदोषान्तरमाह॥ किञ्चेति। न केवलं दुःखित्वप्रसङ्गः अपि त्वनुमानविरोधाख्यमन्यच्च दूषणमस्तीत्यर्थः। तत्त्वोद्योत एवोदाहृतमीश्वरवचनरूपं गीतावाक्यं पठति॥ तानीति॥ "तानि, बहूनि मे व्यतीतानि जन्मानि तव चार्जुने"ति पूर्वार्धोक्तान्यतीतानि जन्मानि। अत्र ज्ञानित्वाज्ञानित्वाभ्यां भेदो व्यक्त इति भावः। इत्यादिभिरित्यनेन, अहिंसा समता तुष्टिस्तपो दानं यशोऽयशः।

  भवन्ति भावा भूतानां मत्त एव पृथग्विधाः।

 यस्मात्क्षरमतीतोऽहमित्यादेः सङ्ग्रहः। भव उत्पत्तिः। भावः सत्ता, समता द्वन्द्वेषु निर्विकारत्वं, तुष्टिर्विषयालम्बुद्धिः भावाधर्माः। अत्रेश्वरत्वेशितव्यत्वाभ्यां भेदो व्यक्तः। इत्यादिभिरित्यस्येश्वरवचनैरिति पूर्वेणान्वयः। न हीश्वरोऽर्जुनस्यानाप्तः। येनाननुभूतमपि वदेदिति सम्भावयामः। तथा चेश्वरस्य संसारिभेदस्यानुभूयमानत्वस्य तदीयवचनरूपानुमाने सिद्धतया तद्विरोधात् दुःखित्वप्रसङ्गाच्च न संसारिणैक्यं तेनानुभूयत इति युक्तमितीश्वरेणानुभयेतेति तर्कस्यानिष्टापादनरूपत्वान्नाभासत्वमिति विपक्षे मुक्तस्य संसारः इत्यादिवाक्येनोक्ततर्कद्वयरूपबाधकसत्त्वान्नाप्रयोजको मुक्तत्वहेतुरिति भावः। एवं मुक्तत्वहेतुना मुक्तस्य भेदावत्तांप्रसाध्य तत्र भेदत्वहेतोर्व्यभिचारः स्थापितः। अनुमानान्तरेणापि मुक्तकोटिनिविष्टेश्वरस्य भेदवत्तां साध्यति॥ किञ्चेति। ततः एवाभ्रान्तत्वान्न मुक्तस्यापि भेदनिवृत्तिरिति तत्त्वोद्योतवाक्यसूचितप्रयोगमाह॥ विमत इति। निवर्त्यत्वानिवर्त्यत्वाभ्यां विमतः संसारीश्वरभेद इत्यर्थः॥ स्वरूपवदिति। स्वस्वरूपवदित्यर्थः। न चासिद्धिः। प्राचीनवचनसिद्धत्वात्। तथा च तत्र मुक्तिनिष्ठभेदे भेदत्वहेतोर्व्यभिचार इति भावः। हेतोरप्रयोजकत्वमाशङ्क्य विपक्षे बाधकतर्कमाह॥ नन्वित्यादिना। विपर्यये पर्यवसानमाह॥ तस्यत्विति। अभ्रान्तत्वं चाज्ञानाच्छादनाभावात्। विपक्षे सद्भावाभ्युपगमाच्च सिद्धमिति भावः॥ ब्रह्मत्मभेद इति। तथा च तत्र व्यभिचारो भेदत्वहेतोरिति भावः।

  श्रीनिवासतीर्थ विरचितः वादावलीप्रकाशः  
  --------------------------

 श्रीo---॥ तान्यहं वेदेति। अत्र ज्ञानित्वाज्ञानित्वाभ्यां भेदोऽभिधीयतेऽनुभूयत एव चेदितीश्वरेण संसारिणैक्यमनुभूयत एवाते नेदमनिष्टापादनमिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  -------------------------------------

 उo--- ईश्वरस्य संसार्यैक्यानुभवाङ्गीकारे बाधकान्तरमाह॥ किञ्चेश्वरेति। तानि व्यतीतानि जन्मानि, "ब्रहूनि मे व्यतीतानि जन्मानी"ति प्रकृतत्वात्। अत्रार्धर्चे ज्ञानित्वाज्ञानित्वाभ्यां भेदोऽभिधीयते। भव उत्पत्तिर्भावः सत्ता। तेन भवभावशब्दयोर्भूधातुनिष्पन्नत्वेन सत्तार्थकत्वान्न पौनरुक्त्यम्। आदिपदेन "अहिंसा समता तुष्टिस्तपो दानं यशोऽयश" इत्यादेर्ग्रहणम्। अत्रेश्वस्त्वेशितव्यत्वाभ्यां भेदोक्तिः। एतद्बलादीश्वरस्य भेदानुभवोऽवगम्यते। न हीश्वरोऽर्जुनस्यानाप्तो येनानभुतमपि वदेदिति सम्भवयाम इति भावः। मुक्तामुक्तभेदेऽनुमानान्तरमाह॥ किञ्च विमत इति।

 %वादावली -अपर आह। नेश्वरेण स्वस्मात्संसारिणो भेददर्शनेऽपि मुक्तस्य भेदः सिध्यति। न हि वयं मायावादिन इव जीवब्रह्मणोर्जीवानां वा भेदमपारमार्थिकं ब्रूमः। किन्तूपाधिकृतमेव। अतः पारमार्थिकत्वादीश्वरेणानुभूयमानत्वं युज्यते। औपाधिकत्वादुपाधिनाशे मुक्तौ तन्नाशात्स्वाभाविकाभेदः सिध्यतीति। तदसत्। अभेदस्य स्वाभाविकत्वे सुखदुःखाद्यनुसन्धानप्रसङ्गात्। न हि चैतन्यैक्ये स्वाभाविके वर्तमाने सुखदुखाद्यननुसन्धानं क्वचिद्दृष्टम्। ननु वयं जीवान् ब्रह्मणोंऽशानभ्युपगच्छामः। तत्र किमंशानामन्योन्यानुसन्धानमापाद्यते उतांशिनः। नाद्यः। हस्तपादाद्यवच्छिन्नात्मांशानां तदभावात्। औपाधिकभेदस्य सत्त्वात्। अत एव नोत्तर इति चेन्न। अंशिनः परमेश्वरस्यैव स्वाभाविकाभेदे सकलजनसुखदुःखानुसन्धानापादनात्। ननूक्तमत्र जीवेश्वरयोः स्वभावेनाभेदेऽप्युपाधिकृतभेदस्य सत्त्वान्न जीवगतसुखदुःखादिप्राप्तिरीश्वरस्येति। तन्न। हस्तपादाद्युपाधिभेदेऽपि भोक्तुरेकत्वानुभवात्।%

  श्री राघवेन्द्रयतिकृता वादावली भावदीपिका  
  ------------------------------

 राo---ईश्वरेणानुभूयमानत्वादिति हेतोः प्रकारान्तरेणाप्रयोजकत्वमाशङ्कते॥ अपर आहेति। सत्योपाधिकृतसत्यभेदमुपेत्य स्वाभाविकमद्वैतं वदन्नीश्वरेणानुभूयमानोऽपि मुक्तौ निवर्तताम्। किं विपक्षे बाधकमित्याहेत्यर्थः। तदेव व्यनक्ति॥ नेश्वरेणेति। ननूक्तमत्र भ्रान्तत्वप्रसङ्ग इति तत्राह॥ न हीति। अत इत्यस्य विवरणं पारमार्थिकत्वादिति। यद्वोपाधिकृतत्वादित्यर्थः। पारमार्थिकत्वे हेतुरयम्। इत्याहेतीति शब्दस्य पूर्वेणान्वयः। स्यादेवं यद्यभेदः स्वाभाविको भेदस्यवौपाधिक इत्युपपद्यते न चैवमित्याशयेन बाधकमाह॥ अभेदस्येति॥ सुखदुःखेति। सर्वचेतनगतदुःखानुसन्धानमीश्वरस्य स्यादिति गूढाभिप्रायेणापादनमेतत्। अभेदेऽप्यनुसन्धानं माऽस्तित्यतोऽनुसन्धाने स्वरूपाभेद एव प्रयोजको न त्वन्यदिति भावेनाह॥ न हीति। स्वाभाविकेऽकल्पित इत्यर्थः। आपादकमापाद्येन व्यभिचारीति भावेनापादनाभिप्रायं व्यञ्जयंश्चेदयति॥ नन्विति। अंशान्स्वतो निरंशस्यैव ब्रह्मण औपाधिकानंशानित्यर्थः॥ हस्तेति। शरीरेऽपि जीवस्यौपाधिकब्रह्मांशस्यापि हस्तपादाद्युपाधिभेदेनौपाधिकांशाः सन्ति। तत्र कण्टकवेधादिना जातपादावच्छिन्नांशगतदुःखाद्यनुसन्धानं हस्ताद्यवच्छिन्नस्य नास्तीति तत्र स्वरूपैक्यमनुसन्धानव्यभिचारीत्यर्थः। तदभावादनुसन्धानाभावादित्यर्थः। औपाधिकभेदाभावसहकृतमेव स्वरूपैक्यं प्रयोजकं न तु केवलम्। तच्च ब्रह्मांशेषु जीवांशेषु वा नास्तीत्यननुसन्धानं युक्तमेवेति भावेनाह॥ औपाधिकेति॥ अत एवेति। अंशांशिनोरौपाधिकभेदस्य सत्यत्वादेवेत्यर्थः। भेदाभावविशिष्टस्वरूपैक्यस्याभावेनाननुसन्धानोपपत्तेरिति भावः। आपादनाभिप्रायं तत्रोक्तदोषं परिजिहीर्षुर्व्यचक्ति॥ अंशिन इति। स्वरूपैक्यमेव प्रयोजचकमनुसन्धाने न त्वौपाधिकभेदाभावसहितं व्यभिचारादिति भावेनाचार्यवाक्यमेवाह॥ हस्तेति। हस्तपादाद्युपाधिकृतभेदे विद्यमानेऽपि भोक्तुरेकत्वानुभवादेकस्यैवांशिनः सर्वानुसन्धानदर्शनादिति यावत्।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---॥ अपारमार्थिकमिति। येन तद्द्रष्टुरीश्वरस्य भ्रान्तत्वं स्यादिति शेषः॥ अभेदस्येति। यदि ब्रह्म स्वभावतो जीवाभिन्नं स्यात्तर्हि जीवगतसुखदुःखाद्यनुसन्धातृ स्यादिति तर्कोऽनेनोक्तोऽत्र तर्के व्याप्तिं दर्शयति॥ ॥ न हीति॥ यो येन स्वाभाविकाभेदवान् स तद्गतसुखदुःखाद्यनुसन्धाता यथा सम्प्रतिपन्न इति व्याप्तिरनेन दर्शितेति द्रष्टव्यम्। जन्मान्तरीयसुखादेरस्मदादिभिरप्यननुसन्धानाद्व्यभिचार इत्यत उक्तं वर्तमान इति। तथा च वर्तमानत्वमापाद्य प्रविष्टसुखादिविशेषणम्। तेन न व्यभिचार इति भावः। ननु हस्ताद्यवच्छिन्नंशानामौपादिकभेद प्रयुक्तमननुसन्धानमित्यत आह॥ औपाधिकभेदस्येति। तद्वत्प्रकृत इति शेषः उपाधिभेदाभावविशिष्टं स्वरूपैक्यं तर्के उपाधिरिति शङ्कते॥ ननूक्तमिति उपधिकृतभेदस्येति। उपाधिकृतभेदेऽपीत्यर्थः॥ भोक्तुरेकत्वानुभवादिति। एकस्यैवात्मनः सर्वानुसन्धानदर्शनादिति यावत्। तथा चोक्तोपाधेर्व्यापकत्वाभिमताव्यापकत्वम्। एकस्मिन्नेवात्मनि सुखाद्यनुसन्धानसत्त्वेऽप्युपाधि भेदाभावादिति भावः।

 %वादावली--ननु संश्लिष्टोपाधित्वमनुसन्धाने प्रयोजकम्। तदभावात्प्रकृते नानुसन्धानमिति चेत्। किमुपाधिसंश्लेषमात्रं प्रयोजकमुत स्वरूपैक्ये सति। नाद्यः। मामृसुखादेर्गर्भस्थेनानुसन्धानप्रसङ्गात्। नोत्तरः। स्वरूपैक्यमात्रस्य प्रयोजकत्वे सम्भवति विशेषणप्रक्षेपे प्रमाणाभावात्। तस्मात्स्वरूपाभेदेऽनुसन्धानमपरिहार्यम्। तदेवं जीवेश्वरभेदस्यौपाधिकत्वे स्वाभाविकाभेदेश्वरस्य जीवगतसुखदुःखाद्यनुसन्धानप्रसङ्गस्यावर्जनीयत्वात्तदङ्गीकारस्य च प्रमाणविरुद्धत्वात्स्वाभाविक एव जीवेश्वरभेदो न त्वौपाधिकः।%  
 किश्च विमतो भेदः पारमार्थिकोऽसद्व्यतिरिक्तत्वाद्ब्रह्मवदित्यनुमानबाधितत्वाच्च न भेदत्वसाधनं भेदमिथ्यात्वे मानमिति सिद्धम्॥ छ ॥ भेदमिथ्यात्वानुमानस्य व्यभिचारादिकथनम्॥ छ ॥

  श्री राघवेन्द्रयतिकृता वादावली भावदीपिका  
  ----------------------------

 राo--अनुसन्धाने प्रयोजकान्तरमाशङ्कते॥ ननु संश्लिष्टेति। हस्तपादादीनां संश्लिष्टत्वेनानुसन्धानयोगेऽपि प्रकृते जीवेश्वरयोर्विश्लिष्टोपाधित्वेनानुसन्धान प्रयोजकसंश्लिष्टोपाधिकृतभेदाभावादननुसन्धानमित्यर्थः॥ गर्भस्थेनेति। उपाधिसंश्लेषस्य तत्रापि सत्त्वात्। उपपादितं तर्कमुपसंहरति॥ तस्मादिति। स्वरूपैक्यादन्यस्य प्रयोजकत्वे प्रमाणाभावादित्यर्थः। अपर आहेत्यादिनोक्तचोद्यखण्डनमुपसंहरति॥ तदेवमिति। तत्तस्मादित्युक्तं व्यनक्ति। जीवेत्यादिनाऽवर्जनीयत्वादित्यन्तेन। प्रसङ्गस्येष्टापादनरूपत्वं निराह॥ तदङ्गीकारस्येति। अनुसन्धानाङ्गीकारस्य तान्यहं वेद सर्वाणीत्यादिप्रमाणविरुद्धत्वादित्यर्थः। एवं भेदो मिथ्या भेदत्वादित्यनुमानस्य व्यभिचारमनुसन्धानरूपतर्कबाधं चोक्त्वाऽनुमानान्तरबाधकमप्याह॥ किञ्चेति ॥ असद्व्यतिरिक्तत्वादिति। न च शुक्तिरूप्यादौ प्रातिभासिके व्यभिचारः। असदेवं रजतं प्रत्यभादित्यनुभवेन शुक्तिरूप्यादेर्भ्रमविषयस्य सत्त्वादिति भावः। भेदत्वसाधनं भेदत्वादिति भेदमिथ्यात्वसाधनत्वेनाभिमतं लिङ्गमिथ्यर्थः॥ छ ॥

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo--उपाध्यन्तरं शङ्कते॥ ननु संश्लिष्टेति॥ तदभावादिति। व्यापकनिवृत्तौ व्याप्यनिवृत्तेरावश्यकत्वादिति भावः॥ गर्भस्थेनेति। इदं च समव्याप्तोपाध्यभिप्रायेण। तथा च यत्रानुसन्धानं तत्रोपाधिसंश्लेष इत्यापाद्यव्यापकत्वेऽपि यत्रोपाधिसंश्लेषस्तत्रानुसन्धानमिति न तद्व्याप्यत्वं गर्भस्थे व्यभिचारापातात्। ततश्च नोपाधित्वमिति भावः॥ न त्वौपाधिक इति। इति स्थितमिति शेषः॥ छ ॥ मिथ्यात्वानुमानस्य व्यभिचारादिकथनम् ॥ छ ॥

 %वादावली--अत एव विमतानि शरीराणि देवदत्तस्यैव भोगायतनानि शरीरत्वात्सम्प्रतिपन्नवदित्याद्यनुमानं प्रत्यक्षबाधितं परस्परसुखदुःखाद्यनुसन्धानप्रसङ्गपराहतं चेति। विमतानि कलत्राणि देवदत्तस्यैव भोगायतनानि कलत्रत्वात्सम्प्रतिपन्नवदित्याद्यनुमानाभाससमानायोगक्षेमतयाऽपहास्याम् ॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo---यदप्यात्मनामभेदे परकीयानुमानमुक्तं तदपि निराह॥ अत एवेति॥ उक्तानुमानबाधादेवेत्यर्थः॥ प्रत्यक्षेति। सर्वशरीराणां तदीयभोगायतनत्वाभावस्य प्रत्यक्षसिद्धत्वादिति भावः। अपहास्यमपहसितुं योग्यम्। परकीयात्माभेदानुमानमित्यर्थः। तस्माद्भेदादिप्रपञ्चस्य सत्यत्वात्सत्याशेषजगज्जन्मादिकर्ताऽनन्तकल्याणगुणो भगवान्नारायाण इति सिद्धमिति तादृशगुणविशिष्टाय मुरद्विषे नमनमाद्यपद्ये युक्तमिति भावः॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---अत एवौपाधिकभेदसद्भावादेवांशिनोऽप्यनुसन्धानापादनमयुक्तमिति भावः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  --------------------------------------

 उo---॥ एत एवेति। बाधितत्वादेवेत्यर्थः। एतदेव दर्शयति॥ प्रत्यक्षेत्यादिना। इत्याद्यनुमानमिति। आदिपदेनेन्द्रियपक्षकमुक्तानुमानं ग्राह्यम्। आदिपदात् त्वज्जननी देवदत्तस्यैव भोगायतनं जननीत्वाद्देवदत्तसुतजननीवदित्यादि ग्राह्यम्॥ अपहास्यमिति। अनुमानमिति सम्बन्धः।

  %वादावली--जयतीर्थमुनीन्द्रेण बालबोधाय निर्मितम्।  
   वाङ्मुखाद्वाङ्मुखं भूयात्प्रीत्यै माधवमध्वयोः॥ छ ॥

   इति श्रीमज्जयतीर्थमुनिविरचिता वादावली समाप्ता॥ छ ॥%

  श्री राघवेन्द्रयतिकृता वादावली भावदीपिका  
  ----------------------------

 राo---एवं समापितग्रन्थो भगवाञ्जयतीर्थमुनिः स्वकृतग्रन्थस्य समूलत्वं दर्शयन् भगवति गुरौ चार्पणं करोति॥ जयतीर्थेति। वाङ्मुखमुपन्यासः। उपन्यासस्तु वाङ्मुखमित्यभिधानात्। वाङ्‌मुखात्खण्डनत्रयतत्त्वोद्योतादिभगवत्पादकृतोपान्यासात्। तत उद्धृत्येति यावत्। बालबोधनाय मूलग्रन्थेषु विक्षिप्योक्तानां बोधाय ससमर्थानां सतां बोधाय विनिर्मितं वाङ्मुखं माधवमध्वयोः पीत्यै भूयादित्यर्थः। अम्भर्हितत्वान्माधवस्य पूर्वमुक्तिः॥ छ ॥

  सुधीन्द्रगुरुपादानां शिष्येण श्रीशतुष्टये।  
  राघवेन्द्रेण यतिना कृतेयं भावदीपिका ॥ छ ॥

 इति श्रीवादावलीभावदीपिका राघवेन्द्रयतिकृता समाप्ता॥ छ ॥

  श्रीनिवासतीर्थ विरचितः वादावलीप्रकाशः  
  --------------------------

 श्रीo---वाङ्मुखाद्वागिन्द्रियाधिकरणभूतात्। आस्यादित्यर्थ इति केचित्। वस्तुतस्तु मणिर्गुखं प्रधानं चोत्तमस्य वचो भवेदिति वचनान्मुखशब्द उत्तमवाची तथा च वाचो वाणीदेव्या मुखादुत्तमात् श्रीमुख्यप्राणात्तदनुग्रहादिति यावत्। निर्मितं वाङ्मुखम्। उपन्यासस्तु वाङ्मुखमित्यभिधानात्। उपन्यास इत्यर्थः। हरिमध्वेशप्रीतये भूयादित्यशेषमतिमङ्गलम्॥ छ ॥

  वादावलीप्रकाशोऽयं श्रीनिवासाभिधायुजा॥  
  प्रणीतस्तेन मध्वेशः प्रीयतां बादरायणः॥

 इती श्रीवादावलीप्रकाशे यदुपत्याचार्यपूज्यपादाराधकेन श्रीनिवासेन विरचितः समाप्तः।

  श्री उमर्जीतिर्मलाचार्यसुतकृष्णविरचितं वादावलीविवरणम्  
  ------------------------------------

 उo---एवं समापितप्रकरणो जयतीर्थमुनिः स्वग्रन्थप्रचयफलिकां हरिमध्वप्रीतिमाशास्ते॥ जयतीर्थेति। तदिदं न यादृशतादृशं मन्तव्यं परमाप्ततमेनोक्तत्वादिति भावेनोक्तं जयतीर्थमुनीन्द्रेणेति। यस्तु स्वभावानभिज्ञस्तं प्रत्याह॥ वाङ्मुखादिति। तत्त्वनिर्णयाद्युपन्यासानुसारादित्यर्थः। वाङ्मुखमुपन्यासः। उपन्यासस्तु वाङ्मुखमित्यभिधानात्। मुग्धबोधोऽवान्तर प्रयोजनं प्रत्यशासनमेव मुख्यप्रयोजनमित्यशेषमतिमङ्गलम् ॥ छ ॥

  जयतीर्थमुनेर्भावः कथितः कृष्णशर्मण।  
  गुरुश्रीतिर्मलाचार्यकरुणाबलतो ह्ययम्॥

 इति श्रीजयतीर्थमुनीन्द्रकृतस्य वाङ्मुखस्य टिप्पणं  
 श्रीतिर्मलाचार्यसुतकृष्णेन विरचितं समाप्तम्॥ छ ॥  
 समाप्तोऽयं ग्रन्थः॥ छ ॥ श्रीकृष्णार्पणमस्तु ॥ छ ॥

 --------------------\*\*\*\*\*\*\*\*-------------------

\]
