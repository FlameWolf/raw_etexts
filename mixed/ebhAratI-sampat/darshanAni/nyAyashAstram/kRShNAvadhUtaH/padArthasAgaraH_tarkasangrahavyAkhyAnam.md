+++
TITLE = "पदार्थसागरः तर्कसङ्ग्रहव्याख्यानम्"
AUTHOR = "कृष्णावधूतः"
DOMAIN = "दर्शनानि"
SUB-DOMAIN = "न्यायशास्त्रम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-4075"
url = "https://www.ebharatisampat.in/readbook3.php?bookid=MDU2OTY4Nzg2NDgxMTkz&pageno=MjI0MjQyNjk5NTk="
title = "पदार्थसागरः तर्कसङ्ग्रहव्याख्यानम्"

+++
[[पदार्थसागरः तर्कसङ्ग्रहव्याख्यानम्	Source: [EB](https://www.ebharatisampat.in/readbook3.php?bookid=MDU2OTY4Nzg2NDgxMTkz&pageno=MjI0MjQyNjk5NTk=)]]

\[

















**  पदार्थसागरः**

**   (तर्कसंग्रह-व्याख्यानम्)**

**  ॥श्रीगुरुभ्यो नमः॥**

** श्रीमत्कृष्णावधूतपंडितकृतौ \`पदार्थसागरा'ख्यातर्कसंग्रहव्यख्यानं प्रारभ्यते।**

****

**वेदव्यासं गुरूपास्यमुपासे वासवीसुतम्।**

**तर्कसंग्रहतात्पर्यं प्रचिकाशयिषुः सुखम्॥1॥**



** ग्रन्थस्य निर्विघ्नसमाप्त्यर्थं मंगलमाचरति। निधायेति तर्कसंग्रहः**

**\<तर्कसङ्ग्रहः-1\>**

**निधाय हृदि विनिवेशं विधाय गुरुवन्दनम्।**

**बालानां सुखबोधाय क्रियते तर्कसङ्ग्रहः॥**

**\</तर्कसङ्ग्रहः-1\>**

**\<पदार्थसागरः-1\>**

** हृदये विश्वेशनिष्ठाधेयतानिरूपिताधिकरणता स्वविषयज्ञानजनकतासम्बन्धेन। विश्वेशं ध्यात्वेत्यर्थः।**

** ननु ग्रन्थस्य प्रतिज्ञोत्तरकालिककृतिविषयत्वेन प्रतिज्ञावाक्यघटकलङन्तः प्रयोगः कथमितिचेन्न। वर्तमानसामीप्ये वर्तमानवद्वेत्यनुशासनात् प्रतिज्ञाव्यवहितोत्तरकृतिविषयतया लट्प्रयोगात्। प्रतिज्ञा तु जिज्ञासूनां शिष्याणां स्वकृतग्रन्थश्रवणादरजननाय। आदरस्तु वक्ष्यमाणविषयसूचनेन। तच्च तर्कसंग्रहपदेन भवति। तथाहि तर्क्यन्तेप्रतिपाद्यन्ते इति तर्काः पदार्थाः। सम्यक् उद्देशलक्षणपरीक्षाविभागैः सह ग्रहोज्ञानं येन सः संग्रहः स्वरूपकथनम्। तर्काणां संग्रहो यस्मिन् सः तर्कसंग्रहः इति व्युत्पत्त्या ग्रन्थघटकपदार्थस्वरूपनिरूपणं सूचितम्। निरूपणं च लक्षणस्वरूपप्रामाण्यादिप्रकारकज्ञानजनकशब्दः। तत्र प्रयोजनं बोधायेति।**

** लक्ष्यस्य लक्षणं युज्यते न वेति विचारः परीक्षा। उद्देशस्य लक्ष्यज्ञानं प्रयोजनम्। लक्षणस्य व्यावृत्तिज्ञानम्। परीक्षायाः लक्षणे दोषपरिहारज्ञानम्। विभागस्य अवान्तरभेदज्ञानमिति ध्येयम्। ननु ग्रन्थकर्तुः पूर्वं बोधोऽस्ति न वा? आद्ये ग्रन्थवैयर्थ्यम्। द्वितीयकर्तृत्वमेव न सम्भवतीति बोधस्य प्रयोजनत्वं न संगच्छत इत्यत आह बालानामिति।**

** बालत्वं च गुरूक्तग्राहकत्वे सति धारणपटुत्वे सति आदरवत्त्वे च सति स्थिरचित्तत्वम्। गुरूक्तग्राहकत्वाद्यन्यतमानुक्तौ सफलबोधस्यैव प्रयोजनत्वेन निष्फलस्य तादृशबालबोधस्य प्रयोजनत्वामनुपपत्तिः। फलं च पदार्थतत्त्वज्ञानादपवर्गः।**

** ननु बालबोधाय प्राचीनग्रन्थसत्त्वे कुत इदमित्यत आह सुखेति। बोधरूपक्रियाविशेषणम्। अर्श आदित्वादच्। तयोः सामानाधिकरण्यसम्बन्धः। पूर्वार्धे त्वसन्निहितशिष्यशिक्षार्थं मंगलनिबन्धनम्। स्फूर्तिप्रदत्वाद्देवध्यानम्। ज्ञानोपदेशकत्वात् विद्यागुरुवन्दनम्। **

** प्रारब्धकार्यसमाप्तिहेतुत्वं मङ्गलत्वम्। तत् त्रिविधम्। मानसिकं वाचिकं कायिकं चेति। मनसि भवं मानसिकम्। उत्कृष्टत्वप्रकारकस्मृतिविशेषरूपं ध्यानम्। तस्य समाप्तेश्च आत्मनिष्ठप्रत्यासत्त्याकार्यकारणभावः। स्वप्रतियोगिचरमवर्णानुकूलकृतिमत्त्वसम्बन्धेन समाप्तेः समवायेन मंगलं कारणम्। समाप्तिस्तु चरमवर्णध्वंसः।**

** काये भवं कायिकम्। अभीष्टप्रार्थनाप्रयोज्यदण्डवत्पतनादिरूपक्रिया(रूपम्)। समवायः कारणावच्छेदकसम्बन्धः। स्वप्रतियोगिचरमवर्णावच्छेदकताकार्यतावच्छेदकसम्बन्धः। अयं तु शरीरनिष्ठप्रत्यासत्त्याकार्यकारणभावः। **

** वाचि भवं वाचिकम्। उत्कृष्टत्वप्रकारकज्ञानजनकशब्दः। ध्वंसस्य स्वप्रतियोगिसमवायिकारणवृत्तित्त्वनियमात् कार्यतावच्छेदकसम्बन्धः। स्वरूपसम्बन्धः कारणतावच्छेदकसम्बन्धः समवायः। आकाशनिष्ठप्रत्यासत्त्या कार्यकारणभावः। प्रत्यासत्तिराश्रयत्वम्। अत्र निधाय हृदि विश्वेशमिति मानसिकम्। विधाय गुरुवन्दनमिति कायिकं वाचिकं च। वदि अभिवादनस्तुत्योरित्यस्माद्भावे ल्युटोऽभिधानात्।**

** अनेन पद्येन इदं प्रकरणमनारम्भणीयम्, विषयप्रयोजनाधिकारिसम्बन्धशून्यत्वात् काकदन्तपरीक्षावदिति शङ्का परास्ता। तथाहि तर्कसंग्रहपदेन तर्का एव विषया इत्युक्ताः। बोधायेति प्रयोजनम्। बालानामित्यधिकारी। पदार्थग्रन्थयोः सम्बन्धः प्रतिपाद्यप्रतिपादकभावः। प्रयोजनग्रन्थयोर्जन्यजनकभावः। ग्रन्थाधिकारिणोः पाठ्यपाठकभावः। तथाच पूर्वपक्षानुमाने स्वरूपासिद्धिः। इदं प्रकरणमारम्भणीयं विषयप्रयोजनलसम्बन्धाधिकारिमत्त्वात् सम्प्रतिपन्नवदिति सिद्धान्तः॥**

** अथ मङ्गलवादः**

** ननु मङ्गलस्य कर्तव्यत्वे प्रमाणाभाव इति चेन्न शिष्टाचारानुमितश्रुतेः प्रमाणत्वात्। तथाहि मङ्गलं वेदबोधितकर्तव्यताकं अलौकिकाविगीताचारविषयत्वात् दर्शादिवत्। भोजनादौ व्यभिचारवारणाय अलौकिकेति। विध्यविषयत्वे सति रागतः प्राप्तत्वं लौकिकत्वम्। तद्भिन्नत्वमलौकिकत्वम्। रात्रिश्राद्धादौ व्यभिचारवारणाय अविगीतेति। धर्मशास्त्राविरुद्धेत्यरथः। (अनेन अनुमानेन) विघ्नध्वंसकामो मङ्गलमाचरेत्, समाप्तिकामो मङ्गलमाचरेदित्यादिश्रुतिरनुमिता भवति। **

** ननु अनुमितौ विधेयतया भासमानत्वमनुमितत्वम्, वेदस्य तदभावात् कथं श्रुतिरनुमिता भवतीत्युक्तम्। यदि अनुमितिविषयत्वमेवानुमितत्वमुच्यते तर्हि पर्वतो वह्निमान् इत्यादौ वह्नित्वादेरप्यनुमितत्वव्यवहारापत्तिः। अतः शिष्टाचारानुमितत्वं श्रुतेः कथमितिचेन्न। विधेयकोटिप्रविष्टानां सर्वेषां विधेयत्वमिति न्यायेन श्रुतेर्विधेयकोट्यन्तर्भावेण विधेयत्वाभ्युपगमात्। अनुमितेः पूर्वं तच्छ्रुतेरसिद्धत्वात्। किञ्च मङ्गलं कर्तव्यं समाप्तिफलत्वात् यद्यत्सफलं तत्तत्कर्तव्यं यथा घटादीति अनुमानमपि प्रमाणं बोध्यम्॥**

** ननु मङ्गलं न समाप्तिसाधनं कादम्बर्यादौ मङ्गले कृतेऽपि समाप्त्यभावेन अन्वयव्यभिचारात्। कारणसमानाधिकरणाभावप्रतियोगित्वं कार्यस्यान्वयव्यभिचारः। मङ्गलाभावेऽपि नास्तिकग्रन्थादौ समाप्तिसत्त्वात् व्यतिरेकव्यभिचाराच्च। कार्यसमानाधिकरणात्यन्ताभावप्रतियोगित्वं कारणस्य व्यतिरेकव्यभिचार इति चेन्न।**

** विघ्नध्वंसनिर्वाहकमङ्गलस्य कारणत्वात्। मङ्गलेन विघ्नध्वंसः तेन समाप्तिरिति मङ्गलं करणं विघ्नध्वंसो व्यापारः समाप्तिः कार्यम्। एवं च कादम्बर्यादौ तादृशमङ्गलाभावात् नास्तिकग्रन्थदौ जन्मान्तरीयमङ्गलकल्पनाच्च न व्यभिचार इति॥**

** इति मङ्गलवादः **

**\</पदार्थसागरः-1\>**

**(तर्कसंग्रहः-2)**

** द्रव्य-गुण-कर्म-सामान्य-विशेष-समवाया-ऽभावाः सप्तपदार्थाः।**

**(/तर्कसंग्रहः-2)**



**(पदार्थसागरः-2)**

** अथ प्रतिज्ञातपदार्थान् विभजते- द्रव्येति॥ इतिशब्दोऽध्याहार्यः। अन्यथा प्रत्येकं द्रव्यादिषु सप्तत्वान्वयःस्यात्।**

** ननु लक्षणज्ञानं विना विबागप्रयोजकलक्ष्यज्ञानासम्भवात् लक्षणकथनमन्तरा विभागोऽनुपपन्न इति चेन्न, पदार्थान् उद्दिश्य सप्तत्वविधानात् विभागवाक्यघटकोद्देशवाचकपदार्थपदेनैव पदस्यार्थः पदार्थः इति व्युत्पन्नेन, अर्थपदस्य अभिधेयवाचकत्वेन पदनिरूपिताभिधाविषयत्वरूपाभिधेयत्वस्यैव लक्षणत्वेन विवक्षितत्वात्।**

** लक्षणं च लक्ष्यतावच्छेदकसमनियतधर्मः। समनियतत्वं च समव्याप्तिमत्त्वम्। तच्च यद्व्यापकं लक्ष्यतावच्छेदकं तत्त्वे सति लक्ष्यतावच्छेदकव्यापकत्वरूपम्। नतु लक्ष्यतावच्छेदकव्यापकत्वे सति लक्ष्यतावच्छेदकव्याप्यत्वम्, व्याप्यत्वस्य स्वभाववदवृत्तित्वरूपतया पदार्थत्वरूपलक्ष्यतावच्छेदकाभावाप्रसिद्ध्या अभिधेयत्वादावव्याप्तेः। अतिव्यापकवारणाय सत्यन्तम्। अव्यापकवारणाय विशेष्यम्। व्यापकत्वं च स्वसमानाधिकरणात्यन्ताभावाप्रतियोगित्वम्। यथा गोः सास्नादिमत्वम्। लक्ष्यत्वं चोद्दिष्टत्वम्। लक्ष्यतावच्छेदकं च शक्तिग्रहे प्रकारीभूतधर्मः। यद्धर्मावच्छिन्नं लक्ष्यं स धर्मो लक्ष्यतावच्छेदक इति नोपपद्यते। शीतस्पर्शवत्त्वस्य जललक्षणतायां स्नेहवत्त्वस्य लक्ष्यतावच्छेदकतापत्तेः।**

** यस्य लक्षणमुच्यते तल्लक्ष्यमित्यपि न। लक्ष्यज्ञानं विना लक्ष्यतावच्छेदकसमनियतत्वरूपलक्षणज्ञानं न भवति, लक्षणज्ञानं विना लक्ष्यज्ञानं न भवति इत्यन्योन्याश्रयात्।**

** लक्षणं त्रिविधम्। व्यावर्तकं व्यावहारिकं तदुभयात्मकं चेति। इतरभेदबुद्धिजनकं व्यावर्तकम्, यथा पृथिव्याः जलवत् इति। तल्लक्षणं तु व्यतिरेकित्वे सति, लक्ष्यतावच्छेदकसमनियतत्त्वे सति लक्ष्यतावच्छेदकभिन्नत्वम्। केवलव्यावहारिकेऽभिधेयत्वादावतिव्याप्तिवारणाय आद्यं दलम्। असम्भविवारणाय द्वितीयम्। व्यावर्तकव्यावहारिकद्रव्यत्वादिवारणाय विशेष्यम्।**



** व्यावहारिकं च व्यवहारप्रयोजकम्। यथा अभिधेयत्वादिकं पदार्थसामान्यलक्षणम्।केवलान्वयित्वे सति लक्ष्यतावच्छेदकसमनियतत्त्वं लक्षणम्।**

** व्यावर्तकवारणाय सत्यन्तम्। अतिव्यापकवारणाय विशेष्यम्। व्यावृत्तिबुद्धिजनकं व्यवहारप्रयोजकं च व्यावर्तकव्यावहारिकम्। यथा द्रव्यादेर्द्रव्यत्वादि। व्यतिरेकित्वे सति लक्ष्यतावच्छेदकरूपम्। व्यावहारिकमात्रे पदार्थत्वेऽतिव्याप्तिवारणाय व्यतिरेकित्वे सतीति।**

** ननु द्रव्यत्वादेर्व्यावर्तकत्वेलक्षणलक्ष्यतावच्छेदकयोरैक्येन साध्यसिद्धेः प्रतिबन्धकतया कथमितरभेदानुमितिरितिचेन्न। इतरभेदानुमितिस्थले व्यतिरेकव्याप्तेरावश्यकतया चान्वयव्याप्त्यभावेन साध्यसिध्यभावात्। सिषाधयिषाविरहविशिष्टसिद्धेरेव प्रतिबन्धकत्वाच्च।**

** त्रयो लक्षणदोषाः। अतिव्याप्तिरव्याप्तिरसम्भव इति। अलक्ष्यवृत्तित्वमतिव्याप्तिः। लक्ष्यतावच्छेदकाभाववद्वृत्तित्वमितियावत्। यथा गोः श्रुंगित्वम्। न चासम्भविन्यतिव्याप्तिशङ्का। उपधेयसङ्करेऽप्युपाधेयसङ्कर इत्युक्तेः। यद्वा लक्ष्यवृत्तित्वे सति इति विवक्षणीयम्। तथाच लक्ष्यतावच्छेदकसमानाधिकरणात्यन्ताभावाप्रतियोगित्वे सति लक्ष्यतावच्छेदकाभाववद्वृत्तित्वम्। तेन नाव्यापके शुक्लत्वादौ लक्ष्यैकदेशवृत्तिन्यतिप्रसङ्गः।**

** इयं व्यावर्तकलक्षणे व्यभिचाररूपा। यथा पृथिवी इतरभिन्न द्रव्यत्वादित्यत्र द्रव्यत्वस्य पृथिवीलक्षणत्वे इतरभेदाभाववति जले द्रव्यत्वस्य सत्त्वात् व्यभिचारः। न च व्यावर्तकलक्षणेऽन्वयव्याप्त्यभावेन कथं व्यभिचार इतिवाच्यम्। साध्याभावसमानाधिकरणात्यन्ताभावप्रतियोगिहेत्वभावप्रतियोगित्वरूपव्यतिरेकव्यभिचारात्। तथाच व्यतिरेकव्याप्तिविघटनद्वारा इतरभेदानुमितिप्रतिबन्धकत्वमतिव्याप्तेः।**

** लक्ष्यैकदेशावृत्तित्वमव्याप्तिः। स्वसमानाधिकरणात्यन्ताभावप्रतियोगित्वसामानाधिकरण्योभयसम्बन्धेन लक्ष्यतावच्छेदकवत्त्वमित्यर्थः। निर्दुष्टवारणाय प्रथमसम्बन्धः। असम्भविवारणाय द्वितीयः। यथा गोः शबलत्वम्। इयं भागासिद्धिरूपा। पक्षधर्मताज्ञानविघटनेन अनुमितिप्रतिबन्धिका।**

** लक्ष्यमात्रावृत्तित्वमसम्भवः। लक्ष्यतावच्छेदकाधिकरणवृत्तित्वावच्छिन्नाभाव इत्यर्थः। अव्याप्तवारणायाभावीयप्रतियोगितायां वृत्तित्वत्वावच्छिन्नत्वनिवेशः। अयं स्वरूपासिद्धिरूपः पक्षधर्मताज्ञानप्रतिबन्धकः।**



** एतद्दूषणत्रयरहितलक्षणज्ञाने सति लक्ष्यनिर्धारणं भवतीति लक्ष्यनिश्चये दोषज्ञानं प्रयोजनम्।**

** ननु विभागादेव सप्तत्वे सिद्धे सप्तग्रहणं व्यर्थमिति चेन्न। शक्तेरतिरिक्तपदार्थत्वमङ्गीकर्तुः प्राभाकरस्य मतनिरासाय सप्तग्रहणात्।**

** तथाहिः- मण्यादिसत्तादशायां दाहापत्तिवारणाय उत्तेजकदशायां दाहानुत्पत्तिवारणाय च वह्नौ दाहानुकूलशक्तिसिद्धिः। मन्त्रादावपि शक्तेः सत्त्वात् गुणवृत्तित्वेन न द्रव्यादित्रिकेऽन्तर्भावः। उत्पत्तिविनाशवत्वेन न सामान्यादिचतुष्टयोऽन्तर्भावः। अतः शक्तिरतिरिक्तः पदार्थ इति। तन्न। दाहं प्रत्युत्तेजकाभावविशिष्टमणेः प्रतिबन्धकत्वं तादृशमण्यभावस्य कारणत्वमित्यङ्गीकारादेव सामञ्जस्ये शक्तेरतिरिक्तपदार्थत्वकल्पने गौरवात्। अत्र सप्तत्वं न संख्यारूपं गुणादौ तदभावात्। किन्तु द्रव्यादिभेदसमुदायानधिकरणत्वरूपापेक्षाबुद्धिविशेषविषयत्वम्। क्वचित्सप्तैवेत्येवशब्दो दृश्यते। स च लेखकप्रमादप्राप्त इति भाति। दीपकाकारादिभिरगृहीतत्वात्। **

**(/पदार्थसागरः-2)**



**(तर्कसंग्रहः-3)**

** तत्र द्रव्याणि पृथिव्याप्तेजोवाय्वाकाशकालदिगात्ममनांसि नवैव।**

**(/तर्कसंग्रहः-3)**



**(पदार्थसागरः-3)**

** उद्धेशक्रमात् द्रव्याण्यादौ विभजते तत्रेति॥ तत्र द्रव्याणि पृथिव्यप्तेजोवाय्वाकाशकालदिगात्ममनांसि नवैव॥ तत्रेति घटकत्वं सप्तम्यर्थः। तस्य द्रव्येऽन्वयः। उद्धेशवाक्यघटकद्रव्यपदवाच्यानि नवसंख्याकानीत्यर्थः। लक्षणत्वेन अप्रयुक्तत्वे सति वस्तुप्रतिपादकसंस्कृतनामत्वं उद्देशस्य लक्षणम्। गायी गोणीत्यादिप्राकृतशब्दवारणाय संस्कृतेति। वन्ध्यापुत्र इत्यादिवारणाय वस्तुप्रतिपादकेति। गन्धवती पृथिवीतिवारणाय सत्यन्तम्। **

** अत्र विभागवाक्यघटकद्रव्यपदेनैव जातिविशिष्टव्यक्तिबोधात् द्रव्यजातिमत्त्वम्, भावकार्यसमवायिकारणत्वं वा लक्षणमित्युक्तं भवति।**

** द्रव्यत्वजातिसिद्धिस्तु प्रत्यक्षेण, भावकार्यसमवायिकारणतावच्छेदकतया वा, द्रव्यपदशक्यतावच्छेदकतया वा। असति बाधके तत्पदशक्यतावच्छेदकादीनां जातित्वमितिनियमात्। द्रव्यसमवायिकारणता किञ्चिद्धर्मावाच्छिन्ना कारणतात्वात् दण्‍डनिष्ठघटकारणतावत्।**

** जातिबाधकनिरूपणं तु द्रव्यकिरणावल्यामुदयनाचार्यैः कृतम्। **

** व्यक्तेरभेदस्तुल्यत्वं सङ्करोऽथानवस्थितिः।**

** रूपहानिरसम्बन्धो जातिबाधकसङ्ग्रहः॥ इति॥**

** स्वाश्रयव्यक्तेरैक्यं व्यक्तेरभेदः। नित्यमेकमनेकवृत्ति सामान्यमिति जातित्वज्ञाने व्यक्त्यैक्यज्ञानस्य साध्याभावावगाहितया प्रतिबन्धकत्वम्। स्वप्रतियोगिवृत्तित्वस्वानुयोगिवृत्तित्वोभयसम्बन्धेन सत्किञ्चिद्भेदविशिष्टान्यधर्मत्वम् एकव्यक्तिकत्वम्। आकाशत्वस्य जातित्वे बाधकम्।**

** व्यक्तेस्तुल्यत्वं च अन्यूनानतिरिक्तव्यक्तिकत्वम्। स्वसमानाधिकरणात्यन्ताभावाप्रतियोगित्वस्वाभावसमानाधिकरणात्यन्ताभावप्रतियोगित्वोभयसम्बन्धेन यत्किञ्चिज्जातिविशिष्टत्वम्। घटत्वकलशत्वयोरुभयोरपि जातित्वे बाधकम्।**

** परस्पराभावसमानाधिकरणयोर्धर्मयोरेकत्र समावेशः सङ्करः। स्वसामानाधिकरण्यस्वाभावसामानाधिकरण्यस्वसमानाधिकरणात्यन्ताभावप्रतियोगित्वैतत्त्रितयसम्बन्धेन यत्किञ्चिद्धर्मविशिष्टत्वम्। पृथिवीत्वेन जलत्वस्य साङ्कर्यवारणाय प्रथमसम्बन्धनिवेशः। पृथिवीत्वेन घटत्वस्य साङ्कर्यवारणाय द्वितीयः। पृथिवीत्वेन द्रव्यत्ववारणाय तृतीयः। इदं साङ्कर्यं उभयोरपि समानबलत्वे विनिगमनाविरहादुभयोरपि जातित्वे बाधकम्। यथा भूतत्वमूर्तत्वयोः। क्रियासमवायिकारणतावच्छेदकतया मूर्तत्वस्य जातित्वे सिद्धे बहिरिन्द्रियग्राह्यविशेषगुणसमवायिकारणतावच्छेदकतया भूतत्वस्यापि जातित्वम्। क्वचिदन्यतरस्य प्रबलप्रमाणेन जातित्वनिश्चये परस्य जातित्वे बाधकम्। यथा गन्धसमवायिकारणतावच्छेदकतया पृथिवीत्वस्य जातित्वे प्रत्यक्षतः सिद्धे शरीरत्वेन्द्रियत्वादिकं न जातिः। सङ्कार्यज्ञानस्य तदभावव्याप्यवत्ताज्ञानमुद्रया जातित्वग्रहप्रतिबन्धकत्वम्। साङ्क**

**र्यस्य जातित्वाभावव्याप्यकत्वे ब्रह्मक्षत्रादीनामेकतरबीजेन अपरक्षेत्रजे शरीरे ब्रह्मत्वाद्यात्मकजातिद्वयनिरासकानि 'ब्रह्मण्यां क्षत्रियाज्जातो ब्रह्मबन्धुरितिस्मृत' इत्यादि श्रृतिपुराणान्येव प्रमाणानि। अन्यथा ब्रह्मबन्धुत्वसुतत्वादिवैफल्यम्।**

** अनवस्थितिरनवस्था। जातौ जात्यङ्गीकारे बाधिका। रूपहानिः स्वरूपाभावः। विशेषाणां जातिमत्त्वे बाधिका। तथाहि परमाणुषु व्यावर्तकतया विशेषाः सिध्यन्ति। स्वयं व्यावृत्तो धर्मः स्वाश्रयव्यावर्तको भवति। अव्यावृत्तधर्मो न व्यावर्तक इति न्यायेन परस्पराव्यावृत्तानां व्यावर्तकत्वासम्भवात् तत्र व्यावर्तकान्तरापेक्षयामनवस्थापत्त्या परमाणूनां परस्परव्यावर्तका विशेषाः स्वत एव परस्परव्यावृत्ता इति स्वतो व्यावर्तकत्वं तेषां लक्षणम्, व्यावर्तकाकारानपेक्षसिद्धिविषयपरस्परभेदकत्वरूपम्। तच्च विशेषाणामेकजातीयत्वे सति नोपपद्यते। एकजातीयानां परस्परं भेदः प्रत्यक्षतोऽवगन्तव्यः परस्परव्यावृत्तधर्माद्व-- न चेह प्रत्यक्षसम्भवः। परस्परव्यावृत्तधर्माङ्गीकारे त्वनवस्थितिः। एवं च विशेषाणामव्यावृत्तत्वात् व्यावर्तकता न स्यात्। तथाच विशेषाणां स्वरूपं व्यावर्तकान्तरानपेक्षसिद्धिविषयपरस्परभेदकत्वं च। परमाणुषु परस्परव्यावर्तकत्वं वा। तस्य हानिर्विशेषाणां जातिमत्वे बाधिका। **

** असम्बन्धस्तु प्रतियोगिताऽनुयोगितान्यतरसम्बन्धेन समवायाभावः। गगनादौ जात्यभावप्रसङ्गवारणायानुयोगितेति। सामान्यविशेषयोर्जातिमत्त्वे बाधिकयोः अनवस्थितिरूपहान्योः वैयर्थ्यापत्तिवारणाय प्रतियोगितेति।**

** अयं च समवायाभावयोर्जातिमत्वे बाधकः। जातिबाधकत्वं चास्य तदभावव्याप्यवत्ताज्ञानमुद्रया। यत्र यत्समवायानुयोगिकत्वं नास्ति तत्तत्र न जातिः। तत्समवेतत्वाभावात्। तथाच समवायानुयोगिकत्वाभावस्य जात्यभावव्याप्यत्वे सिद्धे सुतरां तद्व्याप्यस्य समवायप्रतियोगित्वानुयोगित्वान्यतराभावव्याप्यत्वमिति।**

** नन्वसम्बन्धेनैव चारितार्थ्येऽनवस्थारूपहान्योर्वैयर्थ्यमितिचेदुच्यतेव्यक्त्यभेदतुल्यत्वसङ्कराणां जातित्वबाधकत्वम्। अनवस्थितिरूपहान्योः जातिमत्त्वबाधकत्वम्। असम्बन्धस्य जातित्वजातिमत्त्वोभयबाधकत्वम्। समवायप्रतियोगित्वाभावस्यापि जातित्वाभावव्याप्यत्वेन समवायानुयोगित्वसमवायप्रतियोगित्वान्यतराभावस्य जातिमत्त्वजातित्वान्यतराभावव्याप्यत्वेन तदभावव्याप्यवत्ताज्ञानमुद्रया अन्यतरप्रतिबन्धकत्वमसम्बन्धस्येति॥**

** नवग्रहणं न्यूनाधिकव्यवच्छेदाय। एवकारस्तु तमसो दशमद्रव्यत्वमङ्गीकर्तृणां मीमांसकानां मतनिरासाय। तथाहि नीलं तमश्चलतीति प्रतीतिविषयत्वेन गुणक्रियाश्रयत्वात्तमो द्रव्यम्। रूपवत्त्वान्नाकाशादिष्वन्तर्भावः। स्पर्शरहितत्वान्न पृथिव्यादिचतुष्टयो इति। तन्न।**

** तमो न रूपिद्रव्यं आलोकासहकृतचक्षुर्ग्राह्यत्वात् आलोकाभाववत्। रूपिद्रव्यचाक्षुषप्रत्यक्षे ऐन्द्रियकालोकसहकृतचक्षुषः कारणत्वात्। अत्युत्कृष्टानुत्कृष्टालोकवारणाय ऐन्द्रियकेति। घूकादिवारणाय अस्मदीयत्वेन प्रत्यक्षं विशेषणीयम्। अतोऽनभिभूतरूपाधिकरणमहत्त्वाधिकरणतेजः सामान्याभाव एव तमः इत्यनेनैवोपपत्तौ द्रव्यान्तरकल्पने गौरवात्। सुवर्णवति गर्भागारे तमो व्यवहाराभावापत्तिवारणाय महत्त्वाधिकरणेति। चन्द्रादिसत्वे सूर्यादितेजोऽभावमादाय तमो व्यवहारापत्तिवारणाय सामान्येति। तमसि रूपव्यापकास्पर्शाभावेन तमो व्यवहारापत्तिवारणाय सामान्येति। तमसि रूपव्यापकस्पर्शाभावेन तमो नीलमिति प्रतीतिः अभावविशेष्यकप्रतीतित्त्वात् भ्रमः। आलोकनिष्ठगमनागमनरूपक्रियायाः तदभावरूपतमोनिष्ठत्वेन तमश्चलतीति प्रतीतिरपि भ्रम एवेति। **

**B**

**(/पदार्थसागरः-3)**



**(तर्कसंग्रहः-4)**

**
रूप-रस-गन्ध-स्पर्श-संख्या-परिमाण-पृथक्त्व-संयोग-विभाग-परत्वा-ऽपरत्व-गुरुत्व-द्रवत्व-स्नेह-शब्द-बुद्धि-सुख-दुःखोच्छा-द्वेष-प्रयत्न-धर्माऽधर्म-संस्काराश्चतुर्विंशतिर्गुणाः।**

**(/तर्कसंग्रहः-4)**



**(पदार्थसागरः-4) **

** अथ क्रमप्राप्तात् गुणान् विभजते रूपेत्यादि। पूर्ववल्लक्षणम्, कर्मभिन्नत्वे सति असमवायिकारणत्वं वा। द्रव्यकर्मभिन्नसत्तावन्निष्ठकारणतावच्छेदकतया, गुणपदशक्यतावच्छेदकतया वा। गुणत्वजातिसिद्धिः।**

** वामनमतानुसारिणः लघुत्वादीनपि गुणानाहुः। लघुत्वस्य गुरुत्वाभावरूपत्वान्न पृथग्गुण इत्यादि तन्निरासाय चतुर्विंशतिग्रहणम्। **

**(/पदार्थसागरः-4)**





**(तर्कसंग्रहः-5)**

** उत्क्षेपणाऽपक्षेपणा- ऽऽकुञ्चन- प्रसारण- गमनानि- पञ्चकर्माणि।**

**कर्माणि विभजते उत्क्षेपणेति।**

**(/तर्कसंग्रहः-5) **



**(पदार्थसागरः-5)**

** कर्मत्वजातिमत्त्वं लक्षणम्। संयोगभिन्नत्वे सति संयोगासमवायिकारणत्वं च। चलनाकारानुगतप्रत्ययात् कर्मत्वजातिसिद्धिः। भ्रमणादीनामपि गमनविशेषरूपतया कर्मानेकत्वमङ्गीकर्तृणां वामनीयानां मतनिरासाय पञ्चेति। उत्क्षेपणादीनामपि गमनेऽन्तर्भावात् गमनमेकमेकमेवेति स्वतन्त्रः।**

**(/पदार्थसागरः-5)**



**(तर्कसंग्रहः-6)**

** परमपरं चेति द्विविधं सामान्यम्।**

**(/तर्कसंग्रहः-6)**



**(पदार्थसागरः-6)**

** सामान्यं विभजते परमिति। द्वे विधे प्रकारौ यस्य तद्द्विधम्। परत्वापरत्वरूपप्रकारद्व्यवदित्यर्थः। परत्वं च अधिकदेशवृत्तित्वरूपव्यापकत्वम्। अपरत्वं च अल्पदेशवृत्तित्वरूपव्याप्यत्वम्। परत्वापरत्वयोः सावधिकत्वेन परत्वं अपरत्वं तदुभयं च यथायोगं बोध्यम्। केवलं परा सत्ता द्रव्यगुणकर्मवृत्तिः। केवलं अपरा घटत्वादि। द्रव्यत्वादिकं तु सत्तापेक्षया व्याप्या पृथिवीत्वाद्यपेक्षया व्यापिका च। अत्र सामान्यपदेन जातिरेव विवक्षिता। यद्वक्ष्यति नित्यमेकमनेकानुगतं सामान्यमिति। **

** ननु तर्हि प्रमेयत्वादीनामतिरिक्तपदार्थत्वं स्यादिति चेन्न तत्तदर्थरूपत्वात्। अत एव स्वरूपसम्बन्धेन तस्य स्थितिः। वस्तुतस्तु नामार्थे प्रकारीभूतधर्मः सामान्यम्। तद्द्विविधम्। जातिरूपाधिश्चेति जातिर्निरूपिता। उपाधिर्द्विविधः। सखण्डोपाधिरखण्डोपाधिरिति एकव्यक्तिवृत्तित्वात् अननुगतः सखण्डोपाधिः। यथा गगनत्वादिः। अनेकव्यक्तिवृत्तित्वादखण्डोपाधिरनुगतधर्मः। स द्विविधः परश्चापरश्च परः प्रमेयत्वादिः। अपरो भावत्वादिः। सखण्डोपाधिस्त्त्वपर एवेति।**

** व्यापकत्वं च स्वसमानाधिकरणात्यन्ताभावाप्रतियोगित्वे सति स्वाभावसामानाधिकरण्यम्। स्वपदं व्यापकतानिरूपकपरम्। व्याप्यत्वं च स्वसमानाधिकरणाभावप्रतियोगित्वे सति स्वसमानाधिकरण्यम्। स्वपदं व्याप्यतानिरूपकपरम्।**

**(/पदार्थसागरः-6)**



**(तर्कसंग्रहः-7)**

** नित्यद्रव्यवृत्तयो विशेषास्त्त्वनन्ता एव।**

**(/तर्कसंग्रहः-7)**



**(पदार्थसागरः-7)**

** विशेषान् निरूपयति नित्यद्रव्येति। नित्यद्रव्याणामनन्तत्वेन तद्वृत्तिविशेषाणामप्यनन्तत्वम्। तेषां परस्परभेदकत्वात्। परमाणूनां परस्परभेदनिर्वाहाय विशेषस्यातिरिक्तपदार्थत्वेन अङ्गीकरणीयतया तत्परमाणुत्वादीनामेव भेदकत्वात् विशेषो न पदार्थान्तरमिति तर्कभामहमतनिरासायैवकारः। अव्यावृत्तधर्मस्य व्यावर्तकत्वाभावात् तत्रापि व्यावर्तकान्तरापेक्षायामनवस्था। विशेषस्तु स्वत एव व्यावृत्त इत्युक्तम्।**

**(/पदार्थसागरः-7)**



**(तर्कसंग्रहः-8)**

** समवायस्त्वेकएव।**

**(/तर्कसंग्रहः-8)**



**(पदार्थसागरः-8)**

** समवायं निरूपयति समवायस्त्विति। समवायस्य एकत्वेवायौ रूपप्रतीत्यापत्त्या अनेकत्वं वदतां प्रातिभासिकानां मतनिरासा एवेति। प्रत्यक्षं प्रति विषयस्य कारणतया तत्र रूपाभावात् समवायस्यातिरिक्तपदार्थत्वनिर्धारणाय तुः।**

**(/पदार्थसागरः-8)**



**(तर्कसंग्रहः-9)**

** अभावश्चतुर्विधः-प्रागभावः, प्रध्वंसाभावोऽत्यन्ताभावोन्योन्याऽभावश्चेति।**

**(/तर्कसंग्रहः-9)**



**(पदार्थसागरः-9)**

** अभावं विभजते अभाव इति। न भावोऽभाव इति व्युत्पत्तेः नेतिप्रतीतिविषयत्वं भावभिन्नत्वं वा लक्षणम्।**

**(पदार्थसागरः-9)**

****

** पृथिवीग्रन्थः**

**(तर्कसंग्रहः-10)**

** तत्र गन्धवती पृथिवी।**

**(/तर्कसंग्रहः-10)**



**(पदार्थसागरः-10)**

** अथोद्देशक्रमेण प्रथमं लक्षणमाह तत्रेति। नवद्रव्येष्वित्यर्थः। या गन्धवती सैव पृथिवी शब्दवाच्येत्यर्थः। गन्धवत्वं पृथिव्याः लक्षणम्। त्वतलोर्गुणवचनस्येति पुंवद्भावः। गन्धवत्त्वं च गन्धसमानाधिकरणद्रव्यत्वव्याप्यजातिमत्त्वं विवक्षितम्।**

** तेन आद्यक्षणावच्छिन्ने घटे उत्पन्नं द्रव्यं क्षणमगुणं तिष्ठति पश्चात् तत्समवेताः गुणाः क्रिया चोत्पद्यन्ते इतिन्यायस्य द्रव्यस्य समवायिकारणत्वोपपत्त्यर्थमावश्यकतया गन्धाभावेऽपि नाव्याप्तिः। जलत्त्वादिमादाय जलादिवारणाय गन्धसमानाधिकरणेति । द्रव्यत्वमादाय जलादिवारणाय द्रव्यत्वेति व्याप्येति च । उभयत्वादिकमादाय जलादि वारणाय धर्मेत्यनुक्त्वा जातीति। गन्धाधिकरणविवक्षया साक्षाद्व्याप्यत्वविवक्षया वा घटत्वादिकमादाय नाव्यप्तिः। जातिमत्त्वं च समवायेन विवक्षणीयम्। तेन कालिकसम्बन्धेन स्वाश्रयसंयुक्तत्वादिना च न जलादावतिव्याप्तिः।**

**(/पदार्थसागरः-10)**





**(तर्कसंग्रहः-11)**

** सा द्विविधा नित्या अनित्या च।**

** नित्या परमाणुरूपा, अनित्या कार्यरूपा॥**

**(/तर्कसंग्रहः-11)**



**(पदार्थसागरः-11)**



** तां विभजते सेति। नियत्वं च भविष्यति, नश्यतीति प्रतीत्यविषयत्वम्। प्रागभावाप्रतियोगित्वे सति ध्वंसाप्रतियोगित्वमिति यावत्॥ ननु प्रागभावपदेन स्वप्रागभावो वा अन्यप्रागभावो वा यावत्प्रागभावो वा विवक्षितः। एवं ध्वंसपदेनापि। नाद्यः प्रागभावाप्रसिद्धेः। इति चेन्न। प्रागभावप्रतियोगिभिन्नत्वे सति ध्वंसप्रतियोगिभिन्नत्वस्य विवक्षणात्।**

** परमाणूरूपम् आकारोयस्याः सा परमाणुरूपा।**

** अनित्यत्वं च प्रागभावप्रतियोगित्वं वा ध्वंसप्रतियोगित्वं वा तदुभयप्रतियोगित्वं वा।**

** कार्यरूपेति। कार्यात्मिकेत्यर्थः।**

**(/पदार्थसागरः-11)**



**(तर्कसंग्रहः-12)**

** पुनस्त्रिविधा- शरीरेन्द्रियविषयभेदात्। शरीरमस्मदादीनाम्। इन्द्रियं गन्धग्राहकं घ्राणं नासाग्रवर्ति। विषयो मृत्पाषाणादिः।**

**(/तर्कसंग्रहः-12)**



**(पदार्थसागरः-12)**

** अनित्यां विभजते पुनरिति। पश्चादुक्ता अनित्यपृथिवीत्यर्थः। पुनरप्रथमे भेदे इत्यमरः। वस्तुतस्तु पुनरित्यस्य प्रकारान्तरेणेत्यर्थः। तेन नित्यपृथिव्यनित्यपृथिव्यपि शरीरेन्द्रियविषयभेदेन त्रिविधेति सम्पन्नम्। विषयभूतानां परमाणूनां नित्यत्वं सिद्धमेव। शरीरेन्द्रिययोरपि उपादानभूतावयवानां नित्यत्वमवश्यमङ्गीकार्यम्। अन्यथा अवयवाभावे कार्योत्पत्त्यसिध्या तस्याप्यवयवान्तरस्वीकारेऽनवस्था। विषयभूतानां परमाणूनामेव शरीरेन्द्रियावयवत्वाङ्गीकारे विजातीयावयवात् विजातीयावयव्युत्पत्तिप्रसङ्गः। यदि शरीरेन्द्रियारम्भकशक्तिमत्परमाणूनामेव तदवयवत्वं कल्प्यते किं प्रत्येकमिन्द्रियावयवकल्पनेनेति चेत्तर्हि तेषामेव नित्येन्द्रियत्वं नित्यशरीरत्वं च। **

** उपभोगे करणमिन्द्रियम्। अवच्छेदकं शरीरम्। विषयो घटादिरितिभेदः। कार्यशरीरे कार्यरूपेन्द्रियं कार्यरूपविषयः। नित्यशरीरे नित्येन्द्रियं नित्यो विषयः। नित्यं सर्वं परमाणुरूपम्।**

** ननु पृथिवी त्रिविधा शरीरेन्द्रियविषयभेदात् जलवत् इत्युक्ते पृथिव्याः शरीराद्यात्मकत्वेन तद्भेदाभावात् कथमस्य हेतोस्त्रैविध्यसाधकत्वमिति चेन्न। भिद्यते अनेनेति भेद इति करणव्युत्पत्त्या भेदपदस्य शरीरादिनिष्ठवैलक्षण्यज्ञापकधर्मपरकत्वात्। स च धर्मशरीरत्वादिरूपः। परस्परासमानाधिकरणः। तथाच शरीरत्वादिरूपासमानाधिकरणधर्मवत्त्वादितिहेतोः पृथिवीमुद्धिश्य त्रैविध्यं विधीयते। परस्परत्वं च स्वसामानाधिकरणधर्मवत्त्वादितिहेतोः पृथिवीमुद्दिश्य त्रैविद्यं विधीयते। परस्परत्वं च स्वसमानाधिकरण्यस्वसमानाधिकरणात्यन्ताभावप्रतियोगित्वोभयसम्बन्धेन विधेयविशिष्टोद्देश्यतावच्छेदकवत्त्वम्। यथा शरीरेन्द्रियविषयाणां परस्परं वैलक्षण्यम्। तथा च चैत्रमैत्रयोः परस्परं मैत्री। अत्र विधेयवैलक्षण्यं मैत्रीच। उद्देश्यतावच्छेदकं शरीरत्वमैत्रत्वादि।**

** अवच्छेदकतासम्बन्धेन सुखदुःखसाक्षात्कारवत्त्वं शरीरत्वम्। न च वृक्षादिष्वव्यप्तिः। \`शीतवातातपक्लिष्टा जीवन्ते वृक्षरूपिणः' इति स्मृतेः तेषामपि सुखदुःखसाक्षात्कारात्। पादादीनामपि भोगावच्छेदकत्वेन तद्वारणाय अन्त्यावयवित्वे सतीति विशेषणीयम्।**

** अस्मदादीनामित्यादिपरेन अंडजस्वेदजोद्भिज्जानां ग्रहणम्। तथाचेत्थं विभागः। शरीरं द्विविधं योनिजमयोनिजं चेति। योनिजं द्विविधं जरायुजमण्डजं चेति। जरायुजं मनुष्यादीनाम्। अण्डजं पक्ष्यादीनाम्। अयोनिजं द्वेधा स्वेदजमुद्भिज्जमिति। स्वेदजाः मत्कुणादयः, उद्भिज्जाः वृक्षादय इति। **

** भग्नक्षतरोहेणान्तःप्राणसम्बन्धसिध्या, तेन वृक्षादीनां शरीरत्वसिद्धिः।**

** अवच्छेदकतासम्बन्धेन भोगवद्वृत्ति अनित्यद्रव्यविभाजककोपाधिमत्वस्य, तेन सम्बन्धेन भोगवद्वृत्तिद्रव्यत्वव्याप्यजातिमत्त्वस्य वा विवक्षणात् शरीरत्वमादाय चैत्रत्वादिकमादाय वा समन्वयान् मृतशरीरेऽव्याप्तिः।**

** इन्द्रियं निरूपयति इन्द्रियमिति**

** इन्द्रियत्वं च शब्देतरोद्भूतविशेषगुणानाश्रयत्वे सति ज्ञानकारणमनःसंयोगाश्रयत्वम्। आत्मन्यतिव्याप्तिवारणाय सत्यन्तम्। श्रोत्रेऽव्याप्तिवारणाय शब्देतरेति। चक्षुरादावनुद्भूतरूपादिविशेषगुणसत्त्वेनाव्याप्तिवारणाय उद्भूतेति। संयोगमादायासम्भववारणाय विशेषेति। कालादावतिव्याप्तिवारणाय ज्ञानकारणेति। आत्ममनःसंयोगस्यैव ज्ञानकारणत्वेन कालघटपटादिमनःसंयोगस्य तदभावात्। रूपादिवारणाय संयोगाश्रयत्वमिति॥ प्राचीनतमे इन्द्रियावयववारणाय मनःपदम्। नवीनमते तु कालादौ रूपाभावप्रत्यक्षस्य सन्निकर्षघटकतया कारणीभूतचक्षुःसंयोगाश्रये कालेऽतिव्याप्तिवारणाय मनःपदम्। नन्वात्मभिन्नत्वे सतीत्यनेनैव आत्मवारणे कुतो गुरुतरसत्यन्तमितिचेन्न चर्ममनःसंयोगस्य ज्ञानकारणत्वेन चर्मण्यतिव्याप्तेः।**

** गन्धग्राहकामिति। गन्धज्ञानकरणत्वं गन्धवदिन्द्रयत्वं वा प्राणस्य लक्षणम्।**

** विषयं दर्शयति विषय इति। गन्धवत्त्वे सति उपभोगसाधनत्व विषयत्वम्। द्व्यणुकमारभ्य ब्रह्माण्डान्तं साक्षात्परम्परया वा उपभोगसाधनमिति प्राञ्चः। परमाणवोऽपि तथेति नव्याः। शरीरेन्द्रियभिन्नत्वे सतीति वक्तव्यम्। तेनोपभोगसाधनत्वेऽपि न तयोरतिव्याप्तिः।**

**(/पदार्थसागरः-12)**

** इति पृथिवीग्रन्थः**





** जलग्रन्थः**

**(तर्कसंग्रहः-13)**

** शीतस्पर्शवत्य आपः। ताः द्विविधाः नित्याः अनित्याश्च। नित्याः परमाणुरूपाः। अनित्याः कार्यरूपाः। पुनस्त्रिविधाः। शरीरेन्द्रियविषयभेदात्। शरीरं वरुणलोके। इन्द्रियं रसग्राहकं रसनं जिह्वाग्रवर्ति। विषयः सरित्समुद्रादिः।**

**(/तर्कसंग्रहः-13)**



**(पदार्थसागरः-13)**

** जलं लक्षयति शीतेति। शीतस्पर्शसमानाधिकरणद्रव्यत्वव्याप्यजातिमत्त्वं विवक्षणीयम्। कृत्यं पदानां पूर्ववत्। शीतस्पर्शवच्छरीरं जलशरीरम्। रसज्ञानकरणत्वं शीतस्पर्शवदिन्द्रियत्वं वा रसनस्य लक्षणम्। शीतस्पर्शवान् विषयो जलविषयः॥**

**(/पदार्थसागरः-13)**

** इति जलग्रन्थः**



** तेजोग्रन्थः**

**(तर्कसंग्रहः-14)**

** उष्णस्पर्शवत्तेजः। तच्च द्विविधम्। नित्यमनित्यञ्च। नित्यं परमाणुरूपम्। अनित्यं कार्यरूपम्। पुनस्त्रिविधम्। शरीरेन्द्रियविषयभेदात्। शरीरमादित्यलोके प्रसिद्धम्। इन्द्रियं रूपग्राहकं चक्षुः। कृष्णताराग्रवर्ति। विषयश्चतुर्विधः। भोमदिव्योदर्याकरजभेदात्। भौमं वन्ह्यादिकम्। अबिन्धनं दिव्यं विद्युदादि। भुक्तस्यपारिणामहेतुः उदर्यम्। आकरजं सुवर्णादि।**

**(/तर्कसंग्रहः-14)**



**(पदार्थसागरः-14)**

** तेजसो लक्षणमाह। उष्णस्पर्शवदिति। उष्णस्पर्शसमानाधिकरणद्रव्यत्वव्याप्यजातिमत्त्वं बोध्यम्।**



** रूपज्ञानकरणत्वं वा उष्णस्पर्शवदिन्द्रियत्वं वा चक्षुष्ट्वम्। **

** विषयं तेजसो विभजते। विषयश्चतुर्विध इति। भूमौ भवं भौमम्। दिवि भवं दिव्यम्। उदरे भवमुदर्यम्। आकरः खनिस्तत्र जातमाकरजम्।**

** सुवर्णतेजसत्ववादः**

** ननु सुवर्णस्य पीतरूपाश्रयत्वात् गुरुत्वाच्च पार्थिवत्वं सिध्यति। कथं तैजसत्वमिति चेदुच्यते। पीतिमगुरुत्वाश्रयः पार्थिवभागः। तदाच्छन्नमत्यन्तानलसंयोगेऽपि अनुच्छिद्यमानद्रवत्वाधिकरणं द्रव्यान्तरे तत्र वर्तते। तदेव सुवर्णँम्। तथाच अत्यन्तानलसंयोगी पीतिमगुरुत्वाश्रयः द्रवत्वनाशप्रतिबन्धकद्रवद्रव्यान्तरसंयुक्तः। अत्यन्तानलसंयोगेऽपि अनुच्छिद्यमानद्रवत्वाधिकरणत्वात् जलमध्यस्थघृतवदित्यनुमानेन विजातीयद्रवद्रव्यसिद्धिः। अग्न्यसंयुक्तघृतादौ व्यभिचारवारणाय अत्यन्तानलसंयोगेऽपीति। तच्च सुवर्णसंज्ञकं विजातीयद्रवद्रव्यं न पार्थिवं असति प्रतिबन्धके अत्यन्तानलसंयोगेऽप्यनुच्छिद्यमानद्रवत्वाधिकरणत्वात् व्यतिरेकेण घृतवदिति पार्थिवत्वाभावसिद्धिः। जलमध्यस्थघृते व्यभिचारवारणाय असति प्रतिबन्धके इति। नात्र हेतुरस्तु साध्यं मास्तु इत्यप्रयोजकशङ्का। यदि सुवर्णं पार्थिवं स्यात् तर्हि असति प्रतिबन्धके अत्यन्तानलसंयोगे उच्छिद्यमानद्रवत्वाधिकरणत्वं तत्र स्यात्। अ(सति) प्रतिबन्धके पार्थिवद्रवत्वनाशात्यन्ताग्निसंयोगयोः कार्यकारणभावादित्यनुकूलतर्कसत्त्वात्। नैमित्तिकद्रवत्वाधिकरणत्वाज्जलादिष्वनन्तर्भावेण, द्रव्यान्तरकल्पने गौरवाच्च परिशेषात्तेज एव सुवर्णमिति। तस्य पार्थिवभागोपष्टम्भितत्वात् नोष्णस्पर्शादि प्रत्यक्षम्।**

**(/पदार्थसागरः-14)**

** इति तेजोग्रन्थः**



** वायुग्रन्थः**

**(तर्कसंग्रहः-15)**

** रूपरहितः स्पर्शवान्वायुः। स द्विविधः। नित्योऽनित्यश्च। नित्यः परमाणुरूपः। अनित्यः कार्यरूपः। पुनस्त्रिविधः। शरीरेन्द्रियविषयभेदात्। शरीरं वायुलोके। इन्द्रियं स्पर्शग्राहकं त्वक् सर्वशरीरवर्ति। विषयो वृक्षादिकम्पनहेतुः। शरीरान्तःसञ्चारी वायु प्राणः। स चैकोऽप्युपाधिभेदात् प्राणापानादिसंज्ञां लभते। **

**(/तर्कसंग्रहः-15)**



**(पदार्थसागरः-15)**

** वायोर्लक्षणमाचष्टे रूपरहित इति। आकाशादिवारणाय स्पर्शवानिति। पृथिव्यादिवारणाय रूपरहित इति। अत्रापि रूपरहितत्वसमानाधिकरणा स्पर्शसमानाधिकरणा द्रव्यत्वव्याप्या च या जातिः तद्वत्वं लक्षणम्। कृत्यं पदानां पूर्ववत्।**

** ननु वायुसत्त्वे किं प्रमाणमिति चेन्न। तस्य स्पर्शानुमेयत्वात्। तथाहि कस्यचिद्द्रव्यस्य संयोगे सति यः अनुष्णाशीतस्पर्शो भासते स स्पर्शः कञ्चिदाश्रितः गुणत्वाद्रूपवत्। तादृशप्रतीयमानस्पर्शाश्रयः पृथिवी न भवति उद्भूतरूपाभावात्। नात्र अप्रयोजकशङ्का। यत्र यत्रोद्भूतस्पर्शवत्त्वे सति पार्थिवत्त्वं तत्र तत्रोद्भूतरूपवत्त्वमिति नियमात्। अनुष्णाशीतस्पर्शवत्त्वान्न जलादिकं तादृशस्पर्शाश्रयः। एवं च तादृश स्पर्शाश्रयो यः स एव वायुरिति। **

** ननु वायुः प्रत्यक्षः प्रत्यक्षस्पर्शाश्रयत्वाद् घटवदित्यनुमानेन वायोः प्रत्यक्षत्वसिध्या कृतः स्पर्शानुमेयत्वमितिचेन्न। उद्भूतरूपवत्त्वस्योपाधित्वात्। अत्र प्रत्यक्षत्वसिध्या कुतः स्पर्शानुमेयत्वमितिचेन्न। उद्भूतरूपवत्त्वस्योपाधित्वात्। अत्र प्रत्यक्षपदेन बहिरिन्द्रियजन्यप्रत्यक्षविषय इत्यर्थो विवक्षितः। अयमुपाधिः द्रव्यत्वरूपपक्षधर्मावच्छिन्नसाध्यव्यापकः। शुद्धसाध्यव्यापकत्वे रूपे व्यभिचारात्। तथाच यत्र द्रव्यत्वे सति बहिरिन्द्रियजन्यप्रत्यक्षविषयत्वं तत्रोद्भूतरूपवत्त्वमिति साध्यव्यापकता। यत्र यत्र प्रत्यक्षस्पर्शाश्रयत्वं तत्र तत्रोद्भूतरूपवत्त्वमित्युक्तेपक्षे वायौ साधनाव्यापकत्वं, व्यभिचारात्। यत्र यद्धर्माववच्छिन्नसाध्यव्यापक उपाधिः तत्र तद्धर्मवदुपाधिव्यभिचारेण साध्यव्यभिचारानुमानम्। यथा प्रत्यक्षस्पर्शाश्रयत्वं बहिरिन्द्रियप्रत्यक्षविषयत्व व्यभिचारि। द्रव्यत्वावच्छिन्ने तद्व्यापकोद्भूतरूपव्यभिचारित्वात् आकाशवदिति व्यभिचारोन्नायकः। न तु सत्प्रतिपक्षोन्नायकः। वायुर्न बहिरिन्द्रियप्रत्यक्षविषयः उद्भूतरूपाभावात् इत्युक्ते रूपे व्यभिचारात्। तस्मात् स्पर्शानुमेयो वायुरिति।**

**(/पदार्थसागरः-15)**

** इति वायुग्रन्थः**

****

** इति आकाशग्रन्थः**



**(तर्कसंग्रहः-16)**

** शब्दगुणमाकाशम्। तच्चैकं विभु नित्यं च।**

**(/तर्कसंग्रहः-16)**



**(पदार्थसागरः-16)**

** आकाशं लक्षयति। शब्दगुणकमिति। शब्दस्य द्रव्यत्वादनिरासाय, आकाशसिध्यर्थं च गुणपदं कप्रत्ययश्च। शेषाद्विभाषेतिकप्। **

** तथाहि शब्दो गुणः चक्षुर्गहणायोग्यबहिरिन्द्रियप्रत्यक्षविषयजातिमत्त्वात् स्पर्शादिवत्। न च वायुत्वमादाय वायौ व्यभिचारः वायोरेव स्पर्शानुमेयत्वादप्रत्यक्षत्वेन वायुत्स्याप्यप्रत्यक्षत्वात्।**

** केचित्तु शब्दो गुणः अनित्यत्वे सत्येकेन्द्रियग्राह्यजातीयत्वात् रूपवत्। त्र्यणुकादिवारणाय जातीयेति॥**

** एतेन शब्दस्य गुणत्वे सिद्धे शब्दो द्रव्यसमवेतः गुणत्वाद्रूपवदिति तस्य द्रव्याश्रितत्वं सिद्धम्।**

** शब्दः न पृथिव्यादिचतुष्टयसमवैतः अग्निसंयोगासमवायिकारणकत्वाभावे सति अकार कगुणपूर्वकप्रत्यक्षविषयत्वात् ज्ञानादिवत्। नापि दिगादिसमवेतः बहिरिन्द्रियप्रत्यक्षयोग्यविशेषगुणत्वात् इति। अतः परिशेषाद्गगनसिद्धिः। प्रसक्तस्य प्रतिषेधेऽन्यत्र सम्प्रत्ययः परिशेषः।**

** अथवा शब्दोऽष्टद्रव्यातिरिक्तद्रव्याश्रितः अष्टद्रव्यानाश्रितत्वे सति ससमवायिकारणकत्वात् व्यतिरेकेण रूपवत्, न च विशेष्यासिद्धिः। शब्दः ससमवायिकारणकः जन्यगुणत्वाद्रूपवदिति तत्सिद्धेः।**

** विभ्विति। सर्वमूर्तद्रव्यसंयोगित्वं विभुत्वम्। मूर्तत्वं च क्रियावत्वम्। पृथिव्यप्तेजोवायुगगनानि भूतानि। आकाशकालदिगात्मानः विभवः। बहिरिन्द्रियग्राह्यविशेषगुणवत्त्वम् भूतत्वम्।**

**(/पदार्थसागरः-16)**

** इत्याकाशग्रन्थः**



** कालग्रन्थः**

**(तर्कसंग्रहः-17)**

** अतीतादिव्यवहारहेतुः कालः। स चैको विभुर्नित्यश्च।**

**(/तर्कसंग्रहः-17)**



**(पदार्थसागरः-17)**



** कालं लक्षयति अतीतेति। अयमतीत इत्यादिव्यवहारे असाधारणकारणमित्यर्थः। व्यवहारः शब्दप्रयोगः। द्रव्यत्वे सतीति पूरणीयम्। तेन न बुद्धावतिप्रसक्तिः। अतीतत्वं च वर्तमानध्वंसप्रतियोगित्वम्। अनागतत्वं च वर्तमानप्रागभावप्रतियोगित्वम्। वर्तमानत्वं च प्रयोगाधिकरणकाल, तद्वृत्त्यन्तरत्वम्। अतीतः क्षणः अतीतो घट इत्यादिव्यवहारेषु काल एव कारणम्। अतीतानागतव्यवहारयोः परस्परं तादृशक्षणयोरहेतुत्वादव्याप्तिरत आदिपदम्। क्षणेलक्षणादिव्यवहारः पूर्वक्षणध्वंसादिव्यवहारोऽपि एकस्यैव कालस्य उपाधिभेदात् उपपद्यते। सर्वाधारः कालः सर्वकार्यनिमित्तकारणं च।**

**(/पदार्थसागरः-17)**

** इति कालग्रन्धः**



** दिग्ग्रन्थः**

**(तर्कसंग्रहः-18)**

** प्राच्यादिव्यवहारहेतुर्दिक्। सा चैका विभ्वी नित्या च।**

**(/तर्कसंग्रहः-18)**



**(पदार्थसागरः-18)**

** प्राच्यादीति। उदयाचलसन्निहिता दिक् प्राची। अस्ताचलसन्निहिता दिक् प्रतीची। मेरुव्यवहिता दक्षिणा। मेरोः सन्निहिता उत्तरा। **

** एकत्वेऽप्युपाधिभेदात् प्राच्यादिव्यवहारः। दिगपि सर्वाधारः सर्वकार्यनिमित्तकारणम्। परत्वापरत्वयोः दिक्कृतत्वेन कालकृतत्वेन परत्वापरत्वप्रयोजकत्वात् कालदिशोः सिद्धिः।**

** यद्वा बहुतरदिवाकरक्रियाविशिष्टशरीरज्ञानेन कालिकपरत्वोत्पत्तेः दर्शनात् तादृशज्ञानं विशेषणविशेष्योभयसम्बन्धघटकसापेक्षम्। साक्षात्सम्बन्धाभावे सति विशिष्टज्ञानत्वात्। लोहितः स्फटिकः इति ज्ञानवत् इत्यनुमानेन तादृशसम्बन्धघटकविधया कालसिद्धिः। स च सम्बन्धः स्वसमवायिसंयुक्तसंयोगः।**

** बहुतरमूर्तसंयोगविशिष्टवस्तुज्ञानात् दैशिकपरवोत्पत्तेः। दर्शनात् तज्ज्ञानं विशेषणविशेष्योभयसम्बन्धघटकसापेक्षम्। साक्षात्सम्बन्धाभावे सति विशिष्टबुद्धित्वात्। लोहितः स्फटिकः इति ज्ञानवदिति तत्सम्बन्धघटकतया दिक्सिद्धिः। वैशिष्ट्यघटकसम्बन्धस्तु स्वसमवायिसंयुक्तसंयोगः।**

**(/पदार्थसागरः-18)**

** इति दिग्ग्रन्थः**



** आत्मग्रन्थः**

**(तर्कसंग्रहः-19)**

** ज्ञानाधिकरणमात्मा। स द्विविधः। जीवात्मा परमात्मा चेति। तत्रेश्वरः सर्व**

**ज्ञः परमात्मा एक एव। जीवस्तु प्रतिशरीरं भिन्नः विभुर्नित्यश्च।**

**(/तर्कसंग्रहः-19)**



**(पदार्थसागरः-19)**

** आत्मलक्षणमाचष्टे। ज्ञानाधिकरणेति। समवायेन ज्ञानाधिकरणयोग्यतावत्त्वमित्यर्थः। तेन मुक्तात्मनि ज्ञानाबावेऽपि न क्षतिः।**

** एकविंशतिदःखध्वंसो मोक्षः। तानि दुःखानि तु शरीरं षडिन्द्रियाणि षड्विषयाः षड्बुद्धयः सुखंदुःखं चेति सिद्धान्तः। दुःखध्वंसे आत्यन्तिकत्वं निवेशनीयम्। तच्च स्वसमानादिकरणदुःखासमानकालिकत्वम्। तेन संसारदशायां दुःखध्वंसत्त्वेऽपि नक्षतिः।**

** सर्वज्ञ इति। जीवीयज्ञानविषयाः तदविषयाश्च ये पदार्थाः तत्तद्विषयकज्ञानवानित्यर्थः। तेन इदं सर्वमिति सर्वत्वप्रकारकज्ञानवज्जीवनिरासः।**

** न तावदीश्वरसद्भावे प्रत्यक्षं बाह्यमान्तरं वा प्रमाणम्। अरूपिद्रव्यत्वात् सुखादिव्यतिरिक्तत्वाच्च। किन्तु अङ्कुरादिकं सकर्तुकं कार्यत्वात् घटवदित्यनुमानम्। उपादानगोचरापरोक्षज्ञानचिकीर्षकृतिमत्त्वं कर्तृत्वम्। अस्मदादीनामङ्कुरादिकर्तृत्वासम्भवेनेश्वरसिद्धिः।**

** जीवलक्षणमाह जीवस्त्विति। शरीरे शरीरे प्रतिशरीरम्। वीप्सायामव्ययीभावः। प्रत्यर्थो वीप्सा। सा च व्याप्तत्वम्। \`साकल्यवत्सजातीयव्याप्तत्वं वीप्सयोच्यते' इत्यनुशासनात्। अनेकशरीरव्याप्तिभानित्यर्थः। अत एव भिन्नः परस्परभेदविशिष्टः। अनेन जीवानन्त्यमुक्तम्।**

** अथवा प्रतिशरीरमिति प्रत्येकं पदम्। लक्षणेत्थम्भूताख्यानभागवीप्सासु प्रतिपर्यनवः इति लक्षणार्थकप्रतेः कर्मप्रवचनीयत्वात् तद्योगे शरीरमिति द्वितीया। लक्षणं नाम ज्ञानज्ञाप्यत्वम्। शरीरपदं शरीरभेदपरम्। द्वितीयार्थः विषयत्वम्। भिन्नत्वं च भेदप्रतियोगित्वम्। तथाच शरीरभेदज्ञानज्ञाप्यभेदप्रतियोगिनो जीवा इत्यर्थः। जीव इति जात्येकवचनम्। एवं च जीवात्मनः अनन्ताः प्रतिशरीरं भिन्नत्वात् इन्द्रियादिवत्। नात्र स्वरूपासिद्धिः। एतच्छरीरावच्छिन्नभोगानुसन्धनाभावात् चैत्रशरीरात्मवदिति। शरीरत्वं च प्राणसंयुक्तत्वेन एककालिकत्वेन योगजधर्माजन्यत्वेन च विशेषणीयम्। तेन मृतशरीरमादाय, अवयवोपचयादिना एकस्यैव शरीरस्यक्षणे क्षणे भिन्नत्वेऽपि, योगजधर्मजन्यशरीरमादाय न क्षतिः। इदं स्वरूपलक्षणम्। अहं सुखी दुःखीत्याद्यबाधितप्रत्ययेन जीवसिद्धेः सुखादिमत्त्वं लक्षणम्। न च मनुष्योऽहं ब्राह्मणोऽहमित्यादौ शरीरस्याहंप्रत्ययविषयत्वात् शरीरमेवात्मेतिवाच्यम्। समवायिकारणनाशस्य द्रव्यनाशकत्वात् करपादादिनाशे शरीरनाशात् आत्मानोऽपि नाशप्रसङ्गात्। न चानित्य आत्मा पूर्वजन्मसंस्काराभावापत्तेः। जीवो विभुः न परमाणुः सर्वशरीरावच्छेदेन भोगानुपपत्तेः। न मध्यमपरिमाणः। यन्मध्यमपरिमाणं तदनित्यमितिव्याप्त्या जीवस्यानित्यत्वप्रसङ्गात्। तथा सति कृतहान्याद्यापत्तिः। न च परमाणुरूपत्वेऽपि दीपवत्प्रकाशरूपेण व्याप्त्या सर्वशरीरावच्छेदेन भोगोपपत्तिरिति वाच्यम्। योगजधर्मजन्यकायव्यूहे सुखाद्युपलब्ध्यनुपपत्तेः।**

**(/पदार्थसागरः-19)**

** इति आत्मग्रन्थः**



** मनोग्रन्थः**

**(तर्कसंग्रहः-20)**

** सुखाद्युपलब्धिसाधनमिन्द्रियं मनः। तच्च प्रत्यात्मनियतत्वादनन्तं परमाणुरूपं नित्यञ्च।**

**(/तर्कसंग्रहः-20)**



**(पदार्थसागरः-20)**

** मनसो लक्षणमाह सुखादिति। इदं स्वरूपनिरूपणम्। स्पर्शरहितत्वे सति क्रियावत्त्वं लक्षणम्। मनोलक्षणे इन्द्रियघटितत्वेन इन्द्रियलक्षणे मनोघटितत्वेन तज्ज्ञानं विना न जायत इत्यन्योन्याश्रयात्।**

** सुखादिसाक्षात्कारः करणसाध्यः जन्यसाक्षात्कारत्वात् चक्षुरादिवत्। चक्षुरादीनां बाधात् तत्करणत्वेन मनःसिद्धिः।**

** प्रत्यात्मनियतत्वादिति। अनेकात्मसु नियमेन संयुक्तत्वादित्यर्थः। **

** नन्वाकाशवदेकस्यैवानेकसंयुक्तत्वमस्त्विस्यत आह॥ परमाणुरूपमिति। अन्यथा सुषुप्त्यभावप्रसङ्गः। यदा आत्मानं त्यक्त्वा मनःपुरीततिं प्रविशति तदा सुषुप्तिः यदा आत्मसंयोगः तदा ज्ञानमिति स्थितिः।**

**(/पदार्थसागरः)**

** इति मनोग्रन्थः**



** रूपग्रन्थः**



**(तर्कसंग्रहः-21)**

** चक्षुर्मात्रग्राह्यो गुणोरूपम्। तच्चशुक्लनीलपीतरक्तहरितकपिशचित्रभेदात् सप्तविधम्, पृथिवीजलतेजोवृत्ति। तत्र पृथिव्यां सप्तविधम्। अभास्वरशुक्लं जले, भास्वरशुक्लं तेजसि। **

**(/तर्कसंग्रहः-21)**



**(पदार्थसागरः-21)**

** रूपं लक्षयति। चक्षुर्मात्रेति। मात्रपदं इतरव्यवच्छेदार्थम्। इतरच्च त्वगिन्द्रियम्। चक्षुरेव चक्षुर्मात्रम्। मयूरव्यंसकादित्वात् समासः। ग्राह्यत्वं च प्रत्यक्षविषयत्वम्। त्वगिन्द्रियाप्रत्यक्षविषयत्वे सति चक्षुःप्रत्यक्षविषयत्वे सति गुणत्वं रूपस्य लक्षणम्। संख्यावारणाय प्रथमदलम्। अदृष्टवारणाय द्वितीयम्। येनेन्द्रियेण या व्यक्तिर्गृह्यते तेनेन्द्रियेण तद्गता जातिः तदभावश्च गृह्यत इति नियमात् रूपत्वादि वारणाय गुणपदम्। रसादिवारणाय चक्षुःपदम्। मनसोऽपि चक्षुरादिद्वारा रूपादिग्राहकत्वमस्तीति पक्षे असम्भववारणाय चक्षुरितरेत्यनुक्त्वा व्याप्तिवारणाय त्वगिन्द्रियाग्राह्यचक्षुर्ग्राह्यगुणविभाजकोपाधिमत्त्वमिति विवक्षणीयम्। तेन प्रभाघटसंयोगेऽपि नातिव्याप्तिः। गुणपदं भूतमात्रात्मकत्वात् रूपादीनां पृथिव्यादिष्वन्तर्भाव इति वादनिरासाय चेति बोध्यम्। एवमग्रे। शुक्लभास्वरमिति। विशेषणं विशेष्येण बहुलमिति बहुलग्रहणात् विशेषणस्योत्तरनिपातः।**

**(/पदार्थसागरः-21)**

** इति रूपग्रन्थः**



** रसग्रन्थः**

**(तर्कसंग्रहः-22)**

** रसनाग्राह्यो गुणो रसः। स च मधुराम्ललवणकटुकषायतिक्तभेदात् षड्विधः। पृथिवीजलवृत्तिः। तत्र पृथिव्यां षड्विधः। जले मधुर एव। घ्रणग्राह्यो गुणो गन्धः। स द्विविधः। सुरभिरसुरभिश्च। पृथिवीमात्रवृत्तिः। त्वगिन्द्रियमात्रग्राह्यो गुणः स्पर्शः। स च त्रिविधः। शीतोष्णानुष्णशीतभेदात् पृथिवप्तेजोवायुवृत्तिः। तत्र शीतं जले। उष्णस्तेजसि। अनुष्णाशीतः पृथिवीवाय्वोः। रूपादिचतुष्टयं पृथिव्यां पाकजमनित्यं च। अन्यत्रापाकजं नित्यमनित्यं च। नित्यगतं नित्यम्। अनित्यगतमनित्यम्।**

**(/तर्कसंग्रहः-22)**



**(पदार्थसागरः-22)**

** रसनाग्राह्येति। रसनेन्द्रियप्रत्यक्षविषयगुणविभाजकोपाधिमत्त्वम्। एवं गन्धस्पर्शशब्दलक्षणानि।**

** रूपादिचतुष्टयमिति। यथायोगमितिशेषः। तेन चतुष्टयस्य जलादौ बाधितत्वेऽपि नक्षतिः। एतच्चतुष्टयमुद्भूतं प्रत्यक्षम्। शब्दस्तूद्भूत एव। उद्भूतत्वं च प्रत्यक्षप्रयोजको धर्मविशेषः।**

** पाकजमिति। पाकस्तेजस्संयोगः तेन पूर्वरूपादिकं नश्यति रूपाद्यन्तरमुत्पद्यते। अनित्यत्वं च प्रागभावप्रतियोगित्वे सति ध्वंसप्रतियोगित्वम्। एतेन यत्पाकजं तदनित्यमित्यनया व्याप्त्या तस्यानियत्वे सिद्धे पुनरनित्यत्वे व्यर्थमिति शङ्का परास्ता। पाकजश्यामरूपध्वंसादौ व्यभिचारात्।**

**(/पदार्थसागरः-22)**

** इति रसगन्धस्पर्शग्रन्थाः**

****

** परिमाणग्रन्थः**

**(तर्कसंग्रहः-23)**

** मानव्यवहारासाधारणकारणं परिमाणम्। नवद्रव्यवृत्ति। तच्चतुर्विधम्। अणुमहद्दर्घं ह्रस्वं चेति।**

**(/तर्कसंग्रहः-23)**



**(पदार्थसागरः-23)**

** मानव्यवहारेति। मानं परिच्छेदः। द्रोणो व्रीहिः आढको व्रीहिरित्यादिपरिच्छेद्यपरिच्छेदकभावव्यवहारेष्वसाधारणकारणमित्यर्थः। कालवारणायासाधारणेति। साधारणकारणत्वं च कार्यत्वावच्छिन्नकार्यतानिरूपित कारणतावत्त्वम्। कार्यत्वव्याप्यधर्मावच्छिन्नकार्यतानिरूपितकारणतावत्त्वमसाधारणकारणत्वम्।**

** क्वचित्पुस्तकेषु असाधारणपदं नास्ति। स एव सम्यगिति भाति। बुद्धावतिव्याप्तिवारणाय संख्यापरिमाणपृथक्त्वसंयोगपरत्वापरत्वलक्षणेषु सर्वद्रव्यवृत्तित्वे सतीति विशेषणस्यावश्यकतया तेनैव कालवारणात्। अणु महद् दीर्घं ह्रस्वं चेति। गुणिविभागेन तत्प्रयोजकगुणविभागः कृत इति ध्येयम्। अथवा भावप्रधानो निर्देशः। अणुत्वं महत्वं दीर्घत्वं ह्रस्वत्वं चेत्यर्थः। तथाच अणुपरिमाणं परममहत्परिमाणं मध्यमपरिमाणं चेति परिमाणं त्रिविधम्। दीर्घपरिमाणं ह्रस्वपरिमाणं चेति मध्यमपरिमाणं द्विविधमिति भावः।**

**(/पदार्थसागरः-23)**

** इति परिमाणग्रन्थः**



** पृथक्त्वग्रन्थः**

**(तर्कसंग्रहः-24)**

** पृथक्व्यवहारासाधारणकारणं पृथक्त्वम्। सर्वद्रव्यवृत्ति।**

**(/तर्कसंग्रहः-24)**



**(पदार्थसागरः-24)**

** पृथक्व्यवहारेति। घटः पटात् पृथगिति व्यवहारेत्यर्थः।**

**(/पदार्थसागरः-24)**

** इति पृथक्त्वग्रन्थः**



** संयोगग्रन्थः**

**(तर्कसंग्रहः-25)**

** संयुक्तव्यवहारहेतुः संयोगः। सर्वद्रव्यवृत्तिः।**

**(/तर्कसंग्रहः-25)**



**(पदार्थसागरः-25)**

** संयुक्तेति। घटपटौ संयुक्ताविति व्यवहारहेतुरित्यर्थः। संयोगे द्विविधः कर्मजः संयोगजश्च। आद्यो हस्तपुस्तकसंयोगः। द्वितीयो हस्तपुस्तकसंयोगात् कायपुस्तकसंयोगः। अयं चाव्याप्यवृत्तिः अव्याप्यवृत्तित्वं च स्वात्यन्ताभावसमानाधिकरणत्वम्॥**

**(पदार्थसागरः-25)**

** इति संयोगग्रन्थः**



** विभागग्रन्थः**

**(तर्कसंग्रहः-26)**

** संयोगनाशको गुणो विभागः। सर्वद्रव्यवृत्तिः।**

**(/तर्कसंग्रहः-26)**



**(पदार्थसागरः-26)**

** संयोगनाशकेति। संयोगनाशासाधारणकारणमित्यर्थः। तेनादृष्टवारणम्। संयोगभिन्नत्वेनापि विशेषणीयम्। तेन हस्तघटादिसंयोगस्य भूतलघटादिसंयोगनाशहेतुत्वेऽपि नातिव्याप्तिः। कर्मवारणाय गुणपदम्। प्रतियोगिविधया संयोगस्य कारणत्वपक्षे संयोगनाशनिष्ठजन्यतानिरूपिततादात्म्यातिरिक्तसम्बन्धावच्छिन्नकारणतावत्त्वं वाच्यम्। **

** विभागो द्विविधः। कर्मजो विभागजश्चेति। आद्यो हस्तपुस्तकविभागः। द्वितीयः कायपुस्तकविभागस्तज्जन्यः।**

**(/पदार्थसागरः-26)**

** इति विभागग्रन्थः**



** परत्वापरत्वग्रन्थः**

**(तर्कसंग्रहः-27)**

** परापरव्यवहारासाधारणकारणे परत्वापरत्वे। पृथिव्यादिचतुष्टयमनोवृत्तिनी। ते च द्विविधे। दिक्कृते कालकृते चेति। दूरस्थे दिक्कृतं परत्वम्। समीपस्थे दिक्कृतमपरत्वम्। ज्येष्ठे कालकृतं परत्वम्। कनिष्ठे कालकृतमपरत्वम्।**

**(/तर्कसंग्रहः-27)**



**(पदार्थसागरः-27)**

** दिक्कृते इति। दिक्कालज्ञानेन दूरस्थत्वज्येष्ठत्वादिज्ञानं जायत इति परत्वापरत्वज्ञाने दिक्कालज्ञानस्य कारणत्वेन दिक्कालज्ञानजन्यज्ञानविषयत्वमित्यर्थः।**

**(/पदार्थसागरः-27)**

** इति परत्वापरत्वग्रन्थः**



** गुरुत्वग्रन्थः**

**(तर्कसंग्रहः-28)**

** आद्यपतनासमवायिकारणं गुरुत्वम्। पृथिवीजलवृत्ति।**

**(/तर्कसंग्रहः-28)**



**(पदार्थसागरः-28)**

** आद्यपतनेति। पतने आद्यत्वं च स्वसमानाधिकरणपतनध्वंसासमानकालिकत्वम्। द्वितीयपतनादीनां प्राथमिकपतनध्वंससमानकालिकत्वेन तन्निरासः। वेगवारणाय आद्येति।**

**(/पदार्थसागरः-28)**

** इति गुरुत्वग्रन्थः**



** द्रव्यत्वग्रन्थः**

**(तर्कसंग्रहः-29)**

** आद्यस्यन्दनासमवायिकारणं द्रव्यत्वम्। पृथिव्यप्तेजोवृत्ति। तद्द्विविधम्। सांसिद्धिकं नैमित्तिकं च। सांसिद्धिकं जले। नैमित्तिकं पृथिवीतेजसोः। पृथिव्या घृतादावग्निसंयोगजं द्रव्यत्वम्। तेजसि सुवर्णादौ।**

**(/तर्कसंग्रहः-29)**



**(पदार्थसागरः-29)**

** सांसिद्धिकमिति। स्वभावसिद्धं संसिद्धम्। संसिद्धमेव सांसिद्धिकं, स्वार्थेऽण।**

**(पदार्थसागरः-29)**

** इति द्रव्यत्वग्रन्थः**



** स्नेहग्रन्थः**

**(तर्कसंग्रहः-30)**

** चूर्णादिपिण्डीभावहेतुर्गुणः स्नेहः॥ जलमात्रवृत्तिः॥**

**(/तर्कसंग्रहः-30)**



**(पदार्थसागरः-30)**

** चूर्णादीति। पिण्डीभावो नाम चूर्णादेर्धारणाकर्षणहेतुभूतसंयोगविशेषः। तत्र स्नेह एवासाधारणकारणम्, न तु जलादिगतद्रवत्वम्। तथा सति द्रुतसुवर्णस्य पिण्डीभावहेतुत्वं स्यात्। अदृष्टमपिसर्वकार्यनिमित्तकारणमितिसाम्प्रदायिकाः। तद्वारणाय हेतुपदमसाधारणकारणपरम्। गुणपदं तु स्नेहो विशेषगुणइति द्योतनाय। 'बुद्ध्यादिषट्कं स्पर्शान्ताः स्नेहः सांसिद्धिको द्रवः। अदृष्टभावनाशब्दा अमीवैशेषिका गुणाः'॥ इत्युक्तेः। अदृष्टस्य सर्वकार्यसाधारणकारणत्वाभावपक्षे असाधारणत्वं न विवक्षणीयम्। गुणपदं तु कालवारणायेति बोध्यम्।**

**(/पदार्थसागरः-30)**

** इति स्नेहग्रन्थः**



** शब्दग्रन्थः**

**(तर्कसंग्रहः-31)**

** श्रोत्रग्राह्यो गुणः शब्दः॥ आकाशमात्रवृत्तिः॥ स द्विविधः॥ ध्वन्यात्मको वर्णात्मकश्च॥ तत्र ध्वन्यात्मको भेर्यादौ॥ वर्णात्मकः संस्कृतभाषादिरूपः**

**(/तर्कसंग्रहः-31)**



**(पदार्थसागरः-31)**

** ध्वन्यात्मक इति । ध्वनिः आत्मा स्वरूपं यस्य सः ध्वन्यात्मकः। प्रकारान्तरेणापि शब्दस्त्रिविधः। संयोगजः विभागजः शब्दश्चेतिभेरीदण्डसंयोगादिजः आद्यः। वंशादौ पाट्यमाने दलद्वयविभागजः चटचटशब्दो द्वितीयः। भेर्यादिदेशमारभ्य श्रोत्रपर्यन्तं वीचीतरङ्गन्यायेन शब्दात् शब्दान्तरोत्पत्तिर्जायते। अतः स शब्दस्तृतीयः। शब्दः क्षणिकः, स्वजातीयोत्तरशब्दमुत्पाद्य पूर्वशब्दो नश्यतीति स्थितिः।**

**(/पदार्थसागरः-31)**

** इति शब्दग्रन्थः**



** अथबुद्धिग्रन्थः**

**(तर्कसंग्रहः-32)**

** सर्वव्यवहारहेतुर्गुणो बुद्धिर्ज्ञानम्॥ सा द्विविधा ॥ स्मृतिरनुभवश्च॥**

**(/तर्कसंग्रहः-32)**



**(पदार्थसागरः-32)**

** सर्वव्यवहारेति। हेतुपदमसाधारणकारणपरम्। तेन न कालादावतिव्याप्तिः। ज्ञानपदं तु संज्ञान्तरकथनाय।**

** अन्ये तु इदमहं जानामीत्यनुव्यवसायसिद्धज्ञानत्वजातिरेव लक्षणम्। सर्वव्यवहारहेतुरिति स्वरूप कथनमित्याहुः। सा द्विविधा, स्मृतिरनुभवश्च।**

**(/पदार्थसागरः-32)**



**(तर्कसंग्रहः-33)**

** संस्कारमात्रजन्यंज्ञानं स्मृतिः॥**

**(/तर्कसंग्रहः-33)**

****

**(पदार्थसागरः-33)**

** संस्कारमात्रेति। संस्कारेतरसाक्षादजन्यत्वे सति संस्कारजन्यत्वे सति ज्ञानत्वमित्यर्थः। सोऽयं घट इति प्रत्यभिज्ञावारणाय सत्यन्तम्। ईश्वरप्रत्यक्षवारणाय द्वितीयविशेषणम्। संस्कारोत्पन्नविशेषगुणनाश्यत्वनियमात्, ध्वंसं प्रति प्रतियोगिनः कारणत्वाद्वा, इति न। कारणतावच्छेदकसम्बन्धस्य समवायरूपत्वात्। अन्यथा असम्भवात्। कार्यतावच्छेदक सम्बन्धस्तु यथोचितः। वस्तुतः उभयोरपि समवायत्वेन ज्ञानपदं स्वरूपनिरूपणार्थं बोध्यम्। योग्यत्वं च प्रत्यक्षविषयत्वम्। अन्यदग्रे वक्ष्यते। संस्कारेतरात्मनःसंयोगजन्यत्वात् असम्भववारणाय साक्षादिति। अव्यवधानेनेत्यर्थः। अनुभवजन्या स्मृतिहेतुर्भावनेति वक्ष्यमाणत्वादनुभवजन्या भावना आत्मनि सूक्ष्मरूपेण चिरं तिष्ठति। कदाचित् सदृशादिदर्शनेन तत्संस्कारोद्बोधो भवति। तदव्यवहित क्षणमेव स्मृतिरुत्पद्यते। आत्ममनस्संयोगस्तु जाग्रदवस्थायां सदा तिष्ठत्येवेतिप्रक्रिया। आत्ममनःसंयोगादीनां न तथेति।**

**(/पदार्थसागरः-33)**



**(तर्कसंग्रहः-34)**

** तद्भिन्नं ज्ञानमनुभवः॥ स द्विविधः यथार्थोऽयथार्थश्च॥ तद्भिन्नमिति। स्मृतिभिन्नमित्यर्थः॥**

**(तर्कसंग्रहः-35)**

** तद्वति तत्प्रकारकोऽनुभवो यथार्थः॥ यथा रजते इदं रजतमितिज्ञानम्॥ सैव प्रमेत्युच्यते॥**

**(/तर्कसंग्रहः-34,35)**



**(पदार्थसागरः-34,35)**

** तद्वतीति। सप्तम्यर्थो विशेष्यकत्वम्। तद्वद्विशेष्यकत्वे सति तत्प्रकारकत्वे सति अनुभवत्वं यथार्थानुभवस्य लक्षणम्। उभयत्र तत्पदेन एकस्यैव परामर्शः। इदं रजतमिति भ्रमे रजतत्वस्य प्रकारत्वेन अतिव्याप्तिवारणाय सत्यन्तम्। तत्रैव शुक्तित्ववच्छुक्तिविशेष्यकत्वेन तद्वारणाय द्वितीयसत्यन्तम्। स्मृतिवारणाय विशेष्यम्।**

** ननु तथापि सङ्गरजतयोरिमे रजतरङ्गे इति समूहालम्बनात्मकभ्रमे, सङ्गत्ववद्रङ्गस्य, रजतत्ववद्रजतस्य विशेष्यत्वेन रङ्गत्वरजतत्वयोः प्रकारत्वेन अतिव्याप्तिरिति चेन्न। तद्वन्निष्ठविशेष्यतानिरूपिततन्निष्ठप्रकारताशालित्वेति विवक्षणात्। तत्र रङ्गनिष्ठविशेष्यतानिरूपिता रङ्गत्वनिष्ठा प्रकारता न भवति, किन्तु रजतत्वनिष्ठप्रकारतैन तादृशीति नातिव्याप्तिः।**

** ननु घटे घटत्वमिति शाब्दप्रमायामव्याप्तिः। तत्र प्रथमान्तार्थस्य विशेष्यत्वेन सप्तम्यन्तार्थस्य प्रकारत्वेन तद्वद्विशेष्यकत्वाभावात् इति चेन्न तत्सम्बन्धावच्छिन्नविशेष्यतानिरूपिततन्निष्ठप्रकारतावत्त्वस्य विवक्षितत्वात्। घटत्वे घटसम्बन्धोऽस्तीति न क्षतिः। **

** स एव प्रमेत्युच्यते।**

** यथार्थानुभव एव प्रमेत्युच्यते, न तु यथार्थज्ञानसामान्यम्। तथासति यथार्थस्मृतेरपि प्रमात्वप्राप्त्या स्मृतिकरणस्य अनुभवस्य प्रमाणान्तरत्वापत्तेरित्यर्थः।**

**(/पदार्थसागरः-34,35)**



**(तर्कसंग्रहः-36)**

** तदभाववति तत्प्रकारकोऽनुभवोऽयथार्थः॥ यथा शुक्तौ इदं रजतमितिज्ञानम्॥ सैवाप्रमेत्युच्यते॥**

**(/तर्कसंग्रहः-36)**



**(पदार्थसागरः-36)**

** तदभाववद्विशेष्यकत्वे सति तत्प्रकारकत्वं लक्षणम्। स एव भ्रम इत्युच्यते। ननु वृक्षः कपिसंयोगीति प्रमायामतिव्यप्तिः। संयोगस्य अव्याप्यवृत्तित्वेन अग्रे वृक्षःकपिसंयोगी मूले नेति प्रतीत्या कपिसंयोग तदभावयोरपि वृक्षे सत्त्वादिति चेन्मैवम्। यदवच्छेदेन यत्सम्बन्धावच्छिन्नप्रतियोगिताकयदभावः तदवच्छेदेन तत्सम्बन्धावच्छिन्नतत्प्रकारताशाल्यनुभवत्वस्य विवक्षितत्वात्। कपिसंयोगाभावावच्छेदकावच्छेदेन कपिसंयोगज्ञानस्य भ्रमत्वम्। कपिसंयोगावच्छेदकावच्छेदेन कपिसंयोगसम्बन्धस्य सत्त्वात् तज्ज्ञानस्य प्रमात्वम्। अव्याप्यवृत्तित्वं च स्वात्यन्ताभावसमानाधिकरणत्वम्। इदम्व्याप्यवृत्तिसंयोगादिप्रकारकभ्रमस्थले। व्याप्यवृत्तिरजतत्वादिप्रकारकभ्रमलक्षणं तु प्रकारतावच्छेदकसम्बन्धावच्छिन्नप्रतियोगिताकतदभाववन्निष्ठविशेष्यतानिरूपिततन्निष्ठप्राकारतावत्त्वे सति अनुभवत्वम्। पर्वतो वह्निमान् इति प्रमायां समवायेन वह्न्यभाववत्पर्वतस्य विशेष्यत्वेऽपि अभावीयप्रतियोगितायां प्रकारतावच्छेदकसम्बन्धावच्छिन्नत्वनिवेशान्नातिव्याप्तिः। नापि रङ्गरजतयोरिमे रङ्गरजते इति प्रमायामतिव्याप्तिः। रङ्गत्वादि प्रकारतायां रङ्गत्वाभाववद्विशेष्यतानिरूपितत्वाभावात्।**

**(/पदार्थसागरः-36)**

** इति बुद्धिग्रन्थः**

**(तर्कसंग्रहः-37)**

** यथार्थानुभवश्चतुर्विधः प्रत्यक्षानुमित्युपमितिशाब्दभेदात्॥ तत्करणमपि चतुर्विधम्॥ प्रत्यक्षानुमानोपमानशब्दभेदात्॥**

**(/तर्कसंग्रहः-37)**



**(पदार्थसागरः-37)**

** तत्करणमपीति। प्रमाकरणमित्यर्थः। तथाच प्रमाकरणत्वं प्रमाणसामान्यलक्षणमित्युक्तं भवति।**

**(/पदार्थसागरः-37)**



**(तर्कसंग्रहः-38)**

** असाधारणं कारणं करणम्।**

**(/तर्कसंग्रहः-38)**



**(पदार्थसागरः-38)**

** इदं नवीनमताभिप्रायेण। कालादृष्टादिवारणायासाधारणेति। यद्विलम्बात् समग्रसामग्रीसत्त्वेऽपि कार्यानुत्पादः तत्कारणस्यैव असाधारणकारणत्वात्। व्यापारत्वेनाभिमतस्य इन्द्रियार्थसंयोगादेरपि करणत्वमिष्टमेव। अतएव तदेतत्त्रिविधकारणमध्ये यदसाधारणकरणं तदेव करणमिति स्वार्थानुमितिपरार्थानुमित्ययोः लिङ्गपरामर्श एव करणमिति च उत्तर ग्रन्थो लगति। तथाच फलयोगव्यवच्छिन्नं कारणं करणमिति। **

** प्राञ्चस्तु व्यापारवदसाधारणं कारणं करणम्। व्यापारस्तज्जन्यत्वे सति तज्जन्यजनकः। प्रत्यक्ष इन्द्रियं करणं सन्निकर्षो व्यापारः। न च श्रोत्रेऽव्याप्तिः। श्रोत्रमनःसंयोगस्य तत्र व्यापारत्वात्। श्रोत्रशब्दसम्बन्धानन्तरमेव श्रोत्रमनःसंयोगस्यानुभविकत्वात्। इन्द्रियार्थसंयोगादावपि कालस्य कारणत्वेन व्यापारवत्त्वात् तद्वारणाय असाधारणेतीत्याहुः।**

**(/पदार्थसागरः-38)**



** कारणलक्षणम्**

**(तर्कसंग्रहः-39)**

** कार्यनियतपूर्ववृत्ति कारणम्॥**

**(/तर्कसंग्रहः-39)**



**(पदार्थसागरः-39)**

** कार्यनियतेति। नियतत्वं व्यापकत्वम्। कार्यव्यापकत्वे सति कार्यपूर्ववृत्तित्वमिति यावत्। कार्यपदं व्याप्यव्यापकभावपूर्वापरीभावयोः निरूपकत्वात् स्वरूपनिरूपणार्थम्। रासभादावतिव्याप्तिवारणाय नियतेति। कार्येऽतिव्याप्तिवारणाय कार्यपूर्ववृत्तीति। कार्यतावच्छेदकसम्बन्धेन कार्याधिकरणे कार्याव्यवहितप्राक्क्षणावच्छेदेन विद्यमानात्यन्ताभावाप्रतियोगित्वं कार्यनियतपूर्ववृत्तित्वम्। ननु तथापि तन्तुरूपं पटं प्रति कारणं स्यात्। तत्रापि कार्यनियतपूर्ववृत्तित्वसत्त्वात् इति चेन्न। अनन्यथासिद्धत्वे सतीति विशेषणात्। स्वतन्त्रान्वयव्यतिरेकशून्यत्वे सति कार्यपूर्ववृत्तित्वमन्यथासिद्धत्वम्। यथा पटं प्रति तन्तुरूपं तन्तुत्वं आकाशः कुविन्दपिता। तन्तुरूपसत्त्वे पटसत्त्वं तन्तुरूपाभावे पटाभाव इत्येव। कार्यकारणभावस्थले कारणपुरस्कारेणान्वयव्याप्तिः, कारणाभावपुरस्कारेणैव व्यतिरेकव्याप्तिः। ज्ञाप्यज्ञापकभावस्थले तु कार्यपुरस्कारेण अन्वयव्याप्तिः, कारणाभावपुरस्कारेण व्यतिरेकव्याप्तिरिति नियमः। तन्तुत्वसंग्रहाय स्वतन्त्रेति। तत्र कारणतावच्छेदकरूपेण अन्वयव्यतिरेकसत्वात्। कारणाभासस्यैव अन्यथासिद्धत्वं न तु पटं प्रति घटस्य। अन्यथासिद्धेः कारणतानिषेधकत्वेन कारणत्वेन प्रतीतस्यैव निषेधः, नत्वप्रतीतस्येत्यर्थद्योतनाय कार्यपूर्ववृत्तित्वमिति। न च कारणलक्षणे इदानीं नियतपदं मास्त्विति वाच्यम्। रासभस्य घटसामान्यं प्रत्यन्यथासिद्धत्वासम्भवात् यत्र घटे रासभः कारणं तत्रान्यथासिद्धत्वे सति पूर्ववृत्तित्वसत्त्वादतिव्याप्तेः रासभो घटं प्रति न कारणमित्येव सिद्धान्तः इति केचित्।**

**(/पदार्थसागरः-39)**

** इति कारणग्रन्थः**



** समवायिकारणम्**

**(तर्रसंग्रहः-40)**

** कार्यं प्रागभावप्रतियोगि। कारणं त्रिविधं समवाय्यसमवायि निमित्त भेदात्। यत्समवेतं कार्यं भवति तत्समवायिकारणम्। यथा तन्तवः पटस्य पटश्च स्वगतरूपादेः।**

**(/तर्कसंग्रहः-40)**



**(पदार्थसागरः-40)**

** यस्मिन् समवायेन वर्तमानमित्यर्थः। अनेन कार्यतावच्छेदकसम्बन्धः समवाय इति स्पष्टम्। जन्यभावत्वावच्छिन्नं प्रति तादात्म्येन द्रव्यस्य कारणत्वनियमात् तादात्म्यं कारणतावच्छेदकसम्बन्धः। तथाच समवायसम्बन्धावच्छिन्नकार्यतानिरूपिततादात्म्यसम्बन्धावच्छिन्नकारणतावत्त्वं समवायिकारणस्य लक्षणम्। असमवायिकारणवारणाय तादात्म्यसम्बन्धावच्छिन्नत्वम्। निमित्तकारणवारणाय समवायसमाबन्धावच्छिन्नत्वम्। समवायिकारणत्वं द्रव्यस्यैव।**

**(/पदार्थसागरः-40)**

** इति समवायिकारणलक्षणम्**



**  असमवायिकारणलक्षणम्**

**(तर्कसंग्रहः-41)**

** कार्येण कारणेन वा सह एकस्मिन्नर्थे समवेतं सत् कारणमसमवायिकारणम्। यथा तन्तुसंयोगः पटस्य। तन्तुरूपं पटरूपस्य॥**

**(/तर्कसंग्रहः-41)**

**(पदार्थसागरः-41) **

** कारणेन वेति। प्रकृतकार्यसमवायिकारणेन वेत्यर्थः। कार्यकारणयोः सामानाधिकरण्यघटकसम्बन्धस्यैव कार्यकारणतावच्छेदकसम्बन्धेन तन्तुसंयोगपटयोः समवायेनैव सामानाधिकरण्यात् समवायसम्बन्धावच्छिन्नकार्यतानिरूपितसमवायसम्बन्धावच्छिन्नकारणतावत्त्वम्। पटरूपतन्तुरूपयोस्तु तन्तौ सामानाधिकरण्यात् कार्यतावच्छेदकसम्बन्धः स्वाश्रयसमवायः। कारणतावच्छेदकसम्बन्धः समवायः। तथाच स्वाश्रयसमवायसम्बन्धावच्छिन्नकार्यतानिरूपितसमवायसम्बन्धावच्छिन्नकारणत्वम्। अनुगतलक्षणं तु स्वाश्रयसमवायसमवायन्यतरसम्बन्धावच्छिन्नकार्यतानिरूपितसमवायसम्बन्धावच्छिन्नकारणताशालित्वम्। आत्मविशेषगुणानां न कस्यापिकुत्राप्यसमवायिकारणत्वम्। असमवायिकारणनाशात् कार्यनाश इति नियमात्।**

**(पदार्थसागरः-41)**

** निमित्तकारणम्**

**(तर्कसंग्रहः-42)**

** तदुभयभिन्नं कारणं निमित्तकारणम्॥ यथा तुरीवेमादीकं पटस्य॥**

**(/तर्कसंग्रहः-42)**



**(पदार्थसागरः-42)**

** समवायिकारणभिन्नत्वे सति कारणत्वमित्यर्थः। कार्यवारणाय कारणत्वम्। ननु कालघटसंयोगसमवायिकारणे कालेऽव्याप्तिरिति चेन्न। समवायिकारणताभिन्ना असमवायिकारणताभिन्ना या कारणता तद्वत्तस्य विवक्षितत्वात्। काले घटसंयोगनिरूपता समवायिकारणता तन्निरूपितनिमित्तकारणता च भिन्नैव।**

**(/पदार्थसागरः-42)**



**(तर्कसंग्रहः-43)**

** तत्र प्रत्यक्षज्ञानकारणं प्रत्यक्षम्॥**

**(/तर्कसंग्रहः-43)**



**(पदार्थसागरः-43)**

** प्रत्यक्षज्ञानकरणमिति। अयं घट इत्याकारकज्ञानं फलभूतं प्रत्यक्षम्। तत्र करणमिन्द्रियम्। तदपि प्रत्यक्षशब्दवाच्यम्। करणप्रत्यक्षमित्यर्थः। तदेव प्रमाणम्। तच्च क्वचिदिन्द्रियं क्वचिदिन्द्रियार्थसन्निकर्षः, क्वचिज्ज्ञानम्। तत्रेन्द्रियमात्रं निर्विकल्पके घटत्वज्ञाने। व्यापारस्तु संयुक्तसमवायः। द्वितीयस्तु सविकल्पकज्ञाने निर्विकल्पकज्ञानं व्यापारः। तृतीयं च सविकल्पकज्ञानानन्तरं जायमानेषु हानोपादानोपेक्षाबुद्धिषु निर्विकल्पकज्ञानम्। तत्र व्यापारः सविकल्पकज्ञानम्। हानं दुःखसाधनत्वज्ञानम्। तत्र व्यापारः सविकल्पकज्ञानम्। हानं दुःखसाधनत्वज्ञानम्। यथा वृश्चिको मे दुःखसाधनमिति ज्ञानम्। उपादानं च सुखसाधनत्वज्ञानम्। यथा कान्तादौ। उपेक्षा च उभयासाधनत्वज्ञानम्। यथा तृणादौ।**

**(/पदार्थसागरः-43)**



**(तर्कसंग्रहः-44)**

** इन्द्रियार्थसन्निकर्षजन्यं ज्ञानं प्रत्यक्षम्। (ज्ञानाकरणकं ज्ञानं प्रत्यक्षम्)। तद्द्विविधं निर्विकल्पकं सविकल्पकं चेति॥ तत्र निष्प्रकारकज्ञानं निर्विकल्पकम्॥ यथा किञ्चिदिदमिति॥ **

**(/तर्कसंग्रहः-44)**



**(पदार्थसागरः-44)**

** फलप्रत्यक्षं लक्षयति इन्द्रियार्थेति। आत्मा मनसा संयुज्यते, मन इन्द्रियेण, इन्द्रियमर्थेन, ततः प्रत्यक्षमुत्पद्यते इत्यर्थप्रत्यक्षे, आत्मा मनसा संयुज्यते ततः प्रत्यक्षमिति आत्मानसप्रत्यक्षे।**

** निष्प्रकारकं ज्ञानमिति। तुरीयविषयतानिरूपकाय निर्विकल्पकज्ञानस्य विशेष्यादिविधया विशेष्यानवगाहित्वात्, निरूपकतासम्बन्धेन प्रकारताशून्यत्वम् विशेष्यताशून्यत्वं, संसर्गताशून्यत्वं चेति विनिगमनाविरहाल्लक्षणत्रयं बोध्यम्। एकत्र पक्षपातिनी युक्तिर्विनिगमता।**

** निर्विकल्पकज्ञानसत्त्वे न प्रत्यक्षं प्रमाणम्। अतीन्द्रियत्वात् किन्त्वनुमानमेव। तथाहि घट इति विशिष्टज्ञानं विशेषणज्ञानजन्यविशिष्टज्ञानत्वात् दण्डीति विशिष्टज्ञानवत्। विशेषणज्ञानस्यापि सविकल्पकत्वेऽनवस्थाप्रसङ्गान्निर्विकल्पकसिद्धिः। विशिष्टबुद्धिं प्रति विशेषज्ञानस्य कारणत्वान्नाप्रयोजकशङ्का। सविकल्पकस्य विशिष्टबुद्धित्वेन विशेषणज्ञानजन्यत्वनियमात्। अयं निर्विकल्पको यथार्थायथार्थभिन्नः तुरीयविषयतया विलक्षणानुभव इति नव्याः। यथार्थ इति प्राञ्चः। तदुभयमपीति गौडवृद्धाः।**

**(/पदार्थसागरः-44)**



**(तर्कसंग्रहः-45)**

** सप्रकारकं ज्ञानं सविकल्पकम्। यथा डित्थोऽयं, ब्राह्मणोऽयं श्यामोऽयमिति।**

**(/तर्कसंग्रहः-45)**

**(पदार्थसागरः-45)**

** सप्रकारकं ज्ञानमिति। नामजात्यादिविशेष्यविशेषणसम्बन्धावगाहितया निरूपकतासम्बन्धेन विशेष्यतावत्त्वं, प्रकारतावत्त्वं संसर्गतावत्त्वं चेति लक्षणत्रयमत्रापि। डित्थोऽयमित्यत्र नाम प्रकारतया बासते। ब्राह्मणोऽयमित्यत्र जातिः। श्यामोऽयमित्यत्र गुणः। पाचकोऽयमित्यत्र क्रिया।**

**(/पदार्थसागरः-45)**



**(तर्कसंग्रहः-46)**

** प्रत्यक्षज्ञानहेतुरिन्द्रियार्थसन्निकर्षः षड्विधः। यथा संयोगः, संयुक्तसमवायः, संयुक्तसमवेतसमवायः, समवायः, समवेतसमवायः, विशेषणाविशेष्यभावश्चेति। चक्षुषा घटप्रत्यक्षजनने संयोगः सन्निकर्षः घटरूपप्रत्यक्षजनने संयुक्तसमवायः सन्निकर्षः घटरूपप्रत्यक्षजनने संयुक्तसमवायः सन्निकर्षः। चक्षुःसंयुक्ते घटे रूपस्य समवायात्। रूपत्वसामान्यप्रत्यक्षे संयुक्तसमवेयसमवायः सन्निकर्षः। श्रोत्रेण शब्दसाक्षात्कारे समवायः सन्निकर्षः। कर्णविवरवर्त्याकाशस्य श्रोत्रत्वात् शब्दस्याकाशगुणत्वात्। गुणगुणिनोश्च समवायात्। शब्दत्वसाक्षात्कारे समवेतसमवायः सन्निकर्षः। श्रोत्रसमवेते शब्दे शब्दत्वस्यसमवायात्। **

**(/तर्कसंग्रहः-46)**



**(पदार्थसागरः-46)**

** प्रत्यक्षज्ञानहेतुरिति। हेतुपदसाधारणकारणपरम्। तेन नादृष्टादावतिप्रसङ्गः। अव्यापारित्वेन विशेषणीयम्। तर्हि नेन्द्रियेष्वतिव्याप्तिः। अथवा हेतुपदमेव व्यापारपरम्। तथा चेन्नोक्तदोषः।**

** श्रोत्रेण शब्दसाक्षात्कार इति। ननु दूरस्थशब्दस्य कथं श्रोत्रसम्बन्धः। न चात्र श्रोत्रस्य आकाशरूपत्वेन समवायस्यैकत्वेन तत्सम्बन्ध इति वाच्यम्। अतिप्रसङ्गात्। अतः कर्णच्छिद्रावच्छिन्नाकाशानुयोगिकत्वविशिष्टसमवायस्यैव शब्दप्रत्यक्षहेतुत्वङ्गीकारात् दूरस्थशब्दस्य कथं तत्सम्बन्ध इति चेन्न। भेर्यादिदेशमारभ्य श्रोत्रपर्यन्तं वीयीतरङ्गन्यायेन शब्दात् शब्दान्तरोत्पत्तेः तस्य श्रोत्रसम्बन्धात्। तस्मादनेकशब्दाः तेभ्यश्च तथेति सजातीयानां शब्दानां दिक्षु व्याप्तिः 'वीचीस्वल्पतरङ्गे स्यात् अवकाशे मुखे द्वयोः' इति मेदिनी॥ 'बुद्धिरिच्छा सुखं दुःखमदृष्टं भावना कृतिः। एते आत्मगुणा अष्टौ शब्दश्च क्षणिका मताः॥ स्वोत्तरैश्चगुणैर्नाश्या योग्या विभुगुणा इमे। एकदानुभवाभावान्न तेषां युगपत्स्थितिः॥' इत्युदयनाचार्याः।**

**(/पदार्थसागरः-46)**



**(तर्कसंग्रहः-47)**

** अभावप्रत्यक्षे विशेषणविशेष्यभावः सन्निकर्षः॥ भूतलं घटाभाववत् इत्यत्र चक्षुस्संयुक्ते भूतले घटाभावस्य विशेषणत्वात्।**

**(/तर्कसंग्रहः-47)**



**(पदार्थसागरः-47)**

** विशेषणविशेष्यभाव इति। स च विशेषणविशेष्यस्वरूपमेव नातिरिक्तः सम्बन्धः।**

**(/पदार्थसागरः-47)**



**(तर्कसंग्रहः-48)**

** एवं सन्निकर्षषट्कजन्यं ज्ञानं प्रत्यक्षम्। तत्करणमिन्द्रियम्। तस्मादिन्द्रियं प्रत्यक्षप्रमाणमिति सिद्धम्।**

**(/तर्कसंग्रहः-48)**



**(पदार्थसागरः-48)**

** एवं सन्निकर्षषट्कजन्यमिति। इदं लौकिकप्रत्यक्षज्ञानम्। तथाच प्रत्यक्षं द्विविधम्। लौकिमलौकिकं चेति। लौकिकत्वं च विषयताविशेषः। अत्र सन्निकर्षो निरुक्तः षड्विधः। कारणं करणमिन्द्रियम्॥ अलौकिकेऽपि करणमिन्द्रियम्। प्रत्यासत्तिर्व्यापारः। सा च त्रिधा। सामान्यलक्षणा ज्ञानलक्षणा योगजधर्मश्चेति। सामान्यं जातिः तज्ज्ञानं वा लक्षणं स्वरूपं यस्याः सेति व्युत्पत्त्या पर्वतोवह्निमान् धूमात् इत्यादौ धूमत्वरूपा तज्ज्ञानरूपा वा प्रत्यासत्तिः। असन्निकृष्टानामिन्द्रियाणां प्रत्यक्षाजनकत्वेन अतीतानागतधूमादिषु चक्षुःसंयोगादेरभावात् स्वाश्रयाणां निखलधूमादीनामलौकिकप्रत्यक्षे खण्ड इति चाक्षुषेपनीतभाने कारणम्॥ ज्ञानलक्षणा तु सुरभिश्चन्दनभावात्। योगजधर्मस्तु योगिनां देशकालविप्रकृष्टपदार्थप्रत्यक्षे कारणीभूता प्रत्यासत्तिः। धर्मः पुण्यम्॥**

**(/पदार्थसागरः-48)**

** इति श्रीतर्कसंग्रहव्याख्याने पदार्थसागरे कृष्णावधूतपण्डितकृतौ प्रत्यक्ष  परिच्छेदः समाप्तः॥**





** अथानुमानपरिच्छेदः**

**(तर्कसंग्रहः-49)**

** अनुमितिकरणमनुमानम्।**

**(/तर्कसंग्रहः-49)**



**(पदार्थसागरः-49)**

** अनुमितिकरणमिति। अनुमिनोमीत्यनुव्यवसायसिद्धानुमितिकरणमित्यर्थः। प्रथमं व्याप्तिज्ञानम्। ततो लिङ्गपरामर्शः। ततोऽनुमितिः। पर्वतो वह्निमान् धूमात् महानसवदित्यत्र यत्र धूमस्तत्राग्विर्यथा महानस इति व्याप्तिज्ञानम्। वह्निव्याप्यधीमवानयं पर्वत इति परामर्शज्ञानं व्यापारः। पर्वतो वह्निमानित्यनुमितिः फलम्। अनुपश्चान्मितिकरणत्वमुपमानादौ वर्तत इति तद्वारणाय पर्वते वह्निमनुमिनोमीत्यनुव्यवसायसिद्धाऽनुमितिर्विवक्षिता। इदं प्राचीनमते। नवीनमते तु लिङ्गपरामर्श एवानुमानम्। **

**(/पदार्थसागरः-49)**



**(तर्कसंग्रहः-50)**

** परामर्शजन्यं ज्ञानमनुमितिः। व्याप्तिविशिष्टपक्षधर्मताज्ञानं परामर्शः। यथा "वह्निव्याप्यधूमवानयं पर्वतः" इति ज्ञानं परामर्शः। तज्जन्यं "पर्वतो वह्निमान्"इतिज्ञानमनुमितिः।**

**(/तर्कसंग्रहः-50)**



**(पदार्थसागरः-50)**

** व्याप्तिविशिष्टेति। हेतोः पक्षवृत्तित्वं पक्षधर्मता। व्याप्तिविशिष्टं च तत् पक्षधर्मताज्ञानं च व्याप्तिविशिष्टपक्षधर्मताज्ञानम्। पक्षधर्मताज्ञाने व्याप्तिवैशिष्ट्यं च स्वनिष्ठप्रकारतानिरूपितविशेष्यत्वाभिन्नप्रकारतावत्त्वसम्बन्धेन। पक्षधर्मताज्ञनं द्वेधा, पक्षो व्याप्यवान् इति, पक्षेव्याप्य इति च। तद्घटितपरामर्शोऽपि द्विविधः। व्याप्तिनिष्ठप्रकारतानिरूपितहेतुनिष्ठविशेष्यत्वाभिन्नप्रकारतानिरूपितपक्षनिष्ठविशेष्यताशातिज्ञानम्। यथा वह्निव्याप्यधूमवानयं पर्वत इति। पक्षनिष्ठविशेष्यतानिरूपितसाध्यनिष्ठप्रकारताशाल्यानुमितिर्जायते। यथा पर्वतो वह्निमानिति।**

** द्वितीयं तु व्याप्तिनिष्ठप्रकारतानिरूपितहेतुनिष्ठविशेष्यत्वाभन्नविशेष्यतानिरूपितपक्षनिष्ठप्रकारताशालिनम्। यथा वह्निव्याप्यधूमः पर्वते इति। तेन पक्षनिष्ठप्रकारतानिरूपितानिरूपितसाध्यनिष्ठविशेष्यताशाल्यनुमितिर्जायते यथा पर्वते वह्निरिति। उभयविधानुमितिं प्रत्युभयविधपरामर्शः कारणम्। तत्तदव्यवहितोत्तरत्वनिवेशान्न परस्परं व्यभिचारः। एवं च वह्नित्वावच्छिन्ननिरूपितव्याप्तित्वावच्छिन्नप्रकारतानिरूपित धूमत्वावच्छिन्नविशेष्यत्वाभिन्नसंयोगसम्बन्धावच्छिन्नप्रकारतानिरूपितपर्वतत्वावच्छिन्नविशेष्यताशालिपरामर्शावच्छिन्नजन्य पर्वतत्वावच्छिन्नविशेष्यतानिरूपितसंयोगसम्बन्धावच्छिन्नवह्नित्वावच्छिन्नप्रकारताशाल्यनुमितित्वावच्छिन्नं प्रति वह्नित्वावच्छिन्ननिरूपित धूमत्वावच्छिन्नविशेष्टत्वाभिन्नसंयोगसम्बन्धावच्छिन्नप्रकारतानिरूपितपर्वतत्वावच्छिन्विशेष्यताशालिपरामर्शत्वावच्छिन्नं कारणम्।**

**वह्नित्वावच्छिन्ननिरूपितव्याप्तित्वावच्छिन्नप्रकारतानिरूपितधूमत्वावच्छिन्नविशेष्यत्वाभिन्विशेष्यतानिरूपित पर्वतत्वावच्छिन्नप्रकारताशालिपरामर्शत्वावच्छिन्नजन्यपर्वतत्वावच्छिन्नप्रकारतानिरूपितवह्नित्वावच्छिन्नविसेष्यताशाल्यनुमितित्वावच्छिन्नं प्रति, वह्नित्वावच्छिन्ननिरूपितव्याप्तित्वावच्छिन्नप्रकारतानिरूपितधूमत्वावच्छिन्नविसेष्यत्वाभिन्नविशेष्यतानिरूपितपर्वतत्वाच्छिन्नप्रकारताशालिपरामर्शत्वावच्छिन्नं कारणमित्येके।**

** अन्ये तु उभयसाधारणं व्याप्तिनिष्ठविषयतानिरूपितहेतुनिष्ठविषयत्वाभिन्नविषयतानिरूपितपक्षनिष्ठविषयताशालिज्ञानं परामर्शः। तेन पक्षनिष्ठविषयतानिरूपितसाध्यनिष्ठविषयताशाल्यनुमितिर्जायते। उभयविधपरामर्शादपि पक्षः साध्यवानित्येव(अनुमितेः) आनुभाविकत्वात्। एवं च पर्वतो वह्निमान् धूमादित्यत्र पर्वतत्वावच्छिन्न निरूपितव्याप्तित्वावच्छिन्नप्रकारतानिरूपित विशेष्यत्वाभिन्नसंयोगसम्बन्धावच्छिन्नधूमत्वावच्छिन्नविषयतानिरूपित पर्वतत्वावच्छिन्नविषयताशालिनिर्णयत्वावच्छिन्नं कारणमिति।**

**(/पदार्थसागरः-50)**

** इति परामर्शवादः**



** व्याप्तिवादः**

**(तर्कसंग्रहः-51)**

** \`यत्र धूमस्तत्राग्निरिति साहचर्यनियमो व्याप्तिः। '**

**(/तर्कसंग्रहः-51)**



**(पदार्थसागरः-51)**

** व्याप्तिलक्षणमाह साहचर्यनियम इति। साहचर्यं सामानाधिकरण्यं तस्य नियमः अव्यभिचरितत्वं, तच्च व्यभिचाराभावः, स च साध्याभाववद्वृत्तित्वाभावरूपः। इदं व्याप्तिस्वरूपनिरूपणं सद्धेततौ लक्षणसमन्वयः। वह्निमान् धूमादित्यत्र साध्यं वह्निः, साध्याभावः वह्न्यभावः, तदधिकरणं ह्रदः, तन्निरूपितवृत्तित्वं शैवालपङ्कजादौ तदभावः धूमे इति लक्षणसमन्वयः।**

** व्यभिचाराभावस्यैव व्याप्तित्वेन तज्ज्ञानार्थं व्यभिचारज्ञानमावश्यकमिति असद्धेतौ व्यभिचारलक्षणसमन्वयरूपातिव्याप्तिवारणं बोध्यम्। यथा धूमवान् वह्नेरित्यत्र नातिव्याप्तिः, साध्यं धूमः, साध्याभावः धूमाभावः तदधिकरणमयोगोलकं तन्निरूपितवृत्तित्वं वह्नेः तदभावो नास्तीति।**

** साध्याभावीयप्रतियोगितायां साध्यतावच्छेदकसम्बन्धावच्छिन्नत्वं साध्यतावच्छेदकावच्छिन्नत्वं च निवेशनीयम्। तेन समवायेन वह्न्यबावमादाय वह्निघटोभयाभावमादाय च वह्निमान् धीमादित्यत्रनाव्याप्तिः। साध्याभावाधिकरणनिरूपितवृत्तितायां हेतुतावच्छेदकसम्बन्धावच्छिन्नत्वं निवेश्यम्। तेन वह्निमान् धूमादित्यादौ वह्न्यभावाधिकरणे धूमावयवे समवायेन धूमस्य सत्त्वेऽपि नाव्याप्तिः। न चैवं द्रव्यं गुणकर्मान्यत्वविशिष्टसत्वादित्यादौ विशिष्टं शुद्धान्नातिरिच्यते इतिन्यायात् विशिष्टसत्तायाः शुद्धासत्तायाश्चैक्यैन द्रव्यत्वाभावाधिकरणे गुणादौ शुद्धसत्तायाः सत्वेन गुणकर्मान्यत्वविशिष्टसत्तापि वर्तत एवेति तदभावो नास्तीत्यव्याप्तिरिति वाच्यम्। वृत्तितानवच्छेदकं यद्धेतुतावच्छेदकं तदवच्छिन्नत्वे तात्पर्यात्। तथाच तादृशसाध्याभावाधिकरणगुणादिनिरूपितवृत्तितावच्छेदकं शुद्धसत्तात्वम्। तदनवच्छेदकं यद्धेतुतावच्छेदकमित्युक्ते गुणकर्मान्यत्वविशिष्टसत्तात्वमिति नाव्याप्तिः। एतेन उदासीने पर्वतत्वादावपि नातिव्याप्तिः। साध्याभावाधिकरणपदं अधिकरणत्वावच्छिन्नपरम्। तेन धूमवान् वह्नेरित्यादिस्थले धूमाभावाधिकरणह्रदनिरूपितवृत्तित्वाभावेऽपि अधिकरणत्वावच्छिन्नान्तर्गतायोगोलकनिरूपितवृत्तित्वस्यैव सत्त्वेन वह्नेर्नातिव्याप्तिः।**

** तथाच साध्यतावच्छेदकसम्बन्धावच्छिन्न साध्यतावच्छेदकावच्छिन्नसाध्याभावाधिकरणत्वावचछिन्ननिरूपितहेतुतावच्छेदकसम्बन्धावच्छिन्नवृत्तितानवच्छेदकं यद्धेतुतावच्छेदकं तदवच्छिन्नत्वं व्याप्तिः।**

** ननु सत्तावान् जातेरित्यादौ साध्याभावाधिकरणसामान्यदौ हेतुतावच्छेदकसमवायेन वृत्तित्वाप्रसिद्ध्याऽव्याप्तिः। न च हेतुतावच्छेदकस्वरूपान्यतरसम्बन्धेन वृत्तिता विवक्षितेति वाच्यम्। तथापीदं वाच्यं क्षेयत्वादित्यादौ साध्याभावाप्रसिद्ध्याऽव्याप्तिरिति चेन्न। यत्र धूमस्तत्राग्निरिति निर्देशेन हेतुव्यापकत्वं साध्ये विवक्षितमिति हेतुव्यापकसाध्यसामाधिकरण्यरूपव्यभिचाराभावस्य व्याप्तित्वेन विवक्ष**

**णात्, तथाच हेतुसमानाधिकरणाभावाप्रतियोगि साध्यसामानाधिकरण्यं व्याप्तिः। वह्निमान् धूमादित्यादौ हेतुर्धूमः हेत्वाधिकरणं पर्वतादिः, तद्वृत्तिर्येऽभावा नहि वह्न्यभावः, तत्र वह्नेः सत्त्वात् अभावस्य प्रतियोगिना साकं विरोधात्। अपितु घटाद्युदासीनाभावः, तत्प्रतियोगी घटादिः अप्रतियोगी साध्यं वह्निः, तत्सामानाधिकरण्यं धूमे इति लक्षणसमन्वयः। धूमवान् वह्नेरित्यत्र वह्नौ नातिव्याप्तिः। हेतुः वह्निः हेत्वधिकरणमयोगोलकं तद्वृत्तिर्योऽत्यन्ताभावः धूमाभावः तत्प्रतियोगी धूमः, अप्रतियोगी यत्साध्यं धूमो न भवति, तादृशवधूमसामानाधिकरण्यं वह्नौ नास्तीति। अप्रतियोगी साध्येत्यनेन प्रतियोगितानवच्छेदकं यत्साध्यतावच्छेदकं तदवच्छिन्नेत्यर्थो विवक्षितः। तेन वह्निमान् धूमादित्यादौ तत्तद्वह्न्यभावमादाय चालनीन्यायेन सर्ववह्‌नीनां तादृशाभावप्रतियोगित्वेपि वह्नित्वस्य तदनवच्छेदकत्वान्न क्षतिः। हेतुनिष्ठाधेयतायां हेतुतावच्छेदकसम्बन्धावच्छिन्नत्वं हेतुतावच्छेदकावच्छिन्नत्वं च निवेशनीयम्। अन्यथा वह्निमान् धूमादित्यादौ समवायेन धूमाधिकरणतदवयववृत्त्यभावप्रतियोगित्वेन वह्नेरव्याप्तिः। विशिष्टस्य शुद्धानतिरेकितया तदधिकरणगुणादिवृत्त्यभावप्रतियोगित्वेन द्रव्यत्वस्य द्रव्य गुणकर्मन्यत्ववशिष्टसत्त्वादित्यत्राव्याप्तिः।**

**
हेतुतावच्छेदकसम्बन्धावच्छिन्नहेतुतावच्छेदकावच्छिन्नहेत्वधिकरणवृत्त्यभावप्रतियोगितानवच्छेदकं यत्साध्यतावच्छेदकं तदवच्छिन्नं साध्यसामानाधिकरण्यं व्याप्तिः। अभावीयप्रतियोगितायां साध्यतावच्छेदकसम्बन्धावच्छिन्नत्वं निवेशनीयम्। तेन वह्निमान् धूमादित्यादौ समवायेन धूमाभावमादाय नाव्याप्तिः। न च तथापि पर्वतत्वाद्युदासीनेऽतिव्याप्तिरिति वाच्यम्। साध्यसामानाधिकरण्यमित्यस्य साध्याधिकरणनिरूपितवृत्तितावच्छेदकं यत्बेतुतावच्छेदकं तदवच्छिन्नत्वमिति विवक्षणात्।**

** न चैवमपि कपिसंयोगी एतद्वक्षत्वादित्यत्र कपिसंयोगस्य व्यप्यवृत्तित्वेन हेतुसमानाधिकरणत्वादव्याप्तिरिति वाच्यम्। अभावे प्रातयोगिवैयधिकरणस्य विशेषणात्। तच्च स्वप्रतियोग्यनधकरणं यद्धेतुतावच्छेदकसम्बन्धावच्छिन्नहेतुतावच्छेदकावच्छिन्नहेत्वधिकरणं तद्वृत्ति साध्यातावच्छेदकसम्बन्धावच्छिन्न प्रतियोगीताकाभावप्रतियोगितानवच्छेदकं यत्साध्यतावच्छेदकं तदवच्छिन्नसाध्याधिकरणनिरूपितवृत्तितावच्छेदकं यद्धेतुतावच्छेदकं तदवच्छिन्नत्वं व्याप्तिः। सद्धेतुस्थले उदासीनघटाद्यभावमादाय लक्षणसमन्वयः। व्यभिचारिस्थले साध्याभावमादाय अतिव्याप्तिवारणम्।**

**(/पदार्थसागरः-51)**

** इति व्याप्तिवादः**



**(तर्कसंग्रहः-52)**

** व्याप्यस्य पर्वतादिवृत्तित्वं पक्षधर्मता।**

**(/तर्कसंग्रहः-52)**



**(पदार्थसागरः-52)**

** पक्षधर्मतास्वरूपमाह॥ व्याप्यस्येति। हेतोरित्यर्थः।**

**(/पदार्थसागरः-52)**



**(तर्कसंग्रहः-53)**

** अनुमानं द्विविधम्। स्वार्थंपरार्थं चेति। स्वार्थं स्वानुमितिहेतुः। तथाहि स्वयमेव भूर्योदर्शनेन यत्र धूमस्तत्राग्निरिति महानसादौ धूमे वह्निव्याप्तिं गृहीत्वा पर्वतसमीपं गतः, तद्गते चाग्नौसन्दिहानः पर्वते धूमं पश्यन् अग्नौ सांदिहानः व्याप्तिं स्मरति। यत्र धूमस्तत्राग्निरिति।तदनन्तरं वह्निव्याप्यधूमवानयं पर्वत इति ज्ञानमुत्पद्यते। अयमेव लिङ्गपरामर्श इत्युच्यते। तस्मात् पर्वतो वह्निमान् इति अनुमितिरुत्पद्यते। तदेतत् स्वार्थानुमानम्।**

**(/तर्कसंग्रहः-53)**



**(पदार्थसागरः-53)**

** स्वार्थमिति। स्वः स्वकीयः अर्थः साध्यसंशयनिवृत्तिरूपः प्रयोजनं यस्येति व्युत्पत्त्या स्वीयसंशयनिवृत्तिजनकमित्यर्थः। एवमेव परार्थमिति। स्वपरशब्दयोरात्मात्मीयान्यान्यदीयपरतयार्थकव्यधिकरणबहुव्रीह्यपेक्षया श्रौतसमानाधिकरणबहुव्रीहेरेव न्याय्यत्वम्। न्यायाप्रयोज्यं स्वार्थानुमानम्। न्यायप्रयोज्यं परार्थानुमानम्। पञ्चावयवसमुदायो न्यायः। अवयवत्वं च प्रतिज्ञाद्यन्यतमत्वम्।**

** भूयो दर्शनेनेति। व्यभिचारज्ञानाभावसहकृतसाध्यसामानाधिकरण्यज्ञानेनेत्यर्थः। न तु बाहुल्येन साहचर्यज्ञानं व्याप्तिग्राहकम्। पार्थिवत्वलोहलेख्यत्वयोः शतशः साहचर्यदर्शनेऽपि हीरके व्यभिचारात् तच्च व्यभिचारज्ञानं निश्चयः सन्देहश्च। व्यभिचारसंशयस्यातिव्याप्तिग्रहप्रतिबन्धकत्वानुभवात्। तद्विरहस्तु इदं वाच्यं प्रमेयत्वादित्यादौ स्वतःसिद्धत्वान्न तर्कमपेक्षते। वह्निमान् धूमादित्यादौ धूमाग्न्योर्व्याप्तिग्रहे उत्पत्स्यमाने तर्कः व्यभिचारशङ्कानिवर्तकः। यदि वह्निर्न स्यात् तर्हि धूमोऽपि न स्यात्, तयोः कार्यकारणभावात्। व्यभिचारशङ्कैनाप्रयोजकशङ्केत्युच्यते। तन्निवारकः यदि धूमो वह्निव्यभिचारी स्यात् तर्हि वह्निजन्यो न स्यादित्याकारकः कार्यकारणभावभङ्गुप्रसङ्गलक्षणः तर्कः।**

** ननु महानसीयवह्निधूमयोः सन्निकृष्टत्वेन सहचारप्रत्यक्षेऽपि सर्वेषां वह्निधूमानामसन्निकृष्टत्वेन प्रत्यक्षासम्भवात् कथं पर्वतीयवह्‌निधीमयोर्व्याप्तिस्मरणम्। स्मरणस्य संस्कारजन्यत्वेन, संस्कारस्य प्रत्यक्षजन्यत्वेन पूर्‌वं पर्वतीयवह्निधूमव्याप्तेः प्रत्यक्षाभावादिति चेन्न। सकलवह्निधूमेषु लौकिकसन्निकर्षाभावेऽपि सामान्यलक्षणप्रत्यासत्त्या अलौकिकसन्निकर्षसत्त्वात् वह्नित्वावच्छिन्नसामानाधिकरण्यत्वेन निखिलवह्निधूमव्याप्तिप्रत्यक्षसम्भवात्, पर्वतीयधूमेऽपि व्याप्तेः गृहीतत्वेन धूमदर्शनेन व्याप्तिस्मरणसम्भवात् परामर्शोपपत्तेः॥**

**(/पदार्थसागरः-53)**



**(तर्कसंग्रहः-54)**

** यत्तु स्वयमेव धूमादग्निमनुमाय परप्रतिपत्यर्थं पञ्चावयववाक्यं प्रयुङ्क्ते तत्परार्थानुमानम्। यथा\`पर्वतो वह्निमान् धूमवत्वात्, यो यो धूमवान् सोऽग्निमान् यथा महानसः, तथा चायं, तस्मात्तता' इति। अनेन वाक्येन प्रतिपादिताल्लिङ्गात्परोऽप्यग्निं प्रतिपद्यते।**

**(/तर्कसंग्रहः-54)**



**(पदार्थसागरः-54)**

** परार्थानुमानमाह। यत्त्विति। न्यायप्रयोज्यं परार्थानुमानम्। न्यायत्वं च प्रतिज्ञाद्यवयवपञ्चकसमुदायत्वम्। **

** ननु परार्थानुमानमित्यस्य परस्यार्थः प्रयोजनं येनेति व्युत्पत्त्या परसमवेतानुमितिकरणत्वं परार्थानुमानलक्षणं भवति। तच्च लिङ्गपरामर्श एव। स्वार्थानुमितिपरार्थानुमित्योः लिङ्गपरामर्श एव करणमिति वक्ष्यमाणत्वात्। अतः कथमत्र पञ्चावयववाक्यत्वं परार्थानुमानस्योक्तमिति चेन्न यत्तच्छब्दयोः पञ्चावयववाक्यपरतया विवक्षाभावात्। तु शब्दस्य हेतुपरत्वात्। तथाच तु यस्मात् स्वयं धूमादग्निमनुमाय परं प्रतिबोधयितुं परस्य लिङ्गपरामर्शमुत्पादयितुं पञ्चावयववाक्यं प्रयुङ्क्ते तस्मात् कारणात् यत् पञ्चावयववाक्यजन्यलिङ्गपरामर्शज्ञानं द्वितीया। परप्रतिपत्त्यर्थमितिपाठे परामर्शर्थमित्यरथः। अनेन पञ्चावयववाक्येन प्रतचिपादितात्। ज्ञापितात्, लिङ्गात् लिङ्गपरामर्शात्॥**

**(/पदार्थसागरः-54)**



**(तर्कसंग्रहः-55)**

** प्रतिज्ञाहेतूदाहरणोपनयनिगमनानि पञ्चावयवाः। पर्वतो वह्निमान् इति प्रतिज्ञा। धूमवत्वात् इति हेतुः। यो यो धूमवान् सोऽग्निमान् यथा महानस इत्युदाहरणम्।**

**(/तर्कसंग्रहः-55)**



**(पदार्तसागरः-55)**

** प्रतिज्ञेति॥ साध्यतावच्छेदकावच्छिन्नसाध्यप्रकारकपक्षतावच्छेदकावच्छिन्न पक्षविशेष्यकबोधजनकं वाक्यं प्रतिज्ञा। उदाहरणवाक्यात् हेतुविशिष्टे साध्यतावच्छेदकविशिष्टवैशिष्ट्यावगाहिज्ञानम्। न तु पक्षतावच्छेदकविशिष्टे इति न तत्रातिव्याप्तिः। पञ्चम्यन्तं लिङ्गप्रतिपादकवाक्यं हेतुः। व्याप्तिप्रतिपादकं वाक्यमुदाहरणम्। यो यो धूमवान् स सोऽग्निमान् यथा महानस इत्यत्र प्रथमयत्पदार्थे महानसे द्वितीययत्पदार्थे महानसान्यस्मिंश्च प्रकृतहेतुमत्त्वस्य तत्पदार्थे महानसे तदन्यत्र च साध्यस्य वह्निमत्वस्य च शाब्दबोधे जाते सति उत्तरकाले साध्ये हेतुव्यापरताबोधो मानसो भवतीति व्यप्तिप्रतिपत्तिजनकत्वमुदाहरणवाक्यस्य। पक्षतावच्छेदकावच्छिन्नपक्षविशेष्यकप्रकृतसाध्यव्याप्यहेतुप्रकारकबोधजनकवाक्यमुपनयः। हेतुज्ञाप्यसाध्यवद्विषयक बोधजनकवाक्यं निगमनम्। पर्वतो वह्निमान् इति प्रतिज्ञवाक्ये पर्वतत्वावच्छिन्नविशेष्यक वह्निप्रकारकबोधजनकत्वम्।**

**(/पदार्थसागरः-55)**



**(तर्कसंग्रहः-56)**

** तथा चायमिति उपनयः। तस्मात्तथेति निगमनम्। स्वार्थानुमितिपरार्थानुमित्योः लिङ्गपरामर्श एव करणम्। तस्माल्लिङ्गपरामर्शोऽमानम्।**

**(/तर्कसंग्रहः-56)**



**(पदार्थसागरः-56)**

** तथा चायमिति॥ अयं पर्वतत्वावच्छिन्नः तथाच प्रकृतसाध्यवह्निव्याप्यधूमवान्।**

** तस्मात्तथेति। तस्मात् वह्निव्याप्यधूमवत्त्वात् तथा धूमज्ञानज्ञाप्यवह्निमान्। निगमनोत्तरकाले अबाधितत्वासत्प्रतिपक्षितत्वविषयकबोधो मानसो भवति।**

** लिङ्गपरामर्शः लिङ्गज्ञानम्। व्याप्तिविशिष्टलिह्गप्रकारकपक्षविशेष्यकज्ञानमित्यर्थः।**

**(/पदार्थसागरः-56)**



**(तर्कसंग्रहः-57)**

** लिङ्गं त्रिविधम्।**

**(/तर्कसंग्रहः-57)**



**(पदार्थसागरः-57)**

** लिङ्गस्य त्रैविध्ये ज्ञाते तत्परामर्शज्ञानस्य त्रैविध्यमर्थात्सिद्धमित्यभिप्रायेण लिङ्गं विभजचे॥ लिङ्गं त्रिविधमिति॥**

**(/पदार्थसागरः-57)**



**(तर्कसंग्रहः-58)**

** अन्वयव्यतिरेकि केवलान्वयि केवलव्यतिरेकि चेति। अन्वयेन व्यतिरेकेण च व्याप्तिमदन्वयव्यतिरेकि। यथा वह्नौ साध्ये धूमवत्वम्। यत्र धूमस्तत्राग्निः यथा महानसः इत्यन्वयव्याप्तिः। यत्र वह्निर्नास्ति तत्र धूमोऽपि नास्ती यथा महाह्रदः इति व्यतिरेकव्याप्तिः। **

**(/तर्कसंग्रहः-58)**



**(पदार्थसागरः-58)**

** अन्वयेन व्यतिरेकेण च व्याप्तिमदिति। अन्वयो नाम यथाश्रुतयोः हेतुसाध्ययोः सहचारग्रहः। तेन ग्राह्या व्याप्तिरन्वयव्याप्तिः। प्रकृत्यादिभ्य उपसंख्यानमिति तृतीया। तदर्थः ज्ञानग्राह्यत्वम्। यताश्रृतहेतुसाध्यसहचारग्रहग्राह्यव्याप्तिमत्त्वमित्यर्थः॥ व्यतिरेकोऽभावः। यथाश्रुतसाध्याभावहेत्वभावसहचारग्रहग्राह्यव्याप्तिमत्वं व्यतिरेकव्याप्तिमत्त्वम्। हेतुव्यापकसाध्यसामानाधिकरण्यम् अन्वयव्याप्तिः। साध्याभावव्यापकीभूताभावप्रतियोगितावच्छेदकं यत् हेतुतावच्छेदकं तदवच्छिन्नत्वं व्यतिरेकव्याप्तिः। साध्यं वह्निः, साध्याभावः वह्न्यभावः, तद्व्यापकीभूतो योऽभावः धूमाभाव तत्प्रतियोगितावच्छेदकं यद्हेतुतावच्छेदकं धूमत्वं तदवच्छिन्नत्वं धूमे॥**

**(पदार्थसागरः-58)**



**(तर्कंसंग्रहः-59)**

** अन्वयमात्रव्यप्तिकं केवलान्वयि। यथा घटोऽभिधेयः प्रमेयत्वात् पटवत् इति। अत्र प्रमेयत्वाभिधेयत्वयोः व्यतिरेकव्याप्तिर्नास्तीति। सर्वस्यापि प्रमेयत्वादभिधेयत्वाच्च। व्यतिरेकमात्रव्याप्तिकं केवलव्यतिरेकि। यथा पृथिवी इतरेभ्यो भिद्यते गन्धवत्वात्। यदितरेभ्यो न भिद्यते न तद्गन्धवत् यथा जलम्। न चेयं तथा। तस्मान्न तथेति। अत्र यद्गन्धवत् तदितरभिन्नं इत्यन्वयदृष्टान्तो नास्ति। पृथिवीमात्रस्य पक्षत्वात्। **

**(तर्कसंग्रहः-59)**



**(पदार्थसागरः-59)**

** अन्वयमात्रव्याप्तिकमिति। व्यतिरेकव्याप्तिशून्यत्वे सति अन्वयव्याप्तिमत्त्वमित्यर्थः। पृथिवी इतरभिन्ना गन्धवत्त्वात् इत्यत्र पञ्चावयववाक्यानि दर्शयति यथेति।**

** प्रतिज्ञावाक्यं हेतुवाक्यं च अन्वयव्यतिरेकपरामर्शयोः समम्। उदाहरणोपनिगमनवाक्यानि(अस्पष्टम्) व्यतिरेकबोधजनकानि। न च इयं तथेति। इयं पृथिवी तथा पृथिवी तथा जलादिवत् गन्धाभाववती चेत्यर्थः। व्यतिरेकपरामर्शस्तु साध्याभावव्यापकाभावप्रतियोगिहेतुमान् पक्ष इति।**

** नन्वभावज्ञानं प्रति प्रतियोगिज्ञानस्य कारणत्वेन तदर्थं प्रतियोगिप्रसिद्धेरपेक्षणीयतया इतरभेदाप्रसिद्ध्या कथं व्यतिरेकव्याप्तिग्रहः व्यतिरेकपरामर्शग्रहश्च, अनुमितिश्चेति चेन्न, जलादीनां च जलादिषु प्रत्येकं प्रसिद्धाः चतुर्दशान्योन्याभावाः तेषां कूटस्य साध्यत्वादिति न दोषः। **

**(/पदार्थसागरः-59)**



**(तर्कसंग्रहः-60)**

** सन्दिग्धसाध्यवान् पक्षः॥ यथा धूमवत्वे हेतौ पर्वतः।**

**(/तर्कसंग्रहः-60)**



**(पदार्थसागरः-60)**

** सन्दिग्धसाध्यवानिति। साध्यप्रकारकसन्देहविशेष्यत्वं पक्षत्वम्। इदं प्राञ्चः। ननु यत्र वह्निप्रत्यक्षेऽपि पर्वते वह्निमनुमिनोमीतीच्छाया। पर्वतो वह्निमान् इत्यनुमितिर्जायते। तत्रैतादृशपक्षताभावाद्व्यभिचारः। घनगर्जितेन मेघानुमितिस्थलेऽपीति चेन्न सिषाधयिषाविरहविशिष्टसिध्यभावरूपपक्षताश्रयत्वस्य पक्षलक्षणत्वादिति नव्याः। तादृशसिद्धेरनुमितिप्रतिबन्धत्वं तादृशसिद्ध्यभावस्यानुमितिकारणत्वम्॥**

** पक्षतावच्छेदकावच्छेदेन अनुमितिं प्रति पक्षतावच्छेदकसामानाधिकरण्येन सिद्धिः न प्रतिबन्धिका। पक्षताव्च्छेदकावच्छेदेन सिद्धिरेव प्रतिबन्धका। पक्षतावच्छेदकसमानाधिकरण्येन अनुमितिं प्रति सिद्धिमात्रं प्रतिबन्धकम्। साधयितुमिच्छा सिषाधयिषा। साधयतेरिच्छायां सन् प्रत्ययः। यत्र सिद्धरस्ति सिषाधयिषाप्यस्ति तत्र सिषाधयिषारूपविशेषणाभावात् विशिष्टाभाव इति सिषाधयिषाविरहविशिष्टायाः सिद्धेरभावोऽस्तीत्यनुमितिर्भवति। यत्र सिद्धिर्नास्ति सिषाधयिषापि नास्ति तत्र सिद्धिरूपविशेष्याभावात् सिषाधयिषाविरहशिष्टसिध्यभावरूपपक्षता वर्तते इत्यनुमितिः। यत्र सिद्धिर्नास्ति सिषाधयिषा वर्तते तत्र सिषाधयिषाविरहरूपविशेषणाभावात् सिद्धिरूपविशेष्याभावच्चेति उभयाभावप्रयुक्तविशिष्टाभावोऽस्तीति पक्षता व्याप्त्यानुमितिः। यत्र सिद्धिरस्ति सिषाधयिषा नास्ति तत्र विशेषविशेष्योरुभयोः सत्त्वेन विशिष्टाभावो नास्तीति पक्षताया अभावात् नानुमितिः यादृशसिषाधयिषासत्त्वे सिद्धिसत्वे यल्लिङ्गकानुमितिस्तादृशसिषाधयिषाविरहविशिष्टसिद्ध्यभावः तल्लिङ्गकानुमितौ पक्षतेति वक्तव्यम्। तेन सिद्धिपरामर्लोभयकाले यत्किञ्चिज्ज्ञानं जायतामिति सिषाधयिषायामपि नानुमिति। सिषाधयिषानिरहकाले यादृशसिद्धिसत्त्वे नानुमितिः तादृशसिद्धिर्विवक्षणीया। तेन पर्वतस्तेजस्वी पाषाणमयो वह्निमान् इत्याकारकसिद्धिसत्त्वेऽपि पर्वतो वह्निमानित्यनुमितेर्नविरोधः।**

**(/पदार्थसागरः-60)**



**(तर्कसंग्रहः-61)**

** निश्चितसाध्यवान् सपक्षः। यथा तत्रैव महानसः।**

**(/तर्कसंग्रहः-61)**



**(पदार्थसागरः-61)**

** निश्चितेति। साध्यप्रकारक निश्चयविशेष्यत्वं सपक्षत्वम्। उभयत्र साध्यनिष्ठप्रकारतायां साध्यतावच्छेदकसम्बन्धावच्छिन्नत्वं साध्यतावच्छेदकावच्छिन्नत्वं च निवेशनीयम्। तेन महानसादौ समवायेन वनह्नेरसत्त्वेऽपि पर्वतीयवह्न्यादेरसत्त्वेऽपि न क्षतिः। **

**(/पदार्थसागरः-61)**



**(तर्कसंग्रहः-62)**

** निश्चितसाध्यवान् विपक्षः। यथा तत्रैव महाह्रदः।**

**(/तर्कसंग्रहः-62)**



**(पदार्थसागरः-62)**

** निश्चितसाध्याभावेति। साध्याभावप्रकारकनिश्चयविशेष्यत्वं विपक्षत्वम्। अभावीयप्रतियोगितायां साध्यतावच्छेदकसम्बन्धावच्छिन्नत्वं साध्यतावच्छेदकावच्छिन्नत्वं च देयम्। अन्यथा समवायेन वह्न्यभावमादाय, पर्वतीयवह्न्यभावमादाय महानसादौ सपक्षेऽतिव्याप्तिः।**

**(पदार्थसागरः-62)**

** हेत्वाभासवादः**

**(तर्कसंग्रहः-63)**

** सव्यभिचारविरुद्धसत्प्रतिपक्षासिद्धबाधिताः पञ्च हेत्वाभासाः।**

**(/तर्कसंग्रहः-63)**



**(पदार्थसागरः-63)**

** तत्वनिर्णयविजयप्रयोजनकं हेत्वाभासनिरूपणं प्रसङ्गतः करोति॥ सव्यभिचारेति॥**

** हेतुवदाभासन्ते सद्धेतुरिव प्रतीयन्ते हेतुत्वप्रकारकभ्रमविषया भवन्तीति व्युत्पत्त्या हेत्वाभासपदेनैव दोषवत्त्वरूपसामान्यलक्षणस्य उक्तत्वेन सामान्यधर्मप्रकारकज्ञानमन्तरा विशेषजिज्ञासाऽनुदयेन विभागोऽनुपपन्न इति शङ्का परास्ता॥ हेतुत्वं च व्याप्तिपक्षधर्मतादिमत्त्वे सति पञ्चम्यन्तशब्दप्रतचिपाद्यत्वम्। दोषत्वं च यद्विषयकं ज्ञानं प्रकृतानुमिति प्रतिबन्धकं तत्त्वम्। तद्वत्त्वं च हतौ स्वज्ञानविषयप्रकृतहेतुतावच्छेदकवत्त्वसम्बन्धेन। एकहोतौ व्यभिचारज्ञानेऽपि हत्वन्तरेण अनुमित्युत्पत्तेः प्रकृतेति। दोषज्ञानं यद्धेतुविषयकं तद्धेतुकानुमितीत्यरथः। यत्पदं यद्रूपावच्छिन्नपरम्। तत्त्वं तद्रूपावच्छिन्नत्वम्। अन्यथा पर्वतो वह्न्यभाववानिति भ्रमविषय वह्न्यभावमादाय सद्धेतोरपि दुष्टत्वापत्तिः। यद्रूपपदेन ब्धत्वादेरेव विवक्षणात्, तत्र यद्रूपप्रसिध्या न क्षतिः। अथवा ज्ञाननिष्ठयद्रूपावच्छिन्नविषयताव्यापिका प्रकृतानुमितिप्रतिबन्धकता तद्रूपावच्छिन्नत्वं दोषत्वम्। वह्न्यभावेऽतिव्याप्तिवारणाय यद्रूपावच्छिन्नेति। विश्ष्टस्य शुद्धानतिरेकेण ह्रदत्वावच्छिन्नविषयतामादाय असम्भववारणाय व्यापिकेति। ज्ञानपदं अनाहार्याप्रामाण्यज्ञानानास्कन्दितनिश्चयपरम्। तेन आहार्यादिज्ञानमादाय नासम्भवः। अनुमितिपदमजहल्लक्षणया अनुमितिपरामर्शोभयपरम्। साध्यव्याप्यहेतुमान् पक्षः साध्यवानिति समूरालम्बनानुमितिपरं वा। तेन बाधज्ञानस्य व्याप्त्यप्रतिबन्धकत्वेऽपि न क्षतिः॥ **

** यद्वा अनुमितिप्रतिबन्धकयथार्थज्ञानविषयत्वं दोषत्वम्। कामिनीजिज्ञासावारणाय ज्ञानेति। सद्धेतौ बाधादिभारममादाय अतिव्याप्तिवारणाय यथार्थेति। यथार्थत्वं च सर्वांशे। तच्च स्वव्यधिकरणप्रकारावच्छिन्ना या या विशेष्यता तत्तदनिरूपकत्वम्। तेन बाधभ्रमस्य किञ्चिदंशे न क्षतिरिति संक्षेपः॥**

**(/पदार्थसागरः-63)**



**(तर्कसंग्रहः-64)**

** सव्यभिचारोऽनैकान्तिकः। स त्रिविधः। साधारणासाधारणानुपसंहारिभेदात्। तत्र साध्याभाववद्वृत्तिः साधारणः। यथा पर्वतो वह्निमान् प्रमेयत्वात्। अत्र प्रमेयत्वस्य वह्न्यभाववति (साध्याभाववति) ह्रदे विद्यमानत्वात्।**

**(/तर्कसंग्रहः-64)**

****

**(पदार्थसागरः-64)**

** सव्यभिचारस्य संज्ञान्तरमाह। अनैकान्तिक इति। साध्याभाववद्वृत्तिरिति। साध्यतावच्छचचचचेदकसम्बन्धावच्छिन्ननिरवच्छिन्न साध्याभावाधिकरणनिरूपितहेतुतावच्छेदकसम्बन्धावच्छिन्नाधेयतावत्त्वमित्यर्थः। वह्निमान् धूमादित्यादौ समवायादिना वह्न्याद्यभावमादायातिव्याप्तिवारणाय साध्यतावच्छेदकसम्बन्धावच्छिन्नत्वं साध्याबावीयप्रतियोगितायां निवश्यम्। कपिसंयोगी एतद्वृक्षत्वादित्यत्रातिव्याप्तिवारणायनिरवच्छिन्नत्वनिवेशः। वह्निमान् द्रव्यत्वादित्यत्र संयोगादिकमादायाव्याप्तिवारणाय हेतुतावच्छेदकसम्बन्दावच्छिन्नत्वम्।**

** इदमुपलक्षणम्। साध्यवदन्यवृत्तित्वं, हेतुसमानाधिकरणाभावप्रतियोगित्वमित्यादि बोध्यम्। इदं व्यभिचारज्ञानं अन्वयव्याप्तिज्ञानप्रतिबन्धकम्।**

**(/पदार्थसागरः-64)**



**(तर्कसंग्रहः-65)**

** सर्वसपक्षविपक्षव्यावृत्तोऽसाधारणः। यथा शब्दो नित्यः शब्दत्वात्। अत्र हि शब्दत्वं सर्वेभ्यो नित्येभ्यो अनित्येभ्यश्च व्यावृत्तं शब्दमात्रवृत्ति।**

**(/तर्कसंग्रहः-65)**



**(पदार्थसागरः-65)**

** सर्वसपक्षव्यावृत्त इति। सपक्षनिरूपितवृत्तित्वसामान्याभाववानित्यर्थः। अयोगोलकमादाय धूमरूपसद्धेतुवारणाय सामान्यपदम्। विपक्षव्यावृत्त इति पाठेऽधिके तु विरुद्धवारणाय तदिति। इदमसाधारणज्ञानं, सपक्षावृत्तितया हेतोः पक्षान्तर्भावेण व्याप्तिरावश्यकी, तत्र साध्यसदेहात् व्याप्तिसंशयो भवतीति व्याप्तिज्ञानप्रतिबन्धकमिति ग्रन्धकाराशयः। यदा पक्षे साध्यसंशयः तदा असाधारण्यं दोषः। यदा निश्चयः तदा नासाधारण्यमिति प्राञ्चः। नव्यास्तु सपक्षपदं केवलसाध्यवत्परम्। साध्यासामानाधिकरण्यमसाधारण्यम्। (तच्च) सिद्धान्तव्याप्त्यंशे सामानाधिकरण्यग्रहे प्रतिबन्धकमित्याहुः।**

**(/पदार्थसागरः-65)**



**(तर्कसंग्रहः-66)**

** अनवयव्यतिरेकदृष्टान्तरहितोऽनुपसंहारी। यथा सर्वमनित्यं प्रमेयत्वात्। अत्र सर्वस्यापि पक्षत्वात् दृष्टान्तो नास्ति।**

**(/तर्कसंग्रहः-66)**



**(पदार्थसागरः-66)**

** अन्वयव्यतिरेकदृष्टान्तरहित इति। सर्वस्यापि पक्षत्वेन व्याप्तेः स्थलान्तराभावात्, व्याप्तिसंशयाधायकत्वेन उभयव्याप्तिप्रतिबन्धः फलमिति प्राञ्चः। नवीनास्चु केवलान्वयिसाध्यकत्वं केवलान्वयि हेतुकत्वं वा अनुपसंहारित्वम्। तच्च व्यतिरेकव्याप्तिं प्रतिबध्नातीति।**

**(/पदार्थसागरः-66)**



**(तर्कसंग्रहः-67)**

** साध्याभावव्याप्तो हेतुर्विरुद्धः। यथा शब्दो नित्यः कार्यत्वात्(कृतकत्वात्) घटवत्। (अत्र कृतकत्वं हि नित्यत्वाभावेनानित्यत्वेन व्याप्तम्।)**

**(/तर्कसंग्रहः-67)**



**(पदार्थसागरः-67)**

** साध्याभावव्याप्त इति । साध्यवदवृत्तित्वमित्यर्थः। निश्चितसाध्यवदवृत्तित्वादसाधरण्यस्य भेदः। साध्याभाववदवृत्तित्वरूपव्याप्तिज्ञानप्रतिबन्धक इति प्राञ्चः। नव्यास्तु साध्याभावस्य व्यतिरेकव्याप्तिमानित्यर्थः। साध्यव्यापकीभूताभावप्रतियोगित्वरूपत्वादसाधारण्याद्भेदः। व्यतिरेक व्याप्तिज्ञानप्रतिबन्धक इत्याहुः॥ अन्ये तु नव्यास्तु पक्षविशेष्यकसाध्याभावव्याप्यहेतुप्रकारकज्ञाने जाते साध्याभावग्रहसामग्रीत्वेन साक्षादनुमितिप्रतिबन्धक इति।**

**(/पदार्थसागर--67)**



**(तर्कसंग्रहः-68)**

** यस्य साध्याभावसाधकं हेत्वन्तरं विद्यते स सत्प्रतिपक्षः। यथा शब्दो नित्यः श्रावणत्वात्। शब्दोऽनित्यः कार्यत्वात् घटवत्॥**

**(/तर्कसंग्रहः-68)**



**(पदार्थसागरः-68)**

** साध्याभावसाधकं हेत्वन्तरमिति॥ साध्याभावव्याप्यवत्पक्षः सत्प्रतिपक्षः। अस्य साध्याभावग्रहसामग्रीत्वेन साक्षादनुमितिप्रतिबन्धकत्वम्। विरोधे एकहेतोः साध्याभावसाधकत्वम्। अत्र तु प्रतिहेतुस्तथेति तयोर्दूषकताबीजैक्येऽपि भेदः।**

**(/पदार्थसागरः-68)**



**(तर्कसंग्रहः-69)**

** असिद्धिस्त्रिविधः। आश्रयासिद्धः स्वरूपासिद्धो व्याप्यत्वासिद्धश्चेति। आश्रयासिद्धो यथा गगनारविन्दं सुरभिअरविन्दत्वात् सरोजारविन्दवत्। अत्र गगनारविन्दमाश्रयः। स च नास्त्येव॥**

**(/तर्कसंग्रहः-69)**



**(पदार्थसागरः-69)**

** आश्रयासिद्ध इति। आश्रयः पक्षतावच्छेदकावच्छइन्नपक्षः असिद्धो यस्येति विग्रहः। पक्षतावच्छचेदकाभाववत्पक्षः आश्रयासिद्धिः। तद्वान् हेतुराश्रयासिद्धः।**

** स च नास्त्येवेति। सविशेषणे हि विधिनिषेधौ विशेषणमुपसंक्रामतः। सति विशेष्ये बाधे इति न्यायेन अरविन्दे गगनीयत्वं नास्तीत्यर्थः। अत्र गगनीयत्ववदरविन्दं सुरभीश्र(ति) त्यनुमितीय गगनीयत्ववदरविन्दमित्याकरकज्ञानं प्रति गगनीयत्वाभाववदरविन्दमित्याकारक
ज्ञानस्य प्रतिबन्धकत्वेन साक्षादनुमितिप्रतिबन्दकत्वम्। पक्षधर्मताज्ञानविघटकतया परामर्शज्ञानप्रतिबन्धकमिति नव्याः। **

**(/पदार्थसागरः-69)**



**(तर्कसंग्रहः-70)**

** स्वरूपासिद्धो यथा शब्दो गुणः चाक्षुशत्वात्॥ अत्र चाक्षुषत्वं शब्दे नास्ति॥ शब्दस्य श्रावणत्वात्॥**

**(/तर्कसंग्रहः-70)**



**(पदार्थसागरः-70)**

** स्वरूपासिद्धो यथेति। हेत्वभाववत्पक्षः पक्षावृत्तिहेतुर्वास्वरूपासिद्धिः। पक्षधर्मताविघटकतया परामर्शं प्रतिबध्नाति।**

**(/पदार्थसागरः-70)**



**(तर्कसंग्रहः-71)**

** सोपाधिको व्याप्यत्वासिद्धः॥ साध्यव्यापकत्वे सति साधनाव्यापकं उपाधिः॥ साध्यसमानाधिकरणात्यन्ताभावप्रतियोगित्वं साध्यव्यापकत्वम्॥ साधनवन्निष्ठात्यन्ताभावप्रतियोगित्वं साध्यव्यापकत्वम्॥ (यथा) पर्वतो धूमवान् वह्नेः इत्यत्र आर्द्रेन्धनसंयोगः उपाधिः॥ यत्र धूमः तत्रार्द्रेन्धनसंयोग इति साव्यव्यापकता। यत्र वह्निः तत्रार्द्रेन्धनसंयोग इति नास्ति॥ अयोगोलके आर्द्रेन्धन संयोगाभावात्॥ एवं साध्यव्यापकत्वे सति साधनाव्यापकत्वादार्द्रेन्धनसंयोग उपाधिः॥ सोपाधिकत्वाद्वह्निमत्वं व्याप्यत्वासिद्धम्॥**

**(/तर्कसंग्रहः-71)**



**(पदार्थसागरः-71)**

** सोपाधिक इति। उपाधिना सहित इत्यर्थः। उपाधिः सप्तविधः। 1. शुद्धसाध्यव्यापकत्वेसति साधनव्यापकः 2. पक्षधर्मावच्छिन्न साध्यव्यापकत्वे सति साधनाव्यापकः, 3. साधनावच्छिन्नसाध्यव्यापकत्वे सति साधनाव्यापकः, 4. उदासीनधर्मावच्छिन्नसाध्यव्यापकत्वे सति पक्षावृत्तिसाधनव्यापकत्वे सति पक्षावृत्तिश्चेति।**

** आद्यो यथा धूमवान् वह्नेरित्यत्रार्द्रेन्धनसंयोगः। अयं व्यभिचारोन्नायकः, सत्प्रतिपक्षोन्नायकश्च। यत्र शुद्धसाध्यव्यापकः उपाधिः तत्र शुद्धेन उपाधिव्यभिचारेण साध्यव्यभिचारानुमानम्। यथा वह्निः धूमव्यभिचारी धूमव्यापकार्द्रेन्धनसंयोगव्यभिचारित्वात् घटत्ववदिति। यो यद्व्यापकव्यभिचारी स तद्व्याप्यव्यभिचारीति। आर्द्रेन्धनसंयोगे धूमव्यापकत्वे ज्ञाते धूमे आर्द्रेन्धनसंयोगव्याप्यत्वं ज्ञायते। आर्द्रेन्धनसंयोगे वह्निमदवृत्तित्वरूपवह्न्यव्यापकत्वे ज्ञाते वह्नौ आर्द्रेन्धनसंयोगाव्यप्यत्वं ज्ञायते। आर्द्रेन्धनसंयोगाभाववद्वृत्तित्वरूपोपाधिव्यभिचारित्वे हेतौ ज्ञाते उपाधिव्याप्यसाध्यव्यभिचारित्वज्ञानं सुतरां भवत्येवेति व्यभिचारोत्थापकतया व्याप्तिज्ञानप्रतिबन्धकः। सत्प्रतिपक्षे तूपाध्याभावेन साध्याभावानुमानम्। यथा अयोगोलकं धूमवत् वह्नेरित्यादौ अयोगोलकं धूमाभाववत् आर्द्रेन्धनसंयोगाभावादिति।**

** द्वितीयस्तु वायुः बहिरिन्द्रियप्रत्यक्षविषयः प्रत्यक्षस्पर्शाश्रयत्वात् घटवदित्यत्र उद्भूतरूपवत्त्वमुपाधिरित्युक्तमेव। पक्षधर्मस्तु पक्षदृष्टान्तोभयसाधारणो बोध्यः। तेन वह्निमान् धूमादित्यादौ महानसान्यत्वरूपपक्षधर्मावच्छिन्नसाध्यव्यापकत्वेऽपि सहानसत्वाभावो नोपाधिः।**

** तृतीयो यथा ध्वंसो नाशवान् जन्यत्वादित्यत्र जन्यत्वावच्छिन्न नाशव्यापकत्वात् भावत्वमुपाधिः। अयं व्यभिचारोन्नायक एव। जन्यत्वं नाशव्यभिचारि जन्ये भावत्वव्यभिचारित्वात्। भावत्वाभावनाशाभावयोः प्रागभावे व्यभिचारेण न सत्प्रतिपक्षोत्थापकः।**

** चतुर्थो यथा गगन क्रियावत् भूतत्वात् घटवदित्यत्र विसेषगुणत्वावच्छिन्नसाध्यव्यापकत्वात् स्पर्शवत्त्वमुपाधिः। अयमपि व्यभिचारोन्नायक एव। भूतत्वं क्रियाव्यभिचारि विसेषगुणाश्रये स्पर्शत्त्वव्यभिचारित्वात् इति। न सत्प्रतिपक्षोन्नायकः मनसि व्यभिचारात्।**

** पञ्चमो यथा वायुर्गन्धवान् वायुत्वादित्यात्र रूपवत्त्वम्। अयं व्यभिचारोन्नायकः। सत्प्रतिपक्षोन्नायको विरोधोन्नायकश्च। वायुत्वं भावात्। वायुत्वं गन्धव्यभिचारिरूपवत्वव्याप्य गन्धव्यभिचारित्वात् गन्धाभावव्याप्तं गन्धव्यापकरूपाभावव्याप्तत्वात् शब्दवदिति।**

** षष्ठो यथा वायुर्गन्धवान् स्पर्शात् घटवदित्यत्र रूपवत्त्वम्। अयं सत्प्रतिपक्षोत्थापक एव। वायुर्गन्धाभाववान् रूपाभावादिति नतु व्यभिचारोन्नायकः। पक्षान्तर्भावेण व्यभाचारस्य असम्मतत्वात्।**

** कारका पृथिवी कठिणसंयोगवत्त्वादित्यत्र अनुष्णाशीतस्पर्शवत्त्वं सप्तमः। अयं सत्प्रतिपक्षोत्थापकः। करका पृथिवी न भवति।, अनुष्णाशीतस्पर्शाभावात्। न तु व्यभिचारोन्नायकः। हेतोः साध्यव्यापकत्वात्। न चैतेषु स्वरूपसिद्ध्यादिना चारितार्थ्यात् उपाधिवैयर्थ्यशङ्का। सर्वत्राप्युपाधेर्दूषणान्तरसांकर्यात्॥**

** ननु साध्याप्रसिद्धिहेत्वप्रसिद्ध्योः सत्त्वात् सथमसिद्धित्रैविध्यमिति चेदुच्यते। साध्ये साध्यतावच्छेदकाभावः साध्याप्रसिद्धिः। यथा पर्वतः काञ्चनमयवह्निमानित्यत्र वह्नौ काञ्चनमयत्वाभावः। हेतौ हेतुतावच्छेदकाभावः हेत्वप्रसिद्धः। यता पर्वतो वह्निमान् काञ्चनमयधूमादित्यत्र धूमे काञ्चवमयत्वाभावः। (इयं) व्याप्तिपक्षधर्मताज्ञानप्रतिबन्धिका। पूर्वा तु व्याप्तिज्ञानप्रतिबन्धिका। उभयोरपि व्याप्यत्वासिद्धावन्तर्भावः। व्यप्यत्वस्य व्यप्तिमत्त्वस्य असिद्धिरिति विग्रहात्।**

**(/पदार्थसागरः-71)**



**(तर्कसंग्रहः-72)**

** यस्य साध्याभावः प्रमाणान्तरेण निश्चितः स बाधितः॥ यथा॥ वह्निरमुष्णः पदार्थत्वात्॥ अत्रानुष्णत्वं साध्यम्॥ तदभावः उष्णत्वं स्पर्शनप्रत्यक्षेण गृह्यत इति बोध्यम्॥ व्याख्यातमनुमानम्॥ इति तर्कसंङ्ग्रहे अनुमानपरिच्छेदः समाप्तः॥**

**(/तर्कसंग्रहः-72)**



**(पदार्थसागरः-72)**

** साध्याभावः प्रमाणान्तरेण निश्चित इति। पक्षे इति शेषः। साध्याभाववत्पक्षो बाधः। अस्य ग्राह्याभावावगाहितया साक्षादनुमितिप्रतिबन्धकत्वम्। तद्वत्ताबुद्धिं प्रति तदभावावत्तः निश्चयस्य प्रतिबन्धकत्वम्। ह्रदो वह्निमान् इति ज्ञानं प्रति ह्रदो वह्न्यभाववान् बन्धकत्वम्। ह्रदो वह्निमान् इति ज्ञानं प्रति ह्रदो वह्न्यभाववान् इति ज्ञानं प्रतिबन्धकम्। तद्वत्ताबुद्धिं प्रति तदभावव्याप्यवत्तानिश्चयस्य प्रतिबन्धकत्वं च, यथा ह्रदो वह्निमान् इति ज्ञानं प्रति ह्रदो वह्न्यभावव्याप्यजलवान् इति ज्ञानं प्रतिबन्धकम्।**

** ननूपाधिसाध्यसिध्योरप्यनुमितिप्रतिबन्धकत्वात् कथं हेतुदोषाणां पञ्चत्वमितिचेन्न। साक्षादनुमितितत्करणान्यतर प्रितबन्धकस्यैव हेत्वाभासत्वेन विवक्षणात्। उपाधिस्तु व्यभिचारसत्प्रतिपक्षान्यतरद्वारा अनुमितिप्रतिबन्धकः। साध्यासिद्धिस्तु प्राचीनमते साध्यसंशयरूपप7ताविघटनद्वारा अनुमितिप्रतिबन्धिका। नवीनमते तु निगत्रहस्थानान्तरम्।**

**(/पदार्थसागरः-72)**

** इति श्रीकृष्णावधूतपण्डितकृतौ तर्कसंग्रहतात्पर्यप्रकाशे पदार्थसागरे अनुमानपरिच्छेदः समाप्तः॥**



** अथोपमानपरिच्छेदः**

**(तर्कसंग्रहः-73)**

** उपमितिकरणमुपमानम्। संज्ञासंज्ञिसम्बन्धज्ञानमुपमितिः। तत्करणं सादऋश्यज्ञानम्। तथाहि । कश्चिद्गवयशब्दार्थमजानन् कुतश्चिदारण्यकपुरुषात् सोसदृशो गवयः इति वाक्यं श्रुत्वा वनं गतो गोसदृशं पिण्डं पश्यन् वाक्यार्थं स्मरति। तदनन्तरं अयं गवयपदवाच्यः इत्युपमितिरुत्पद्यते। व्याख्यातमनुमानम्। इति तर्कसंग्रहे उपमानपरिच्छेदः समाप्तः।.**

**(/तर्कसंग्रहः-73)**



**(पदार्थसागरः-73)**

** श्रीगुरुभ्योनमः। अथावसरप्राप्तमुपमानं लक्षयति। उपमितिकरणमिति।**

** संज्ञा पदम्। संज्ञी अर्थः। तयोः सम्बन्धः शक्तिः। सादृश्यज्ञानमुपमानम्। अतिदेशवाक्यार्थस्मरणं व्यापारः। सादृश्यादर्थबोधकं वाक्यमतिदेशः। गोसदृशवस्तुदर्शनादतिदेशवाक्यार्थस्मरणं जायते। तदनन्तरमयं गवयपदवाच्य इति शक्तिग्रहो जायत इति सादृश्यज्ञानस्योपमितिकरणत्वम्। उपमिनोमि उपमया जानामीत्यनुव्यवसायसिद्धज्ञानमुपमितिः।**

**(/पदार्थसागरः-73)**

** इति श्रीकृष्णावधूतपण्डितकृतौ तर्कसंग्रहतात्पर्यप्रकाशे पदार्थसागरे उपमानपरिच्छेदः समाप्तः॥**



** अथ शब्दपरिच्छेदः**

** उपमानेन शक्तिग्रहो जायते। ततः शाब्दबोध इति फलनिष्ठोपजीव्योपजीवकभावस्य स्वाश्रयकरणत्वसम्बन्धेन उपमानशब्दवृत्तित्वात् उपजीव्योपजीवकभावसंगत्या शब्दं निरूपयति। आपतवाक्यमिति॥**

**(तर्कसंग्रहः-74)**

** आप्तवाक्यं शब्दः**

**(/तर्कसंग्रहः-74)**



**(पदार्थसागरः-74)**

** इदं प्रमाणशब्दस्य लक्षणम्। सामान्यलक्षणं तु शाब्दप्रमितिकरणत्वम्। शाब्दबोधः फलम्। पदजन्यपदार्थोपस्थितिर्व्यापारः। शब्दज्ञानं करणम्। न तु ज्ञायमानशब्दः। मौनिश्लोके व्यभिचारात्। यथा चैत्र गामानयेति शब्दज्ञानात् पदार्धोपस्थितिर्जायते। कथम्। आनयेत्यत्र आङ्पूर्वक णीञ् धात्वर्थः आनयनम्। तच्च दूरदेशविभागप्रयोज्यसमीपदेशसंयोगः। तस्याख्यातार्थकृतावनुकूलतासम्बन्धेनान्वयः। गामित्यत्र द्वितीयार्थः कर्मत्वम्। तच्चाश्रितत्वरूपम्। तस्य धार्तर्थेऽन्वयः। तिङर्थकृतेश्चैत्रे समवायेनान्वय इति, तस्मात् गोनिष्ठदूरदेशविभागप्रयोज्य समीपदेशासंयोगानुकूलकृत्याश्रयश्चैत्र इति शाब्दबोधः।**

**(/पदार्थसागरः-74)**



**(तर्कसंग्रहः-75)**

** आप्तस्तु यथार्थवक्ता।**

**(/तर्कसंग्रहः-75)**



**(पदार्थसागर--75)**

** आप्तलक्षणमाह। आप्तस्त्विति। यथार्थ वक्तेति द्वितीयासमासः। न लोकाव्ययनिष्ठाखलर्थतृनामिति षष्ठीनिषेधात्। तृच्पक्षे चृजकाभ्यां कर्तरीति षष्ठीसमासनिषेधात्। अर्थमनतिक्रम्य यथार्थम्। प्रकृतवाक्यार्थविषयकयथार्थज्ञानवत्त्वमित्यर्थः।**

**(/पदार्थसागरः-75)**



**(तर्कसंग्रहः-76)**

** वाक्यं तु पदसमूहः। शक्तं पदम्।**

**(/तर्कसंग्रहः-76)**



**(पदार्थसागरः-76)**

** पदलक्षणमाह। शक्तमिति। शक्तिनिरूपकमित्यर्थः।**

**(/पदार्थसागरः-76)**



**(तर्कसंग्रहः-77)**

** अस्मात् पदात् अयमर्थो बोद्धव्य इतीश्वरसङ्केतः शक्तिः।**

**(/तर्कसंग्रहः-77)**



**(पदार्थसागरः-77)**

** शक्तिस्वरूपमाह। अस्मादिति। सङ्केतः इच्छा। एतत्पदजन्यबोधविषयोऽयमर्थ इत्याकारिका इच्छा इत्यर्थः। ईश्वरपदं तु सह्केताधायकमात्रे तात्पर्यवत्। अन्यथा आधुनिकसङ्केतनिरूपकचैत्रादिपदात् पुरुषविसेषबोधो न स्यात्। न च द्वादशेऽहनि पिता नाम कुर्यादित्यादिना तत्रापि सामान्यकारेण ईश्वरसङ्केत इति वाच्यम्। नदीवृद्ध्यादिसंज्ञायां तदभावात्। अतः सङ्केत एव शक्तिः।**

** जात्याकृतिव्यक्तयः पदार्थः इत्युक्त्या जातिविशिष्टव्यक्तौ शक्तिः।**

** ननु मीमांसकवद्व्यक्तिविशेषणतया जातेः प्रथमेपस्थितत्वात् जातावेव गवादिपदानां शक्तिः। व्यक्तिलाभस्त्वाक्षेपादिति। तथासति गामानयेत्यादौ वृद्धव्यवहारेण आनयनादेरेकव्यक्तावेव सम्भवे नानेकगवानयनप्रसङ्गः। व्यक्तिमात्रेऽपि न शक्तिः। वृद्धव्यवहारेण एकव्यक्तौ गोशब्दव्युत्पत्त्या अन्येषु गोषु तदभावप्रसङ्गात्॥**

** अत्रेदमवधेयम्। पदेनार्थबोधे वृत्तिः सहकारिणी। सा च निरूपकतासम्बन्धेन पदनि।्ठा। विषयतासम्बन्धेनार्थनिष्ठा। वृत्तिर्द्वेधा शक्तिर्लक्षणा चेति। शक्तिज्ञानं व्याकरणादिना भवति।**

** शक्तिग्रहं व्याकरणोपमानकोशाप्तवाक्यात् व्यवहारतश्च। \`वाक्यस्य शेषाद्विवृतेर्वदन्ति सान्निध्यतः सिद्धपदस्य वृद्धाः' इत्युक्तेः। **

** व्याकरणाद्यथाः- लः कर्मणि च भावे चाकर्मकेभ्यः इत्यादिना प्रकृतिप्रत्ययादिशक्तिग्रहः। उपमानाच्छक्तिग्रहस्तूक्त एव।**

** कोशाद्यथाः- अप्येकदन्तहेरम्बलम्बोदरगजाननाः इति कोशात् हरम्बपदस्य गणेशे शक्तिग्रहः। **

** आप्तवाक्याद्यथा- हंसो मरालपदवाच्य इति आप्तवाक्यान्मरालपदस्य हंसे शक्तिग्रहः॥ व्यवहारतो यथाः- व्यवहारः क्रिया। गामनयेति प्रयोजकवृद्धेनोक्तः प्रयोज्यवृद्धः गामानयति। गां नय अवश्यमानयेति पुनरपि प्रयोजकवृद्धोनोक्तस्तथताकरोति। तद्द्रष्टुर्बालस्य गवाश्वे व्यक्तिविशेषयोः, सास्नादिमत्त्वैकशफादिमत्त्वविशिष्ट्यो गोपदस्य अश्वपदस्य च शक्तिग्रहो भवति।**

** वाक्यशेषाद्यधाः- यवमयं चरुं निर्वपतीत्यत्र यवशब्दो वृद्धव्यवहारात् दीर्घघूकविशिष्टव्रीहिवाचकः अथवा म्लेच्छव्यवहारात् प्रियङ्गुवाचकः अथवा कर्णादव्यवहारात् क्षेत्रगोधूमवाचक इति संशये,**

** वसन्ते सर्वसस्यानां जायते पत्रशातनम्।**

** मोदमानाश्च तिष्ठन्ति यवाः कमिशशालिनः॥**

** इति वाक्यशेषात् दीर्घशूकविशिष्टे शक्तिग्रहः।**

** विवरणाद्यथा- पचतीत्यस्य पाकं करोतीति विवरणेन यत्नार्थककरोतिना सर्वाख्यातव्याख्यानात् आख्यातस्य यत्ने शक्तिग्रहः।**

** सिद्धपदसान्निध्याद्यथा- वाडवो वेदपाठक इत्यत्र पाठकसमानाधिकरणत्वात् वाडवशब्दस्य ब्राह्मणे शक्तिग्रहः। पाठकत्वं चाध्यापकत्वम्। तेन क्षत्रियादिवारणम्। क्वचित्त्यज्यते। यथा लः कर्तरीत्यादौ सक्यतावच्छेदकलाघवात् लकारस्य कृतावेव शक्तिः॥**

** सर्वनामसंज्ञकशब्दानां तु इदमेतच्छब्दयोः प्रत्यक्षबुद्धिविषये शक्तिः। अदःशब्दतच्छब्दयोः परोक्षबुद्धिविषये। किंपदस्य जिज्ञासाविषये। सर्वपदस्य व्यापकत्वे। सर्वे घटाः गन्धवन्तः इत्यादौ यत्र यत्र घटत्वं तत्र तत्र गन्धवत्त्वमिति घटत्वव्यापकत्वस्यैव बोधात्। अन्यादिपदानां भेदविशिष्टे त्वं पदस्य तत्कालीन संबोध्ये चैत्र द्वौ अहं पदस्य तत्कालीने स्वतन्त्र्योच्चारयितरि। स्वातन्त्रोक्त्या च \`वक्तव्य एव वचनान्मम राघवो द्राक्' इत्यत्र ममेति पदान्नकवेर्बोधः। कवेः सौतावचनानुरोध्युच्चारणवत्त्वेन स्वतन्त्रोच्चारयितृत्वाभावात्॥**

** सैन्धवादिपदानां तु विनिगमनाविरहात् नानाशक्तिर्लवणश्वयोः। न चैकत्र लक्षणा। परस्परसम्बन्धाभावात्। अनेकार्थकपदस्थले वक्तृविवक्षिते शक्तिग्रहे संयोगादिः सहकारी। तदुक्तं भर्तुहरिणा-**

** संयोगो विप्रयोगश्च साहचर्यं विरोधिना।**

** अर्थः प्रकरणं लिङ्गं शब्दस्यान्यस्य सन्निधिः॥**

** सामर्थ्यमौचिती देशः कालो व्यक्तिः स्वरादयः।**

** शब्दार्थस्यानवच्छेदे विशेषस्मृतिहेतवः॥ इति॥**

** स्ववाच्यैकनिष्ठार्थान्तरयोगः संयोगः। यथा शङ्खचक्रधरो हरिः। अत्र हरिशब्दवाच्यविष्णुरूपैकार्थे शङ्खचक्रसम्बन्धात् हरिपदेन विवक्षितविष्णुबोधः। तदभावे विप्रयोगः। अशङ्खचक्रः स हरिः।**

** स्ववाच्यैकवस्तुनिष्ठवस्त्वन्तरसहचरणं साहचर्यम्। वन्देऽहं रामलक्ष्मणौ। अत्र रामलब्दस्य भार्गवाद्यनेकार्थत्वेऽपि लक्ष्मणसाहचर्यज्ञानाद्दाशरथिबोधः।**

** सहानवस्थानं वध्यहन्तृत्वं वा विरोधिता। दिनं निशां च संयुध्य रैमोऽजैषीद्दशाननम्॥ निशाशब्दस्य रात्रिहरिद्रोभयवाचकत्वेऽपि दिननिशयोः सहावस्थानाभावज्ञानात् रात्रिशब्देन निशाबोधः। रामरावणयोर्हन्तृवध्यत्वत्रज्ञानात् रामपदाद्दाशरथिबोधः।ॉ अर्थ प्रयोजनं। कृष्णं संसारच्छेदाय भजे। कृष्णपदस्य रूपाद्यर्थकत्वेपि संसारच्छेदरूपप्रयोजनज्ञानात् वासुदेवबोधः।**

** प्रवत्तकार्यं प्रकरणम्‌। भोजनकाले सैन्धवमानयेत्युक्ते सैन्धवपदाल्लवणबोधः।**

** स्ववाच्यैकवृत्तिः तदन्यावृत्तिः धर्मोलिङ्गम्। आत्मभूः केन जय्योऽयं कुपितो मकरध्वजः। (अत्र) आत्मश्ब्दस्य कामब्रह्मोभयवाचकत्वेऽपि मकरध्वजत्वलिङ्गात् मन्मथबोधः।**

** प्रसिद्धशब्दसमभिव्याहारोऽन्यशब्दसन्निधिः। रामं सीतापतिं भजे।**

** सामर्थ्यं कारणत्वम्। मत्तोऽयं मधुना पिकः। पिकमदहेतुत्वज्ञानात् मधुशब्ददाद्वसन्तबोधः। **

** औचित्यमन्वययोग्यत्वम्। गच्छत्यारह्य सैन्धवम्। देशः पुरादिः। राजा नगरे राजते। कालो निशादिः। रैत्रौ चित्रभानुः प्रकाशते। पुंलिङ्गादिर्व्यक्तिः। मित्र उदयति। मित्रशब्दस्य सखिवाचकत्वे नपुंसकत्वं, सूर्यवाचकत्वे पुंलिङ्गत्वम्। उदात्तादिः स्वरः। इन्द्रशत्रो वर्धस्व। अन्तोदात्ते बहुव्रीहिः। आदिना अक्ष्यादिसूचनम्।**

** शक्तिस्त्रिविधा। रूढिर्योगो योगरूढिरिति। तन्निरूपकं पदं तु चतुर्विधम्। रूढं यौगिकं, योगरूढं, यौगिकरूढिकमिति।**

** अवयवार्थानुसन्धानमन्तरा अर्थबोधिका शक्तिः रूढिः। तद्वद्रूढम्। गोमण्डपादिपदम्।**

** अवयवार्थानुसन्धानेनैव अर्थबोधिकाशक्तिः योगः। यथा पाचकपदे।**

** अवयवार्थसमुदायार्थोभयबोधिका शक्तिर्योगरूढिः। तद्वद्योगरूढं पङ्कजादिपदम्। अवयवशक्त्या पङ्कजनिकर्तृरूपार्थबोधः। समुदायशक्त्या पद्मबोधः। योगरूढ्योर्मध्ये रूढेः प्राबल्यान्न कुमुदादिबोधः। पङ्कजं कुमुदमित्यादौ सान्निध्यात् रूढ्यर्थस्य बाधोऽनुसन्धीयते। अतो लक्षणया कुमुदबोधः। सान्निध्याभावेऽपि सुमुदत्वेनैव बोधे तात्पर्यं चेत्तर्हि पद्मत्वस्य बाधात् अवयवशक्तिमात्रेण निर्वहे पङ्कजपदात् कुमुदबोधः। प्रेयसो विरहपाण्‍डुराननं शारदं विकचपङ्कजं यथा। यत्र तु यौगिकार्थरूढ्यर्थयोः स्वातन्त्र्येण बोधः तत्पदं यौगिकरूढम्। (यथा) कुशलादिपदम्। (तत्र) कुशादानकर्तर्यवयवश्क्त्या बोधः। निपुणेतु रूढ्या।**

**(/पदार्थसागरः-77)**

** इति शक्तिवादः**

** शक्यसम्बन्धो लक्षणा। सा द्विविधा निहूढलक्षणा फललक्षणेति। शुद्धा गौणीति निरूढलक्षणा द्वेधा। शक्यार्थनिरूपितसादृश्यघटकगुणसम्बन्धरूपा चेद्गौणी। गुणनिधिरित्यत्र निधिसादृश्यघटकपूर्णत्वधर्मसम्बन्धः। तद्भिन्नसम्बन्धश्चेत् शुद्धा। पुष्पधन्वा काम इत्यत्र पुष्पविकारादिः।**

** लाक्षणिकपदप्रयोगे प्रयोजनं यत्र दृश्यते तत्र फललक्षणा। सा च द्विविधा जहल्लक्षणा अजहल्लक्षणा चेति। शक्यर्थत्यागपूर्वकमन्यार्थस्य तत्सन्बन्धिनो यत्र तात्पर्यं तत्र जहल्लक्षणा। तथाच स्वनिष्ठलक्ष्यतावच्छेदकरूपावच्छिन्नविषयतानिरूपकत्वस्वान्यशक्यार्थनिष्ठविषयत्वानिरूपकत्वोभयसम्बन्देन लक्ष्यविशिष्ट बोधप्रयोजकत्वं जहल्लक्षणात्वम्। अजहल्लक्षणङ्गीकारात् तद्वारणाय अवच्छेदकरूपावच्छिन्नेतां तत्त्वमसीत्यत्र लक्ष्यतावच्छेदकरूपेण बोधाभावात्। नैयायिकमते तु शक्यार्थत्यागपूर्वकं तदन्यानुयोगिकसम्बन्ध एव जहल्लक्षणा। साच निरूपकतासम्बन्धेन पदे। सोऽयं देवदत्त इत्यादौ तत्पदशक्यस्य विशेषणांशस्य त्यागः। विशेष्यस्य अभेदेन अयं पदार्थेऽन्वयः। नव्यास्तु घटो नित्य इत्यादौ घटत्वस्येव सोऽयं देवदत्त इत्यादौ तत्तांशस्योपलक्षणतया भाने न किञ्चिद्बाधकमिति जहदजहल्लक्षणा नास्त्येवेति वदन्ति। अन्ये नमीनास्तु विशेषणाशत्यागेऽपि शक्यार्थत्यागसम्भवात् जहल्लक्षणैवेत्याहुः।**

** जहल्लक्षणा चतुर्विधा। केवला सारोपा साध्यवसाया, लक्षितलक्षणेति भेदात्। केवला जहल्लक्षणा यथा गङ्गायां घोषः। घोष आभीरपल्ली। गङ्गापदस्य तीरे लक्षणा। लाक्षणिकपदप्रयोगप्रयोजनं तु शीतलत्वपावनत्वादि(प्रतिपत्तिः)। सारोपा द्विविधा गौणी शुद्धेति। उपात्तयोरर्थयोरभेदबोधिका सादृष्यघटकगुणसम्बन्धरूपा गौणी। अगनिर्माणवक इत्यत्र अग्निसादृश्यघटकशुचित्वादिसम्बन्धेन तयोगभेदबोधः। तद्भिन्नसम्बन्धरूपा तयोरभेदबोधिका शुद्धा सारोपलक्षणा यथा नेत्रानन्दो निशाकरः (इति)(अत्र) कर्तृत्वसम्बन्धः, अभेदारोपश्च।**

** अनुपात्तोपमेयार्थे उपात्तोपमानगुणसम्बन्धरूपा तयोरभेदबोधिका साध्यवसायलक्षणा। यथा इन्दीवरदलाच्चिन्नं निस्तरन्ति शिताः शराः। अत्रेन्दीवरादेः कार्ष्ण्यादि विशिष्टनेत्रादौ लक्षणा।**

** लक्षितलक्षणातु शक्यार्थस्य परम्परासम्बन्धः। लक्षितस्यः शक्यसम्बन्धस्यार्थस्य लक्षणा सम्बन्ध इति व्युत्पत्तेः। यथा द्विरेफपदे। द्वौ रेफौ यस्येति बहुव्रीहे भ्रमरपदे लक्षमा। तन्निरूपितसम्बन्धो भङ्गे। स च वाच्यवाचकभावः। नयनं ममेत्यत्र नयनपदस्य नेत्रपदे लक्षणा। एकार्थवाचकत्वं सम्बन्धः। तत्सम्बन्धो वस्त्रे। प्रथमसम्बन्धो वाच्यवाचकभावभिन्नः। द्वितीयादिसम्बन्धो न नियमः। एवं सम्बन्धत्रयादिविवक्षायामपि लक्षितलक्षणैव। पारावतं समाच्छाद्य बहिरायाति सुन्दरि। पारावतशब्दस्य कपोतसदृशविटकृतचुम्बनजन्यक्षतविशिष्टाधरे लक्षणा।**

** शक्यार्थात्यागपूर्वकं तदन्यानुयोगिकसम्बन्धोऽजहल्लक्षणा। शक्यार्थमजहती लक्षणेति विग्रहः। स्वनिष्ठलक्ष्यतावच्छेदकरूपावच्छिन्न विषयतानिरूपकत्वस्वान्यशक्यार्थनिष्टविषयतानिरूपकत्वेभयसम्बन्धेन लक्ष्यविशिष्टबोधप्रयोजकत्वम्। जहल्लक्षणावारणाय द्वितीयसम्बन्धः। शक्तिवारणाय प्रथमसम्बन्धः। काकेभ्यो दधि रक्ष्यतामित्यादो काकपदेन बिडालादीनामपि बोधः। लक्ष्यतावच्छेदकं दध्युपधातकत्त्वम्। इदमेवोपलक्षणम्। सादृश्येन तत्पदजन्यबोधविषयत्वे सति पतत्पदशक्यविषयत्वस्यैव उपलक्षणत्वात्। लक्षदर्शने इत्यस्मात् कर्मणि भावे वा ल्युट्। अनादेशः। यदनान्तमकर्तरि इति नपुंसके।**

** तात्पर्यानुपपत्तिर्लक्षणाबीजम्। नत्वन्वग्रानुपपत्तिः। गङ्गायां घोष इत्यादौ तस्य बीजत्वेऽपि काकेभ्यो दधिरक्ष्यतामित्यादौ तदसम्भवात् उभयत्र तात्पर्यानुपपत्तेः सत्त्वात्। स्थानभेदेन तदुभयकल्पने गौरवाच्च।**

** तात्पर्यं तत्प्रतीतीचच्छाया उच्चरितत्वम्। तच्च वाक्यार्थज्ञाने हेतुः। प्रकरणादिकं तु तात्पर्यग्राहकम्। नतु शाब्दबोधे सहकारि। शाब्दत्वावच्छइन्नं प्रति तात्पर्यग्रहजनकत्वेन कारणत्वापेक्षया तात्पर्यग्रहत्ववेन कारणत्वे लाघवात्।**

** लक्षणापि पदे एव। न तु वाक्ये। शक्यसम्बन्धस्यैव लक्षणात्वेन वाक्ये शक्त्यभावेन तदाभावात्। वाक्ये शक्तिस्वीकारे वाक्यस्यैकार्थबोधकस्यैव वक्तृविवक्षापरतन्त्रत्वेन पूर्वोत्तरपदसमभिव्याहारव्यत्ययेन अनेकविधतया अनेकशक्तिसल्पनाप्रसङ्गः।**

** ननु गभीरायां नद्यां घोष इति वाक्ये लक्षणा दृष्टेति चेन्न। तत्र नदीपद एव लक्षणात्। गभीरपदस्य तु नद्या सहाभेदेनान्वयः न च तर्ह्येकदेशान्वय इति शक्यम्। चैत्रस्य गुरुकुलम्, धान्येन धनवान् इत्यादौ तद्दर्शनात्। यदि शक्यैकदेशान्वयस्यैवाव्युत्पन्नत्वाङ्गीकारेण युक्त इत्यध्याहारेण धान्येन युक्तो धनवान् भवतीत्यर्थलाभाच्च नोभयत्रैकदेशान्वय इति, तर्हि गभीरपदस्य गभीनदीतीरे लक्षणा। गभीरपदं जलसमृद्धिसौकार्यादितात्पर्यग्राहकम्।**

** इति लक्षणवादः**



** उपकुम्भमित्यादौ कुम्भपदस्य तत्सम्बन्धिनि लक्षणा। तस्योपशब्दर्थे सामीप्यवति अन्वयः। पूर्वपदार्थप्राधान्येनान्वयबोधः। अक्षपरीत्यत्र अक्षशब्दस्य तज्जन्ये लक्षणा। त्रिमुनीत्यत्र मुनिपदस्य मुनिप्रणीते लक्षणा। पूर्वपदं तात्पर्यग्राहकम्।**

** तत्पुरुषे तु उत्तानशय इत्यादौ उत्तानपदस्य उत्तानावस्थावति लक्षणा। तस्य शयपदार्थे शयनकर्तर्यन्वयः। उत्तरपदार्थप्राधान्येन बोधः। **

** अन्यो राजा राजान्तरमित्यत्रस अन्तरपदस्य भेदविशिष्टे लक्षणा। पूर्वपदार्थप्राधान्यादन्वयः।**

** त्रिलोकीत्यादिसमाहारद्विगौ लोकपदस्य त्रित्वविशिष्टलोकसमुदाये लक्षणा। त्रिपदं तात्पर्यग्राहकम्।**

** द्व्यंगुलमित्यादिशुद्धिद्विगौ तु अङ्गुलिपदस्यैव अङ्गुलिद्वयपरिमाणवति लक्षणा। पूर्वपदं तात्पर्यग्राहकम्।**

** पञ्चगवधन इत्याद्यनेकवद्भाविद्विगौ धनपदस्यैव पञ्चसंख्याकगवाभिन्नधनवति लक्षणा। पूर्वपदं तथा। नीलघट इत्यादौ कर्मधारये नीलपदस्य नीलरूपवति निरूढलक्षणा। तस्याभेदसम्बन्धेन घटेऽन्वय इति केचित्। नीलपदार्थः अभेदसम्बन्धेन घटे पदार्थे प्रकार इत्यपरे। वयाकरणखसूचिरित्यादिविशेषणोत्तरपदे उत्तरपदस्य लक्षणेति केचित्। अभेदेन प्रकार इति केचित् । घनश्याम इत्यादौ घनपदस्य तन्निरूपितसादृश्यविशिष्टे निरूढल7णआ। तस्य श्यामपदार्थे अभेदेनान्वयः।**

** नरसिंह इत्यादौ सिंहपदस्य तत्सदृशे निरूढलक्षणा। रामशब्द इत्यादौ शब्दपदस्य तदवान्तरभेदज्ञापकवालक्षण्यविशिष्टे निरूढलक्षणा। तस्य रामपदे अभेदेनान्वयः। शाकपार्थिव इत्यादौ शाकपदस्य तत्प्रिये लक्षणा। सप्तर्षय इत्यादौ सप्तपदस्य सप्तत्वसंख्याविशिष्टे निरूढलक्षणा। दिक् संख्ये संज्ञायामिति समासः।**

** द्विजार्थ इत्यादौ व्यधिकरणतत्पुरुषे द्विजपदस्य तदुद्देश्यकत्ववतिलक्षणा।**

** अतिमाल इत्यादौ मालापदे पङ्क्तिबाह्ये लक्षणा। पूर्वपदं रेवेति नव्याः।**

** अर्धपिप्पलीत्यादौ उत्तरपदे तत्सम्बन्धिनि लक्षणा। पूर्वपदार्थप्रधावतयान्वयः।**

** मासजात इत्यादिप्रथमातत्पुरुषे जातपदे मासपरिमितकालवृत्तित्ववति लक्षणा। मासपदं तात्पर्यग्राहकम्।**

** कृष्णाश्रित इत्यादौ कृष्णपदस्य तत्सम्बन्धिनि लक्षणा। सम्बन्धश्च आधाराधेयभावादिः।**

** शंकुलाखण्ड इत्यादौ शंकुलायास्तत्सम्बन्धिनि लक्षणा। स च जन्यजनकभाव। **

** यूपदार्वित्यादौ शंकुलायास्तत्सम्बन्धिनि लक्षणा। स च प्रकृतिविकृतिभावः सम्बन्धः।**

** भूतबलिरित्यादौ भुतपदस्यापि तथा। एवं चोरभयम् अक्षशौण्डः, राजपुरुष इत्याद्यनित्यव्यधिकरणतत्पुरुषेष्वप्रधानवाचकपदे सर्वत्र लक्षणा। राजादिपदेन पुरुषादिपदार्थस्य साक्षादन्वयाबावात्। साक्षादित्यस्य प्रत्ययार्थमद्वरीकृत्येत्यर्थः। निपातातिरिक्ततततततनामातर्थयोः भेदेन साक्षादन्वयबोधस्य अवयुत्पन्नत्वमिति नियमात्। अन्यथा राजा पुरुष इत्यत्रापि भेदेन अन्वयबोधः स्यात्। घटो न पट इत्यादौ घट पटाभ्यां नञः साक्षादेव भेदेनान्वयात् निपातातिरिक्तेति। नीली घट इत्यादौ नामार्थयोरभेदसम्बन्धेन अन्वयात् भेदेनेति।**

** पीताम्बरं इत्यादि बहुव्रीहौ तु सर्वत्र लक्षणैव। कामलक्ष्मणावित्यादीतरेतरयोगद्वन्द्वे तु विभक्त्यर्थद्वित्वप्रकारकबोधात् न साहित्ये लक्षणा। उभयोः शक्तिरेव। न चैकक्रियान्वयित्वरूपसाहित्यस्य तत्रापि बोधात् तत्र लक्षणेति वाच्यम्। क्रियाभेदात्। तथाहि रामलक्ष्मणौ गच्छत इत्यादौ रामादिपदस्य साहित्यविशिष्टे लक्षणाङ्गीकारे साहित्यस्य व्यासज्यवृत्तितया तदवच्छेदेन अव्यासज्यवृत्तेर्गमनकर्तृत्वस्यान्वयासम्भवः। न च नीलघट इत्यादि कर्मधारयस्य द्वन्द्वस्य च को भेदः उभयोरपि लक्षणाभावादिति वाच्यम्। अभेदे कर्मधारयः। भेदे द्वन्द्व इति नियमात्।**

** न च तर्हि नीलघटयोरभेद इत्यादौ कथं द्वन्द्व इति वाच्यम्। नीलपदस्य नीलत्वे (इदमधिकम्) लक्षणा, घटपदस्य घटत्वे अभेद इत्यस्य आश्रयाभेद इत्यर्थविवक्षणात्। अहिनकुलमित्यादिमसाहारद्वन्द्वे तु नकुलपदे अहिनकुलसमाहारे लक्षणा। पूर्वपदं तात्पर्यग्राहकम्। पितरावित्यादि विरूपैकशेषे जनकदम्पत्योर्लक्षणा। घटा इत्यादि सरूपैकशेषे तु घटत्वेन रूपेणानेकघटोपस्थितिसम्भवात् न लक्षणा।**

** अघट इत्यादि नञ्तत्पुरुषे घटपदस्य तत्सम्बन्धिनि लक्षणा तस्याभेदेन नञर्थेऽभावे भेदे वान्वयः।**

** तथाच यत्र पूर्वपदार्थस्य प्राधान्यं तत्र पुर्वपदं लक्षणा। यथा रूजपुरुषः।**

** यत्रोभयपदार्थप्राधान्यता न तत्र लक्षणा। यथा स्नातानुलिप्तः। **

** यत्रान्यपदार्थस्य प्राधान्यं तत्र समासस्यैव लक्षणआ। यथा पीताम्बरः।**

** यत्रोत्तरपदार्थप्राधान्येऽपि प्रत्ययार्थमद्वारीकृत्य अभेदबोधः तत्र पूर्वपदे न लक्षणा। यथा नीलोत्पलम्। अर्शआद्यजन्तानां नीरूढलक्षणा तद्वति। न तु समासप्रयुक्तलक्षणा। यथा पापः पुरुषः शुक्लागौः। **

** समासत्वं च अनेकपदघटितत्वे सति पदत्वम्। अव्ययीभावाद्यान्यतमत्वं वा। अव्ययीभावः, तत्परुषः, कर्मधारयः, द्विगुः, बहुव्रीहिः द्वन्द्वश्चेति समासः षड्विधः। **

** समासत्वप्रयुक्तलक्षणाशून्याव्ययपदकत्वे सति विशेषणविशेष्यभावापन्न विभिन्नधर्मिबोधकनामत्वं अव्ययीभावत्वम्। द्वन्द्ववारणाय स्वर्लोक इति कर्मधारयवारणाय च विशेषणविशेष्यभावापन्नेति विभिन्नेति च धर्मिविशेषणम्। रूजपुरुष **

**इत्यदि तत्पुरुषवारणाय, अपाप इत्यादि मत्वर्थीयपदवारणाय वा अव्ययपदकत्वे सतीति। स्ववसि इति तत्परुणवारणाय समासप्रयुक्तलक्षणाशून्येत्यव्ययविशेषणम्। तत्परुषे तु सर्वत्र समासप्रयुक्तलक्षणास्वीकारात्। उपकुम्भम्, अक्षपरीत्याद्यव्ययीभावे तु कुम्भादिसम्बन्धिनि समासप्रयुक्तनामपदलक्षणस्वीकारात्, विशेषणविशेष्यभावेन कुम्भसम्बन्ध्यभिन्नं सामीप्यं, अक्षसम्बन्ध्यभिन्नं विपरीतं वृत्तं इत्यन्ववबोधाल्लक्षणसङ्गतिः। इदमन्वयप्रधानातिरिक्ताव्ययीभावस्य लक्षणम्।**

**
समासप्रयुक्तलक्षणाशून्यविशेष्यभावापन्नपूर्वोत्तरान्यतरनामपदकत्वे सति, लुप्तद्वितीयादिविभक्तिकपूर्वोत्तरान्यतरनामपदकत्वे सति समासत्वं तत्पुरुणत्वम्। राजपुरुष इत्यत्र विशेष्यभावापन्नस्य पुरुषपदस्य प्राधान्येन लक्षणाभावात् पुर्वपदोत्तरषष्ठ्याः सोपाच्च, अर्धपिप्पलीत्यादौ विशेष्यभावापन्नस्यार्धस्य प्राधान्यादर्धपदे लक्षणाया अभावादुत्तरपदषष्ठीविभक्तेर्लोपाच्च लक्षणसमन्वयः। इदमन्यपदार्थप्रधानातिरिक्ततत्पुरुषलक्षणम्। कर्मधारयवारणाय विशेष्यम्। पञ्चगवमित्यादि द्विगुवारणाय सत्यन्तम्। तत्रोत्तरे समाहारे लक्षणायाः सत्त्वात्।**

** समासप्रयुक्तलक्षणाशून्यपदकत्वे सति तुल्यार्थकानेकनामघटितसमासत्वं कर्मधारयत्वम्। नीलोत्पलमित्यादददौ नीलपदे नीलरुपाश्रयो निरूढलक्षणायाः समासप्रयुकतत्वाभावात् नीलोत्पलपदयोस्तुल्यार्थत्वाभावाच्च लक्षणसङ्गतिः। धनश्यामः विद्याधनमित्यादावपि गुणनिधिरित्यादिवत् घनादिपदस्य तत्सादृश्याश्रये निरूढलक्षणायाः सत्त्वान्नाव्याप्तिः। पञ्चगवं पञ्चफलीत्यादि द्विगुवारणाय सत्यन्तम्। द्वन्द्ववारणाय विशेष्यम्।**

** संज्ञावेषयान्यत्वे सति संख्यावाचकपूर्वपदकत्वे सति तुल्यार्थकपदद्वयघटित समासत्वं द्विगुत्वम्। पञ्चानां गवां समाहारः पञ्चगवमित्यादौ पञ्चगोपदयोस्तुल्यार्थत्वात् लक्षणसङ्गतिः। गोपदस्य गो समाहारे लक्षणा। तदेकदेशगोषु पञ्चशब्दार्थस्याथभेदेनान्वयः। व्युत्पत्तिवैचित्र्यात्। पञ्चकव्या(कवयः) इत्यादिकर्मधारयवारणाय प्रथमदलम्। नीलोत्पलमित्यादिवारणाय द्वितीयम्। पञ्चभिः सहेति वाक्यवारणाय विशेष्यम्।**

** समासप्रयुक्तलक्षणावत्पदकत्वे सति समासबहिर्भूतपदार्थविशेष्यकबोधजनकानेकनामघटितसमासत्वंम बहुव्रीहित्वम्। चित्रगुरित्यादौ चित्रपदे गोपदे वा चित्रगोस्वामिनि लक्षणायाः सत्त्वात् समासबहिर्भूतयत्पदार्थविशेष्यकबोधजनकपदद्वयघटितत्वाच्च लक्षणसङ्गतिः। हरिःस सुन्दरः इति वाक्यवारणाय सत्त्यन्तम्। राजपुरुष इत्यादितत्परुषवारणाय विशेष्यम्। न च पञ्चषा इत्यादावव्याप्तिः। तत्राप्यन्यतरत्वे लक्षणाया आवश्यकत्वात्।**

** अव्यवहितपूर्वापरीभाववत्वे सति परस्परानन्वितविभिन्नधर्मावच्छिन्नधर्मिबोधकानेकनामघटितत्वं द्वन्द्वत्वम्। रामलक्ष्मणौ पश्यतीत्यादौ लक्षणसङ्गतिः। नीलघट इत्यादि कर्मधारयवारणाय परस्परानन्वितेतति धर्मिविशेषणम्। रामो लक्ष्मणश्चेतिवाक्यवारणाय सत्यन्तम्। तत्र सुब्विभक्त्या व्यवधानात्। नीलघटयोरभेदः, अप्येकदन्तहेरम्बलम्बोदरगजाननाः इत्यादौ द्वन्द्वस्य साधुत्वाय विभिन्नधर्मावच्छिन्नेति। तथाच न समस्यमानपदार्थभेदे द्वन्द्वः। किन्तु समस्यमानपदार्थतावच्छेदकभेदे इति फलितम्। न च नीलोत्पलमित्यादिकर्मधारयस्थलेऽपि द्वन्द्व एव स्यात्। तत्र पदार्थतावच्छेदकभावेऽपि यत्र तदाश्रये सर्वत्र प्राधान्यविवक्षा तत्रैव द्वन्द्व इति नियमात्। यदि च तत्रपि तथा विवक्षा तर्हीष्टमेव।**

** अव्ययीभावादिषट्कान्यत्वे सति समासत्वं केवलसमासत्वम्। यथा पूर्वं भूतः भूतपूर्वः। पूर्वपदस्य पूर्वकालवृत्तिनि लक्षणा। तस्यभूतपदार्थेऽभेदेनान्वयः।**

** चन्द्र इव मुखमित्यादौ चन्द्रपदस्य चन्द्रनिरूपिते लक्षणा। इव शब्दार्थसादृश्येऽभेदेनान्वयः। तस्य मुखे तु भेदसम्बन्देनान्वयः।**

** विग्रहवाक्याद्यादृशबोधः समसवाक्यात् तद्विपरीतबोधः। यथा राजदत्तधन इत्यत्र राज्ञा दत्तं यस्मै सः इति विग्रहवाक्यात् राजकर्तृकयत्सम्प्रदानकं दानकर्म धनमिति बोधः। समासे तु राचकर्तृकदानकर्मीभूत धसम्बन्धीयः इति बोधः। समासे तु राचकर्तृकदानकर्मीभूत धनसम्बन्धी यः इति बोधः। सम्बन्धश्च स्वकर्मकदानसम्प्रदानत्वम्। तद्गुणसंविज्ञानबहुव्रीहिरतद्गुणसंविज्ञानबहुव्रीहिरिति द्विविधो बहुव्रीहिः। तस्य समस्यमानपदार्थस्य गुणस्य असमस्यामानपदार्थस्य च सम्यक् विशेष्यविधया प्रकृतक्रियान्वयित्वेन ज्ञानं यस्मादिति विग्रहः। यथा भूवादयो धातवः इत्यत्र एधप्रभृतीनामसमस्यमानपदार्थानां समस्यमानभूपदार्थस्य च क्रियावाचकतया निम(य) न्त्रितत्वेन धातुत्वप्रकारकबोधः। लक्षकसम्बन्धस्यैव लक्ष्यतावच्छेदकत्वात् तेन रूपेणैव भूवादेर्बोधात् अजगत्स्वार्थलक्षणा। स्वनिरूपकपदशक्यार्थमजहती अजहत्स्वार्था। राजदन्तदित्वात् समासः। अतद्गुणसंविज्ञानबहुव्रीहिस्तु समस्यमानपदार्थाभावविशिष्ट**

**ा समस्यमानपदार्थस्य प्रकृतक्रियान्वयित्वेन ज्ञानम्। यथा चित्रगुमानयेत्यादौ गोस्वामिन एव आनयनक्रियान्वयित्वेन बोधः। अत्र जहत्स्वार्था लक्षणा॥**

** इति समासवादः**





** ननु व्यञ्जनायाः तृतीयवृत्तेः सत्त्वात् कथं वृत्तिद्वैविध्यम्। तथाहि शाब्दबोधानन्तरं वाक्यार्थोपस्कारार्थमर्थान्तरबोधको व्यापारो व्यञ्जना। सा च लक्षणामूलका अभाधामूलकेति द्वेधा। गङ्गायां घोष इत्यत्र स्वायत्ते शब्दप्रयागे किमित्यवाचकं प्रयुञ्जमहे इतिन्यायेन लाक्षणिकप्रयोगे प्रयोजनं वक्तव्यम्। तच्च तीरगतशैत्यपावनत्वादिकम्। तत्प्रतीतिश्च व्यञ्जनस्यैवेति लक्षणामूलका। अभाधामूलका तु शब्दशक्तिमूलका अर्थशक्तिमूलका इति द्विविधा। सामोदसुमनोजातजुष्टो जयति माधवः इत्यादौ प्रथमं शक्त्या वसन्तबोधात् पश्चात् कृष्णबोधे व्यञ्जनैव नाभिधा। प्रथमार्थ एव कुष्ठितत्वात्। नापि लक्षणा। वाच्यार्थानुपपत्त्यभावात्। प्रातश्चोत्कान्तको दोषः श्रान्तोऽसि स्वपिहि क्षणमित्यादौ वक्तृकोपः प्रतीयते। सा च अर्थशक्तिमूलया व्यंजनयैवेति चेन्मैवम्।**

** लक्षणायास्तात्पर्यानुपपत्तिबीजकत्वेन शैत्यपावनत्वादिरूपे वक्तृतात्पर्यात् शैत्यपावनत्वादि प्रयोजनप्रतीतिरपि लक्षणयैवेति लाघवात्। सामोदेत्यादौ शक्तयैव निर्वाहात्। अन्यथा शक्तिग्राहककोशादिवैयर्थ्यात्। न च तथापि वसन्तकृष्णयोरुपमाप्रतीतिर्व्यञ्जनया। तत्र समयाभावान्न शक्तिः। बीजाभावान्न लक्षणेति वाच्यम्। तत्रापि तात्पर्यानुपपत्तेः सत्त्वादजहल्लक्षणयैव निर्वाहात्। वाक्यार्थज्ञानानन्तरं सादृश्यसम्भावनेति केचित्। अयं कविः सादृश्यविवक्षावान् विलक्षणश्लिष्टवाक्यप्रयोक्तृत्वात् इत्यनुमानेन निर्वाहात्। यद्यनियतकार्यप्रतीतिरनुमान परिपाटीविरुद्धेत्युच्यते तर्हि सम्भावननायामन्तर्भावः। उत्कटैकतरकोटिकसंशयः सम्भावना।**

** इति व्यञ्जनावादः**

**(तर्कसग्रहः-78)**

** आकांक्षा योग्यतासन्निधिश्च वाक्यार्थज्ञानहेतिः।**

**(/तर्कसंग्रहः-78)**



**(पदार्थसागरः-78)**

** आकांक्षेति। आकांक्षादिज्ञानमित्यर्थः। अन्यथा आकांक्षादिभ्रमच्छाद्वबोधो न स्यत्।**

**(/पदार्थसागरः-78)**



**(तर्कसंग्रहः-79)**

** पदस्य पदान्तरव्यतिरेकप्रयुक्तान्वयाननुभावकत्वमाकांक्षा।**

**(/तर्कसंग्रहः-79)**



**(पदार्थसागरः-79)**

** पदस्येति। यत्र यत्पदाभावे सति अन्वयो न भवति तत्र तत्पदवत्त्वमाकांक्षा। यथा गामानयेत्यादौस गोपदाभावेऽन्वयो न भवतीत्यानयपदे गोपदसमभिव्याहारः। द्वारमित्यादौ प्रकरणादिना पिधेहीत्यध्याहारेणान्वयबोधः।**

** अभेदसंसर्गकशाब्दबोधे विशेष्यविशेषणवाचकपदयोः समानविभक्तिकत्वं तन्त्रम्। न च नीलघट इत्यादिसमासस्थले व्यभिचारः। सुपोधातुप्रातिपदिकयोरिति नीलपदोत्तर सुपोलोपेऽपि प्रत्ययलोपे(ऽपि) प्रत्ययलक्षणमित्यनुशासनात् तत्र तादृशज्ञानसत्त्वात्।**

** भेदसंसर्गकशाब्दबोधे तु असमानविभक्तिकत्वं तयोस्तन्त्रम्।यथा राज्ञः पुरुष इति।**

** भेदाभेदान्यतरसम्बन्धेन विशेष्यवृत्तित्वं विशेषणत्वम्। प्राधान्येन क्रियान्वयित्वं विशेष्यत्वम्।**

**(/पदार्थसागरः-79)**



**(तर्कसंग्रहः-80)**

** अर्थाबाधो योग्यता।**

**(/तर्कसंग्रहः-80)**



**(पदार्थसागरः-80)**

** अर्थाबाध इति।**

** बाधनिश्चयाभावो योग्यतेत्यर्थः।**

**(/पदार्थसागरः-80)**



**(तर्कसंग्रहः-81)**

** पदानामविलम्बेनोच्चारणं सन्निधिः। आकांक्षारहितं वाक्यं न प्रमाणम्। यथा गौरश्वः पुरुषो हस्तीति वाक्यं न प्रमाणम्। आकांक्षाविरहात्। अग्निना सिञ्चतीति वाक्यं न प्रमाणम्, योग्यता विरहात्। प्रहरे प्रहरे असहोच्चरितानि गामानयेत्यादिपदानि न प्रमाणम्, सान्निध्याभावात्। तततततततवाक्यं द्विविधम्, वैदिकं लौकिकं चेति।**

**(/तर्कसंग्रहः-81)**



**(पदार्थसागरः-81)**

** उच्चारणमिति। अविलम्बेन पदोच्चारणजन्यपदार्थोपस्थितिरित्यर्थः।**

**(/पदार्थसागरः-81)**



**(तर्कसंग्रह-82)**

** वैदिकमीश्वरोक्तत्वात् सर्वमपि प्रमाणम्। लौकिकं तु आप्तवाक्यं प्रमाणम्, अन्यप्रमाणम्। वाक्यार्थज्ञानं शाब्दज्ञानम्। तत्करणं शब्दः। एवं यथार्थानुभवो निरूपितः।**

**(/तर्कसंग्रहः-82)**



**(पदार्थसागरः-82)**

** इति तर्कसंग्रहे शब्दपरिच्छेदः समाप्तः।**

** ईश्वरोक्तत्वादिति। वेदः पौरुषेयः वाक्यसमूहत्वात् भारतादिवत्। तस्मात् तेपानात् त्रयो वेदा अजायन्तेति श्रुतेर्वेदस्यानित्यत्वमित्यर्थः। शब्दस्त्रिविधः। विध्यभिदायकोऽर्थवादो मन्त्रश्चेति। कृतिसाध्येष्टसाधनत्वं विधिः। एततदर्थकलिङ्लोट्तव्यादिप्रत्ययघटितऋ शब्दः प्रथमः। ज्योतिष्टोमेन स्वर्गकामो यजतेत्यादि काम्यस्थले, अहरहः सध्यामुपासीत्यादिनित्यस्थले च चिकतीर्षाद्वारा कृत्साध्येष्टसाधनताज्ञानं प्रवृत्तिं प्रति कारणम्। विधिः त्रिविधः। अपूर्वविधिः नियमविधिः परिसंख्याविधिश्चेति। तत्र अत्यन्ताप्राप्तावाद्यः। यथा स्वर्गकामो यजेत। अत्र यजनस्याप्राप्तत्वात्। यत्र उभयोः प्राप्तावेको नियम्यते तत्र नियमविधिः। यथा व्रीहीनवगन्ततीति। अत्र व्रीहिषु नखविदलनमुसलावहननयोः प्राप्तौ मुसलावहननमेव नियम्यते। **

** सर्वत्र प्राप्तस्य क्वचिद्विधिऋ परिसंख्याविधिः। यथा पञ्च पञ्च नखा भक्ष्या इति। अत्र सर्वेषां पञ्चनखानां भक्षणे प्राप्ते पञ्चैव पञ्चनखाभक्ष्या इति। शशकः शल्लकीगोधा खड्गी कूर्मश्च पञ्चमः।**

** अर्थवादस्तिविधः। गुणवादः अनुवादः भूतार्थवादश्चेति। गुणवादो यथा आदित्यो यूपः। यजमानः प्रस्तरः। यागनिर्वाहकत्वं गुणः। प्रमाणान्तरेण निर्णीतार्थज्ञापकोऽनवादः। यथा अग्निर्हिमस्य भेषजम्। अयं प्रत्यक्षसिद्धोऽर्थः। कालान्तरेऽपि तद्गुणज्ञापको भूतार्थवादः। यथा जरायामप्ययं शूरः॥**

** देवदत्तो रात्रौ भुङ्क्ते दिवा अम्भुजानत्वे सति पीनत्वादित्याद्यनुमानेन रात्रिभोजनादिसिद्धेः अर्थापत्तिःन पृथक् प्रमाणम्।**

** ऐतिह्यस्य शब्देऽन्तर्भावः। तथाच प्रत्यक्षानुमानेपमानशब्दाः चत्वार्येव प्रमाणानि॥**

** इति शब्दपरिच्छेदः**

** -----------**

**(तर्कसंग्रहः-83)**

**अयथार्थानुभवास्त्रिविधः संशय विपर्यय तर्कभेदात्॥**

** -------**

**(/तर्कसंग्रह--83)**



**(पदार्थसागरः-83)**

** संशयलक्षणमाह। एकस्मिन्निति।**

**(/पदार्थसागरः-83)**



**(तर्कसंग्रहः-84)**

** एकस्मिन् धर्मिणि विरुद्धनानाधर्मवैशिष्ट्यज्ञानं संशयः॥ यथा स्थाणुर्वा पुरुषो वा इति।**

**(/तर्कसंग्रहः-84)**



**(पदार्थसागरः-84)**

**
एकधर्मिनिष्ठविशेष्यतानिरूपितपरस्परविरुद्धानेकधर्मनिष्ठप्रकारताशाल्यनुभवत्वं संशयस्य लक्षणम्। भावद्वयकोटिकसंशयाप्रसिद्धेः स्थाणुत्वतदभावपुरुषत्वतदभावकोटिक एव। घटपटाभावपटा इत्यादि समूहालम्बनज्ञानेऽतिव्याप्तिवारणायानेकेति। संशयो द्विविधः। उत्कटैककोटिकः समानेककोटिकश्चेति। आद्यः सम्भावनेत्युच्यते। **

**(/पदार्थसागरः-84)**



**(तर्कसंग्रहः-85)**

** मिथ्याज्ञानं विपर्ययः, यथा शुक्ताविदं रजतमिति।.**

**(/तर्कसंग्रहः-85)**



**(पदार्थसागरः-85)**

** मिथ्याज्ञानमिति। तदभाववन्निष्ठाविशेष्यतानिरूपिततन्निष्टप्रकारताशाल्यनुभव इत्यर्थः। तत्पदमेकधर्मपरम्। तेन न संशयेऽतिव्याप्तिः। निश्चयत्वं तेन नेच्छायामप्यतिव्यप्तिः।**

**(/पदार्थसागरः-85)**



**(तर्कसंग्रहः-86)**

** व्याप्यारोपण व्यापकारोपस्तर्कः॥ यथा यदि वह्निर्न स्यात् तर्हि धूमोऽपि न स्यादिति॥**

**(/तर्कसंग्रह-86)**



**(पदार्थसागरः-86)**

** व्याप्यारोपेणेति। व्यापकाभावरूपव्याप्तव्याप्यारोपेण व्यप्याभावरूपव्याकारोप इत्यर्थः। यद्यपि तर्कस्यमानसविपर्ययरूपत्वाद्विपर्ययेऽन्यर्भावः। तथापि प्रमाणेन प्रमायां जननीयायां प्रतिबन्धकविघटनद्वारोपयोगित्वेन वैलक्षण्यात् पृथक्कथनम्। तर्के साहचर्यनियमः कार्यकारणभावो वा आवश्यकः। ननु स्वाप्नज्ञानस्यापि चतुर्थस्य सत्त्वात्कथभयथार्थानुभवस्यत्रैविध्यमिति चेन्न। तस्यापि मानसविपर्यरूपत्वम्।**

**(/पदार्थसागरः-86)**



**(तर्कसंग्रहः-87)**

** स्मृतिरपि द्विविधा यथार्था अयथार्था चेति॥ प्रमाजन्या यथार्था॥ अप्रमाजन्या अयथार्था॥**

**(/तर्कसंग्रहः-87)**



**(पदार्थसागरः-87)**

** प्रमाजन्येति। प्रमायाः प्रत्यक्षादिरूपेण चातुर्विंध्यात्प्रमाजन्या स्मृतिरिति तथेत्यर्थः। अप्रमाजन्येत्यत्राप्येवम्।**

**(/पदार्थसागरः-87)**



**(तर्कसंग्रहः88)**

** सर्वेणामनुकूलतया वेदनीयं सुखम्॥**

**(/तर्कसंग्रहः-88)**



**(पदार्थसागरः-88)**

** सुखं लक्षयति। सर्वेषामिति। अनुकूलत्वप्रकारकज्ञानविषयत्वमित्यर्थः। अनुकूलत्वञ्चेष्टत्वम्। विद् ज्ञाने इत्यस्मात्कर्मण्यनीयर्प्रत्ययः। ननु घटोऽनुकूल इति ज्ञानेऽतिव्याप्तिरिति चेन्न। ज्ञानेच्छा द्वेषदुःखेणु दुःखहेतौ च वेदनेत्यनुशासनात् वेदनाया इच्छार्थकत्वेन छप्रत्ययस्य विषयत्वरूपसम्बन्धार्थकत्वेन इतरेच्छानधीनत्वरूपानुकूलत्वस्येच्छायामन्वयेन च इतरेच्छानधीनेच्छाविषयत्वमिति निष्कर्षात्। फलेच्छया उपायेच्छा भवतीति फले च्छाया उपायेच्छानधीनत्वम्।**

**(/पदार्थसागरः-88)**



**(तर्कसंग्रहः-89)**

** प्रतिकूलतया वेदनीयं दःखम्॥**

**(/तर्कसंग्रहः-89)**



**(पदार्थसागरः-89)**

** प्रतिकूलवेदनियमिति।**

**(/पदार्थसागरः-89)**



**(तर्कंसंग्रहः-90)**

** इच्छा कामः क्रोधो द्वेषः, कृतिः प्रयत्नः॥ विहितकर्मजन्यो धर्मः॥ निषिद्धकर्मजन्योऽधर्मः, बुद्ध्यादयोऽष्टौ आत्मविशेषगुणाः बुद्धीच्छाप्रयत्नाः नित्याः अनित्याश्च॥ नित्या ईश्वरस्य, अनित्या जीवस्य॥**

** संस्कारस्त्रिविधः॥ वेगो भावना स्थितस्थापकश्चेति॥ वेगः पृथिव्यादिचतुष्टयमनोवृत्तिः॥**

**(/तर्कसंग्रहः-90)**



**(पदार्थसागरः-90)**

** इतरद्वेषानधीनद्वेषविषयत्वमित्यरथः। फलद्वेषादुपायद्वेष इति सक्षणसङ्गतिः।**

**(/पदार्थसागरः-90)**



**(तर्कसंग्रहः-91)**

** अनुभवजन्या स्मृतिहेतुर्भावना।. आत्ममात्रवृत्तिः॥ अन्यथाकृतस्य(स्थितस्य)पुनस्तदवस्थापादकः स्थितस्थापकः॥ कटादि पृथिवीमात्रवृत्तिः॥ चलनात्मकं कर्म॥ ऊर्ध्वदेशसंयोगहेतुरत्क्षेपणम्॥ अधोदेशसंयोगहेतुरपक्षेपणम्। शरीरसनिकृष्टसंयोगहेतुराकुञ्चनम्॥ विप्रकृष्टसंयोगहेतुः प्रसारणम्॥ अन्यत् सर्वं गमनम्॥**

**(/तर्कसंग्रहः-91)**



**(पदार्थसागर-91)**

** अनुभवजन्येति। जायते च पुनः पुनः स्मरणात् दृढतरः संस्कार इत्यनुभवपदं ज्ञानपरमिति बोध्यम्।**

**(/पदार्थसागरः-91)**



**(तर्कंसंग्रहः-92)**

** नित्यमेकमननेकानुगतं सामान्यम्॥ परं सत्ता।. अपरं द्वव्यत्वादि॥**

**(/तर्कसंग्रहः-92)**



**(पदार्थसागरः-92)**

** सामान्यं लक्षयति। एकपदं स्वरूपनिरूपणापर्थम्। नित्यत्वे सत्यनेकसमवेतत्वं लक्षणम्। संयोगवारणाय नित्यत्वम्। आकाशादि वारणायानेकेति। उपाधिवारणाय समवेतत्वम्।**

** स्वाश्रयान्योन्याभाववद्यत्किञ्चित्समवेतत्वमनेकसमवेतत्वम्। तेन रूपत्वादौ नाव्याप्तिः। विशेषेनातिव्याप्तिः।**

**(/पदार्थसागरः-92)**



**(तर्कंसंग्रहः-93)**

** नित्यद्रव्यवृत्तयो व्यावर्तका विशेषाः॥९**

**(/तर्कसंग्रहः-93)**



**(पदार्थसागरः-93)**

** अतए स्वतो व्यावृत्ताश्च। व्यावर्तका इति। परमाणूनां परस्परभेदका इत्यर्थः।**

**(/पदार्थसागरः93)**



**(तर्कसंग्रहः-94,95)**

** नित्यसम्बन्धः समवायः॥ अयुतसिद्धवृत्तिः॥ ययोर्मध्ये एकमविनश्यदवस्थमपराश्रितमेवावतिष्टते तावयुतसिद्धौ॥ यथा अवयवावयविनौ, गुणगुणिनौ, क्रियाक्रियावन्तौ, जातिव्यक्ती, विशेषनित्यद्रव्ये चेति॥**

** अनादिः सान्तः प्रागभावः॥ उत्पत्तेः पूर्वं कार्यस्य॥ त्रैकालिकः संसर्गावच्छिन्नप्रतियोगिताकः अत्यन्ताभावः॥ यथा भूतले घटो नास्तीति॥**

**(/तर्कसंग्रहः-94,95)**



**(पदार्थसागरः-94)**

** प्रागभाव इति। स च प्रतियोगि जनकः। भविष्यतीति व्यवहारहेतुः। ध्वंसस्तु प्रितयोगिजन्यः। स्वप्रतियोगिसमवायि कारणवृत्तिः।**

** संसर्गावच्चिन्नेति। तादात्म्यातिरिक्तसम्बन्धावच्छिन्नेत्यर्थः। अन्योन्याभाववारणायैतत्। ध्वंसप्रागभावयोरतिव्याप्तिवारणाय त्रिकालिकेति॥ अत्यन्ताभावः प्रामाणिकप्रतियोगिकः। न त्वप्रामाणिकप्रतियोगिकः। अङावज्ञानं प्रति प्रतियोगिज्ञानस्य कारणत्वेन प्रतियोगिसत्तापेक्षणात्। शशशृंङ्गं नास्तीत्यादौ शृङ्गे शशीयत्वाभावः। नन्वत्यन्ताभावस्य नित्यत्वे भूतले घटानयनेऽपि घटाभावप्रतीतिः स्यादिति चेन्न। भूतलघटसंयोगप्रागभावध्वंसयोरत्यन्ताभावप्रकीकिनियामकत्वात्।**

**(/पदार्थसागरः-94)**



**(तर्कसंग्रहः-95)**

** तादात्म्यावच्छिन्नप्रतियोगिताकाभावोऽन्योन्याभाव॥ यथा घटः पटो न भवति इति॥**

**(/तर्कसंग्रहः-95)**



**(पदार्थसागरः-95)**

** घटः पटो न भवतीति। तादात्म्यासम्बन्धावच्छिन्नपटाभावः घटो। अयमेव भेद इत्युच्यते एकप्रतियोगिकयोः ध्वंसप्रागभावयोरिव एकप्रतियोगिकयोरत्यन्ताभावान्योन्याभावयोर्भेदः। अनेकत्वस्य बहुत्वसंख्यारूपत्वेऽव्याप्तिः। एकत्वसंख्यावद्भिन्नत्वेद्रव्यत्वादावव्याप्तिः। अपेक्षाबुद्धइविशेषविषयरूपैकत्ववद्भिन्नत्वे तादृशैकत्वस्य केवलान्वयित्वेनासम्भव इतिभावः। संसर्गभेदात्। केवलात्यन्ताभावाद्विशिष्टात्यन्ताभावोभिन्नः। केवलदेवदत्तं सद्भावेऽपि दण्डाभावात् दण्ड्यभाव इति प्रतीतेः। एकसत्वेऽपि द्वयं नास्तीति प्रतीत्या द्वित्वावच्छिन्नाभावो भिन्नः। संयोगेनाघटसत्वेऽपि समवायेन घटो नास्तीति प्रतीतेः ततद्घटवति घटसामान्याभावप्रतीति-दर्शनात् घटो नास्तीति प्रतीतेः ततद्घटवति घटसामान्याभावप्रतीति-दर्शनात् विशेषसामान्याभावयोर्भेदः। अन्यथा यत्फिञ्चिद्घटवति घटो नास्तीति प्रतीत्यापत्तिः। शुद्धप्रतियोगिकभेदात् विशिष्टप्रतियोगिकोभेदोऽतिरिक्तः। शुद्धघटे नीलघटो नेति प्रतीतेः। अयं घटो(पि) घटपटोभयं नेति प्रतीतंः। एकप्रतियोगिकभेदात् द्वित्वावच्छिन्नप्रतियोगिकोभेदोऽतिरिक्तः। तद्घटे अयं घटो घट सामान्यं न भवतीति प्रतीतेः तद्घटभेदात् घटसामान्यभेदोऽतिरिक्तः।**

** व्यधिकरणधर्मावच्छिन्नप्रतियोगिताको घटत्वेन पटाभावो नाङ्गीक्रियते। अभावज्ञानस्य विशिष्टवैशिष्ट्यावगाहित्वेन घटत्वेन पटोनास्तीति प्रतीतेः घटत्वावच्छिन्नपटनिष्ठप्रतियोगित्वावगाहित्वासम्भवात्त। अतिरिक्तत्वे व्यधकरणधर्मावच्छिन्नः भावः केवसान्वयी। अभावाभावोभाव एव नातिरिक्तः। अन्यथा अनवस्थितेरिति प्राञ्चः। अतिरिक्त एव। तृतीयाबावस्य प्रथामाभावरूपत्वान्नानवस्थेति नवीनाः। अन्योन्याभावाभावः प्रतियोगितावच्छेदकरूपः। ध्वंसप्रागभावः प्रागभावः। ध्वंसस्च प्रतियोगस्वरूपः। अत्यन्ताभावस्य प्रतियोगिना साकं विरोधः। विरोधः सहानवस्थानम्। अत्रात्यान्ताभावो यदि नित्यः तर्हि प्रतियोग्यभावयोः सामानाधिकरण्यम्। यद्यनित्यस्तर्हि प्रतियोगिसत्तादृशायां नात्यन्ताभावः। तत्र प्रतियोग्यपसरणे अत्यन्ताभाव आगच्छतीति वाच्यम्। क्रियाभावात्। आबाववृत्यभावस्याधिकरणस्वरूपत्वम्।**

**(/पदार्थसागरः-95)**



**(तर्कसंग्रहः-96)**

** सर्वेषामपि पदार्थानां उक्तेष्वन्तर्भावात् सप्तैव इति सिद्धिम्॥**

**(/तर्कसंग्रहः-96)**



**(पदार्थसागरः-96)**

** कणादन्यायमतयोर्बालव्युत्पत्तिसिद्धये॥ अन्नम्भट्टेनविदुषा रचितस्तर्कसंग्रहः॥**

**(/पदार्थसागरः-96)**



** ॥ इति तर्कसंग्रहः समाप्तः ॥**

**
-----------------------------------------------------------------------**



** अथ साधर्म्यं निरूप्यते। गुणकर्मणी द्वव्ये एव। योग्यविभुविशेषगुणानां योगपद्यनिषेधः। बुद्धसुखदुःखेच्छाकृतिशब्दाः योग्याः। एतेक्षणिकाः। बुद्धिसुखदुःखेच्छाद्वेषप्रयत्नभावनाः सविषयकाः। घट इति व्यवहारविषयोऽयमित्यनुभवात् शब्दोऽपि सविषयक इति केचित्। द्वेषधर्माधर्मभावनास्तु न क्षणिकाः। नापि योग्याः। अतीन्द्रियत्वेन कार्यानुमेया एव। उत्पत्तिक्षणादारभ्य सूक्ष्मरूपेण स्थायिनः कार्यानन्तरं नश्यन्तीति साम्परदायिकाः। नव्यास्तु अपूर्वमुत्पाद्य नश्यन्ति। कार्यानन्तरमपूर्वस्य नाशः। अपूर्वस्तु स्वरूपसम्बन्धविशेष इति। सामान्यं द्रव्यगुणकर्मसु। विशेषाः नित्यद्रव्येषु। समवायः प्रतियोगितानियोगितान्यतरसम्बन्धेन द्रव्यगुणकर्मसामान्यविशेषेषु । अभावः स्वरूपसम्बन्धेन सप्तपदार्थेषु। अवयवावयविभावो द्रव्यस्यैव। समवायिकारणत्वञ्च। असमवायिकारणत्वं गुणकर्मणोरेव। निमित्तकारणत्वं सर्वेषाम्। परममहत्वरिमाणं न कस्यापि कारणम्। संख्यापरिमाणपृथक्त्वकसंयोगविभावपरत्वापरत्वगुरुत्वनैमित्तिकद्रव्त्ववेगस्थितस्थापकाः सामान्यगुणाः। रूपसरगन्धस्पर्शसांसिद्धिकद्रवत्वस्नेहशब्दबुद्धिसुखदुऋखेच्छाद्वेषप्रयत्नधर्माधर्मभावनाः विशेषगुणाः। रूपरसगन्दस्पर्शसंख्यापरिमाणपृथक्त्वसंयोगविभागपरत्वापरत्वगुरुत्वनैमित्तिकद्रवत्ववेगस्थितस्थापकाः पृथिव्याम्।**

** गन्धनैमित्तिकद्रवत्वस्थितिस्थापकवर्जाः सांसिद्धिकद्रवत्वस्नेहसहिताः एते गुणा जले। रसगन्धस्थितिस्थापकवर्जाः पृथिवीगुणास्तेजसि। स्पर्शसंख्यापरिमाणपृथक्तवसंयोगविभागपरत्वापरत्वत्वेगाः वायौ। संख्यापरिमाणपृथक्तवसंयोगविभगपरत्वापरत्वशब्दाः आकाशे। संख्यापरिमाणपृथक्तवसंयोगविभागपरत्वापरत्वानिकालदिशोः। संख्यापरिमाणपृथक्तवसंयोगविभागपरत्वापरत्वबुद्धिसुखदुःखेच्छाद्वेषप्रयत्नधर्माधर्मभावनाः आत्मनि। संख्यापरिमाणपृथक्तवसंयोगविभागबुद्धीच्छाप्रयत्नाः परमात्मनि। संख्यापरिमाणपृथक्तवसंयोगविबागपरत्वापरत्वेवेगाः मनसि। पृथिवीजलयोः रसः। पृथिव्यां गन्धः। पृथिव्यप्तेजोवायुषु स्पर्शः। गुरुत्वं पृथिवीजलयोः। द्रवत्वं पृथिवीजलतेजस्सु। स्नेहो जले। शब्द आकाशे। बुद्धिसुखदुःखेच्छाप्रयत्नधर्माधर्म आत्मनि। संस्कारः पृथिव्यप्तेजोवायुमन आत्मसु। संख्यापरिमाणपृथक्तवसंयोगविभागपरत्वापरत्वानि नवसु द्रव्येषु।**

** इति साधर्म्य निरूपणम्।**

**
-----------------------------------------------------------------------**



** **अथ कथा दोषाः

** अनेक वक्तृकः पूर्वोत्तरपक्षवाक्यसन्दर्भः कथा। सा त्रिविधा। वादो जल्पो वितण्डा चेति। प्रमाणफलतत्त्वबुभुत्सूनां कथा वादः। परपक्षनिराकरणस्वपक्षसाधनवती विजिगीषुकथा जल्पः। स्वपक्षस्थापनहीना विजिगीषुकथा वितण्डा। **

** तद्दोषास्त्रयः। छलं, जातिः निग्रहस्थानमिति। अभिप्रायान्तरेण प्रयुक्तस्यार्थान्तरं प्रकल्प्य दूषणं छलम्। यथा केशवं सेवते चैतः इत्युक्ते विष्णुपरतया अभिप्रेतस्य केशवशब्दस्य के उदके शवं सेवते इत्यर्थान्तरं प्रकल्प्य दूषणम्। **

** जातिः। स्वपक्षासाधकं परपक्षासाधकत्वासाधकं उत्तरं जातिः। सा च 1) उत्कर्षसमा 2) अपकर्षसमा 3) संशयसमा 4) अहेतुसमा 5) अर्थापत्तिसमा 6) अविसेषसमा 7) उपपत्तिसमा 8) नित्यसमा 9) अनित्यसमा 10) साधर्म्यसमा 11) वैधर्म्यसमा 12) वर्ण्यसमा 13) अवर्ण्यसमा 14) विकल्पसमा 15) पक्षसमा 16) सामानाधिकरण्यसमा 17) असामानाधिकरण्यसमा 18) प्रसङ्गसमा 19) प्रतिदृष्टान्तसमा 20) अनुत्पत्तिसमा 21) प्रकरणसमा 22) उपलब्धिसमा 23) अनुपलब्धिसमा 24) कार्यसमा इति चतुर्विंशतिधा। **

** तत्र परोक्तसाधनादेव तदव्यापकधर्मस्य पक्षे आपादनमुत्कर्ष,मा। यथा शब्दः अनित्यः कार्यत्वाद्घटवत् इत्युक्ते यदि कार्यत्वहेतुना शब्दो अनित्यः स्यात्त्र्हि तेनैव हेतुना घटत्वत्सावयवः स्यात्॥1॥ परोक्तदृष्टान्तसाधर्म्येण पक्षे पराभिमतधर्मन्तरस्याभावसाधनमपकर्षसमा। यदि कार्यत्वेन शब्दो घटवदनित्यः स्यात्तर्हि तेनैव हेतुना शब्दो घटवदश्रावणः स्यात्॥2॥ साधारणधर्म प्रदर्श्यं संशयोद्भावनं संशयसमा। सयथा शब्दस्यानित्यघटेन सह कार्यत्वरूपसाधर्म्यं यथास्ति तथा शब्दत्वेन नित्येन सह श्रावणत्वरूपसाधर्म्यमस्तीत्युभयसाधर्म्यदर्शनात्संशयः स्यात्। एकपरिशेषे नियामकाभावात्॥3॥ कालत्रयेऽपि हेतुत्वासम्भवेनाहेतुत्वकथनं हेतुसमा। कार्यत्वरूपहेतुरनित्यत्वरूपसाध्यात्पूर्वकालवृत्तिर्यदि तदा साध्यस्य तदानीमभावात्तस्य न साधकत्वम्। पश्चात्कालवृत्तिश्चेत्किं कस्य साध्यं किं कस्य साधनमिति विनिगमनाविरहात्॥4॥ अर्थापत्तिपुरस्कारेण साध्याभावापादनमर्थपत्तिसमा। यदि शब्दस्यानित्यसाधर्म्यादनित्यत्वमर्थापत्या सिध्यति तर्हि नित्यसाधर्म्यान्नित्यत्वमपि सिध्येत्। एकतरावधारणे नियामकाभावात्॥5॥ सर्वाविशेषप्रसङ्गोद्भावनमविशेषसमा। कार्यत्वसाधर्म्येण शब्दस्यानित्यत्वं चेत्प्रमेयत्वसाधर्म्येण सर्वस्याप्यनित्यत्वं स्यात्। मदुक्तसाधर्म्येण तत्सिद्धिः न तदु त्वदुक्तसाधर्म्येणेत्यत्र न नियामकम्॥6॥ उभयपक्षस धर्म्येण साधनोपपत्तिरुपपत्तिसमा। यद्यनित्यत्वसाधनं कार्यत्वमुपपद्यत इति शब्दस्यानित्यत्वं तदा नित्यत्वसाधनमपि विञ्चिदुपपद्यत इति नित्यत्वं किं न स्यात्॥7॥ धर्मस्य नित्यत्वानित्यत्वसाधनमपि किञ्चिदुपपद्यत इति नित्यत्वं किं न स्यात्॥7॥ धर्मस्य नित्यत्वानित्यत्वविकल्पाद्धर्मिणः नित्यत्वसाधनं नित्यमसमा। शब्दस्य भवद्भिर्यदनित्यत्वमुच्यते तन्नित्यमनित्यं वा। नित्यं चेत्तदा शब्दवृत्तेरेव साध्यधर्मस्य नित्यत्वाच्छब्दस्यापि नित्यत्वमवगतम्। यदनित्यं तदा शब्दे कदाचिदनित्यत्वाभावोऽस्तीति नित्य एव शब्द इत्युभयथापि शब्दस्य नित्यत्वम्॥8॥ अनित्यदृष्टान्तसाधर्म्यास्सर्वानित्यत्वप्रसङ्गोद्भावनमनित्यसमा। यद्यनित्येन घटेन सादृष्यादनित्यः शब्द इत्युच्यते तदा येन केनचिद्धर्मेण सर्वस्यापि तत्सादृश्यादनित्यत्वं स्यात्॥9॥ साधर्म्येण स्थापनाहेतुदूणकमुत्तरं साधर्म्यसमा। यथा आत्मा सक्रियः क्रियाहेतुगुणवत्वात् लोष्ठवत्। अत्र क्रिया हेतुगुणश्च क्रियाजनक वायुसंयोगादिरेव। अत्रोत्तरम्। यदि सक्रियसाधर्म्यात्सक्रियः आत्मा तर्हि विभुत्वरूपान्निष्क्रियसाधर्म्यान्निष्क्रिय एव किं न स्यात्। विनिगमकाभावात्॥10॥ वैधर्म्येण स्थापनाहेतुदूषकमुत्तरं वैधर्म्यसमा। यदि क्रियावतो सोष्ठसाधर्म्यात् क्रियावानात्मा तर्हि विभुत्वरूपाद्वैधर्म्यान्निष्क्रिय एव किं न स्यात्। तत्सादर्म्यात्क्रियावता भवितव्यं तद्वैधर्म्यान्निष्क्रियेण न भवितव्यमित्यत्र नियामकाभावात्॥11॥ स्थापनीयस्य दृष्टान्तधर्मस्य पक्षे साधनं पर्ण्यसमा। क्रियाजनकनोदनाख्यसंयोगवत्वाल्लोष्ठदोः क्रियावत्वं बवतु। आत्मनस्तु क्रियावत्वे क्रियाजनकनोदनाख्यसंयोगवत्वमपि स्यात्॥12॥ साध्यहेतुरूपयोर्धर्मयोरपि पक्षे तुल्यतासाधनमवर्ण्यसमा। लोष्ठादिगतनोदनादिरूपक्रियाजनकगुणतत्वं आत्मन्यसिद्धम्। यथा असिद्धेन क्रियाहेतुगुणेनात्मनि क्रियावत्वं साध्यते तथा तादृषक्रियावत्वेन क्रियाजनकगुणवत्वमपि किमिति न साध्यते। नियामकाभावात्॥13॥ दृष्टान्तविकल्पं प्रदर्श्य दार्ष्टान्तिकविकल्पकथनं विकल्पसमा। क्रियाहेतुगुणयुक्तं किञ्चिद्गुरु। यथा लोष्ठादि। तादृशगुणयुक्तं किञ्चिद्वस्तु लघु। यथा वायुः। एवं क्रियाहेतुगुणयुक्तं किञ्चिद्वस्तु क्रियावत्स्यात्। यथा लोष्ठम्। तादृश किञ्चिन्निष्क्रियं स्यात्। यथात्मा। पूर्वविकल्पो भवति। अयं तु न भवतीत्यत्र नियामकाभावात्॥14॥ दृष्टान्तस्य पक्षतुल्यताकथनं पक्षसमा। यथा लोष्ठस्तथात्मेति न वाच्यम्। लोष्ठसदृश आत्मा आत्मसदृशो लोष्ठ इत्यत्र नियामकाभावात्॥15॥ साध्यहेत्वोः सामानाधिकरण्येन प्रत्यवस्थानं सामानाधिकरण्यसमा। इयमेव प्रप्तिसमेत्युच्यते। क्रियाहेतुगुणवत्वेन क्रियावत्वं किमिति साध्यते क्रियावत्वेन क्रियाहेतुगुणवत्वं किमिति न साध्यते। उभयोरविशषात्॥16॥ पक्षे हेतोरप्रप्त्या प्रत्यवस्थानसमानादिकरण्यसमा। इयमेवाप्राप्तिसमा। आत्मन्यप्राप्तस्य क्रियाजयकनोदनाख्यसंयोगवत्वरूपहेतोः साध्यसाधकत्वं वाच्यम्। अप्राप्तत्वाविशेषात्सर्वः सर्वं साधयति। अतः अयमेव हेतु साध्याभावं किमिति न साधयेत्। साध्यमेव कुतः साधयेत्। अत्र विनिगमकाभावात्॥17॥ साधनपरम्पकाप्रश्नः प्रसङ्गसमा। क्रियावत्वे क्रियाहेतुगुणत्वं साधनम्। तत्र किं साधनम्। न हि साधनं विना कस्यचित्सिद्धिः। तत्रापि किं साधनमिति॥ 18॥ दृष्टान्तान्तरेण साध्याभावसाधनं प्रतिदृष्टान्तसमा। लोष्ठदृष्टान्तेन क्रियावत्वे साधिते आकाशदृष्टान्तेन निष्क्रियत्वं किं न स्यात्। लोष्ठदृष्टान्तेन क्रियावत्वं आकाशदृष्टान्तेन निष्क्रियत्वं नेत्यत्र नियामकाभावः॥19॥ अनुत्पत्या प्रत्यवस्थानमनुत्पत्तिसमा। घटः अनित्यः जन्यैकत्वादित्यत्र यदि जन्यैकत्वमनित्यत्वे प्रमाणं तदा घटे एकत्वोपपत्तेः पूर्वं जन्यैकत्वाभावान्नित्यत्वम्। नित्यश्चेदनुत्पन्नएवेति॥20॥ वाद्युक्तहेतोः साध्यविपरीतसाधकहेत्वन्तरोद्भावनं प्रकरणसमा। वायुः रूपवान् स्पर्शत्वात्। वायुः रूपाभाववान् अचाक्षुषत्वात्॥ 21॥ वाद्युक्तहेतोरभावे।डपि साध्योपलब्धिकथनमुपलब्धिसमाष। शब्दः अनित्यः प्रयत्नानुविधायित्वात् घटवदित्यत्र प्रयत्नं विनापि वायुनोदनवशाद्वृक्षशाखाभङ्गजन्यस्य शब्दस्योपलब्धेर्न प्रयत्नानुविधायित्वं शब्देऽस्ति॥22॥ वादिनानुपलब्धिवशादेव वाद्यभिमतस्यापि यत्किञ्चित्पदार्थस्याभावसाधनमनुपलब्धिवशादेव वाद्यभामतस्यापि यत्किञ्चित्पदार्थस्याभावसाधनमनुपलब्धिवशादेन वाद्यभिमतस्यापि यत्किञ्चित्पदार्थस्याभावसाधनमनुपलब्धिसमा। यथा विद्यमानस्यापि जलस्य पटाद्यावरणवशाद्यथानुपलब्धिः तथा उच्चरणात्पूर्वं शब्दस्यावरणवशादनुपालब्धिरित्येवं मतं वादिना दूष्यते। यद्यावरणवशाच्छब्दो नोपलभ्यते तदा जलाद्यावरणमिव शब्दावरणमप्युपलभ्येतेति। अत्रोत्ररम्। यदि भवद्भिरनुपलब्धितः शब्दस्यावरणं नाभ्युपेयते तदानुपलब्धेरप्यभावेऽनुपलब्ध्यासिध्येतदभावादावरणाभावासिद्धौ आवरणसिद्धिरिति॥23॥ वाद्युक्तहेतोरन्यकार्येण सम्भवोक्तिः कार्यसमा। घटिदिवच्छब्दस्वरूपोत्पत्तौ जलादिवदावरणनिवृत्तौ चेत्युभयत्रापि प्रयत्नानुविधानदर्शनेन प्रयत्नानुविधायित्वस्य हेतोरावरकनिवृत्तिरूपकार्यान्तरसम्भवान्न शब्दस्यानित्यत्वे नियतहेतुः प्रयत्नानुविधायित्वमिति॥24॥**

** अप्रतिपत्तिर्विप्रतिपत्तिर्वा निग्रहस्थानमिति गौतमसूत्रम्। बुद्धेरप्रत्यक्षत्वात्स्वरूपतो न निग्रहस्थानं भवतीति स्वज्ञापकं लक्षयतीति भाष्यम्। अप्रतिपत्तिरज्ञानम्। विप्रतिपत्तिर्विज्ञानम्।
तथाचाप्रतिपत्तिविप्रतिपत्तिरन्य.तरलिङ्गं निग्रहस्थआनमितिलक्षणम्। यद्यप्येतच्छलजात्योरतिव्याप्तम्। तथापि तयोरर्थान्तरादिनिग्रहस्थानेऽन्तर्भावान्न दोषः। छलत्वादिना पृथक् ज्ञानं शिष्यबुद्धिवैशद्यायेति बोध्यम्। तच्च प्रतिज्ञहानिः, प्रतिज्ञान्तरं प्रतिज्ञाविरोधः, प्रतिज्ञासन्यासः, हत्वन्तरं, अर्थान्तरं , निरर्थकं, अविज्ञातार्थः, अपार्थकं, अप्राप्तकालं, न्यूनं, अधिकं, पुनरुक्तं, अननुभाषणं, अज्ञानं, अप्रतिक्षेपः, मातानुज्ञा, पर्यानुयोज्योपेक्षणं, निरनुयोज्यानुयोगः. अपसिद्धान्तः, हेत्वाभासश्चेति द्वाविंशतिधा। प्रतिज्ञातार्थविरुद्धाभ्युपगमः, प्रतिज्ञातार्थपरित्यागो वा प्रतिज्ञाहानिः। यथा शब्धः अनित्यः प्रत्यक्षत्वादित्रयं सोऽयं गकारित्यादि प्रतिज्ञावलात्परेण बाध उच्यते चेत्तर्ह्यस्तु शब्दस्य नित्यत्वमित्यङ्गीकुर्वन्ननित्यत्वप्रतिज्ञां जहाति॥1॥ परोक्तदोषोद्दिधीर्षया पूर्वानुक्तविशेषणवत्तया प्रतिज्ञातार्थकथनं प्रतिज्ञान्तरम्। क्षित्यादिकं गुणजन्यं कार्यत्वादित्यत्रादृष्यजन्यत्वेन सिद्धसाधनोद्भावने सविषयकेति गुणविशेषणदानम्॥2॥ स्वोक्तसाध्यविरुद्धहेतुकथनं प्रतिज्ञाविरोधः। घटः नित्यः जन्यत्वेनोपलभ्यमानत्वात्॥3॥ स्वोक्तार्थे परेण दूषिते तदसामान्ये व्यभिचार उद्भाविते केनोक्तमनित्यः शब्द इत्यपलापः॥4॥ परोक्तदोषोद्दिधीर्षया हेतुकोटौ विशेषणान्तरोपादानं हेत्वन्तरण्। पर्वतो महानसीयवन्ह्यभाववान् धूमाभावादित्यत्र स्वरूपसिद्धौ परेणोद्भावितायां धूमे महानसीयत्वविशेषणादानम्॥5॥ प्रकृतानुपयुक्तकथनमर्थान्तरम्। पर्वते वह्नौ साध्ये धूमवत्वं हेतुर्भवतीतित्युक्ते भूसत्तायामिति धातोर्लटि भवतीति परस्मैपदीति॥6॥ अवाचक शब्दप्रयोगो निरर्थकं यथा जबगडदशेत्यादि॥7॥ सभ्यप्रतिवाद्यबोधकशब्दप्रयोगः अविज्ञातार्थकम्। क्लिष्टान्वयमप्रसिद्धार्थकमित्यादि। नवंकवचं बधानेत्यादि। नकाररहितं कवचं कचमित्यर्थः॥8॥ परस्परानन्वितपदसमूहोऽपार्थकम्। शब्दत्वं घटः पटः इत्यादि॥9॥ अवयवानां व्युत्क्रमेण कथनमप्राप्तकालम्। शब्दत्वाच्छब्दो नित्य इत्यादि॥10॥ यत्किञ्चिदवयवशून्यावयवकल्पनं न्यूनम्। घटो द्रव्यं गुणकर्मान्यत्वविशिष्टात्। अत्र सत्तापदं न्यूनम्॥11॥ अधिकहेत्वादिकथनमधिकम्। घटः अनित्यः कार्यत्वाज्जन्यत्वे सति विनाशित्वान्मध्यमपरिमाणवत्त्वात्॥12॥ अनुवादं विना कथितस्य पुनः कथनं पुनरुक्तम्। यथा नित्यः शब्दो नित्यः॥13॥ परिषदा त्रिः अभिहितस्याननुवादोऽननुभाषणम्॥14॥ परिषदा विज्ञातस्य वादिना त्रिः अभिहितस्य। वाक्यार्थस्य अबोधः अज्ञानम्॥15॥ उत्तरार्ह परोक्तं वृध्वाप्युत्तरस्या स्फूर्तिविशातूष्णीं भावः अप्रतिभा॥16॥ असम्भवत्कालान्तरकार्यव्यासङ्गमुद्भाव्य कथाविच्छेदो विक्षेपः॥17॥ स्वपक्षे दोषमनुधृत्य परपेक्षं दोषाभिधानं मतानुज्ञा॥18॥ उद्भावनार्हपरकीयनिग्रहस्थानानुद्भावानं निरनुयोज्यानुयोगः॥19॥ निग्रहस्यानानवसरे तन्निग्रहस्थानाभमानं निरनुयोज्यानुयोगः॥20॥ एकसिद्धन्तमालम्ब्य कथाप्रवृत्तो तद्विरुद्धसिद्धान्तमालम्ब्योत्तरदानमपसिद्धान्तः॥21॥ हेत्वाभासास्त्वनुमानपरिच्छेदे निरूपिताः॥22॥**



** ज्ञाननिष्ठं प्रामाण्यं स्वतो ग्राह्यं परतो ग्राह्यं चेति विचार्यते। तच्च प्रामाण्यं तद्वति तत्प्रकारकत्वरूपम्। ज्ञानप्रमाण्यं तदप्रामाण्याग्राहकयावज्ज्ञानग्राहकसामग्रीग्राह्यत्वं स्वतस्त्वम्। ज्ञाननिष्ठं प्रामाण्यं ज्ञाननिष्ठाप्रामाण्याग्राहिका यावती ज्ञानग्राहिकानुव्यवसायादिरूपा सामग्री तद्ग्राह्यमित्यर्थः। यत्र द्विप्रथमज्ञानं प्रमेति प्रमा। तत्र तृतीयज्ञानग्राह्यत्वस्यानुव्यवसायगतप्रामाण्ये सत्वेऽपि सृतीयज्ञानस्य व्यवसायनिष्ठाप्रमाण्यग्राह्यत्वेनाप्रामाण्याग्राहकत्वाभावात्स्वस्त्वं नास्तीत्यंशेबाधः। अतस्तदिति। प्रामाण्यवदेव तत्पदार्थः। यत्रायं घट इति प्रमानन्तरं इदं ज्ञानमप्रमेत्यप्रमा। तत्र स्वतोग्राह्यत्वस्य पूर्वज्ञाननिष्ठप्रामाण्ये असत्वाद्बाधवारणायाप्रामाण्याग्राहकेति। सिद्धसाधनवारणाय यावदिति॥छ॥ मिश्रास्तु। घटमहं जानामीत्यनुव्यवसायो घटं घटत्वं तयोः सम्बन्धं च विषयीकुर्वन् स्वस्मिन् प्रकारीभूतघटमात्मानं तत्सम्बन्धीभूतव्यवसायं विषयीकरोति। एवं सति पुरोवर्तिप्रकारसम्बन्धस्यैव प्रमापदार्थत्वेत स्वत एव प्रामाण्यं गृह्णातीति। प्राभाकरास्तु अनुव्यवसायात्मकमेव सर्वं ज्ञानम्। तच्च स्वप्रकाशामिति मातृमेयविषयत्वात् त्रिपुटीत्युच्यते। स्वप्रकाशसामर्थ्यादेव स्वात्मानमिव स्वप्रवृत्तिप्रामाण्यं स्वत एव गृह्णातीति। ज्ञानग्रहकातिरिक्तानपेक्षत्वं स्वतो ग्राह्यत्वमिति भाट्टाः। इत्यादिकमेव ज्ञाने स्वप्रकाशत्वम्॥छ॥ **

** अथ परतो ग्राह्यत्वम्। प्रमायाः गुणजन्यत्वदुत्पत्तौ परतस्त्वम्। गुणस्य प्रमां प्रत्यसाधारणकारणत्वात्। यथा प्रत्यक्षादौ सन्निकर्षादि। अप्रमाया अपि दोषजन्यत्वादुत्पत्तौ परतस्त्वम्। पित्तादिदोषस्याप्रमां प्रत्यसाधारणकारणत्वात्। ज्ञाननिष्ठप्रामाण्यमप्रामाण्यमपि परतो ग्राह्यम्। पुरोवर्तिनि प्रकारतदभावयोरनुव्यवसायेनानुपस्थितत्वात्। इदं मीमांसकानामप्यनुमतम्॥छ॥ इदमेव ज्ञाने परप्रकाशत्वम्॥छ॥ **

** कृष्णावधूतकृतिना सर्वज्ञेच्छानुवर्तिना॥**

** तर्कसिद्धान्तसर्वस्वं किञ्चित्किञ्चित्प्रकीर्तितम्॥1॥**

** इति श्रीसृष्णावधूतपण्डितकृतौ तर्कसङ्ग्रहतात्पर्यप्रकाशे पदार्थसागरे चतुर्थः शब्दपरिच्छेदः समाप्तः॥ **

** समाप्तश्चायं ग्रन्थः॥**

**  श्री बादरायणार्पणमस्तु॥**

**
------------------------------------------------------------------------**









![](include/loader.gif) **Please Wait....**





**End Of Book**











\]
