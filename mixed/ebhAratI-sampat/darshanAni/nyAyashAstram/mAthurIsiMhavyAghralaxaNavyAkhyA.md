+++
title = "माथुरीसिंहव्याघ्रलक्षणव्याख्या"
domain = "दर्शनानि"
sub-domain = "न्यायशास्त्रम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3673"
source_url = "https://www.ebharatisampat.in/readbook3.php?bookid=NjAwNjE0ODkxNDk1MjUz&pageno=MjI0MjQyNjk5NTk="

+++
[[माथुरीसिंहव्याघ्रलक्षणव्याख्या	Source: [EB](https://www.ebharatisampat.in/readbook3.php?bookid=NjAwNjE0ODkxNDk1MjUz&pageno=MjI0MjQyNjk5NTk=)]]

\[

***माथुरीसिंहव्याघ्रलक्षणव्याख्या***

 अनुमानमप्रमाणम् प्रमाणभासत्वात् प्रमाणमितिकारणतावच्छेदकधर्मशून्यत्वात् व्याप्तिज्ञानशून्यत्वादिति यावत्, इत्येवं चार्वाकमतं व्याप्तिसाधनेनानुमानप्रमाण्यं व्यवस्थाप्य पूर्वग्रन्थे चिन्तामणिकारा निरास्थान्नित्यभिप्रायकं पदमुपन्यस्यन्ति मथुरानाथाः, अनुमामानप्रामाण्यं निरूप्येति। उपोध्दात इति। तत्त्वं च प्रकृतिसिध्द्यनुकूलचिन्ताविषयत्वम्।  
   चिन्तां प्रकृतसिध्द्यर्थामुपोध्दातं विदुर्बुधाः॥3॥  
 इतरभेदानुमिताविति। अनुमितिरितरभिन्ना साध्यव्याप्यहेतुमान्पक्ष इत्याकारक ज्ञानजन्यज्ञानत्वादित्यनुमितावित्यर्थः। घटकमिति। तत्त्वं च तद्विषयिताव्यापकविषयितानिरूपकत्वम्। तद्विषयिताव्याप्यविषयितानिरूपकत्वं घटितत्वम्, यथा रामशब्दघटकत्वं रेफादौ। तत्र रामशब्दनिरूपितविषयिताव्यापिका या विषयिता सा रेफानिरूपितविषयिता तन्निरूपकत्वं रेफास्येति तत्र व्यापकत्वम्प्राप्तम्। तच्च तत्समानाधिकरणात्यन्ताभावाप्रतियोगित्वम्, प्रकृते रेफाविषयितायां रामशब्दनिरूपितविषयिताधिकरणं यद्रामशब्दविषयकं ज्ञानं तन्निष्ठो योऽभावः स रेफाविषयित्वाभावो न जातस्तत्र रेफाविषयित्वस्यैव सत्त्वात्, जातश्च घटाद्यभावस्तत्प्रतियोगित्वं घटे अप्रतियोगित्वस्य रेफाविषयितायांसत्त्वात्, तन्निरूपकत्वस्य च रेफादौ सत्त्वाल्लक्षणसमन्वयः(1) व्याप्तिपदार्थः अव्यभिचरितत्वशब्दप्रतिपाद्यो न साध्याभाववदवृत्तित्वादिप्रतियोगिकभेदकूटवत्वादित्यनुमानाकारो \`व्याप्तिर्यत' इत्यादिपङ्क्त्या लभ्यते। प्रसिध्दैवेति। यथा पर्वतीयादिवह्निविशेषाभावकूटैर्वह्निसामान्याभावो बोध्यते। का व्याप्तिरित्युक्तावनुमानप्रामाण्योपपादकत्वसङ्गतेरप्राप्तत्वादतोऽनुमितिहेतुव्याप्तिज्ञाने इत्युक्तम्। न चानुमित्युपपादिका व्याप्तिः केत्युक्तावेव सर्वसामञ्जस्ये अलं ज्ञानान्तेपादानेनेति वाच्यम्। कथमनुमित्युपपादिका व्याप्तिरित्याकारकाकाङ्क्षानिवृत्त्यर्थमेव तदुक्तमिति भावः। ननु प्रथमव्याप्तिपदोपादनस्य किं प्रयोजनमिति चेन्न। अनुमित्यनुत्पादकस्यापि घटस्य वह्निव्याप्यधूमवान् पर्वतो घटवांश्चेति समूहालम्बनज्ञानविषयत्वेन तत्रानुमित्युपपादकत्वाप्तिः स्यादतो व्याप्तिपदोपादानं कृतम्। तदुपादाने च व्याप्तिविशिष्टज्ञाने अनुमितिहेतुत्वानवये तत्रापि अनुमित्युपपादकत्वस्यापि प्राप्तत्वादुद्देश्यताच्छेदकस्य विधेयव्याप्यत्वनियमात् यथा धनवान् सुखीत्यादौ धनादेः सुखप्रयोजकत्वमिवेति भावः।

F.N.  
 (1)प्रसङ्गच्छिष्यबुध्दिवैशद्यार्थं विषयादिपदार्थः प्रदर्श्यते तथाहि विषयास्त्रिविधाः। प्रकारसंसर्गाविशेष्यभेदात् विषयताऽपि त्रिविधा प्रकारतासंसर्गताविशेष्यताभेदात् प्रकारात्मके विषये ज्ञानस्य सम्बन्धः प्रकारता। संसर्गरूपे विषये ज्ञानस्य सम्बन्धः संसर्गता। विशेष्यरूपे विषये ज्ञानस्य सम्बन्धः विशेष्यता। ज्ञाने विषयस्य सम्बन्धो विषयिता। सापि त्रिविधा प्रकारितासंसर्गिताविशेष्यिताभेदात्प्रकाराख्यविषयस्य ज्ञाने सम्बन्धः प्रकारिता। संसर्गाख्यविषयस्य ज्ञाने सम्बन्ध संसर्गिता। विशेष्यरूपविषयस्य ज्ञाने सम्बन्धो विशेष्यिता। यध्दर्माविशिष्टस्य येन सम्बन्धेनान्वयस्तन्निष्ठप्रकारतायाः स धर्मः स च सम्बन्धोऽवच्छेदको भवति यथा नीलो घटः इत्यत्र नीलपदार्थनिष्ठप्रकारताया धर्मविधयाऽवच्छेदकं नीलत्वम् सम्बन्धाविधयाऽवच्छेदकोऽभेदसम्बन्धः। तथा च नीलत्वावच्छिन्नाभेदसम्बन्धावच्छिन्नप्रकारतानिरूपितघटत्वावच्छिन्नविशेष्यताको बोधो नीलो घट इति वाक्याज्जायते एवमन्यत्राप्यूह्यम्।

 बहुव्रीहीतरसमासेति। एवं च बहुव्रीहेर्मत्वर्थीयो भवत्येव अन्यथा पीताम्बरवानित्यादिप्रयोगा दुर्वाराः। तच्चेति। न कर्मधारयादित्यनुशासनं च। साधर्म्येति। गुणासाधर्म्येत्यर्थः। ननु नञ्गुणपदयोर्बहुव्रीहि ततो मतुपं ततो भावे त्वं च विधाय गुणसामान्याभाववत्त्वं हि गुणानां साधर्म्यमिति ब्रूते। नञ्गुणपदयोर्बहुव्रीहिमात्रेणैव विवक्षितसाधर्म्यलाभे मतुपो वैय्यर्थ्यमित्यत्र प्रतिभाति। नञ्तत्पुरुषं विधाय ततो मतुबितित्वसङ्गतम् अनुशासनविरोधात्। नञ्समासेऽगुणपदेनागुणवत्वस्याबोधनेन साधर्म्यप्रतिपादनस्यैव भङ्गापत्तेश्च। गुणप्रतियोगिकभेदवत्त्वस्यबोधनेन द्रव्यादावतिव्याप्तेर्गुणादाव्याप्तेश्च। कर्मधारयं विधाय मतुब्विधाने वृत्तिद्वयं कल्पनीयम्, बहुव्रीहिमात्रकल्पने मत्वर्थे बहुव्रीहिरितिवार्त्तिकबलेन मत्वर्थस्य भानसम्भवादेकयैव बहुव्रीहिवृत्त्या वृत्तिद्वयप्रतिपित्सितार्थलाभादिति लाघवमूलकमेतदनुशासनम्। कर्मधायपदस्य बहुव्रीहीतरपरत्वे तु, पीताम्बरवानित्यादौ बोधवैलक्षण्यमेव प्रयोजकमितिदिक्।  
 यत्र रूढिशक्त्यासर्पजातिविशेषवाचकः कृणसर्पशब्दस्तत्र बहुव्रीहिणा विशेषजातेरप्रतिपत्तेस्तत्प्रतिपत्तये कर्मधारयं कृत्वा मत्वार्थीयो भवत्येव। यथा कृष्णसर्पवान् देशः।  
 तत्समासानिविष्टेत्यादिग्रन्थस्यायं भावः। अव्ययीभावसमासोत्तरपदार्थेन समं तत्समासघटकीभूतपदाप्रतिपाद्यार्थविषयकबोधस्याव्युत्पन्नत्वादित्यर्थः। तेन तत्समासानिविष्टसमीपपदप्रतिपाद्यसमीप्यरूपार्थान्वयस्यव्युत्पन्नत्वेऽपि नोपकुम्भमित्यादिसमासस्य तत्समासत्वहानिरिति बोध्यम्।  
 एतेनेति। तादृशपदार्थान्वयस्याव्युत्पन्नत्वेन। तमेवार्थं स्फुटयति। वृत्तौं साध्याभाववत इति। यदि भूतलोपकुम्भं भूतलाघटमित्यादि प्रयोगस्य प्रमाणिकत्वमित्याग्रहश्चेत्तदा पूर्वोक्तयुक्त्या खण्डनं न सम्भवति तदाप्याह। अव्ययीभावसमासस्तेति। असम्भवाच्चेति। सामर्थ्याविरहादेवेत्यर्थः। भूतलोपकुम्भमित्यादिप्रयोगस्य प्रामाणिकत्वे अव्ययीभावसमासस्याप्यव्ययत्वेन तेन समं समासान्तरासम्भवात् तत्प्रयोगस्य प्रामाणिकत्वं न स्यादित्यर्थं मनसि निधायाह। नञ् उपाध्यादीति। तथा च अव्ययीभावसमासघटकव्याकरणपरिगणिताव्येन सममव्ययीभावसमासातिरिक्तसमान्तरस्य सम्पत्तिर्न भवतीति नियमार्थः। एवं च उपकुम्भमित्यस्य अव्ययत्वेऽपि व्याकरणपरितत्वाभावात् शिष्टप्रयोगानुसारेण तेन समं समासान्तरस्य सम्पत्तिर्भवत्येव, साध्याभाववतोऽवृत्ति यत्रेपि तु प्रमाणिकमेव नास्ति विवादग्रस्तत्वादिति दिक्।  
 वह्नौसत्त्वेऽपिनातिव्यप्तिरिति। साध्याभावनिष्ठादकताभिन्नावच्‌छेदकत्वानिरूपिताया अधिकरणनिष्ठावच्छेदकता तादृशावच्छेदकताभिन्नं यत् वृत्तितात्वनिष्ठावच्छेदकताभिन्नावच्छेदकत्वं तदनिरूपिताया प्रतियोगिता तन्निरूपिताभावत्वेनैव तादृशवृत्तित्वाभावस्य निवेशः। नतु साध्याभावनिष्ठावच्छेदकतानिरूपिता या अधिकरणनिष्ठावच्छेदकता तादृशावच्छेदकतानिरूपिता सती वृत्तितात्वनिष्ठावच्छेदकतानिरूपिता या प्रतियोगिता तन्निरूपकाभावत्वेन। तथा च नातिव्याप्तिरिति भावः। धूमवान्वह्नेरित्यादौ धूमाभावनिष्ठा याऽवच्छेकदकता तादृशावच्छेदकताभिन्ना याऽवच्छेदकता जलह्रादादिनिष्ठा तन्निरूपितैवाधिकरणनिष्ठावच्छेदकता जातेति नातिव्याप्तिः। उभयाभावमादायापि नातिव्याप्तिः धूमाभावनिष्ठावच्छेदकताभिन्ना या घटत्वादिनिष्ठावच्छेदकता तदनिरूपिता या अधिकरणनिष्ठावच्छेदकता तद्भिन्नोभयत्वनिष्ठावच्छेदकता तन्निरूपितैवोभयनिष्ठा प्रतियोगिता जातेति नातिव्याप्तिरिति बोध्यम्।  
 न क्षतिरिति। तथा च साध्यतावच्छेदकसम्बन्धावच्छिन्नसाध्यतावच्छेदकधर्मावच्छिन्नप्रतियोगिता(1)काभावाधिकरणनिरूपितहेतुतावच्छेदकसम्बन्धावच्छिन्नवृत्तित्वाभाववत्वं लक्षणम्।  
F.N.  

(1)साध्यतावच्छेदकधर्मनिष्ठावच्छेदकताभिन्नावच्छेदकत्वानिरूपितप्रतियोगिताकाभाव इत्यर्थः।

 जात्यदेर्वर्तमानत्वादव्याप्तिरिति। येन सम्बन्धेन यस्य यत्र सत्त्वं तत्सम्बन्धावच्छिन्नप्रतियोगिताकतदभावस्य तत्र स्वरूपेण अविद्यमानत्वात्; यथा संयोगसम्बन्धेन वह्नेः पर्वतादौ सत्त्वेन संयोगसम्बन्धावच्छिन्नप्रतियोगिताकवह्न्याभावस्य पर्वतादौ स्वरूपसम्बन्धेन अविद्यमानत्वं, एवं समवायेन गुणत्ववति ज्ञाने समवायसम्बन्धावच्छिन्नप्रतियोगिताकगुणत्वाभावस्य स्वरूपेणाविद्यमानत्वेऽपि विषयित्वसम्बन्धेन गुणत्वाभावस्य विद्यमानत्त्वातत्र ज्ञाने च ज्ञानत्वस्य समवायेन विद्यमानत्वाध्देतुतावच्छेदकसमवायसम्बन्धावच्छिन्नवृत्तित्वस्यैव सत्त्वेन वृत्तित्वाभावस्यासत्त्वादव्याप्तिरिति भावः। अव्याप्यत्वं नाम स्वभाववद्वृत्तित्वम्; धूमाभावाभावो हि धूमस्तद्वृत्तित्वस्य वह्नौ सत्वाद्धूमाभावाव्यायत्वं तस्य। वह्न्याभाववदवृत्तित्वाद्वह्निव्याप्यत्वं धूमस्य, एवं समवायेन सत्तावत्त्वेऽपि द्रव्यादौ अव्याप्यत्वसम्बन्धेन सत्ताभावरूपसाध्याभावस्य सत्वात्तत्र च समवायेन जातिरूपहेतोर्विद्यमानत्वादव्याप्तिरिति भावः। अप्रसिध्द्येति। घटत्वजातिरूपस्य साध्याभावस्य तु समवायेनैव घटादिरूपमधिकरणं प्रसिध्दम्। जातेः स्वरूपसम्बन्धेनाधिकरणन्तु अप्रसिध्दमेवेति भावः। समवायेनैव घटत्वाधिकरणं घट इति यावत्। अतिरिक्तत्वाभ्युपगमादिति प्रतियोगिप्रतियोगितावच्छेदकस्वरूपादिति शेषः। एवं च प्रकृते घटत्वात्यन्ताभावः। पटनिष्ठस्तदभावश्च स्वरूपेण सम्बन्धेन घटे तत्र पटत्वस्यासत्त्वेन नाव्याप्तिरिति भावः।  
 अथ प्रमेयवद्वान् घटत्वात् इत्यादौ समवायेन साध्यतायां वस्तुमात्रस्यैव साध्यतावच्छेदकत्वेन तन्निष्ठावच्छेदकताभिन्नावच्छेदकत्वाप्रसिध्द्याऽव्याप्तिरिति चेन्न। साध्यतानिरूपितावच्छेदकताविशिष्टान्यावच्छेदकत्वानिरूपितासाध्यतावच्छेदकसम्बन्धावच्छिन्नप्रतियोगिताकाभाववद्वृत्तित्वाभावस्यैव लक्षणत्वात्। विशिष्टान्यत्वघटकवैशिष्ट्यं च स्वसामानाधिकरण्य स्वावच्छेदकसम्बन्धावच्छिन्नत्व स्वानवच्छेदकानवच्छिन्नत्व स्ववृत्तित्त्वैतच्चतुष्टयसम्बन्धेन। स्ववृत्तित्वघटकवृत्तित्वं च स्वानवच्छेदकानवच्छिन्नत्वसम्बन्धेन। एवं च साध्यतावच्छेदकताविशिष्टान्यावच्छेदकता घटत्वनिष्ठावच्छेदकता जाता तस्यामवच्छेदकतायां स्वसामानाधिकरण्यविरहात् तादृशावच्छेदकत्वानिरूपिता प्रतियोगिता वह्निनिष्ठा प्रतियोगिता तादृशप्रतियोगितानिरूपकोऽभावो वह्न्यभावस्तदधिकरणनिरूपितवृत्तित्वाभावस्य धूमे सत्त्वाल्लक्षणसमन्वयः। प्रमेयवद्वान् घटत्वादित्यत्र च साध्यतानिरूपिता याऽवच्छेदकता सा प्रमेयत्ववच्छिन्ना प्रमेयनिष्ठाऽवच्छेदकता तादृशावच्छेदकताविशिष्टान्या या अवच्छेदकता सा घटत्ववान्नास्तीत्याकारकाभावीयप्रतियोगितानिरूपिता घटत्वत्वावच्छिन्नघटत्वनिष्ठावच्छेदकता तस्यामवच्छेदकतायां प्रमेयत्वावच्छिन्नप्रमेयनिष्ठावच्छेदकतायाः समानाधिकरण्यस्य तदवच्छेदकसम्बन्धावच्छिन्नत्वस्य च सत्त्वेऽपि स्वानवच्छेदकानवच्छिन्नत्वविरहात्। कुतः स्वं प्रमेयत्वाच्छिन्नप्रमेयनिष्ठावच्छेदकत्वं तदवच्छेदकं प्रमेयत्वं तदवच्छेदकं च घटत्वत्वादिकं तदवच्छिन्नत्वमेव घटत्वनिष्ठावच्छेदकतायामिति तदवच्छिन्नत्वविरहात्, अतः तस्यामवच्छेदकतायां विशिष्टत्वं नास्तीति विशिष्टान्यत्वं समायातं तदनिरूपितप्रतियोगिताको योऽभावः स च समवायसम्बन्धावच्छिन्नप्रतियोगिताकप्रमेयवदभावस्तदधिकरणं यज्जात्यादिकं तद्वृत्तित्वं घटत्वे नास्ति अतस्तदभावस्य घटत्वे सत्वाल्लक्षणसमवन्वयो जातः।  
 स्वनिरूपकसाध्यकभिन्नत्वं च साध्यतावच्छेदकसमानाधिकरणभेदप्रतियोगितानवच्छेदकत्वं। भेदप्रतियोगितावच्छेदकताघटकसम्बन्धश्च निरूपकत्वमेवेति भावः। साध्यतावच्छेदकसमानाधिकरणभेदप्रतियोगितानवच्छेदकीभूता या प्रतियोगिता सा कालिकसम्बन्धावच्छिन्नप्रतियोगिताकप्रमेयाभावाभावनिरूपिता कालिकसम्बन्धावच्छिन्नप्रमेयाभावनिष्ठा प्रतियोगिता न जाता कुतः साध्यतावच्छेदकस्य यथा कालिकसम्बन्धावच्छिन्नप्रतियोगिताकप्रमेयभावाभावे सत्त्वं तथा अन्यस्मिन्नपि प्रमेये सत्त्वं स्यात्, तत्र निरूपकत्वसम्बन्धेन कालिकसम्बन्धावच्छिन्नप्रमेयाभावनिष्ठप्रतियोगितावान्नेति भेदस्य प्राप्तत्वात् भेदस्य प्रतियोगितावच्छेदकताघटकसम्बन्धेन प्रतियोगितावच्छेदकेन सह विरोधित्वात्। अत्र प्रतियोगितावच्छेदकताघटकसम्बन्धश्च निरूपकत्वमेव; यन्निरूपितत्वं यत्र तन्निरूपकत्वं तत्र यथा वह्न्यभावनिष्ठप्रतियोगितायां वह्निनिरूपितत्वं वर्तते वह्नावपि वह्यभावनिष्ठप्रतियोगितानिरूपकत्वं वर्तते प्रमेयवान्‌ ज्ञानत्वादित्यादा च समवायसम्बन्धावच्छिन्नप्रतियोगिताकप्रमेयाभावनिष्ठकालिकसम्बन्धावच्छिन्नप्रतियोगितायां समवायसम्बन्धावच्छिन्नप्रतियोगिताको यः प्रमेयाभावस्तस्य च यः कालिकेनाभावस्तन्निरूपितत्वमेव नतु समवायसम्बन्धावच्छिन्नप्रतियोगिताकप्रमेयाभावनिष्ठप्रतियोगिताको यः स्वरूपेणाभावस्तादृशाभावनिरूपितत्वं। तथा च कालिकसम्बन्धावच्छिन्नप्रमेयाभावनिष्ठप्रतियोगिताया निरूपकत्वसम्बन्धेन समवायसम्बन्धावच्छिन्नप्रतियोगिताको यः प्रमेयाभावः तस्य च यः कालिकेनाभावस्तत्रैव सत्वम्। नतु समवायसम्बन्धावच्छिन्नप्रतियोगिताको यः प्रमेयाभावस्तस्य च यः स्वरूपेणाभावस्तत्र, तथा च साध्यतावच्छेदकप्रमेयत्वाधिकरणं यथा कालिकसम्बन्धावच्छिन्नप्रमेयाभावनिष्ठप्रतियोगिताकाभावस्तथा स्वरूपसम्बन्धावच्छिन्नप्रतियोगिताकप्रमेयाभावाभावोऽपि तत्र निरूपकत्वसम्बन्धेन कालिकसम्बन्धावच्छिन्नप्रमेयाभावनिष्ठप्रतियोगित्वस्याविद्यमानत्वेन तत्प्रतियोगितावच्छेदकत्वमेव कालिकसम्बन्धावच्छिन्नप्रमेयाभावनिष्ठप्रतियोगितायां अतः सा प्रतियोगिता न साध्यसामान्यनिरूपिता' जाता च स्वरूपसम्बन्धावच्छिन्नप्रमेयाभावनिष्ठैव तत्प्रतियोगितावच्छेदकस्वरूपसम्बन्धेन साध्याभावाधिकरणं यज्जात्यादिकं तद्वृत्तित्वाभावस्य ज्ञानत्वहेतौ सत्त्वाल्लक्षणसमन्वयः। यत्सम्बन्धावच्छिन्नयत्प्रतियोगिताकाभावो गृह्यते तदभावनिरूपिता तत्सम्बन्धावच्छिन्नतन्निष्ठप्रतियोगिता भवति,यथाऽत्रैव कालिकसम्बन्धावच्छिन्नप्रमेयाभावनिष्ठप्रतियोगितानिरूपकः प्रमेयाभावाभावो गृह्यते तदभावनिरूपिता कालिकसम्बन्धावच्छिन्ना प्रमेयाभावनिष्ठप्रतियोगिता भवति, स्वस्य प्रतियोगित्वस्यानिरूपकं स्वानिरूपकं स्वानिरूपकं साध्यं यस्य प्रतियोगित्वस्य तत्स्वानिरूपकसाध्यकं तस्माद्भिन्नं तस्य भाव इत्यर्थः। यथा वह्निमानित्यादौ वह्न्यभावनिष्ठप्रतियोगिताया निरूपकमेव वह्न्याभावाभावो वह्निरूपः साध्यः तथा च स्वनिरूपकसाध्यकत्वे सति न स्वानिरूपसाध्यकमिति स्वनिरूपकसाध्यकभिन्नत्वं समयातम्। स्वनिरूपकसाध्यकभिन्नत्वलक्षणे साध्यतावच्छेदकवह्नित्वाधिकरणवह्निनिष्ठभेदः पटभेदस्तत्प्रतियोगिता पटनिष्ठा तदवच्छेदकत्वं पटत्वे भेदप्रतियोगितानवच्छेदकीभूता च वह्न्यभावनिष्ठा वह्निनिरूपिता प्रतियोगिता प्रतियोगितावच्छेदकीभूतस्वरूपसम्बन्धेन वह्न्यभावाधिकरणनिरूपितवृत्तित्वाभावस्य धूमादौ सत्वाल्लक्षणसमन्वयः। तथा साध्यतावच्छेदकं घटत्वाभावत्वं तदधिकरणं घटत्वाभावस्तत्र यो भेदः पटाभावनिष्ठप्रतियोगितावन्नेत्याकारको भेदस्तत्प्रतियोगितावच्छेदकत्वं पटाभावनिष्ठप्रतियोगितायां तदनवच्छेदकत्वं घटत्वाभावनिष्ठप्रतियोगितायां तदवच्छेदकसम्बन्धश्च समवायस्तेन सम्बन्धेन घटत्वाभावाभावश्च साध्यभावो घटत्वरूपस्तदधिकरणं घटस्तन्निरूपितवृत्तित्वाभावस्य पटत्वादौ सत्त्वाल्लक्षणसमन्वयः।  
 कारणताव?च्छेदके चेति। अनुमितिकारणतावच्छेदके व्याप्तिज्ञाने इत्यर्थः। ननु अनन्तान्तलक्ष्यभेदेन तत्र तत्र साध्यतावच्छेदकप्रतियोगितावच्छेदकसम्बन्धस्य विभिन्नतया अनेकव्याप्तिस्वरूपगौरवमाशङ्क्याह। अस्यैकोक्तिमात्रेत्यादि। साधारणोक्तिपरतयेत्यर्थः। अभावीयविशेषणताविशेषेति। वह्निमान् धूमादित्यादौ संयोगसम्बन्धावच्छिन्नवह्निष्ठप्रतियोगितानिरूपकवह्न्यभाववृत्तिर्या प्रतियोगिता सा साध्यसामान्यीयप्रतियोगिता भवति कुतः वह्न्यभावाभावनिरूपिता प्रतियोगिता वह्न्यभावनिष्ठा जाता वह्न्यभावाभावस्य च वह्निस्वरूपत्वात् तत्र प्रतियोगितावच्छेदकस्वरूपसम्बन्धेन वह्न्यभावाधिकरणजलह्रदादिनिरूपितवृत्तित्वाभावस्य धूमादौ सत्त्वाल्लक्षणसमन्वयः। समवायादिति। घटत्वाभाववान् पटत्वादित्यादौ साध्यतावच्छेदकसम्बन्धावच्छिन्नघटत्वाभावनिष्ठप्रतियोगितानिरूपको घटत्वाभावाभावरूपसाध्याभावस्तद्वृत्तिर्या प्रतियोगिता सा साध्यसामान्यनिरूपिता भवति कुतः घटत्वाभावाभावस्य घटत्वाभावस्वरूपत्वात् तस्य च साध्यस्वरूपत्वात् तत्प्रतियोगितावच्छेदकसम्बन्धश्च समवायस्तेन घटत्वाभावाभावाधिकरणे घटे पटत्वादेरवृत्तित्वेन लक्षणसमन्वयः। साध्याभावे इति। स च घटभेदात्यान्ताभावो घटत्वात्मकः। न साध्यप्रतियोगित्वमिति। साध्यसामान्यं च घटभेदरूपं तदीयप्रतियोगिता घट एव वर्तते नतु घटत्वे अतः साध्यसामान्यीयप्रतियोगिता न साध्याभावनिष्ठेत्यर्थः। तदवच्छेकत्वादिति। घटभेदात्मकसाध्यसामान्यीयप्रतियोगितावच्छेदकत्वात्, तादात्म्यसम्बन्धावच्छिन्नप्रतियोगिताकाभावस्यैव भेदत्वादिति भावः। घटस्वरूप इति। यद्वत्ताग्रहे यदत्यन्ताभावस्याग्रहस्तत्र तदभावाभावस्य तत्स्वरूपत्वमिति सिध्दान्तः, यथा घटवत्ताग्रहे घटात्यन्ताभावस्याग्रहो घटात्यान्ताभावाभावस्य ग्रहस्तत्र घटाभावाभावस्य घटस्वरूपत्वमित्यर्थः, एवं घटभेदात्यन्ताभावाभावस्य घटभेदस्वरूपत्वमेव नतु घटत्वात्यन्ताभावरूपत्वमिति यावत्।  
 आत्मत्वप्रकारकेति। आत्मत्वप्रकारकप्रमानिरूपिता या विशेष्यता तादृशविशेष्यतानिष्ठा या कालिकसम्बन्धावच्छिन्ना प्रतियोगिता तन्निरूपको योऽभावस्तस्य स्वरूपेण साध्यता। आत्मत्वस्य वृत्तेरिति। तद्विशेषणे तु प्रकृते नाव्याप्तिः कुतः कालिकसम्बन्धावच्छिन्नात्मत्वप्रकारकप्रमाविशेष्यतानिष्ठप्रतियोगिताकाभावात्मकं यत्साधं तादृशसाध्यस्य यः स्वरूपसम्बन्धावच्छिन्नप्रतियोगिताकोऽभावः तस्यैव साध्यतावच्छेदकसम्बन्धावच्छिन्नप्रतियोगिताकसाध्याभावतया तद्वृत्तिकालिकसम्बन्धावच्छिन्नप्रतियोगिताकात्मत्वप्रकारकप्रमाविशेष्यत्वाभावात्मकसाध्यनिरूपिता कालिसम्बन्धाच्छिन्नैव प्रतियोगिता तदवच्छेदककालिकसम्बन्धेन आत्मत्वप्रकारकप्रमाविशेष्यत्वात्मकसाध्याभावाधिकरणे जन्ये हेतोरात्मत्वस्यावृत्तेः। तेन तादात्म्यसम्बन्धेन साध्यतायामिति। प्रमेयस्तादात्म्येन घटभेदवान् घटभेदनिष्ठतद्व्यक्तित्वादिति पक्षसाध्यहेतुविन्यासः,। तथा च साध्यतावच्छेदकतादात्म्यसम्बन्धावच्छिन्नसाध्यतावच्छेदकावच्छिन्ना या घटभेदरूपसाध्यनिष्ठा प्रतियोगिता तन्निरूपकोऽभावोघटभेदभेदरूपः घटभेदभेदरूपसाध्यभावे च घटभेदरूपसाध्यनिरूपितप्रतियोगित्वविरहात् कुतः घटभेदस्य घटभेदभेदाभावरूपत्वाभावादत आह। प्रतियोगितावच्छदकवत्प्रतियोग्यपि अन्योन्याभावाभाव इति। तथा च नाप्रसिध्दिरिति भावः। प्रतियोगितावच्छेदकत्वादिति। घटभेदाभावरूपसाध्याभावो घटरूपस्तद्वृत्तिर्या साध्यसामान्यघटभेदनिरूपिता प्रतियोगिता तत्र प्रतियोगितावच्छेदकसम्बन्धस्तादात्म्यन्तेन सम्बन्धेन घटभेदाभावाधिकरणे घटत्वे घटत्वस्य वृत्तित्वेनाव्याप्तिः स्यात् तन्निरूपितत्वेनापि विशेषणत्वे तु नाव्याप्तिः कुतः तादात्म्यस्यैव भेदप्रतियोगितावच्छेदकसम्बन्धरूपत्वं अत्यन्ताभावत्वनिरूपितप्रतियोगितावच्छेदकसम्बन्धत्वन्तु न तस्य तत्र सम्बन्धघटकतया समवायादीसामेव प्रवेशात्। एवञ्च समवायेन साध्याभावरूपघटत्वाधिकरणे घटे घटत्वस्यावृत्तेर्नाव्यप्तिरिति बोध्यम्। इत्थञ्चेति। अन्योन्याभावाभावस्य प्रतियोगिरूपत्वस्वीकारे चेत्यर्थः। यदि तु प्रतियोगितावच्छेदकरूपएवासौ स्यात् तदा तु नात्राव्याप्त्यापत्तिः। घटत्वरूपे घटभेदाभावे या घटभेदाभावनिरूपिता प्रतियोगिता तस्याः समवायस्यैव प्रतियोगितावच्छेदकसम्बन्धात्वात्। तत्र सत्त्वादिति। घटत्वे सत्त्वादित्यर्थः। तत्र घटत्वे समवायेनैव प्रतियोगितावच्छेदकत्वम्। एवञ्चेत्यादि। पूर्वोक्तरीत्या नाव्यप्तिरिति बोध्यम्। अव्याप्तिरिति। वाच्यमिति। मूलावच्छेदेन कपिसंयोगाभावाधिकरणे वृक्षे एतद्वृक्षत्वपहेतोर्विद्यमानत्वेनाव्याप्तिरिति भावः। साध्याभावत्वावच्छिन्नोतिविशेषणानुपादाने \`विशिष्टं शुध्दान्नातिच्यते' इति न्यायाच्छुध्दसत्त्वाधिकरणत्वेन गुणादीनां विशिष्टसत्ताधिकरणत्वमपि गुणोगुणकर्मान्यात्वविशिष्टसत्ताभाववान् गुणत्वादित्यादौ साध्यतावच्छेदकस्वरूपसम्बन्धावच्छिन्ना तादृशसत्ताऽभावनिष्ठा या प्रतियोगिता तादृशप्रतियोगितानिरूपको यः साध्याभावः स च तादृशसत्ताभावाभावरूपस्तद्वृत्तेर्या साध्यसामान्यनिरूपिता प्रतियोगिता सा च सत्ताभावनिरूपिता स च साध्याभावः सत्तापूप इति सत्तानिष्ठा प्रतियोगितावच्छेदकसम्बन्धश्च समवायस्तेन सम्बन्धेन तादृशसत्तारूपसाध्याभावाधिकरणे गुणादौ गुणत्वस्य वृत्तेरव्याप्तिः स्यात्। तद्विशेषणोपादाने तु साध्याभावत्वरूपगुणकर्मान्यत्वविशिष्टसत्तात्ववच्छिन्ना यानिरूपकता तादृशनिरूपकतानिरूपिता याऽधिकरणता सा गुणादौ नास्ति विशेषणविशेष्योभयाधिकरणे एव विशिष्टाधिकरणत्वस्य सर्वसम्मतत्वात् गुणान्यत्वस्य च गुणेऽसत्त्वात्। विशिष्टसत्ताधिकरणता च द्रव्ये तत्र च गुणत्वस्यावृत्तेर्लक्षणसमन्वयः। अमुमर्थं वक्ति गुणकर्मान्यत्वविशष्टेत्यादिना। निरवच्छिन्नसाध्याभावेति। साध्याभावश्चात्र संयोगरूपः। कपिसंयोगिभिन्नमिति। कपिसंयोगवद्भेदः साध्यः साध्याभावश्च प्रतियोगितावच्छेदकसंयोगरूपः यथा घटवद्भेदाभावो घटस्वरूपः। ननु अन्योन्याभावस्य अव्याप्यवृत्तिरूपत्वेन सत्त्वेन केवलान्वयिन्ययन्तर्भाव इत्याशङ्क्याह। अन्योन्याभावस्येत्यादि। देशकालानवच्छिन्नवृत्तिताकत्वं व्याप्यवृत्तित्वम्। अन्योन्याभावान्तरात्यन्ताभावस्येति। साध्याभावस्येति यावत्। अव्याप्यवृत्तिः संयोगस्तद्वान् वृक्षस्तत्प्रतियोगिकान्योन्याभावो घटादौ तदभावश्च वृक्षे तत्र गुणत्वस्यावृत्तेर्नाव्याप्तिरित्यर्थः। अतिरिक्तस्येति। प्रतियोगितावच्छेदकसंयोगातिरिक्तस्येत्यर्थः। न च तल्लक्ष्यमिति। एवं च व्याप्तिमत्त्वं पक्ष  
वृत्तित्वञ्चोभयमेव सध्देतुत्वप्रयोजनम्, नत्वन्यतरमात्रम्, अन्यथा धूमावत्पतादितिवृत्तित्वस्य वह्नौ सत्त्वात्सध्देतुत्वव्यवहारः स्यात्। धूमव्याप्तेर्वह्नावसत्त्वादेव न तद्व्यवहारः वह्निमद्गगनादित्यादौ च मूलोक्तरीत्या व्याप्तिसत्त्वेऽपि पक्षे तमसि समवायेन गगनस्यावृत्तेः पक्षवृत्तित्वाभावन्न तद्व्यवहारः। वृत्तेरप्रसिध्देरिति। पर्वतो वह्निमानित्यादौ तु वह्न्यभावाधिकरणह्रदादिनिरूपितवृत्तित्वस्य शैवालादौ प्रसिध्देर्न तत्राप्रसिध्दिदोषः। सामान्याभावस्य विवक्षितत्वादिति। हेतुतावच्छेदकावच्छिन्नेहत्व(हेतुनिष्ठनिरूपकतानिरूपिता याऽधिकरणतेत्यर्थः।)धिकरणतानिरूपिता याहेतुतावच्छेदकसम्बन्धावच्छिन्नाधेयता तादृशाधेयताप्रतियोगिकस्वरूपसम्बन्धा(स्वरूपसम्बन्धेत्यादेः वृत्तितानिष्ठप्रतियोगितायामन्वयः।)वच्छिन्ना साध्यतावच्छेदककसम्बन्धावच्छिन्नसाध्याभाववृत्तिसाध्यसामान्यीयप्रतियोगितावच्छेदकसम्बन्धावच्छिन्नसाध्याभावत्वावच्छिन्ननिरूपकतानिरूपितनिरवच्छिन्नाधिकरणताश्रयनि। रूपितवृत्तितानिष्ठा या प्रतियोगिता तादृशप्रतियोगिताकाभाववत्त्वं व्याप्तिः। यथा घटप्रतियोगिकसंयोगेन घटस्यैव सत्त्वं न तु पटस्य तत्सम्बन्धावच्छिन्नतदभावस्य केवलान्वयित्वात्, तथा द्रव्यत्वत्वावच्छिन्नद्रव्यत्वनिष्ठनिरूपकनिरूपिता याऽधिकरणता तन्निरूपिता या हेतुतावच्छेदकसम्बन्धावच्छिन्ना द्रव्यत्वनिष्ठधेयता तादृशाधेयताप्रतियोगिकस्वरूपसम्बन्धेन सत्ताभावाधिकरणताक्द्यत्सामान्यं तन्निरूपिता या स्वरूपसम्बन्धावच्छिन्ना वाच्यत्वनिष्ठा वृत्तिता तस्याः कुत्रापि सत्त्वं नास्ति इति तदभावस्य द्रव्यत्वे सत्त्वाल्लक्षणसमन्वयः। धूमवान्‌ वन्हेरित्यादौ च नातिव्याप्तिः, कथम् हेतुतावच्छेदकावच्छिन्नहेत्वधिकिरणतानिरूपिता या हेतुतावच्छेदसम्बन्धावच्छिन्नाधेयता सा वह्निनिष्ठा तादृशाधेयताग्रतियोगिकस्वरूपसम्बन्धेनैव धूमाभावाधिकरणतावत् यदयोगोलकं तन्निरूपिता या वृत्तिता वह्नौ सत्त्वेन तदभावस्य तत्रासत्त्वात्। पर्वतो वह्निमान्धूमादित्यादौ च धूमात्वावच्छिन्नधूमनिष्ठनिरूपकतानिरूपिता याऽधिकरणतापर्वतनिष्ठा तादृशाधिकरणतानिरूपिता या संयोगसम्बन्धावच्छिन्ना धूमनिष्ठाऽधेयतातादृशाधेयताप्रतियोगिकस्वरूपसम्बन्धेन वह्न्यभावाधिकरणतावद्ह्रदादिनिरूपिता या मीनशैवालादिनिष्ठा संयोगसम्बन्धावच्छिन्ना वृत्तिता तस्याः कुत्रापि सत्त्वं नास्तीति तदभावस्य धूमे सत्वाल्लक्षणसमन्वयः। प्रतियोगिकान्तमाधेयताविशेषणमिति। उक्तलक्षणे हेतुतावच्छेदकावच्छिन्नहेत्वधिकरणतानिरूपितेत्यादिविशेषणमित्यर्थः। तद्विशेषणानुपादाने तु हेतुतावच्छेदकसमवायसम्बन्धावच्छिन्ना या सत्तान्निष्ठाधेयता तादृशाधेयता प्रतियोगिकस्वरूपसम्बन्धेनैव या द्रव्यत्वाभावाधिकरणता गुणादिनिष्ठा तदाश्रयो गुणादिः तन्निरूपिता या सत्तानिष्ठा वृत्तिता तस्या विशिष्टत्तायां सत्त्वादव्याप्तिः स्यात् विशिष्टशुध्दयोरनतिरेकादिति भावः। तदुपादाने तु विशिष्टसत्तारूपहेतुनिष्ठनिरूपकतानिरूपिता याऽधिकरणता द्रव्यनिष्ठा तन्निरूपिता या समवायसम्बन्धावच्छिन्नाधेयता विशिष्टसत्तानिष्टा तत्प्रतियोगिकस्वरूपसम्बन्धेन द्रव्यत्वाभावाधिकरणता गुणादिनिष्ठा तदाश्रयो गुणादिः तन्निरूपिता या समवायसम्बन्धावच्छिन्ना सत्तानिष्ठवृत्तिता तस्याः कुत्रापि सत्त्वं नास्तीति तदभावस्य विशिष्टसत्तायां सत्त्वान्नाव्याप्तिरित्यर्थः। नतु समवायादिसम्बन्धेनेति। गुणकर्मान्यत्वविशिष्टसत्तानिरूपिताधारत्वसम्बन्ध एव हेतुतावच्छेदकः तादृशहेतुतावच्छेदकसम्बन्धेन या आधेयता विशिष्टसत्तानिष्ठा तत्प्रतियोगिकस्वरूपसम्बन्धेन द्रव्यत्वाभावाधिकरणताश्रयो गुणादिः तन्निरूपिता या समवायसम्बन्धावच्छिन्ना वृत्तिता शुध्दसत्तानिष्ठा तस्याः कुत्रापि सत्त्वं नास्तीति तदभावस्य विशिष्टत्तायां सत्वाल्लक्षणसमन्वयः। सम्बन्धित्वे सतीत्यपि विशेषणादिति। हेतुतावच्छेदकसमवायेन गगनहेतोः सम्बन्धित्वाभावात् तस्य तेन सम्बन्धेन कुत्रापि अवृत्तेर्नाव्याप्तिरिति भावः। विशेषणं च साध्याभाववदवृत्तित्ववतो बोध्यम्। विशेषणीयत्वादिति। घटत्वरूपसाध्याधिकरणे घटे हेतुतावच्छेदकपर्याप्तिसम्बन्धेन घटपटोभयत्वरूपहेतोरवृत्तेः साध्यसामानाधिकरण्याभावान्नातिव्याप्तिरिति भावः। निविशतां वेति। वह्निमान् गगनादित्यादावतिव्याप्तिवारणाय वृत्तिनत्त्वं हेतोर्विशेषणम् गगनस्य समवायेन वृत्तिमत्त्वाभावान्नातिव्याप्तिरित्यनुपदमेवोक्तम्। केचित्वित्यादि। अत्यन्ताभावान्योन्याभावयोरभावस्यातिरिक्तत्वमते आद्यः सम्बन्धः। तस्यानतिरिक्तत्वमते तु साध्यतावच्छेदकसम्बन्धावच्छिन्नप्रतियोगिताकसाध्याभाववृत्तिसाध्यसामान्यीयप्रतियोगितावच्छेदकसम्बन्धेनेति विवेकः। तथा च साध्यतावच्छेदकसम्बन्धावच्छिन्नप्रतियोगिताकसाध्याभाववृत्तिसाध्यसामान्यीयप्रतियोगितावच्छेदकसम्बन्धावच्छिन्ना या साध्याभावत्वावच्छिन्ना निरूपकता तादृशनिरूपकतानिरूपिता या निरवच्छिन्नाधिकरणता तदाश्रयावृत्तिहेतुतावच्छेदकसम्बन्धावच्छिन्नयध्दर्मावच्छिन्नाधिकरणता तध्दर्मवत्वं व्याप्तिरिति लक्षणम्। अतथात्वादिति। अवृत्तित्वाभावात् वृत्तित्वादेवेति यावत्। वह्निनिरूपिता पर्वतवृत्तिरधिकरणता अयोगोलकादौ हेतुभूतवह्निनिपूपिताधिकरणता च वह्नित्वधर्मावच्छिन्नैवेति अयोगोलकनिष्ठवह्निनिरूपिताधिकरणताव्यक्तेः पर्वतादिनिष्ठवह्न्यधिकरणताव्यक्तेश्चैक्याद्वृत्तित्वमेवेति नातिव्याप्तिः। यध्दर्मावच्छिन्नेतिविशेषणदानस्येदमेव फलम्। अन्यथा उभयोरधिकरणताव्यक्त्योः स्वतो भेदस्यसत्त्वादवृत्तित्वं पर्वतनिष्ठवह्नित्वावच्छिन्नाधिकरणताया इति तादृशवह्नित्ववत्वं वह्नित्वमेवेति तच्च हेतौ इति अव्याप्तिः स्यात्। पर्वतो वह्निमान्धूमादित्यादौ तु निरवच्छिन्ना या वह्न्यभावनिरूपिताऽधिकणता तदाश्रयह्रदाद्यवृत्तिर्भवति संयोगसम्बन्धावच्छिन्नधूमत्वधर्मावच्छिन्नाधिकरणता धूमत्ववत्वं धूमत्वमेव तच्च धूमे इति लक्षणसमन्वयः। तात्पर्यमिति। हेतुतावच्छेदकसम्बन्धावच्छिन्ना हेतुतावच्छेदकावच्छिन्ना या स्वाधिकरणता (1)तादृशहेत्वधिकरणताश्रयवृत्ति यन्निरवच्छिन्नाधिकरणत्वं त(2)दवृत्ति यत्साध्यतावच्छेदकसम्बन्धावच्छिन्नसाध्यतावच्छेकावच्छिन्नप्रतियोगिताकाभावत्वावच्छिन्नसाध्याभाववृत्तिसाध्यसामान्यीयप्रतियोगितावच्छेदकसम्बन्धावच्छिन्ननिरूपकतनिरूपिताधिकरणता तादृशाधिकरणतावृत्ति अधिकरणता(3)त्वं तत्कत्वं व्याप्तिः। यथा वह्निमान् धूमादित्यादौ हेतुतावच्छेदकसंयोगसम्बन्धावच्छिन्नधृमत्वावच्छिन्नधृमनिरूपकतानिरूपिता या पर्वतनिष्ठाधिकरणता तादृशधृमाधिकरमताश्रयपर्वतवृत्ति यन्निरवच्छिन्नाधिकर(4)णत्वं तदवृत्ति संयोगसम्बन्धावच्छिन्नवह्नित्वावच्छिन्नवह्निनिष्ठा या प्रतियोगिता तादृशप्रतियोगितानिरूपकवह्न्याभावत्वावच्छिन्ना या वन्ह्यभाववृत्ति वह्न्याभावाभावानिरूपिता प्रतियोगिता तदवच्छेदकस्वरूपसम्बन्धावच्छिन्ना या निरूपकता तादृशनिपकतानिरूपिता याऽधिकरणता ह्रदनिष्ठा तादृशादिकरणतावृत्ति यदधिकरणता(5)त्वं तन्निरूपकत्वस्य धूमेसत्त्वात्समन्वयः। कपिसंयोगाभाववान्सत्त्वादित्यादौ च समवायसम्बन्धावच्छिन्ना या सत्तात्वावच्छिन्नसत्तानिरूपिताधिकरणता तादृशाधिकरणताश्रयगुणादिवृत्ति यन्निरवच्छिन्नाधिकरणत्वं तदवृत्ति स्वरूपसम्बन्धावच्छिन्ना कपिसंयोगाभावत्वावच्छिन्ना या प्रतियोगिता तन्निरूपको यः साध्यभाव(6)स्तध्दृत्तिर्या कपिसंयोगाभावनिरूपितप्रतियोगिता तदवच्छेदकसमवायसम्बन्धावच्छिन्ना या निरूपकता तादृशनिरूपकतानिरूपिता याऽधिकरणता अग्रावच्छेदेन वृक्षनिष्ठाधिकरणता तादृशाधिकरणतावृत्ति अधिकरणतात्वं तन्निरूपकत्वं सत्त्वे इति समन्वयः। यथा घटनिरूपितभूतलनिष्ठाधिकरणत्वे पटनिरूपिताधिकरणतात्वस्य अवृत्तित्वं तद्वत्प्रकृतेप्यूह्यम्। धूमवान् वह्नेरित्यादौ तु नातिवायप्तिः। संयोगसम्बन्धावच्छिन्नवह्न्याधिकरणता अयोगोलकनिष्ठा तदाश्रयोऽयोगोलकं तद्वृत्तिर्या निरवच्छिन्नाधिकरणता तद्वृत्ति यद्धूमाभावाधिकरणतात्वं तन्निरूपकत्वस्यैव वह्नौ सत्त्वात्।  
F.N  
(1)हेत्वधिकरणतेत्यर्थः।  
(2)तत्पदेनाधिकरणत्वस्यग्रहः। तदवृत्तीत्यस्य अधिकरणत्वतात्वेऽन्वयः।  
(3)साध्याभावाधिकरणतात्वमितियावत्।  
(4)धूमानिरूपिताधिकरणत्वम्।  
(5)साध्याभावाधिकरणतात्वम्।  
(6)कपिसंयोगाभावाभावः।

साध्यतावच्छेदसम्बन्धावच्छिन्नसाध्याभाववृत्तिसाध्यसामान्यीयप्रतियोगितावच्छेदकसम्बन्धावच्छिन्नसाध्याभावत्वावच्छिनिरूपकतानिरूपिताधिकरणतात्ववृत्तिर्यो हेतुतावच्छेदकसम्बन्धावच्छिन्नहेतुतानिरूपितावच्छेदकतावध्दर्मनिष्ठावच्छेदकतानिरूपितनिरूपकतानिरूपिताधिकरणतावन्निरूपितवृत्तितावद्यन्निरवच्छिन्नाधिकरणत्वं तादृशाधिकरणतानिरूपितवृत्तित्वाभावस्तादृशाभावीया या वृत्तित्वनिष्ठा प्रतियोगिता तादृशप्रतियोगितानिरूपितनिरूपित्वसम्बन्धावच्छिन्ननिरवच्छिन्नाधिकरणत्वनिष्ठावच्छेदकतानिरूपितवृत्तित्वनिष्ठावच्छेदकतानिरूपिता याऽधिकरणनिष्ठावच्छेदकता तन्निरूपिता याऽधिकरणतानिष्ठावच्छेदकता तन्निरूपिता या निरूपकत्वनिष्ठावच्छेदकता तन्निरूपिता या अवच्छेदत्वनिष्ठावच्छेदकता तन्निरूपिता या आधेयत्वसम्बन्धावच्छिन्ना धर्मनिष्ठावच्छेदकता तन्निरूपिता या अवच्छेदकत्वनिष्ठावच्छेदकता तन्निरूपिता याऽवच्छेदकता तादृशावच्छेदकतावती या हेतुता तद्वत्वं व्याप्तिरिति लक्षणम्।  
  इति प्रथमलक्षणव्याख्या समाप्ता।  
 संयोगाभाववति द्रव्ये इति। मूलावच्छेदेन संयोगाभाववति वृक्षे इति फलितम्। तद्वदवृत्तित्वान्नाव्याप्तिरिति। यदि तु अधिकरणभेदेनाभावो न भिद्येत तर्हि गुणादिनिष्ठसंयागाभावो मूलावच्छेदेन कपिसंयोगाभावश्च न भिद्यते, तथा च गुणादिनिष्ठसंयोग्भावोऽपि वृक्षे तत्र द्रव्यत्वस्य वृत्तेव्याप्तिः स्यात्। अधिकरणभेदेनाभावभेदस्वीकारेतु गुणादिवृत्तिसंयोगाभावो हि गुणे एक न तु द्रव्ये इति गुणादिनिष्ठसंयोगाभाववति गुणादौ द्रव्यत्वहेतोरवृत्तेरव्याप्तिर्नास्तीति भावः।  
 तथापीति। अधिकरणभेदेनाभावभेदस्वीकारेऽपि। किं साध्याभाववदित्यनेनेति। पर्वतो वह्निमानित्यादौ वह्निमत्पर्वतादिभिन्नजलह्रदादिनिरूपितवृत्तित्वाभावस्य धूमे सत्त्वाल्लक्षमसमन्वयः। धूमावान् वन्हेरित्यादौ च धूमवत्पर्वतादिभिन्नायोगोलनिरूपितवृत्तित्वस्यैव वन्हौ सत्त्वान्नातिव्याप्तिरिति भावः। तस्यति। साध्यवद्भिन्नावृत्तित्वस्य। तथापीति। यथोल्लक्षणे तस्य प्रवेशस्वीकारेऽपि। असम्भवापत्तेरिति। वह्निमद्भिन्नजलह्रदादिवृत्तिर्यो द्रव्यत्वादिस्तद्वानूयः पर्वतस्तन्निरूपितवृत्तित्वस्यैव धूमादौसत्त्वादेव सध्देतुस्थले लक्षणस्य प्राप्तिरेव नास्तीत्यर्थः। साध्याभावपदोपादाने तु नासम्भवः, कुतः, वह्निमत्पर्वतभिन्नह्रदादिवृत्तिर्यः साध्याभावो वह्न्याभावस्तद्वान् ह्रद एव तन्निरूपितवृत्तित्वाभावस्य धूमे सत्त्वाल्लक्षणसमन्वयात्। एतदर्थमेवेति। असम्भववारणार्थमेवेत्यर्थः। असम्भवमुपपादयति, द्रव्यत्वादेरपीत्यादीना। साध्यपदं विहाय अभावपदमात्रोपादाने तु साध्यवत्पर्वतादिभिन्नह्रदादिवृत्तिर्योऽभावो
द्रव्यत्वाभावाभावपदबोध्यद्रव्यत्वरूपस्तद्वान् पर्वतोऽपि तन्निरूपितवृत्तित्वस्यैव धूमे सत्त्वादसम्भवः स्यात्। साध्यपदोपादाने तु ह्रदादिवृत्तिर्यः साध्याभावो वह्न्यभावस्तद्वान् ह्रद एव तन्निरूपित वृत्तित्वाभावस्य धूमे सत्वान्नासम्भवशङ्का। ननु भावरूपाभावस्याधिकरणभेदेन भेदाभ्युपगमे प्रकृते नासम्भवः कथम् द्रव्यत्वरूपद्रव्यत्वाभावभवस्याधिकरणं ह्रद एव न तु पर्वतादि तत्र च ह्रदे धूमस्यावृत्तेः सत्वादित्याशङ्क्याह। भावरूपाभावस्येति। भेदाभावादिति। एवं च तादृशपदबोध्यद्रव्यत्वस्याधिकरणं यथा ह्रदादिस्तथा पर्वतादिरपि तन्निरूपितवृत्तित्वस्यैव धूमादौ सत्वादम्भव इति भावः॥ तथापीति। भेदाभावस्वीकारेऽपि।  
 ? घट९धिकरणदेशावच्छेदेन घटसंयोगस्य गगने सत्त्वं तथा च तत्र घटाकाशसंयोगघटत्वान्यतराभावरूपसाध्यस्यासत्त्वेनासध्देतुत्वं स्यादित्याशङ्क्याह। घटानधिकरणेत्यादि। घटे इति। घटाकाशसंयोगघटत्वान्यतराभावरूपसाध्यवत् पटादि तद्भिन्ने घटे। विवक्षितमिति। यथा विशिष्टसत्तात्वावच्छिन्ननिरूपिकतानिरूपिताधिकरणता विशिष्टसत्तावति द्रव्ये एव न तु शुध्दसत्तावति गुणादौ, तथा साध्यवद्भिन्नघटादिनिरूपितवृत्तितावतो घटाकाशसंयोगरूपस्य साध्यभावस्य घटे एव सत्वं न तु गगनेऽपीति नाव्यप्तिरिति भावः। अभावाभावस्यातिरिक्तत्वमतेनेति। एवञ्च घटत्वघटाकाशसंयोगान्यतराभावाभावो हि न घटाकाशसंयोगरूपोऽपितु तादृशसंयोगाधिकरणे तादृशसंयोगान्यतराभावरूपप्रतियोग्यनधिकरणे घटादौ वर्त्तमानोऽतिरिक्तस्तत्र च गगनत्वस्य हेतोरवृत्तेर्नातिव्याप्तिरित्यर्थः। तथाचेति। अभावाभावस्यातिरिक्तत्वस्वीकारे चेत्यर्थः॥ साध्याभावस्येति। घटाकाशसंयोगघटत्वान्यतराभावाभावस्य घटाकाशसंयोगातिरिक्तस्य। प्रतियोगिमतीति। घटानधिकरणदेशावच्छेदेन घटाकाशसंयोगघटत्वान्यतराभावरूपप्रतियोगिमति इत्यर्थः। घटानिधिकरणदेशावच्छेदेन तादृशान्यतराभावो गगने वर्तते। गगने असत्त्वादिति। तस्य घटे एव सत्वं घटे च गगनत्वहेतोरसत्त्वाल्लक्षणसमन्वय इत्यर्थः। यदि तु अधिकरणभेदेनाभावो न भिद्येत तर्हि घटे विद्यमानस्य साध्याभावस्य घटाधिकरणदेशावच्छेदेन गगने विद्यमानस्य साध्याभावस्य चैक्यात्तदधिकरणं यथा घतस्तथा गगनमपीति गगने च गगनत्वस्य वृत्तेरव्याप्तिः स्यादिति ध्येयम्।  
 हेतुमत्यसत्त्वादिति। ह्रदवृत्तिघटत्वाभावो ह्रदे एव न तु धूमवति पर्वते यदि तु अधिकरणअभेदेऽपि अभावभेदो नस्यात्तदातु ह्रदवृत्तिघटत्वाभावाधिकरणं यथा ह्रदस्तथा पर्वंतोऽपि पर्वतेऽपि घटत्वाभावस्य सत्त्वात्। तादृशाभावस्य चैक्यात् तत्र च पर्वते धूमस्य सत्त्वादव्याप्तिः स्यात्; अधिकरणभेदेनाभावभेदाभ्युपगमे तु ह्रदवृत्तिघटत्वाभावाधितकरणं ह्रद एव तत्र च धूमस्यासत्त्वान्नाव्याप्तिरिति भावः। अध्यास इति। ज्ञानमित्यर्थः॥ कपिसंयोगाभावे अव्याप्यवृत्तिरूपे एव अधिकरणभेदेनाभावभेदाभ्युपगमोऽस्ति। साध्यपदोपादानमिति। तादृशघटाभावदेरधिकरणभेदेन भेदानभ्युपगमेन तादृशाभावस्य हेतुमपि अपि सत्त्वेन तत्र च धूमहेतोर्वृत्तित्वादव्याप्तिः स्यात्। साध्यपदोपादाने तु ह्रदादिवृत्तिवह्न्याभावाधिकरणं ह्रदस्तत्र धूमस्यावृत्तेर्नाव्याप्तिरित्यर्थः॥ अननुगततयेति। घटाकाशसंयोगस्य घटत्वस्य च अन्यतरत्वेन प्रवेशः अन्यतरत्वस्य च तदभिन्नरूपत्वान्नतस्यानुगमकः कश्चिदस्तीति भावः।  
  इति द्वितीयलक्षणव्याख्या।  
 हेतोर्वृत्तावपि नासम्भव इति। तादृशविशेषणानुपादाने तु वह्निमद्घटोभयत्वावच्छिन्नप्रतियोगिताकभेदस्य वह्निमति पर्वते सत्त्वेन तत्र च हेतोर्धूंमस्यवृत्तित्वेनासम्भव एव स्यात्, तदुपादाने तु तादृशव्यासज्यवृत्तिधर्मावच्छिन्नप्रतियोगिताकान्योन्याभावस्तु प्रतियोगिन्यापि घटे पर्वते च वर्तत इति न तादृशान्योन्याभावोऽत्र विवक्ष्यते अपि तु वह्निमान्नेत्याकारक एव स च न प्रतियोगित पर्वते वर्तते किन्तु तद्भिन्ने ह्रदादावेव तत्र च धूमस्यावृत्तेर्नासम्भव इति ध्येयम्। नाना महानसचत्वरपर्वतगोष्ठादीनि अधिकरणानि यस्य साध्यस्य सनानाधिकरणकसाध्यकः॥ तत्तद्व्यक्तित्वेत्यर्थः। पञ्यमेन सह पौनरुक्त्यमिति। वह्निमत्त्वावच्छिन्नप्रतियोगिताकभेदाधिकरणत्वस्य पर्वतादीनामभावात्तादृशान्योन्याभावाधिकरणत्वस्य ह्रदादावेव सत्त्वात्तत्र च धूमस्यावृत्तित्वेनाव्याप्तिस्तु निरस्तैव॥ तत्तद्व्यक्तित्वावच्छिन्नान्योन्यभावस्येति। वाच्यत्त्ववद्घटत्वव्यक्तित्वावच्छिन्नप्रतियोगिताकभेदस्य पटादौ प्रसिध्देरित्यर्थः। अखण्डाभावघटकतया च नाधिकरणत्वांशस्य वैयर्थ्यामिति। (1)अखण्डपदं न खण्डमखण्डमिति यौगिकं न; अपि तु पारिभाषिकम्। न चाधिकरणत्वप्रवेशे फलाभावात् पौनरूक्यमिति वाच्यम्। अनेकैव व्याप्तिरितिसिध्दान्तात् काचित् तत्प्रवेशयुक्तापि अस्त्येवेति तात्पर्यम्।  
  इति तृतीयलक्षणव्याख्या।  
F.N  
 (1)अयम्भावः साध्यवदन्यावृत्तिमितिलक्षणे अन्योन्याभावनिष्ठावच्छेदकता अधिकरणनिष्ठावच्छेदकतानिरूपिता एतल्लक्षणे तु आधेयतानिष्ठावच्छेदकतानिरूपिता सा च अधिकरणतानिष्ठावच्छेदकतानिरूपिता इदमेवानयोर्वैलक्षण्यम्।

 सत्त्वादेर्विशिष्टसत्ताभावेति। अयम्भावः, द्रव्यत्वाभावाधिकरणगुणादेः शुध्दसत्ताधि रणत्वेऽपि विशिष्टसत्तानधिकरणत्वेन तस्यामभवीयप्रतियोगित्वस्य सत्त्वे शध्दसत्तायामपि सत्त्वादतिव्याप्तिः स्यात्तद्वारणाय तादृशविवक्षायान्तु विशिष्टसत्तात्वस्य तादृशाभावप्रतियोगितावच्छेदकत्वेऽपि हेतुतावच्छेदकीभूतशुध्दसत्तात्त्वस्य तादृशप्रतियोगितावच्छेदकत्वाभावेन नातिव्याप्तिरिति बोध्यम्। गुणादावेव सत्त्वादिति। अत्रेदम्वक्तव्यम्, ये तु अधिकरणभेदेनाभावभेदे गौरवान्नतद्भेदेनाभावो भिन्न इति मन्यन्ते तेषां मते वृक्षे अवच्छेदकभेदेन संयोगस्य संयोगाभावस्य च समानाधिकरण्यसम्भवेन विरोधाभावेऽपि गुणादौ निरवच्छिन्नत्वेन विद्यमानस्य संयोगाभावस्य सावच्छिन्नत्वेन वृक्षे विद्यमानस्य तस्यैक्याद्गुणादावपि संयोगाभावस्य सावच्छिन्नत्वमेव प्राप्तम्, ऐक्यपक्षे प्रत्युत वृक्षेऽपि साध्याभावाधिकरणताया निरवच्छिन्नत्वमेवस्यादिति तन्मते कथमेष ग्रन्थो योजनीय इति चेत्तेषामयमाशयः। तथाहि व्याप्यवृत्तित्वाव्याप्यवृत्तित्वयोरपि अव्याप्यवृत्तित्वं स्वीकार्यम्। अव्याप्यवृत्तिपदार्थस्य च नासामानाधिकरण्यम्। यथावच्छेदकभेदेन संयोगस्य तदभावस्य च वृक्षवृत्तित्वम्। गुणादिवृत्तित्वेन व्याप्यवृत्तित्वं वृक्षवृत्तित्वेन चाव्याप्यवृत्तित्वम् एवं च गुणादिवृत्तिकपिसंयोगाभावाधिकरणताया अभावैक्यवादिनयेऽपि व्याप्यवृत्तित्वस्य सुवचत्वाद्ग्रन्थः सुयोजनीय एव अवच्छेदकभेदेनैवाभावभेदस्वीकारादिति भावः।  
 हेतावसत्त्वादिति। घटत्वे एव सत्वादित्यर्थः। अन्योन्याभावस्याव्याप्यवृत्तित्वनये तु न अस्य सध्देतुत्वम्। संयोगवद्भिन्नत्वस्य उत्पत्तिकालावच्छेदेन द्रव्येऽपि तत्र च द्रव्यत्वाभावस्य दुर्घटत्वात्। अन्यथेति। अनतिरिक्तत्वे प्रतियोगितावच्छेदकरूपत्वे। अत्रेदं ध्येयम्, यद्भेदस्य योव्याप्यवृत्तित्वं स्वीकरोति तदभावस्यातिरिक्तत्वमपि स्वीकरोति, यथा कपिसंयोगिभेदस्य व्याप्यवृत्तित्वं तदभावस्यतिरिक्तत्वम्। अतिरिक्तत्वे तु शाखायां वृक्षे न कपिसंयोगिभेद इति प्रतितेर्यथा प्रामाण्यं तथा मूले वृक्षे न कपिसंयोगिभेद इति प्रतीतेश्च प्रामाण्यम्। यदि कपिसंयोगिभेदाभावस्य कपिसंयोगरूपत्वं तदा तस्य मूलावच्छेद्यत्वासम्भवेन मूले वृक्षे न कपिसंयोगिभेद इति प्रतीतेरप्रामाण्यं स्यादिति।  
 अशेषपरमिति। व्यापकत्वपरमित्यर्थः। एकव्यक्तिविपक्षे इति। अत्र निश्चितैतद्घटत्वाभावाभावरूपसाध्याभावः एतद्घटत्वव्यक्तिरूप एव तस्याधिकरणन्तु एकव्यक्तिरेवेति साध्याभावाधिकरणमत्रानेकमप्रसिध्दमित्यर्थः। लक्षणार्थ इति। साध्यतावच्छेदकसम्बन्धावच्छिन्नसाध्यतावच्छेदकावच्छिन्ना या निरवच्छिन्नसाध्याभावाधिकरणता तस्या व्यापकीभूतो योऽभावस्तन्निरूपिता या हेतुतावच्छेदकसम्बन्धावच्छिन्ना प्रतियोगिता तदवच्छेदकं यध्देतुतावच्छेदकं तद्वत्त्वमित्यर्थः। वह्निमान् धूमादित्यादौ वन्ह्यभावाधिकरणता ह्रदादिनिष्ठा तद्व्यापकीभूताभावश्च धूमाभावस्तत्प्रतियोगिता च धूमे तदवच्छेदकत्वं च धूमत्वे हेतुतावच्छेदकत्वं च तत्रैव तद्वत्त्वं धूमस्येति समन्वयः। एतद्घटत्वाभाववान् पटत्वादित्यादौ चैतद्घटत्वाभावाभावबोध्यैतद्घटत्वस्याधिकरणता एतद्घटनिष्ठा तद्व्यापकीभूताभावः पटत्वाभावस्तत्प्रतियोगिता च पटत्वे तदवच्छेदकत्वं च पटवत्वे हेतुतावच्छेदकत्वमपि तत्रैव तद्वत्त्वं पटत्वे इति समन्वयः। तादृशाधिकरणताव्यापकत्वं चाभावे तादृशाधिकरणतावन्निष्ठात्यन्ताभावप्रतियोगितावच्छेदकधर्मवत्त्वमेव यथा वह्न्यभावाधिकरणतावद्ह्रदादिनिष्ठात्यन्ताभावश्च घटाभावो न तु धूमाभावभावस्तत्प्रतियोगितावच्छेदकधर्मश्च घटत्वं अनवच्छेदकधर्मश्च धूमाभावत्वं तद्वत्त्वं धूमाभावस्येति तस्य व्यापकत्वम्। धूमवान् वह्नेरित्यादौ तु अयोगोलकनिष्ठधूमाभावाधिकरणतावदयोगोलकनिष्ठात्यन्ताभावो न वह्न्यभावः किन्तु वह्न्यभावाभावस्तत्प्रतियोगितावच्छेदकधर्म एव वह्न्यभावत्वं न तु तदनवच्छेदकधर्मवत्त्वं वह्न्यभावस्येति तस्य न साध्याभावाधिकरणताव्यापकत्वमिति न तादृशाभावीयप्रतियोगितावच्छेदकहेतुतावच्छेदकवत्त्वं वह्नेरिति नातिव्याप्तिः। निरुक्तसाध्याभावाधिकरणताव्यापकत्वादिति। द्रव्यत्वाभावाधिकरणतागुणादिनिष्ठा तस्या व्यापकीभूतो योऽभावः सत्त्वादिसामान्याभावः कुतः तादृशाधिकरणतावद्गुणादिनिष्ठात्यन्ताभावश्च न प्रमेयाभावः कन्तुअभावान्तरमेव तत्प्रतियोगितानवच्छेदकप्रमेयत्वात्मकधर्मवत्त्वस्य सत्तादिसामान्याभावे विद्यमानत्वात्तस्य व्यापकत्वं तादृशाभावनिरूपिता च समवायसम्बन्धावच्छिन्ना प्रतियोगिता सत्तानिष्ठा तदवच्छेदत्वं यध्देतुतावच्छेदकं सत्तात्वं तद्वत्त्वं सत्तया इति अतिव्याप्तिः स्यादित्यर्थः। व्यापकत्वमित्युक्तविति। प्रकृते नातिव्याप्तिरिति शेषः। द्रव्यत्वाभावधिकरणतावद्गुणादिनिष्ठो यो भेदस्य च सत्ताभाववान्नेत्याकारको भेदस्तत्प्रतियोगितावच्छेदकत्वमेव सत्ताऽभावे तदनवच्छेदकत्वविरहादतो न सत्ताभावस्य तद्व्यापकत्वमिति न तत्रातिव्याप्तिः। निर्धूमत्ववानिति। धूमाभावः साध्यः वह्न्यभावो हेतुः। निर्धूमत्वाभावाधिकरणतावदिति। धूमाधिकरणतावत्पर्वतनिष्ठो यो महानसीयवह्निमान्नेत्याकारभेदस्तत्प्रतियोगिता च महानिष्ठा तदवच्छेदकत्वमेव महासीयवह्निव्यक्ताविति तादृशाधिकरणताव्यापकत्वं न निर्वन्हित्वाभावस्येति अव्याप्तिः स्यादित्यर्थः। विवक्षितत्वादिति। पर्वतनिष्ठधूमाधिकरणताव्यापकतावच्छेदकं च हेतुतावच्छेदकस्वरूपसम्बन्धावच्छिन्नवन्ह्यभावत्वधर्मावच्छिन्नवन्ह्यभावनिष्ठप्रतियोगितानिरूपकवन्ह्यभावाभावत्वं तध्दर्मवत्त्वं वन्ह्यभावस्य हेतोरिति समन्वयः। तादृशाभावाधिकरणतावत्पर्वतनिष्ठात्यन्ताभावश्च घटाद्यभावो न तु वन्ह्यभावाभावाभावः पर्वते वन्ह्यभावस्य असत्त्वात् तत्प्रतियोगितावच्छेदकत्वं घटत्वे अनवच्छेदकत्वं वन्ह्यभावाभावत्वस्येति तस्य व्यापकतावच्छेदकत्वं सिध्दम्। तेनेति। एतादृशव्यापकतावच्छेदकत्वस्वीकारेण। व्यापकतावच्छेदकत्वविरहादिति। पृथिवीत्वाभाववज्जलादिनिष्ठात्यन्ताभावश्च एकदेशावच्छेदेनकपिसंयोगाभावाभावस्तत्प्रतियागितावच्छेदकत्वमेव कपिसंयोगाभावत्वस्येति साध्याभावाधिकरणताव्यापकतावच्छेदकत्वं नास्तीति भावः। यदि तु प्रतियोगिव्यधिकरणेत्यादिरूपं तद्गृह्यते तर्हि साध्याभावाधिकरणतावज्जलादिनिष्ठो यः प्रतियोगिव्यधिकरणाभावो न कपिसंयोगाभावो नापि कपिसंयोगाभावाभावः किन्तु घटाद्यभावस्तत्प्रतियोगितावच्छेदकत्वं घटत्वे अनवच्छेदकत्वं कपिसंयोगाभावत्वे तथा पृथ्वीत्वाभाववति जलादौ निरवच्छिन्नवृत्तिमान् योऽभावो घटाद्यभावो न तु कपिसंयोगभावस्तस्य सावच्छिन्नवृत्तित्वात् नापि कपिसंयोगाभावाभावः तादृशाभावप्रतियोगितावच्छेदकत्वं घटत्वे अनवच्छेदकत्वं कपिसंयोगाभावत्वे इति अतिव्याप्तिः स्यादिति बोध्यम्।  
  इति चतुर्थलक्षणव्याख्या।  
 प्रथमलक्षणोक्तरीत्येति। साध्याभावनिष्ठेत्यादिरूपेणैव वृत्तित्वाभावस्य निवेशो न तु साध्याभावत्यादिरूपेणेति पूर्वमुक्तमत्रानुसन्धेयमिति भावः। तत्तद्वन्हिमदन्यस्मिन्निति। पर्वतीयवह्निमत्पर्वतभिन्नमहानसादावित्यर्थः। सर्वेषां वन्हिमतां साध्यवदन्तर्गतत्वेन तादात्म्यसम्बन्धावच्छिन्नसाध्यवत्त्वावच्छिन्नप्रतियोगिताकाभाववत्वस्या सत्त्वान्नाव्याप्तिरित्यर्थः। स्वावच्छिन्नभिन्नभेदरूपस्येत्यस्यायमाशयः, यथा घटावच्छिन्नभिन्नभेदस्कय घटानतिरिक्तत्वं तथा वह्निमत्त्वावच्छिन्नप्रतियोगिताकात्यन्ताभावावच्छिन्नभिन्नभेदस्य वह्निमत्त्वावच्छिप्रतियोगिताकात्यन्ताभावानतिरिक्तत्वम्। तथा च तदभावस्य साध्यवत्त्वावच्छिन्नप्रतियोगिताकतया तदधिकरणं पर्वतादिकं तन्निरूपितवृत्तित्वस्यैव धूमे सत्वेनाव्यप्तिः। तादात्म्यसम्बन्धावच्छिन्नत्वपर्यवसितस्य अन्योन्याभावत्वनिरूपितत्वस्योपादाने च अत्यन्ताभावीयप्रतियोगितायां तादात्म्यसम्बन्धावच्छिन्नत्वस्यासत्त्वेन तादृशाभावस्य संग्रहासम्भवेन नाव्याप्तिरिति भावः। समवायेन वन्हिमत इति। वह्न्यवयवस्येत्यर्थः। धूमादेर्वृत्तावपि नाव्याप्तिरिति। साध्यतावच्छेदकसंयोगसम्बन्धेन साध्यवत्त्वं पर्वतादेरेव न तु वह्न्यवयवस्य तेन सम्बन्धेन साध्यवत्त्वावच्छिन्नप्रतियोगिताकभेदश्च वह्निमान्नेत्याकारकस्तदधिकरणं न पर्वतादि किन्तु ह्रदादि तत्र धूमस्यावृत्तेर्नाव्याप्तिरित्यर्थः। तत्रैवोक्तिमिति। अधिकरणत्वप्रवेशाप्रवेशाभ्यामनयोर्भेदोपपादनमुक्तमित्यर्थः॥ व्याप्यवृत्तीति। देशकालानवच्छिन्नवृत्तितावत्त्वं तत्त्वम्, केवलान्वयित्वं च अभावाप्रतियोगित्वं वक्तुमात्रवृत्तित्वमिति यावत्। अव्याप्यवृत्तीति। तत्त्वं च देशकालवच्छिन्नवृत्तितावत्वम्। तत्त्वं च वस्तुविशिष्टत्वम् वैशिष्ट्यं च स्वतादात्म्य स्वसमानधिकरणात्यन्ताभावप्रतियोगित्वोभयसम्बन्धेन स्वतादात्म्योपादानात् द्रव्यत्वे गुणत्वात्मकवस्तुविशिष्टत्वसत्त्वेऽपि न द्रव्यत्वस्याव्याप्यवृत्तित्वम् गुणत्वतादाम्यविरहात्स्वस्मिन् स्वतादात्म्यस्य सत्त्वेन सर्वस्याव्याप्यवृत्तित्वप्रसङ्गवारणाय द्वितीयम्। सध्देताविति। व्याप्तिमत्वं सध्देतुत्वम्, व्यभिचारिभिन्नत्वं वा, हेतुतावच्छेदकावच्छिन्नाधिकरणताव्यापकसाध्यतावच्छेदकावच्छिन्नाधिकरणताकत्वं वा, परामर्शोयमुख्यविशेषतानिरूपितप्रकारताश्रयत्वं हेतुत्वम्।  
 उपमानाथविरचिता माथुरीपञ्चलक्षणीव्याख्या समाप्तिमगमत्।  
  विश्वनाथर्पणमस्तु।  
 अथ माथुरीसिंहव्याघ्रलक्षणव्याख्या।  
 द्रव्यं सत्वादित्यादवतिव्याप्त्यावत्तेरिति। गुणवृत्तिसत्ताया द्रव्यवृत्तिसत्ताऽनतिरिक्ततया साध्यतावच्छेदकीभूतद्रव्यत्वाधिकरणनिरूपितवृत्तित्वस्य सत्तायां सत्वेन तदभावस्य न तत्र सत्त्वं किन्तु गुणत्वादावेव तादृशाभावस्य चाधिकरणं गुणत्वादिकमेव तदनधिकरत्वस्य सत्तायां सत्त्वादतिव्याप्तिः धूमवान्वह्नेरित्यत्र तु अयोगोलकीयवह्नौ साध्यीभूतधूमाधिकरमपर्वतादिनिरूपितवृत्तित्वाभावस्य सत्त्वात् तादृशाभावानधिकरणत्वस्य अयोगोलकीयवह्नौ असत्वेन अतिव्याप्त्याभावात् प्रसिध्दस्थलपरित्यागः। द्वितीयनेति। साध्यवैय्यधिकरण्यानधिकरणत्वमितिद्वितीयलक्षणेनेत्यर्थः। तत्रापि साध्यवैयधिकरण्येत्यस्य साध्यवद्भिन्नवृत्तित्वार्थकत्वादिति भावः। किन्त्विति। तथाच साध्यीभूतद्रव्यत्वाधिकरणत्वाभाववद्गुणादिनिरूपितवृत्तित्वस्यैव सत्तायां सत्त्वेन तदनधिकरणत्वस्य तत्र अभावात् अतिव्याप्तिवारणम् वह्निमान् धूमादित्यादिसध्देतौ साध्याधिकरणत्वाभाववज्जलादिनिरूपितवृत्तित्वानधिकरणत्वस्य धूमे सत्वेन लक्षणसमन्वयो बोध्यः। अव्याप्यवृत्तिसाध्यकसध्देताविति। कपिसंयोगी एतद्वृक्षत्वादित्यादावित्यर्थः कपिसंयोगस्य अव्याप्यवृत्तितया वृक्षे मूलावच्छेदेन तदभावस्य सत्त्वेन तन्निरूपितवृत्तित्वस्य एतद्वृक्षे सत्त्वादव्याप्तिवारणायाधिकरणत्वप्रवेशः। न चाधिकरणत्वप्रवेशेऽपि मूलावच्छेदेन कपिसंयोगाधिकरणत्वाभावस्य वृक्षे सत्त्वादव्यप्तिस्तदवस्थैवेत्यत आह। अव्याप्यवृत्तेरिति। तथाच कपिसंयोगस्य अव्याप्यवृत्तित्वेऽपि तदधिकरणताया अव्याप्यवृत्तित्वाभावेन न मूलावच्छेदेन तादृशाधिकरणत्वाभावस्य वृक्षे सत्त्वं किन्तु गुणादावेव तत्र च एतद्वृक्षत्वस्याभावान्नाव्याप्तिरिति भावः। सत्ताया एव साध्यत्वेनेति। विशिष्टशुध्दयोरनतिरिक्तत्वादिति भावः। अत्र यद्यपि घटवृत्तित्वविशिष्टवाच्यत्ववान् घटत्वादित्यत्र विशिष्टशुध्दयोरनतिरिक्ततया वाच्यत्वस्यैव साध्यत्वेन तदधिकरणत्वाभावस्याप्रसिध्दतय अव्याप्तिरेव सम्भवति तथापि यत्किंचिध्दर्मावच्छिन्नसाध्यनिष्ठाधेयतानिरूपिताधकरणत्वाभाववन्निरूपितवृत्तित्ववद्भिन्नत्वस्य विवक्षणेन घटवृत्तित्वविशिष्टवाच्यत्वत्वरूपधर्ममादाय तादृशस्थले लक्षणसमन्वयसम्भवेन दोषासम्भवात् विशिष्टसत्तावान् जातेरित्यत्र तु सत्तात्वरूपयत्किंचिध्दर्मावच्छिन्नाधेयताघटितलक्षणस्य समन्वयसम्भवात् अतिव्याप्तिरिति। न च तादृशाभाववत्सामान्यनिरूपितहेतुतावच्छेदकीभूतसमवायसम्बन्धावच्छिन्नवृत्तितत्वाप्रसिध्द्यैवव नातिव्याप्तिरिति वाच्यम्। सत्तावान् द्रव्यत्वादित्यादावव्यप्तिवारणाय अग्रे व्यापकतावघटिलक्षणस्यैव सिध्दान्ततया तत्र च वृत्तितायां हेतुतावच्छेदकसम्बन्धावच्छिन्नत्वस्यानिवेशनीयतया तादृशलक्षणानुसारेणैवातिव्याप्तेर्दत्तत्वात्। केचित्तु जातेरित्यस्य जातित्वप्रकारकप्रमाविशेष्यत्वादित्यर्थः तथा च स्वरूपस्यैव हेतुतावच्छेदकसम्बन्धतया तादृशसम्बन्धावच्छिन्नसामान्यादिनिरूपितवृत्तित्वप्रसिध्द्या तत्रातिव्याप्तेस्तादृशविशेषणोपादानेऽपि सम्भवोऽस्त्येवेत्याहुः। समवायेन वह्नौ साध्ये इति। अत्र यद्यपि साध्यतावच्छेदकसम्बन्धावच्छिन्नत्वानिवेशे ह्रदस्यापि कालिकादिना वह्न्यादिमत्त्वेन कथं तस्य साध्यानधिकरणत्वं तथापि जन्यमात्रस्य कालोपाधित्वानगीकारेण तस्य साध्यानधिकरणत्वसम्भवात्। वस्तुतो यत्किंचित्सम्बन्धेन साध्याधिकरणत्वाभाववन्निरूपितवृत्तित्वानधिकरणत्वघटितलक्षणस्यैवाभिप्रेततया संयोगसम्बन्धावच्छिन्नवह्न्यधिकरणत्वाभाववद्ह्रदादिनिरूपितवृत्तित्वानधिकरणत्वस्य धूमे सत्त्वादतिव्याप्तिः अत एव धूमवान्वह्नेरित्यत्र यत्किंचित्सम्बन्धघटितलक्षणस्कयागमनान्न तत्रातिव्याप्तिरभिहितेति। तादृशवह्न्यधिकरणत्वाभाववतीति। साध्यतावच्छेदकसम्बन्धावच्छिन्नसाध्यतावच्छेदकावच्छिन्नाधिकरणत्वाभाववतीत्यर्थः। न क्षतिः। नाव्याप्तिः आत्मभिन्नं घटत्वादित्यत्र साध्याधिकरणत्वाभाववति आत्मनि केनापि सम्बन्धेन घटत्वस्यावृत्तेः \`नित्येषु कालिकायोगात्' इति नियमेन कालिकसम्बन्धेनापि अवृत्तित्वात् इति भावः। वृत्तेरप्रसिध्दत्वादिति। द्रव्यगुणकर्मणामेव समवायानुयोगित्वादिति भावः। विवक्षितत्वादिति। तथा च सत्ताभावाधिकरणतावत्सामान्यनिष्ठाभावो न द्रव्यत्ववद्भेदाभावः किन्तु अभावान्तरमेव तत्प्रतियोगितानवच्छेदकधर्मंवत्त्वस्य द्रव्यत्व वद्भेदे सत्वात् तादृशाभावप्रतियोगितानवच्छेदकधर्मवत्त्वं पूर्ववत् द्रव्यं सत्वादित्यादावतिव्याप्त्यापत्तेः नापि अन्योन्याभावघटितं निर्धूमत्ववान् वह्निमद्भिन्नत्वादित्यादावव्याप्त्यापत्तेः किं तु तादृशात्यन्ताभावप्रतियोगितानवच्छेदकं यध्दर्मावच्छिन्नावच्छेदकताकप्रतियोगिताकान्योन्याभावत्वं तध्दर्मवत्त्वं विवक्षणीयम् तथा च न कोऽपि दोषः। अतो व्यापकत्वानुधावनमिति। तथा च वन्हिमदन्योन्याभावत्वस्य साध्याभावसमानाधिकरणवृत्तित्वेऽपि साध्याभावाधिकरणतावन्निष्ठाभावप्रतियोगितानवच्छेदकत्वाभावान्नातिव्याप्तिः साध्याभावधिकरणताया अयोगोलकादावपि सत्त्वेन तन्निष्ठाभावप्रतियोगितावच्छेदकत्वस्यैव वन्हिमदन्योन्याभावत्वे सत्त्वात्। धूमवदन्योन्याभावासत्वादिति। धूमावयवे समवायेन धूमस्य सत्त्वात् इति भावः। द्रव्यं जातेरित्यादाविति। हेतुतावच्छेदकस्य इतरवाकपर्याप्तिनिवेशेनैव (हेतुतावच्छेदकेतरानवच्छिन्नत्वनिवेशेन) धूमावान्वन्हेरित्यत्र तत्तद्वन्हिमदन्योन्याभावमायातिव्याप्तेर्वारणसम्भवात् अप्रसिध्दसाध्यकस्थलानुधावनं तथा च घटन्योन्याभावीयप्रतियोगितावच्छेदकताया निरवच्छिन्नत्वेन हेतुतावच्छेदकेतरानवच्छिन्नत्वसत्त्वादतिव्याप्तिरस्त्येवेति। अव्याप्यवृत्तीति। तस्याव्याप्यवृत्तित्वाङ्गीकारे तु प्रतियोगिव्यधिकरणसाध्याभाववन्निष्ठाभावीयप्रतियोगितानवच्छेदकत्वसक्य कपिसंयोगिभेदत्वे सत्त्वेन अतिव्याप्तिः स्यादिति भावः। संक्षेप इति। प्रतियोगिवैय्यधिकरण्याघटितव्यापकत्वांगीकारे तस्याव्याप्यवृत्तित्वाभ्युपगमेऽपि न क्षतिरिति सूचितम्।  
  इति प्रथमलक्षणव्याख्या।  
 अव्याप्यवृत्तिमत इति। अन्यथा कपिसंयोगी एतद्वृक्षत्वादित्यत्र मूलावच्छेदेन एतद्वृक्षे कपिसंयोगिभेदसत्त्वादव्याप्तिः स्यादित्यर्थः। अखण्डेति। साध्यवदन्यावृत्तित्वमित्यत्रवृत्तित्वपदार्थस्य प्रतियोगितासम्बन्धेनाभावेऽन्वयः अत्र तु निष्ठत्वसम्बन्धेन तस्योधेयतायामन्वयः आधेयतायाश्याधिकरणतायामन्वयः तस्य च प्रतियोगितासम्बन्धेनाभावोऽन्वयः इदमेवानयोर्वैलक्षणम्। न क्षतिः। नाव्याप्तिः इदं वन्हिमद्गगनादित्यस्य सध्देतुत्वांगीकारे असम्भवो न सम्भावति तस्यासध्देतुत्वांगीकारे तु विशेषरूपेण संसर्गत्वानभ्युपगमे विषयतायाः संसर्गत्वानभ्युपगमे च दधित्वविशिष्टप्रमेयवान् स्थलदधित्वादित्यत्र लक्षणसमन्वयोबोध्यः एतस्याप्यनंगीकारे तु क्षतिपदं असंभवपरं द्रष्टव्यम्। पूर्ववदिति। प्रथमलक्षोक्तवदित्यर्थः। लक्षणाद्वयस्य साध्यानधिकरणानधिकरणत्वबोधकत्वाभावत् साध्यानधिकरणानधिकरणत्वपदं व्याचष्टे। साध्यानधिकरणत्वनियतामिति। साध्यवद्भिन्नवृत्तित्वानधिकरणे साध्यानधिकरणानधिकरणे च उभयत्रैव साध्यानधिकरणानधिकरणत्वसत्त्वादिति भावः। व्यापकीभूतं चेति। तथाच व्यापकाभावस्य व्याप्याभावव्याप्यत्वेन व्यापकीभूतसाध्यानधिकरणत्वस्य अप्रसिध्द्याऽभावेन व्याप्यीभूतसाध्यवैय्यधिकरण्येत्यादिलक्षणस्याभावः सुलभ एव वन्ह्यभावात् धूमाभाववदिति भावः। नतत्सामान्यभेद इति। तथाच केवलान्वयिस्थले साध्याधिकरणत्वसामान्याभावस्याप्रसिध्दत्वेऽपि यत्किंचित्साध्याधिकरणत्वाभावस्य प्रसिध्द्या नाप्रसिध्दिनिबन्धनाव्याप्तिः सम्भवतीत्यर्थः। केवलान्वयिसाध्यकसमुच्यय इति। तथा च केवलान्वयिनि तादृशाभावस्य प्रसिध्दत्वेऽपि तदधिकरणनिरूपितवृत्तित्वस्यैव वाच्यत्वहेतौ सत्त्वात् अव्याप्तिः सुदृढैवेति।  
 इति श्रीहरिरामशुक्लकृता माथुरीसिंहव्याघ्रलक्षणव्याख्या समाप्ता।

\]
