+++
TITLE = "न्यायपरिशुद्धिः"
AUTHOR = "वेङ्कटनाथः"
DOMAIN = "दर्शनानि"
SUB-DOMAIN = "न्यायशास्त्रम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-4069"
url = "https://www.ebharatisampat.in/read_chapter.php?bookid=ODExNTE0MDE3ODA2MDkz"
title = "न्यायपरिशुद्धिः"

+++
[[न्यायपरिशुद्धिः	Source: [EB](https://www.ebharatisampat.in/read_chapter.php?bookid=ODExNTE0MDE3ODA2MDkz)]]

\[













**॥ भूमिका ॥**

**॥ श्रीमते भगवद्रामानुजाय नमः ॥**

**॥ श्रीमते निगमान्तमहादेशिकाय नमः ॥**



श्रीमद्वेङ्कटनाथदेशिकमणिप्रज्ञासरित्तरङ्गपरम्परापरिणामभूतं न्यायपरिशुद्ध्यभिधानं प्रबन्धरत्नमिदं जयति जीवितमिव न्यायविस्तरस्य विद्यास्थानस्य श्रीभगवद्रामानुजमुनिवरक्षुण्णवर्त्मनो ब्रह्ममीमांसाशास्त्रस्य च ।  
अनुपजीव्य चेदं विद्यास्थानं को विभवः सपन्दितुमपि शेषस्य विद्यास्थानजातस्य ? ।  
सर्वमेव हि लोके श्रुतं संशयविपर्ययाभ्यामाहितपारिप्लवं वात्यास्पृष्टमिव तृणशकलं न कथञ्चिदपि प्रतितिष्ठति ।  
प्रमाणपरीक्षया तु यथावदुपपादितया दृषदेव व्यपोढविक्षोभं निष्कम्पमवतिष्ठते ।  
प्रमाणपरीक्षैव च प्रथमावतारपदवी न्यायविस्तरस्य ।  
पदवाक्यप्रमाणभेदेन हि त्रेधा विभजन्ति शास्त्रं शास्त्रविदः ।  
तत्र तदं नाम शब्दानुशासनं पाणिन्यादिप्रणीतम् ।  
वाक्यं चविचारपूर्वकश्रौतवाक्यार्थनिर्णयरूपं कर्मब्रह्मात्मकविषयविभागविभक्तमुभयं मीमासाशास्त्रम् ।  
प्रमाणं तुक्वचिदप्यर्थेष्वनवगाढावष्टम्भां स्वात्मन्यप्यनुपजातविस्रम्भां डोलायमानां बुद्धिं करेणुमिव तर्कशृङ्खलाभिरालानयन्मननव्यपदेशं शास्त्रम् ; यस्य संज्ञान्तरं न्यायविस्तरः तर्कशास्त्रमित्यादि ॥  
तदेतत्प्रमाणप्रधानमपि प्रमाणगतेः प्रमेयस्वरूपविवेचनपर्यवसानतया प्रमेयेपि न्यस्तपदं प्रवृत्तम् ।  
इतरेतरविसंवादसंरब्धोद्धुरैरास्तिकैर्नास्तिकैश्च बहुधा वादिभिः स्वस्वच्छन्दानुरोधेनान्यथा चान्यथा च प्रमेयं प्रतिपद्यमानैरितस्ततः परिकृष्यमाणानि प्रमाणान्यपि परावृत्तरूपतया लक्षणतो दुर्ग्रहाण्यभूवन् ।  
मानाभासव्यामिश्राणि हि मानानि न सुकराणि विवेक्तुम् ।  
तदेवं शास्त्रमेव पङ्किलीकृतं चक्षुरिव तिमिरोपसृष्टं विगलितार्थग्रहणापाटव संवृत्तम् ।  
अविपर्यस्तलक्षणं प्रमाणवर्गं परिगृह्णाद्भिरपि सौगतार्हतकापिलचार्वाकजैमिनीयादिभिरङ्गेष्ववान्तरभेदेषु चन्यूनातिरेकमास्थितैरनेकधोपयोगादनेकान्तीकृतमतयः कृतमतयोपि स्वस्वोपदेशपारम्परीप्रत्ययादेकतमं पक्षमभिमन्यमानाः स्परिग्रहावसादकातरतया पक्षान्तरेषु साभ्यसूयाश्चिरायापि गरुकुलेषु परिश्रम्यालब्धबुद्धिप्रसादा विभ्राम्यन्त एवानुभूयन्ते ।  
अतः सर्वोपयोगाय दोषगुणहानोपादानाभ्यां शिक्षणीयस्यास्य न्यायविस्तरस्य पृथक्प्रस्थानं न्यायदर्शनं नाम सूत्रजातं गौतमेन मुनिना प्रथमं प्रणीतम् ; यत्र प्रमाणाप्रमाणादिविवेचनया तत्त्वनिर्णयोपायास्तत्र च संभवन्तो गुणदोषाः कथासु च ग्राह्यापरिहार्यविभागाः सविशेषं प्रदर्शिताः ॥  
तच्च न्यायदर्शनं प्रथमं प्रमाणप्रमेयादिसूत्रेण षोडशधा पदार्थान् विभज्य तत्परीक्षणेन चरितार्थम ।  
तत्र प्रमेयत्वस्य केवलान्वयिनः सर्वपदार्थसाधारणतया विभाजकत्वमनुपपद्यमानं मन्यमानेन कणादेन मुनिना कृत्स्नमेव प्रमेयजातं द्रव्यादिसप्तपदार्थपरिसंख्यानेनासंकीर्णं विभक्तम् ।  
तत्र च सामान्यविशेषसमवायाभावान् वितथमेवापदार्थान् पदार्थयता तथाविधमेव चान्यदन्यदालपता ग्राह्यमगृह्णता त्याज्यं चात्यजता कणभक्षेण दूरमपथीकृतः शास्त्रपथ इति ब्रह्मसूत्रकारादिभिः प्रतिक्षिप्तो वैशेषिकः पक्षः ।  
न्यायपक्षस्तु शङ्क्यमानोपसर्गोपि कथञ्चिद्व्याख्यानाधेयसंस्कारतया नात्यर्थपरिवर्जनीयः इति मन्यमानाः कतिपयसंस्कारसंस्कृतमिमं पक्षं परिगृह्य निबन्धान्निबबन्धुः पूर्वे केचिदाचार्याः ।  
ते च निबन्धा एषु दिवसेषु नाम्नैव केवलमवशिष्यन्तोतद्यथाश्रीमन्नाथमुनिमिश्रप्रणीतं न्यायतत्त्वम्, श्रीमत्पराशरभट्टारककृतिस्तत्त्वरत्नाकरः, श्रीभगवद्यामुनाचार्याणामाचार्यैः श्रीमन्नाथमुनिचरणाश्रयाणां श्रीपुण्डरीकाक्षाणां शिष्यैश्च श्रीराममिश्रगुरुभिर्विरचितं विवरणं षडर्थसंक्षेपश्चेति ग्रन्थद्वयम्, अविदितप्रबन्धृव्यपदेशं न्यायसुदर्शनं प्रज्ञापरित्राणां चेति प्रबन्धयुगलम्, श्रीमन्नारायणमुनिविरचितत्वेनाचार्योपात्तं नाम्ना चानुद्दिष्टं किमपि प्रबन्धरत्नम्, अस्यैव च न्यायपरिशुद्धिप्रणेतुराचार्यस्याचार्येण मातुलेन च वादिहंसाम्बुवाहः इति प्रशस्तिनामाङ्कितेन आत्रेयरामानुजाचार्येण कृतं स्वप्रतिभाद्रविणनिक्षेपायमाणं न्यायकुलिशाभिधानं चेत्येते निबन्धाः न्यायपरिशुद्धिकृतैवाचार्येण तत्र तत्र भूयिष्ठमुदाह्रियन्ते ।  
यदेव यावदेव चाचार्येण क्वचित्क्वचिदुदाहृतं वाक्यं वाक्यखण्डं वा, तदतिरिक्तं कियदपि टीकाकृतामपि दृष्टिविषयीभूतं नोपलभ्यते ।  
अयमत्र हेतुः प्रतिभातिआचार्यसंनिहितकालेष्वप्यनतिसंक्षेपविस्तररमणीयानि प्रस्फुटार्थानि नित्यप्रकाशान्याचार्यश्रीसूक्तिरत्नान्यवमृश्य रसास्वादवादिविजयशिष्यप्रवचनाद्रिप्रवणेषु उपर्युपरि व्याख्यानादिप्रणयनैरविस्तृत्य शास्त्रं वितथमेवातिपातितकालेषु शिष्यप्रशिष्यवर्गेषु कुमारवेदान्ताचार्यादिषु, अतीते च गणरात्रे कैश्चिदर्वाचीनैराविर्भूतैर्ग्रन्थकृद्भिरज्ञातपूर्ववृत्तान्तैर्यथाकथञ्चिद्व्याख्यानेन कश्चिदुपकारः कृत इति ॥  
हन्त ! निःशेषक्षालिताखिलकलङ्कस्याप्यस्य श्रीभगवद्रामानुजसिद्धान्तस्येदमेकं शोचनीयं वैशसम् ; यत्तावदाचार्यपदाभिषिक्तैरप्यर्वाचीनैर्बुधवरैः काणादगौतमीयादिसामान्यशास्त्रपरिश्रमेण व्ययितवयोभिरन्तिमे वयसि कथञ्चिदुपजातवेदान्ततृष्णैः शिष्यसंग्रहणकृतक्षणैरवश्योपादेयोपदेशश्रीभाष्यादिकतिपयग्रन्थग्रहणचरितार्थैरनादृताः प्राचामाचार्याणां वाग्विस्तरा एतर्हि श्रोतुमपि दुर्लभतां गमितार्ः ।  
इदृशोयं विद्यावधः कस्य वा विद्याव्यसनिनो न दूनोति मानसम् ? ।  
अथवा कृतं प्राचां प्रबन्धप्रणाशचिन्तनेन ।  
अस्यैवाचार्यस्य वाङ्मधुनिष्यन्दो मुधैव कियान्न विस्रंसितः ।  
सर्वतन्त्रस्वतन्त्राणामाचार्यचरणानां शताधिकाः प्रबन्धा हारविमलाः प्रसिद्धाः ।  
संस्कृतप्राकृतद्राविडभाषाभिस्त्ररौशिकानि काव्यनाटकस्तोत्राणि, लोकशास्त्रव्यवहारनिरूढसंस्कृतव्यतिकीर्णद्राविडभाषामयानि च चतुर्थराशिनिविष्टानिलौकिकानामप्यनुग्राहकानि परीक्षकाणामपि सुग्रहसांप्रदायिकतत्त्वहितपुरुषार्थान्यादर्शविमलानि मणिप्रवालशब्दितानि नियतश्राव्यतया रहस्यसंज्ञितानि सिद्धान्तनिष्कर्षणेदंपराणि लोकश्रेयसे जातानि ग्रन्थजातानि ।  
तत्र वेदान्ते तावत्तत्त्वटीका नाम श्रीभगवद्रामानुजमुनिवरविरचितस्य शारीरकमीमांसाभाष्यस्य विवृतिरपूर्वार्थविशेषविन्यासपरिभूषिता त्रैकाल्यसंभावनीयानामशेषाक्षेपाणामचलनिश्चयान् परिहारानुपदर्शयन्ती गङ्गेन गौरीगुरोरेतस्मादाचार्यवर्यादाविर्भूता ।  
सा च प्रथमसूत्रमात्रमपि यावदसमग्रोपलब्धप्रचारा वेदान्तविद्याविचारकाङ्क्षिणां चिन्ताव्यसनायैव खण्डभूता परिदृश्यते ।  
विचित्रायोधनाकुण्ठशक्तौ तेजस्विनि स्वां शक्ति समग्रमदर्शयित्वैव नियतियैयात्येनाकस्मादुपरतं योधरत्ने तटस्थदृष्टे कस्य वा वीरधर्ममनुतिष्ठतो हृदयं न दूयेत ।  
सोयमस्य निबन्धरत्नस्य लोपे दृष्टान्तः ।  
केचिन्मन्येरनाचार्यैरेव न समापूरितायं ग्रन्थ इति, तदेतत्स्वोपमानेन सर्वत्र शक्तिपरिच्छेदं कलयतां प्रलपितमत्र न क्रमते ।  
त्रिविधाः खलु लोके प्रबन्धकृतःकेचिद्गुरुकुलचिरपरिश्रमैरनेकशः श्रुतान् यथाश्रुतमर्थान् पत्रेषु विनिवेश्य प्रकाशयन्तो लोकमनुगृह्णन्ति ।  
अथेतरे, ये पुनर्जात्यैव स्फटिकावदातबुद्धयः सत्त्वविशेषाविर्भावनिस्तुषाशयाः स्वतः स्वान्तमुकुरतलस्फुटसंक्रान्तसर्वार्थप्रतिच्छन्दा अपि संप्रदायपरिरक्षणश्रद्धलुतया गुरूपदेशदर्शितां पदवीमवर्जयन्तश्चित्तघण्टापथेषु समसमयसंचरदखिलप्रमाणतर्कगुरूपदेशसंप्रदायविशेषा एकहेलया भूयसोर्थानयत्नेन ग्रहीतुं प्रणेतुमप्यर्हन्ति ।  
अन्ये तु निरन्तरभजनकृतप्रसदनेन भगवता सर्वेश्वरेण दूरप्रत्यूढप्रत्यूहविप्रुषो निःश्रेयसावधीनि कुशलजातान्यनुभवितुं निजचरणशरणानप्यनुभावयितुं चाकुण्ठशक्तयस्तृतीयकक्ष्यानिविष्टाः ।  
त एते व्यासपराशरवाल्मीकिप्रमुखैर्महर्षिगणैरपि गणनीयानुभावा विलक्षणाः प्रबन्धकृतः; येषामेकप्रतिभासूत्रस्यूतानि प्रमेयरत्नानि पुनः पुनः परिशीलितान्यपि नवनवानीव प्रज्ञावतां हृदयेषु कमपि चमत्कारमावहन्ति न च कदाचित्पुराणचित्रवद्विच्छायानि भवन्ति ।  
न्यापरिशुद्धिकृदाचार्यस्तु द्वितीयतृतीययोरुभयोरप्रि कक्ष्ययोः हारावल्योरिव नायकमणिः प्रकाशत इति तत्त्वविदामपरोक्षम् ।  
प्रकृतिसिद्धं च प्रक्रान्तस्यान्तगमनं शक्तिमताम् ।  
लोकानुग्रहमात्रफला येषां सर्वाः प्रवृत्तयः, तादृशानामयत्ननिर्वर्तनीये लोकोपकारार्थे समारम्भे चिकीर्षितविच्छेदः कथमुपपद्यते ? ।  
एवङ्गुणेन चाचार्यचूडामणिपवना शिष्यबुद्धिं प्रसादयितुमारब्धा कृतिरसमाप्य मध्ये अपविद्धा भवतीति को नुखलु प्रभाववेदी प्रतिपत्तुमर्हति ? ।  
अपि च "निखिलनिगमश्रेणीचूडापरिष्कृतिरूपिणी निपुणमनसामाशासौधस्थलीषु निबध्यते ।  
यतिपतिभुवो भाष्यस्यासौ यथाश्रताचिन्तित प्रवचनविधावष्टाविंशे जयध्वजपट्टिका" ॥  
इति स्वकृतस्य भाष्यप्रवचनस्य अष्टाविंश्यामावृत्तौ तत्त्वटीकानिबन्धप्रणयनमाचार्यस्तत्त्वटीकाप्रारम्भे स्वयमेव स्पष्टमाह ।  
संकल्पसूर्योदयप्रस्तावनायां च "विंशत्यब्दे विश्रुतनानाविधविद्य स्त्रिंशद्वारं श्रावितशारीरकभाष्यः ।  
श्रेयः श्रीमान् वेङ्कटनाथः श्रुतिपथ्यं नाथप्रीत्यै नाटकमर्थ्यं व्यधितैतत्" ॥  
इति सूत्रधारवाचा शारीरकभाष्यप्रवचनं संकल्पसूर्योदयनिर्माणकाले त्रिंशद्वारकृतं प्रथयति ।  
तदानीमेव त्रिंशद्वारं शारीरकभाष्यप्रवचनमासीद्यदि, ततः पश्चात्प्रवचनावृत्तयस्ततोपि हि भूयस्यो भवितुमर्हन्ति ।  
कृष्णमिश्रसमागमकालो हि संकल्पसूर्योदयनिर्माणसमयः ।  
ततश्चाष्टाविंश्यामावृत्तौ तत्त्वटीकानिर्माणं कृष्णमिश्रसमागमात्पूर्वतरं भवति ।  
शतदूषण्याः समनन्तरं तत्त्वटीका कृतेति च प्रतीयते ।  
उक्तं हि स्वयमेवाचार्यैस्तत्त्वटीकां प्रक्रममाणैः "शातितः शतदूषण्यां शङ्करादिमुधाग्रहः ।  
शरीरकशरीरं तु व्यक्तमत्र प्रदर्श्यते ॥  
" इति ।  
"श्रुतप्रकाशिका भूमौ येनादौ परिरक्षिता ।  
प्रवर्तिता च पात्रेषु तस्मै श्रेष्ठाय मङ्गलम् ॥  
" इति कुमारवेदान्ताचार्यकृतमङ्गलाशासनपरामर्शने श्रुतप्रकाशिकाप्रवचनतत्परत्वमाचार्याणां तत्त्वटीकापूरणविघाताय जातं स्यादिति चापातरमणीयम् ।  
श्रुप्रकाशिकाचार्यस्य हिम्लेच्छबलोपमर्दलग्नस्य निजगुरुसब्रह्मचारिणो मुमूर्षतः प्रार्थनया तद्ग्रन्थरक्षणप्रवचनयोरङ्गीकारेपि नैतावता स्वकीयं महीयांसं प्रबन्धप्रणयनप्रयत्नमाचार्यो वितथीकरिष्यति ।  
न ह्मत्रत्यमपूर्वमर्थजातं ग्रन्थान्तरेण चरितार्थं भवति ।  
तदिदमाचार्यग्रन्थे कृतश्रमाणां स्वत एव सुव्यक्तम् ।  
इदानीमुपलभ्यमानपर्यन्तेपि तत्त्वटीकाग्रन्थखण्डे ये विषयाः प्रतिपाद्यन्तु, नैते श्रुतप्रकाशिकायामन्यत्र वा ग्रन्थान्तरे प्रतिपत्तुं सुलभाः ।  
किञ्च स्वाचार्यैर्वादिहंसाम्बुवाहार्यैः प्रणीते विद्यमान एव हि न्यायकुलिशाख्ये न्यायनिबन्धरत्ने न्यायपरिशुद्धिमाचार्यः स्वयं निबबन्ध ।  
अवश्यवक्तव्येषु चार्थेषु जोषंभावः कथञ्चिदपि शास्राचार्यतायाः सदृशो न भवति ।  
न च नवनवार्थाविष्करणमर्वाचां प्राचीनाचार्यपरिभवाय ।  
अपि च, "निखिलनिगमश्रेणीचूडापरिष्कृतिरूपिणी निपुणमनसामाशासौधस्थलीषु निबध्यते" ॥  
इति प्रबन्धोपक्रमप्रतिज्ञानमेव प्रदर्शयति ग्रन्थान्तरैरचरितार्थस्य सर्ववेदान्तार्थसंस्कारस्य महामतिभिरपि सर्वज्ञसकाशात्शुश्रूषितस्य प्रतिपादनार्थमपूर्वायाः कृतेः समारम्भ इति ।  
स कथं न परिपूर्येत ? ।  
किञ्च निजनिबन्धस्य श्रुतप्रकाशिकारक्षणाङ्गीकारसमय एव लब्धप्रसरतामनुस्मृत्य परकीयग्रन्थप्रवचनमङ्गीकृतमाचार्यैरिति शक्यमभ्यूहितुम् ।  
तथाच सति तत्त्वटीकाग्रन्थलोपनिदानमर्वाचामाचार्याणां तत्रापरिशीलनमेव, न तु ग्रन्थापरिसमाप्तिः ।  
यथाहि न्यायसिद्धाञ्जनमपि जडद्रव्यपरिच्छे देनैव पर्यवसितं सांप्रतं परिदृश्यते, अद्रव्यपरिच्छेदस्तु पतित एव ।  
अशक्यं च तत्पूरणमन्यैः ।  
इत्थममुमर्थं श्रीरङ्गरामानुजगुरुरेव न्यायसिद्धाञ्जनव्याख्याने "न क्वाप्यतः परमदृस्यत कोशशेष स्तच्छेषपूरणकृतिः परिहासहेतुः ।  
ज्ञातव्यमन्यदपि तैर्निरणायि सम्य ग्ग्रन्थान्तरेष्विति न किञ्चिदिहास्ति चिन्त्यम्" ॥  
इति निगमयन्निवेदयति ।  
शतदूषण्यपि हि न समग्रा दृश्यते ।  
षट्षष्टिरेव वादा लोके प्रचरन्ति ।  
शेषे तु मिथ्यैव किमप्यैतिह्यं कल्पयित्वा कतिपये प्रजल्पन्ति ।  
यत्तावत्द्वैतमतखण्डनपरः शेषो ग्रन्थः मध्वमतस्थेन केनचिद्यतिना भिक्षामटता सविनयमुपसृत्य प्रार्थितोयमाचार्यः तं तस्य भिक्षार्थे प्रायच्छिदिति, तदपि न विचारक्षमम् ।  
न ह्याचार्यग्रन्थेषु क्वचिदपि मध्वमतं निरस्यते ।  
तत्त्वविप्लवाभावात्, अवान्तरेषु चार्थेषु नैयायिकवैशेषिकादिप्रतिपादितस्यैव द्वैतस्यानुवादात्, अनतिप्रचुरतया तस्य मतस्य लोकविप्लवप्रसंगाभावाच्चानास्थैवाचार्याणां तत्र स्यात् ।  
अतश्चतुस्त्रिंशद्वादा मध्वमतखण्डनपरा इति किंवदन्तीमात्रमेतत् ।  
शतदूषणी च शङ्कादिकृतसूत्रव्याख्यानादिनिरासार्थमेव प्रवृत्तेति च तद्ग्रन्थमुख एव स्फुटीभवति ।  
तत्र हि "प्राचीमुपेत्य पदवीं यतिराजदृष्टां तत्संनिकृष्टमपि वा मतमाश्रयन्तः ।  
प्राज्ञा यथोदितमिदं शुकवत्पठन्तः प्रच्छन्नबौद्धविजये परितो यतध्वम्" ॥  
इति प्रतिश्रुतम् ।  
अत्रऽतत्संनिकृष्टमपि वा मतमाश्रयन्तःऽ इत्यनेन द्वैतिनः स्वपक्षीक्रियन्ते ।  
अद्वैतखण्डनमेव च ग्रन्थप्रवृत्तिप्रयोजनमिति च दर्शितम् ।  
तथा चविद्यारण्याक्षोभ्यमुनिविवादे निर्णयं ब्रुवद्भिराचार्येः "असिना तत्त्वमसिना परजीवप्रभेदिना ।  
विद्यारण्यमहारण्यमक्षोभ्यमुनिरच्छिनत्" ॥  
इत्युक्तम् ।  
ऽशातितः शतदूषण्यां शङ्करादिमुधाग्रहः ।  
ऽ इत्यत्र तु शङ्करादीत्यादिपदं यादवभास्करयोः संग्रहायेति स्थितम् ।  
तस्मात्समग्रग्रन्थादर्शनमर्वाचामाचार्याणां प्रवचनविच्छेदनिबन्धनं प्रबन्धलोपहेतुरिति स्पष्टमेतत् ॥  
अत्र प्रसक्तानुप्रसक्तमाचार्यस्य कृष्णमिश्रसमागमचरितं किञ्चिदुपन्यस्यतेकृष्णमिश्रो हि गौडदेशीयः पण्डितचूडामणिः सर्वासु विद्यासु कलासु च सविशेषकृतश्रमः कविश्च ब्रह्माद्वैतं सिद्धन्तमातिष्ठमानो वादकुतूहलितया सर्वा दिशः पर्यटन् जितकाशी क्रमेण दक्षिणान्दिशमाचक्राम ।  
तत्र श्रीरङ्गं दिव्यक्षेत्रं विदुषामावासमाकर्ण्य देवसेवापदेशेन वादसमरमर्थयमानः श्रीरङ्गराजस्य भवगतः प्रासादमासदाद ।  
तदानीं तत्र भाषामयीर्गाथाः सरागतालं गीयमाना निशम्य तत्कर्तॄणां च कवीनां वर्णावराणामपि प्रतिमास्तस्मिन् देवालये देवोपचारैराराध्यमाना विदित्वा तत्र सेवासमवेतान् ज्ञानवृद्धान् श्रीवैष्णवानामन्त्र्यऽभोः प्राज्ञाः, भवतामनेनापभ्रंशपाठेन वर्णावरपूजनेन च दूरापोढं वेष्णवं तेजः ।  
किमनेनाराधनेन ? ।  
अन्थथाकृतमकृतं हि भवतिऽ इति साक्षेपं पप्रच्छ ।  
यदा तैर्मिलितैरपि न किञ्चिदाक्षेपसदृशमुत्तरं प्रतिपन्नं, तदा तदातनाय तद्देशाधिपतये तमर्थमावेद्य, प्रतिष्ठाप्रभृति सर्व एवालयसंस्कारः कार्यः प्रत्यग्र एव इति च नियम्य तं दिव्यालयं गाढघटितार्गलद्वारं परित्यक्ताशेषपूजोत्सवं च कारयामास ।  
लोकाचार्यप्रभृतयश्च बहवस्तत्र दर्शनगुरवस्तादृशं वैशसमचिन्तितोपनतमनुस्मृत्य दुरन्ते दुःखसागरे निमग्नास्तं च प्रतिवादिनं सर्वविद्याविशारदं वादाहवनवशूरमप्रकम्प्यमाकलयन्तः सभामभिनवां कामपि संगमय्य तस्यानर्थस्य किञ्चिदपि प्रतिविधानं चिन्तयामासुः ।  
तस्मिन्महति सदसि विदुषां संप्रदायाचार्यः श्रीमान् लोकाचार्यः सर्वेषां सभासदामवधेयवचनः समर्थामभ्यर्हितां वाचमाददे "भोः भागवतप्रधानाः, बलवन्तं परिपन्थिनं पराङ्मुखीकर्तुमुपायः कश्चिदत्र मे प्रतिभाति ।  
स तावदुच्यमानो भवद्भिरनुमन्यताम् ।  
अस्ति किल काञ्च्यां नगर्यां वेङ्कटनाथार्यो नाम विदुषां प्रथमः ।  
स हि वृषशैलनाथस्य घण्टांश एवावतीर्णः इति तत्त्वविदां ग्रहणम् ।  
सोयं पञ्चवर्षदेशीयः शिशुरेव सन्निजमातुलेन वादिहंसाम्बुवाहेनात्रेयरामानुजाचार्येण शारीरकभाष्यग्रहणाय वरदगुरुसकाशं गच्छता प्रियभागिनेयेन नीतस्तत्र भाष्यविषये प्रसक्तान् बहून् संदेहशृङ्खलाग्रन्थीन् विस्रंसयंस्तया तत्रसमवेतया प्रज्ञावृद्धपरिषदा अपूर्वप्रसादविस्मयचित्रितचित्तया सबहुमानमवलोकितः श्रीमता च वरदगुरुणा श्रीभगवद्रामानुजसिद्धान्तस्य दैवात्संप्रति संजातमवलम्बनमिति बद्धाश्वासेन,ऽप्रतिष्ठापितवेदान्तः प्रतिक्षप्तबहिर्मतः ।  
भूयास्त्रैविद्यमान्यस्त्वं भूरिकल्याणभाजनम् ॥  
ऽ इत्याशिषं प्रयुञ्जानेनऽअस्य कुमारस्य स्वतः प्रतिभातसमस्तशास्त्रार्थसारस्य विद्यासंस्कारमात्रफलो गुरूपदेशो भविष्यति ।  
न तु ज्ञाने कश्चिदपि शक्तिलेश आधेयो भवति ।  
भगवानपि हि देवकीनन्दनः विद्याग्रहणाय सांदीपिनेराचार्यस्य सकाशे गुरुकुलवासमग्रहीत् ।  
किं चास्य शैशव एवायं प्रज्ञाप्रकर्षो दाशरथेरिव विक्रमतिशयो जन्मसिद्धः ।  
नासौ पुरुषान्तरदृष्टिविषयं प्रापयितुं युक्तम् ।  
साभ्यसूयाः सविस्माया वा दृशो नास्मिन् बालवयसि पतितुमर्हन्ति ।  
दृष्टिदोषैर्हि विषानलैरिव प्रसरद्भिस्तरव इवावलाढाः कति नाम महागुणाः पुरुषाः स्वगुणैर्लोकमनुपकृत्यैवास्तं गताः ।  
भवानेवामुं सर्वशास्त्रेषु कृतप्रज्ञं कर्तुमर्हति ।  
श्रीभगवद्रामानुजसिद्धान्तस्यैष जयध्वजः समुच्छ्रीयताम्ऽ इयादिश्य शिशुरसौ निजमातुले वादिहंसाम्बुदाचार्ये न्यासीकृतः ॥  
अथासौ वयसा विंशतिवर्षदेशीय एव सन् सर्वतोमुखप्रसृतप्रबोधतया परेषामनभिभवनीयः संवृत्तः ।  
एवमक्षय्यप्रतिभाद्रविणेन सर्वेष्वपि च तन्त्रेषु निरामयं पन्थानमवगन्तुं प्रसादयितुं चालङ्कर्मीणेन चाचार्येणा सार्धं कदाचित्काञ्चीनगरे देवदेवस्य भगवतः श्रीदेवराजस्य वैशाखमासिके यात्रामहोत्सवे विद्वत्संवादकुतूहलितया समागतः सर्वपथीनवैदुषीविभवः प्रबन्धरत्नप्रणेता चाखिलशास्त्रेषु विद्यारण्य इति कृतप्रशस्तिनामधेयो माधवाचार्यो नाम वेदभाष्यकृत्वादाहवे लग्नो निरङ्कुशनिशिततर्कशरासारवर्षिणः आचार्यस्याग्रतः प्रत्यवस्थातुमक्षमो विस्मयबहुमानभरितमना विजयनगरं प्रयातः स्वशिष्यस्य राज्ञस्तमर्थं यथावृत्तमावेद्य तथाविधविद्वद्रत्नदर्शनोत्कण्ठात्वरितस्य प्रभोः प्रार्थनया छत्रचामरप्रभृतिसमस्तराजपरिबर्हपरिबृंहितं राजौपवाह्यपुरःसरं प्रधानसचिवहस्तार्पितसबहुमानसमाह्वानलेखं च चतुरङ्गबलं प्रणीयः प्रार्थितो वैराग्यपञ्चकं तस्य प्रत्युत्तरयाञ्चकार ।  
तेन च माधवाचार्येण स्वीये सर्वदर्शनसंग्रहे रामानुजदर्शनमुपक्षिपताऽतदुक्तं वेङ्कटनाथेन तत्त्वमुक्ताककलापेऽ इत्युपक्रम्य,

**----------------------------------------------**

****





**   ॥ श्रीः ॥**

**॥ श्रीमते हयवदनपरब्रह्मणे नमः ॥**

** ॥ श्रीमते रामानुजाय नमः ॥**

**॥ श्रीमते निगमान्तमहादेशिकाय नमः ॥**



श्रीमान वेङ्कटनाथार्थः कवितार्किककेसरी ।  
वेदान्ताचार्यवर्यो मे संनिधत्तां सदा हृदि


** न्यायपरिशुद्धौ प्रत्यक्षाध्यायः १**


****  
 पत्युः संयमिनां प्रणम्य चरणौ तत्पादकोटीरयोः संबन्धेन समिध्यमानविभवान् धन्यांस्तथान्यान् गुरून् ।  
 शुद्धं संश्रितबादरायणतनोर्नारायणस्योक्तिभः श्रीमान् वेङ्कटनायकः स्थितिपदं निर्माति नीतेः शुभम् ॥

 विद्यास्थानेषु धर्म्येषु गण्यते न्यायविस्तरः ।  
 स च विप्लावितस्तैस्तैस्ततोऽत्र परिशोध्यते ॥

 न्यायपरिशुद्धौ प्रत्यक्षाध्यायः २ ॥

 गौतमसूत्रबहिष्कारपक्षः ॥  
  
यद्यपि कथञ्चिदाक्षपादं सत्पक्षे निक्षेप्तु शक्यम्; न च कणभक्षपक्षनिक्षेपवत्क्लेशः;  
नापि तत्कर्ता गौतमस्तामसेषु परिपठ्यते; नापि च विप्रलम्भकत्वख्यातिः;  
तथापि ब्रह्मसूत्रकारादिबहिष्कृतत्वान्नातीव वयमाद्रियामहे ।  
न खल्वार्षत्वादिभिस्तदादरः, अतिप्रसङ्गात् ।  
प्राज्ञानां प्रथमेनैव गुरुणा हि स्वयं पुरा ।  
लोकायतमतं प्रोक्तं लोकविप्लवकारणम् ॥  
अथवा पितामह एवात्र प्रमाणम्, य इन्द्रविरोचनायोश्चार्वाकमतमुपदिष्टवान् ।  
तथा गौतमोऽपि संभाव्यते ।  
अथापि  
"काणादशाक्यपाषण्डैस्त्रयीधर्मो विलोपितः ।  
त्रिदण्डधारिणा पूर्वं विष्णुना रक्षिता त्रयी" ॥  
इति स्मृतेः,  
"बहवः पुरुषा राजन् सांख्ययोगविचारिणः ।  
नैत इच्छन्ति पुरुषमेकं कुरुकुलोद्भव ॥  
समासेन तु तद्व्यासः पुरुषैकात्म्यमुक्तवान् "।  
इति महाभारतोक्तेश्च युक्तं तत्तद्बहिष्कारः ।  
इह तु न तथेति चेन्न, तुल्यन्यायतया वचनस्योपलक्षणार्थत्वात् ।  
न खलु तद्वा तादृग्वेति कश्चिद्विशेषः ।  
यद्यपि काशकुशावलम्बन्यायेन पक्षान्तरादाधिक्यमस्य पक्षस्य, अथापि न तद्वेदान्तसंनिधौ; न खलुमशकाद्बलिष्ठोऽपि मातङ्गः कण्ठीरवमुपरुणद्धि ॥  
"यदक्षपादः प्रवरो मुनीनां शमाय शास्त्रं जगतो जगाद ।  
कुतार्किकाज्ञाननिवृत्तिहेतुः कारिष्यते तस्य मया निबन्धः" ॥  
इति वाक्यमक्षपादपक्षपातेनोक्तमित्यनास्थेयम् ॥  
उक्तं च पूर्वाचार्यैः  
"काणादमाक्षपादं वा कापिलं तन्त्रमेव वा ।  
तन्त्राण्येतानि सर्वाणि न तन्त्राण्यात्मनिर्णर्य" ॥  
इति ॥  
अत एव हि "एतेन शिष्टापरिग्रहा अपि व्याख्याताः" इति सूत्रे भाषितम्"एतेनवेदापरिगृहीतसांख्यपक्षक्षपणेन, शिष्टाश्च वेदापरिगृहीताः कणभक्षाक्षपादक्षपणकभिपक्षाः क्षपिता वेदितव्याः" इति ।  
न च सूत्रनिबद्धं सर्वं विद्यास्थानमिति नियमो दृष्टः; न चैक एवैकस्य विद्यास्थानस्य सूत्रकृदित्यपि वा ऋषिरित्येव वा राजाज्ञा, अन्यैरपि च तत्करणदर्शनात् ॥  
प्रमाणशब्दस्य भावे करणे च व्युत्पत्तिः ।  
१ एवं च प्रमैव प्रमाणमित्येके ।  
२ प्रमाकरणमेवेत्यपरे ।  
३ तयोरन्यतरदित्यन्ये ।  
४ यथावस्थितव्यवहारानुगुणं ज्ञानं प्रमाणम् ।  
५ यदज्ञानात्संसारो यज्ज्ञानात्तन्निवृत्तिस्तत्प्रमेयं मुमुक्षुभिः प्रकर्षेण मेयत्वात् ।  
६ तद्द्विविधं द्रव्याद्रव्यभेदात् ।  
७ सामान्यतो वा प्रमाविषयः प्रमेयम् ।  
८ आगन्तुकधर्माश्रयो द्रवयम् ।  
९ अतथाभूतमद्रव्यम् ।  
१० द्रव्यं द्वेधा जडमजडमिति ।  
११ जडं च द्वेधा प्रकृतिः काल इति ।  
१२ अजडं च तथा प्रत्यक्परागिति ।  
१३ प्रत्यगपि द्विविधं जीवरिश्वर इति ।  
१४ परागपि तथा धर्मभूतज्ञानं नित्यविभूतिश्चेति ।  
१५ अथवा द्रव्यं द्विविधमात्मानात्मभेदात् ।  
१६ त्रेधा वा भोक्तृभोग्यनियन्तृश्रुत्यनुसारात् ।  
१७ षोढा वा त्रिगुणकालजीवेश्वरशुद्धसत्त्वमतिभेदात् ।  
१८ अस्वयंप्रकांशं जडम् ।  
१९ स्वयंप्रकाशमजडम् ।  
२० मिश्रसत्त्वाश्रयः प्रकृतिः ।  
२१ कालः क्षणलवादिव्यवहारहेतुः ।  
२२ स्वस्मै भासमानं प्रत्यक् ।  
२३ परस्मै भासमानं पराक् ।  
२४ परतन्त्रचेतनो जीवः ।  
२५ स्वतन्त्ररिश्वरः ।  
२६ अर्थप्रकाशो बुद्धिः ।  
२७ प्रकृतिव्यतिरिक्तत्वे सति सत्त्वाश्रयो नित्यविभूतिः ।  
२८ अद्रव्यमनेकधा सत्त्वशब्दादिवैचित्र्यात् ।  
२९ एकं वेतरविशिष्टं प्राधान्यतः प्रमेयं परं ब्रह्म ।  
३० इतरेषां स्वनिष्ठब्रह्मैकनिष्ठत्वात् ।  
३१ तस्यैव च तथात्वेन मुमुक्षुभिः प्रकर्षेण मेयत्वश्रुतेः ।  
३२ अव्यवस्थितव्यवहारकारणं ज्ञानं संशयः ।  
३३ अयथाव्यवहारकारणं ज्ञानं विपर्ययः ।  
३४ संस्कारमात्रजं ज्ञानं स्मृतिः ।  
३५ तद्व्यतिरिक्तं ज्ञानमनुभवः ।  
३६ पुरुषप्रवृत्त्युद्देश्यं प्रयोजनम् ।  
३७ व्याप्त्यधिगमस्थानं दृष्टान्तः ।  
३८ प्रामाणिकत्वाभिमतैः परिगृहीतोर्ऽथः सिद्धान्तः ।  
३९ परार्थप्रमाणप्रयोगवाक्यावान्तरवाक्यान्यवयवाः ।  
४० व्याप्याङ्गीकारेण व्यापकानिष्टप्रसञ्जनं तर्कः ।  
४१ तर्कानुगृहीतप्रमाणपूर्वकतत्त्वावधारणं निर्णयः ।  
४२ वीतरागकथा वादः ।  
४३ पक्षद्वयसाधनवती विजिगीषुकथा जल्पः ।  
४४ प्रतिपक्षस्थापनहीना तु सा वितण्डा ।  
४५ हेत्वङ्गैकदेशविकला हेत्वाभासाः ।  
४६ अविवक्षितशब्दार्थारोपेण दूषणं छलम् ।  
४७ स्वव्यापिदूषणं जातिः ।  
४८ कथकाशक्तिलिङ्गं निग्रहस्थानम् ।  
४९ इत्येतादृशानि वाक्यानि किं न सूत्राणि स्युः ? तदिह संक्षिप्तं लक्षणादिवाक्यं सूत्रम्; तदुदाहरणादिवाक्यं तु भाष्यादिकमिति विभाव्य संतोष्टव्यम् ।  
न च पूर्वप्राबल्यव्यवस्था, तत्पूर्वसंभवात्वार्तिकस्य चानवतारप्रसङ्गात्व्याकरणादिष्वन्यथाकरणस्वीकाराच्च ।  
न च जैमिनेः प्रमाणलक्षणादिष्वौदासीन्यमात्रेण गौतमोक्तेषु काश्यपोक्तेषु वा निःशेषानुमतिसिद्धिरिति मन्तव्यम्, अन्यपरतया लोकप्रसिद्धोपजीवनात्, परकल्पिततटाकोपजीवनवत् ।  
कर्मकाण्डवृत्तिकारादयोऽपि हि लोसिद्धां प्रमाणादिव्यवस्थां यथायथमन्यथा संजगृहुः ।  
अतो यावदिह युक्तियुक्तं तावदुपजीव्यते; न खलु तटाकस्थःपङ्कोऽप्यपङ्किलबुद्धिभिस्ततदवगाहिभिरुपजीव्यते ।  
अतः सिंहवनगुप्तिन्यायेन यथावस्थितन्यायानुगृहीतं वेदं वेदानुमतं च न्यायमनुसरामः, न पुनर्न्यायमात्रम् ॥  
यत्तु "ज्ञातसंबन्धस्य" इत्यादिग्रन्थमुपादायानन्तरमुक्तं श्रीविष्णुचित्तेः "व्याप्तिधीगर्भानुभवोऽनुमानमित्यर्थः ।  
न्यायशास्त्रे तु तद्विशेषनिर्णयः" इति, तदपि तन्निरूपणाधिकृतविद्यास्थानख्यापनपरम् ।  
प्रमाणादिसूत्रमुपादाय व्याचक्षाणैस्तत्पक्षनिष्ठैरपि पूर्वैः क्वचित्सूत्राणि निराकृतानि ।  
तन्न्यायस्य नास्मासु सर्पमारः, नापि दण्डनिवारणम् ।  
ततश्च, यथालोकं यथावेदं लौकिके वैदिकेऽपि च ।  
यो वक्ता स परिग्राह्यः प्राक्तनोऽद्यतनोऽपि वा ॥  
विवक्षितार्थावैशद्यं व्याकुलत्वमपूर्णता उल्लोकतेत्यमी दोषा गुणकोटौ जडैः कृताः ॥  
भगवन्नार्थमुनिभिर्न्यायतत्त्वसमाह्वया ।  
अवधीर्याक्षपादादि न्यबन्धि न्यायपद्धतिः ॥  
तदर्वाग्भिस्तथाचायैर्यथेष्टं मतमास्थितैः ।  
प्रणिन्ये बहुधा तैस्तैः प्रमाणादिविचारणा ।  
तदयं भाष्यस्वःससिद्धो बहिष्कारपक्षः ॥

न्यायपरिशुद्धौ प्रत्यक्षाध्यायः ३ ॥

गौतमसूत्रस्वीकारपक्षः ॥

अङ्गीकारकाङ्क्षिणामक्षपादीयमप्यस्मदुक्तैकान्ततया स्थास्यति; तथैव स्थापयिष्यामः ।  
अतो वयमपि महतामयुक्तार्थतात्पर्यकल्पनेन नापराध्येम, न्यूनाधिकविरुद्धव्यपदेशादीनामलक्षणलक्षणोक्तीनां चाध्याहारान्यपर्याम्यां तद्भक्तेरपि निर्वाहात् ।  
तथास्मिन् यत्र स्फुटः श्रुतिस्मृतिशारीरकविरोधः, स उद्देशतो निरुह्यते ॥  
यत्तावत्सूत्रितं प्रथमाध्याये "घ्राणरसनचक्षुस्त्वक्छ्रोत्राणीन्द्रियाणि भूतेभ्यः" इति; अत्र ज्ञानेन्द्रियपञ्कोपादानं नेन्द्रियान्तरप्रतिक्षेपार्थम्, मनसः पृथक्प्रमेयतया उद्देशातनन्तरमेव च "युगपज्ज्ञानानुत्पत्तिर्मनसो लिङ्गम्" इति लक्षणकरणातभ्युपगमसिद्धान्तन्यायेन च तदिन्द्रियत्वपरीक्षणात् ।  
अतश्चोक्तेन समानयोगक्षेमयुक्तिप्रमाणकः कर्मेन्द्रियवर्ग उपलक्षणीयः, "प्रवृत्तिर्वाग्बुद्धिशरीरारम्भः" इति सूत्रे वाचः कण्ठोक्तेः पाण्यादिचतुष्टयस्य शारीरव्यापारकरणतया सूचनादिति ॥  
शरीरके तु "सप्तगतेर्विशेषितत्वाच्च" इति पूर्वपक्षमुपक्षिप्यासाधयच्च हस्तादीनामपीन्द्रियत्वं भगवान् बादरायणः "हस्तादयस्तु स्थितेऽतो नैवम्" इति ।  
"भूतेभ्यः" इति च नोपादानाभिप्रायम्, अहङ्कारोपात्तानामाप्यायकभूतविवक्षयापि तदुपपत्तेः ।  
तथा च वेदार्थसंग्रहे"एवमाहङ्कारिकाणामिन्द्रियाणां भूतैश्चाप्यायनं महाभारत उच्यते" इति ।  
समाधानमृष्यन्तरवाक्यस्यापि समानन्यायस्य निर्वाहार्थम् ।  
परस्परविरुद्धप्रमाणवाक्येषु तात्पर्यविशेषपरिकल्पनया परिहार एव हि पण्डितकृत्यम् ।  
अनित्यमनोवादिभिरपि हि "अन्नमयं हि सोम्य मनः" इति श्रुतिराप्यायनपरतयैव योज्या ।  
तुल्यमिदमन्यत्रापीति ॥  
यत्तु"बाधनालक्षणं दुःखम्" "तदत्यन्तविमोक्षोऽपवर्गः" इति, तत्र दुःखात्यन्तनिवृत्तेरपवर्गत्वं सर्वाङ्गीकृतम् ।  
न च तत्रानन्दः श्रौतः कण्ठोक्त्याः प्रतिषिध्यते ।  
तदभिप्राये चानन्यथासिद्धं किमपि न लिङ्गं पश्यामः ।  
अत एव हि भूषणमते नित्यसुखसंवेदनसंबन्धसिद्धिरपवर्गे साधिता ।  
एतेन "तस्मात्सर्वदुःखविमाक्षोऽपवर्गः" इति चतुर्थाध्यायवाक्यमपि निर्व्यूढम्, तत्राप्यानन्दनिषेधाभावात् ॥  
यच्च शारीरकद्वितीयाध्यायविरुद्धमिह द्वितीयाध्याये अवयविसमर्थनमिवाभाति, तदपि तदेकार्थं योजयितुं शक्यम् ।  
तथा हि"न चैकदेशोपलब्धिरवयविसद्भावात् ।  
साध्यत्वादवयविनि संदेहः ।  
सर्वाग्रहणमवयव्यसिद्धेः ।  
धारणाकर्षणोपपत्तेश्च ।  
सेनावनवद्ग्रहणमिति चेन्नातीन्द्रियत्वादणूनाम् ।  
" इत्येतानि हि तत्सूत्राणि; न तानि विरुध्यन्ते, सेनावनादिव्यावृत्तावयव्यारम्भकतया तदसमवायिकारणत्वाभिमतावस्थाविशेषापन्नः संघातविशेष एवावयविशब्देन निर्दिंश्यत इत्यविरोधात्तावतैव उपलम्भव्यवहारविशेषादेश्चरितार्थत्वात् ।  
अतीन्द्रियाणुवचनमपि प्रदीपावयवानामिवैन्द्रियिकाणामेवावस्थाविशेषेणातीन्द्रियत्वाभ्युपगमादविरुद्धम् ।  
अव्यक्तमेव हि त्रिगुणद्रव्यमवस्थाविशेषाद्रव्यक्तं भवतीत्यागमिकाः ।  
प्रत्येकमुपलम्भायोग्यानामपि संहतिविशेषरूपावस्थाभेदादैन्द्रियिकत्वतत्तारतम्यादिकं हिमानीचूर्णपुञ्जादिष्वनारब्धावयविषु लोकसिद्धम् ।  
उपमानाख्यप्रमाणान्तरसमर्थनं तु न्यायैकदेशिभिरेवोपमानस्यानुमानान्तर्भावप्रतिक्षेपमात्रपरतया निर्व्यूढम् ॥  
यच्च"पूरणप्रदाहपाटनानुपलब्धेश्च संबन्धाभावः" इति शब्दार्थसंबन्धाभावमुपक्षिप्य परिहरता "शब्दार्थव्यवस्थानादप्रतिषेध्ः" ।  
"न सामयिकत्वाच्छब्दादर्थे प्रत्ययस्य" इत्यादिना सामयिकत्वमुक्तम्; तदपि संप्रतिपन्नसामयिकत्वद्वारा अनुमानादिविलक्षणसंबन्धविशेषख्यापनार्थमिति योज्यम्, अनादिनिधनाविच्छिन्नसंप्रदायवेदवर्तिनां पदानां मन्वादिवचनविरुद्धसांकेतिकत्वोपपादनकॢप्त्यसंभवात् ।  
यच्च "मन्त्रायुर्वेदप्रामाण्यवच्च तत्प्रामाण्यमाप्तप्रामाण्यात्" इति, एतदप्यनादिनिधनस्यैव वेदस्य प्रतिकल्पमीश्वरेणाप्ततमेन यथापूर्वं प्रवर्तनमभिसंधायेति सुगमम् ॥  
वर्णानित्यत्ववर्णनं तु न श्रुत्यादिविरुद्धम्; प्रत्युतानुकूलमेव ।  
शारीरकदेवताधिकरणे वर्णानित्यत्वमभ्युपगम्यैव हि "अत एक च नित्यत्वम्" "समाननामरूपत्वाच्चावृत्तावप्यविरोधो दर्शनात्स्मृतेश्च" इति वेदनित्यत्वं साधितम् ॥  
यत्तु जैमिनीये शब्दाधिकरणे वर्णनित्यत्वसमर्थनं व्याचख्युः; स तु व्याख्यातॄणामेवापराधः, असांकेतिकवाचकाकारनित्यत्वपरत्वेनान्यपरत्वात्तस्याधिकरणस्य ॥  
यच्च द्वितीयाध्यायान्ते "व्यक्त्याकृतिजातयस्तु पदार्थः"इत्युक्तम्, तत्रापि न वैशेषिकाभ्युपगतजातिस्वीकारे लिङ्गं पश्यामः; नह्यत्र द्रव्यगुणादिपदार्थपरिसंख्यानं क्रियते, "ते विभक्त्यन्ताः पदम्" इति प्रतिपादितपदवाच्यप्रदर्शनपरत्वात् ।  
अनन्तरं चतिसृणामेव लक्षणमाह"व्यक्तिर्गुणविशेषाश्रयो मूर्तिः""आकृतिर्जातिलिङ्गाख्या" "समानप्रसवात्मिका जातिः" इति ।  
इह तु वस्तुस्वरूपनिरूपितस्वरूपविशेषकधर्मस्वरूपनिरूपकधर्मविषयतया यथासंभवं योज्यम् ।  
अतो न द्वितीयाध्यायेऽपि वेदान्तविरोधः ।  
तृतीये "दर्शनस्पर्शनाभ्यामेकार्थग्रहणात्" इत्यादिकं बाह्यान्तरिन्द्रियादिनिरूपणादिकं चात्यन्तोपयुक्तम् ।  
न च मनोनित्यत्वादिकं तत्र सूत्रितम्; येन तदुत्पत्त्यादिश्रुतिकोपः ॥  
यच्चात्रोक्तम्"गन्धक्लेदपाकव्यूहावकाशदानेभ्यः पाञ्चभौतिकं श्रुतिप्रामाण्याच्च" इति, एतदेव यथाश्रुतं सिद्धान्ततया स्वीकार्यम् ।  
यदपि "गन्धरसरूपस्पर्शशब्दानां स्पर्शपर्यन्ताः पृथिव्याः" "अप्तेजोवायूनां पूर्वपूर्वमपोह्याकाशस्योत्तरः" इति गुणव्यवस्थापनम्, तत्र तु तथैवाभ्युपगमेऽपि न वस्त्वन्तरविरोधः ।  
तथाप्याकाशादिषु शब्दादेरेकद्वित्रिचतुष्पञ्चक्रमेण पुराणेषु पाठात्, आकाशानुप्रवेशादन्यत्र शब्द इति निर्वाहे वारूवाद्यनुप्रवेशादुत्तरोत्तरेषु स्पर्शादिरिति निर्वोढुं शक्यत्वात्, उपलम्भान्वयव्यतिरेकाभ्यां व्यवस्थापनस्यापि समत्वात्, गन्धादिसूत्रं पृथिव्यास्ते सन्त्येवेत्ययोगव्यवच्छेदेन निर्वाह्यम् ।  
"आकाशस्योत्तरः" इत्यत्र तु तस्य स एवेत्यन्ययोगव्यवच्छेदेन ।  
कति कति चैवं सूत्राणि क्लिष्टानि परैरपि निरुह्यन्ते ॥  
यच्च"स्वगुणान्नोपलभन्त इन्द्रियाणि कस्मादितिचेत्" "सगुणानमिन्द्रियभावात्" इत्यत्र "न शब्दगुणोपलब्धेः" इत्युक्तम्; तत्रापि श्रोत्रेन्द्रियस्य आकाशाप्यायितात्वादाप्यायकगुणस्य तद्गुणतां पटनैल्यपानीयसौरभादिवत्प्रकल्पोक्तमुत्तरम् ।  
अथवा यथागममाहङ्कारिकत्वमिन्द्रियाणामजानतश्चोद्ये भूताप्यायितेन्द्रियपक्षे स्थित्वैवेदमुत्तरं गूढाभिप्रायेण ददीय इति ।  
एतदुक्तं भवतिभवता किमिन्द्रियगुणोपलम्भाभाव उच्यते, किं वा तदाप्यायकगुणोपलम्भाभावः ? पूर्वत्राङ्गीकार एवोत्तरम्, शब्दादीनामनिन्द्रियगुणत्वात् ।  
उत्तरत्र व्यभिचार इति ।  
अतो न वेदान्तविरोधप्रसङ्गः ॥  
चतुर्थेऽध्यायेप्रवृत्तिरागद्वेषादिनिरूपणम्, आत्मनित्यत्वादिना प्रेत्यभावादिप्रतिपादनम्, अनिमित्तभावोत्पत्तिसर्वानित्यत्वसर्वनित्यत्वादिनिरूपणं चात्यन्तानुगुणम् ।  
अवयविप्रसङ्गश्च प्रागुक्तन्यायेन नेतव्यः ।  
पञ्चमस्तु जातिनिग्रहस्थानमात्रोपक्षीणो न क्वचित्तत्त्व उपकरोति ।  
व्यवहाराङ्गविमर्शसौन्दर्यासौन्दर्यादिकं तु वास्तवलक्ष्यलक्षणयुक्त्यादिपरामर्शवैज्ञानिकैरर्थस्थितिमात्रानुसारादनादरणीयम् ।  
यत्पुनरर्वाग्भिरक्षचरणपञ्चाध्याय्यां कुशकाशावलम्बेन कणचरणकथां निवेश्य नैगमिक्यः पदव्यो निरुध्यन्ते, तत्र तु नूनं स एव गौतमः स्वयमन्तः प्रहसति ॥  
इति स्वीकारपक्षः ॥  
यद्वा नातीव च बहिष्कारो नातीव च परिग्रहः ।  
सांख्यादिवदिहापि स्यात्समाधिस्तौषतंण्डुलः ॥  
उपजीव्यबहुत्वेन विद्यास्थाननिवेशनम् ।  
विरुद्धांशैकविषया सूत्रादिषु बहिष्क्रिया ॥

न्यायपरिशुद्धौ प्रत्यक्षाध्यायः४ ॥

अधिकारिविवेचनम् ॥

नियताधिकारश्चायं न्यायविस्तरः ।  
अधिकाराच्च नियतः स्यादयं न्यायविस्तरः ।  
अप्रत्यवायो माहात्म्याद्दयालुः शास्त्रमब्रवीत् ॥  
सर्वाधिकारमित्येतदसमीक्षितभाषितम् ।  
कथमागमवृत्तान्तमनधीतागमा विदुः ॥  
निषिद्धे प्रेरयंस्तान्वा कथं कारुणिको भवेत् ।  
न च शक्या नरशिरःपावित्र्याद्यनुमाक्षतिः ॥  
विहायागममक्षाद्यैर्द्विधा तत्रापि विप्लवः ।  
श्रुत्यां ह्यनधिकारित्वात्तदन्यत्राव्यवस्थितेः ॥  
धर्मक्षोभामुमाभङ्गे कथं शूद्रादयः क्षमाः ।  
अथ त्रैवर्णिकैरुक्ते त्वन्यो विश्वसितीत्यपि ॥  
स्वयं न्यायविचारेऽस्य फलत्यनधिकारिताम् ।  
प्रत्यक्षानुमयोर्यत्र नित्यं वेदानपेखता ॥  
तत्रापशूद्रभाष्योक्ता शूद्रादेरप्यधिक्रिया ।  
चतुर्दशापि स्थानानि भगवान् धर्मविद्ययोः ॥  
न स्प्रष्टव्यानि शूद्रैरित्यब्रवीदाश्वमेधिके ।  
"अङ्गानि वेदाश्चत्वारो मीमांसा न्यायविस्तरः ।  
पुराणं धर्मशास्त्रं च विद्या ह्येताश्चतुर्दश ॥  
यान्युक्तानि मया सम्यग्विद्यास्थानानि भारत ।  
उत्पन्नानि पवित्राणि पावनार्थं तथैव च ॥  
तस्मात्तानि न शूद्रस्य स्प्रष्टव्यानि कथञ्चन ।  
" इति ॥  
तस्मादेतानि त्रैवर्णिकैरध्येतव्यानि ।  
तत्र ब्राह्मणेन विद्याप्राप्तये धर्मानुष्ठानाय चाधिगन्तव्यानि ।  
क्षत्रियवैश्याभ्यां धर्मानुष्ठानायैव ।  
तथा शङ्खेन विद्यास्थानान्यनुक्रम्योक्तम् "एतानि ब्राह्मणोऽधिकुरुते ।  
स च वृत्तिं दर्शयतीतरेषाम्" इति ।  
एवमेव धर्मशास्त्रसंग्राहकैः समर्थितम् ।  
ततश्च येषां कर्मब्रह्ममीमांसावसेयतत्त्वहितरूपप्रमेयचिन्ताधिकारः, तेषामेव तात्पर्यपर्यवसायितया धर्मविद्यास्थानाभिमतन्यायंविस्तरान्धिकारप इति सिद्धम् ॥

न्यायपरिशुद्धौ प्रत्यक्षाध्यायः ५ ॥

प्रयोजननिरूपणम् ॥

प्रत्यक्षादिप्रमाणेन शुद्धिः पदतदर्थयोः ।  
मानमेयादिनियतिर्निर्देषोक्तेश्च मानता ॥  
ग्रावप्लवनवाक्यादावान्यपर्यं विरोधतः ।  
चित्रापशुफलत्वादावबाधद्वारसंग्रहः ॥  
अनुवादविधानादिचिन्ता प्राप्त्यादिपूर्विका ।  
प्रत्यक्षादिष्वसिद्धेषु न कल्पेत कथञ्चन ॥  
एवमाद्युपयोगेन मुनिभिर्न्यायविस्तरः ।  
वेदानुग्रहणाद्धर्मविद्यास्थानतयोदितः ॥  
आगमाख्यप्रमाणे तु संशुद्धे न्यायविस्तरात् ।  
तद्विशेषस्य मीमांसा साधयेद्धर्ममानताम् ॥  
प्रमेयस्यापि संशुद्धिरन्ततो ब्रह्मचिन्तनात् ।  
इह तस्य निवेशस्तु तादर्थ्यादिप्रसिद्धये ॥  
प्रमाणमेवास्य शास्त्रस्य प्राधान्यतो विषयः ।  
तत्र प्रेक्षावदधिचिकीर्षासिद्ध्यर्थम्प्रमेयतत्त्वज्ञानं हानोपादानद्वारा निःश्रेयसहेतुः, तच्च सपरिकरात्प्रमाणातिति परम्परया प्रयोजनज्ञापनाय प्रदर्शनमात्रमिहाभिमतम् ।  
अतः प्रधानविषयतया, प्रमेयादिसाधकतया च प्रमाणं प्रमेयादपि पूर्वमुच्यते ।  
तत्र व्यवच्छेद्यत्वाङ्गत्वादिमुखेन संशयादयोऽपि चतुर्दश यथायथं निरूप्यन्ते ।  
न च षोडशत्वे निर्बन्धः, अतथात्वविपर्ययत्वाद्युपाध्यन्तराधीनसंग्रहविभजनाभ्यां न्यूनाधिकोद्देशस्यापि शक्यत्वातुपयोगानुपयोगाविशेषाच्च ।  
एतावदेवगौतमस्यापि हृदयमिति ॥

न्यायपरिशुद्धौ प्रत्यक्षाध्यायः ६ ॥

प्रमाणाप्रमाणव्यवस्थापनम् ॥

अस्ति तावदिदं प्रमाणमिदमप्रमाणमिति प्रसिद्धो लौकिकपरीक्षकव्यवहारघण्टापथः ।  
तदनादरे तु निराश्रयतया परीक्षणस्याप्यनुदयः ॥  
व्यवहारो हि जगतो भवत्यालम्बने क्वचित् ।  
न तत्सामान्यतो नास्ति कथन्ता तु परीक्ष्यते ॥  
सामान्यनिश्चितार्थेन विशेषे तु बुभुत्सिते ।  
परीक्षा ह्युचिता स्वेष्टप्रमाणोत्पादनात्मिका ॥  
न सर्वस्याप्रमाणत्वं स्वपक्षस्य स्वतः क्षतेः ।  
न सर्वस्य प्रमाणत्वं स्वपक्षस्यान्यतः क्षतेः ॥  
सिद्ध्यसिद्ध्यो स्वपक्षस्य सिद्धा लोकव्यवस्थितिः ।  
तत्सिद्ध्यसिद्ध्योस्त्वत्पक्षो न कथञ्चन सिध्यति ॥  
प्रमाणेन प्रमाणस्य बाधः स्वव्याहतेर्हतः ।  
अप्रमाणेन तद्बाधे साधनं च ततो न किम् ॥  
अप्रमाणात्प्रमाणाद्वा मानसिद्धिर्न चेन्न तत् ।  
यतः प्रमाणतस्तस्य सिद्धिः स्वपररक्षिणी ॥  
बाधाबाधव्यवस्थापि मानतः स्याद्रव्यवस्थितात् ।  
अन्यथा त्वव्यवस्थाया न व्यवस्थेत्यवस्थितेः ॥  
सर्वत्रानिर्णये न स्तः संशयोत्पत्तिनिर्णयौ ।  
यथा तत्कोटितत्सिद्धिस्तथान्यत्रापि युज्यते ॥  
धर्मिसाधारणाकारकोटीनां पूर्वनिश्चये ।  
असावयमयं वेति ह्याविर्भवति संशयः ॥  
सर्वत्र संशयस्तावन्न सर्वस्यापि दृश्यते ।  
सर्वं संदिग्धमिति ते निपुणस्यास्ति निश्चयः ॥  
संशयश्च न संदिग्धः संदिग्धाद्वैतवादिनः ।  
दूरं गत्वापि दुर्वारः संशये निर्णयस्तव ॥  
मानामानविभागेऽतः सामान्येन व्यवस्थिते ।  
क्वाचित्कसंशयोच्छित्त्यै लक्षणं संप्रचक्षते ॥  
तत्र व्युत्पत्तिविवक्षाभेदात्प्रमितिं तत्करणं च यथेच्छं प्रमाणमाहुरित्यवोचाम, आश्रयप्रामाण्यस्यानादेशिकत्वात् ।  
"आप्तप्रामाण्यात्"आप्तोक्तत्वहेतोः प्रामाण्यादित्यर्थः ।  
न हि वक्तृप्रामाण्यं वाक्यप्रामाण्य उपयुज्यते लौकिकवाक्येषु; किन्तु कारणदोषाभावः ।  
द्विधापि प्रमितिरेव शोध्या ॥

न्यायपरिशुद्धौ प्रत्यक्षाध्यायः ७ ॥

प्रमालक्षणपरीक्षणम् ॥

तत्रास्मदीया एव केचिदन्यथाख्यातिमिच्छन्तः स्मृतेः प्रामाण्यमनिच्छन्तः सम्यगनुभवः प्रमेति लक्षयन्ति; उभयमिच्छन्तः, यथार्थज्ञानं प्रमेति; उभयमनिच्छन्तः, अनुभूतिः प्रमेति ।  
एवंप्रायाणि च वाद्यन्तरोक्तानि लक्षणानि ॥  
वयं तु ब्रूमः यथावस्थितव्यवहारानुगुणं ज्ञानं प्रमेति ।  
यथार्थख्यातिमख्यातिमन्यथाख्यातिमेव वा ।  
इच्छद्भिर्न विमन्तव्यमिदं लोकानुसारतः ॥  
स्मृतिमात्रांप्रमाणत्वं न युक्तमिति वक्ष्यते ।  
अबाधितस्मृतेर्लोके प्रमाणत्वपरिग्रहात् ॥  
बुद्धागमादित्यागे च न हेतुः स्मृतिमूलता ॥  
विशुद्धस्मृतिमूलेऽपि मानवादौ प्रसङ्गतः ॥  
भ्रान्तिं प्रमातो भिन्दन्तो न चाहुः स्मृतिमानताम् ।  
स्मृतित्वमेव हि व्यक्तमप्रामाण्यं भवन्मते ॥  
पीतशङ्खभ्रमादौ च न ह्येतदुपपद्यते ।  
चक्षुषैव हि शङ्खादेः पीतिमादेश्च तत्र धीः ॥  
ततश्च प्रतिपत्तौ वा व्यवहारोदयेऽपि वा ।  
तथाभावान्यथात्वाभ्यां प्रमाभ्रान्तितव्यवस्थितिः ॥  
विपर्ययादेर्व्यावृत्तिरेवमेव हि सिध्यति ।  
यत्किञ्चिदन्यथात्वं हि वैपरीत्यमितीष्यते ॥  
आत्मख्यात्यादिवादेष्वप्यन्यथात्वमवारितम् ।  
भ्रमप्रवृत्तिबाधादेरन्यथा न हि संभवः ॥  
एवं सत्यन्यथाधीस्तत्सामग्री वापि लाघवात् ।  
अयथाव्यवहारस्य हेतुरित्यवशिष्यते ॥  
सर्वैरप्यन्यथाख्यातिर्दुस्त्यजत्वाल्लघीयसी ।  
तद्वादिनाप्यवर्ज्यत्वात्ततोऽप्यख्यातिलाघवम् ॥  
स्वारस्यमन्यथाख्यातावख्यातौ लाघवं स्थितम् ।  
इति दर्शयितुं भाष्ये द्वितयं तदनुज्झितम् ।  
यन्नाथमुनिमिश्राद्यैर्यथार्थख्यातिसाधनम् ।  
तल्लोकबुद्ध्यनारोहाद्वैभवं केचिदूचिरे ॥  
मानाद्रूप्यादिसत्त्वेऽपि तयोरन्यतरद्ध्रुवम् ।  
कार्याक्षमत्वाग्रहणात्तत्क्षमत्वग्रहेण वा ॥  
ख्यात्यन्तराणां दोषास्तु तत्तत्सिद्धान्तशीलने ।  
स्वयमेवोन्मिषन्त्येव संग्रहात्किञ्चिदुच्यते ॥  
तत्रात्मख्यातौ तावतन्यद्विज्ञानमस्तीति धीरन्यविषया न वा ।  
आद्येर्ऽथस्यापि तद्वद्धीरन्यत्रैकैव धीर्भवेत् ॥  
संतानान्तरविज्ञानं स्वसंताने क्षणान्तरम् ।  
या धीः साधयते सा हि स्वतो बाह्यं विगाहते ॥  
सहोपलम्भनियमः संविदो ग्राह्यलक्ष्म च ।  
बोधेऽप्यर्थ इवेत्येवं ज्ञानार्थैक्यं न तद्भवेत् ॥  
दोषादिहेतुजालस्य मिथ्यावेऽपि यथेष्यते ।  
अधिष्ठानस्य मिथ्यावेऽप्यनिवार्यस्तथा भ्रमः ॥  
ततो माध्यमिकस्यैव पक्षस्तत्रावशिष्यते ।  
न च तत्रापि निस्तारः सर्वथानुपपत्तितः ॥  
असत्त्वं लौकिकं ब्रूषे लोकोत्तरमथापि वा ।  
न निषेधो निरुपधिः पूर्वत्रान्यन्न धीपदम् ॥  
चतुष्कोटिविमुक्तं च तत्त्वं प्रामाणिकं न वा ।  
पूर्वत्र तावती सत्ता न चेत्तद्धीरसन्मतिः ॥  
अन्येषां च निरधिष्ठानख्यातौ अत्रासदेव भवतामत्रेति ख्यायते न वा ।  
आद्ये सिद्धमधिष्ठानं द्वितीये ख्यात्यपह्नवः ॥  
किं च स्वनेत्रनिष्ठ्यूतं तिमिरं तिमिरार्दितैः ।  
केशस्तबकसादृश्यात्तथा भात्येवमीदृशाः ॥  
यद्यप्यविद्यमानोर्ऽथो विद्यमानतया स्फुरेत् ।  
तथाप्यसावधिष्ठानं स्वदेशादौ मितो हि सः ॥  
इदन्त्वेन प्रतीतेर्ऽथे तदारोपं परे विदुः ।  
तस्मिन्निदन्त्वारोपस्ते फलतस्तुल्यता द्वयोः ॥  
अनिर्वचनीयख्यातौ अनिर्वाच्यतया वस्तु निरुच्येत न वा त्वया ।  
आद्ये विरोधो विविधो द्वितीयेऽस्मन्मतस्थितिः ॥  
सदसद्व्यतिरेकोऽपि विरुद्धो यदि गृह्यते ।  
सदसद्रूपता किं नु प्रतीता तु न गृह्यते ॥  
अनुष्णाशीतवत्तुच्छाद्ब्रह्मणश्चातिरेकिता ।  
साध्येत ख्यातिबाधादेर्यदि सिद्धं तदत्र नः ॥  
न च विश्वस्य बाधोऽपि स्वरसादुपजायते ।  
अप्रतिष्ठितयुक्त्या तु बाधो ब्रह्मापि संस्पृशेत् ॥  
नाशात्सदितरत्वं च नाशकाले यदीष्यते ।  
स्वकाले यदि बाधः स्यान्नाशस्याप्यनिरूपणम् ॥  
नित्यत्वेन श्रुतानां च केषां चिन्न हि नाशिता ।  
भागासिद्धस्ततो हेतुर्न चैक्यं नाशबाधयोः ॥  
निर्विषयख्यातौ विषयालीकभावादौ ख्यात्यन्तरपरिग्रहः ।  
अनुल्लेखस्तु रूप्यादिधीरित्युक्त्या निबर्हितः ॥

न्यायपरिशुद्धौ प्रत्यक्षाध्यायः ८ ॥

निगमनम् ॥

ततश्चात्रान्यथाधीर्वा तद्धेतुमतिरेव वा ।  
भ्रान्तिर्वस्तुविरूपस्य व्यवहारस्य कारणम् ॥

इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु न्यायपरिशुद्धौ प्रत्यक्षाध्याये प्रथममाह्निकम्
॥


॥ श्रीमते निगमान्तमहादेशिकाय नमः ॥

न्यायपरिशुद्धौ प्रत्यक्षाध्यायः ९ ॥  
द्वितीयमाह्निकम् ॥  
तदिहान्यथाख्यातिपक्षे विपर्ययस्य संशयस्य च व्यवच्छेदार्थम् "यथावस्थितव्यवहारानुगुणं ज्ञानम्" इति प्रमाणलक्षणे यथावस्थितादिविशेषणम् ।  
अख्यातिपक्षेऽपि तत्सामग्र्यनुप्रविष्टं ज्ञानं तचछब्देन व्यपदिश्यते ।  
तच्च तत्राप्रमाणमिति लोकसिद्धत्वाद्व्यवच्छेद्यमेव ।  
तत्रापि प्रत्येकांशे याथार्थ्यं न विहन्यते ॥  
न्यायपरिशुद्धौ प्रत्यक्षाध्यायः १० ॥  
विपर्ययनिरूपणम् ॥  
तत्राद्ये पक्षे अन्यस्य अन्यथाध्यवसायो विपर्ययः ।  
द्वितीये तु पक्षे सामान्यतो धर्मिस्फुरणे सति अप्रतिपन्नतद्विरोधविरुद्धविशेषाध्यवसाय इति ॥  
स चायमनेकविधःेकानेकविरुद्धविशेषस्फुरणात् ।  
तत्र एकविशेषस्फुरणं यथा पीतः शङ्ख इत्यादि ।  
अनेकविशेषस्फुरणं यथाएकमेव भिन्नमभिन्नं चेत्याद्यनेकान्तवादिनाम्, प्रपञ्चः सद्विलक्षणोऽसद्विलक्षणश्चेत्याद्यद्वैतवादिनाम् ।  
परस्परविरुद्धानेकविशेषवतरिदृशस्य विपर्ययस्य संशयाद्भेदो मिथोविरोधाभिमानविरहेण समुच्चिताध्यवसायः ।  
धर्मविरोधे परस्पराविरुद्धानेकविशेषस्फुरणं यथा विपुलत्वैकत्वविशिष्टे चन्द्रे अल्पत्वद्वित्वादिग्रहः ।  
विपर्ययमेव धर्मान्तरधर्म्यन्तरभेदादन्यथाख्यातिविपरीतख्यातिभेदेन क्वचिद्व्यवहरन्ति ।  
यथा पीतशङ्खरज्जुसर्पभ्रमौ ।  
तयोश्च रजस्तमसी मूलमिति गीयते  
"यया धर्ममधर्मं च कार्यं चाकार्यमेव च ।  
अयथावत्प्रजानाति बुद्धिः सा पार्थ राजसी ॥  
अधर्मं धर्ममिति या मन्यते तमसा वृता ।  
सर्वार्थान्विपरीतांश्च बुद्धिः सा पार्थ तामसी" ॥  
इति ॥  
यद्यपि रज्जुसर्पादिभ्रमे रज्जुत्वादिधर्मविपरीतसर्पत्वादिधर्माध्यास एव, तथापि स्वरूपनिरूपकधर्मत्वेनान्तरङ्गतया धर्मिवैपरीत्यव्यपदेशः ।  
श्वैत्यादेस्तु निरूपितस्वरूपविशेषकत्वमेव ।  
विवरणे त्वेवमुक्तम् "त्रिविधमज्ञानम्स्वरूपाज्ञानम्, अन्यथाज्ञानम्,विपरीतज्ञानमिति ।  
स्वरूपाज्ञानं नाम वस्तुनोऽप्रतिपत्तिः ।  
अन्यथाज्ञानं वस्तुनो वस्त्वन्तरतया भानम्; यथाशुक्तेः रूप्यतया ।  
विपरीतज्ञानं तु यथावत्वस्तुनि भासमाने युक्तिभिस्तस्यान्यथोपपादनम्; यथाज्ञातृतया अहन्त्वेन आत्मनि भासमानेऽपि कुयुक्तिभिरस्यभ्रान्तितोपपादनं कुदृशाम्" इति ।  
अधर्मेन्द्रियदोषदुस्तर्काभ्यासदुर्व्याप्त्यनुसंधानविप्रलम्भकवाक्यश्रवणादिभिस्तत्त्वाग्रहसहकृतैर्विपर्ययस्य यथासंभवमुद्भवः ॥

न्यायपरिशुद्धौ प्रत्यक्षाध्यायः ११ ॥

संशयनिरूपणम् ॥

सामान्यधर्मिस्फुरणे सति अप्रतिपन्नतद्विरोधप्रतिपन्नमिथोविरोधानेकविशेषस्फुरणं संशयः ।  
यथाऊर्ध्ववस्तुमात्रग्रहणे सति तद्विरोधितयाननुसंधीयमानयोर्मिथःस्फुटविरोधयोः स्थाणुत्वपुरुषत्वयोः स्फुरणमयं स्थाणुर्वा पुरुषो वेति ।  
मिथो विरोधाग्रहणे तयोर्विकल्पो न स्यात् ।  
तत एव "डोलावेगवदत्र स्फुरणक्रमः" इत्येके, एकस्मिन् युगपदन्योन्यप्रतिक्षेपस्य धीविरुद्धत्वात् ।  
अत्र "चैतन्यस्य विषयेण दृढसंयोगो हि निश्चयः ।  
तस्यैव बहुभिर्युगपददृढसंयोगः संशयः" इत्यात्मसिद्धिग्रन्थोऽपि न विरुद्धः; इतरथा ज्ञानार्थयोर्दृढादृढसंश्लेषनिरूपणानुपपत्तेः ।  
युगपदिति तु शैघ्षमात्रपरम् ।  
यौगपद्याभ्युपगमेऽपि अदृढत्वं परस्परप्रतिक्षेपप्रकारविशेष एव; अन्यथा अयमूर्ध्वो वा स्थाणुर्वेत्यादिसंशयप्रसङ्गः ।  
यद्यप्यविरुद्धेष्वपि केषुचिदधर्मादिमूलकविरोधग्रहणात्केषाञ्चिदीदृशोऽपि संशयः संभवति; यथा आत्मा ज्ञानं वा ज्ञाता वेति, ज्ञानं धर्मो धर्मि वेत्यादि; तथाप्याभिमानिकं परस्परप्रतिक्षेपित्वं तत्राप्यस्त्येव ।  
अस्य च समानधर्मविप्रतिपत्तिभ्यामेवासाधारणकारणाभ्यामधर्मादिसहिताभ्यां यथासंभवमुद्भवः ।  
तदुक्तं तत्त्वरत्नाकरे "कश्चैष संशयः कतिविधश्च? एकस्मिन् धर्मिणि विरुद्धानेकविशेषावभासः संशयः ।  
स च द्विविधः" इत्यादिना ।  
तत्र समानधर्मः साधारणो धर्मः ।  
तज्जनितो यथाऊर्ध्वत्वाविशेषात्स्थाणुर्वा पुरुषो वेति ।  
अगृह्यमाणबलतारतम्यविरुद्धानेकज्ञापकोपस्थापनमिह विप्रतिपत्तिः ।  
सा च सजातीयविजातीयाभासरूपद्वित्रिचतुरादिज्ञापकभेदाद्बहुप्रकारा ।  
प्रत्यक्षतदाभासविप्रतिपत्तेः संशयो यथा चक्षुषा समुखं प्रतिभाति दर्पणतलम्, स्पर्शनेन त्वन्यथा; किमिदं समुखं निर्मुखं वेति ।  
अनुमानतदाभासविप्रतिपत्तेर्यथा धूमवत्त्वात्पर्वतोऽग्निमान्, निरालोकत्वादनग्निरित्यत्र साग्निरनग्निर्वेति ।  
श्रुतिविप्रतिपत्तेर्यथाभेदाभेदव्यपदेशाभ्यां जीवो ब्रह्मणो भिन्नोऽभिन्नो वेत्यादि ।  
वादिविप्रतिपत्तेर्यथावैशेषिकौपनिषदवाक्यद्वयश्राविणो मध्यस्थबुद्धेः किमिन्द्रियाणि भौतिकानि, आहङ्कारिकाणि वेति ।  
एवं पामरादिवाक्यविप्रतिपत्तेरपि नद्यास्तीरे फलानि सन्ति, न सन्ति वेत्यादि ।  
प्रत्यक्षानुमानविप्रतिपत्तेर्यथाचक्षुषा पीतशङ्खभ्रमे शङ्खत्वाच्च सितत्वानुमाने, किमयं शङ्खः पीतः सितो वेति ।  
प्रत्यक्षागमविप्रतिपत्तेर्यथाकिमहमर्थः स्थूलोऽणुर्वेऽति ।  
अनुमानागमविप्रतिपत्तेर्यथा किं परमाणूपादानं जगत्, उत ब्रह्मोपादानमिति एषा दिक् ॥  
केचित्तु विप्रतिपत्तिशब्दमात्रे मुह्यन्तो वादिविप्रतिपत्तिमेव विप्रतिपत्तिं मन्यन्ते, तदयुक्तम्, विशेषाभावात् ॥  
यदुक्तं प्रज्ञापरित्राणे "साधारणाकृतेर्दृष्ट्यानेकाकारग्रहात्तथा ।  
विपश्चितां विवादाच्च त्रिधा संशय इष्यते" ॥  
इति ; तदपि नूनं परानुकारमात्रम्, द्वितीयतृतीययोरकैराश्यात्ग्राहकावान्तरभेदस्यातिप्रसङ्गित्वातप्रयोजकत्वाच्च ।  
अत्र चानेकाकारग्रहो नानाकारग्रहो विवक्षितः, न त्वनेकव्यावृत्तासाधारणाकारग्रहः, अनन्तरम् "अर्थेष्वेष्वविशेषेण द्व्याकारग्राहिधीद्वयम् ।  
" इत्यादिना तस्यैवोदाहरणात् ॥  
असाधारणधर्मादपि केचित्संशयमाहुः; यथागन्धवत्त्वात्पृथिवी नित्या अनित्या वेत्यादि ।  
अत्र गन्धवत्त्वस्य नित्यात्मादिव्यावृत्तेः कृतकत्वादिवदनित्यत्वस्मारकत्वम्, अनित्याबादिव्यावृत्तेर्निरवयवत्वादिवन्नित्यत्वस्मारकत्वमिति विरुद्धविशेषद्वयान्वितसमानधर्मस्येव तदुभयव्यावृत्तासाधारणधर्मस्यापि संशयहेतुत्वमुपपन्नमिति, तदयुक्तम्; न हि तत्र गन्धवत्त्वादिना संशयोत्पत्तिः, अपि तु व्यतिरेकनिरूपणविलम्बाप्रागेव गन्धादिविशिष्टद्रव्यस्य नित्यानित्यसाधारणतया भासमानैर्द्रव्यत्वादिभिरेव ।  
तत्रान्यतरशिरोनिर्णिनीषया विशेषकधर्मचिन्तायां तु गन्धवत्त्वमुभयानन्वितत्वादुभयोरप्यनिष्कर्षमित्येतावदेव चिन्त्यते ।  
केवलव्यतिरेकिभङ्गे चैतद्विशदं भविष्यति ।  
गन्धवत्त्वात्पृथिवी नित्या वा अनित्या वेति तु यदा कश्चिद्व्यवहरेत्, तत्रापि गन्धवत्त्वं नित्यत्वानित्यत्वयोरन्यतरस्य प्रयोजकं न वा इत्येव संदेहः ।  
सोऽपि धर्मत्वादिलक्षणसमानधर्मादेव ।  
अथ नित्यव्यावृत्तधर्मवत्त्वादनित्यत्वमनित्यव्यावृत्तधर्मवत्त्वाच्च नित्यत्वं पुरस्कृत्य नित्या अनित्या वेति संशते; तदापि हेतुभूतधर्मद्वयनिमित्तोऽयं संशयः ।  
न ह्येक एवात्र हेतुः ।  
गन्धस्तु तत्र सामान्यरूपस्तटस्थः; न तु हेतुः ॥  
विप्रतिपत्तिमपि केचित्समानधर्म एवान्तर्भावयन्ति ।  
यथा हि ऊर्ध्वत्वमुभयसाधारणम्, तथा वादिपरिगृहीतत्वादेरपि साधारणत्वात्विमतिविषयस्य धर्मिणो वा सामान्यवेषस्य तदुभयसाधारण्यादिति ।  
तथापि साधारणधर्मस्य सहानुभूतस्थाणुत्वपुरुषत्वस्मारकत्ववत्विप्रतिपत्तेरपिसमानधर्मोन्नीतिनिरपेक्षाया एव तदुपजीव्यतया तत्पूर्वभाविन्याः साक्षात्तद्विशेषस्मारकत्वसिद्धेर्द्वैधमुक्तमस्माभिः ॥  
पुनश्चायं द्वित्रिचतुरादिशिरोधिकरणभेदाद्बहुविधः; यथा अयं स्थाणुर्वा पुरुषो वेति, घटः सत्योऽसत्यो निर्वचनीयोऽनिर्वचनीयो वेत्यादि ।  
तथा इमौ स्थाणू वा पुरुषौ वा, एते पदार्थाः सत्या असत्या निर्वचनीया अनिर्वचनीया वेत्यादि ।  
यस्तु द्वयोरन्यतरस्य चोरत्वे सिद्धे अयं चोरः अयं वा चोर इति संदेहः, स तु अयं चोरो न वा इत्येवंरूपसंशयद्वयसमाहारः ।  
यद्वा यश्चोरः, सः अयमयं वा इत्येक एव ।  
अथ वा चोरत्वमेतन्निष्ठमेतन्निष्ठं वेति ।  
यद्यप्युभयव्यतिरिक्तपुरुषचोरत्वाभावो तयोरन्यतरस्य चोरत्वे वा तात्पर्यान्निर्णयगर्भत्वम्, तथापि उभयोरन्यतरविशेषनिर्णयाभावात्तस्मिन्नंशे संशय एव ।  
न चैकस्यापि ज्ञानस्य संशयनिर्णयात्मताविरोधः, सर्वस्मिन्नपि संशये धर्म्यशादौ निर्णयस्य दुस्त्यजत्वात् ॥  
पुनर्द्विविधोऽयमन्यतरकोटिपरिशेषयोग्यत्वतदयोग्यत्वभेदात् ।  
पूर्वो यथास्थाण्वात्मके वस्तुनि स्थाणुः पुरुषो वेति ।  
उत्तरस्तु पलालकूटे द्विरदो गिरिशिखरं वेति ।  
तत्र निरूपकाणां प्रायशः पूर्व एव भवति ।  
तेनैव च प्रवृत्तस्य पाक्षिकोर्ऽथलाभः ।  
यद्वा निरीहस्यैव कदाचित्द्वितीयेन संशयेन विपर्ययेण च प्रवृत्तस्य दैवात्तदातनार्थसंनिपातेनाभिमतलाभ इति ॥  
पुनरपि इमौ संशयविपर्ययौ सामान्यधर्मिणो विशेषाणां चानुभूयमानत्वस्मर्यमाणत्वादिभेदात्बहुविधावूहनीयाविति ॥  
किंसज्ञकोऽयं वृक्ष इत्येवमादिरूपोऽनध्यवसायो नामान्यो ज्ञानविशेष इति केचित्; तदसारम्, तस्य संज्ञादिविशेषसंदेहसमनन्तरभावितद्विशेषबुभुत्सात्मकत्वात् ।  
अथवा अवच्छेदकादर्शनादनवच्छिन्नकोटिविशेषः संशय एव ॥  
ऊहस्तु प्रायः पुरुषेणानेन भवितव्यमित्यादिरूप एककोटिसहचरितभूयोधर्मदर्शनादनुत्कटान्यकोटिकः स एव ।  
प्रायः पुरुषेण भवितव्यमिति पुरुष एवेत्यभिप्रायश्चेत्यथोचितं प्रत्यक्षानुमानादिष्वनुप्रवेशः ।  
तर्करूपमूहं तु अनुमाने वक्ष्यामः ॥  
त्रिविधं प्रमाणम्प्रत्यक्षानुमानशब्दभेदात् ।  
भगवतामनुनाप्युक्तम् "प्रत्यक्षमनुमानं च शास्त्रं च विविधागमम् ।  
त्रयं सुविदितं कार्यं धर्मसिद्धिमभीप्सता" ॥  
इति ॥  
आह च भगवान् शौनकः "दृष्टानुमानागमजं ध्यानस्यालम्बनं त्रिधा ।  
" इति ।  
भाष्यकारेण च प्रत्यक्षादित्रयं स्वशब्देनोपादाय "प्रमाणसंख्याविवादेऽपि सर्वाभ्युपगतप्रमाणानामयमेव विषय इति न केनापि प्रमाणेन निर्विशेषवस्तुसिद्धिः" इत्यन्येषामनादरः कृतः ।  
सर्वाभ्युपगतप्रमाणानामिति च पराभ्युपगममात्रं द्योतयति, तत्र प्रतिवादिनः षट्प्रमाणाभ्युपगमात् ।  
प्रत्यक्षानुमानागमानामेव च मिथो भेदो वेदार्थसंग्रहे विशदमुपपादितः ॥  
यत्तु "मत्तः स्मृतिज्ञार्नमपोहनं च" इत्यत्र भाष्यम् "ज्ञानमिन्द्रियलिङ्गागमयोगजो वस्तुनिश्चयः" इति, तत्रापि योगजस्य प्रत्यक्षस्य प्राधान्यात्पृथग्व्यपदेशः ।  
अन्तर्भावं च वक्ष्यामः ।  
उक्तं च श्रीविष्णुचित्तैः प्रमेयसंग्रहे "प्रमाणसंख्याविवादेऽपीत्यत्र त्रिप्रमाणत्वं भाष्योक्तम्" इति ।  
भाष्ये च केषुचित्कोशेषु यथार्थख्यातिसमर्थनदशायाम् "अथवा किमनेन बहुनोपपादनप्रकारेण ।  
प्रत्यक्षानुमानागमाख्यं प्रमाणजातमागमगम्यं च निरस्तनिखिलदोषगन्धमनवधिकातिशयासंख्येयकल्याणगुणगणं सर्वज्ञं सत्यसंकल्पं परं ब्रह्माभ्युपगच्छतां किं न सेत्स्यति किं नोपपद्यते" इत्यादिः पाठो दृश्यते ॥  
यद्यपि स्मृतिरपि यथार्था प्रमाणमिति वक्ष्यते, तथापि प्रत्यक्षादिमूलतया तदविशेषात्पृथगनुक्तिः ।  
उक्तं च तत्त्वरत्नाकरे "प्रत्यक्षादिमूलानां स्मृतीनां स्वस्वमूलेऽन्तर्भावविवक्षया प्रमाणत्रित्वाविरोधः ।  
चतुष्ट्वे च वैदिकानुवादो दर्शितः" इति ।  
स चाचमनुवादः पूर्वोपात्तः "स्मृतिः प्रत्यक्षमैतिह्यमनुमानं चतुष्टयम्" इति प्रत्यक्षाद्यविशेषेण वेदानुवादाच्चैति ।  
प्रज्ञापरित्राणे तु स्मृतिप्रामाण्यानभ्युपगमेऽपि ज्ञानस्य तावत्करणभेदाच्चातुर्विध्यमेवोक्तम् "तत्रेन्द्रियार्थसंबन्धो लिङ्गशब्दग्रहौ तथा ।  
संस्कारोन्मेष इत्येते संविदां जन्महेतवः" ॥  
इति ॥  
यत्तु तत्रैव "स्वयंसिद्धिस्तथा दिव्यं प्रत्यक्षमनुमागमः ।  
पञ्च सन्ति प्रमाणानि जैमिनिव्यासयोर्हृदि" ॥  
इत्यादिना स्वयंसिद्धिदिव्ययोः पृथङ्निरूपणं कृतम्, तत्प्रत्यक्षावान्तरवैरूप्यबोधनाभिप्रायम् ।  
यथोक्तं श्रीविष्णुचित्तैः"भगवत्प्रसादलब्धयोगिप्रत्यक्षं दिव्यम्" इति ॥

न्यायपरिशुद्धौ प्रत्यक्षाध्यायः १२ ॥  
प्रत्यक्षलक्षणम् ॥  
तत्र साक्षात्कारिप्रमा प्रत्यक्षम् ।  
साक्षात्त्वं च जातिरूप उपाधिरूपो वा कश्चित्ज्ञानस्वभावविशेषः स्वात्मसाक्षिकः ॥  
ज्ञातकारणजज्ञानस्मृतित्वरहिता मतिः ।  
अपरोक्षेति निष्कर्षे नाव्याप्यादिप्रसञ्जनम् ॥  
प्रमेयसंग्रहे त्वेवमुक्तम् "साक्षादनुभवः प्रत्यक्षम् ।  
साक्षात्त्वं जातिः" इत्यादि ।  
तत्त्वरत्नाकरेऽप्येवमुक्तम् "अपरोक्षप्रमाध्यक्षमापरोक्ष्यं च संविदः ।  
व्यवहार्यार्थसंबन्धिज्ञानजत्वविवर्जनम्" ॥  
इति ॥  
पारोक्ष्यं चैवमुक्तम् "पारोक्ष्यं व्यवहार्यानन्तर्गतवस्तुवेदनापेक्षा ।  
तदनन्तर्गतलिङ्गाद्यपेक्षा पारोक्ष्यमनुमादौ" इति ।  
वरदविष्णुमिश्रैर्मानयार्थात्म्यनिर्णये त्वेवमुक्तम् "अपरोक्षप्रमा प्रत्यक्षम् ।  
प्रमाया आपरोक्ष्यं नाम विशदावभासत्वमिति ब्रूमः ।  
किमिदं वैशद्यं नाम ? असाधारणाकारेण वस्त्ववभासकत्वम्" इत्यादि ॥  
साक्षात्त्वं द्विधानित्यं चानित्यं चर् ।  
इश्वरनित्यज्ञानादिनिष्ठं नित्यम् ।  
अस्मदादिज्ञाननिष्ठं त्वनित्यम् ।  
अस्मदादिप्रत्यक्षं द्विधा योगिप्रत्यक्षमयोगिप्रत्यक्षं चेति ।  
तत्र योगिप्रत्यक्षं प्रकृष्टादृष्टविशेषजम् ।  
तत्युक्तावस्थायां मनोमात्रजन्यम् ।  
वियुक्तावस्थायां तु बाह्येन्द्रियजन्यमपि ।  
तच्च बुभुत्सादिप्रतिनियतमागमैकसिद्धं च ।  
भावनाबलजमात्रं जगत्कर्तरि प्रत्यक्षं प्रतिक्षिप्तं शास्त्रयोन्यधिकरणे, अन्यत्र भाष्यकारैरेव साक्षाद्योगिप्रत्यक्षस्य कण्ठोक्तेः, तस्य संभवतोऽप्यागमिकेश्वरज्ञानमूलस्यागमानुवादत्वापादनाशक्त्या तत्रौदासीन्यात्, धर्मादयः कस्यचिदिन्द्रियग्राह्याः, प्रमेयत्वात्, घटवत्, मीमांसकानामप्रत्यक्षत्वाद्वा, अस्मत्सुखादिवदित्याद्यनुमानानां विपक्षे बाधकविरहादिभिराभासत्वात्, आगमबाधप्रसङ्गस्यैव पुरस्कारे त्वागमेनैव चरितार्थत्वात्; अन्यथा धर्मादयः कस्यचिच्चक्षुर्ग्राह्या इति वदतो बौद्धस्य किं प्रतिवक्ष्यसि ।  
यश्चानुव्यवसाये सविषयव्यवसायप्रत्यक्षतामिच्छति, तस्यास्मदादिष्वपि धर्मादिव्यवसायानुव्यवसाये धर्मादिप्रत्यक्षत्वसिद्धौ कथं तदतिरिक्तयोगिप्रत्यक्षानुमासिद्धिः ।  
तद्व्यवच्छेदेन प्रयोगे ।  
अपि सौगतोक्तचाक्षुषत्वादिसाधनप्रसङ्ग स्यादिति ।  
स चादृष्टविशेषो योगाभ्यासतपश्चार्यादिभिर्जायते ।  
तस्मादार्षाभिमतमपि प्रकृष्टादृष्टजत्वाविशेषात्तत्रैवान्तर्भूतम् ।  
यथोक्तं प्रज्ञापरित्राणे "अत्रेन्द्रियानपेक्षं यज्ज्ञानमर्थावभासकम् ।  
दिव्यं प्रमाणमित्येतत्प्रमाणज्ञाः प्रचक्षते ॥  
परमेश्वरविज्ञानं मुक्तानां च धियस्तथा ।  
संजयार्जुनवाल्मीकिप्रभृत्यार्षधियोऽपि तत्" ॥  
इति ॥  
इन्द्रियानपेक्षमितिअदिव्येन्र्दियानपेक्षमित्यर्थः ।  
अत एव हि गीयते "दिव्यं ददामि ते चक्षुः" इत्यादि ।  
यद्वापरमेश्वरादिविज्ञानसहपाठादिभिस्तथैव मन्तव्यम् ।  
अनन्तरं चैवमुक्तम् "स्वाभाविकस्य ज्ञानस्य स्वतः सर्वावभासिनः ।  
अविद्याप्रतिबन्धस्य प्रतिबन्धोऽक्षयोगतः ।  
अविद्याहानितो मुक्तपुरुषाणां हि संविदाम् ।  
स्वाभाविकस्वरूपेण निखिलार्थावभासिता ॥  
प्रतिबन्धकभावस्य प्रत्युत्तम्भकभाविना ।  
परेणानुगृहीता धीरृषीणां सर्वभासिका" ॥  
इति ॥  
मानसप्रत्यक्षमप्यस्मदादीनां नास्त्येवेति वृद्धसंप्रदायः, आत्मस्वरूपस्य तद्धर्मभूतज्ञानस्य च स्वयंप्रकाशत्वात्, सुखदुःखेच्छाद्वेषप्रयत्नानां तत्तद्धेतुतयाभिमतज्ञानविशेषानतिरेकस्य वेदार्थसंग्रहे समर्थितत्वात्, नित्यत्वादिविशिष्टास्मदाद्यनुभवस्य शास्त्रादिप्रसिद्धत्वात्, पूर्वानुभवादिज्ञानस्य स्मृतिरूपत्वात्, "आत्मसुखादिव्यतिरिक्तबहिर्विषयेषु तस्य बाह्येन्द्रियानपेक्षप्रवृत्त्यनुपपत्तेः" इति शास्त्रयोन्यधिकरणभाष्यस्यान्वारोहेणाप्युपपत्तेरिति ॥  
ततश्चादिव्यबाह्येन्द्रियप्रसूतं ज्ञानमयोगिप्रत्यक्षम् ।  
तत्सामान्यादृष्टालोकविशेषादिसहकृतेन्द्रियजन्यं दृष्टसामग्रीविशेषात्प्रतिनियताविषयम् ।  
तत्श्रोत्रादीन्द्रियासाधारणकारणभेदात्पञ्चधा ॥  
विषयेन्द्रियसंबन्धश्चद्रव्येषु संयोगः, द्रव्याश्रितेषु रूपादिषु तु संयुक्ताश्रयणम् ।  
यथोक्तं तत्त्वरत्नाकरे "अत्र वृद्धा विदामासुः संयोगः संनिकर्षणम् ।  
संयुक्ताश्रयणं चेति यथासंभवमूह्यताम्" ॥  
इति ॥  
पुनः प्रत्यक्षं द्विधासविकल्पकं निर्विकल्पकं चेति ।  
सप्रत्यवमर्शं प्रतयक्षं सविकल्पकम् ।  
तद्रहितं प्रत्यक्षं निर्विकल्पकम् ॥  
न्यायपरिशुद्धौ प्रत्यक्षाध्यायः १३ ॥  
नैयायिकनिर्विकल्पकनिराकरणम् ॥  
उभयविधमप्येतद्विशिष्टविषयमेव ।  
अविशिष्टवस्तुग्राहिणो ज्ञानस्यानुपलम्भातनुपपत्तेश्च ।  
बालमूकतिर्यगादिविज्ञानमपि हि संज्ञाविकल्परहितमपि विशिष्टवस्तुविषयमेव, अन्यथा तेषां हेयोपादेयविभागपूर्वकप्रवृत्तिशेषानुपपत्तेः ।  
विप्रतिपन्नं विशिष्टज्ञानं विशेषणज्ञानपूर्वकम्, विशिष्टज्ञानत्वात्, सुरभि चन्दनमित्यादिविशिष्टज्ञानवदिति चेन्न, एकसामग्रीवेद्यविशेषणेषु तन्निरपेक्षत्वात्, स्वरूपसंबन्धपक्षे स्वरूपग्रहेणैव संबन्धस्यापि ग्रहणात्, तावतैव विशिष्टग्रहणसिद्धेः, समवायवादेऽपि तस्यैव गृह्यमाणस्य विशेषणविशेष्यभावरूपत्वात्, समवायविशिष्टप्रत्यये तथैवाभ्युपगमात्, तद्वैशिष्ट्यग्रहे च गुणवैशिष्ट्यग्रहस्यावर्जनीयत्वात् ।  
न च समवायस्य सविकल्पकैकविषयतेति वाच्यम्, निर्विकल्पके धर्मवद्धर्मिवच्च तत्संबन्धस्याप्यैन्द्रियिकत्वाविशेषेण ग्रहणसंभवात्, योग्यस्य संनिकृष्टगृह्यमाणसंबन्धिनः संबन्धस्याग्रहणानुपपत्तेः, अन्यथा नित्यं तदग्रहापातात् ।  
प्रथमाक्षसंनिपातजा बुद्धिर्विशिष्टविषया, बुद्धित्वात्, संप्रतिपन्नवत्, इत्याद्यपि चिन्त्यम् ॥  
न्यायपरिशुद्धौ प्रत्यक्षाध्यायः १४ ॥  
सविकल्पकनिरूपणम् ॥  
न च सविकल्पकं न प्रत्यक्षमिति वाच्यम्, साक्षात्काराबाधाद्यविशेषात् ॥  
सहकारिविशेषेण न वैजात्यं प्रसज्यते ।  
तज्जातीये तु यत्किञ्चिद्वैषम्यं संभवेदपि ॥  
यत्र दृश्येत वैजात्यं तथा तत्राभ्युपेयते ।  
तावता नैव सर्वत्र भवेदेतस्य कल्पनम् ॥  
केवलेन्द्रियजं चापि न किञ्चिज्ज्ञानमिष्यते ।  
सहकारिविशेषां हि विभिद्यन्ते प्रतीन्द्रियम् ॥  
अतः संस्कारसंभेदेऽप्यपरोक्षत्वयोगतः ।  
प्रत्यक्षत्वं विकल्पस्य न क्वचिद्विनिवर्तते ॥  
"निर्विकल्पकमेकजातीयेषु द्रव्येषु प्रथमपिण्डग्रहणम्" इत्यादिभाष्यं तु उदाहरणपरं योज्यम् ।  
अत एव हि श्रीविष्णुचित्तैरुक्तम् "संस्कारोद्बोधसहकृतेन्द्रियजन्यं ज्ञानं सविकल्पकम्, एकजातीयेषु प्रथमपिण्डग्रहणं द्वितीयादिपिण्डग्रहणेषु प्रथमाक्षसंनिपातजं च ज्ञानं निर्विकल्पकम्" इति ।  
अन्यत्र चोक्तम् "केवलचक्षुरादीन्द्रियजन्यं निर्विकल्पकम्" इत्यादि ॥  
यत्तूक्तं तत्त्वरत्नाकरे "विशेषणानां स्वायोगव्यावृत्तिरविकल्पके ।  
सविकल्पेऽन्ययोगस्य व्यावृत्तिः संज्ञिता तथा" ॥  
इति, तत्रापि संस्कारनिरपेक्षत्वसापेक्षत्वयोः प्रदर्शनपरत्वं ग्राह्यम् ।  
प्रत्यक्षस्य चैवं विभागोऽभिहितः "द्विविधं चैतत्प्रत्यक्षमर्वाचीनमनर्वाचीनं च ।  
युगपदशेषविषयसाक्षात्कारक्षममनर्वाचीनम् ।  
तत्योगिमुक्तेश्वराणां प्रभावविशेषाधीनमुपपादयिष्यते"इत्यादि ॥  
अत एव कुदृष्टीनां सन्मात्रग्राहि प्रत्यक्षमित्यविलक्षजल्पितं निरस्तम् ।  
क्रमयौगपद्यादिदूषणं तु भ्रान्तिविकल्पेऽपि समानम् ।  
भ्रान्तिरूपोऽपि हि विकल्पः क्षणिकत्वान्न विरम्य व्यापर्तुमलम् ।  
न च पूर्वज्ञानवार्तां जानाति ।  
न च स्वयं धर्मिप्रतियोगिग्रहणाभावे भेदग्रहणं मन्यसे ।  
तथापि यदि कल्पना भेदविशिष्टं युगपद्गृह्णाति, का प्रत्यक्षे सर्पमृतिः ? अतो धर्मिवद्योग्यत्वाज्जात्यादिरूपभेदोऽपि युगपद्ग्राह्येः ।  
अभेद इव भेदोऽपि स्वरूपतः प्रतीतौ न प्रतियोगिसाकाङ्क्षः; भेदव्यवहारस्त्वभेदव्यवहारवत्तत्साकाङ्क्ष ।  
अतः प्रथममेव भेदधीर्युक्ता ।  
अत एव धर्मधर्मिणोर्धर्मिप्रतियोगिनोरन्येषां च प्रतीतावन्योन्याश्रयो निरस्तः ।  
ततश्च व्युपत्तेस्तद्व्यवहारेऽपि न तत्प्रसङ्गः ।  
भेदशब्देन व्यवहारस्य तु प्रतिसंबन्धिनिरूपिताकारे व्युत्पन्नत्वात्तदपेक्षा ।  
भेदत्वं हि भेदानां प्रतियोगिना निरूप्यं न तु जात्यादिलक्षणं स्वरूपम्; यद्ग्रहो यत्र यदारोपविरोधी, स हि तस्य तस्माद्भेदः; गोत्वादि च गृह्यमाणं स्वस्मिन् स्वाश्रये चाश्वत्वाद्यारोपं निरूणद्धीति स्वस्य स्वाश्रयस्य च स्वयमेव तस्माद्भेदः ॥  
अपि च प्रतियोगिसापेक्षत्वनिरपेक्षत्वलक्षणविरुद्धधर्माध्यासेन भेदात्स्वरूपभेदग्रहणैक्यां न संभवतीति वदन् भेददुषणार्थमेव भेदं साधयतीति स्ववचनविरोध इति ॥

न्यायपरिशुद्धौ प्रत्यक्षाध्यायः १५ ॥  
शाब्दापरोक्षनिरासः ॥

शब्दजन्यमपि प्रत्यक्षमस्तीति त एव वर्णयन्ति; तदप्ययुक्तम्, व्याघातात् ।  
न हि परोक्षजननस्वभावतया सिद्धा सामग्री विशेषाभावे क्वचित्स्वभावमतिपतेत् ।  
न चैकजातीयसामग्रीतः प्रसूतं कार्यं विचित्रं स्यात्, एकयैवव सामग्र्या सर्वजातीयोत्पत्तिप्रसङ्गातेकस्य कार्यस्य विरुद्धजातियोगप्रसङ्गाच्च ।  
"दशमस्त्वमसि" इत्यादिदृष्टान्तेऽपि त्वमर्थमात्रं प्रत्यक्षम् ।  
ऽदशमोऽहम्ऽ इति प्रत्ययो हि नेन्द्रियस्वातन्त्र्येणोदेति, किन्तु पुरुषवचनानुरोधेन ।  
तन्मूलेऽपि चेत्प्रत्यक्षता, एवम्ऽधर्मवांस्त्वमसिऽ इति कार्तान्तिकोपदेशादौऽतादृशोऽहमस्मिऽ इति बोधे धर्मादेरपि प्रत्यक्षत्वप्रसङ्गः ।  
ततश्चाप्रत्यक्षमिति जगति किञ्चिन्न स्यात्, प्रत्यक्षभूतं यत्किञ्चिदुद्दिश्य विशेषणतयैव सर्वस्य प्रत्यक्षत्वोपपत्तेः ।  
पूर्वावगतदशमभावं तु पुरुषं प्रत्युपदेशे भाषराशिप्रविष्टमषीन्यायेन पूर्वापरापरोक्षणीनैरन्तर्येण मध्यवर्तिशब्दजन्यधियोऽपरोक्षत्वव्यवहारः कस्यचित्स्याद्वा न वा ।  
अत एव तत्त्वमस्यादिशब्दः स्वविषयगोचरप्रत्यक्षज्ञानजनकः, स्वतोऽपरोक्षार्थगोचरत्वात्"दशमस्त्वमसि" "संवित्स्वप्रकाशा" इत्यादिवाक्यवतित्याद्यनुमानानि निरस्तानि, दशमत्वस्वप्रकाशत्वादिविशिष्टाकारेण दृष्टान्तेष्वपरोक्षज्ञानजननासिद्धेः ।  
तथा विगीतः शब्दो न स्ववाच्यगोचरप्रत्यक्षधीजनकः, शब्दत्वात्, संप्रतिपन्नवत्, इत्याद्यपिप्रतिप्रयोक्तव्यम् ।  
उपलम्भविरोधशाब्दप्रत्यक्षलक्षणसंकरादिप्रसङ्गोऽत्र विपक्षे बाधकः ।  
नैवं पूर्वस्य, शब्दजन्यप्रत्यक्षमन्तरेणापि योगजादृष्टजनितसाक्षात्कारात्प्रणिधानविशेषप्रसादितपरमात्मसंकल्पाद्वा निःश्रेयससिद्धेरिति ॥  
प्रत्यक्षं चिदचिन्मयं जगदिदं यस्येत्यनुश्रूयते यश्चानन्यधियामनन्तविभवः प्रत्यक्षतामश्नुते ।  
यश्चैको युगपत्सदा स्वत इदं विश्वं दरीदृश्यते प्राज्ञं तं प्रतिपन्नमोक्षणविधादक्षं दिदृक्षेमहि ॥  
इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु न्यायपरिशुद्धौ प्रत्यक्षाध्याये द्वितीयमाह्निकम् ॥

**समाप्तश्च प्रत्यक्षाध्यायः ॥**

-------------------------------------------------------------------------------------









**न उपलब्धः ।**




**॥ श्रीमते निगमान्तमहादेशिकाय नमः ॥  
अथ शब्दाध्यायः ॥**



न्या. प. श. १ अथानुमोदयं स्मृत्या हेतुत्वेनापि संस्थित्म् ।  
मध्ये तयोरिहेतदानीं मानं शब्दं प्रचक्ष्महे ॥

अनाप्तानुक्तवाक्यजनितं तदर्थविज्ञानं तत्प्रमाणम्; कारणदोषबाधकादर्शनात् ।  
नचानाप्तोक्तवाक्यं प्रमाणं, कारणदोषबाधकदर्शनात्, न च वाक्यत्वादिभिर्बाधः; स्ववचनविरोधात् ।  
यदि बाधकोपन्यासवाक्यमयथार्थं, तदा कथं बाधः ।  
अथ यथार्थम्, तस्यापि पक्षीकारे तद्बाधः ।  
बहिष्कारे तेनैवानैकान्त्यम् ।  
न चातिप्रसङ्गः; भ्रान्तादिवाक्यानां दोषमूलत्वस्य दुरपह्नवत्वात् ।  
अत्र तु तदभावात् ।  
उत्स्वप्नायितघुणक्षताक्षरादीनां तु विशिष्टतात्पर्यविरहेण बोधकत्वेप्यनाश्वसनीयत्वात्, व्यभिचारदर्शनाच्च ।  
नित्येपि वेदे नित्येश्वरशासनात्मनि तत्तदर्थतात्पर्यानपायात् ।  
तस्य चात्राभावात्, क्वाचित्कदोषदर्शनस्य च प्रत्यक्षादावपि असमत्वात्, स्वतः परतो वा प्रामाण्ये च ततो विशेषाभावात् ॥  
न्या. प. श. २ तच्च वेद्यांशे प्रत्यक्षातिरिक्तम्, असाक्षात्कारित्वात्, अनुमानवत् ।  
अनुमानातिरिक्तं, पक्षलिङ्गपरामर्शाद्यदृष्टेः, पदवाक्यतत्संबन्धादीनां च विशिष्टवाक्यार्थं प्रत्यसिद्धव्याप्तिकत्वेनालिङ्गत्वात्, दृष्टान्ताभ्युपगमे सर्वत्राविशेषात्, व्युत्पत्तौ च स्वतन्त्रतयैव बोधकत्वसिद्धेः ।  
अत एव वक्तृज्ञानानुमानाभ्युपगमेपि शब्दप्रामाण्यं सिद्धम् ।  
आगमिकबुद्धिरनुमा, प्रत्यक्षेतरप्रमितित्वात्, संप्रतिपन्नवदिति चेन्न, उक्तोत्तरत्वात् ।  
अन्यथा शब्दरसगन्धादि बुद्धिरनुमा, अचाक्षुषप्रमितित्वात्, संप्रतिपन्नवत्, इत्यपि प्रसङ्गात् ।  
"प्रत्यक्षमनुमानं च शास्त्रं च विविधागमम् ।  
दृष्टानुमानागमजम्" इति मन्वादिमहर्षिसंमतेश्च शब्दानुमानयोर्भेदोदृश्यते ।  
न चात्र गोबलीवर्दनयः; अन्तर्भावादर्शनात् ।  
आगामोनुमानं, संबन्धग्रहणे सत्येव बोधकत्वादिति चेन्न; बोध्य बोधकभावातिरिक्तसंबन्धग्रहणापेक्षिण्यनुमानत्वनियमात् ।  
न चात्र तदतिरिक्तः संबन्धः, यद्ग्रहणं नियमेनापेक्ष्येत ।  
अन्यथा संबन्धसापेक्षतया तयोः प्रत्यक्षत्वस्यापि सुसाधत्वादिति ॥  
न च स्मृतिः; अपूर्वविषयत्वात् ।  
पदसंदोहविशेषो वाक्यम् ।  
प्रामाणिकपदव्यवहारविषयः पदम् ।  
तस्य सुप्तिङन्तत्वादिकल्पनयापि व्यक्तिः क्रियते ।  
अत एव ह्यन्यथान्यथा प्रकृतिप्रत्ययादिकं व्याकरणान्तरेषु कल्प्यते ।  
तच्च न सांकेतिकम्; संकेतयितृपुरुषासंभवात् ।  
अत एव न भाषान्तरवत्तत्क्लप्तिः, नित्यवेदगतत्वाच्च ।  
यानि वैदिकानि पदानि तान्येव लौकिकनीति "वेदशब्देभ्य एवादौ" इत्यादिवचनादपि सिद्धम् ।  
भाषाच्छन्दसोस्तु कतिपयशब्दानां लक्षणभेदस्तत्तदानुपूर्वीप्रतिनियमापेक्षः ।  
भाषाप्रयुक्तः सर्वोपि वेदे क्वापि प्रयोगवान् ।  
वेदैकनियतः शब्दो नान्यत्रेति व्यवस्थितिः ॥  
उक्तं चैतद्वेदार्थसंग्रहेपि "वैदिका एव सर्वे वाचकाः शब्दाश्च" इत्यादिना ॥  
न्या. प. श. ३ वाक्यं द्विधापौरुषेयापौरुषेयभेदात् ।  
पुरुषस्वातन्त्र्याधीनरचनाविशेषविशिष्टं पौरुषेयम् ।  
तद्द्विधा, अन्वितार्थमनन्वितार्थं च, आद्यं यथाअग्निरुष्णः, आपो द्रवाः, इति ।  
द्वितीयं यथाअग्निरनुष्णः, आपः कठिनाः, इति ॥  
न्या. प. श. ४ अत्रैकदेशिनो वदन्तिअनन्वयाग्रहादन्वितव्यवहारः क्वचिज्जायत इति ।  
अत एव लौकिकवाक्ये दृष्टव्यभिचारस्य न झटति वाक्याद्वाक्यार्थाध्यवसायः; योग्यताविमर्शसाकाङ्क्षत्वात् ।  
सामान्ययोग्यताग्रहणेपि व्यक्तियोग्यतायाः वक्तृज्ञानानुमानमन्तेरणासिद्धेःिति प्रमेयसंग्रहादिषु समर्थितम् ।  
तथासन्मात्रग्राहिप्रत्यक्षनिराकरणाय शास्त्रस्यानुवादकत्वप्रसङ्गे विवरणकारैरुक्तम् "अबुद्धबोधनस्वरसस्य शब्दस्यातथात्वं दोष इत्यभिसन्धिः ।  
अथवा अनुवादकत्वमेव स्यात् ।  
न हि मानान्तरप्रतीतेर्थे शब्दः प्रमाणम् ।  
तथैव हि तस्य व्युत्पत्तिः" इत्युक्त्वा "नन्वनुवादकतयैव व्युत्पत्तिः पुंवाक्येषु" इत्यादिना वक्तृज्ञानानुमानमुपपाद्य "सत्यम्, दैवात्तदनुवादकत्वमिति नाबुद्धबोधनस्वारस्यभङ्गप्रसङ्गः, यथा स्मृत्यनुमितवेदस्यानुवादकत्वेप्यर्थादिति न मानताभङ्गः" इत्यादि उक्तं च प्रज्ञापरित्राणे "पौरुषेयगिरः शङ्काग्रस्ता न सहसा मितिम् ।  
जनयन्ति न यावत्तन्मूलमानानवग्रहः ॥  
अनुमाय च वक्तुस्तन्मूलयोग्यप्रमान्तरम् ।  
तदुक्तवाक्यलिङ्गेन वाक्यार्थमनुजानते ॥  
अन्वितार्थाभिधानाय योग्यं वाक्यमिदं सदा ।  
असौ च नानृतं वक्ति संज्ञात्वार्थं तदब्रवीत् ॥  
वक्तृज्ञानानुमानेन ज्ञाताज्ञातस्ववाक्यतः ।  
अन्वितार्थाभिधायित्वयोग्यतामात्रधीर्गिराम् ॥  
परामर्श इति प्राप्तो नार्थसंसर्गगोचरः ।  
मानान्तराविरोधित्वं योग्यतेत्यभिधीयते ॥  
नन्वेवं लौकिकं वाक्यं लिङ्गं चेल्लिङ्गवत्ततः ।  
शब्दो गृहीतसंबन्धात्तद्वदस्यापि लिङ्गता ॥  
व्युत्पत्तिकाले व्युत्पित्सोर्लिङ्गधीर्नास्त्यसंशयात् ।  
यथाव्युत्पत्तिशब्दास्तु बोधका इति चेदतः ॥  
स्वत एवार्थबोधः स्यादिति नैवास्य लिङ्गता" ॥  
इत्यादि ।  
भगवद्यामुनमुनिभिस्तु आगमप्रमाण्ये वक्तृज्ञानानुमानं दूषितम् ।  
निगमितं च ।  
"तस्मादस्ति नदीतीरे फलमित्येवमादिषु ।  
या सिद्धविषया बुद्धिः सा शब्दी नानुमानुकी" इति ।  
अयमेव पक्षोनुसृतो वरदविष्णुमिश्रैः ।  
तत्त्वरत्नाकरेप्यागमप्रामाण्यग्रन्थोपादानपूर्वकं प्रपञ्चितमेतत् ।  
अपौरुषेयं तु सर्वमन्वितार्थमेवाकिन्तु आदित्यो यूपः इत्यादिषूपचारतो निर्वाहः ।  
आकाङ्क्षासत्तिवोग्यतावन्ति हि पदान्यन्वितमभिदधति, अन्वये वा विश्राम्यन्ति ।  
आदित्ययूपपदयोः प्रत्यक्षसिद्धस्वार्थभेदयोरयोग्यतया मुख्यवृत्तिपरित्यागः ॥  
न्या. प. श. ५ वृत्तिर्द्विधाअभिधोपचारभेदात् ।  
व्युत्पत्तिसिद्धार्थ एव वृत्तिरभिधा ।  
यथा सिंहशब्दस्पय मृगेन्द्रे ।  
सा जातिगुणादिविषयभेदाद्योगरूढितत्समुच्चयभेदाच्च बहुविधा ।  
मुख्यार्थबाधे सति तदासन्ने वृत्तिरुपचारः ।  
आसत्तिश्च द्विविधामुख्यार्थसंबन्धस्तद्गुणसंबन्धश्चेति ।  
तत्र पूर्वेण प्रवृत्तिर्लक्षणा, यथागङ्गायां घोषः प्रतिवसतीत्यत्र गङ्गशब्दस्य प्रवाहविशेषरूपवाच्यसंबन्धिनि तीरे ।  
एवं लक्षितलक्षणा ग्राह्या ।  
द्वितीयेन प्रवृत्तिर्गौणी ।  
यथा सिंहो देवदत्त इत्यत्र सिंह्मशब्दस्य शौर्यादिगूणण्योगिनि देवदत्ते ।  
तत्त्वरत्नाकरे त्वेवमुक्तम् "अभिधानाभिधेयत्वमतः शब्दार्थयोः स्थितम् ।  
संबन्धोत्राभिधा द्वेधा बोध्या मुख्यजघन्यतः ॥  
अभिधार्थावगत्यात्मा शब्दं व्यापारयिष्यतः ।  
शब्दशक्तिनिमित्ता सा स्वार्थे मुख्याभिधीयते ॥  
स्वार्थाभिधानद्वारा स्याज्जघन्यार्थान्तरे मता ।  
" इति ॥  
तद्विस्तरस्तत्रैव द्गष्टव्यः ॥  
न च गौणलाक्षणिकप्रयोगयोरवाच्यविषयत्वादवाच्यत्वम् ।  
संबन्धसादृश्यमात्रप्रवृत्तेप्यनादित्वात् ।  
तत एव विवक्षितस्थले यथौचित्यं प्रयोगोपपत्तेः ।  
एताः सर्वा अपि वृत्तयः अन्विताभिधानवृत्त्यन्तर्भूताः ।  
पृथक्पदानां स्मारकत्वमेव ।  
अभिहितान्वये हि पदानां पदार्थे पदार्थानां वावयार्थे पदानां च तत्रेति शक्तित्रयकल्पनागारैवं स्यात्, वाक्यार्थस्याशाब्दत्वप्रसङ्गो वा ।  
पदार्थे लक्षणसमाप्तेः प्रमाणप्रसङ्गश्च ।  
नचान्विताभिधानेन्योन्याश्रयणम्, मिथः स्मरणमात्रोपजीवनात् ।  
यथाहुः "पदजातं श्रुतं सर्वं स्मारितानन्वितार्थकम् ।  
न्यायसंपादितव्यक्ति पश्चाद्वाक्यार्थबोधकम्" ॥  
इति ॥  
नापि पौनरुक्त्यादिदोषः; तत्तदंशप्रतिनियतशक्तित्वात् ।  
नापि वाक्यभेदः, एकप्रधानतया स्वार्थाभिधानात् ।  
"पदार्थ एव वाक्यार्थः संसृष्टो ह्यभिधीयते" इत्युक्तम् ।  
तथा "नाना शब्दादिभेदात्" इत्याधिकरणे "यद्यपिऽवेदऽऽउपासीतऽ इत्यादयः शब्दाः प्रत्ययावृत्त्यभिधायिनः, प्रत्ययाश्च ब्रह्मैकविषयाः; तथापि तत्तत्प्रकरणोदितजगदेककारणत्वापहतपाप्मत्वादिविशेषणविशिष्टब्रह्मविषयप्रत्ययावृत्त्यवबोधिनः प्रत्ययावृत्तिरूपा विद्या भिन्दन्ति" इति ।  
वेदार्थसंग्रहेपि "शोधकेष्वपिऽसत्यं ज्ञानमनन्तं ब्रह्मऽऽआनन्दो ब्रह्मऽ इत्यादिषु सामानाधिकरण्यव्युत्पत्तिसिद्धानेकगुणविशिष्ठैकार्थाभिधानमविरुद्धमिति सर्वविशिष्टं ब्रह्मैवाभिधीयते" इति ।  
अत्रैव पूर्वभागे "समभिव्याहृतपदान्तरवाच्यान्वययोग्यमेवेतरपदप्रतिपाद्यमित्यन्विताभिधायिपदसंघातरूपवाक्यश्रवणसमनन्तरमेव प्रतीयते ।  
तच्च स्वर्गसाधनत्वरूपम् ।  
अतः क्रियावदनन्यार्थता विरोधादेव परित्यक्ता" इति ।  
एषां स्वारस्यमन्विताभिधाने ।  
न चात्र पराभ्युपगमेनोक्तमिति ज्ञापकमस्ति ।  
वरदविष्णुमिश्रैरपि "सत्यज्ञानादिपदानामखण्डैकरसार्थत्वे अन्विताभिधानानुपपत्तेश्च" इत्यादिषु बहुषु प्रदेशेषु अन्विताभिधानमेव मायावादिनं प्रत्युक्तम् ।  
उक्तं चागमप्रामाण्ये "अन्यान्विताभिधानेपि व्यवहारोपपत्तितः ।  
अवश्याश्रयणीयेयमन्वितार्थाभिधायिता" ॥  
इत्यारभ्य, "तस्मादाकाङ्क्षितासन्नयोग्यार्थान्तरसङ्गते ।  
स्वार्थे पदानां व्युत्पत्तिरास्थेया सर्ववादिभिः" ॥  
इति ।  
तत्त्वरत्नाकरेपि "अवश्याश्रयणीयेयमन्वितार्थाभिधायिता ।  
इत्याहुर्यामुनाचार्याः पदैरेवान्विताभिधाम् ।  
" इत्यारभ्य प्रपञ्चेनोपपाद्योपसंहृतम् "षड्भिः प्रतीतिप्रमुखोपपत्तिभि र्निर्धूतचोद्याभिरिहान्विताभिधा ।  
सिद्धा पदैर्नाभिहितान्वयस्थिति र्विपर्ययादित्यखिलं समञ्जसम्" ॥  
इति ॥  
प्रज्ञापरित्राणन्यायसुदर्शनयोश्च बहुश उक्तम् "अन्वितार्थाभिधायित्वं शब्दशक्तिनिबन्धनम् ।  
व्युत्पत्त्यवगतं पुन्धीदोषतोस्य विपर्ययः" ॥  
इत्यादिना ॥  
नन्वभिहितान्वयद्योतकान्यपि वाक्यानि विद्यन्ते ।  
वेदार्थसंग्रहे तावत्"एवं बोधकानां पदसंघातानां संसर्गविशेष बोधनेन वाक्यशब्दाभिधेयानामुच्चारणक्रमो यत्र पुरुषबुद्धिपूर्वकः" इत्याद्युक्तम् ।  
तथा तत्रैव "प्रकृतिप्रत्ययरूपेण पदस्यैवानेकविशेषणगर्भत्वात्, अनेकपदार्थसंसर्गबोधकत्वाच्च वाक्यस्य" इति ।  
भाष्येपि "शब्दस्य तु विशेषेण सविशेष एव वस्तुन्यभिधानसामर्थ्यं, पदवाक्यरूपेण प्रवृत्तेः ।  
प्रकृतिप्रत्यययोगेन हि पदत्वम्; प्रकृतिप्रत्ययोरर्थभेदेन पदस्यैव विशिष्टार्थप्रतिपादनमवर्जनीयम् ।  
पदभेदश्चार्थभेदनिबन्धनः ।  
पदसंघातरूपस्य वाक्यस्यानेकपदार्थसंसर्गाविशेषाभिधायित्वेन" इत्याद्युक्तम् ।  
एवं व्युत्पत्तिनिरूपणे वेदार्थसंग्रहे "सिद्धवस्तुषु शब्दस्य बोधकत्वशक्तिग्रहणमत्यन्तसुकरम्" इत्युपक्रम्य, "अपवरके दण्डः स्थितः" इति वाक्ये यादृच्छिकव्युत्पत्तिप्रकारमुपपाद्य, "तथा बालःऽतातोयम्, अन्बैषाऽ इत्यादिना बुद्धिपूर्वव्युत्पादनेन तत्तत्पदानां तत्तत्पदार्थेष्वेव बोधकत्वशक्तिग्रहणमुपपाद्य, पुनरपि "अस्य शब्दस्यायमर्थ इति पूर्ववृद्धैः शिक्षितः" इत्यादि चोक्त्वा, "एवमेव सर्वपदानां स्वार्थाभिधायित्वं संघातविशेषाणां च यथावस्थितसंसर्गविशेषवाचित्वं च जानाति" इत्याद्युक्तम् ॥  
भाष्येपि प्रथमसूत्रपूर्वपक्षनिराकरणे "एवं किल लौकिकाः शब्दार्थसंबन्धमवधारयन्तिमातापितृप्रभृतिभिः अम्बातातमातुलादीन्" इत्यादिना पदव्युत्पत्तिः पूर्वमुपपादिता ।  
तत्र च "तेषु तेष्वर्थेषु तेषां शब्दानां प्रयोगो बोधकत्वनिबन्धनः इति निश्चिन्वन्ति" इत्याद्युक्तम् ।  
पुनश्च "व्युत्पन्नेतरशब्देष्वस्य शब्दस्यायमर्थः इति पूर्ववृद्धैः शिक्षिताः" इत्यादि ।  
यदिनामान्विताभिधानमभिमतं; तदा कथमिव पदमात्रे व्युत्पत्तिः स्यात् ।  
यदि च सा स्यात्, कथमन्वितमभिधेयम्, व्युत्पत्तिवैपरीत्यप्रसङ्गात् ।  
तस्मान्नान्विताभिधानमेव सिद्धान्त इति निर्णेतुं शक्यम्, इति केचित् ॥  
न्या. प. श. ६ अन्ये तु "बोधकानाम्" इत्यादिवाक्यमन्विते संसर्गविशेषसिद्धेरुपपद्यते ।  
पदवाक्यभेदाभिधानमपि तत्तद्विशेषवैशिष्ट्यप्रदर्शनमात्रार्थं, पराभ्युपगमद्योतनार्थं वा ।  
प्रत्येकपदव्युत्पत्त्यभिधानमप्यन्वितार्थबोधनोपयुक्तासाधारणद्वारप्रकाशनमात्रम् ।  
पदार्थं स्मारयित्वैव हि पदानि वक्यार्थं बोधयन्तीत्युक्तन् ।  
स्मृतेश्च स्वानुभूतिमूलत्वान्न शक्त्यन्तरकॢप्तिः ।  
व्याख्यातं च भाष्यादिकमन्वितपरतया विवरणे श्रीराममिश्रैः ।  
तथा षडर्थसंक्षेपेपि "शब्दश्च स्वतः शक्यमन्विततया बोधयति, असंभ्घवेर्थान्तरम्, इति हि व्युत्पत्तिः" इत्याद्युक्तम् ।  
अतोन्विताभिधानं सिद्धान्तः इति ।  
एवमन्विताभिधानसामर्थ्याद्विशिष्टप्रतिपत्त्यन्यथानुपपत्तेश्च पदानामपि विशिष्टाभिधायित्वं सिद्धम् ॥  
न्या. प. श. ७ अत एव विशिष्टार्थाभिधायित्वेपि विशेषणमत्रे शक्तिः इत्यपि निरस्तम्; अभिधायित्वातिरिक्तशक्त्यन्तराभावात् ।  
अपर्यवसानवचनमपि विशिष्टबोधनशक्तस्य विशेषणमात्रे स्थातुमशक्तत्वात् ।  
विशिष्टानुप्रविष्टं हि विशेषणं परेपरञ्जकवेषमेवेति तादृगाकारो विशेष्यग्रहणमन्तरेण दुर्ग्रहः ।  
तावता च तदर्थं विशेष्यग्रहणमिति व्यर्थं वचः ।  
यथाप्रतीति व्यवस्थापनस्यैव युक्तत्वात् ॥  
किं च गवादिशब्दाभिहितगोत्वाद्यर्थस्वभावतः ।  
व्यक्तिधीर्यदि तद्वत्स्यात्निष्कर्षकपदेष्वपि ।  
गवादिशब्दा जात्यादीन् परतन्त्रान् प्रचक्षते ।  
तेनाश्रयप्रतीतिश्चेत्तन्नः सिद्धः समीहितम् ।  
परं कथमविज्ञाप्य पारतन्त्र्यस्य बोधनम् ।  
विज्ञाप्य यदि शब्दस्य तत्र शक्तिर्न किं भवेत् ।  
परस्य परतन्त्रेण तथा बुद्धेन बोधनम् ।  
तद्बुद्ध्या परतन्त्रस्य बोधनेन्योन्यसंश्रयः ।  
परधीनिरपेक्षं चेत्पारतन्त्र्यं प्रतीयते ।  
न तेन परबुद्धिः स्यान्निष्कृष्टप्रतिपत्तिवत् ।  
पारतन्त्र्यं स्वरूपं चेत्तुल्यं निष्कर्षकेपि तत् ।  
अधिकं धर्मिनिष्ठत्वादन्यन्नोपलभामहे ।  
पदान्तरपरामर्शनिरपेक्षप्रतीतिके ।  
निरूढलक्षणावादाः पर्यायावृत्तिगोचराः ।  
व्यक्तेर्गौरित्यनिष्कर्षान्निष्कर्षे त्वाद्यपेक्षणात् ।  
निष्कर्षकेष्वदृष्टेश्च न जात्या व्यक्तिलक्षणा ।  
आकृतावेव यः शक्तिं शब्दानामभिमन्यते ।  
सत्तायामेव किं तेन सर्वेषां नाभ्युपेयते ।  
अतो गवादिशब्देभ्यो विशिष्टविषया मतिः ।  
शब्दशक्तिप्रसूतेति बलादभ्युपगम्यताम् ॥  
न्या. प. श. ८ यत्तु "न लोकव्युत्पत्तिहनिः, तत्रैव शक्तेः" इति षडर्थसंक्षेपे श्रीराममिश्रैरुक्तम्, तदपि तत्र शक्त्यभावप्रतिक्षेपपरम् ।  
असमाप्तधीस्तु वेदान्ताश्रुतेर्भ्रमः ।  
आपातव्युत्पत्त्या श्रुतेस्तत्पूर्तिरित्यनन्तरमभिधानात् ।  
यच्चात्मसिद्धौ "यथा गवादिपदशक्तिरेकबुद्धिसिद्धेपि सामान्यविशेषात्मके वस्तुनि सामान्यांशेन संबध्यते" इति ।  
तदपि पराभ्युपगतोदाहरणमन्यार्थम् ।  
यथेति परसंप्रतिपन्ननिदर्शनात् ।  
गुणवाचिन्यपि पदे जातिशब्दोक्तनीतितः ।  
अपृथक्सिद्धवाचित्वान्न युक्ता गुणिलक्षणा ।  
स्वरलिङ्गविशेषोत्थमन्त्रलोपे न संस्क्रिया ।  
विशिष्टवाचकत्वं तु तदाथत्तं न मन्महे ॥  
न्या. प. श. ९ अतो निष्कर्षकशब्दातिरिक्तानामपृथक्सिद्धविशेषणवाचिनां विशेष्यपर्यवसानव्युत्पत्तेः शरीरवाचिनां देवादिशब्दानामपि यथाप्रयोगं शरीरिपर्यवसानं सिद्धम् ।  
अत एवचात्मपृथिव्यादिशब्दानामीश्वरपर्यन्तता ।  
तेन "सर्वंस्वत्विदं ब्रह्म" "ज्योतींषि विष्णुः" "अयमात्माब्रह्य" "तत्त्वमसि"इत्यादिसामानाधिकरण्यं तत्तत्प्रकारकब्रह्मपरम् ।  
नामरूपव्याकरणं च तदनुप्रवेशात् ।  
अत एव च तस्य सर्वशब्दवाच्यत्वमपि श्रूयतेथ्; तदेव च व्यज्यते "तदनुप्रविश्य सच्च त्यच्चाभवत्" इति ।  
स्मर्यते च "सर्वं समाप्नोषि ततोसि सर्वः" इति ।  
सूत्रितं च "चराचरव्यपाश्रयस्तु स्यात्तद्व्यपदेशो भाक्तस्तद्भावभावित्वात्" इति ।  
उक्तं च वरदविष्णुमिश्रैः "स्वर्गकामशब्देन काम्यमानस्वर्गः पुरुषोभिधीयते ।  
न हीश्वरोवाप्तसमस्तकामः स्वर्गं कामयते, तस्यात्यल्पसुखत्वात् ।  
अतो वाच्यैकदेशे जीवे लक्षणा, गङ्गाशब्दस्य तीर इव" इति ।  
यद्वा स्वर्गकामादिशब्दानामपि जीवादिमात्रेपि मुख्यत्वमेव, प्रवृत्तिनिमित्तापरित्यागात् ।  
अत एव हि भाक्तपदस्य भक्त्या व्यपदेशार्थत्वमपि भाष्यकारैरुक्तम् ।  
विशिष्टवेषस्य शक्तिविषयत्वात्तत्त्योगे कथं न लक्षणेति चेत्, अपरित्यक्तप्रवृत्तिनिमित्तस्य व्युत्पत्त्यनुप्रविष्टमात्रबोधनं मुख्यता, तदभावकृत उपचार इति व्यवस्थानात् ॥  
न्या. प. श. १० ननु "तत्त्वमसि" इत्यत्र त्वमिति श्वेतकेतुमात्रनिर्देशे तदसीति सामानाधिकरण्यायोगः ।  
श्वेतकेतुशरीरकेश्वरनिर्देशे तदाभिमुख्येनोपदेशायोगः ।  
तदुद्देशेन त्वमर्थविधानं चासिशब्दानन्वयादिना दूरनिरस्तम् ।  
प्राप्तार्थतया निगमनरूपत्वेपिपव विशेषणविशेष्यभेदो निष्कर्षणीयः ।  
एवम् "अहं ब्रह्मास्मि" इत्यादिव्यपदेशोपि दुर्निर्वहः ।  
"जीवेनात्मना" इत्यत्राप्यात्मशब्देन जीवात्माद्यभिधानं षाष्यकारवचनविरुद्धम्, जीवेन मयेत्यादिव्यपदेशात् ।  
परमात्माभिधाने तु तृतीयानुपपत्तिः, "व्याकरवाणि" इत्यभिहितत्वात् ।  
क्रियाभेदेपि कृत्वादेरुत्तरक्रियैकरस्यात्कर्त्रन्तरायुक्तिः, समानकर्तृकत्वविरोधात् ।  
करणत्वविवक्षया कर्तरि तृतीयायां मुख्यत्वहानिः ।  
अतश्चारेणानुप्रविश्य परबलं संकलयानीतिवज्जीवस्यवै प्रविशतिकर्तृत्वम्; परस्तु व्याकरणमात्रकर्ता ।  
तावता तु शब्दानां न तत्पर्यन्तत्वसिद्धिः इति ॥  
न्या. प. श. ११ अत्रोच्यते संबुद्धिस्तावदत्र आत्मविद्योपदेशेन श्वेतकेतुमात्रपर्यवसितेति नासंबोध्यसंबोधनम् ।  
वचनव्यक्तिश्च तदसीत्येव ।  
तत्र कार्यकारणभावेन, शरीरात्मभावेन वा सामानाधिकरण्यनिर्वाहः ।  
उभयत्र त्वंशब्दस्यापि तच्छब्दाभिहितद्रव्यपर्यवसानं सिद्धम् ॥  
धर्मान्तरविशेष्यस्य धर्मान्तरविशेष्यतः ।  
स्वस्मादभेदस्तादात्म्यं स्यादुपादानदेहिनोः ॥  
अतस्त्वच्छरीरकं ब्रह्मेति विवक्षायां सत्यां त्वं तदिति निर्देशमात्रमुपपन्नम् ।  
मध्यमपुरुषश्च त्वंशब्दप्रयोगनिबन्धनः, "युष्मद्युपपदे समानाधिकरणे स्थानिन्यपि मध्यमः" इति विधानात् ।  
अतः सोपि त्वंशब्दपर्यवसानविषयपर्यवसितः ।  
यद्वा तत्त्वमसीत्येवान्वयोस्तु ।  
न चोद्देश्यानुगुणा तिङ्विभक्तिरिति नियमः, उपादेयानुगुणलिङ्गवचनादिनिर्देशवदत्रापि विरोधाभावात् ।  
प्रयुञ्जते च पतञ्जलिप्रभृतय उपादेयानुगुणामपि तिङ्विभक्तिम् "स पुनरावृत्तः सुवर्णपिण्डः खदिराङ्गारसवर्णे कुण्डले भवतः" इत्यादिषु ।  
एतेन "अहं ब्रह्मास्मि" इत्यादिकमपि निर्व्यूढम् ।  
"जीवेनात्माना" इत्यत्राप्यनेन न्यायेन स्वशब्दपर्यायेणात्मशब्देन जीवशब्दस्य सामानाधिकरण्यं तावत्सिद्धम् ।  
तृतीयानुपपत्तिस्तु स्वरूपतादात्म्यपक्षे पृथक्त्वपक्षे च समाना ।  
अथांशभेदादिना विभज्य करणत्वादिविवक्षया कथञ्चिन्निर्वाहः, तथा विशिष्टाकारादिभेदविवक्षया विभज्यात्रापि निर्वाहमनुमन्येथाः ।  
अतः श्रुत्यादिवाक्येषु विरुद्धार्थानुबन्धिनः ।  
सामानाधिकरण्यस्य न स्वरूपैक्यनिष्ठता ॥  
कार्यत्वादपृथक्सिद्धेराविशादनुकारतः ।  
अस्तिसृष्ट्युपकारादेः सामानाधिकरण्यधीः ॥  
न च त्वद्दृष्टः पुरुषः स्थाणुरितिवत्"पुरुष एवेदं सर्वम्" "तत्त्वमसि" इत्यादौ बाधार्थं सामानाधिकरण्यमिति वाच्यम्, मुख्यवृत्तिसंभवे तदयोगात्, प्रपञ्चसत्यत्वादेश्चाबाधितप्रत्यक्षादिबलसिद्धत्वात् ।  
चिदंशसामानाधिकरण्यं तु न बाधसहम्, त्वयापि तत्सत्यत्वाभ्युपगमात् ।  
स्वरूपैक्यविधाने च विरुद्धधर्मप्रतिरोधात्, तत्परित्यागे पदयोरनतिरिक्तार्थतया पर्यायपदसामानाधिकरण्यप्रसङ्गात्, द्वाराभावेन मुख्यवृत्तिबाधापत्तेः, गत्यन्तरे च संभवति तदयोगात्, स्वरूपमात्रनिर्देशे च पदान्तरवैयर्थ्यात्, स्वरूपभेदस्य च बहुप्रमाणसिद्धत्वात् ॥  
न्या. प. श. १२ "सत्यं ज्ञानम्" इत्यादिलक्षणवाक्यमपि सत्यत्वादिविशिष्टैकविषयम्, तथैव सामानाधिकरण्यव्युत्पत्तेः ।  
न चात्र विशेषणभेदाद्विविशेष्यभेदाप्रसङ्गः, विरुद्धविशेषणाभावात्; न हि घटपटादिष्विव विरोधः ।  
यथा च प्रत्यक्षे नीलत्वोत्पलत्वादेरविरोधो दर्शनबलात्, तथात्रापि ।  
न च सत्यत्वज्ञानत्वादेर्वैयधिकरण्यनियमो दृष्टः, येन विरोधः स्यात् ।  
विशेष्यैक्यपरे तु सामानाधिकरण्ये विशेषणानां विशेषणविशेष्ययोश्च मिथो भेदो गुण एव ।  
न च विशेष्यैक्यवद्विशेषणविशेष्यैक्यप्रसक्तिः, विशेषणानामैक्यप्रसक्तिर्वा, लक्षणाविरोधादिदोषात्, अतथाव्युत्पत्तेश्च ।  
नापि विशिष्टे विशिष्टान्तरविधानाद्विशेषणानां मिथः समवायादिदोषः, युगपदनेकविशिष्टैकाभिधानात्, अनूद्य विधानेष्वपि यथा व्युत्पत्ति धर्मप्रधानत्वाच्च ॥  
न्या. प. श. १३ न च विशेषणं सर्वं विशेषणान्तरासहम्, विरोधिमात्रविरोधित्वात्, अन्यथा प्रत्यक्षविरोधात्साध्यसाधकधर्मादिविशिष्टविषयानुमानाद्यनुदयप्रसङ्गात्, एवन्त्वादिदं विशिष्टबोधकं न भवतीत्यादि व्यवहारस्यापि विलोपः स्यात् ।  
न च शब्दने प्रतिपादने तथा, अविशेषात्, प्रत्यक्षादिवच्छब्देनापि यथावस्तु बोधनीयत्वात् ।  
विशेषणमात्रपरत्वं तु नाभ्युपगतमेव, येन विशिष्टैक्यासिद्धिः स्यात् ।  
यस्य तु विशेष्यमात्रपरत्वं, तस्य पर्यायतुल्यत्वात्पदान्तरवैयर्थ्यलक्षणभङ्गलक्षणादिदोषः, प्रवृत्तिनिमित्तानां विशेषणानां त्यागात्, विशेष्यमात्रस्य च द्वाररहितस्यालक्ष्यत्वात् ।  
इतरव्यावृत्तीनां तूपलक्षणत्वे स्वरूपत्वे च पदान्तरवैयर्थ्यादिदोषः स एव ॥  
न्या. प. श. १४ एवं तासां विशेषणत्वे पक्षान्तरवद्विशिष्टभेदादिदोषस्त्वदुक्त आपतेत्, न चेन्नान्यत्रापि ।  
त्यक्तप्रवृत्तिनिमित्तस्य तद्विरोधिव्यावृत्त्यभिलाषस्त्वालोकमपहाय तिमिरनिराकरणवाञ्छा ।  
विप्रतिपन्नं वाक्यमखण्डपरम्, समानाधिकरणवाक्यत्वात्, सोयं देवदत्तः इति वाक्यवत्, यद्वा लक्षणवाक्यत्वात्, प्रकृष्टप्रकाशश्चन्द्रः इत्यादिवतिति चेन्न, दृष्टान्तासिद्धेः, तत्तेदन्ताविशिष्टस्यैव देवदत्तस्य सोयमिति प्रतीतेः ।  
युगपत्तयोर्व्याघात इति चेन्न, यौगपद्यस्यानभिधानात्, अनाक्षेपाच्च ।  
युगपत्प्रतिपत्तिस्तु न दोषः, अन्यथा प्रत्यभिज्ञाभङ्गे क्षणभङ्गनैरात्म्यापलापादिवादा विजयेरन् ।  
तथाप्यतीतत्ववर्तमानत्वे कथमेकस्य ? इति चेत्, स्वप्रध्वंसकाले हि स्वयमतीतः स्यात्, न चासौ प्रध्वस्तः, वर्तमानत्वोपलंभात्; अतीतोपाधिविशेषसंबन्धितया हि तत्त्वम्, न त्वतीततया ।  
कथमेकं पूर्वमपरं च ? इति चेन्न, प्रतिबन्ध्युपाधिभेदेनोभयोपपत्तेः, अन्यथा क्षणस्यापि पूर्वापरमध्यवर्तिनः क्षोदप्रसङ्गात्; न हि तस्य पूर्वस्मादपि पूर्वत्वमेव, उत्तरस्मादप्युत्तरत्वमेव वा ।  
क्षुद्यतां क्षणोपीति चेन्न, सर्वापह्नवप्रसङ्गात्, इति ।  
तिष्ठत्त्वेतत्; द्वितीयोपि दृष्टान्तो विशिष्टपर एव, अन्यथा व्यावृत्तप्रतीत्यनुदयप्रसङ्गात्, प्रकृष्टत्वादिविशेषणवैयर्थ्याच्च ।  
एवं श्रुतिबाधोप्यनुमानयोर्वक्तव्यः, पर्यायतुल्यत्वादिप्रसङ्गलक्षणप्रतिकूलतर्कश्च ।  
तथा विप्रतिपन्नं वाक्यं विशिष्टपरम्, आकाङ्क्षायुक्तवाक्यत्वात्, व्यधिकरणवाक्यवत्, इति बाधकमनुमानमपि, प्रतिपत्त्यनुरोधात्दृष्टान्तसिद्धेश्चास्य बलीयस्त्वम् ।  
भिन्नप्रवृत्तिनिमित्तानां शब्दानामेकस्मिन्नर्थे वृत्तिः सामानाधिकरण्यमिति शाब्दैरेवोक्तम् ।  
तत्र भिन्नप्रवृत्तिनिमित्तानामिति पर्यायव्यावृत्तिः ।  
एकस्मिन्निति व्यधिकरणानां घटः पटैत्याद्यनन्वितानां च व्यवच्छेदार्थम् ।  
शब्दानामर्थे इति च व्यक्त्यर्थमेव, अर्थे इति विशेष्यस्य प्रधानतया वाच्यत्वसूचनार्थं वा ।  
तेन व्यधिकरणवाक्येष्वेकप्रधानार्थे वृत्तिसंभवेपिव तस्य विशेष्यतवभावाद्व्यवच्छेद्यता ।  
विशेष्यबोधनव्यापारो वृत्तिः प्रवृत्तिरिति च सामान्यतो विशेषतश्चात्रोच्यते ।  
प्रकृष्टा हि वृत्तिः प्रवृत्तिः ।  
प्रकर्षश्चात्र विशेष्यविषयतया ।  
तत्र यदुपाधिका विशेष्ये शब्दवृत्तिः, तत्प्रवृत्तिनिमित्तम् ।  
भिन्नविशेषणद्वारेणैकविशेष्याभिधानं सामानाधिकरण्यमित्युक्तं भवति ॥  
न्या. प. श. १५ ननु पौरुषेयं सर्वमन्वितार्थमिति प्रतिपादितम्, तन्नोपपद्यते, गुणवद्वक्तृप्रणीतस्यैव वाक्यस्य तथात्वदर्शनात्, इति चेन्न, स्वतः प्रामाण्यात्, स्वरसतो हि सर्वं ज्ञानसबाधितव्यवहारजनकं दृश्यते ।  
भेदाग्रहादिविशेषोपाधिकं हि क्वचिद्बाध्यव्यवहारहेतुत्वम् ।  
ततः स्वाभाविकमपि प्रामाण्यं प्रतिबन्धकेन दोषेण क्वचिदपह्नुतम्; यथाग्नेरौष्ण्यम् ।  
तत्र तदंशापेक्षया प्रामाण्यमेव ।  
गुणास्तु संभावितदोषस्थले दोषनिराकरणौपयिकाः, प्रमाण्यस्य तैर्व्याप्त्यभावात्, नित्यसर्वज्ञवादिनां प्रमाणभूते तज्ज्ञाने व्यभिचारात् ।  
अप्रामाण्यस्य तु दोषाधीनत्वमव्यभिचरितान्वयव्यतिरेकसिद्धम् ।  
अवस्तुनोप्रामाण्यस्य कथं हेतुसाध्यत्वमिति चेन्न, संशयत्वविपर्ययत्वादिरूपस्य तस्यावस्तुत्वाभावात्, भावान्तरातिरिक्तस्य चाभावस्यास्माभिरनभ्युपगमात्, अभ्युपगमेपि प्रध्वंसस्य मुद्गरादिसाध्यत्वदृष्टेः ।  
तद्वत्प्रमापि सम्यङ्मिथ्याबोधसाधारणादतिरिक्तसहिता जायते, कार्यत्वे सति तद्विशेषत्वात्, अप्रमावत्; प्रामाण्यं परतो ज्ञायते, अनभ्यासदशायां सांशयिकत्वात्, अप्रामाण्यवत्, इति चेत्, तत्र प्रथमे कृत्स्नप्रमापक्षीकारे हेतोः स्वमते भागासिद्धिर्ः, इश्वरप्रमाया नित्यत्वाभ्युपगमात् ।  
अनीश्वरप्रमापक्षीकारे यावदीश्वरसिद्धि व्यर्थं विशेषणम् ।  
रिश्वरानुमानसमनन्तरं प्रयोगः इति चेन्न, तस्य शास्त्रयोन्यधिकरणन्यायेनानुमातुमशक्यत्वात् ।  
तर्हि विशेषणं न प्रयोक्ष्यामहे इति चेन्न, स्वाभिमतेश्वरप्रमयानैकान्त्यात् ।  
अनभ्युपगतेश्वरैः सौगतादिभिरेवं प्रयोगे कः परिहारः इति चेन्न, श्रुतिसिद्धनित्यप्रमासमर्थनेन बाधस्यानैकान्तिकस्य वा वक्तुं शक्यत्वात् ।  
श्रुतिसिद्धनित्यप्रमाव्यवच्छेदेन कार्यत्वविशेषणं सफलं स्याथि चेत्, तर्हि श्रुत्या तत्सिद्धिः श्रुतिप्रामाण्यनिर्णयमन्तरेण कथं स्यात्? ।  
तत्प्रामाण्यं च नित्यनिर्देषतयाभ्युपगम्यते चेत्, कथं तत्र परतः प्रामाण्येत्पत्तिः ? वक्तृगुणाधीनं वाक्यानां प्रामाण्यमिति हि वः सिद्धान्तः ।  
निर्देषतैव गुणः, इति तदधीनतया तत्र परतः प्रामाण्यमिति चेन्न, प्रतिबन्धकाभावस्य परैः कारणत्वानभ्युपगमात् ।  
अभ्युपगमे च तावन्मात्रधीनत्वेपि वेदापौरुषेयत्वनित्यत्वादेरविरोधात्; वेदपौरुषेयत्वादिसिद्ध्यर्थं हि वः परतः प्रामाण्यसमर्थनारम्भः ।  
तदपौरुषेयत्वादिसिद्ध्यर्थमेव चास्माभिः स्वतः प्रामाण्यं प्रतिपाद्यते ।  
अथाप्तोक्ततया वेदप्रामाण्यादीश्वरसिद्धौ तत्प्रमाव्यवच्छेदाय विशेषणमितीष्यते, तदपि न, परतः प्रामाण्ये निर्णीते वदेस्याप्तमूलप्रामाण्यसिद्धिः, तत्सिद्धौ चेश्वरसिद्धिः, तत्प्रमाव्यवच्छेदाय विशेषणम्, सविशेषणश्वासौ हेतुः परतः प्रामाण्यं साधयेत्, इति चक्रकाश्रयप्रसङ्गार्त् ।  
इश्वरानुमानान्यथासिद्धिपरिहाराय परतः प्रामाण्यं न्यायकुसुमाञ्जलौ समर्थ्यते ।  
तत्रैव च कार्यत्वविशेषणं प्रयुज्यते ।  
न चासिद्धिव्यवच्छेदाय विशेषणं युक्तम्; सिद्धत्वे तु परतः प्रामाण्यसमर्थनस्य न तदर्थतेति दुस्तरता ।  
तथापि शब्दप्रामाण्यं वक्तृगुणाधीनमिति चेन्न, विशेषकाभावात्, दोषसंभावनास्थले च तदपेक्षणात्, वेदस्य चनिर्देषत्वात् ।  
दोषाभावाधीनत्वे परतः प्रामाण्यं सिद्धमिति चेन्न, तदधीनत्वाभावात्, तस्य विरोधनिवृत्तिमात्ररूपत्वात् ।  
अस्तु वा तदधीनत्वम्, तथापि वेदे तु न दोषः ।  
गुणमन्तरेण दोषाभावो न घटत इति चेत्, अनुष्णाशीतस्पर्शवदुभयनिवृत्तेरपि दर्शनात्, उपपत्तेश्च ।  
भावान्तराभाववादिनो दोषाभावोपि गुण एवेति चेन्न, स्वाभावान्तरेण तन्निर्वाहात् ।  
न हि तस्यापि शीताभाव उष्ण एव, अनुष्णाशीते तदसिद्धेः ।  
उभयसंग्रहणेन हि शीताभावत्वम् ।  
तद्वदत्रापि सगुणेष्वाप्तवाक्येषु वक्तृगुणरहितेषु वेदवाक्येषु च दोषाभावः समानः ॥  
न्या. प. श. १६ ननु शब्दानां स्वतः प्रामाण्ये बुद्धादिवाक्यमपि स्वतः प्रमाणं स्यात् ।  
न स्यात्, स्वतस्त्वस्योत्सर्गरूपत्वात्, विरोधिविशेषे च तस्याननुप्रवेशात् ।  
उक्तं चागमप्रामाण्ये "नैव शब्दे स्वतो दोषाः प्रामाण्यपरिपन्थिनः ।  
सन्ति किन्तु स्वतस्तस्य प्रमाणत्वमिति स्थितिः ॥  
वक्तुराशयदोषेण केषु चित्तदपोद्यते ।  
अङ्गुल्यग्रे हि मातङ्गयूथमित्येवमादिषु" ॥  
इति ।  
किञ्च, नित्ये हेतुगुणापेक्षा वेदे नास्तीशबुद्धिवत् ।  
हेत्वभावान्न दोषश्चेदूवक्त्रभावादिहापि नः ॥  
अकारणं यथा ज्ञानं प्रमात्वमधिगच्छति ।  
अकारणं तथा वाक्यं स्वतः प्रमितिकारणम् ॥  
यदि हेतुगुणाभावादप्रामाण्यं प्रसज्यते ।  
तदेश्वरप्रमायामप्यनिवार्यमिदं तव ॥  
न्या. प. श. १७ अथैव ब्रूषेकारणगुणदोषयोरभावे तत्प्रयोज्ययोः प्रामाण्याप्रामाण्ययोर्द्वयोरप्यसंभवाद्रश्यन्तरायोगाच्च निःस्वभावत्वं वेदशब्दजन्यज्ञानानां स्यादिति; इदमपि तुल्यमीश्वरज्ञाने ।  
हेतुनिवृत्तिस्तत्कार्यं प्रामाण्यं निवर्तयेत्, न तु नित्यमिति चेत्, अप्रामाण्यहेतुनिवृत्तिरपि तथैव ।  
अतो विरुद्धस्वभावयोगः उभयपरित्यागान्निःस्वभावैतव वा स्यात् ।  
एवमनीश्वरवादिनां सौगतादीनां शुद्धसंवित्सन्तानादिष्वधिपतिसहकार्यादिकारणतद्गुणादेरसंभवात्स्वारसिकस्वात्मगोचरप्रामाण्यस्य चाभ्युपगमात्समाश्चर्चाः ।  
यद्यपि पूर्वप्रत्ययस्यकारणत्वमिष्टम्, तथापि तस्यापवर्गदशास्थस्य गुणदोषादिरूपसमस्तसंस्कारप्रत्यर्थितया न तज्जन्यस्य गुणहेतुतेति ।  
यच्च, प्रामाण्यं परतो ज्ञायते, इति प्रयुक्तम्, तत्र ज्ञानान्तरेण ज्ञानान्तरस्वभाववेदनाभ्युपगमात्सिद्धसाधनता ।  
परत एवेति विवक्षायामीदृशं ज्ञानं प्रमेति लक्षणतः सर्वप्रमासङ्ग्राहिणि ज्ञाने पारमेश्वरे च विज्ञाने तदसंभवः; न हि ताभ्यां स्वप्रमात्वं न गृहीतम्, लक्षणाव्याप्तिकिञ्चिज्ज्ञत्वादिप्रसङ्गात् ।  
अतोन्यत्र परत एवेति नियम इति चेत्, तदपि न, तद्दृष्टान्तेनैव प्रतिप्रयोक्तुं शक्यत्वात्विगीतं प्रामाण्यं स्वाधारेण ज्ञायते, प्रामाण्यरूपत्वात्, रिश्वरज्ञानादिप्रामाण्यवतिति ।  
कथं तर्हि इदं प्रमाणमप्रमाणं वेति संशयावकाशः ? इति चेन्न, विशेषतो गृह्यमाणेष्वपि संशयोत्पत्तिदर्शनात् ।  
भवति मुहुः शुक्तिकारजतमोहादन्धीकृतधियः कलधौतेपि तथोपलभ्यमाने यथोपलम्भमिदं रजतमेव वा पूर्ववच्छुक्तिरजतं वेति पुरतः ।  
तथात्रापि गृह्यमाणेपि प्रामाण्ये किमिदं प्रमाणमेव सत्प्रमाणतयोपलम्भते ? उत, बाधात्पूर्वभ्रमवदप्रमाणं सत्? इति संशयो युक्तः ।  
तथापि सन्देहसहेन किं स्वतोग्रहणेन ? निश्चयस्तु पराधीन एवेति चेत्, किमस्मदपेक्षया ग्रहणमग्रहणं वा नियन्तुं शक्यम् ? सिद्धो हि ग्रहणप्रकारः परीक्षकैरनुसरणीयः ।  
सिद्धिरेव स्वतः कथमिति चेत्, इत्थम्ज्ञानं स्वालम्बनं प्रकाशयत्स्वयमपि ज्ञानान्तरनिरपेक्षं प्रकाशते, इति तावत्सर्ववेदान्तिसंमतम् ।  
अस्वयंप्रकाशवादेपि स्वग्राहिणानुव्यवसायेन प्रकाशमानो व्यवसायस्तावदसंशयात्मैव दृश्यते ॥  
न्या. प. श. १८ स्मृत्यप्रामाण्यवादेप्यपूर्वार्थगोचरतया स्मृतिविलक्षणश्चाविपर्ययात्मा चाबाधात्मा च, वाधादेः पूर्वं तत्प्रसङ्गाभावात् ।  
ततश्च यद्विषयतयायं व्यवसायः प्रथमं प्रतिभातः, तद्विषयतयैव परस्परपरिक्षोदात्पश्चादपि ।  
अतो यत्तद्विषयत्वलक्षणं प्रामाण्यं पश्चात्तेनैव व्यवस्थाप्यते, तदादावेव गृहीतमिति स्वतः प्रामाण्यग्रहः ॥  
न्या. प. श. १९ नन्वेवं संशयत्वादिलक्षणमप्रामाण्यमपि स्वयंप्रकाशेनानुव्यवसायेन वा प्रथममवे ग्रहीतुं शक्यम्; तथापि विपर्ययत्वलक्षणं न तथा, गृह्यमाणवैपरीत्यस्य स्वेन स्वग्राहिणा वा प्रथममग्रहणात्, तस्मिन्नंशे च वैदिकानामविवादात्, तत्रेममंशमादायैव चान्ततः पस्वतः प्रामाण्यसमर्थनप्रवृत्तेः, तत्र दोषाभावादेवादावप्रामाण्यानुत्पत्तेः ।  
तत एव चाप्रामाण्यप्रमित्यसंभवात्, स्वत एव च प्रामाण्यप्रमितेरबाधाच्च इत्युच्यते, इति ॥  
इति कवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु न्यायपरिशुद्धौ शब्दाध्याये प्रथममाह्निकम्






॥ श्रीमते निगमान्तमहादेशिकाय नमः ॥



द्वितीयमाह्निककम् ।

न्या. प. श. २० अथ पौरुषेयापौरुषेयविभाग एवानुपपन्नः, सर्वस्यापि वाक्यस्य पौरुषेयत्वे वाक्यत्वादिलिङ्गसद्भावात्सर्वज्ञप्रणीता वेदाः, वेदत्वात्, इति व्यतिरेकिसंभवात्; "मन्त्रकृद्भ्यः" "तस्य ह वा एतस्य महतो भूतस्य निश्वसितमेतद्यदृग्वेदः" "ऋचः सामानि जज्ञिरे ।  
छन्दांसि जज्ञिरे तस्मात् ।  
यजुस्तस्मादजायत" इत्यादिश्रवणात्, "प्रतिमन्वन्तरं चैषा श्रुतिरन्या विधीयते" इत्यादिस्मृतेश्च;"अधिकृत्य कृते ग्रन्थे" इति पाणिनिस्मृतिसिद्धार्थकाठककालापकादिसमाख्याविशेषयोगात्; कादाचित्ककथाविशेषसंदृष्टेः, अनित्ययोगात्, तत्पूर्वोत्तरकालयोस्तदनन्वयापत्तेः, शब्दस्य भूतगुणस्य नश्वरत्वात्, इति चेत्, तन्न, वाक्यत्वानुमानस्य विपक्षे बाधकाभावात् ।  
अकारणकार्योत्पत्तिप्रसङ्गः, इति चेन्न, कार्यत्वस्यैव साध्यमानत्वात्, अकारणत्वमात्रस्यापाद्यमान स्येष्टत्वात् ।  
क्रमविशेषेणानुच्चार्यमाणानां वर्णानां कथं पदत्वं वाक्यत्वं वेति चेन्न, परकृतप्रबन्धपाठवदकर्तृभिरुच्चारणेपि तत्सिद्धेः ।  
आदिममुच्चारणं कर्त्रभावे कथं स्यादिति चेन्न, आदिमत्त्वस्यैवासिद्धेः, दर्शनानुगुण्येन अद्यत्ववदेव सर्वदा परतन्त्रोच्चारणस्यैवाभ्युपगन्तुमुचितत्वात्, ततश्च सर्वदोच्चारयितृपुरुषापेक्षत्वेपि पूर्वपूर्वाधीतप्रकारस्यानुसरणादनादित्वसिद्धेः ।  
अपौरुषेयत्वे घुणक्षताक्षरवदूबोधकत्वेप्यभिप्रायविरहादर्थपरत्वं न स्यादिति चेन्न, प्रतिपन्ने निर्बाधे चार्थे प्रधाने बोधकत्वस्यैव तात्पर्यरूपत्वात्, प्राधान्यादेर्लौकिकवाक्यवदाख्यातादिस्वभावादेव सिद्धेः, अस्मदिष्टे च सेश्वरमीमांसापक्षे नित्येश्वराभिप्रायसंभवात् ।  
स्वयमेव ह्याह "श्रुतिः स्मृतिर्ममैवाज्ञा" इति ।  
तथा भाष्यम् "स्वशासनावबोधि शास्त्रमिति नित्यं श्रुत्यैव नियुङ्क्ते परः" इति ।  
नित्यापि सा तदाज्ञा ।  
गीतादिरपि श्रुत्यर्थोपदेशरूपतया प्रवर्तते ।  
साक्षात्तु श्रुतिस्तदादोशः ।  
तदनुविधानाच्च स्मृतिरपि ।  
अज्ञातकर्तृकत्वे गन्धर्वभाषितादिवदाप्तकर्तृकत्वनिश्चयाभावादप्रामाण्यशङ्का स्यादिति चेन्न, दोषाभावनिश्चयादेव तन्निवृत्तेः ।  
अनाप्तकर्तृकत्वशङ्कायां कथं दोषाभावनिश्चयः ? इति चेन्न, महाजनपरिग्रहादेवानाप्तकर्तृकशङ्कोन्मूलनात् ।  
बाह्यागमपरिग्रहवत्किं नस्यात्? इति चेन्न, बहुजनपरिग्रहादिमात्रस्य महाजनपरिग्रहत्वेनाविवक्षितत्वात्, तत्परिप्रहविशेषस्यैव विवक्षितत्वाच्च ।  
तयोः को वा विशेषः ? इति चेन्न, हेतुदर्शनादर्शनाभ्यां विशेषात् ।  
अनन्यगतिकैः स्वैररसिकैः सुखजीविकार्थिभिः कुहकवञ्चितैर्वा तत्परिग्रहः, इह तु न तथा, तद्वैपरीत्यस्य सुप्रसिद्धत्वात्, इति ॥  
न्या. प. श. २१ अपि च बाह्यागमप्रतिबन्दिः किं वदेप्रामाण्यमाप्तप्रामाण्यनिबन्धनमितीच्छद्भिर्वैशेषिकादिभिरुच्यते ? उत सौगताद्यागमप्रामाण्यमिच्छद्भिः ? अथ वा परित्यक्ताशेषपारलौकिकागमैर्लोकायतिकैः ? इति ।  
नाद्यः, रिश्वरकृतत्वेपि वेदस्यैवंविधपरिग्रहविशेषमन्तरेणाद्यतनरेबाह्यागमेभ्यो (?) विवेकस्याशक्यत्वात्, सर्वज्ञप्रणीतत्वाद्यभिमानस्य तदनुमानप्रक्रियायाश्च सर्वत्र दुर्वारत्वात् ।  
न द्वितीयः, अभ्युपगतप्रामाण्ये स्वागमेपि प्रसङ्गात् ।  
दृष्टफलसंवादस्य विसंवादान्यथासिद्धेश्च सर्वत्र समचर्चत्वात्, अस्मदुक्तस्य निरुपाधिकपरिग्रहस्य स्वमते दुर्वचत्वात् ।  
अत एव न तृतीयः, प्रामाण्यस्य परोक्षप्रामाण्यस्य वाक्यप्रामाण्यस्य च स्थापितत्वेन वैदिकवाक्ये ह्यौत्सर्गिके प्रामाण्ये प्राप्ते निरुपाधिकप्रेक्षावदनन्तपुरुषपरिग्रहादेवानाप्तकर्तृकत्वशङ्कोन्मूलने च वक्तृदोषशङ्कानुत्थानात्, वचसि चस्वतः काचादिवद्दोषादर्शनात् ।  
आप्तकर्तृकत्वाभावेप्यौत्सर्गिकं प्रामाण्यमनपोदितम्, इति ॥  
न्या. प. श. २२ अत एव हि प्रेक्षावन्तरश्चोदितेषु बहुवित्तव्ययायाससाध्येषु निशङ्कं प्रवर्तन्ते, प्रतिषिद्धेषु च सुखतरेष्वपि विषसंसृष्टान्नभोजनादिवन्निवर्तन्ते ।  
प्रयोगश्चपारलौकिकी महाजनप्रवृत्तिः सफला, प्रेक्षावत्प्रवृत्तित्वात्, कृष्यादिप्रवृत्तिवत्; न ह्यनन्तैःप्रेक्षावद्भिरविसंवादेनाफलमनुष्ठीयते इति शङ्कितुं शक्यम् ।  
दुःखरूफलदर्शनेन सिद्धसाधनतेति चेन्न, अनभिप्रेतोपालम्भात्, प्रवृत्तिदुःखादधिकपुरुषार्थपर्यवसानस्य सिषाधयिषितत्वात् ।  
तथापि लाभपूजाख्यातिरूपदृष्टप्रयोजनेनैव सार्थतेति चेत्, तदप्यसत्, अतदुद्देशेन तेषां प्रवृत्तिदर्शनात्, तदुद्देशेन प्रवृत्तेश्च डाम्भिकत्वेन शास्त्रैस्तन्निष्ठैश्च विगर्हणात् ।  
ये च तदुद्देशेन प्रवर्तन्ते, तेप्यतदुद्देशेन प्रवृत्तानामनुकुर्वाणा एव ख्यात्यादि प्राप्नुवन्ति, अन्यथा ख्यातिलाभपूजादेर्निर्निमित्तत्वप्रसङ्गात् ।  
न हि यत्किञ्चिदनेन कृतमिति मत्वा कश्चित्कृच्छ्रसंपादितान् धनादीन् ददाति, पूजयति, गुणान्वा आरोप्य स्तौति; अपि तु कुतश्चित्प्रमाणात्सिद्धं प्रशस्ताचरणमभिमत्यैव ।  
समरसामर्थ्यादिमूललाभ जादिकमप्यन्ततोर्थशास्त्रादिमूलप्रशस्तप्रवृत्तिप्रसूतम् ।  
अतः सन्मर्यादाप्रवृत्तान् दानमानादिभिरभ्यर्चयन्तोष्पदृष्टबुद्ध्यैव प्रवर्तन्ते ।  
जनरञ्जनार्थमेव दानादि, जनो दातरि मानयितरि च रज्यते, "जनानुरागप्रभवाश्च संपदः" इति प्रसिद्धेः, इति चेन्न, प्रत्युपकाराद्यनर्हप्रव्रजिततपस्विजडान्धबधिरदीनानाथादिषु दानमानादिभिरनुरञ्जितेष्वपि तन्मूलदृष्टसंपत्प्रसङ्गाभावात्; अत एव हि नीतिनर्मसचिवेष्वेव तदर्थदानादिव्यवस्थापनम् ।  
प्रतारणपटुभिर्वैन्दिकैः प्रतारितास्तान् पूजयन्तीति चेन्न ।  
किं ते स्वात्मानमपि प्रतारयन्ति? ये नाम समस्तभोगाविमुखा यावज्जीवमात्मानं परिक्लेशयन्ति; यैश्च पटुप्रज्ञाः सर्वे लोकाः प्रतारिताः, ते कथं लोकोत्तरप्रज्ञेन त्वया प्रतारका इत्युन्नीताः ।  
अन्धपरम्पराकल्पस्तर्ह्ययमनुष्ठानप्रवाहः इति चेन्न, प्रमाणस्वरूपफलयोरबाधस्य च प्रत्यक्षत्वात्धर्मबुद्ध्यैव च निरुपाधिकपरिग्रहस्य त्वदुक्त्यैव सिद्धः ।  
अनादिनिधनेस्मिन्नाम्नायमूले अनुष्ठाने प्रवहति प्रक्रियान्तरमाश्रित्य प्रतारकैरीश्वरैरर्वाचीनैश्च प्रतिच्छन्दप्रवर्तना श्रुतिस्मृतिसिद्धा युक्तिमती चेत्येषा दिक् ॥  
न्या. प. श. २३ वेदानित्यत्वानुमानानां प्रतिप्रयोगाश्चपर्वापरकल्पाः एतद्वेदसन्दर्भपाठवन्तः, कल्पत्वात्, अद्यतनकल्पवत् ।  
ऐश्वरं वेदप्रवर्तनमप्रच्युतप्राचीनसन्दर्भम्, आप्तकर्तृकवेदप्रवर्तनरूपत्वात्, अद्यतननिपुणोपाध्यायवेदप्रवर्तनवत्; न चाश्रयाद्यसिद्धिः, पौरुषेयत्वेपि प्रामाण्यमिच्छतस्तत एव तत्सिद्धेः ।  
अप्रामाण्यमिच्छतोपि महाजनपरिग्रहान्यथानुपपत्त्यैव प्रामाण्यं प्रसाध्य तत एव तत्साधनात् ।  
न चास्ति वेदप्रवर्तनस्य सारस्वतपाठेनानैकान्त्यम्, तथैव तत्प्रवाहस्य तत्तच्छाखाप्रणयनवदनादित्वात्, मन्त्रब्राह्मणादिवाक्यस्वरूपवैयाकुलीविरहाच्चेति ।  
एवंविपक्षे बाधकाभावादेव केवलव्यतिरेक्यपि निरस्तः, अनुमानाध्याये तस्य सामान्यतो दूषितत्वाच्च ।  
त्वन्मतेप्यायुर्वेदादिसपक्षसद्भावेन तस्यासाधारण्यम्; नहि तेभ्यो व्यावृत्तमपौरुषेयत्वादिलक्षणं वेदत्वं त्वयाभ्युपगम्यते ।  
वेदशब्दप्रयोगविषयतामात्रेण तेषामपि पक्षीकारे स्वेच्छागृहीतरूपस्येश्वरस्य तत्तदवतारसंव्यवहारा वेदव्यतिरिक्ताः सन्ति सपक्षाः ।  
न च ते त्वयापि नेष्यन्ते, वेदतया वा स्वीक्रियन्ते, गीतादिषु भगवदुक्त्यंशानां श्रीविष्णुस्मृतिप्रभृतीनां च वेदत्वानभ्युपगमात् ।  
धर्मशास्त्रतयैव हि वैष्णवस्मृत्यादिप्रसिद्धिः ।  
अवक्तृकसन्दर्भा वेदाः, वेदत्वात्, यः सकर्तृकसन्दर्भः, नासौ वेदः, इति प्रतिहेतुश्च सिद्धः ।  
अप्रसिद्धविशेषणत्वादिचोद्यं त्विह न त्वया स्मर्तव्यम् ।  
सन्दर्भः कथमववतृकः स्यादिति चेन्न, वर्णक्रमनियममात्रविशेषस्य सन्दर्भशब्देन ग्रहणात्,तस्य च प्रागुक्तनयेन यथापूर्वप्रवर्तनमात्रेणापि व्यवस्थानात् ।  
माभूदवीतहेतुः ।  
वीतस्तु स्यात्विगीतं वाक्यं सर्वज्ञप्रणीतं, प्रमाणत्वे सत्यलौकिकार्थविषयवाक्यत्वात्, "न त्वेवाहं जातु नासम्" इत्यादिवाक्यवत्, इति चेन्न, वेदार्थविषयैः कल्पसूत्रकारादिवाक्यैरस्मदादिवाक्यैरेव वानैकान्त्यात् ।  
अतीवकर्तृकत्वे सतीति विशेषयिष्यामः इति चेन्न, तथापि यथापूर्वप्रणयनमात्रेणापि तत्प्रणीतत्वसिद्धौ सिद्धसाधनात् ।  
यथापूर्वमेव हि विश्वमीश्वरः सृजति; यथा अधीमहे "सूर्याचन्द्रमसौ धाता यथापूर्वमकल्पयत्" इति ।  
एवं तर्हितुल्ययोगक्षेमतया वेदवज्जगतोप्यकर्तृकत्वं प्रसक्तमिति चेन्न, यथापूर्वं घटादिनिर्माणे कुलालकुविन्दादेः कर्तृत्वसिद्धेः; हन्त ! वेदस्य एवं स्यादिति चेत्, हन्त ! स्यादेव ।  
न हि कल्पान्तरवर्णव्यक्तिसमुदायमेवेदानीन्तनवेदराशिं ब्रूमः, अपि तु तादृक्क्रमयोगितामात्रम् ।  
सर्वत्र वाक्येषु यथेष्टक्रमकल्पने पुरुषस्य स्वातन्त्र्योक्तिः, न पुनर्यथापुरोच्चारणे, इति काव्यादिष्वपि प्रसिद्धम् ।  
यदि त्वया अयथापुरप्रणीतत्वं साध्येत, तत्र यथापुरप्रणयने कमिव दोषामालक्ष्यैवं विशेषयसि ? मन्त्रादिषु क्रमभङ्गानुपपत्तिश्च कल्पान्तरेपि तच्छक्त्यनपायादेव, तथात्वेपि वा यथापूर्वोच्चारणेपि तदनपायात्, अन्यथा कल्पनागौरवात्, इति ॥  
न्या. प. श. २४ तथापि सर्गप्रलयसंभवात्संप्रदायविच्छेदे सर्ववेदोच्छेदात्पश्चादीश्वरस्तत्स्रष्टा स्यात् ।  
न स्यात्, तथापि प्राचीनवेदसाक्षात्कारिणस्तस्य तत्प्रवर्तनमात्रौचित्यात्, शक्तस्यापि तज्जातीयवेदान्तरकल्पने गौरवात्, शक्तावपि सिद्धोपजीवनस्यास्मदादिषु दृष्टेः, एषामेव च मन्त्राणां कल्पान्तरेपि मन्त्रत्वाविरोधात् ।  
एवं मन्त्रनित्यत्वे च तुल्यन्यायतया ब्राह्मणनित्यत्वस्यापि दुस्त्यजत्वात्, तद्दृष्टान्तेन वा तन्नित्यत्वसाधनात् ।  
सारस्वतपाठादावपि मन्त्रादिस्वरूपभेदाभावस्योक्तत्वात् ।  
"या ब्रह्माणं विदधाति पूर्वं यो वै वेदांश्च प्रहिणोति तस्मै ।  
" "वाचाविरूपनित्यया""पूर्वे पूर्वेभ्यो वच एतदूचुः" "अजान् ह वै प्रश्नींस्तपस्यमानात्ब्रह्म स्वयं भ्यभ्यानर्षत्त ऋषयोभवन् तदृषीणामृषित्वम्" "अनादिनिधना ह्येषा वागुत्सृष्टा स्वयंभुवा" "व्यस्य वेदं सनातनम्" इत्यादिभिरीश्वरस्याप्यनीश्वरवद्वेदप्रवर्तनमात्रसिद्धेः कुतश्च सर्गप्रलयसिद्धिः ? विश्वसन्ततिरत्यन्तमुच्छिद्यते, सन्ततित्वात्, प्रदीपसन्ततिवत् ।  
विश्वसन्तानोयं दृश्यसन्तानहीनैः समवायिभिरारब्धः, सन्तानत्वात्, आरणेयाग्निसन्तानवत् ।  
वर्तमानब्रह्माण्डपरमाणवः पूर्वमुत्पादितसजातीयसन्तानान्तराः, नित्यत्वे सति तदारम्भकत्वात्, प्रदीपपरमाणुवत् ।  
पर्वता अपि चूर्णीभविष्यन्ति, अवयवित्वात्, घटवत् ।  
समुद्रा अपि शोषमुपयास्यन्ति, जलाशयत्वात्, पल्वलवतित्याद्यनुमानतः, इति चेन्न, केषां चिन्नित्यसंसारपक्षे प्रथमस्य हेतोस्तथा तत्प्रतिपादकैरागमैरंशतो बाधः, तद्वहिष्कारे च अनैकान्तः; सर्वेषां च श्रुतिशतसिद्धैर्नित्यविभूतिनिष्ठैरीश्वरनित्यविग्रहादिभिस्तैस्तैरनेकान्तः ।  
न च तत्पक्षीकारः, बाधासिद्ध्योरन्यतरापातात् ।  
प्रतिप्रयोगाश्चगणितविशेषादिसिद्धद्विपारार्धसंख्यापूर्वोत्तरकालो न लोकशून्यः, कालत्वात्, अद्यतनकालवत्, इत्यादयः स्वयमूह्याः ॥  
न्या. प. श. २५ विपक्षे बाधकं न सम्यग्दृश्यते ।  
यच्चागमानुग्रह एषां बलमित्यभिमतम्, तदागमप्रमाणत्वोपजीवनम्, तथा चागमत एव प्रलयादिसिद्धिः ।  
ततश्चागमादेवागमनित्यत्वं सिद्धम् ।  
उक्तं च प्रज्ञापरित्राणे "वेदतः पौरुषेयत्वशङ्का वेदे न शाम्यति ।  
हेत्वन्तरसमुद्भूता हेत्वन्तरनिवारिता" ॥  
इति ।  
सर्गादौ वेदपरिग्रहप्रकारश्चैवमुपपादितः "व्यवहारिजनाभावाद्गिरां व्युत्पत्त्यसंभवात् ।  
वेदार्थो नैव शक्येत बोद्धुं तस्येति चेन्न तत् ॥  
बहवः संभवन्त्येव शब्दार्थव्यवहारिणः ।  
मुक्ताद्या रिशितुर्यद्वा बहुरूपपरिग्रहात् ॥  
प्राच्यविज्ञानसंस्कारानुवृत्त्या वास्य वेधसः ।  
सर्वशब्दार्थविज्ञानं सुप्तोत्थितवदुद्भवेत् ॥  
न गर्भवासस्तेषां न वयोवस्थादयोपि च ।  
सर्वविज्ञानसंपन्नाः सृष्टास्त इति वेदधीः ॥  
ऽयो ब्रह्मणऽमिति श्रत्या सृष्ट्वा ब्रह्माणमीश्वरः ।  
अस्मै वेदानदत्तेति प्रतीतिर्न उदेति हि ॥  
शब्दार्थवेदिने वेदप्रदानं सार्थकं भवेत् ।  
अन्यथा व्यर्थमित्यर्थापत्त्या शब्दार्थवेदिता" ॥  
इति ॥  
न्या. प. श. २६ सूत्रकाण्डमन्त्रकृत्त्वजन्मादिवाक्यानामपि प्रथमद्रष्टृत्वस्मर्तृत्वसंप्रदायप्रवर्तनादिभिरेव निर्वाहः ।  
इदमप्यागमानुरोधादेव सिद्धम् ।  
"स्वयंभ्वभ्यानर्षत्" इत्यादि हि श्रूयते ।  
प्रजापतिनियोगाच्च तदाहितमहिमानो महर्षयोनधीतानेव वेदभागान् पश्यन्ति ।  
तन्न्नियोगश्च तत्तदृषिकत्वेनानुसन्धानादेः कर्मौपयिकत्वात् ।  
तेषामपि प्रवाहानादित्वान्नानित्यसंयोगादिदोषः ।  
"यद्वै किञ्च मनुरवदत्" इत्यादौ प्रवाहानादित्वं परैरुक्तम्; तदुपाख्यानान्तरादिष्वपि तुल्यम् ।  
उक्तं च भगवता व्यासेन "युगान्तेन्तर्हितान् वेदान् सेतिहासान्महर्षयः ।  
लेभिरे तपसा पूर्वमनुज्ञाताः स्वयंभुवा" ॥  
इति ॥  
इतिहासोत्र तत्तद्वृत्तान्तः ।  
उक्तं च तेनैव धर्मशास्त्रेपि "धर्ममूलं वेदमाहुर्ग्रन्थराशिमकृत्रिमम् ।  
तद्विदां स्मृतिशीले च साध्वाचारं मनःप्रियम्" ॥  
इति ।  
शाखाप्रणयनं च द्वापरान्ते भाविपुरुषशक्तिपरिक्षयाद्वेदवृक्षैकदेशोद्धरणम् ।  
एतेन समाख्या निर्व्यूढा, प्रवचनविषयत्वात् ॥  
इदं च सर्वं प्रसाधितं प्रज्ञापरित्राणे "यादृक्प्रभावाः श्रूयन्ते ऋष्याद्या वेदराशिषु ।  
तादृशा एव सृज्यन्ते वेदान् दृष्ट्वा स्वयंभुवा ॥  
अतस्तेभ्यः पुरा वेदसत्त्वाद्वेदस्य नित्यता ।  
अनधीत्यैव वेदानामाविर्भावयितृत्वतः ॥  
तपसा प्राप्पय संस्कारात्तत्सूक्तत्वादिसंभवः ।  
तपःप्रभावान्मत्राणामृषिदर्शनसंस्कृतेः ॥  
शक्तिराधीयते काचिद्यथास्माकमधीतितः ।  
अर्थावबोधकत्वं तु शब्दशक्त्यान्यशब्दवत् ॥  
ऋषिदर्शनतोधीतेपरपि शक्त्यन्तरोद्भवः ।  
अपूर्वकार्यनिष्पत्तावुपकुर्यादिदं ततः ॥  
काठकादिसमाख्याया निमित्तं चेदमेव वा ।  
प्रकृष्टं वा प्रवचनं तत्सिद्धा वेदनित्यता" ॥  
इति ॥  
न्या. प. श. २७ वर्णानित्यत्वं क्रमानित्यता वा नाभिमतवेदनित्यत्वविरोधि ।  
न च वर्णनित्यत्वं वेदनित्यत्वहेतुः, काव्यादिष्वपि तुल्यत्वात् ।  
शब्दाधिकरणं चानुपयुक्तवर्णानित्यत्वपरं नानुमन्यामहे ।  
शारीरकदेवतानधिकरणे च "शब्द इति चेन्न, अतः प्रभवात्प्रत्यक्षानुमानाभ्याम् ।  
अत एव च नित्यत्वम् ।  
समाननामरूपत्वाच्च, आवृत्तावप्यविरोधो दर्शनात्, स्मृतेश्च" इति सूत्रैरिदं सर्वं समर्थितम् ॥  
न्या. प. श. २८ वेदार्थसङ्गहे तुवेदाः प्रमाणं चेत्, विध्यर्थवादमन्त्रागतं सर्वमपूर्वमर्थजातं यथावस्थितमेव बोधयन्ति ।  
प्रामाण्यं च वेदानाम्ऽऔत्पत्तिकस्तु शब्दस्यार्त्थेन संबन्धःऽ इत्युक्तम्" इति मन्त्रार्थवादयोरपि याथार्थ्यं प्रक्रम्य, शब्दशक्तेरसाङ्केतिकत्वम्, तत एव शब्दानुमानविवेकः पौरुषेयापौरुषेयादिविभागादिकं च व्यक्तं प्रदर्शितम् ।  
तथाहियथा अग्निजलादीनामौष्ण्यादिशक्तियोगः स्वाभाविकः; यथा चक्षुरादीनामिन्द्रियाणां बुद्धिजनकत्वशक्तिः स्वाभाविकी, तथा शब्दस्यापि बोधकत्वशक्तिः स्वाभाविकी ।  
न च हस्तचेष्टादिवत्सङ्केतमूलं शब्दस्य बोधकत्वमिति वक्तुं युक्तम्, अवनाद्यनुसन्धानाविच्छेदेपि सङ्केतयितृपुरुषाज्ञानात् ।  
यानि सङ्केतमूलानि, तानि सर्वाणि साक्षाद्वा परम्परया वा विज्ञायन्ते ।  
न च देवदत्तादिशब्दवत्कल्पयितुं युक्तम्; तेषु साक्षाद्वा परम्परयां वा संकेतो ज्ञायते ।  
गवादिशब्दानां तु अनाद्यमुसन्धानाविच्छेदेपि संकेताज्ञानादेव बोधकत्वशक्तिः स्वाभाविकी ।  
अग्न्यादीनामौष्ण्यादिशक्तिवदिन्द्रियाणां बोधकत्वशक्तिवच्चशब्दस्यापि बोधकत्वशक्तिरवश्याश्रयणीया ॥  
न्या. प. श. २९ ननु च इन्द्रियवच्छब्दस्यापि बोधकत्वं स्वाभाविकं चेत्, संबन्धग्रहं बोधकत्वाय किमित्यपेक्षते ?; लिङ्गवदित्युच्यते; यथा ज्ञातसंबन्धनियमं धूमादि अग्न्यादिबुद्धिजनकम्, तथा ज्ञातसंबन्धनियमः शब्दोप्यर्थविशेषबुद्धिजनकः ।  
एवं तर्हि शब्दोप्यर्थविशेषस्य लिङ्गमित्यनुमानमेव स्यात्; मैवम्; शब्दार्थयोः संबन्धो बोध्यबोधकभाव एव ।  
धूमादीनां तु संबन्धान्तरमिति, तस्य संबन्धस्य ज्ञापनद्वारेण बुद्धिजनकत्वमिति विशेषः ।  
एवं गृहीतसंबन्धस्य बोधकत्वदर्शनादनाद्यनुसंधानाविच्छेदेपि संङ्केताज्ञानात्बोधकत्ववं शक्तिरेवेति निश्चीयते ॥  
एवं बोधकानां पदसंघातानां संसर्गविशेषबोधकत्वेन वाक्यशब्दाभिधेयानामुच्चारणक्रमो यत्र पुरुषबुद्धिपूर्वकः, ते पौरुषेयाः शब्दाः इत्युच्यन्ते ।  
यत्र तूच्चारणक्रमः पूर्वपूर्वोच्चारणक्रमजनितसंस्कारपूर्वकः सर्वदा, अपौरुषेयास्ते वेदाः इत्युच्यन्ते ।  
एतदेव वेदानामपौरुषेयत्वं नित्यत्वं च, यत्पूर्वोच्चारणक्रमजनितसंस्कारेण क्रमविशेषं स्मृत्वा तेनैव क्रमेणोच्चार्यत्वम् ।  
तेनानुपूर्वीविशेषेण तमेव संस्थिता अक्षरराशयो वेदा ऋग्यजुःसामाथर्वभेदेन भिन्नाः अनन्तशाखा वर्तन्त इति ॥  
न्या. प. श. ३० अत्राङ्गिरसानुक्तिरथर्वानुप्रवेशविवक्षया ।  
एवं त्रिवेदीव्यपदेशेपि विवक्षाभेदो ग्राह्यः ।  
सर्वोप्यसौ पुनर्मन्त्रार्थवादादिरूपेण त्रिविधः ।  
तत्र प्रामाणिकमन्त्रव्यवहारविषयो मन्त्रः ।  
स चानुष्ठेयार्थप्रकाशनादिनोपकारोति ।  
न चेदमेव तल्लक्षणम्, "वसन्ताय" इत्येवमाद्यव्याप्तेः ।  
"वसन्ताय कपिञ्जलानालभन्ते" इत्यादयस्तु मन्त्रा अपि विधिपरा एव मीमांसिताः ।  
सकिल मन्त्रः क्रियमाणानुवादिस्तोत्रशस्त्रजप्यादिभेदभिन्नः ।  
पैशाचमागधादितत्तद्भाषामन्त्राणां फलप्रदत्वे तत्तद्बीजजात्यादिकं निदानम् ।  
श्रद्धेयदेवतानामाङ्कमात्रं तु न तदक्षरशक्तिप्रतिबन्धकम्; क्षिप्रक्षुद्रफलप्रकाशनेन विप्रलम्भार्थं तथैवेश्वरादिभिः सृष्टम् ।  
गरुडादिनामाङ्कभाषामन्त्रेषु तु तत्तद्देवतास्मृत्युपकारकत्वमप्यस्ति ।  
एतेन मन्त्रव्याकरणं निर्व्यूढम् ।  
ये तु सप्तकोटयो महामन्त्राः इत्याप्तशास्त्रप्रतिष्ठिताः, ते तु प्रणवयोगायोगादिभिर्वैदिकाः तान्त्रिकाः इति विभज्यन्ते ।  
तत्र शूद्राधिकारत्वसिध्यर्थं तान्त्रिकपरिभाषा; न पुनरवैदिकतया, श्रौतस्मार्तादिभेदव्यपदेशवत्प्रमाणसिद्धत्वाविशेषात् ।  
सर्वेषां च मन्त्राणां सद्वारकमद्वारकं च परमात्मैव प्रतिपाद्यः फलप्रदश्च ।  
सद्वारकेषु तावत्विनियोगभेदाद्बहुधाब्रह्मणि पर्यवसानम् ।  
तत्तद्देवशरीरत्वात्तत्तदंशतया स्थितेः ।  
ऐन्द्षादिन्यायतश्चैषां सर्वेषामीश्वरे स्थितिः ॥  
न्या. प. श. ३१ विध्यधीनप्रवृत्त्युत्तम्भकवाक्यविशेषो ह्यर्थवादः ।  
सोऽपि प्रत्यक्षाद्यविरुद्धे स्वार्थे प्रमाणम्, स्वतः प्रामाण्यस्यानपायात् ।  
यत्र विरोधधीः, तत्राप्यविरुद्धार्थोपचारेण तत्प्रामाण्यम् ।  
स च क्वाचिद्विध्येकवाक्यतया प्रमाणीभवतीत्यर्थवादाधिकरणादिषु स्थापितम् ।  
स्वतः प्रयोजनभूतार्थविशेषविषयस्तु स्वतन्त्रतयापि प्रामाण्यं प्राप्नोतीति समन्वयसूत्रसिद्धम् ।  
तत्प्राप्त्यभिलाषे तु तदुपायवाक्यप्रवृत्तिः ।  
स चतुर्धानिन्दाप्रशंसापरकृतिपुराकल्पभेदात् ।  
निषेधादिशेषभूतो निषेध्यादिदोषवादोत्र निन्दा ।  
विध्यादिशेषभूतो विधेयादिगुणवादः प्रशंसा ।  
एकानुबन्धी कथाविशेषः परकृतिः ।  
अनेकानुबन्धी तु पुराकल्पः ॥  
न्या. प. श. ३२ हितानुशासनरूपं वाक्यमिह विधिः ।  
स च बहुविधः नित्यनैमित्तिककाम्यसंवलितविधिनिषेधादिभेदात् ।  
नियमपरिसंख्ये अपि विधिभेदावेव ।  
तत्रैवं विवेकः अप्राप्तस्य विधौ प्राप्तिर्नियमे प्राप्तपूरणम् ।  
बाधस्तु परिसंख्यायां प्राप्तस्यैवैकदेशतः ॥  
न्या. प. श. ३३ अथात्र को नाम लिङादिप्रत्ययार्थः ? न तावदपूर्वम्, तस्मिन् प्रमाणान्तरागोचरे व्युत्पत्त्ययोगात्, तद्गोचरत्वे तु अपूर्वत्वव्याघातात्, लिङादिबोधिते व्युत्पत्तावितरेतराश्रयप्रसङ्गात् ।  
विमर्शतः सिद्धिः स्यादिति चेन्न, विमर्शस्य स्मृत्यनुभवातिरिक्तस्यानम्युपगमात्, क्रियाकार्येव्युत्पन्नस्य चान्वयायोग्यतायामपि लक्षणादिभिरेव निर्बाह्यत्वात्, अभिधानान्यथाकरणायोगात्, प्रथमव्युत्पत्तेरपि सर्वत्र कार्य एवेति नियमाभावात् ।  
तथागामानयेत्यादिप्रयोजकवृद्धवाक्यश्रवणसमनन्तरं गवानयने प्रवृत्तं पुरुषमालोक्य पार्श्वस्थो व्युत्पित्सुश्चेतनप्रवृत्तेः कार्यताबुद्धिपूर्वकत्वात्प्रयोज्यवृद्धकार्यताबुद्धेश्च कारणान्तरादर्शनात्यदनन्तरं यत्दृश्यते तत्तस्य कारणमिति प्रयोजकवृद्धवाक्यमेव प्रयोज्यवृद्धकार्यताबुद्धेः कारणमित्यध्यवस्यति ।  
तथा कस्यचित्ऽपुत्रस्ते जातःऽ इति केनचिदुक्ते प्रतिपन्नपुत्रोत्पत्तेस्तस्य प्रियत्वं च ज्ञायते ।  
व्युत्पित्सुः पुत्रजन्मवाक्यश्राविणः पुरुषस्य मुखविकासमालोक्य तस्य प्रियार्थप्रतिप्रत्तिनिमित्तत्वानुमानात्तत्प्रतीतेश्च कारणान्तरादर्शनात्पुत्रजनमवाक्यमेव कारणं कल्पयति ।  
न च पुत्रजन्मनः प्रियत्वं बालेनाज्ञातमिति वाच्यम्, प्रज्ञातपुत्रजन्मनस्तस्य प्रौढस्य भाषान्तरवत्प्रथमव्युत्पत्तावेवं संभवात्, नोदाहरणमादरणीयमिति च न्यायविदः ॥  
न्या. प. श. ३४ ततश्च ये बालानां प्रियत्वेन संप्रतिपन्ना भक्ष्यभोज्यादयः, तद्दर्शी व्युत्पित्सुस्तत्संपत्तिश्राविणः पुरुषस्य मुखविकासदर्शनादिप्रक्रियया व्युत्पद्यत इति किं नोपपद्यते ? प्रियान्तरस्मृत्यादिभिरपि मुखे विकासः संभवतीति चेत्, तथैव स्वयं तदधीनप्रयोजनान्तरस्मरणादिनापि गवानयनकर्तव्यताबोधः संभवेत् ।  
आसत्ति विशेषवशादनेकप्रयोगानुगतेश्च व्यवस्थेति चेत्, तुल्यम् ।  
तथापि तत्तत्प्रियानुबन्धिसुलग्नजन्मसुखप्रसवस्वादुवाक्त्वादिहर्षहेत्वर्थान्तरसंभावनया विशेषो दुर्निश्चयः इति चेन्न, गवानयनेपि वत्ससंयोजनक्षीरसंपादनादिकर्तव्यताबोधकेपि वाक्ये तदर्थगवानयनसंभवाद्गामानमेत्यादिवाक्यं गवानयनकर्तव्यतैकबोधकमिति कथं निश्चिनुयात्? अन्वयव्यतिरेकमहिमवशाद्दृष्टानुग्रहाच्चेति चेत्, तुल्यम् ।  
तदेवं पुत्रजन्मवाक्योदाहरणसमीकारस्य मन्दमतीनां दुरारोहत्वात्तदुपेक्षणेन स्पष्टतरव्युत्पत्तिप्रकारो यादृच्छिको बुद्धिपूर्वश्च भाष्यकारैर्दर्शितः; तदत्र लिख्यते "एवं किल बालाः शब्दार्थसंबन्धमवधारयन्ति; मातापितृप्रभृतिभिरम्बातातमातुलादीन् शशिपशुनरमृगपक्षिसरीसृपादींश्च एनमवेहि, इमं चावधारय, इत्यभिप्रायेणाङ्गुल्या निर्दिश्य निर्दिश्य तैस्तैः शब्दैस्तेषु तेषु बहुशः शिक्षिताः शनैः शनैस्तैरेव शब्दैस्तेषु तेष्वर्थेषु स्वात्मनां बुध्द्युत्पत्तिं दृष्ट्वा शब्दार्थयोः संबन्धान्तरादर्शनात्सङ्केतयितृपुरुषाज्ञानाच्च तेष्वर्थेषु तेषां शब्दानां प्रयोगो बोधकत्वनिबन्धन इति निश्चिन्वन्ति ।  
पुनश्च व्युत्पन्नेतरशब्देष्वस्य शब्दस्यायमर्थ इति पूर्ववृद्धैः शिक्षिताः सर्वशब्दानामर्थमवगम्य परप्रत्यायनाय तत्तदर्थावबोधि वाक्यजातं प्रयुञ्जते ।  
प्रकारान्तरेणापि शब्दार्थसंबन्धावधारणं सुशकम्केनचित्पुरुषेण हस्तचेष्टादिनाऽपिता ते सुखमास्ते, इति देवदत्ताय ज्ञापयऽ" इति प्रेषितः कश्चित्तज्ज्ञापने प्रवऋत्तःऽपिता ते सुखमास्तेऽ इति शब्दं प्रयुङ्क्ते; पार्श्वस्थोन्यो व्युत्पित्सुर्मूकवच्चेष्टाविशेषज्ञः तज्ज्ञापने प्रवृत्तमिमं ज्ञात्वानुगतः तज्ज्ञापनाय प्रयुक्तमिमं शब्दं श्रुत्वा, अयं शब्दस्तदर्थबुद्धिहेतुरिति निश्चिनोतीति कार्यार्थ एव व्युत्पत्तिरिति निर्बन्धो निर्निबन्धनः" इति ॥  
न्या. प. श ३५ अत्र पिता ते सुखमास्त इति वाक्यस्य स्थाने अपवरके दण्डः स्थितः इत्युदाहरणान्तरमात्रमन्यत्रोक्तम् ।  
अतः सिद्धासिद्धेप्याद्यव्युत्पत्तिः ।  
भवतु वा प्रथमव्युत्पत्तिः कार्य एव, तथापि प्रयोगान्वयव्यतिरेकवशादेव शब्दशक्तिर्विवेचनीया ।  
प्रयुज्यन्ते च सिद्धपरा एवाविवक्षितकर्तव्यैः शब्दाः; यथा कोसौ राजा ? कौरवः ।  
कौतुकमात्रादेव ह्यत्र प्रश्नः, प्रतिवचनं च तदनुविधाय्येव ।  
अतो यथा पदानां प्रातिस्विकी शक्तिः सिद्धे कार्येपीति यथासंभवं निष्कृष्यते, तथा तात्पर्यमपि, यथायोगमेव व्युत्पत्त्युपायत्वेपि च कार्यस्य सर्वशब्दतात्पर्यविषयत्वायुक्तेः ।  
कार्यवाक्येपि प्रवर्तकत्वादिलक्षणं च प्राधान्यमपूर्वस्य मृग्यम्, सुखदुःखाभावाभ्यामतिरिक्तस्य स्वतः स्वस्मिन् प्रवर्तकत्वायोगात्, व्युत्पत्तिदशायामप्यसुखरूपस्यानयनादेरन्यशेषतयैव प्रवृत्तिशेषत्वावगमात् ।  
अतः सुखे दुःखनिवृत्तौ वा साक्षात्कार्यत्वबोधः; तदर्थतया तत्साधने ।  
अपेक्षितत्वेन च साधनवत्साधनसाधनेपि कार्यताबोधोपपत्तिः ।  
न च सुखादित्वमपूर्वस्य; न च तत्साधनतया तत्प्रवर्तकत्वमभ्युपगतम् ।  
अभ्युपगमेपि लौकिकसेव्यप्रीत्येव देवताप्रीत्यैव श्रुत्यादिसिद्धया कालान्तरभाविफलसिद्धौलिङ्वाच्यतया स्वरूपेण वा तत्कल्पनायोगात्, रात्रिसत्रादिनयाच्च ।  
प्रतिष्ठादेशविशेषशतयातनासाधनत्वघृताञ्जनच्छागादिपरिग्रहवत्विध्यपेक्षितं प्रतीतं च देवताप्रीत्यात्मकमेवापूर्वं लिङ्वाच्यतया स्वरूपेण वा द्वारमुपकल्प्यताम्; किमन्येन ? ॥  
न्या. प. श. ३६ यच्च जल्पन्त्यर्धलोकायतिकाः "विग्रहो हविरादानं युगपत्कर्मसन्निधिः ।  
प्रीतिः फलप्रदानं च देवतानां न विद्यते" ॥  
इति, तदपि जैमिनिहृदयानभिज्ञतानिबन्धनम्; न हि स्वतः प्रमाणाम्नायस्मृतिपुराणादिसिद्धाः साधकबाधकप्रमाणागोचराः देवताविग्रहादयो हातुं युक्ताः ।  
न चायोग्येष्वनुपलम्भमात्रेण बाधः शङक्यः, अतिप्रसङ्गित्वात्, साक्षाल्लोकायतिकवादप्रसङ्गात् ।  
स्तुत्या विधिशेषभूतेष्वप्यर्थवादेषु तदर्थतयैव स्वार्थमभिदधानेषु न वाक्यभेदादिदोषः ।  
स्तुत्यादिपरत्वेपि न मुख्यार्थबाधः, स्वार्थबाधकाभावो स्वार्थप्रहाणायोगात्; न च सर्वा स्तुतिरयथार्था; न चासता गुणेन कथितेन स्तुतिसिद्धिः ।  
यत्र तु मुख्यार्थबाधः, तत्राप्यैपचारिकं किञ्चिदालम्बनमभिप्रेतम्; अन्यथा विडम्बनमात्रमेव स्यात् ।  
न चोपच्छन्दनमात्रता, तज्ज्ञाने पुंसः प्रवृत्त्यनुपकारात्, निरूपकस्य च तदज्ञानायोगात्, अन्यथा भ्रान्तिमूलप्रवृत्तित्वप्रसङ्गात्; समन्वयाधिकरणनयाच्च सिद्धैकपराः सन्ति भागाः ।  
तदनुधाविनश्चेतिहासपुराणादयः ॥  
न्या. प. श. ३७ नन्वर्थवादाधिकरणे "विधिना त्वेकवाक्यत्वात्स्तुत्यर्थेन विधीनां स्युः" इति सर्वेषामर्थवादानां विध्येकवाक्यत्वमुक्तम्; समन्वयसूत्रे तु कथं तद्विरुद्धोक्तिः ? मैवम्; अर्थवादाप्रामाण्यपूर्वपक्षप्रतिक्षेपाय विध्येकवाक्यतया प्रामाण्यं संभवतीत्येतावन्मात्रमर्थवादाधिकरणे स्थापितम् ।  
विध्येकवाक्यत्वे ब्रह्मस्वरूपतात्पर्याभावपूर्वपक्षस्तु अपवरकनिधिसद्भावादिवाक्यवत्स्वतःप्रयोजनभूतार्थविषयवाक्यानां भिन्नवाक्यतयापि प्रामाण्यमुपपाद्य समन्वयसूत्रे प्रतिक्षिप्यत इति विरोधाभावात् ।  
अपि चौत्सर्गिङ्कमापवादिकञ्च तं तमर्थं प्रतिपादयत्सु वाक्येषु विषयव्यवस्थया विरोधशमनं व्याकरणादिष्वपि दृष्टमिति ।  
अत एव ब्राह्मणशेषा अर्थवादा इत्यार्षमपि वाक्यमौत्सर्गिकविषयमवगन्तव्यम् ।  
या तु शब्दभावनैव लिङाद्यर्थ इति कौमारिलकुसृतिः, सा तु प्रतीतिविंसवादादिप्रतिहता; न हि विधिवाक्यश्रावी पुरुषः, लिङादि स्वव्यापारमभिधत्ते, अतो मया प्रवर्तितव्यमिति मन्यते ।  
न च यागादिस्वरूपे लिङादिव्यापारे च केनचिद्वाक्येन समुच्चित्य प्रतिपादितेपि कश्चित्प्रवर्तमानो दृश्यते ।  
लिङादेश्च ज्ञायमानत्वलक्षणव्यापारमात्राच्छक्तिलक्षणव्यापाराद्वा प्रवर्तकत्वे व्युत्पत्तेः प्रागपि ततः प्रवृत्तिप्रसङ्गः; व्युत्पत्तेरपि सहकारित्वे तत्सापेक्षाया निर्विषयायास्तस्या असंभवात्तद्विषयो वाच्यः ।  
न च स्वव्यापारे लिङादिः क्वचिद्व्युत्पन्नः ।  
सर्वेषामपि शब्दानां स्वव्यापारातिरिक्त एव ह्यर्थे व्युत्पत्ति ।  
ये चाभिधादयः शब्दाः, तेपि न शृङ्गग्राहिकया स्वव्यापारमभिदधति; अपि तु शब्दमात्रव्यापारे तत्प्रवृत्तेः सामान्योपाधिक्रोडीकारेण स्वव्यापारस्यापि निवेशः; अत एवाभिधादिशब्दाभिधेयस्य निमित्तस्य च सामान्यतः प्रतिपन्नत्वाद्व्युत्पत्त्युपपत्तिः ।  
लिङादेस्तु स्वव्यापारे प्रतीते तत्र व्युत्पत्तिः स्यात्; तत्प्रतीतिर्व्युत्पन्नेन चेत्, अन्योन्याश्रयः; अव्युत्पन्नेन चेत्, अतिप्रसङ्गः, इति ।  
न चेष्टसाधनत्वमात्रं लिङादिबोध्यम्,ऽतवेष्ट साधनमिदम्, अतेः कुरुऽ इति सहप्रयोगदर्शनात् ।  
न चादरादिनिबन्धना पुनरुक्तिरियम्, प्रतीतेरतथात्वात्, हेतुसाध्यनिर्देशायोगाच्च ।  
ऽकर्तव्यमिदम्, अतः कुरु इत्यपि दृश्यते, इति चेन्न, ब्राह्मणस्य कर्तव्यमिदम्, अतस्तवापि कर्तव्यमितिवत्सामन्यविशेषादिविवक्षाया अविरोधात्, अत्यन्तैकार्थविवक्षायां तु तत्रापि प्रयोगायोगात् ।  
अत एव आप्तस्य वक्तुरिच्छामात्रं लिङाद्यर्थः, इति प्रत्युक्तम्; आप्तस्येष्टमिदम्, अता ममेदं कार्यमिति प्रवर्तमानपुरुषाभिलापविशेषदर्शनात् ।  
न च लिङार्थत्वादेव निमन्त्रणादिवद्विधिरपि वक्त्रभिप्रायमात्रमिति वाच्यम्, संभावनादिभिर्विशेषविहितैश्चानैकान्त्यात्; एकशब्दवाच्यतामात्रेणैकत्वे चानेकार्थशब्दभङ्गप्रसङ्गे दृष्टान्तोपि न सिध्येत् ।  
यद्यपि परमते ह्युदयनोक्ता निषेधानुपपत्तिः, तथापि न सास्मत्पक्षमवगाहते, कर्तव्यताया विध्यर्थत्वे न कर्तव्य इति नञन्वयाविरोधात्; कर्तृव्यापारसाध्यत्वमेव च कर्तव्यत्वम्; तथाहि वेदार्थसङ्गहे "लिङादेः कोयमर्थः परिगृहीतः"ऽ इति प्रश्नपूर्वकं प्रत्युक्तम् "यज देवपूजायाम्, इति देवताराधनभूतयागादेः प्रकृत्यर्थस्य कर्तृव्यापारसाध्यतां व्युत्पत्तिसिद्धां लिङादयोभिदधतीति न किञ्चिदनुपपन्नम्, कर्तृवाचिनां प्रत्ययानां प्रकृत्यर्थस्य कर्तृव्यापारसंबन्धप्रकारो हि वाच्यः; भूतवर्तमानतादिमन्ये वदन्ति, लिङादयस्तु कर्तृव्यापारसाध्यतां वदन्ति" इति ।  
भाष्ये चाद्यसूत्रे"अतो विधिवाक्येष्वपि धात्वर्थस्य कर्तृव्यापारसाध्यतामात्रं शब्दानुशासनसिद्धमेव लिङादेर्वाच्यमित्यध्यवसीयते, धात्वर्थस्य च यागादेरग्न्यादिदेवतान्तर्यामिपरमपुरुषसमाराधनरूपता, समाराधितात्परमपुरुषात्फलसिद्धिश्चेतिऽफलमत उपपत्तेःऽ इति प्रतिपादयिष्यते" इति ।  
अत्र कर्तृव्यापारसाध्यतामात्रमिति निष्कृष्टार्थप्रदर्शनायोक्तम्; प्रतिपत्तिप्रकारस्तु यजेतेत्यादौ स्वव्यापारसाध्ययागादिविशिष्टः इति कर्तृप्राधान्येनैव ।  
यथोक्तं दीपे कर्त्रधिकरणै "यजेत, उपासीत, इति हि कर्तरि लकारः, अतः कर्तारमेव बोधयति शास्त्रम्" इति ।  
उक्तं च वेदार्थसंग्रहेपि "स्वर्गकामो यजेत, इत्येवमादिषु लकारवाच्यकर्तृविशेषसमर्पकाणां स्वर्गकामादिपदानां नियोज्यविशेषसमर्पकत्वं शब्दानुशासनाविरुद्धम्" इति ।  
यद्यपि दीपग्रन्थः पुंसः कर्तृत्वं श्रुतिसिद्धमित्यत्रैव तत्परः, तथापि धात्वर्थसाध्यतापरलिङादिष्वपि कर्तप्रधानतया वृत्तिं प्रदर्श्य सांरव्यान् प्रतिक्षिपतीति तादर्थ्यात्तत्रापि तत्परत्वमेव ग्राह्यम् ।  
पचतीत्यादौ पाकं करोतीत्यादिनिपुणव्याक्रियाश्च कृतिकर्मतयैव धात्वर्थस्यान्वयं व्यञ्जयन्ति ॥  
न्या. प. श. ३८ श्रीगीताभाष्ये चैतद्व्यञ्जितम्ऽयुध्यस्वऽ इत्यत्रऽयुद्धाख्यं कर्मारभस्वऽ इति व्याख्यानात् ।  
व्याकरणात्करणतया च धात्वर्थस्यान्वये कथं क्रियाविशेषणस्य कर्मविभक्त्यन्तता ? न हि विशेष्येण विशेषणं भावयेदित्यन्वेति, फलस्यापूर्वस्य वा भवद्भिर्भाव्यत्वाभ्युपगमात्; वर्तमानव्यपदेशादिषु च साध्यान्तराभावेपि न विशेषणमात्रं साध्यम्, न च प्रथमान्तं कियाविशेषणम्; करणपक्षेपि धात्वर्थेनानन्वयप्रसङ्गात्, अनन्वितविशेषणताद्यनुपपत्तेः ।  
न चाकर्मविभक्त्यन्तेन धातुना कर्मविभक्त्यन्तस्य कथं सामानाधिकरण्यमिति वाच्यम्, करणविभक्त्यन्तेनाप्यसामानाधिकरण्यप्रसङ्गात्, न च प्रपवतीयमाने कर्मत्वेनान्वये कश्चिद्दोषो दृश्यते, प्रियङ्गुकामः कृषिं कुर्यादितिवत्स्वर्गकामो यागं कुर्यादिति वाक्यार्थेपि विरोधाभावात्, तद्वदेवार्थतस्तस्य तदुपायत्वसिद्धेः केनेति करणाकाङ्क्षाया अपि शमनात् ।  
नामधेयगततृतीयान्वयोपि नावश्यं सामानाधिकरण्येन, तत्तन्नामकैः कर्मविशेषैः देवतापूजां कुर्यादित्येवंपरत्वेपि स्वरसान्वयात्, सामान्यविशेषरूपेण व्यधिकरणनिर्देशोपपत्तेः ।  
चाटुवादेन राजानं प्रीणयेदितिवाद्यागं कुरुष्वेत्यादौ न कृञर्थस्यापि साध्यत्वप्रसङ्गः, तस्यैव कर्तृव्यापाररूपत्वे तत्साध्यत्वायोगात्, प्रकृतिप्रत्ययोरन्यतरस्य कृतावुदासीनत्वात्, एकः, द्वौ, बहवः, इत्यादिवत् ।  
तत्रापि यदा कर्मतां विवक्षति, तदापि कर्तृव्यापारान्तरमभिप्रेत्य वा, भेदोपचारेण वा निर्वाहः; यथाउदकाहरणक्रियां करोतीत्यादौ ।  
न च तावतानवस्था, प्रतीत्यनारोहेण व्यवहारस्य पर्यवसितत्वात् ।  
अग्निहोत्रं जुहोतीत्यादिप्रयोगश्चास्मत्पक्षानुकूलः ।  
अतः, किं, केन, कथमिति भवत्प्रोक्तवत्, किमर्थं, किं, केन, कथमित्याकाङ्क्षाचतुष्टये स्वर्गादिना किमर्थमित्याकाङ्क्षापूरणम्, देवतां प्रीणयेदिति किमित्याकाङ्क्षानशान्तिः, ज्योतिष्टोमेनेत्यादिनामधेयादिभिः केनेत्याकाङ्क्षा पूर्यते, कथमित्याकाङ्क्षापूरणं तु भवतामस्माकं च तुल्यमेवेति शाब्दोयं पन्थाः ।  
अतस्तत्तदधिकारिणः स्वसाध्यधात्वर्थविशिष्टताबोधिनि यजेतेत्यादौ तत्तद्धात्वर्थानुष्ठाने फलमननुष्ठाने प्रत्यवायश्च सर्वप्रशासितुः सङ्कल्पाद्भवतीत्यपि वाक्यादवगतम् ।  
अवान्तरदेवताबुद्धिवृत्तिविशेषस्तु सद्वारकयजते श्राद्धभोजिपुरुषप्रीत्यादिवदानुषङ्गिकः, अन्यथा कल्पान्तरादिषु प्रलीनप्राचीनदेवतागणेषु पूर्वकल्पानुष्ठितकर्मफलानुत्पत्तिप्रसङ्गात् ।  
अत एव ह्येकस्यैव श्रुतिराज्ञा; अन्येषां चाराधकत्ववदाराध्यत्वमपि तदायत्तमिति ।  
नारायणार्यैस्त्वेवमुक्तम् "आप्तस्य हितकामस्य नियोगं केचिदूचिरे ।  
भाष्यकारोपि भगवानेतदेवान्वमन्यत" ॥  
इति ॥  
अत्र च "स्वशासनावबोधि शास्त्रं च प्रदिश्य" इति भाष्यमभिसंहितम् ।  
इदं च विधिनिषेधानुवर्तनातिवर्तनप्रयुक्तनिग्रहानुग्रहवचनबलात्सिद्धम् ।  
"श्रुतिः स्मृतिर्ममैवाज्ञा यस्तामुल्लङ्घ्य वर्तते ।  
आज्ञाच्छेदी मम द्रोही मद्भक्तोपि न वैष्णवः" ॥  
इति ॥  
ऽविधिः प्रेरणम्ऽ इति च व्याकारि वैयाकरणैः ।  
प्रेरणं च शासनमेव ।  
तत्त्वरत्नाकरकारैश्चैवमुक्तम् "क्रिया तच्छक्तिर्वा किमपि तदपूर्वं पितृसुर प्रसादो वा कर्तुः फलद इति रङ्गेश कुदृशः ।  
त्वदर्चेष्टापूर्ते फलमपि भवत्प्रीतिजमिति त्रयीवृद्धास्तत्तद्विधिरपि भवत्प्रेरणमिति ॥  
" नित्यनैमित्तिकादिविधिभेदेषु च प्रशासितुरभिप्रायविशेषाः व्यञ्जिताः "आज्ञा ते सनिमित्तनित्यविधयः स्वर्गादिकाम्यद्विधिः सोनुज्ञा शठचित्तशास्त्रवशतोपायोभिचारश्रुतिः ।  
सर्वा यस्य समस्तशासितुरहो श्रीरङ्गराजस्य ते रक्षाकूतनिवेदिनी श्रुतिरपि त्वन्नित्यशास्तिस्ततः" ॥  
इति ।  
अपि च वेदार्थसङ्गहेप्युपात्तं द्रविडभाष्यम् "स्वशासनानुवर्तिनो ज्ञात्वा कारुण्यात्स्वभावाच्छ्रद्धयैत्विद्वान् कर्मदक्षः" इति ।  
अनन्तरं चायमेवार्थो भगवद्गीतायामपि दर्शितः "ये मे मतमिदं नित्यमनुतिष्ठन्ति मानवाः ।  
श्रद्धावन्तोनसूयन्तो मुच्यन्ते तेपि कर्मभिः ॥  
ये त्वेतदभ्यसूयन्तो नानुतिष्ठन्ति मे मतम् ।  
सर्वज्ञानविमूढांस्तान् विद्धि नष्टानचेतसः ॥  
इति स्वाज्ञानुवर्तिनः प्रशस्य विपरीतान् विनिन्दन् पुनरपि स्वज्ञानुपालनमकुर्वतामासुरप्रकृत्यन्तर्भावमभिधायाधमा गतिश्चोक्तेतिरिदृश एव विधिशब्दार्थो वेदान्तिभिः स्वीकृतः" इति ।  
परेपि केचिदन्ववादिषुः ।  
अतो मूलस्कन्धीकृतनियोगं धात्वर्थस्य कर्तृव्यापारसाध्यत्वं वा निर्विषयप्रेरणासंभवात्तत्साध्यत्वपर्यन्तं प्रेषणमेव वा लिङाद्यसाधारणार्थः, इति स्थिते "विधिनिमन्त्रणामन्त्रणाधीष्टसंप्रश्नप्रार्थनेषु लिङ्" इति समभिव्याहृतनिमन्त्रणादिसमानयोगक्षेमतया विधिशब्दार्थतया व्याकृतस्य प्रेषणस्यैव लिङादिशब्दवाच्यत्वं युक्तमिति ।  
अन्यथापि प्रेषणमन्तर्गतमेवेत्यपरे ॥  
न्या. प. श. ३९ इदं च विधिवाक्यानामीश्वरशासनात्मकत्वं जैमिनिनापि सूचितमेव "चोदनालक्षणोर्थो धर्मः" इति ।  
चोदनाशब्दो हि चोदकं कञ्चित्पुरुषं सूचयति ।  
अहृदयादपि शाबरोदाहरणादिदं व्यज्यते "आचार्यचोदितः करोमीति हि दृश्यते" इति ॥  
न्या. प. श. ४० एवं चोदनाशब्दसूचितश्च पुरुषः स्ववाक्येन प्रागेव विशेषतो दर्शितः ।  
अपिच औत्पत्तिकसूत्रे "तस्य ज्ञानमुपदेशः" इत्यसूत्रयत् ।  
उपदेशोपि हि उपदेष्टारमाक्षिपति ।  
"तत्प्रमाणं बादरायणस्य" इति सूत्रखण्डे च स्वस्य स्वाचार्यभूतबादरायणसमानाभिप्रायत्वं व्यञ्जितम् ।  
स च बादरायणो जैमिनिं स्वशिष्यमभ्युपगतेश्वरादितत्त्वं "साक्षादप्यविरोधं जैमिनिः" इत्यादिषु बहुषु सूत्रेष्वदर्शयत् ।  
प्रतिक्षेपस्तु क्वाचित्कः अन्यपरोक्त्यापातप्रतीतार्थमन्दमतिमोहनिरासार्थो वा क्षुद्रप्रमादमात्रस्याप्युद्धारार्थो वेति न प्रधानविरोधकल्पनलिङ्गम् ।  
अर्थवादाधिकरणे च "विधिना त्वेकवाक्यत्वात्स्तुत्यर्थेन विधीनां स्युः" इति प्रेरणरूपविधिप्रतिपादकलिङाद्यवयवद्वारा समुदायभूतं विध्युद्देशवाक्यं लक्षयित्वा तदेकवाक्यत्वमर्थवादानां वदन् कृत्स्नस्य वेदस्येश्वराज्ञारूपविधिप्रतिपादकत्वं तद्वाक्यकण्ठोक्तमसूचयत् ।  
एवमन्यत्रापि भाव्यम् ॥  
न्या. प. श. ४१ एवं श्रुतिस्तावदीश्वराज्ञा, तदनुविधानात्स्मृतिरपि ।  
ब्राह्मणमन्त्रार्थवादमया ह्यनन्ता वेदाः सङ्कीर्णा विकीर्णाः क्वचित्कदाचिदुत्सन्नाश्च ।  
तत्र कृत्स्नवेदिनो मन्वादयस्तत्तद्देशकालविशेषेष्वकृत्स्नवेदिनां तत्त्वानुष्ठानविप्लवप्रशमनाय स्वानुभूतान् वेदार्थान् यथावन्निबध्नन्ति; अतस्तन्मूलोनादिवाचामर्थनिर्णयः ।  
श्रुतिस्मृतिविरोधे तु स्मृत्या मूलान्तरानुमानादनुष्ठानविकल्पं केचिदाहुः ।  
सर्वेषां गुणत्रयवतामाप्ततमत्वेपि क्वाचित्कभ्रमसंभवाच्छ्रुत्या स्मृतिबाधः, इत्यपरे ।  
तत्त्वविषनये तु विरोधे बाध एव, आन्यपर्यंवा, वस्तुनि विकल्पासंभवात् ।  
स्मृतिद्वयविरोधे तु परिग्रहतारतम्यादिभिर्व्यवस्था ।  
न च क्वचित्स्मृतीनामप्रामाण्ये सर्वत्रानाश्वासः, बाधकादर्शनात्, कारणदोषकॢप्तेश्च नियतलिङ्गाभावात्, संवादभूयस्त्वादिभिः परिग्रहान्यथानुपपत्त्या च श्रुतेरेव मूलत्वकल्पनोपपत्तेः; अन्यथा पौरुषेयवाक्यस्य सर्वस्याप्रामाण्यप्रसङ्गे विलीनमागमेन ।  
न चैतन्नानिष्टमिति वक्तुं शक्यम्, पित्राद्याप्तवाक्यं प्रमाणीकृत्य चावार्कस्य प्रवृत्तिदर्शनात् ।  
न च क्वाचित्कसंवादमात्रेण बाह्यागमेष्वपि विस्रम्भावकाशः, प्रत्यक्षश्रुतिविरोधभूयस्त्वेन वैदिकपरिग्रहाभावेन वेदबाह्यत्वप्रसिद्ध्या वेदप्रतिक्षेपाच्च वेदाख्यमूलकल्पनस्याशक्यत्वात् ।  
न चालौकिकं प्रत्यक्षादिमूलत्वसंभवः ।  
योगजसाक्षात्कारमूलत्वकॢप्तिरपि वेदाविरुद्धस्थले स्यात्; न च तत्रापि निश्चयः, विपरीतोपलम्भस्यापि संभवादिति ।  
ततश्च वेदमूलाः स्मृतयस्निविधाःधर्मशास्त्रेतिहासपुराणभेदात् ।  
तत्राद्ययोरदूरविप्रकर्षादेकविद्यास्थाननिवेशः ।  
अत्र चाधिकृतानधिकृतविभागेन बलाबलनियतिराभासाह्निके दर्शिता; पुराणेष्वपि सात्त्विकराजसादिविभागश्च ॥  
न्या. प. श. ४२ यानिपुनः सांख्ययोगपाशुपतपञ्चरात्राणि, तान्यपि धर्मशास्त्रभेदा एव;परिशुद्धात्मचिन्तनरूपज्ञानयोगप्रदर्शनाधिकृतं शास्त्रं सांख्यम्; समाधिपर्यन्तकर्मयोगनिष्ठं शास्त्रं योगः; प्रतिबुद्धेतरविषयपशुपतिभजनप्रतिपादकं पाशुपतम्; प्रतिबुद्धविषयभगवदनन्यभजनोपदेशप्रवृत्तं तु शास्त्रं पञ्चरात्रम् ।  
एतानि च क्वचित्क्वचिदंशे परस्परोपजीवीनि ।  
परस्परविरोधे तु वेदानुसारेण बलाबलव्यवस्था, वेदविरुद्धे त्वंशे बाधः ।  
प्रमादस्यानीश्वरेषु सर्वेषु संभवात् ।  
विप्रलम्भस्य तु असुरादिव्यामोहनोद्यते साक्षादीश्वरेऽपि; यथोक्तं भगवतैव "त्वं हि रुद्रप महाबाहो मोहशास्त्राणि कारय ।  
अल्पायासं दर्शयित्वा फलं शीघ्रं प्रदर्शय ॥  
अहं मोहं करिष्यामि यो मनं मोहयिष्यति ।  
" इति ॥  
अतो यत्सांख्यरिश्वरानधिष्ठितप्रधानादिप्रतिपादनम्, यच्चेश्वरमभ्युपगम्य केवलनिमित्तकारणत्वप्रतिफलनकल्पैश्वर्यवर्णनं योगे, यच्च पाशुपते परावरतत्त्वव्यत्ययवेदविरुद्धाचारादिकल्पनम्, तत्सर्वं व्यपोह्य शिष्टे ःंशे प्रामाण्यं ग्राह्यम् ।  
न चैतत्तुषतण्डुलविभागवदल्पज्ञैः शक्यम् ।  
अतो हि शारीरके त्रयाणां निरासः ।  
पञ्चरात्रं तु कृत्स्नं श्रुतिवत्स्मृतिवद्वा प्रमाणम्, प्रत्यक्षश्रुत्यादिविरोधाभावात् ।  
महाभारते च आप्ततम मानवधर्मशास्त्रस्यापि तन्मूलत्वोक्तेरत्यादरेण व्यासदिपरिग्रहविशेषादीश्वरदयामूलत्वेन च कारणदोषप्रसङ्गाभावात् ।  
"वेदान्तेषु यथासारं संगृह्य भगवान् हरिः ।  
भक्तानुकम्पया विद्वान् संचिक्षेप यथासुखम्" ॥  
इति च तत्रैव व्यक्तेः ।  
वेदप्रामाण्याङ्गीकारतदर्थोक्तिभूयस्त्वतद्वैशद्यहेतुत्ववचनसाधुपरित्राणार्थत्वसत्त्वोत्तरनारदादिश्रोतृकत्वादिनिबन्धनस्पष्टप्रामाण्यत्वात् ।  
न च विप्रलम्भार्थं तथा निबन्धः, अन्यत्रापि प्रसङ्गात्;"अधीता भगवन् वेदाः" इत्यादेर्दुर्ग्रहत्वमात्रतात्पर्येण वेदनिन्दादिरूपत्वाभावात् ।  
निन्दारूपत्वेप्युदितहोमनिन्दावन्निन्दितेतरप्रशंसनप्रवृत्तेः ।  
"सङ्कर्षणो नाम जीवो जायत" इत्यादेस्त्ववतारादिगोचरत्वस्य तत्रैव सिद्धेः ।  
शरीरके च "उत्पत्त्यसंभवात्""न च कर्तुः करणम्" इति सूत्रद्वयेन पूर्वपक्षं कृत्वा "विज्ञानादिभावे वा तदप्रतिषेधः" "विप्रतिषेधाच्च" इति तत्प्रामाण्यप्रतिषेधः परिहृतः ।  
तथा निर्मूलत्वासत्परिग्रहसत्परिग्रहाभाववौदिकसंस्कारवर्जनावैदिकसंस्कारविधानविद्यास्थानपरिगणनाभावक्षुद्रविद्याबाहुल्यादिमन्दशङ्कानां भगवद्यामुनमुनिभिः परिहारः प्रपञ्चितः इति नेह प्रतन्यते ॥  
न्या. प. श. ४३ एवं साक्षादीश्वरदयामूलत्वान्मन्वादिनिबन्धनेभ्योस्यातिरेकः ।  
तेषां श्रुतिविरोधे सति बाध्यत्वमपि संभवेत् ।  
गुणत्रयवश्यतया कादाचित्कभ्रमादिसंभवात् ।  
स्मृत्यादीनां हि श्रुतिमूलतयैव प्रामाण्यमिति भाष्येप्युक्तं "तदुपर्यपि" इत्यधिकरणे "सङ्कीर्णब्राह्मणमन्त्रार्थवादमूलेषु धर्मंशास्त्रेतिहासपुराणेषु" इति ॥  
न्या. प. श. ४४ तत एव चैषां विप्रकीर्णशाखामूलत्वं सिद्धान्तः, इत्यपि सूचितम् ।  
क्वचित्कदाचित्केषाञ्चिच्छाखाविशेषाणामुच्छेदः; ते च पुनर्व्यासादिभिः क्वचित्कदाचित्प्रवर्त्यन्ते, इत्येतावता उच्छिन्नशाखामूलत्वमस्तु ।  
उक्तं च भगवता आपस्तम्बेन "तेषामुत्सन्नाः पाठाः प्रयोगादनुमीयन्ते" इति ।  
मन्वादिवचनप्रामाण्यं न्यायमन्तरेणापि श्रुत्यैव सिद्धम् "यद्वै किञ्च मनुरवदत्तद्भेषजम्" इत्यादिभिः ।  
एवं शिष्टाचारस्यापि "यथा ते तत्र वर्तेरन्, तथा त्रत्र वर्तर्थोः" "यान्यस्माकं सुचरितानि, तानि त्वयोपास्यानि" इत्यादिभिः ।  
स्मृतिश्च "स्मृतिशीले च तद्विदाम् ।  
आचारश्चैव साधूनाम्" इत्यादि ।  
श्रुत्यैव धर्मनिर्णये संभवति किं धर्मशास्त्रेण ? इत्याशङ्क्याह मरीचिः
"दुर्बोधा वौदिकाः शब्दाः प्रकीर्णत्वाच्च ये खिलाः ।  
तज्ज्ञैस्त एव स्पष्टार्थाः स्मृतितन्त्रे प्रतिष्ठिताः" ॥  
इति सत्यपि धर्मशास्त्रे गृह्यापेक्षां दर्शयति देवलः "मन्वादयः प्रयोक्तारो धर्मशास्त्रस्य कीर्तिताः ।  
तत्प्रयुक्तप्रयोक्तारो गृह्यकाराः स्वमन्त्रतः" ॥  
इति ।  
अतो धर्मशास्त्रगृह्यादिसापेक्षत्वं वेदार्थनिर्णयस्य ।  
विरोधे च यथायोगं बलाबलव्यवस्था सिद्धा ।  
भगवद्धर्मशास्त्रस्य तु पञ्चरात्रस्य श्रुत्यादिविरोधे षोडशिग्रहणादेरिव देशकालाधिकार्यवस्थाविशेषविषयतया विकल्प एव, श्रुतेरिवास्यापि दोषसंभावनाविरहादिसिद्धेः ।  
आहुश्चैवमभियुक्ताः "वेदे कर्त्राद्यभावात्" इत्यारभ्य, "तस्मात्सांख्यं सयोगं सपशुपतिमतं कुत्रचित्पञ्चरात्रं सर्वत्रैव प्रमाणं तदिदमवगतं पञ्चमादेव वेदात्" ॥  
इति ।  
अन्यत्र च उपनिषदि तु बह्व्यां व्यावघोष्यामदोष प्रतिहतगुणराशिर्घुष्यते तार्क्ष्यकेतुः ।  
श्रुतिरपि तदुपज्ञैः पञ्चरात्रैर्विकल्पं न लभत इति सूक्तं भाष्यकृद्यामुनार्यैः" ॥  
इति ।  
तदेतत्यामुनाचार्यैरागमप्रामाण्ये संभावितसमस्तपूर्वपक्षयुक्तिनिराकरणेन ।  
प्रपञ्चितम् ।  
तदनुसारेणैव भाष्यकारैः श्रीपाञ्चरात्राधिकरणं व्याख्यातम् ।  
"श्रुतिमूलमिदं तन्त्रं प्रमाणं कल्पसूत्रवत् ।  
" इत्यादि वचनं तु त्रय्यन्तमूलतया एकायनश्रुतिमूलतया च योज्यम् ।  
न चात्र वेदत्वे सन्देग्धव्यम्, "यं वाकेष्वनुवाकेषु निषत्सूपनिषत्सु च ।  
महतो वेदवृक्षस्य मूलभूतो महानयम् ॥  
स्कन्धभूता ऋगाद्यास्ते शाखाभूतास्तथा मुने ।  
" इत्यादिवचनात् ।  
तथा ऋग्वेदपाठे पठितम् "व्रतमेतत्सुदुश्चरम्" इति संवादप्रदर्शनात्, वेदशाखाव्यासदशायां निरुक्तशाखाया अपि गणितत्वात्, भगवच्छास्त्रसारभूतसात्त्वतपौष्करादिषु रहस्याम्नायविधाने "एकायनीयशाखोक्तैर्मन्त्रैः परमपावनैः ।  
" इत्यादिभिः तच्छ्रुतित्प्रतिपादनात् ।  
अत्र भगवद्यामुनमुनिभिरेवोक्तो ग्रन्थो लिख्यते "यदप्युक्तम्ऽगर्भाधानादिदाहान्तसंस्कारान्तरसेवनात्भागवतानाम ब्राह्मण्यम्ऽ इति, तत्राप्यज्ञानमेवापराध्यति, न पुनरायुष्मतो दोषः; यत एते वंशपरम्परया वाजसनेयशाखामधीयानाः कात्यायनादिगृह्योक्तमार्गेण गर्भाधानादिसंस्कारान् कुर्वते, ये पुनः सावित्र्यनुवचनप्रभृति त्रयीधर्मात्यागेन एकायनश्रुतिविहितानेव चत्वारिंशत्संस्कारान् कुर्वते, तेपि स्वशाखागृह्योक्तधर्मं यथावदनुतिष्ठमाना न शाखान्तरीयकर्माननुष्ठानात्ब्राह्मण्यात्प्रच्यवन्ते, अन्येषामपि परस्परशाखाविहितकर्माननुष्ठाननिमित्ताब्राह्मण्यप्रसङ्गात्; सर्वत्र हि जातिचरणगोत्राधिकारादिव्यवस्थिता एव समयाचारा उपलभ्यन्ते ।  
यद्यपि सर्वशाखाप्रत्ययमेकं कर्म, तथापि न परस्परविलक्षणाधिकारिसम्बद्धा धर्माः क्वचित्, समुच्चीयन्ते ।  
विलक्षणास्त्रयीविहितस्वर्गपुत्रादिविषयोपभोगसाधनैन्द्राग्नेयादिकर्माधिकारिभ्यो द्विजेभ्यस्त्रय्यन्तैकायनश्रुतिविहितविज्ञानाभिगमनोपादानेज्याप्रभृतिभगवत्प्राप्त्येकोपायकर्माधिकारिणो मुमुक्षवो ब्राह्मणाः, इति नोभयेषामप्यन्योन्यशाखाविहितकर्माननुष्ठानमब्राह्मण्यमापादयति ।  
यथा च एकायनशाखाया अपौरुषेयत्वम्, तथा काश्मीरागमप्रामण्यमेव प्रपञ्चितमिति नेह प्रस्तूयते ।  
प्रकृतानां तु भागवतानां सावित्र्यनुवचनादित्रयीसम्बन्धस्य स्फुटतरमु पलब्धिर्न तत्त्यागनिमित्तव्रात्यत्वादिसन्देहं सहते" इति ॥  
न्या. प. श. ४५ चतुर्विधं चेदं पञ्चरात्रमागमसिद्धान्तः, दिव्यसिद्धान्तः, तन्त्रसिद्धान्तः, तत्रान्तरसिद्धान्तश्चेति ।  
चतुर्विधं चेदं वेदमूलभूतांशस्य उपबृंहणम्; तदभिप्रायेण ह्युक्तं महाभारते "महतो वेदवृक्षस्य मूलभूतो महानयम् ।  
" इत्यादि ।  
चतुर्णां चैषां लक्षणादिकं श्रीपौष्करादिषु भगवतैव दर्शितम् ।  
यच्च तेषु चतुर्षु साधारण्यासाधारण्यार्चोपसंहार्यानुपसंहार्यादिकं वक्तव्यम्, तत्सर्वं श्रीपाञ्चरात्ररक्षासिद्धान्तव्यवस्थायां सर्वपरामर्शेन साधितमस्माभिरिति तत्रैव तद्विस्तरः सात्त्वतधर्मगोप्तुरनन्यैरनुसन्धेय इति नात्र प्रब्रूमः ।  
एवं स्थिते केचिद्बाह्लीकप्रायाः आगमबाह्याः श्रीमद्वैखानसप्रामाण्ये विशेरते ।  
तत्र तावत्कल्पसूत्रं नाप्रमाणम्, इतरवदेव कल्पसूत्रत्वात्, तत्कर्तुश्च कल्पसूत्रकारत्वप्रसिद्धेः, वेदाविरुद्धत्वात्, वैदिकमन्त्रैरेव सकलधर्मविधानात्, सूत्रान्तराणामपि कुण्डसन्निवेशलक्षणादिषु क्वचित्क्वचित्तदुपजीवनात्, वर्णाश्रमधर्माणामनुकूलं नारायणपरत्वप्रतिपादनादेरपि सत्त्वमूलत्वेन प्रामाण्यैकहेतुत्वात्, "हरिमेव स्मरेन्नित्यं कर्मपूर्वापरेष्वपि ।  
ध्यायेन्नारायणं देवं स्नानादिषु च कर्मसु" ॥  
इत्यादिना शौनकादिभिरपि तथैव विधानात्, वंशपरम्परया च वैखानसैरधीयमानतया विप्लवस्याप्यनवकाशत्वात् ।  
अस्तु किमपि तत्, इदं तदिति किं नियाकममिति चेत्, इतरानुपलमः तदुपलम्भश्च, अन्यथा सर्वत्र श्रुतिस्मृत्यादीनां तथा तथा संशयप्रसङ्गात् ।  
अस्त्विदमेव तत्, प्रमाणं च, तथापि भार्गवादिचतुष्कस्य कथं प्रामाण्यम् ? इति चेन्न, उक्तोत्तरत्वात्, महर्षिप्रणीतत्ववेदाविरुद्धत्वादेः समत्वात् ।  
पञ्चरात्रविरोधोस्तीति चेन्न, तत्त्वे तदभावात्, कर्तव्यक्रियादिभेदस्यापि प्रतिनियताधिकारिविषयत्वेनैवोपपत्तेः, कल्पसूत्रप्रक्रियाभेदवत्, आगमदिव्यतन्त्रतन्त्रान्तररूपपञ्चरात्रावान्तरचतुष्कक्रियादिविभागवच्च ।  
आश्वमोधिके श्रीवैष्णवधर्मशास्त्रे द्वितयमपि समप्रामाण्यतयोपात्तम् ।  
द्वयोरपि परस्परप्रामाण्यम् "विष्णोस्तन्त्रं द्विधा प्रोक्तम्" इत्यादिषु व्यञ्जितम् ।  
परस्पराक्षेपवचनानि तु इक्षुभक्षकृतिचिकीर्षुभिरसहिष्णुभिरुपक्षिप्तानि वा स्वशास्त्रप्रशंसार्थवादरूपाणि वेति न ततो विरोधः ॥  
न्या. प. श. ४६ ननु भार्गवादीनि न तावत्कल्पसूत्राणि, तथानभ्युपगमात्, अप्रसिद्धेः, अयुक्तेश्च, ।  
न स्मृत्यन्तराणि, मन्वादिष्वपाठात्तद्वत्तत्प्रसिद्ध्यभावाच्चान च स्वतन्त्रतन्त्रान्तराणि, सांख्ययोगादिसहपाठादर्शनात्, वैखानसानुवर्तनाच्च ।  
तत्कतमां विधामवलम्ब्यामीषां प्रामाण्यमुच्यते ? ।  
मन्वत्रिभार्गवादिवत्नारदीयादिवच्च धर्मशास्त्रतयैव तेषामपि प्रामाण्यम्, अष्टादशादिपरिगणनस्य उपलक्षणतायाः प्रामाणिकैरभ्युपगमात् ।  
स्मृत्यन्तरेषु देवोत्सवादिप्रपञ्चनं नास्तीति चेत्, मा भूत्प्रपञ्चनम्, स्वरूपं तावदनुज्ञातं तत्प्रपञ्चपराणाम् ।  
तथापि जीवानामन्ततोन्योन्यवैषम्यमात्रस्य च सार्वत्रिकत्वान्निकृष्टाधिकारिकाणि तानीति चेन्न, तेष्वन्येषु च ब्राह्मण्यैकप्रधानत्ववचतात्, तथोपलब्धेश्च ।  
कथं तेषां ब्राह्मण्यमिति चेत्, शान्तं पापम् ।  
श्रवसी पिदधीमहि ।  
तथापि वक्तव्यम् ।  
दृश्यन्ते ह्येते वंशपरम्परया वेदमधीयाना वेखानससूत्रोक्तवैदिकसकलसंस्कारशालिनो वर्णाश्रमधर्मकर्मठा भगवदेकान्ता ब्राह्मणाः ।  
नूनममीषां ब्राह्मण्यैककारणेन भागवतत्वेनैव विपरीतं बम्भ्रमीति ब्राह्मणगर्दभः; अन्यथा वैखानसकल्पस्यापि निरधिकारित्वेनाप्रामाण्यप्रसङ्गः ।  
अस्तु तत्प्रामाण्यम्; सन्तु च देशान्तरे कालान्तरे वा तदधिकारिणः; अमी तु कतमे ? इति चेत्, देशान्तरादावप्येवं वक्तुं शक्यत्वात्; विपरीतं वा कस्मान्न स्यात्?; एवं च सति सूत्रान्तरादिष्वपि कः समाश्वासः ? ।  
वैखानसानां निकृष्टजातित्ववचनविवादाभ्यां सन्देहविषयत्वमितिचेत्, आप्तग्रन्थस्थतादृशवचनाभावात्; भावेप्येतेषां निकृष्टजातित्वे प्रमाणाभावात्; आगमप्रामाण्योक्तसात्वतादिसमाख्यानिर्वाहसमत्वात्; न ह्यनेकार्थः शब्दो नास्ति, न च शब्दैक्यादर्थैक्यम्, शब्दभेदेनार्थभेदो वा; अन्यथा विलीनं तृतीयाश्रमेणापि; विवादस्य तुभवादृशजिह्वास्पन्दमात्राधीनस्य सूत्रगोत्रादावपि सुशकत्वात् ।  
इतः पूर्वं तावन्नास्तीति चेन्न, अस्यापि विवादस्यानादित्वायोगात्, ततः पूर्वमभावात; तथा च भवतो भविष्यतो वा विवादस्य विवादत्वाविशेषात्ततः परं तेषामनाश्वासप्रसङ्गात् ।  
अस्माकं तावत्तेषु संशयो नास्तीति चेत्, अस्माकं वा किमस्त्यमीषु ? ।  
क्व तर्हि निकृष्टजात्यन्तरम् ? ।  
किमस्मासु तन्न्यासीकृतम् ?; येनास्माभिः प्रदर्शनीयम् ।  
न चास्माभिरनन्ता देशा द्रष्टुं शाक्याः ।  
सम्भवति चोच्छेदः, इदानीं क्षत्रियवैश्यमाहिष्यादिवत् ।  
तेषां केषां चिन्नामसाम्यमात्रादत्रानुप्रवेशः संभवतीति चेन्न, कस्या अपि शङ्कायाः सर्वत्र सुलभत्वात्; अस्ति च वर्णित्वभिक्षुत्वादीनां साम्यमन्यत्रापि ।  
यश्चैवमतिशङ्कया दूयते, स तु स्वमातापितृचरितानवधारणेन स्वब्राह्मण्यमपि यथार्हमतिशङ्केतेति जितं लोकायतेन ।  
उक्तं च भगवता "अज्ञश्चाश्रद्धधानश्च संशयात्मा विनश्यति ।  
नायं लोकोस्ति न परो न सुख संशयात्मनः" ॥  
इति ।  
तत्सिद्धं विशिष्टाधिकारिकं वेदाविरुद्धं वैखानसादिस्मरणं प्रमाणमिति ।  
यच्च धर्मशास्त्रादिषु अष्टादशादिपरिसंख्यानम्, न तदधिकसंख्याव्यवच्छेदपरम्, अन्येषामपि शिष्टपरिग्रहादेरविशिष्टत्वात्, अनुक्तांशदर्शनादिना उपजीव्यत्वाच्चेति ।  
एवं सपरिकरो वेदः प्रमाणमिति सिद्धम् ॥  
"छन्दः पादौ शब्दशास्त्रं न वक्त्रं कल्पः पाणी ज्यौतिषं चक्षुषी च ।  
शिक्षा घ्राणं श्रोत्रमुक्तं निरुक्तं वेदस्याङ्गान्याहुरेतानि षट्च ॥  
" एवं सपरिकरवेदार्थतत्त्वनिर्णयविषया "अथातो धर्मजिज्ञासा" इत्यारभ्य "अनावृत्तिः शब्दादनावृत्तिः शब्दातित्येवमन्ता विंशतिलक्षणी मीमांसा ।  
"तत्र च संहितमेतच्छरीरकं जैमिनीयेन षोडशलक्षणेनेति शास्त्रैकत्वसिद्धिः" इति भाष्योपात्तो वृत्तिग्रन्थः ॥  
न्या. प. श. ४७ तत्त्वरत्नाकरे त्वेवमुक्तम् "कर्मदेवताब्रह्मगोचरा सा त्रिधोद्भभौ सूत्रकारतः ।  
जैमिनेर्मुनेः काशकृत्स्नतो बादारयणादित्यतः क्रमात्" ॥  
इति ।  
अनयोर्देवताकाण्डस्य जैमिनीयत्वकाशकृत्स्नीयत्वोक्ती तादधीन्यादिविवक्षय समानार्थे गमयितव्ये ।  
तत्र कर्मकाण्डार्थमेवं संजगृहुः "धर्मधीर्मानभेदाङ्गप्रयुक्तिक्रमकर्तृभिः ।  
सातिदेशविशेषोहबाधतन्त्रप्रसक्तिभिः" ॥  
इति ।  
"वेदार्थे न्यायचिन्त्ये प्रथममवसितं कर्म तद्देवता चा थातः शारीरकांशे निरवधिकफलब्रह्मचिन्ता त्वसूत्रि ।  
तत्राध्याये परस्मिन् स्वयमुपनिषदामन्वयोस्याविरोधो मोक्षोपायोथ मुक्तिर्विषयविषयिणौ सिद्धसाध्यौ द्विकार्थौ ॥  
" "तत्राद्येत्यन्तगूढाविशदविशदतच्छायजीवादिवाचः पश्चात्स्मृत्यादिकैरक्षतिरहितहतिः कार्यताभ्रेन्द्रियादेः ।  
दोषादोषौ तृतीयेप्यवरपरगतौ भक्तिरङ्गानि चाथो पासानुष्ठाप्रभावोत्क्रमसरणिफलान्यन्तिमे चिन्तितानि ॥  
" विचारात्पूर्वमेवात्र प्राप्तमध्ययनं विधेः ।  
अतोनधीतवेदस्य विचारः शास्त्रबाधितः ॥  
क्रमो विंशतिलक्षण्या न वैधः किन्तु यौक्तिकः ।  
अतो व्युत्क्रमचिन्तायामनौचित्यं प्रशिष्यते ॥  
न्या. प. श. ४८ एवं विंशतिलक्षणीश्रवणमननाभ्यां सुप्रतिष्ठितसमस्तशास्त्रार्थस्य मोक्षसाधनतया विधेयं निदिध्यासनं न वाक्यार्थज्ञानमात्रम्, तस्य रागप्राप्तश्रवणादिसिद्धत्वात् ।  
अत एव च तस्मिन् विशेषे वेदनादिसामान्यशब्दपर्यवसानम् ।  
न च निदिध्यासनादिकं निषिद्धम्, वरणीयत्वमेव विहितमिति वाच्यम्; स्वतन्त्रान्यकर्तृकवरणकर्मीभावस्यापुरुषतन्त्रेत्वेनाविधेयत्वात् ।  
अतस्तद्धेतुना प्रीतिरूपत्वेन उपासनमेव विशिष्यते;तथा सति "भक्त्या त्वनन्यया" इति स्मृत्यविरोधश्च ।  
तदेव च निदिध्यासनं प्रीतिरूपं प्रकरणविशेषात्समाधिः ।  
च चाष्टाङ्गः शास्त्रेषु शिष्यते ।  
तावति च पातञ्जलप्रामाण्यमपि ।  
आगमशीलनं च आफलान्मात्रया अनुवर्तनीयम् ।  
स्मरन्ति च "स्वाध्यायाद्योगमासीत योगात्स्वाध्यायमाविशेत् ।  
स्वाध्याययोगसंपत्त्या परमात्मा प्रकाशते" ॥  
इति ।  
यत्पुनः श्रूयते "ग्रन्थमभ्यस्य मेधावी ज्ञानविज्ञानतत्परः ।  
पलालमिम धान्यार्थी त्यजेद्ग्रन्थमशेषतः" ॥  
इति, तत्कोशत्यागाभिप्रायम्; न च सादरपटुसंस्कारप्रचयसंसिद्धमेधासंपदः पुरुषस्य कोशेन किञ्चित्साद्ध्यम् ।  
मेधावीति च विशेष्वते ।  
"धीर्धारणावती मेधा" इति च नैघण्टुकाः ।  
अधीमहे च "मेधामनीषे मा विशतां समीचीन भूतस्य भव्यस्यावरुद्ध्यै" इति ।  
यद्धा मुक्तप्रायात्यन्तनिष्पन्नयोगपुरुषविषयमेतत्; न हि तस्य शास्त्रेण ज्ञातव्यं तदानीमस्ति, साक्षात्कृतसमस्ततत्त्वार्थत्वात् ।  
यत्तु स्मर्यते शास्त्रज्ञानं बहुक्लेशं बुद्धेश्चलनकारणम् ।  
उपदेशाद्धरिं बुद्ध्वा विरमेत्सर्वकर्मसु" ॥  
इति, इदं तु तीव्रसंवेगिनामलसास्तिकानां च ग्राह्मम्; बुद्धिचलनहेतूनामसच्छास्त्राणां त्यागार्थं वा; तदा विशेषणसाफल्यम्; धर्मविद्यास्थानेष्वपि हि बहिर्दलेष्वतिसंरम्भो मुमुक्षोरपोद्यते "न शब्दशास्त्राभिरतस्य मोक्षो न चैव रम्यावसथप्रियस्य ।  
न भोजनाच्छादनतत्परस्य न लोकचित्तग्रहणे रतस्य" ॥  
इति, तत्शाब्दं प्रमेयतत्त्वमधिजिगमिषतां प्रमाणेषु सारम्, तदभावे पुंसः पशुभिः समत्वप्रसङ्गातिति ॥  
यस्याज्ञा निगमैकहर्म्यवलभीवास्तव्यपारावती यद्भ्रूलास्यवशंवदा विधिशिवस्वस्थानसुस्थासिका ।  
यः सर्वत्र यथापुरं वितनुते नामानि विश्वाकृति र्नित्यं नः प्रतिभातु सर्ववचसां निष्ठा स नारायणः ॥  
इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्तानचार्यस्य कृतिषुन्यायपरिशुद्धौ शब्दाध्याये द्वितीयमाह्निकम् ॥  
**समाप्तश्च तृतीयोध्यायः ॥**

----------------------------------------------------------------------







**॥ स्मृत्यध्यायः ॥**

॥ प्रथममाह्निकम् ॥

न्या. प. श. ४९ अथ स्मृतिर्निरूप्यते संस्कारमात्रजं ज्ञानं स्मृतिः, इति तल्लक्षणम् ।  
ननु स्मृतिर्न प्रमाणम्, अविद्यमानविषयत्वात्, अननुभूतित्वात्, भ्रमसम्भवोच्चेति चेन्न, स्मृतिमात्राप्रामाण्यस्य प्रथमाह्निक्रे प्रतिक्षिप्तत्वात्, अवाधितबाह्यार्थदर्शनात्, अतीतानागतविषयानुमानादिबाधप्रसङ्गात्, सर्वलोकविरोधात्, अननुभूते अर्थान्तरेपि स्मृतिप्रसङ्गात्, स्मृतेरपि स्वप्रकाशत्वेपि वेद्याकारे संस्कारादिसापेक्षत्वात् ।  
न च पूर्वानुभवपुरस्कारेणैव ग्रहणादप्रामाण्यमिति चेन्न, स्मृतिप्रमोषे तदभावात्, प्रमाणतया संमतायां प्रत्यभिज्ञायां भावाच्च ।  
परतन्त्रत्वादप्रमाण्यमिति चेन्न, स्वहेतुपारतन्त्र्यमात्रस्य सार्वत्रिकत्वात्, अनुभवमूलत्वस्य प्रमाणमूलत्वस्य च सविकल्पकादिभिरनैकान्तिकत्वात्, संस्कारमात्रजन्यत्वस्यासाधारणत्वात्, स्वविषयप्रकाशव्यवहारयोस्तु स्मृतेरपि स्वतन्त्रत्वात् ।  
इच्छादिवद्विषयनियमेपि पारतन्त्र्यमस्तीति चेन्न, तद्वदेवाज्ञानत्वप्रसङ्गात्; ज्ञानमेव हि स्वतो विषयप्रवणमिच्छसि; अत एव हि नित्ययोरपि रिश्वरचिकीर्षाप्रयत्नयोर्विषय नियमाय ज्ञानापेक्षां ब्रूषे ।  
इच्छादीनामपि स्वतो विषयप्रावण्यं ज्ञानत्वं चास्माभिः स्वीकृतम् ।  
ननु संस्कारवदिति चेन्न, तस्यापि स्वहेतुसमानविषयज्ञानोत्पादनशक्तस्वभावत्वात् ।  
अतो हेतुनियतविषयत्वमेव फलितम् ।  
तच्च अनुभवेपि समम् ।  
तथा च समानविषयानुभवजन्यत्वतदभावाभ्यां स्मृत्यनुभवयोः पारतन्त्र्यस्वातन्त्र्यव्यवहारो मन्दानाम् ।  
स्वप्रामाण्यनिर्णयादावपि नानुभवापेक्षत्वनिर्बन्धः, स्वविषयप्रकाशनबाधविरहादिभिसतत्सिद्धेः, गृहीतमात्रग्राहित्वस्यासाधारणत्वात् ।  
प्राभाकराणामनुमानादौ नैयायिकादीनां धारावाहिकादौ योगसिद्धसर्वज्ञवादिनां द्वितीययोगप्रत्यक्षादौ केषाञ्चिदीश्वरवादिनामनित्येश्वरज्ञाने च व्यभिचाराच्च ।  
निष्प्रयोजनत्वादप्रामाण्यमिति चेन्न, तृणादिविषयप्रत्नयक्षादिनानैकान्त्यात्, असिद्धेश्च;स्मृत्यैव हि जगतां कृताकृतप्रत्यवेक्षणादिसिद्धिः; स्मृत्यैव हि शब्दानुमानयोः प्रवृतिः; परभक्त्यादिनिष्पत्तिश्च ।  
पूर्वानुभुवस्यैव तानिप्रयोजनानीतिचेत्, सर्वजगदादिकारणस्य ब्रह्मसंकल्पस्यैव किं न स्युः ? ।  
एवं चानुभवस्यापि न तत्सिद्धिः, तत्कारणस्येति वक्तुं शक्यत्वात् ।  
यदुक्तं प्रज्ञापरित्राणे "ज्ञातात्मज्ञानरूपत्वात्स्वप्रमेयप्रहाणतः ।  
विषयाव्यभिचारित्वेप्यप्रामाण्यं स्मृतेर्मतम्" ॥  
इत्यादि, तदप्यनेन परिहृतम् ।  
प्रमाणव्यवहाराभावादप्रामाण्यमिति चेन्न, पामरव्यवद्वाराभावस्यानैकान्तिकत्वात्, एवं परीक्षकव्यवहार भावस्यापि; विगीतत्वाच्च; सर्वपरीक्षकव्यवहाराभावस्य चासिद्धेः; मानमनोहरादौ वागीश्वरादिभिस्तप्रामाण्यस्योक्तत्वात्, कतिपयपरीक्षकव्यहाराभावस्य चातिप्रसञ्जकत्वात्, अक्षपादादिव्यहाराव्यवहारयोर्बृहस्पत्यादिव्यवहारवदस्माभिर्नातीवादरणात्, इन्द्रपाणिन्यादीनां तु सर्वसंप्रतिपत्तेरबाधाच्चादरात्, पाराशर्यादीनां प्रमाणपरिगणनानधिकृतत्वेन तदनुक्तेरप्रयोजकत्वात्, आगमः प्रमाणमित्यपि व्यवहाराभावात् ।  
"प्रत्यक्षं चानुमानं च शास्त्रं च विविधागमम् ।  
इत्यादिषु च प्रत्यक्षादिमूलस्मृतेः प्रत्यक्षादिसमानचर्चत्वेन पृथग्व्यवहाराभावोपपत्तेः ।  
प्रमाणहेतुका स्मृतिः प्रमाणमेव, अविसंवादात्, इति ।  
उक्तं च न्यायतत्त्वे स्मृत्युदासीनभेदके चतुर्थेधिकरणे "अप्रमाणमूलत्वं तु उभयोरपि नास्ति, व्यभिचाराभावेनानधिगतार्थं प्रमाणमिति विशेषणस्यायुक्तत्वात् ।  
प्रमिते प्रमित्यनुपपत्तिः क्व दृष्टा ? ।  
स्मृतौ चेत्, प्रतिज्ञैव दृष्टान्तः स्यात्; ज्ञानान्तरे चेन्न नुजानामि" इत्यादि ।  
तत्त्वरत्नाकरे च "यथार्थनिश्चयो मानं तद्धेतुश्चेति सूरयः ।  
नातिव्याप्तिः स्मृतौ व्याप्तिर्यथार्थेन हि सा प्रमा" ॥  
इत्युक्त्वा अस्योत्तरार्धविवरणेप्युक्तम् "अनुभूतविषयासंप्रमोषः स्मृतिः; यथास घट अति ।  
ननु तामपि व्याप्नोति लक्षणम्य ; सत्यम्; तद्व्याप्तौ नातिव्याप्तिः, तस्यापि लक्ष्यपक्षे निक्षेपात् ।  
"लक्ष्यालक्ष्ये अनालक्ष्य क्षिप्यते लक्षणं कथम् ।  
लोकधीव्यवहारं हि लक्ष्यालक्ष्यावधि विदुः" ॥  
इत्यादि ।  
यत्तु "अनुभवः प्रमाणम् ।  
स्मृतिव्यतिरिक्तं ज्ञानमनुभवः" इत्यादिना स्मृतेरप्रामाण्यमुक्तमिव श्रीविष्णुचित्तैः, तन्नूनं परमतान्वारोहेण ।  
अत एव हि तैः स्वतः प्रामाण्यनिर्णयदशायामन्यथा व्यवहृतम् ।  
तथाहि "तस्मात्सिद्धमेतत्प्रमाणानां यथार्थत्वलक्षणं प्रामाण्यं गुणज्ञानानपेक्षात्स्वप्रमाणादेवावसीयते, स्वकीयात्कारणादेव ज्ञायत इति च" इति ।  
तथा "अर्थतथात्वं गुणसंवादज्ञानानपेक्षज्ञप्ति, तदभावेपि ज्ञायमानत्वात्" इत्यादौ ।  
"न च हेतोरसिद्धत्वम्; तथाहि रजतज्ञानस्यार्थतथात्वं नाम रजतविषयत्वम्; तच्चासति बाधके रजतग्राहिणैव ज्ञानेनावगम्यते" इत्यादि ।  
अतो यथावस्थितवस्तुनिश्चयात्मकत्वमेव प्रामाण्यं प्रमाणज्ञानानामात्मीयात्कारणाज्ज्ञायते, न गुणसंवादज्ञानमपेक्षते, इति ।  
तथा प्रमाणानां यथावस्थितवस्तुनिश्चयात्मकत्वमेव प्रामाण्यम् ।  
तदाभासयुक्तयः पूर्वपक्षिणोच्यन्ते ।  
सिद्धान्तेपि विवेकप्रदर्शनमेवेति ।  
यदि चानुभव एव प्रमाणम्, तन्न युक्तमुपयुक्तं वा ।  
न च सर्वमनुभवं प्रमाणतया व्यवहरन्ति, पीतशङ्खभ्रमादिष्वदर्शनात्; नापि सर्वां स्मृतिमप्रमाणतया, प्रमाणमूलस्मृतिषु तदभावात् ।  
"अगृहीतग्रहणशक्तं प्रमाणम्" इति वरदविष्णुमिश्रोक्तिरपि परमतान्वारोहेण नेतव्या ।  
यत्तु आगमप्रामाण्ये प्रोक्तम् "प्रमाणान्तरदृष्टार्थविषयव्यापिशेमुषी ।  
प्रमाणमेव तत्पूर्वं न चेत्स्वार्थं विगाहते" ॥  
इति, इदमप्यनुवादवाक्यस्यान्यपरतया स्वार्थप्रामाण्यव्यवच्छेदार्थम्; अन्यथा स्मृतिप्रमोषे प्रमुषिततदंशे पूर्वानुभवपुरस्कारेण स्वार्थावगाहनासिद्धेः कथं तत्र स्मृतित्वनिबन्धनमप्रामाण्यं भविष्यति ? ॥  
न्या. प. श. ५० यत्तु भाष्ये सन्मात्रग्राहिप्रत्यक्षनिराकरणदशायामुक्तम् "अश्वे हस्तिनि च संवेदनयोरेकविषयत्वेनोपरितनस्य गृहीतग्राहित्वाद्विशेषाभावाच्च स्मृतिवैलक्षण्यं न स्यात्" इति, न तत्र स्मृतेरप्रामाण्यं सूचितम्, प्रकारान्तरेणापि वैलक्षण्यसिद्धेः, तदपेक्षया च प्रसङ्गोपपत्तेः ।  
यच्चापरं भाष्यम् "इन्द्रियजन्मनः प्रत्यक्षस्य ह्येष स्वभावनियमः, यत्स्वसमकालवर्तिनः पदार्थस्य ग्राहकत्वम्, न तु सर्वेषां ज्ञानानां प्रमाणानां च, स्मरणानुमानागमयोगिप्रत्यक्षादिषु कालान्तरवर्तिनोपि ग्रहणदर्शनात्" इत्यादि, तत्रापि परस्यानिष्टप्रसङ्गाय तदभिप्रायानुधावनेन विभज्योदाहरणं युक्तम् ।  
यच्च शास्त्रयोन्यधिकरणे भाषितम् "भावनाप्रकर्षपर्यन्तजन्मनस्तस्य विशदावभासत्वेपि पूर्वानुभूतविषयस्मृतिमात्रत्वान्न प्रामाण्यमिति कुतः प्रत्यक्षता ?" इति, इदमपि न साक्षात्सिद्धान्तस्थम्; न च याथार्थ्यं तत्र प्रतिक्षिप्तम् ।  
एवमन्यदपि भाव्यम् ।  
स्मृत्यप्रामाण्यवादिनोपि वैशेषिकास्तां यथार्थ्याद्विद्याकोटौ पठन्ति ।  
तत एव च तदेकदेशिभिरपि तत्प्रामाण्यं स्वीकृतम्, इति ॥  
इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु न्यायपरिशुद्धौ स्मृत्यध्याये प्रथममाह्निकम् ॥










॥ स्मृत्यध्यायः ॥

॥ द्वितीयमाह्निकम् ॥

न्या. प. श. ५१ एवं तावद्विवेचितं प्रमाणम् ।  
चार्वाकास्तु प्रत्यक्षमेकं प्रमाणमित्याहुः ।  
तेष्वेव केचितनुमानस्य प्रत्यक्षेन्तर्भावमिच्छन्ति; केचित्तु अप्रामाण्यम्; प्रत्यक्षमनुमानं च काणादाः सौगताश्च ।  
तत्र पूर्वे शब्दस्यानुमानेन्तर्भावमाहुः; परे तु केचितन्तर्भावम्; केचिदप्रामाण्यम्; ते चागमं च सांख्याः, भूषणमतानुवर्तिनश्च ।  
तत्र वेदस्यानादित्वं पूर्वे परिजगृहुः; उत्तरे त्वीश्वरसृष्टताम्; तानि च स्मृतिं च वैशेषिकैकदेशिनोस्मत्सिद्धान्तैकदेशिनश्च; तान्येव सार्थापत्तिकानि प्राभाकराः; अनुपलब्धिषष्ठानि तान्येव तौतातिताः, तत्प्रलोभनरुचयो मायावादिनश्च; तान्येव संभवतिह्ययुक्तानि पुराणशरणाः ।  
अद्यतनप्रमाणपरिग्रहोपलम्भप्रक्रियेयम् ।  
अनन्ते पूर्वापरकाले कः किमङ्गीकुर्यात्, किं वा बहिष्कुर्यात्, इति को जानात्यन्यत्र कल्पसाक्षात्कारिणस्तस्मादेकस्माद्देवात् ।  
इह च न्यूनवादिनस्तदवसरे निरस्ताः ।  
अधिकतया पराभिमतानां तु अर्न्तभावो वक्तव्यः ।  
तत्र यथा प्रत्यभिज्ञादीनां प्रत्यक्षादिष्वेव निवेश इष्यते, एवमन्येषामपि ।  
प्रत्यभिज्ञा तावत्ग्रहणात्मिकैवेत्येके; तथाहि "प्रत्यभिज्ञायामपि स्मृतिरनुभव इत्यंशभेदोस्ति चेत्" इत्याशङ्क्य प्रत्युक्तं श्रीविष्णुचित्तैः "यदि विषयभेदः, तदा अंशभेदः संभवेत्; ऐक्यमेव हि निरंशं प्रत्यभिज्ञाप्रत्यक्षविषयः ।  
कथं संस्कारःपरोक्षधीजनकः इति चेत्, न, चक्षुरादीन्द्रियसहकृतस्य संस्कारस्य ज्ञातुरैक्यात्तदिदमित्यपरोक्षधीहेतुत्वोपपत्तेः ।  
अपरोक्षार्थैक्यसाधिका ।  
सा प्रत्यभिज्ञा सोयं वै पुमानित्येवमात्मिका ।  
संस्कारमात्रजन्यत्वान्न स्मृतिर्मानमेव तत्" ॥  
इति ।  
दीपे चऽअनुस्मृतेश्चऽ इति सूत्रे भाषितम् "प्रत्यभिज्ञानाच्च न पटादेः क्षणिकत्वम्; तदेवेदमिति प्रत्यभिज्ञायते; प्रत्यभिज्ञा हि नामातीतवर्तमानकालवर्त्येकवस्तुविषयमेकं प्रत्यक्षज्ञानम् ।  
तस्य कालद्वयसम्बन्धाविशिष्टमेकमेव वस्तु विषयः ।  
न च तदित्यंशः स्मरणम्, इदमंशश्च ग्रहणम्, अतीतसम्बन्धिनीन्द्रियसंप्रयोगाभावातिति वाच्यम्, तदिदमिति सामानाधिकरण्येन ग्रहणस्यैकत्वस्फुरणात् ।  
पूर्वानुभवजनितसंस्कारसचिवेन्द्रियसंप्रयोगयुक्तस्य पुरुषस्य तथा ग्रहणमुपपद्यत एव; अन्वयव्यतिरेकाधीनं हि सर्वत्र सामग्रीपरिकल्पनम्" इति ।  
अन्ये तु अत्र धीभेदबाद्ध्यपरिहारौ मत्वा तदिदमंशयोस्तदंशे संस्कारान्वयव्यतिरेकानुविधानदर्शनात्परोक्षरूपतया इदमंशे च पत्यक्षरूपतया चोभयात्मकत्वमाहुः ।  
तन्मते संस्काराधीनप्रकाशा स्मृतिरिति लक्षणम्, अपरोक्षज्ञानं प्रत्यक्षम्, उभयलक्षणयोगात्प्रत्यभिज्ञायामुभयात्मकत्वम्, इति ।  
अभ्युपगन्तव्यं चास्मत्सिद्धान्तिभिः सर्वैः प्रत्यक्षेतरज्ञानानां परोक्षापरोक्षरूपत्वम्, स्वयंप्रकाशत्वात्, सर्वज्ञानानां वेद्येतरांशापेक्षया च प्रत्यक्षत्वात् ।  
उक्तं चेदं श्रीविष्णुचित्तैरपि "स्वप्रकाशकं विषयप्रकाशकं चैकमेव ज्ञानम्; तत्र स्मृत्रिरनुभूतिरिति कुतो भेदः ?" इति परिचोद्य, "प्रकाशमानभेदात्, इति ब्रूमः; यथा गौरयमित्येकस्मिन्नेव ज्ञाने प्रकारिप्रकारविषयभेदेन ज्ञानांशभेदः; यथा गौरयमित्येकस्मिन्नेव ज्ञाने प्रकारिप्रकारविषयभेदेन ज्ञानांशभेदः; यथा च घटपटावित्येकस्मिन्नेव ज्ञानेंशभेदः; यथा वा पराभ्युपगतभ्रमज्ञानेष्वधिष्ठानांशे प्रामाण्यम्, इतरत्राप्रामाण्यं च" इति परिहारात्; तथा "स्मृतेः स्वप्रकाशांशोपि संस्कारमात्रज एव, इन्द्रियादिप्रतिनियतकारणान्तराभावात्" इति परिचोद्य "नैवम्, ज्ञानानां प्रकाशमानत्वस्य स्वाभाविकत्वात्" इति परिहाराच्च ।  
तस्मात्सर्वत्र विषयापेक्षयैव अपरोक्षत्वानुमितित्वस्मृतित्वादिविभागः ।  
जातिसंकरासंकरादि तु दर्शनादर्शनाभ्यां व्यवस्थाप्यम्, औपाधिकसंकरादिवच्च ।  
तदेवमुभयात्मकत्वोपपत्तेः प्रत्यभिज्ञाप्युभयात्मिका इति ॥  
न्या. प. श. ५२ प्रत्यभिज्ञाप्यभिज्ञावत्त्रिधा चाक्षादिभेदतः ।  
तत्तत्संस्कारसंभेदमूलत्वान्नवधा भवेत् ॥  
प्रत्यक्षतोक्तिर्दीपादौ प्रदर्शनपरेष्यताम् ।  
न हि लिङ्गादिभिः सोयमिति ज्ञानं न जायते ॥  
शब्दजं प्रत्यभिज्ञानमुपजीव्य प्रवर्तते ।  
शाखान्तराधिकरणन्यायश्च क्रतुविद्ययोः ॥  
दीपादिष्विव सर्वत्र बाधकादेरसंभवात् ।  
विगीतं प्रत्यभिज्ञानं प्रमाणं सविकल्पवत् ॥  
करणाकरणादीनां कालभेदाद्युपाधितः ।  
अविरोधान्न बीजादौ शक्यते भेदकल्पनम् ॥  
अन्यथा देशभेदेन करणाकरणादिभिः ।  
एकं जगति नैव स्यादिति स्यात्सर्वशून्यता ॥  
तस्माद्विरुद्धसंस्पृष्टविषयप्रत्यभिज्ञया ।  
स्थिरत्वमात्मनां सिद्धं बाह्यानामपि वास्तवम् ॥  
न्या. प. श. ५३ प्रतिसन्धानमप्यात्मगोचरं प्रत्यभिज्ञाविशेष एव; योहमद्राक्षं स एव स्पृशामि, इत्येवमादिरूपत्वात् ।  
प्रतिसन्धिरर्थद्वयविषयैकबुद्धिरित्येके ।  
तत्रापि पृथगनुभूतानेकार्थगोचरैककर्तृकैकबुद्धिरिति पूरणीयम्, इति ।  
संवादो नाम ज्ञानजात्यन्तरम्, इति केचित्; तदयुक्तम्, संख्यान्तरासंभवात् ।  
यत्तु वरदविष्णुमिश्रैरुक्तम् "गृहीतार्थविषयं शब्दकारणकं ज्ञानं संवादः" इति, तदपि शाब्दावान्तरभेदे संज्ञाविशेषनिवेशमात्रपरम्;"न हि गृहीतार्थविषयत्वे शब्दशक्तिप्रसूतत्वमपैति; गृहीतमात्रगोचरप्रमाणान्तरेपि तदन्यत्वप्रसङ्गात्; भवति हि पर्वतोयमग्निमानिति शब्दश्रवणानन्तरं धूमं परामृशतोपि तादृशी बुद्धिः ।  
तथा द्वितीययोगिप्रत्यक्षादावपि द्रष्टव्यम् ।  
अनपेक्षितत्वादिकमपि श्रुतविषयानुमानादौ समम् ।  
न चापेक्षायुक्तं प्रामाण्यं भेदोभेदो वा, तृणादिप्रत्यक्षस्यापि तथा प्रसङ्गात्" इत्युक्तम् ।  
किमर्थं तर्हि वेदानां वेदान्तानां चाप्राप्तविषयत्वं समर्थ्यते ? इति चेत्, अतथाप्राप्तौ साक्षादप्रामाण्यप्रसङ्गात्; तथाप्राप्तावपि अनपेक्षिततया प्रेक्षावद्भिर्निरर्थकप्रयासभीरुभिस्त्याज्यत्वापातेन फलतोप्रामाण्यप्रसङ्गात्, इति पश्य ॥  
न्या. प. श. ५४ उपमानमपि यदि गृह्यमाणपदार्थगतसादृश्यविज्ञानात्स्मर्यमाणपदार्थगतसादृश्यविज्ञानम्, तदा स्मृतिः, तत्तद्वस्तुसंस्थानविशेषाद्यतिरिक्तस्य सादृश्यस्याभावात्, तस्य च पूर्वदृष्टत्वात्, स्मर्यमाणत्वाच्च ।  
व्यवहारोप्यस्त्वपूर्वः तत्तद्व्यवहारवत्प्रतिसम्बन्धविशेषपरामर्शोपाधिकः ।  
यद्वा यो यत्सदृशः, स तद्गतसादृश्यप्रतियोगी; यथामिथः स्वहस्तौ, इति व्याप्तिसिद्धौ गौरेतत्सदृशः, एतद्गतसादृश्यप्रतियोगित्वात्, इत्यनुमानात्स्मर्यमाणगतसादृश्यासिद्धिः; अन्यथा गृह्यमाणगतवैसादृश्यज्ञानात्स्मर्यमाणगतवैसादृश्यप्रतीतिरपि मानान्तरं स्यात् ।  
सा चेतर्थापत्तिः, सादृश्यधीरपि तथा किं न स्यात्? इति ।  
अथवा युगपदेव तत्सदृशोयमिति प्रत्ययेनैवोभयवृत्तिसादृश्यस्फुरणान्न तद्धेतुकम्, अन्यथा पृथगनुभूतयोस्तदानीमप्रतीतसादृश्ययोः परस्ताद्युगपत्स्मर्यमाणयोर्युगपदेव प्रतीयमानसादृययोःको निर्वाहः ?, तत्रापि वा प्रमाणान्तरं कल्प्यते ? ।  
यथा गौः तथा गवयः, गोवद्द्विशफो न भवत्यश्वः, दीर्घग्रीवः प्रलम्बोष्ठो विकटाकृतिः पशुः क्रमेलकः, इति तु साधर्म्यवैधर्म्यधर्म्यमात्रविषयम् ।  
त्रिविधमप्यतिदेशवाक्यमागम एव ।  
यत्तु "श्रुतातिदेशवाक्यस्यगवयादावतिदेशवाक्यार्थप्रत्यभिज्ञानमुपमानम्, तच्च व्युत्पत्तिफलकम्" इति, तदप्यनुपपननम्, प्रागेव व्युत्पत्तिसिद्धेः ।  
यत्तु "सादृश्यस्य निमित्तत्त्वान्निमित्तस्याप्रतीतितः ।  
समयो दुर्ग्रहः पूर्वं शब्देनानुमयापि वा" ॥  
इति, तत्र निमित्तस्याप्रतीतितः, इति त्वसिद्धम्, गवयत्वादेरेव जातिविशेषस्य गोसादृश्याकारोपलक्षितस्य प्रथममेव वाक्यार्थतया प्रतीतिः; गोसादृश्याकारोपलक्षितस्य प्रथममेव वाक्यार्थतया प्रतीतिः; गोसादृश्योपलक्षितः कश्चिद्व्यक्तिविशेषो गवय इति हि प्रतीतिः ।  
पश्चात्प्रत्यक्षितगवयस्य तद्वैशद्यमात्रमेव; उक्तं च श्रीविष्णुचित्तेः "गोसदृशो गवयः इति गोसादृश्यैकाधिकरणं सामान्यं वाच्यमिति व्युत्पन्नम्, प्रथमं वाक्यार्थतया प्रतीतेः ।  
गोसादृश्योपलक्षितस्यानिर्णये पश्चादप्यनिर्णयः ।  
अन्यथानिर्णये तथा पश्चादपि ।  
ततो वाक्यश्रवणवेलायामेव निर्णितम्" इति ।  
एवं चानभ्युपगमे कथमिन्र्दादिशब्दव्युत्पत्तिः ?; न ह्यत्र निमित्तभूतसंस्थानविशेषादिदृष्टिः ।  
न च नित्यं तत्राव्युत्पत्तिः, तदर्थविशिष्टवाक्यार्थबोधापातात् ।  
एवं नित्यातीन्द्रियविषयसंस्कारादिशब्दानामपि नित्यमव्युत्पत्तिरेव स्यात् ।  
तत्र चेत्कथञ्चिन्निर्वाहः, तथात्रापि ।  
तत्सिद्धं नोपमानमतिरिक्तम्, इति ।  
अर्थापत्तिस्त्वनुमानमेव; तथाहिअनुपपद्यमानदर्शनादुपपादककल्पनं नाम व्याप्याद्व्यापकज्ञानम्, अव्याप्यस्य तेन विनानुपपद्यमानत्वाभावात्, अव्यापकस्य च तदुपपादकत्वायोगात्, इति ।  
प्रमाणद्वयविरोधे सति विषयव्यवस्थापनमर्थापत्तिः, इत्यपि न वाच्यम्, प्रमाणयोः सतोर्विरोधाभावात्, विरुद्धयोरपि प्रामाण्यायोगात् ।  
ननु देवदत्तस्य जीवने कुतश्चित्प्रमाणात्प्रमिते, जीवता क्वचित्स्थातव्यम्, इत्यविशेषेण देशसामान्यसम्बन्धावगतौ गृहमप्यास्कन्दन्त्यां सत्यां प्रत्यक्षे च गृहे तदभावं प्रतिपादयति स्पष्टो विरोधः, अतस्तच्छान्यै बहिर्भावकल्पनमर्थापत्तिः, इति; मैवम्, क्वचिदिति विदितस्य जीवनस्य नियमाभावात्, बहिर्विद्यमानतासंदेहे निश्चयरूपेण गृहाभावप्रत्यक्षेण प्रतिस्पर्धितुमसामर्थ्यात् ।  
न च विरुद्धविषययोर्वास्तवं कुत्रापि समबलत्वं समस्ति;उभयाप्रामाण्ये तु कथञ्चित्स्यात् ।  
आभिमानिकबलसाम्येपि तथैव ।  
यदा वैषम्यग्रहः, तदा तत एव बलाबलसिद्धौ किमर्थापत्त्या साध्यम् ? ।  
अतः केवलनिरवकाशविरोधिविशेषसन्निधौ सति सावकाशं सामान्यं संकोचयितव्यमिति व्यवस्था स्यात् ।  
सापि च तथैव व्याप्तेः, इत्यनुमानफलमेव; अन्यथा विरोधिविषयत्याग इवाविरोधिविशेषपर्यवसानादावपि मानान्तरकॢप्तिः किं न स्यात्? ।  
एवमनभ्युपगमे च धूमानुमानादावप्यर्थापत्तित्वप्रसङ्गः ।  
अग्निं विनानुपपद्यमानत्वस्वय लिङ्गप्रत्यक्षरूपप्रमाणद्वयविरोधस्य च वक्तुं शक्यत्वात् ।  
धूमो हि कारणभूतं वह्निमाक्षिपति, प्रतिक्षिपति तु प्रत्यक्षम्, इति विरोधे पर्वतार्वाग्भागे वह्निरिति व्यवस्थाकल्पनस्यार्थापत्तित्वं स्यात् ।  
व्याप्तिनिरूपणमन्तरेण गमकता गमकस्यैव धर्मान्तरयोगितया गम्यते इत्यादिभेदास्त्वाशामात्रकल्पिताः, इति ।  
उक्तं च श्रीविष्णुत्तित्तैः "अर्थापत्तिरनुमानम्" इत्यादि ।  
केचित्तु केवलव्यतिरेकिणि अर्थापत्तिसंज्ञां निवेशयन्ति ।  
तस्य प्रागेव निरासान्न प्रमाणवर्गानुप्रवेशः ।  
अनुप्रवेशेपि वा न पृथक्त्वम् ॥  
न्या. प. श. ५५ यत्तु आगमप्रामाण्ये "अनुभवश्चेन्द्रियलिङ्गशब्दसदृशान्यथानुपपद्यमानार्थपूर्वकः" इत्यादिषु उपमानार्थापत्तिपरिग्रहः प्रतिभाति, तदपि पूर्वपक्षप्रदेशगतत्वान्न सिद्धान्तत्वाय कल्पते ।  
अभावस्त्वस्मन्मते भावान्तरात्मा ।  
स चाक्षादिभिर्यथासंभवं सिध्यति ।  
अभावात्मना तु ग्रहणेपि प्रतियोगिस्मरणादिसहकारिसहितानि तान्येव प्रमाणनीति न तदतिरिक्तकल्पनावकाशः ।  
अत एव हि प्रागर्तजाभावादिविज्ञानमपि निर्व्यूढम्; दृष्ट एव हि देशकालादिसंसर्गादिविशेषः पश्चात्प्रतियोगिस्मरणादिमतः पुरुषस्य तदभावात्मना धियमधिरोहति, स्मर्तव्यस्य स्मरणाभावाद्वा; तत्र तदभावानुमानम् ।  
एवमतिरिक्ताभावपक्षेपि निर्मूला प्रमाणान्तरकॢप्तिः; सघटं भूतलमितिवतघटं भूतलमित्यपि ह्यपरोक्षा प्रतीतिः; न चाधिकरणग्रहणोपक्षीणमिन्द्रियम्, गुणादिष्वपि प्रसङ्गात्; अतिरेकवदनतिरेकेप्यज्ञातकरणत्वादीन्यनुमानानि च सुलभानीति ।  
संभवोप्यनुमानमेव, सहस्रे शतं संभवति इत्यादेः पूर्वानुभूसहस्रगतव्याप्तिबोधनत्वात्, संभवति क्षत्रिये शैर्यमित्यादेः संदेहात्मकत्वेनाप्रमाणत्वात् ।  
अविरोधनिश्चयरूपत्वेपि तदविरोधनिश्चायकप्रमाणान्तरे विश्रमः ।  
ऐतिह्यं तु प्रमाणमूलं चेदागमः; तदाभासमूलं चेत्तदाभासः ।  
एवं चेष्टालिप्यक्षरादिकमप्यभिप्रायवर्णविशेषाद्यविनाभूतमनुमानमेव ।  
चेष्टायां वरदनारायणभट्टारकैरेवमुक्तम् "शब्दस्य व्यवहारस्यानुकारश्चेष्टयापि हि ।  
क्रियते शाब्दविज्ञानयोगिनां स्वार्थबोधिका ॥  
अनादिव्यवहारेषु चेष्टा विज्ञातशक्तिकाः ।  
बोधिकाः स्युर्यथाध्यक्षमिति चेद्भवतो मतम् ॥  
चेष्टा गिरो वा स्वीकार्याः परप्रत्यायनाय हि ।  
अनादयो गिरामेवानादिता ज्यायसी तदा ॥  
चेष्टा सामयिकी शाब्दव्यवहारानुसारिणी ।  
अस्यैवं बोधिकेत्येवं भरताद्यागमे स्थिता ॥  
दृश्यतेनादिराम्नायोस्मर्यमाणप्रणेतृकः ।  
" इत्यादि ।  
तत्त्वरत्नाकरे त्वेवमुक्तम् "व्युत्पन्नबोध्यबोधकनियमं चेत्चेष्टितं शाब्दम् ।  
अनियतमपि सहदृष्ट्या स्मारकमिति न पृथगेष्टव्यमिति ।  
लिप्यक्षरेषु तु अयं गकारः अयं घकारः इति वर्णात्मना ज्ञानमप्रमाणमेव ।  
एतेन चिह्नेनेदमक्षरं जानीहीत्यभिप्रायेणलिप्यक्षरसंबन्धग्राहकाणां प्रवृत्तिः ।  
ततश्च व्याप्तिसिद्धिः ।  
एषा लिपिरेतद्वर्णविशेषाभिप्रायपूर्विका, भ्रमादिरहितवर्णाभिप्रायवत्पुरुषलिखितैतल्लिपित्वात्, संप्रतिपन्नव्युत्पत्तिकाललिपिवत्, इत्यादिरूपः प्रयोगो द्रष्टव्यः ।  
यत्तु प्रतिभायामुक्तं तत्त्वरत्नाकरे "ननु च प्रतिभा काचिद्यथार्था मानमिष्यताम् ।  
बाह्यार्थनैरपेक्ष्येण बाह्यज्ञानक्षमास्तु सा ॥  
विशिष्टकालपुरुषाद्यपेक्षोत्कर्षसंभवा ।  
सत्यं, कालादिभेदस्तु दुर्विवेचोस्मदादिभिः ॥  
सन्नप्यसौ व्यवहृतौ नोपयोगीत्युपेक्ष्यते ।  
प्रतिभायाः फलं दृष्टं यदा प्रामाण्यनिश्चयः ॥  
तदन्यतः कृतार्थत्वात्प्रेक्ष्यते न परीक्षकैः ।  
पुण्येषु पुरुषेष्वेषा भूयिष्ठं सत्यदर्शिनी ॥  
तस्मात्पतञ्जलिः प्राह प्रतिभा चेति तां प्रमाम्" ॥  
इति, तदपि प्रागुक्तयोगिप्रत्यक्षविशेषविषयमेव ।  
नन्वेवं, तदपि प्रमाणत्रित्वं चतुष्ट्वं वानुपपन्नम्, प्रत्यक्षपरोक्षरूपेण द्वित्वस्यैव युक्तत्वात्, इति चेन्न, अतिप्रसङ्गात् ।  
तथाहि बहुष्वेकैकमुद्धृत्य तदन्येष्वैकराश्यतः ।  
द्वैधकॢप्तौ घदादावप्येवमेव प्रसज्यते ॥  
अनुमाननुमानत्वशब्दाशब्दविभागतः ।  
प्रमाणद्वित्वमेवं ते वद किं वान रोचते ॥  
प्रत्यक्षस्य तदन्याभ्यां वैजात्यग्रहणाद्यदि ।  
तयोरपि स्वेतराभ्यां वैजात्यं स्फुटमेव नः ॥  
अतोक्षलिङ्गशब्दाख्यासाधारणनिदानतः ।  
उपलक्ष्यं प्रमात्रित्वं चतुष्ट्वं वापि संस्मृतेः ॥  
स्पष्टमस्पष्टमिति च जैना यद्द्वैधमूचिरे ।  
तत्प्रत्यक्षपरोक्षत्वविभागान्न विशिष्यते ॥  
अतो न तावति द्वैधे साधिते विवदामहे ।  
परोक्षस्यैकमानत्वं दुर्वचं भेदसाधनात् ॥  
नन्वध्यक्षेपि भेदोस्ति बाह्यान्तरविभागतः ।  
दिव्यादिव्यतया चक्षुःश्रोत्रादिभिदयापि च ॥  
तद्वत्परोक्षस्यैकस्य प्रमाणस्य विभागतः ।  
अनुमानागमभिदा कथं नाभ्युपगम्यते ॥  
दत्तोत्तरमिदं किञ्चिद्दृष्टमेतच्छ्रुतं त्विदम् ।  
एतत्त्वनुमितं चेति लोकोक्तिरिह साक्षिणी ॥  
यतः कुतश्चिद्वैधर्म्यं साधर्म्यमपि केनचित् ।  
सर्वत्र सुलभं काममिहापि परिगृह्यते ॥  
अतः स्मृत्यनुभूत्याख्याविभागादपि नोचितम् ।  
प्रमाणद्वित्वमित्येवं प्रागुक्तैव सुपद्धतिः ॥  
त्रिविधोनुभवश्चैव तन्मूला च तथा स्मृतिः ।  
इति षोढा विभागे तु न विमन्यामहे वयम् ॥  
अनुभूतिविभागेन तन्मूलायाः स्मृतेरपि ।  
विभागस्य गतार्थत्वादैकराश्यमुदाहृतम् ॥  
अतो हि तस्यास्तन्मूलेष्वन्तर्भावविवक्षया ।  
प्रमाणवर्गं त्रित्वेन प्राञ्चः केचिद्विविञ्चते ॥  
एवमन्यदपि चिन्त्यम्, इति ॥  
ननु अनेनन किं प्रमाणचिन्ताक्लेशेन ? अविमृश्यापि प्रमाणवर्गमुपलम्भान्वयव्यतिरेकादिवशात्पश्वादीनामिव मनुष्यादीनामपि लौकिकेष्वर्थेषु प्रवृत्तिनिवृत्तितत्प्रयोजनादिकं निरुपद्रवं सिध्यति ।  
अलौकिकेष्वपि तत्तद्विधायकैस्तदनुग्राहकैश्च कल्पसूत्रादिभिश्चरितार्थधियां किमनेन पिष्टपेषणादिकल्पेन वृथा विमर्शेनेति चेत्, मैवम्; अवकाशोपरोधाय तत्त्वोपप्लवमिच्छताम् ।  
अविपर्याससिद्ध्यै च विशोध्या मानयद्धतिः ॥  
प्रतिसंधाय च फनलं प्रारम्भाह्निकदर्शितम् ।  
साध्यप्रमेयसंशुद्ध्यै साङ्गे माने परिश्रमः ॥  
प्रत्यक्षितसमस्तार्थैर्योगीन्द्रैनरपि लङ्घ्यते ।  
प्रमाणप्लवमालम्ब्य तत्त्वविप्लवसागरः ॥  
तस्मादुक्तरीत्या शुद्धिः कर्तव्येति ।  
शुद्धान्यायनिषेविता श्रुतिशिरःशुद्धान्तसिद्धान्तिनी भद्राणां प्रतिपादनाय भजतु प्रत्यक्षतामक्षताम् ।  
पत्यौ नित्यरसे समं करुणया पातिव्रतीं बिभ्रती सर्वग्रन्थिविमोचनी भगवती सा मे समीची कृतिः ॥  
इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु न्यायपरिशुद्धौ स्मृत्यध्याये ॥

द्वितीयमाह्निकम् ॥









॥ स्मृत्यध्यायः ॥

॥ प्रथममाह्निकम् ॥

न्या. प. श. ४९ अथ स्मृतिर्निरूप्यते संस्कारमात्रजं ज्ञानं स्मृतिः, इति तल्लक्षणम् ।  
ननु स्मृतिर्न प्रमाणम्, अविद्यमानविषयत्वात्, अननुभूतित्वात्, भ्रमसम्भवोच्चेति चेन्न, स्मृतिमात्राप्रामाण्यस्य प्रथमाह्निक्रे प्रतिक्षिप्तत्वात्, अवाधितबाह्यार्थदर्शनात्, अतीतानागतविषयानुमानादिबाधप्रसङ्गात्, सर्वलोकविरोधात्, अननुभूते अर्थान्तरेपि स्मृतिप्रसङ्गात्, स्मृतेरपि स्वप्रकाशत्वेपि वेद्याकारे संस्कारादिसापेक्षत्वात् ।  
न च पूर्वानुभवपुरस्कारेणैव ग्रहणादप्रामाण्यमिति चेन्न, स्मृतिप्रमोषे तदभावात्, प्रमाणतया संमतायां प्रत्यभिज्ञायां भावाच्च ।  
परतन्त्रत्वादप्रमाण्यमिति चेन्न, स्वहेतुपारतन्त्र्यमात्रस्य सार्वत्रिकत्वात्, अनुभवमूलत्वस्य प्रमाणमूलत्वस्य च सविकल्पकादिभिरनैकान्तिकत्वात्, संस्कारमात्रजन्यत्वस्यासाधारणत्वात्, स्वविषयप्रकाशव्यवहारयोस्तु स्मृतेरपि स्वतन्त्रत्वात् ।  
इच्छादिवद्विषयनियमेपि पारतन्त्र्यमस्तीति चेन्न, तद्वदेवाज्ञानत्वप्रसङ्गात्; ज्ञानमेव हि स्वतो विषयप्रवणमिच्छसि; अत एव हि नित्ययोरपि रिश्वरचिकीर्षाप्रयत्नयोर्विषय नियमाय ज्ञानापेक्षां ब्रूषे ।  
इच्छादीनामपि स्वतो विषयप्रावण्यं ज्ञानत्वं चास्माभिः स्वीकृतम् ।  
ननु संस्कारवदिति चेन्न, तस्यापि स्वहेतुसमानविषयज्ञानोत्पादनशक्तस्वभावत्वात् ।  
अतो हेतुनियतविषयत्वमेव फलितम् ।  
तच्च अनुभवेपि समम् ।  
तथा च समानविषयानुभवजन्यत्वतदभावाभ्यां स्मृत्यनुभवयोः पारतन्त्र्यस्वातन्त्र्यव्यवहारो मन्दानाम् ।  
स्वप्रामाण्यनिर्णयादावपि नानुभवापेक्षत्वनिर्बन्धः, स्वविषयप्रकाशनबाधविरहादिभिसतत्सिद्धेः, गृहीतमात्रग्राहित्वस्यासाधारणत्वात् ।  
प्राभाकराणामनुमानादौ नैयायिकादीनां धारावाहिकादौ योगसिद्धसर्वज्ञवादिनां द्वितीययोगप्रत्यक्षादौ केषाञ्चिदीश्वरवादिनामनित्येश्वरज्ञाने च व्यभिचाराच्च ।  
निष्प्रयोजनत्वादप्रामाण्यमिति चेन्न, तृणादिविषयप्रत्नयक्षादिनानैकान्त्यात्, असिद्धेश्च;स्मृत्यैव हि जगतां कृताकृतप्रत्यवेक्षणादिसिद्धिः; स्मृत्यैव हि शब्दानुमानयोः प्रवृतिः; परभक्त्यादिनिष्पत्तिश्च ।  
पूर्वानुभुवस्यैव तानिप्रयोजनानीतिचेत्, सर्वजगदादिकारणस्य ब्रह्मसंकल्पस्यैव किं न स्युः ? ।  
एवं चानुभवस्यापि न तत्सिद्धिः, तत्कारणस्येति वक्तुं शक्यत्वात् ।  
यदुक्तं प्रज्ञापरित्राणे "ज्ञातात्मज्ञानरूपत्वात्स्वप्रमेयप्रहाणतः ।  
विषयाव्यभिचारित्वेप्यप्रामाण्यं स्मृतेर्मतम्" ॥  
इत्यादि, तदप्यनेन परिहृतम् ।  
प्रमाणव्यवहाराभावादप्रामाण्यमिति चेन्न, पामरव्यवद्वाराभावस्यानैकान्तिकत्वात्, एवं परीक्षकव्यवहार भावस्यापि; विगीतत्वाच्च; सर्वपरीक्षकव्यवहाराभावस्य चासिद्धेः; मानमनोहरादौ वागीश्वरादिभिस्तप्रामाण्यस्योक्तत्वात्, कतिपयपरीक्षकव्यहाराभावस्य चातिप्रसञ्जकत्वात्, अक्षपादादिव्यहाराव्यवहारयोर्बृहस्पत्यादिव्यवहारवदस्माभिर्नातीवादरणात्, इन्द्रपाणिन्यादीनां तु सर्वसंप्रतिपत्तेरबाधाच्चादरात्, पाराशर्यादीनां प्रमाणपरिगणनानधिकृतत्वेन तदनुक्तेरप्रयोजकत्वात्, आगमः प्रमाणमित्यपि व्यवहाराभावात् ।  
"प्रत्यक्षं चानुमानं च शास्त्रं च विविधागमम् ।  
इत्यादिषु च प्रत्यक्षादिमूलस्मृतेः प्रत्यक्षादिसमानचर्चत्वेन पृथग्व्यवहाराभावोपपत्तेः ।  
प्रमाणहेतुका स्मृतिः प्रमाणमेव, अविसंवादात्, इति ।  
उक्तं च न्यायतत्त्वे स्मृत्युदासीनभेदके चतुर्थेधिकरणे "अप्रमाणमूलत्वं तु उभयोरपि नास्ति, व्यभिचाराभावेनानधिगतार्थं प्रमाणमिति विशेषणस्यायुक्तत्वात् ।  
प्रमिते प्रमित्यनुपपत्तिः क्व दृष्टा ? ।  
स्मृतौ चेत्, प्रतिज्ञैव दृष्टान्तः स्यात्; ज्ञानान्तरे चेन्न नुजानामि" इत्यादि ।  
तत्त्वरत्नाकरे च "यथार्थनिश्चयो मानं तद्धेतुश्चेति सूरयः ।  
नातिव्याप्तिः स्मृतौ व्याप्तिर्यथार्थेन हि सा प्रमा" ॥  
इत्युक्त्वा अस्योत्तरार्धविवरणेप्युक्तम् "अनुभूतविषयासंप्रमोषः स्मृतिः; यथास घट अति ।  
ननु तामपि व्याप्नोति लक्षणम्य ; सत्यम्; तद्व्याप्तौ नातिव्याप्तिः, तस्यापि लक्ष्यपक्षे निक्षेपात् ।  
"लक्ष्यालक्ष्ये अनालक्ष्य क्षिप्यते लक्षणं कथम् ।  
लोकधीव्यवहारं हि लक्ष्यालक्ष्यावधि विदुः" ॥  
इत्यादि ।  
यत्तु "अनुभवः प्रमाणम् ।  
स्मृतिव्यतिरिक्तं ज्ञानमनुभवः" इत्यादिना स्मृतेरप्रामाण्यमुक्तमिव श्रीविष्णुचित्तैः, तन्नूनं परमतान्वारोहेण ।  
अत एव हि तैः स्वतः प्रामाण्यनिर्णयदशायामन्यथा व्यवहृतम् ।  
तथाहि "तस्मात्सिद्धमेतत्प्रमाणानां यथार्थत्वलक्षणं प्रामाण्यं गुणज्ञानानपेक्षात्स्वप्रमाणादेवावसीयते, स्वकीयात्कारणादेव ज्ञायत इति च" इति ।  
तथा "अर्थतथात्वं गुणसंवादज्ञानानपेक्षज्ञप्ति, तदभावेपि ज्ञायमानत्वात्" इत्यादौ ।  
"न च हेतोरसिद्धत्वम्; तथाहि रजतज्ञानस्यार्थतथात्वं नाम रजतविषयत्वम्; तच्चासति बाधके रजतग्राहिणैव ज्ञानेनावगम्यते" इत्यादि ।  
अतो यथावस्थितवस्तुनिश्चयात्मकत्वमेव प्रामाण्यं प्रमाणज्ञानानामात्मीयात्कारणाज्ज्ञायते, न गुणसंवादज्ञानमपेक्षते, इति ।  
तथा प्रमाणानां यथावस्थितवस्तुनिश्चयात्मकत्वमेव प्रामाण्यम् ।  
तदाभासयुक्तयः पूर्वपक्षिणोच्यन्ते ।  
सिद्धान्तेपि विवेकप्रदर्शनमेवेति ।  
यदि चानुभव एव प्रमाणम्, तन्न युक्तमुपयुक्तं वा ।  
न च सर्वमनुभवं प्रमाणतया व्यवहरन्ति, पीतशङ्खभ्रमादिष्वदर्शनात्; नापि सर्वां स्मृतिमप्रमाणतया, प्रमाणमूलस्मृतिषु तदभावात् ।  
"अगृहीतग्रहणशक्तं प्रमाणम्" इति वरदविष्णुमिश्रोक्तिरपि परमतान्वारोहेण नेतव्या ।  
यत्तु आगमप्रामाण्ये प्रोक्तम् "प्रमाणान्तरदृष्टार्थविषयव्यापिशेमुषी ।  
प्रमाणमेव तत्पूर्वं न चेत्स्वार्थं विगाहते" ॥  
इति, इदमप्यनुवादवाक्यस्यान्यपरतया स्वार्थप्रामाण्यव्यवच्छेदार्थम्; अन्यथा स्मृतिप्रमोषे प्रमुषिततदंशे पूर्वानुभवपुरस्कारेण स्वार्थावगाहनासिद्धेः कथं तत्र स्मृतित्वनिबन्धनमप्रामाण्यं भविष्यति ? ॥  
न्या. प. श. ५० यत्तु भाष्ये सन्मात्रग्राहिप्रत्यक्षनिराकरणदशायामुक्तम् "अश्वे हस्तिनि च संवेदनयोरेकविषयत्वेनोपरितनस्य गृहीतग्राहित्वाद्विशेषाभावाच्च स्मृतिवैलक्षण्यं न स्यात्" इति, न तत्र स्मृतेरप्रामाण्यं सूचितम्, प्रकारान्तरेणापि वैलक्षण्यसिद्धेः, तदपेक्षया च प्रसङ्गोपपत्तेः ।  
यच्चापरं भाष्यम् "इन्द्रियजन्मनः प्रत्यक्षस्य ह्येष स्वभावनियमः, यत्स्वसमकालवर्तिनः पदार्थस्य ग्राहकत्वम्, न तु सर्वेषां ज्ञानानां प्रमाणानां च, स्मरणानुमानागमयोगिप्रत्यक्षादिषु कालान्तरवर्तिनोपि ग्रहणदर्शनात्" इत्यादि, तत्रापि परस्यानिष्टप्रसङ्गाय तदभिप्रायानुधावनेन विभज्योदाहरणं युक्तम् ।  
यच्च शास्त्रयोन्यधिकरणे भाषितम् "भावनाप्रकर्षपर्यन्तजन्मनस्तस्य विशदावभासत्वेपि पूर्वानुभूतविषयस्मृतिमात्रत्वान्न प्रामाण्यमिति कुतः प्रत्यक्षता ?" इति, इदमपि न साक्षात्सिद्धान्तस्थम्; न च याथार्थ्यं तत्र प्रतिक्षिप्तम् ।  
एवमन्यदपि भाव्यम् ।  
स्मृत्यप्रामाण्यवादिनोपि वैशेषिकास्तां यथार्थ्याद्विद्याकोटौ पठन्ति ।  
तत एव च तदेकदेशिभिरपि तत्प्रामाण्यं स्वीकृतम्, इति ॥  
इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु न्यायपरिशुद्धौ स्मृत्यध्याये प्रथममाह्निकम् ॥










॥ स्मृत्यध्यायः ॥

॥ द्वितीयमाह्निकम् ॥

न्या. प. श. ५१ एवं तावद्विवेचितं प्रमाणम् ।  
चार्वाकास्तु प्रत्यक्षमेकं प्रमाणमित्याहुः ।  
तेष्वेव केचितनुमानस्य प्रत्यक्षेन्तर्भावमिच्छन्ति; केचित्तु अप्रामाण्यम्; प्रत्यक्षमनुमानं च काणादाः सौगताश्च ।  
तत्र पूर्वे शब्दस्यानुमानेन्तर्भावमाहुः; परे तु केचितन्तर्भावम्; केचिदप्रामाण्यम्; ते चागमं च सांख्याः, भूषणमतानुवर्तिनश्च ।  
तत्र वेदस्यानादित्वं पूर्वे परिजगृहुः; उत्तरे त्वीश्वरसृष्टताम्; तानि च स्मृतिं च वैशेषिकैकदेशिनोस्मत्सिद्धान्तैकदेशिनश्च; तान्येव सार्थापत्तिकानि प्राभाकराः; अनुपलब्धिषष्ठानि तान्येव तौतातिताः, तत्प्रलोभनरुचयो मायावादिनश्च; तान्येव संभवतिह्ययुक्तानि पुराणशरणाः ।  
अद्यतनप्रमाणपरिग्रहोपलम्भप्रक्रियेयम् ।  
अनन्ते पूर्वापरकाले कः किमङ्गीकुर्यात्, किं वा बहिष्कुर्यात्, इति को जानात्यन्यत्र कल्पसाक्षात्कारिणस्तस्मादेकस्माद्देवात् ।  
इह च न्यूनवादिनस्तदवसरे निरस्ताः ।  
अधिकतया पराभिमतानां तु अर्न्तभावो वक्तव्यः ।  
तत्र यथा प्रत्यभिज्ञादीनां प्रत्यक्षादिष्वेव निवेश इष्यते, एवमन्येषामपि ।  
प्रत्यभिज्ञा तावत्ग्रहणात्मिकैवेत्येके; तथाहि "प्रत्यभिज्ञायामपि स्मृतिरनुभव इत्यंशभेदोस्ति चेत्" इत्याशङ्क्य प्रत्युक्तं श्रीविष्णुचित्तैः "यदि विषयभेदः, तदा अंशभेदः संभवेत्; ऐक्यमेव हि निरंशं प्रत्यभिज्ञाप्रत्यक्षविषयः ।  
कथं संस्कारःपरोक्षधीजनकः इति चेत्, न, चक्षुरादीन्द्रियसहकृतस्य संस्कारस्य ज्ञातुरैक्यात्तदिदमित्यपरोक्षधीहेतुत्वोपपत्तेः ।  
अपरोक्षार्थैक्यसाधिका ।  
सा प्रत्यभिज्ञा सोयं वै पुमानित्येवमात्मिका ।  
संस्कारमात्रजन्यत्वान्न स्मृतिर्मानमेव तत्" ॥  
इति ।  
दीपे चऽअनुस्मृतेश्चऽ इति सूत्रे भाषितम् "प्रत्यभिज्ञानाच्च न पटादेः क्षणिकत्वम्; तदेवेदमिति प्रत्यभिज्ञायते; प्रत्यभिज्ञा हि नामातीतवर्तमानकालवर्त्येकवस्तुविषयमेकं प्रत्यक्षज्ञानम् ।  
तस्य कालद्वयसम्बन्धाविशिष्टमेकमेव वस्तु विषयः ।  
न च तदित्यंशः स्मरणम्, इदमंशश्च ग्रहणम्, अतीतसम्बन्धिनीन्द्रियसंप्रयोगाभावातिति वाच्यम्, तदिदमिति सामानाधिकरण्येन ग्रहणस्यैकत्वस्फुरणात् ।  
पूर्वानुभवजनितसंस्कारसचिवेन्द्रियसंप्रयोगयुक्तस्य पुरुषस्य तथा ग्रहणमुपपद्यत एव; अन्वयव्यतिरेकाधीनं हि सर्वत्र सामग्रीपरिकल्पनम्" इति ।  
अन्ये तु अत्र धीभेदबाद्ध्यपरिहारौ मत्वा तदिदमंशयोस्तदंशे संस्कारान्वयव्यतिरेकानुविधानदर्शनात्परोक्षरूपतया इदमंशे च पत्यक्षरूपतया चोभयात्मकत्वमाहुः ।  
तन्मते संस्काराधीनप्रकाशा स्मृतिरिति लक्षणम्, अपरोक्षज्ञानं प्रत्यक्षम्, उभयलक्षणयोगात्प्रत्यभिज्ञायामुभयात्मकत्वम्, इति ।  
अभ्युपगन्तव्यं चास्मत्सिद्धान्तिभिः सर्वैः प्रत्यक्षेतरज्ञानानां परोक्षापरोक्षरूपत्वम्, स्वयंप्रकाशत्वात्, सर्वज्ञानानां वेद्येतरांशापेक्षया च प्रत्यक्षत्वात् ।  
उक्तं चेदं श्रीविष्णुचित्तैरपि "स्वप्रकाशकं विषयप्रकाशकं चैकमेव ज्ञानम्; तत्र स्मृत्रिरनुभूतिरिति कुतो भेदः ?" इति परिचोद्य, "प्रकाशमानभेदात्, इति ब्रूमः; यथा गौरयमित्येकस्मिन्नेव ज्ञाने प्रकारिप्रकारविषयभेदेन ज्ञानांशभेदः; यथा गौरयमित्येकस्मिन्नेव ज्ञाने प्रकारिप्रकारविषयभेदेन ज्ञानांशभेदः; यथा च घटपटावित्येकस्मिन्नेव ज्ञानेंशभेदः; यथा वा पराभ्युपगतभ्रमज्ञानेष्वधिष्ठानांशे प्रामाण्यम्, इतरत्राप्रामाण्यं च" इति परिहारात्; तथा "स्मृतेः स्वप्रकाशांशोपि संस्कारमात्रज एव, इन्द्रियादिप्रतिनियतकारणान्तराभावात्" इति परिचोद्य "नैवम्, ज्ञानानां प्रकाशमानत्वस्य स्वाभाविकत्वात्" इति परिहाराच्च ।  
तस्मात्सर्वत्र विषयापेक्षयैव अपरोक्षत्वानुमितित्वस्मृतित्वादिविभागः ।  
जातिसंकरासंकरादि तु दर्शनादर्शनाभ्यां व्यवस्थाप्यम्, औपाधिकसंकरादिवच्च ।  
तदेवमुभयात्मकत्वोपपत्तेः प्रत्यभिज्ञाप्युभयात्मिका इति ॥  
न्या. प. श. ५२ प्रत्यभिज्ञाप्यभिज्ञावत्त्रिधा चाक्षादिभेदतः ।  
तत्तत्संस्कारसंभेदमूलत्वान्नवधा भवेत् ॥  
प्रत्यक्षतोक्तिर्दीपादौ प्रदर्शनपरेष्यताम् ।  
न हि लिङ्गादिभिः सोयमिति ज्ञानं न जायते ॥  
शब्दजं प्रत्यभिज्ञानमुपजीव्य प्रवर्तते ।  
शाखान्तराधिकरणन्यायश्च क्रतुविद्ययोः ॥  
दीपादिष्विव सर्वत्र बाधकादेरसंभवात् ।  
विगीतं प्रत्यभिज्ञानं प्रमाणं सविकल्पवत् ॥  
करणाकरणादीनां कालभेदाद्युपाधितः ।  
अविरोधान्न बीजादौ शक्यते भेदकल्पनम् ॥  
अन्यथा देशभेदेन करणाकरणादिभिः ।  
एकं जगति नैव स्यादिति स्यात्सर्वशून्यता ॥  
तस्माद्विरुद्धसंस्पृष्टविषयप्रत्यभिज्ञया ।  
स्थिरत्वमात्मनां सिद्धं बाह्यानामपि वास्तवम् ॥  
न्या. प. श. ५३ प्रतिसन्धानमप्यात्मगोचरं प्रत्यभिज्ञाविशेष एव; योहमद्राक्षं स एव स्पृशामि, इत्येवमादिरूपत्वात् ।  
प्रतिसन्धिरर्थद्वयविषयैकबुद्धिरित्येके ।  
तत्रापि पृथगनुभूतानेकार्थगोचरैककर्तृकैकबुद्धिरिति पूरणीयम्, इति ।  
संवादो नाम ज्ञानजात्यन्तरम्, इति केचित्; तदयुक्तम्, संख्यान्तरासंभवात् ।  
यत्तु वरदविष्णुमिश्रैरुक्तम् "गृहीतार्थविषयं शब्दकारणकं ज्ञानं संवादः" इति, तदपि शाब्दावान्तरभेदे संज्ञाविशेषनिवेशमात्रपरम्;"न हि गृहीतार्थविषयत्वे शब्दशक्तिप्रसूतत्वमपैति; गृहीतमात्रगोचरप्रमाणान्तरेपि तदन्यत्वप्रसङ्गात्; भवति हि पर्वतोयमग्निमानिति शब्दश्रवणानन्तरं धूमं परामृशतोपि तादृशी बुद्धिः ।  
तथा द्वितीययोगिप्रत्यक्षादावपि द्रष्टव्यम् ।  
अनपेक्षितत्वादिकमपि श्रुतविषयानुमानादौ समम् ।  
न चापेक्षायुक्तं प्रामाण्यं भेदोभेदो वा, तृणादिप्रत्यक्षस्यापि तथा प्रसङ्गात्" इत्युक्तम् ।  
किमर्थं तर्हि वेदानां वेदान्तानां चाप्राप्तविषयत्वं समर्थ्यते ? इति चेत्, अतथाप्राप्तौ साक्षादप्रामाण्यप्रसङ्गात्; तथाप्राप्तावपि अनपेक्षिततया प्रेक्षावद्भिर्निरर्थकप्रयासभीरुभिस्त्याज्यत्वापातेन फलतोप्रामाण्यप्रसङ्गात्, इति पश्य ॥  
न्या. प. श. ५४ उपमानमपि यदि गृह्यमाणपदार्थगतसादृश्यविज्ञानात्स्मर्यमाणपदार्थगतसादृश्यविज्ञानम्, तदा स्मृतिः, तत्तद्वस्तुसंस्थानविशेषाद्यतिरिक्तस्य सादृश्यस्याभावात्, तस्य च पूर्वदृष्टत्वात्, स्मर्यमाणत्वाच्च ।  
व्यवहारोप्यस्त्वपूर्वः तत्तद्व्यवहारवत्प्रतिसम्बन्धविशेषपरामर्शोपाधिकः ।  
यद्वा यो यत्सदृशः, स तद्गतसादृश्यप्रतियोगी; यथामिथः स्वहस्तौ, इति व्याप्तिसिद्धौ गौरेतत्सदृशः, एतद्गतसादृश्यप्रतियोगित्वात्, इत्यनुमानात्स्मर्यमाणगतसादृश्यासिद्धिः; अन्यथा गृह्यमाणगतवैसादृश्यज्ञानात्स्मर्यमाणगतवैसादृश्यप्रतीतिरपि मानान्तरं स्यात् ।  
सा चेतर्थापत्तिः, सादृश्यधीरपि तथा किं न स्यात्? इति ।  
अथवा युगपदेव तत्सदृशोयमिति प्रत्ययेनैवोभयवृत्तिसादृश्यस्फुरणान्न तद्धेतुकम्, अन्यथा पृथगनुभूतयोस्तदानीमप्रतीतसादृश्ययोः परस्ताद्युगपत्स्मर्यमाणयोर्युगपदेव प्रतीयमानसादृययोःको निर्वाहः ?, तत्रापि वा प्रमाणान्तरं कल्प्यते ? ।  
यथा गौः तथा गवयः, गोवद्द्विशफो न भवत्यश्वः, दीर्घग्रीवः प्रलम्बोष्ठो विकटाकृतिः पशुः क्रमेलकः, इति तु साधर्म्यवैधर्म्यधर्म्यमात्रविषयम् ।  
त्रिविधमप्यतिदेशवाक्यमागम एव ।  
यत्तु "श्रुतातिदेशवाक्यस्यगवयादावतिदेशवाक्यार्थप्रत्यभिज्ञानमुपमानम्, तच्च व्युत्पत्तिफलकम्" इति, तदप्यनुपपननम्, प्रागेव व्युत्पत्तिसिद्धेः ।  
यत्तु "सादृश्यस्य निमित्तत्त्वान्निमित्तस्याप्रतीतितः ।  
समयो दुर्ग्रहः पूर्वं शब्देनानुमयापि वा" ॥  
इति, तत्र निमित्तस्याप्रतीतितः, इति त्वसिद्धम्, गवयत्वादेरेव जातिविशेषस्य गोसादृश्याकारोपलक्षितस्य प्रथममेव वाक्यार्थतया प्रतीतिः; गोसादृश्याकारोपलक्षितस्य प्रथममेव वाक्यार्थतया प्रतीतिः; गोसादृश्योपलक्षितः कश्चिद्व्यक्तिविशेषो गवय इति हि प्रतीतिः ।  
पश्चात्प्रत्यक्षितगवयस्य तद्वैशद्यमात्रमेव; उक्तं च श्रीविष्णुचित्तेः "गोसदृशो गवयः इति गोसादृश्यैकाधिकरणं सामान्यं वाच्यमिति व्युत्पन्नम्, प्रथमं वाक्यार्थतया प्रतीतेः ।  
गोसादृश्योपलक्षितस्यानिर्णये पश्चादप्यनिर्णयः ।  
अन्यथानिर्णये तथा पश्चादपि ।  
ततो वाक्यश्रवणवेलायामेव निर्णितम्" इति ।  
एवं चानभ्युपगमे कथमिन्र्दादिशब्दव्युत्पत्तिः ?; न ह्यत्र निमित्तभूतसंस्थानविशेषादिदृष्टिः ।  
न च नित्यं तत्राव्युत्पत्तिः, तदर्थविशिष्टवाक्यार्थबोधापातात् ।  
एवं नित्यातीन्द्रियविषयसंस्कारादिशब्दानामपि नित्यमव्युत्पत्तिरेव स्यात् ।  
तत्र चेत्कथञ्चिन्निर्वाहः, तथात्रापि ।  
तत्सिद्धं नोपमानमतिरिक्तम्, इति ।  
अर्थापत्तिस्त्वनुमानमेव; तथाहिअनुपपद्यमानदर्शनादुपपादककल्पनं नाम व्याप्याद्व्यापकज्ञानम्, अव्याप्यस्य तेन विनानुपपद्यमानत्वाभावात्, अव्यापकस्य च तदुपपादकत्वायोगात्, इति ।  
प्रमाणद्वयविरोधे सति विषयव्यवस्थापनमर्थापत्तिः, इत्यपि न वाच्यम्, प्रमाणयोः सतोर्विरोधाभावात्, विरुद्धयोरपि प्रामाण्यायोगात् ।  
ननु देवदत्तस्य जीवने कुतश्चित्प्रमाणात्प्रमिते, जीवता क्वचित्स्थातव्यम्, इत्यविशेषेण देशसामान्यसम्बन्धावगतौ गृहमप्यास्कन्दन्त्यां सत्यां प्रत्यक्षे च गृहे तदभावं प्रतिपादयति स्पष्टो विरोधः, अतस्तच्छान्यै बहिर्भावकल्पनमर्थापत्तिः, इति; मैवम्, क्वचिदिति विदितस्य जीवनस्य नियमाभावात्, बहिर्विद्यमानतासंदेहे निश्चयरूपेण गृहाभावप्रत्यक्षेण प्रतिस्पर्धितुमसामर्थ्यात् ।  
न च विरुद्धविषययोर्वास्तवं कुत्रापि समबलत्वं समस्ति;उभयाप्रामाण्ये तु कथञ्चित्स्यात् ।  
आभिमानिकबलसाम्येपि तथैव ।  
यदा वैषम्यग्रहः, तदा तत एव बलाबलसिद्धौ किमर्थापत्त्या साध्यम् ? ।  
अतः केवलनिरवकाशविरोधिविशेषसन्निधौ सति सावकाशं सामान्यं संकोचयितव्यमिति व्यवस्था स्यात् ।  
सापि च तथैव व्याप्तेः, इत्यनुमानफलमेव; अन्यथा विरोधिविषयत्याग इवाविरोधिविशेषपर्यवसानादावपि मानान्तरकॢप्तिः किं न स्यात्? ।  
एवमनभ्युपगमे च धूमानुमानादावप्यर्थापत्तित्वप्रसङ्गः ।  
अग्निं विनानुपपद्यमानत्वस्वय लिङ्गप्रत्यक्षरूपप्रमाणद्वयविरोधस्य च वक्तुं शक्यत्वात् ।  
धूमो हि कारणभूतं वह्निमाक्षिपति, प्रतिक्षिपति तु प्रत्यक्षम्, इति विरोधे पर्वतार्वाग्भागे वह्निरिति व्यवस्थाकल्पनस्यार्थापत्तित्वं स्यात् ।  
व्याप्तिनिरूपणमन्तरेण गमकता गमकस्यैव धर्मान्तरयोगितया गम्यते इत्यादिभेदास्त्वाशामात्रकल्पिताः, इति ।  
उक्तं च श्रीविष्णुत्तित्तैः "अर्थापत्तिरनुमानम्" इत्यादि ।  
केचित्तु केवलव्यतिरेकिणि अर्थापत्तिसंज्ञां निवेशयन्ति ।  
तस्य प्रागेव निरासान्न प्रमाणवर्गानुप्रवेशः ।  
अनुप्रवेशेपि वा न पृथक्त्वम् ॥  
न्या. प. श. ५५ यत्तु आगमप्रामाण्ये "अनुभवश्चेन्द्रियलिङ्गशब्दसदृशान्यथानुपपद्यमानार्थपूर्वकः" इत्यादिषु उपमानार्थापत्तिपरिग्रहः प्रतिभाति, तदपि पूर्वपक्षप्रदेशगतत्वान्न सिद्धान्तत्वाय कल्पते ।  
अभावस्त्वस्मन्मते भावान्तरात्मा ।  
स चाक्षादिभिर्यथासंभवं सिध्यति ।  
अभावात्मना तु ग्रहणेपि प्रतियोगिस्मरणादिसहकारिसहितानि तान्येव प्रमाणनीति न तदतिरिक्तकल्पनावकाशः ।  
अत एव हि प्रागर्तजाभावादिविज्ञानमपि निर्व्यूढम्; दृष्ट एव हि देशकालादिसंसर्गादिविशेषः पश्चात्प्रतियोगिस्मरणादिमतः पुरुषस्य तदभावात्मना धियमधिरोहति, स्मर्तव्यस्य स्मरणाभावाद्वा; तत्र तदभावानुमानम् ।  
एवमतिरिक्ताभावपक्षेपि निर्मूला प्रमाणान्तरकॢप्तिः; सघटं भूतलमितिवतघटं भूतलमित्यपि ह्यपरोक्षा प्रतीतिः; न चाधिकरणग्रहणोपक्षीणमिन्द्रियम्, गुणादिष्वपि प्रसङ्गात्; अतिरेकवदनतिरेकेप्यज्ञातकरणत्वादीन्यनुमानानि च सुलभानीति ।  
संभवोप्यनुमानमेव, सहस्रे शतं संभवति इत्यादेः पूर्वानुभूसहस्रगतव्याप्तिबोधनत्वात्, संभवति क्षत्रिये शैर्यमित्यादेः संदेहात्मकत्वेनाप्रमाणत्वात् ।  
अविरोधनिश्चयरूपत्वेपि तदविरोधनिश्चायकप्रमाणान्तरे विश्रमः ।  
ऐतिह्यं तु प्रमाणमूलं चेदागमः; तदाभासमूलं चेत्तदाभासः ।  
एवं चेष्टालिप्यक्षरादिकमप्यभिप्रायवर्णविशेषाद्यविनाभूतमनुमानमेव ।  
चेष्टायां वरदनारायणभट्टारकैरेवमुक्तम् "शब्दस्य व्यवहारस्यानुकारश्चेष्टयापि हि ।  
क्रियते शाब्दविज्ञानयोगिनां स्वार्थबोधिका ॥  
अनादिव्यवहारेषु चेष्टा विज्ञातशक्तिकाः ।  
बोधिकाः स्युर्यथाध्यक्षमिति चेद्भवतो मतम् ॥  
चेष्टा गिरो वा स्वीकार्याः परप्रत्यायनाय हि ।  
अनादयो गिरामेवानादिता ज्यायसी तदा ॥  
चेष्टा सामयिकी शाब्दव्यवहारानुसारिणी ।  
अस्यैवं बोधिकेत्येवं भरताद्यागमे स्थिता ॥  
दृश्यतेनादिराम्नायोस्मर्यमाणप्रणेतृकः ।  
" इत्यादि ।  
तत्त्वरत्नाकरे त्वेवमुक्तम् "व्युत्पन्नबोध्यबोधकनियमं चेत्चेष्टितं शाब्दम् ।  
अनियतमपि सहदृष्ट्या स्मारकमिति न पृथगेष्टव्यमिति ।  
लिप्यक्षरेषु तु अयं गकारः अयं घकारः इति वर्णात्मना ज्ञानमप्रमाणमेव ।  
एतेन चिह्नेनेदमक्षरं जानीहीत्यभिप्रायेणलिप्यक्षरसंबन्धग्राहकाणां प्रवृत्तिः ।  
ततश्च व्याप्तिसिद्धिः ।  
एषा लिपिरेतद्वर्णविशेषाभिप्रायपूर्विका, भ्रमादिरहितवर्णाभिप्रायवत्पुरुषलिखितैतल्लिपित्वात्, संप्रतिपन्नव्युत्पत्तिकाललिपिवत्, इत्यादिरूपः प्रयोगो द्रष्टव्यः ।  
यत्तु प्रतिभायामुक्तं तत्त्वरत्नाकरे "ननु च प्रतिभा काचिद्यथार्था मानमिष्यताम् ।  
बाह्यार्थनैरपेक्ष्येण बाह्यज्ञानक्षमास्तु सा ॥  
विशिष्टकालपुरुषाद्यपेक्षोत्कर्षसंभवा ।  
सत्यं, कालादिभेदस्तु दुर्विवेचोस्मदादिभिः ॥  
सन्नप्यसौ व्यवहृतौ नोपयोगीत्युपेक्ष्यते ।  
प्रतिभायाः फलं दृष्टं यदा प्रामाण्यनिश्चयः ॥  
तदन्यतः कृतार्थत्वात्प्रेक्ष्यते न परीक्षकैः ।  
पुण्येषु पुरुषेष्वेषा भूयिष्ठं सत्यदर्शिनी ॥  
तस्मात्पतञ्जलिः प्राह प्रतिभा चेति तां प्रमाम्" ॥  
इति, तदपि प्रागुक्तयोगिप्रत्यक्षविशेषविषयमेव ।  
नन्वेवं, तदपि प्रमाणत्रित्वं चतुष्ट्वं वानुपपन्नम्, प्रत्यक्षपरोक्षरूपेण द्वित्वस्यैव युक्तत्वात्, इति चेन्न, अतिप्रसङ्गात् ।  
तथाहि बहुष्वेकैकमुद्धृत्य तदन्येष्वैकराश्यतः ।  
द्वैधकॢप्तौ घदादावप्येवमेव प्रसज्यते ॥  
अनुमाननुमानत्वशब्दाशब्दविभागतः ।  
प्रमाणद्वित्वमेवं ते वद किं वान रोचते ॥  
प्रत्यक्षस्य तदन्याभ्यां वैजात्यग्रहणाद्यदि ।  
तयोरपि स्वेतराभ्यां वैजात्यं स्फुटमेव नः ॥  
अतोक्षलिङ्गशब्दाख्यासाधारणनिदानतः ।  
उपलक्ष्यं प्रमात्रित्वं चतुष्ट्वं वापि संस्मृतेः ॥  
स्पष्टमस्पष्टमिति च जैना यद्द्वैधमूचिरे ।  
तत्प्रत्यक्षपरोक्षत्वविभागान्न विशिष्यते ॥  
अतो न तावति द्वैधे साधिते विवदामहे ।  
परोक्षस्यैकमानत्वं दुर्वचं भेदसाधनात् ॥  
नन्वध्यक्षेपि भेदोस्ति बाह्यान्तरविभागतः ।  
दिव्यादिव्यतया चक्षुःश्रोत्रादिभिदयापि च ॥  
तद्वत्परोक्षस्यैकस्य प्रमाणस्य विभागतः ।  
अनुमानागमभिदा कथं नाभ्युपगम्यते ॥  
दत्तोत्तरमिदं किञ्चिद्दृष्टमेतच्छ्रुतं त्विदम् ।  
एतत्त्वनुमितं चेति लोकोक्तिरिह साक्षिणी ॥  
यतः कुतश्चिद्वैधर्म्यं साधर्म्यमपि केनचित् ।  
सर्वत्र सुलभं काममिहापि परिगृह्यते ॥  
अतः स्मृत्यनुभूत्याख्याविभागादपि नोचितम् ।  
प्रमाणद्वित्वमित्येवं प्रागुक्तैव सुपद्धतिः ॥  
त्रिविधोनुभवश्चैव तन्मूला च तथा स्मृतिः ।  
इति षोढा विभागे तु न विमन्यामहे वयम् ॥  
अनुभूतिविभागेन तन्मूलायाः स्मृतेरपि ।  
विभागस्य गतार्थत्वादैकराश्यमुदाहृतम् ॥  
अतो हि तस्यास्तन्मूलेष्वन्तर्भावविवक्षया ।  
प्रमाणवर्गं त्रित्वेन प्राञ्चः केचिद्विविञ्चते ॥  
एवमन्यदपि चिन्त्यम्, इति ॥  
ननु अनेनन किं प्रमाणचिन्ताक्लेशेन ? अविमृश्यापि प्रमाणवर्गमुपलम्भान्वयव्यतिरेकादिवशात्पश्वादीनामिव मनुष्यादीनामपि लौकिकेष्वर्थेषु प्रवृत्तिनिवृत्तितत्प्रयोजनादिकं निरुपद्रवं सिध्यति ।  
अलौकिकेष्वपि तत्तद्विधायकैस्तदनुग्राहकैश्च कल्पसूत्रादिभिश्चरितार्थधियां किमनेन पिष्टपेषणादिकल्पेन वृथा विमर्शेनेति चेत्, मैवम्; अवकाशोपरोधाय तत्त्वोपप्लवमिच्छताम् ।  
अविपर्याससिद्ध्यै च विशोध्या मानयद्धतिः ॥  
प्रतिसंधाय च फनलं प्रारम्भाह्निकदर्शितम् ।  
साध्यप्रमेयसंशुद्ध्यै साङ्गे माने परिश्रमः ॥  
प्रत्यक्षितसमस्तार्थैर्योगीन्द्रैनरपि लङ्घ्यते ।  
प्रमाणप्लवमालम्ब्य तत्त्वविप्लवसागरः ॥  
तस्मादुक्तरीत्या शुद्धिः कर्तव्येति ।  
शुद्धान्यायनिषेविता श्रुतिशिरःशुद्धान्तसिद्धान्तिनी भद्राणां प्रतिपादनाय भजतु प्रत्यक्षतामक्षताम् ।  
पत्यौ नित्यरसे समं करुणया पातिव्रतीं बिभ्रती सर्वग्रन्थिविमोचनी भगवती सा मे समीची कृतिः ॥  
इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु न्यायपरिशुद्धौ स्मृत्यध्याये ॥

द्वितीयमाह्निकम् ॥

**समाप्तश्च चतुर्थोध्यायः ॥**

**------------------------------------------**






**॥ प्रमेयाध्यायः ॥**



॥ प्रथममाह्निकम् ॥

न्या. प. प्रमे. १ एवं सपरिकरं प्रमाणं विशोधितम् ।  
अथ प्रमेयं प्रदर्शयामः ।  
तत्र यत्पुनः षट्सप्तादिरूपेण पदार्थान् विभज्य वैशेषिकादयश्चिन्तयन्ति, तन्न साक्षादपवर्गाङ्गमिति तैरेवाभ्युपेतम् ।  
अपि च विद्यमानपरित्यागादसतां च परिग्रहात् ।  
व्यामोहना विमर्शास्ते बहिष्कार्या मुमुक्षुभिः ।  
सावान्तरविभागेषु तत्तच्चिन्ताश्रमेष्विह ।  
अविस्तराय दिङ्मात्रं दोषाणामभिदध्महे ॥  
यत्तत्राहुः "अभिधेयः पदार्थः ।  
स च भावाभावभेदेन द्विधा" इति, तत्तावत्"असद्व्यपदेशान्नेति चेन्न, धर्मान्तरेण वाक्यशेषाद्युक्तेः, शब्दान्तराच्च" इत्यारम्भणाधिकरणसूत्रेणाभावस्य पराभ्युपगताभावाभावस्येव भावान्तरत्वसमर्थनात्प्रतिक्षिप्तम् ।  
यदपि च द्रव्यगुणकर्मसामान्यविशेषसमवायरूपेण भावरूपाणां पदार्थानां षोढा परिसंख्यानम्, तदपि वैशेषिकाधिकरणे "समवायाभ्युपगमाच्च साम्यादनवस्थितेः" इति सूत्रकारैरेव समवायाख्यपदार्थान्तरदूशणेन परास्तम् ।  
अभावतदधिकरणयोर्विशेषणविशेष्यभावसंनिधिविशेषादिशब्दवाच्यसंबन्धान्तरानुमानमपि समवायदूषणच्छाययैव दूषितमेव ।  
यश्चान्योन्यमत्यन्ततुल्येषु मुक्तात्मादिषु मिथो व्यावृत्तधीजननाय द्रव्यत्वादिहेतुना विशेषाख्यः पदार्थः कल्प्यते, सोपि तुल्यन्यायतया सूत्रकारैर्दूषितप्राय एव ।  
"महद्दीर्घवद्वा ह्वस्वपरिमण्डलाभ्याम्" इत्यनुपपन्नपरमाणुद्व्यणुकादिप्रक्रियानिदर्शनेनान्येषामपि तदभ्युपगतानामुनपपन्नत्वस्य सूचितत्वाच्च ।  
अपि चानित्येषु द्रव्येषु तावज्जातिगुणपादिभिरेव व्यावृत्तधीः सिध्यतीति नित्येषु हि विशेषोन्यः कल्प्यते; यथाहुः "नित्यद्रव्यवृत्तयोन्त्या विशेषाः" इति, तथापि वेदान्तिभिर्दिक्संज्ञकविभुपदार्थान्तरानभ्युपगमादाकाशस्य च कार्यत्वादिश्रुतेः प्रकृतिविकारभूतपृथिव्याद्यंशविशेषातिरिक्तपरमाणुजालप्रतिक्षेपात्तथाविधपरमाणूनां चावस्थाप्रवाहस्यानाद्यन्तत्वान्न तत्र विशेषकॢप्तिः ।  
ततः कालात्मानौ परिशिष्येते ।  
तत्रापि चेतनानां न कालतत्त्वमात्मतया भाति ।  
क्षणलवाद्यवस्थायोगित्वपराक्त्वाचेतनत्वादिभिरेव, तस्मात्स्वेषां स्वेभ्यश्च तस्य व्यावृत्तधीसंभवात् ।  
अन्यथान्येनापि कल्पितेन तदसंभवप्रसङ्गात् ।  
अतः आत्मपरिशेषे तत्रापि जीवेश्वरयोरणुत्वविभुत्वनियाम्यत्वनियन्तृत्वाधेयत्वाधारत्वशेषत्वशेषित्वशरीरत्वशरीरित्वाभिरनेकविधैर्धर्मभेदैर्व्यावृत्तधीसिद्धौ किमन्येन विशेषेण ? ।  
तदत्यन्तसाम्यवत्सु मुक्तेषु नित्येष्वपि हि तत्साम्यस्यैव संरक्षणाय धर्मिग्राहकसिद्धा यावदात्मभाविनस्ते ते विशेषा न परित्यक्ताः ।  
न चेश्वरद्वैतम्; येनेश्वराणां मिथोव्यावृत्तप्रतीत्यै विशेषं कल्पयिष्यामः, एकस्यैव सर्वदेशकालेष्वेकातपत्रतया सर्वश्रुतिसिद्धत्वात्, अस्यैव च सामान्यशब्दैर्विशेषशब्दैश्च रूढितो योगतस्तत्तद्वसतुविशिष्टत्वादिना च तत्तत्प्रकरणानुगुणं शरीरके प्रतिपाद्यत्वस्थापनात् ।  
जीवेष्वपि बद्धानां मिथो भेदस्तत्तत्सुखदुःखधीच्छावैचित्र्येण व्यक्तः ।  
बद्धमुक्तयोश्च किञ्चिज्ज्ञत्वसर्वज्ञत्वादिभिः, मुक्तानां नित्यानां च विशुद्धेरादिमत्त्वानादिमत्त्वाभ्यामेव विभक्तधीसंभवः ।  
मुक्तदशायां नित्येभ्यः किं वैष्म्यमिति चेत्, किं तेन ? ।  
प्राक्तनेन तत्तदात्मवर्तितया प्रत्यक्षितेन गुणादिभेदेन तदन्यव्यावृत्तधीसिद्धेः ।  
सिद्धैरपि तद्व्यवहारे प्राक्तनोपाधिभेदैरेव तत्तत्प्रमाणप्रमितैः प्रतिसंहितैः सर्वनिर्वाहात् ।  
एतेन मुक्तानां मिथो विभक्तबुद्धिरपि निर्व्यूढा; न हि तेषामेकरूपः प्राक्तनः संसारः; विषमविपाकसमयानाद्यसंख्यातकर्मप्रवाहवैचित्र्यप्रतिनियतदेशकालस्वरूपसुखदुःखतत्कारणादिसंततेरेव मिथो व्यावर्तकत्वात् ।  
तदतद्विभागो हि तत्कालवर्तिनैवं धर्मेणेति न नियमः, अतत्कालवर्तिनापि तन्निष्ठतयोपलभ्यमानेन तत्सिद्धेः; न ह्यतीतः संसारो मुक्तात्मस्वरूपमुपलभमानैर्नोपलभ्यते, उपलभ्यमानो वान्यनिष्ठः प्रतिभाति ।  
अथ नित्येषु मिथः का वार्त्रा ? ।  
सापि कुशलैव ।  
तेषामपि हि सत्यसंकल्पानां विचित्राः संकल्पेच्छादय रिश्वरस्येवानियतदेशकालविषयापर्यनुयोज्यसामग्रीका अनाद्यनन्तसंतानवन्तः सन्तीति किमन्येन विशेषेण ? ।  
अपि च यद्दर्शने यत्र यदारोपो न भवति स हि तस्य ततो भेदः ।  
स एव च विशेषः ।  
स चेत्स्वरूपभूतोहन्त्वमादिरूपेण भातः परारोपं प्रतिरुन्ध्यात्, कस्ततोन्यस्ततो विशेषस्तस्य ? ।  
एवमनभ्युपगमे विशेषकॢप्तावपि का गतिर्वैशेषिकस्य ? स्वपरनिर्वाहकास्ते विशेषाः, इति चेत्, किं त एव? ।  
अपि च पृथक्त्वे विद्यमाने किं तैर्विशेषैः ? ।  
पृथक्त्वस्यैकजातिसंगृहीतत्वान्न ततोपि व्यावृत्तधीरीति चेत्, तर्हि ततो न क्वचिदपि स्यात् ।  
विशेषेष्वपि वा विशेषत्वाक्रान्तेषु कस्ते निस्तारः ? ।  
विशेषत्वं नाम जातिर्नास्तीति चेत्, किं तत्? ।  
उपाधिरितिचेत्, किं ततो न संग्रहः?, तथा सति क्वचिदपि तन्निबन्धनानुवृत्तधीभङ्गप्रसङ्गात् ।  
एवमन्योन्याभावेनापि गतार्थता दुस्तरेति परास्तः पराभिमतविशेषः ।  
सामान्यमपि परोक्तं सूत्रकारैरेव निरस्तप्रायम्; तथाहि "तदनन्यत्वमारम्भणशब्दादिभ्यः" इत्यादिभिः सूत्रैः कार्यदशायामुपादानस्यावस्थान्तरापत्तिमात्रमेव, न पुनः पराभिमतमवयव्याख्यं द्रव्यमस्तीति समर्थनाद्घटाद्यवयव्यभावे तदाश्रितघटत्वादिसामान्यमवयविसमवेततयाभ्युपगतगुणादयस्तदुभयारम्भप्रक्रियाजालं च निर्मूलितम् ।  
यच्चोपादानस्य घटत्वादिरूपमवस्थान्तरं संयोगविशेषादिरूपं, तत्परैरपि कार्यतयाभ्युपेतमुपलम्भादिभिश्च तथैव सिध्यतीति न तत्रापि नित्यत्वकल्पनावकाशः ।  
ततः सर्वेषां द्रव्याणां स्वरूपतोनाद्यनन्तत्वात्कार्यद्रव्यत्वात्मत्वादिमात्रमेव शिष्यते ।  
गुणेषु नित्येष्ववस्थारूपेषु चानुवृत्तप्रत्ययनिमित्तं किमिति चिन्त्यम्; तत्रैवं भाषितं शारीरकाद्ये "संस्थानातिरेकिणोनेकेष्वेकाकारबुद्धिबोध्यस्यादर्शनात्, तावतैव गोत्वादिजातिव्यवहारोपपत्तेः, अतिरेकवादेपि संस्थानस्य संप्रतिपन्नत्वाच्च संस्थानमेव जाति ।  
संस्थानं नाम स्वासाधारणं रूपमिति यथावस्तु संस्थानमनुसंधेयम्" इति ।  
एतदुक्तं भवति किं संस्थानातिरिक्तं सामान्यं विविक्तस्फुटप्रत्यक्षाध्यवसायभेदादङ्गीक्रियते, उतोपपत्तिबलादिति; नाद्यः, असिद्धेः नान्त्यः, अन्यथासिद्धेः; अतिरिक्तसामान्यमभ्युपगच्छतोपि हि तदुपलक्षणं संस्थानमिष्टं दृष्टं च ।  
प्रतिव्यक्तिनियतं संस्थानं कथमनुवृत्तप्रत्ययकारणमिति चेत्, कथं वा तज्जातीयस्य लक्षणं भवति ? ।  
अनुवृत्तजात्यन्तरसंगृहीतोपाधिरूपतयेति चेत्, तावतैव गवादिव्यवहारसिद्धौ किमन्येन ? ।  
तथाप्यन्ततोनुवृत्तं सामान्यं क्वचिदभ्युपगन्तव्यम्, यत्रानन्यथासिद्धिः; अन्यथोपाधिसंग्रहस्याप्यसंभवादिति चेत्, तवापि वा तत्र सामान्यमुपलक्षणेन संगृह्यते, न वा ? पूर्वत्रान्यथासिद्धिरनवस्थितिश्च ।  
उत्तरत्र नियामकादर्शनाज्जातेराश्रयव्यवस्था न स्यात् ।  
व्यावृत्तानामपि स्वभावत एव कासांचित्व्यक्तीनां तद्व्यञ्जकत्वनियतिरिति चेत्, स एव स्वभावः किं न व्यवहारं नियछेत् ।  
निर्विषयः कथं व्यवहारः स्यादिति चेत्, तासामेव व्यक्तीनां विषयत्वात् ।  
व्यावृत्तानामनुवृत्तव्यवहारविषयत्वे सर्वत्र विषयव्यवस्था भज्येतेति चेत्, व्यावृत्तानामनुवृत्तव्यञ्जकत्वे सर्वत्र तद्व्यक्तिः किं न स्यात्? ।  
संबन्धासंबन्धाभ्यां नियमादिति चेन्न, संबन्धस्यापि समवायनाम्नः सार्वत्रिकत्वाभ्युपगमात्तत्राप्यभिव्यक्तिप्रतिनियमस्य मृग्यत्वात्, नानासमवायवादेपि व्यक्तिस्वभावनियमस्य दुस्त्यजत्वात्, तथापि दृष्टैकगोव्यक्तेर्व्यक्त्यन्तरे सोयमिति प्रत्यभिज्ञानं कथं स्यात्? अयं गौरित्येकव्यक्तौ व्युत्पादितश्च कथं व्यक्त्यत्यन्तरेपि तच्छब्दवाच्यतां प्रतीयात्? इति चेत्, तवापि वा कथम् ? ।  
एकधर्मसमवायादिति चेत्? तेनैव धर्मेण स्वतो मिलितस्य समवायस्यैव नित्यं सर्वत्र वृत्त्यभ्युपगमेन सर्वत्र सर्वव्यवहारसंकरप्रसङ्गात् ।  
कासांचिदेव व्यक्तीनां तद्व्यञ्जकत्वस्वाभाव्याद्व्यवस्थोक्तेति चेत्, तर्हि तासामेव व्यक्तीनां प्रतिसंधानव्यवहारयोर्विषयत्वमस्तु ।  
तथा सति भ्रान्तत्वं तयोः स्यादिति चेन्न, तद्व्यक्तित्वेन प्रतिसंधानादेरभावात्; अपि तर्हि तथात्वेन व्यक्तिस्वरूपातिरिक्तं तथात्वं नामान्तरेण जातिरेव स्यादिति चेत्, तज्जातिव्यञ्जकं तत्तदेकव्यक्तिस्वरूपातिरिक्तं किं न जात्यन्तरं स्यात्? ।  
उपाधिविशेष एवायं प्रतिनियताश्रय इति चेत्, एवं तर्हि प्रतिनियतप्रतियोगिकं स्वभावनियतं परस्परस्मारकत्वमुपजीव्य तज्जातीयतया प्रतिसंधानव्यवहारोपपत्तौ किमन्यकल्पनेन ? ।  
तस्मारकतदितरविभागः कुतस्त्य इति चेत्, तद्व्यञ्जकतदितरविभागस्ते कुतस्त्यः ? ।  
दर्शनादर्शनायत्त इति चेत्, तुल्यम् ।  
संबन्धसादृश्ययोरभावे कथं स्मारकत्वमिति चेत्, तयोर्वा कथम् ? ।  
सदृशसहानुभूतदर्शनस्य संस्कारोद्बोधकत्वादिति चेत्, तदपि कुतः ? ।  
कार्यदर्शनात्कल्प्यते इति चेत्, तुल्यम्; अन्यथा संबन्धं सादृश्यं वैकमुपादाय तदन्यस्य कथं स्मारकत्वमिति चोद्यस्य दुर्वारत्वात् ।  
न चात्र सादृश्यं नाङ्गीकुर्मः, सौसादृश्यरूपत्वाभ्युपगमात्सामान्यस्य ।  
नामान्तरेण पराभिमतजातिस्वीकारः इति चेत्, व्यावृत्तानां संनिवेशादीनामेव प्रतिनियतप्रतियोगिस्मारकस्वभावतया सादृश्यरूपत्वात् ।  
गवयादेरपि तर्हि गोजातीयत्वादिप्रसङ्गः इति चेन्न, सादृश्यसौसादृश्यविभागस्वय सांप्रत्ययिकस्य सर्वसंमतत्वातिति ।  
एवं सामान्यादिषु सूत्रकारादिभिर्निरस्तेषु परिशिष्टा द्रव्यगुणकर्मरूपास्त्रयः पदार्थाः इति केचिदाचार्याः ॥  
न्या. प. प्रमे. २ अन्ये तु मन्यन्तेयथा तत्प्रतीतेरन्यथासिद्धतया ते पदार्था भाष्यकारादिभिर्निरस्यन्ते, तथा कर्मापि, इति, ये तावदिह सर्वत्र सूर्यपरिस्पन्दादिवदप्रत्यक्षं कर्म फलानुमेयमिच्छन्ति ।  
तत्र यया सामग्र्या कर्मणः सिद्धिरभिमता तयैव दृष्टं कर्मफलं साध्यताम्, किमन्तरा कल्पितेन कर्मणा ? ।  
तथापि चेत्कॢप्तिः, अन्यत्रापि कालविप्रकर्षादर्शनेपि सामग्रीकार्ययोर्मध्ये अन्यस्य कॢप्तिप्रसङ्गः; तथैव च त्रत्रापीत्यनवस्था स्यात् ।  
ये च "प्रत्यक्षं कर्म" इत्याहुः, तैरपि नूनं कर्मफलत्वेनाभ्युपगमसंयोगविभागातिरिक्तं निपुणनिरीक्षणेपि नोपलभ्यत इति मन्यामहे ।  
चलतिप्रत्ययोपि हि तावतैव चरितार्थः ।  
न च वाच्यं यावत्संयोगं चलतिप्रत्ययप्रसङ्ग इति, पूर्वदेशविभागपूर्वकदेशान्तरसंयोगप्रथमक्षणविषयत्वात्तत्प्रत्ययस्य ।  
तत एव ह्युत्तरकाले संयोगे वर्तमानेप्यचलदिति भूतानुसंधानमुपपन्नम् ।  
ननु प्रवाहमध्यस्थिते स्थाणौ पूर्वसलिलस्कन्धवियोगः उत्तरसलिलस्कन्धयोगश्च दृश्यते, न च तत्र चलत्वमिच्छामः; व्योमादय एव स्थिरदेशत्वेन विवक्षिताः इति चेन्न, प्रवाहस्य ततो विशेषादर्शनात्; लौल्यं विशेषः इति चेत्, तर्हि संयोगविभागातिरिक्तं लौल्यरूपं कर्मप्रत्यक्षमिति कथं तदपह्नवः ? इति ।  
तत्राहुःया नाम कर्मसामग्री त्वयेष्यते सा तत्तत्कर्मफलतयाभिमतं संयोगविशेषमुत्पादयन्ती नियतस्वभावमेव तमुत्पादयति ।  
अत एव एव संयोगोनेकनिष्ठोपि सन् क्वचिच्चलतिप्रत्यंयं क्वचित्संयोगमात्रप्रत्ययं च जनयति, यथैक एव समवायोगुणगुणिभ्यामविशेषेण स्वतो मिलितोपि सन् क्वचिदाश्रयप्रत्ययं क्वचिदाश्रितप्रत्ययं च जनयति, न ह्याश्रयभाव आश्रितभावो वा समवायस्वरूपातिरिक्तः, तद्वदिहापीति ।  
वयं तु ब्रूमः अप्रत्यक्षकर्मवादस्तावत्प्रागुक्तदूषणादयुक्तः ।  
प्रत्यक्षं तु कर्म स्वरूपतो दुरपह्नवम् ।  
तत्र भाष्यादिष्वतिरेकविधिनिषेधादर्शनादर्थान्तरविरोधाभावाच्चोदासितव्यम्, इति ।  
इदं तु मन्यामहे अतिरेकेपि गुणवर्गान्न राश्यन्तरं कर्म, विभाजकाभावात्, स्वेच्छाकल्पितविभाजकस्य सर्वत्र सुलभत्वेन यथाभिमतमेकं गुणमुभयं वाङ्गीकृत्य राश्यन्तरकल्पनप्रसङ्गात्, गुणावान्तरवैचित्र्यस्य गुणत्वविरोधाभावात् ।  
अतो द्रव्यमद्रव्यमित्येव विभागः इति ॥  
न्या. प. प्रमे. ३ तत्र चात्मगुणतयाभिमतेषु सुखदुःखेच्छाद्वेषप्रयत्नाः पञ्च तत्तदुत्पादकतयाभिमतबुद्धिविशेषानतिरिक्ता वेदार्थसंग्रहे समर्थिताः ।  
धर्माधर्मौ विहितनिषिद्धक्रियासाध्यतयाभिमतावाज्ञावतो राज्ञ इव सर्वप्रशासितुरीश्वरस्यानुग्रहनिग्रहाख्यबुद्धिविशेषरूपौ भाष्यादिषु बहुषु प्रदेशेषु प्रपञ्चितौ ।  
यः पुनः संस्कारः स तावद्बुद्धिविशेषात्मनोक्तः, न च तत्प्रयुक्तः; ततश्चिरनष्टविप्रकृष्टाकारे व्याप्त्यदर्शनात्, वासनानुवृत्तेश्च वाचनिकत्वात् ॥  
न्या. प. प्रमे. ४ यद्यपि "इन्द्रियस्येन्द्रियस्यार्थे" इत्यादिगीताश्लोकेषु भाष्यकारैर्वासनाया इच्छाद्वारेणैव प्रवृत्तिहेतुत्ववचनाज्ज्ञानवासनाविशेषातिरिक्ता कर्मवासना नास्ति, तथापि ज्ञानवासना दुरपह्नवा, ततश्च तदाश्रयमात्रं विचार्यम्, तत्र धर्मभूतज्ञानस्य द्रव्यत्वंन्यायतत्त्वात्मसिद्धिभाश्यादिसिद्धमनुसरतां तन्निष्ठस्मृत्याख्यविकारोत्पादकः संस्कारोऽपि तन्निष्ठः प्राप्तः; अन्तरङ्गत्वादबाधाच्च ॥  
न्या. प. प्रमे. ५ ये तु परपरिभाषमनुसरन्तस्तदनुगुणं तस्य गुणत्वं गृह्णन्ति, तेषामात्मन्येव संस्कारः, इति विशेषः ।  
न च बुद्धोर्नित्यत्वं संकोचविकासादिदशाभेदं चाभ्युपगच्छद्भिरद्रव्यत्वं तस्याः सुवचम्; अवस्थान्तरयोगित्वमेव ह्युपादनत्वम्; तदेव हि द्रव्यलक्षणम् ।  
तथापि नगुणत्वहानिः; अपृथक्सिद्धविशेषणत्वातिरिक्तगुणत्वावदर्शनात्, कर्मव्यतिरिक्तजातिमात्राश्रयत्वादिरूपगुणलक्षणसंकेतस्यास्माभिरनादरणात् ।  
न च द्रव्यस्याश्रितस्वभावत्वलक्षणमपृथक्सिद्धविशेषणत्वं विरुद्धम्, अवयविनि युष्माभिरपि स्वीकरणात् ।  
यथा च द्रव्यत्वविशेषणत्वादिभिर्न विरोध इष्यते, एवमत्रापि, उपलंम्भयुक्त्यादेः सामनचर्चत्वात् ।  
अतो ज्ञानं द्रव्यम्, तदवस्थाविशेषास्त्वद्रव्याणीति संस्काराख्यविकारास्थितिरपि तत्रैव युक्ता ।  
वेगाख्यस्तु संस्कारस्तदुत्पादकत्वाभिमतकर्मविशैषातिरिक्तो न दृश्यते, न च युज्यते ।  
स्थितस्थापकौ तु कर्मनिवृत्तावपि तदविनाभूतसंयोगविशेषत्वं वक्तुं युक्तम् ॥  
न्या. प. प्रमे. ६ ये च भगवतोनन्ता मङ्गलगुणाः प्रकीर्त्यन्ते, ते सर्वेपि षाङ्गुण्यविततिरूपाः इति संमतम् ।  
यथाहुः "तवानन्तगुणस्यापि षडेव प्रथमे गुणाः ।  
यैस्त्वयेव जगत्कुक्षावन्येप्यन्तर्निवेशिताः" ॥  
इति ।  
षट्सु च गुणेषु बलं धारणसामर्थ्यम्, ऐश्वर्यं नियमनशक्तिः; विकारहेतुष्वप्यविकृतत्वं वीर्यम्; तेजः पराभिभवनसामर्थ्यम्, अन्यानपेक्षता वेति ।  
लक्षितानां चतुर्णामतिमथने ज्ञानशक्तिविततिरूपत्वं व्यक्तम् ।  
न च ज्ञानशक्त्योरप्येवं मिथोन्तर्भावः शक्यः, अज्ञेष्वपि द्रव्येषु शक्तिदर्शनात्, अशक्तेष्वपि ज्ञानदर्शनात् ।  
अत एव ज्ञानविशेषः शक्तिरित्यपि निरस्तम् ।  
शक्तिविशेषस्तु ज्ञानं स्यादिति चेत्, कोसौ शक्तिशब्दार्थः ? ।  
विलक्षणो गुणविशेषः प्रभाकरादिनयेन पदार्थान्तरं वा इति चेत्, न तर्हि ज्ञानस्य तद्विशेषता सिध्येत् ।  
अथ कार्योपयुक्तविशेषणमात्रं शक्तिरिति सर्वप्रयोगानुगतं पश्यसि, तदा न केवलं ज्ञानस्य, अपि तु सर्वस्यैव शक्तित्वं प्राप्तम्, सर्वस्यापि प्रधानकारणतयाभिमते कस्मिंश्चिद्विशेषणत्वेनावस्थानात् ।  
नन्वेवमुदयनादीनामिव स्वरूपसहकारिव्यतिरिक्तशक्त्यभावः प्रसक्तः इति चेत्, अनन्यथासिद्धयुक्तिवशादागमबलाद्वा तत्सिद्धेः ।  
तच्छब्दस्तु विवक्षाविशेषात्स्यादिति ब्रूमः ।  
शक्तिसमर्थनसंरम्भश्चाचार्याणां न्यायकुलिशे निपुणमनुसंधेयः ।  
शक्तिमात्रकारणादिवादाश्च बाह्यानामुपलम्भयुक्त्याप्तागमादिविरहादनादरणीयाः ।  
सा चेदुपादानं, सूक्ष्मन्द्रव्यमेवासौ स्यादिति न विवादः ॥  
न्या. प. प्रमे. ७ अथाचिद्द्रव्यविशेषगुणान् पश्यामः तत्र शब्दादयः पञ्च तत्तद्भूतवर्तिनः प्रत्यक्षादिबलादभ्युपगताः ।  
सत्त्वरजस्तमांसि च शास्त्रानुसारेण ।  
संयोगश्च प्रत्यक्षादिसिद्धः ।  
नैरन्तर्यमात्रमेवायमिति चेत्, तत्किं द्रव्यस्वरूपम्, उतागन्तुरवस्थाविशेषः ? ।  
नाद्यः, नित्यत्वप्रसङ्गात् ।  
न द्वितीयः, नामान्तरेण तदभिधानात्, इति ।  
विभागपृथक्त्वे तु अभावोक्तन्यायेन दूषणीये ।  
परत्वापरत्वे अपि सुखादिच्छायया; न हि तत्तदुपाध्यवच्छिन्नदेशकालविशेषसंबन्धातिरिक्ते परत्वापरत्वे पश्यामः ।  
तत्कल्पने च प्राक्त्वप्रत्यक्त्वादयोपि हि बहवो गुणास्तुल्यन्यायाः कल्प्याः स्युः ।  
एवं सदसद्गुणप्रदर्शनप्रक्रियया संख्यापरिमाणगुरुत्वद्रवत्वस्नेहानां तत्त्वमवसातव्यम्, इत्यद्रव्येष्वेषा दिक् ॥  
न्या. प. प्रमे. ८ अथ द्रव्याणि विमृश्यन्ते तत्र तावत्कौमारिलाभिमतविभुशब्दाख्यद्रव्यवादः शब्दस्याचिदवस्थाविशेषत्वेन श्रुत्यादिसिद्धत्वान्निराकार्यः ।  
आत्मसिद्धौ तु शब्दस्य धर्म्यतिवर्तित्वगतिमत्त्ववादस्तदाश्रयभूतावयवद्वारेणेति नेतव्यः ।  
यत्तु "तमः खलु चलं नीलं परापरविभागवत् ।  
प्रसिद्धद्रव्यवैधर्म्यान्नवभ्यो भेत्तुमर्हति" ॥  
इत्याहुः, तदेतद्द्रव्यं तावदभ्युपगच्छामः; तथा ह्युक्तं वरदगुरुभिस्तत्त्वसारे "तमो नाम द्रव्यं बहुलविरलं मेचकचलं प्रतीमः केनापि क्वचिदपि न बाधश्च ददृशे ।  
अतः कल्प्यो हेतुः प्रमितिरपि शाब्दी विजयते निरालोकं चक्षुः प्रथयति हि तद्दर्शनवशात्" ॥  
इति ।  
एतेन वियति विततानां सूक्ष्माणां पृथिव्यवयवानां कृष्णो गुणस्तम इति पक्षोपि प्रतिक्षिप्तः; साश्रयस्यैव तस्य ग्रहणविरोधाभावात्, गुणमात्रतया च कस्याप्यनुपलम्भात् ।  
स्पर्शरूपरसानां च शब्दगन्धवद्भ्रान्तौ प्रमितौ वा निराधारग्रहणादर्शनाच्चैति ।  
एवं द्रव्यत्वे सिद्धे कृष्णवर्णस्य द्रव्यस्य पृथिवीत्वमेवाभ्युपगन्तुमुचितम्, "यत्कृष्णं तदन्नस्य" इति श्रुतेः ।  
यद्यपि पृथिव्यां पाकविशेषवशात्शुक्लादिरूपं, नान्यत्र पाकादपि भवति; आकाशादिषु नैल्योपलम्भोपि हि पञ्चीकरणमूलपृथिवीसंसर्गात् ।  
"आकाशे चाविशेषात्"इति सूत्रे भाषितम् "अण्डान्तर्वर्तिनश्चाकाशस्य त्रिवृत्करणोपदेशप्रदर्शिन्तपञ्चीकरणेन रूपवत्वाच्चाक्षुषत्वेप्यविरोधः" इति ।  
नन्वेवमाकाशमेव द्रव्यान्तरसंसर्गान्नीलं तम इत्युपलभ्यते इति स्यादिति चेत्, न स्यात्, आकाशे तम इति पृथगुपलम्भस्वारस्यात्, द्रव्नयान्तरत्वे तु कल्पनागौरवात्, अन्ततोत्रापि पञ्चीकरणेन द्रव्यान्तरसंसर्गस्याभ्युपगतत्वाच्च इति ।  
स्पर्शानुपलम्भस्तु इन्द्रनीलालोकदुर्दिनातपादेरिवानुद्भवादेरपि ।  
स्यात् ।  
न च पार्थिवरूपस्य सर्वस्यालोकसापेक्षचक्षुर्ग्राह्यत्वनियमः कल्प्यः, करणवैचित्र्यादिव विषयवैचित्र्यादपि व्यवस्थोपपत्तेः ।  
दिवाभीतानां विशिष्टाञ्जनरञ्जिताक्षाणां चालोकनिरपेक्षमेव चक्षुषैव पदार्था गृह्यन्ते ।  
आलोकाभावमात्रे च तमसि तमोज्योतिषोर्निवृत्तिवचनं चव्याहन्येत, प्रतिनियतनैल्यारोपकल्पनाप्रयासश्च ।  
अतः पृथिवीविशेषत्वं तमसो युक्तम् ।  
पृथिव्यादीनि पञ्च भूतानि मनश्च त्रिगुणद्रव्यपरिणतिविशेषतया श्रुत्यादिसिद्धत्वान्न पृथग्द्रव्याणि ।  
तत्र चावयव्याख्यं भौतिकद्रव्यम् "तदनन्यत्वमारम्भणशब्दादिभ्यः" इत्यादिभिः षड्भिः सूत्रैर्बुद्धिशब्दान्तरादेरन्यथासिद्ध्याद्युपपादनेन निरस्तम् ।  
"महद्दीर्घवद्वा ह्वस्वपरिमण्डलाभ्याम्" इत्यादिभिश्च परामभिमतः परमाणुः ।  
अतः परिणामविशेषादुपलम्भयोग्यत्वायोग्यत्वादिदशाविशेषयोगि प्रकृत्यादिसंज्ञं द्रव्यं विचित्रव्यवस्थितक्रमसमष्टिव्यष्टिरूपमवतिष्ठते ।  
दिक्तत्त्वमपि तत्तदुपाध्यवच्छिन्नास्तत्तद्देशविशेषा एव, अतिरिक्तकल्पकानां परापरप्रत्ययविशेषादीनामन्यथासिद्धेः ।  
दिगुत्पत्तिश्रुतिश्च तदुपाधिकतन्निर्वाहकसृष्ट्योपपन्ना; अन्यथा द्युपृथिव्यन्तरिक्षादिवत्त्रिगुणपरिणतिविशेषतैव स्यात्, न पृथग्द्रव्यता ।  
न चैवं कालेपि प्रसङ्गः, नित्यस्य कालस्य भगवत्पराशरादिभिः पृथक्प्रसंख्यानात् ।  
तस्य प्रकृतिपरिणतिविशेषत्वादिपक्षास्तत्पूर्वापरकालावश्यंभावात्श्रुत्यादिबलाच्च प्रत्यस्ताः ।  
अतस्त्रिगुणकालावात्माचेति त्रीणि सिद्धानिर् ।  
इश्वरस्य तु पृथक्संख्याने चत्वारि ।  
तस्य हि चेतनत्वादिभिः संग्रहसंभवेप्यवान्तरवैलक्षण्यज्ञापनाय पृथक्संख्यानं प्राचामनादिवाचां च, अन्यथा प्रक्रियान्तरेणाचेतनेष्वपि संग्रहप्रसंगात् ।  
विविक्तं च भगवता पराशरेण "परमात्मात्मनोर्योगः परमार्थ इतीष्यते ।  
मिथ्यैतदन्यद्रव्यं हि नैति तद्द्रव्यतां यतः" ॥  
इति ।  
एवं धर्मभूतज्ञानाख्यमपि द्रव्यमजडत्वाविशेषेपि स्पुटतरवैधर्म्यानतरबलात्पृथग्गणयन्ति ।  
तस्याद्रव्यत्ववादः केषाञ्चिन्नाथमुनियामुनमुनिभाष्यकारादिप्रबन्धविरोधात्प्रायः परचित्तरञ्जनार्थः ।  
शुद्धसत्त्वाख्यस्य च द्रव्यान्तरस्य परविग्रहादियाथार्थ्योपदेशप्रवृत्तनिरुक्ताद्याप्तागमसिद्धत्वात्सूक्ष्मत्रिगुणावस्थाविशेषादिपक्षा बहिष्कार्याः ।  
अतः षडेतानि द्रव्याणि ।  
भोक्तृभोग्यनियन्तॄणां सदात्मनैकद्रव्यत्वादिपक्षा अपि निर्विशेषसन्मात्रपक्षवद्व्याघातश्रुतिविरोधादिभिर्बहुशो भाष्यादिषु निरस्ताः ।  
तत्र त्रिगुणशुद्धसत्त्वे स्वनिरुक्त्यैव लक्ष्ये ।  
क्षणलवाद्यात्मा कालः ।  
अणुर्ज्ञाता जीवः ।  
विभुस्त्वीश्वरः ।  
जानातिव्यवहारासाधारणकारणं व्यवहार्यविशेषो मतिः ।  
एवं त्रिगुणकालजीवेश्वरशुद्धसत्त्वमतिरूपेण षोढा द्रव्यविभागः ।  
एवं प्रमाणसार्थघण्टापथेन द्रव्याद्रव्यरूपप्रमेयग्राममधिजिगमिषतां न कुदृष्टिबाह्यकल्पितकूटयुक्तिगर्तनिपातः, इति ॥  
इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु न्यायपरिशुद्धौ प्रमेयाध्याये प्रथममाह्निकम् ॥





॥ प्रमेयाध्यायः ॥

॥ द्वितीयमाह्निकम् ॥

न्या. प. प्रमे. ९ अत्र यद्यपि प्रमाविषयः प्रमेयमिति व्युत्पत्त्या आरोपिताकारव्यवच्छेदार्थया अनारोपितरूपं सर्वं प्रमेयम्, तथापि निःश्रेयसान्तरङ्गतया तदर्थिभिः प्रकर्षेण मेयं प्रमेयमिह विवक्षिम् ।  
यद्विषयेण भ्रमेण संसरामः, यद्विषयेण च तत्त्वज्ञानेनापवर्ज्येमहि, तदिह नः प्रकर्षेण मेयं प्रमेयम् ।  
तच्च द्वादशविधमुक्तमाक्षपादे "आत्मशरीरेन्द्रियार्थबुद्धिमनः प्रवृत्तिदोषप्रेत्यभावफलदुःखापवर्गाः प्रमेयम्" इति ।  
तत्र चेतन आत्मा ।  
स द्विधारिश्वरोनीश्वर इति ।  
जगत्कर्तारिश्वरः ।  
जगद्व्यापाररहितश्चेतनोनीश्वरः ।  
यच्चैतन्यसमानाधिकरणं यदपृथक्सिद्धं यद्द्रव्यं, तत्तस्य शरीरम् ।  
तद्द्विविधम्कर्मजम्, अकर्मजं चेति ।  
आद्यमस्मदादीनाम् ।  
द्वितीयमीश्वरादीनाम् ।  
सात्त्विकाहङ्कारोपादानकं द्रव्यमिन्द्रियम् ।  
तदेकादशविधम्पञ्च ज्ञानेन्द्रियाणि, पञ्चकर्मेनिद्रयाणि मनश्चेति ।  
इन्द्रियगोचरा इहार्थाः ।  
ते च शब्दादयो गुणाः तद्विशिष्टानि च ।  
अर्थप्रकाशो बुद्धिः ।  
स्मृत्यादिकरणमिन्द्रियं मनः ।  
मनोवाक्कायानां पुण्यापुण्यरूपो व्यापार इह प्रवृत्तिः ।  
तथाविधप्रवृत्तिहेतवो दोषाः ।  
ते च संग्रहाद्रागद्वेषमोहाः ।  
पूर्वदेहं विहायोत्तरदेहप्राप्तिः प्रेत्यभावः ।  
प्रवृत्तिसाध्यं फलम्; तदेव पुरुषेण प्रवृत्तिफलतयोद्दिष्टं प्रयोजनम् ।  
प्रतिकूलवेदनीयं दुःखम् ।  
तत्र सुखतत्साधनादिकमपि विषसंपृक्तमधुवत्प्रभूतानर्थानुषङ्गित्वाद्दुःखमेव मुमुक्षुणा भाव्यमिति तस्यापि प्रतिकूलवेदनीयत्वम् ।  
दुःखान्तरकारणासमानाधिकरणा दुःखनिवृत्तिरपवर्गः ।  
स च स्वाभाविकात्मस्वरूपाविर्भावपूर्वकसमस्तविभूतिगुणविशिष्टनिरतिशयानन्दब्रह्मानुभवगर्भः इति परमपुरुषार्थः ।  
तत्पूर्वको वा तादृशब्रह्मानुभवोपवर्गः इति ।  
एतदेव च प्रमेयं संग्रहाच्चतुर्धा विभज्य केचिदनुसंदधतेऽहेयम्, तस्य निवर्तकम्, हानम्, तस्योपायःऽ इति ।  
ये तु कणचरणादयः षट्सप्तादिरूपेण सर्वान् पदार्थान् विभज्य परीक्षन्ते, ते सामान्यविशेषसमवायादीनां पदार्थान्तरत्वप्रतिक्षेपेण निरस्ताः ।  
ततश्च द्रव्यगुणकर्माणि त्रीण्येवावशिष्यन्ते ।  
तत्रापि कर्मणः संप्रतिपन्नगुणातिरिक्तत्वपक्षेपि संस्कारादिगुणावान्तरविशेषवद्गुणपक्षकक्षीकारात्द्वौ पदार्थौ ।  
तत्र च गुणशब्दस्यापृथक्सिद्धविशेषणमात्रव्युत्पन्नस्य तथाविधेषु केषुचिद्द्रव्येष्वपि वृत्तेर्द्रव्यगुणरूपेण विभागानौचित्याद्द्रव्यमद्रव्यमित्येव पदार्थविभागमाद्रियामहेर्, इदृशस्य तु विचारस्यापवर्गे परंपरयोपयोगः ।  
मुमुक्षूणां प्रधानतमं तु प्रमेयं विशिष्टं ब्रह्मैकमेवेति मन्वानो भगवान् बादरायणः "अथातो ब्रह्मजिज्ञासा" इत्युपक्रम्य तदेव सप्रकारं निरूपितवान्; तत्प्रकारतयैवान्यत्प्रमेयम् ।  
केचित्तु देहात्मविवेकक्रमानुसारेण "भोक्ता भोग्यं प्रेरितारं च मत्वा" इति श्रुतिप्रक्रियया च त्रिधा तत्त्वं विभज्य चिन्तयन्ति, तत्रापि सप्रकारद्रव्यचिन्तनादद्रव्यचिन्ताप्यन्तर्भवति ।  
तत्तुल्यन्यायतया कालचिन्ता च ।  
तदभिप्रायेण कालस्य पदार्थविशेषणतयैव समस्तवस्तुप्रतीत्यन्तर्भावान्न पृथगस्तित्वादयो वक्तव्याः, न च परिहर्तव्याः ।  
"कालोस्ति नास्तीति व्यवहारो व्यवहर्तॄणां जात्याद्यस्तित्वनास्तित्वव्यवहारतुल्यः" इति जैननिराकरणसमये भाष्यकारैरुक्तमाततश्च ब्रह्मैकमेव तत्त्वमिति वा चिदचिदीश्वरभेदेन त्रीणि तत्त्वानीति वा पश्यतां न कश्विद्विशेषः, स्वरूपभेदस्य विशिष्टैक्यस्य चोभयेषामभिमतत्वात् ।  
अत एव "प्रधानपुरुषव्यक्तकालास्तु प्रविभागशः ।  
रूपाणि स्थितिसर्गान्तव्यक्तिसद्भावहेतवः" ॥  
इत्याद्यनुसारेण चतुर्धा पञ्चधा वा विभज्य चिन्तयतां कार्यविशेषैः सह पञ्चषट्सप्तविंशत्यादिसंख्यां निवेशयतां च पूर्वाविशेष एव ।  
श्रूयते च "तं षङ्विंशकमित्याहुः सप्तविंशमथापरे ।  
पुरुषं निर्गुणं सांरव्यमथर्वशिरसो विदुः" ॥  
इति ।  
प्राप्यम्, प्राप्ता, प्राप्त्युपायः, निवर्त्यं, फलं चेति केचित्पञ्चधा प्रमेयं परिसंचक्षते ।  
संबन्धविशेषेण सहान्ये षोढेति ॥  
न्या. प. प्रमे. १० अथायमपरः प्रवृत्त्यर्थः संग्रहोनुष्ठानपरिहारान्तरङ्गः; तथाहि हितमहितं च प्रकर्षेण मेयम् ।  
तत्र लौकिकहिताहितयोरन्वयव्यतिरेकायुर्वेदनीतिशास्त्रादिकं प्रमाणम्; तदपि योगसाधनभूतशरीररक्षणार्थं मुमुक्षुणापि श्रुतिस्मृत्याद्यविरोधेनानुसरणीयम् ।  
अलौकिकहिताहितयोस्तु वेदाः प्रमाणम् ।  
तदुपबृंहणतया स्मृतीतिहासपुराणानि च ।  
यच्च श्रुतिविहितम्, तदखिलमपि यथाधिकारं हितम् ।  
यच्च तन्निषिद्धम्, तदखिलमप्यहितम् ।  
नन्वभिचारादिकर्मणामनर्थहेतूनां क्षुद्रपुरुषार्थसाधनानां च काम्यानां कर्मणां कथं हितत्वम् ?; उच्यतेअधिकारिविशेषमपेक्ष्य हि सर्वो विधिर्निषेधश्च; यथोक्तम् "त्रैगुण्यविषया वेदाः" इति ।  
यो हि सुखं दुःखनिवृत्तिं चेच्छति तस्य तत्साधनमपेक्षमाणस्य लौकिकेषु साधनेषु प्रवृत्तस्य तेषां निरयादिहेतुभूतानर्थहेतुत्वेन तत्परिहारायानर्थहेतुत्वरहिताः सुखाद्युपायाः प्रतिपाद्यन्ते ।  
एवं काम्यकर्माणि पारलौकिकानि दृष्टजातीयतदधिकफलार्थतया दृष्टानर्थावहसुखप्रवृत्तिप्रतिबन्धौपयिकत्वाधितान्येव रागिणाम् ।  
तथा ऐहलौकिकान्यपि चित्रादीनि ।  
कारीर्यादीनि तु जगद्धितान्यपि ।  
अभिचारकर्मणोपि हिंसादियुक्तस्यापि स्वरूपतो नानर्थहेतुत्वम्,तदङ्गपशुहिंसादेरग्नीषोमीयादिवद्विधिप्राप्तत्वात्, अपि तु स्वसाध्येनाप्राप्तविषयवधादिना ।  
तदपेक्षया चाभिचारो निषिध्यते ।  
सोपि हि क्वचिदवश्यकर्तव्य एव, "षट्स्वनभिचरन् पतेत्" इत्यादिदर्शनात् ।  
अतश्च मुमुक्षोरपि रक्षकक्षत्रियाद्यभावे राक्षसाद्यभिभवे चात्मरक्षणार्थमभिचारः कर्तव्य एव, "सर्वत एवात्मानं गोपायेत्" इति शास्त्रात्, अन्यथा अहरहरनुष्ठेयस्याप्रयाणादनुवर्तनीयस्य कर्मादेरुच्छेदप्रसङ्गेनोपायानिष्पत्तेर्मोक्षासिद्धिप्रसङ्गात् ।  
वृष्ट्यन्नादिदृष्टार्थानि च सर्वाण्युपासननिष्पत्त्यौपयिकतया तत्तदपेक्षायामनुष्ठेयानि ।  
पारलौकिकानि तु तत्फलाभिसंधिविरहेण कर्मयोगानुष्ठानदशायां नित्यनैमित्तिकैरेकीकृत्य कर्तव्यानि ।  
नैमित्तिकानि हि सर्वाणि प्रसक्तानर्थपरिहारार्थतया सर्वहितान्येव ।  
एवं नित्यानि, उत्तरकर्माधिकारार्थत्वादकरणनिमित्तप्रत्यवायपरिहारार्थत्वाच्च ।  
अतः श्रुतिविहितं स्ववर्णाश्रमोचितं सर्वं हितमेव ।  
अत एव हि स्मरन्ति "शास्त्रं हि वत्सलतरं मातापितृसहस्रतः" इति ।  
एवं स्थिते प्रवाहानादिसामग्रीचक्रवशादनियतसमयसमागतसकलसैद्धान्तिकसमालम्बनीयसुचरितपरिपाकनिवृत्तप्रतिबन्धपरमपुरुषकटाक्षविशेषसमुन्मिषितसत्त्वसामर्थ्येन करतलामलकवदालोकितहेयोपादेयविभागस्यानाद्यनन्तबहुविधदुर्विषहदुःखानुषङ्गदूषिताल्पास्थिरसांसारिकसुखमयविषमधुविरक्तस्य समस्तदुरितवर्गापवर्गायमाणनित्यनिरतिशयानन्दमुकुन्दचरणारविन्दसेवामकरन्दलम्पटस्य यथाशक्ति वर्णाश्रमोचितनित्यनैमित्तिकनिषिद्धपरिहारसहकृतं दर्शनसमानाकारध्रुवानुस्मृतिरूपं भगवदुपासनं हिततमं विहितम् ।  
तच्च सदक्षरन्यासवैश्वानरमधुभूमदहरादिभेदेन बहुविधं त्रैवर्णिकसर्वाश्रमसाध्यम् ।  
तस्य च महानीयविषयनिरतिशयप्रीतिरूपत्वेन भक्तिशब्दवाच्यत्वम् ।  
अयमेव च परमो योगस्त्रय्यन्तानुविधायिषु सर्वेषु मोक्षशास्त्रेषु प्रतिपाद्यते; यथाह भगवान् पराशरः "आत्मप्रयत्नसापेक्षा विशिष्टा या मनोगतिः ।  
तस्या ब्रह्मणि संयोगो योग इत्यभिधीयते" ॥  
इति ।  
स्मरति च भगवान् शाण्डिल्यर्ः "इदृशः परमात्मायं प्रत्यगात्माव तथेदृशः ।  
तत्संबन्धानुसंधानमिति योगः प्रकीर्तितः" ॥  
इति ।  
तत्र चिदचिद्विवेकादिमात्रे सांख्यमुपकुरुते ।  
यमनियमादिसमाधिपरिकरशोधने योगः ।  
इतिकर्तव्यताविशेषे कर्मकाण्डादयः ।  
सर्वत्रैव पञ्चरात्रम् ।  
निषिद्धकाम्यवर्गेषु व्यर्थानावश्यकेषु च ।  
शमादिविधिरन्यत्र प्रवृत्त्या न विरुध्यते ॥  
सोयमेवंविधः परमयोगाख्यो धर्मः "मय्येव मन आधत्स्व" इति गीयते ।  
तदशक्तस्य, "अथ चित्तं समाधातुं न शक्नोषि मयि स्थिरम् ।  
अभ्यासयोगेन गतो मामिच्छाप्तुं धनञ्जय ।  
अभ्यासेष्वसमर्थोसि मत्कर्मपरमो भव" ॥  
इत्यादिना पूर्वपर्वाणि विधीयन्ते ।  
यः प्रीतिपूर्वभगवदसाधारणकर्मण्यपि न समर्थः, तस्य विषयरसवैमुख्यजननाय समस्तवैषयिकसुखशेषित्वेन चिरतरमनुसंहितस्यापि स्वात्मनः सांसारिकसमस्तसुखसमधिकानन्दस्वरूपमालोकयितुमान्तरचक्षुर्विरोधितिमिरपटलपाटनाय ज्ञानकर्मयोगाख्ये द्वे भेषजे ।  
तत्रात्मचिन्तनरूपो ज्ञानयोगस्तदालोकनेन्तरङ्गभूतः ।  
तत्राप्यसमर्थस्य तदधिकारसिद्ध्यर्थं कर्मयोगः ।  
तेन तत्र सिद्धाधिकारस्यापि शिष्टतया व्यपदेश्यस्यान्तर्गतात्मज्ञानः कर्मयोग एव कार्यः ।  
अन्यथा कृत्स्नविदोप्यस्य ज्ञानयोगाशक्ताकृत्स्नवेदिपुरुषबुद्धिभेदजननमूलमहत्तरदुरितवशेन ज्ञानयोगोपि प्रतिबध्येत ।  
तादृशेनैव च कर्मयोगेन सुकरत्वादिगुणवता चिरतरमनुष्ठितेन ज्ञानयोगव्यवधानमन्तरेणाप्यात्मावलोकनं सिध्यति ।  
कर्मयोगेप्यसमर्थस्तु विकलमपि कर्मयोगमारभेत, "नेहाभिक्रमनाशोस्ति प्रत्यवायो न विद्यते ।  
स्वल्पमप्यस्य धर्मस्य त्रायते महतो भयात्" ॥  
इत्यादिभिर्वैङ्कल्यविच्छेदादिसंभवेपि फलाविनाभावादिप्रतिपादनात् ।  
प्रक्रममात्रेणापि प्रसन्नो भगवान् पौष्कल्यमापादयति ।  
सर्वेषु चामीषु पर्वसु तत्तत्सामग्रीचक्रघटनाय तत्तत्फलप्रदानाय च स एव हि शरणमनुसरणीयः ।  
तथा चामनन्ति "सा काष्ठा सा परा गतिः" इति ।  
स एव परमपुरुषो वशीकार्यकाष्ठा परमप्राप्यश्चेत्यर्थः ।  
"तस्य च वशीकरणं तच्छरणागतिरेव" इति भाष्यम् ।  
एवं हिततमस्योपासनस्य दिङ्मात्रं दर्शितम् ।  
फलं चापवर्गरूपं प्रागेव लक्षितम् ।  
अन्येषां तु देहविच्छेदमात्रसहस्रयुवतिसंभोगसमस्तालीकविषयविज्ञानसंतानोच्छेदवासनात्यन्तविरामविषयोपरागवैधुर्यनित्योर्ध्वगमनसकललोकमस्तकोपरिनिविष्टसाधारणदेहविशेषानुप्रवेशनिरावरणत्वस्वानन्दानुभवस्वातन्त्र्यलाभशिवसारूप्यशिवापत्तिचिच्छक्तिपरिशेषाविद्यानिवृत्त्युपाधिनिवृत्तिसकलवैशेषिकगुणोच्छेदप्रभृतयो निःश्रेयसविकल्पा देहाद्यतिरिक्तात्मसद्भावबाह्यार्थपारमार्थिकत्वतत्तदागमाप्रामाण्यब्रह्मनिर्विकारत्वनिर्देषत्वतज्ज्ञानानन्दनित्यत्वादिसमर्थकैः शारीरकपर्यन्तैः शास्त्रैः प्रतिक्षेप्या; इति तत्र तत्र विस्तरो द्रष्टव्यः ।  
इह तु प्रमाणचिन्तायाः परमप्रयोजनं दर्शयितुं प्रमेयस्य संग्रहोक्तिः, सपरिकरप्रमाणमर्यादाप्रतिपादनपरत्वान्न्यायविस्तरशास्त्रस्य, इति ॥  
न्या. प. प्रमे. ११ स्वातन्त्र्येण मितं सुखेतरतया यद्भाति जन्तोरिदं सर्वं यस्य विभूतिरिव्यवसितं स्वादं व्यनक्ति स्वकम् ।  
अन्तःस्वान्तमनन्तनन्दथुनिधिर्मेदोदृशां मादृशा माविर्भावयतु स्वयं स भगवानात्मानमात्मेश्वरः ॥  
यत्रोदासत जैमिनिप्रभृतयः श्रुत्यर्थचिन्तापराः यस्यां कन्दलयन्ति मन्दमतयः पारिप्लवान् विप्लवान् ।  
विश्वेषामिह वेङ्कटेशविदुषा विश्रान्तये वादिनां प्राची नीतिषु पर्यशोधि सरणिः प्रच्छायनिष्कण्टका ॥  
शुद्धिं बिभ्रति मादृशां भणितयश्चूडान्वये केवलं प्रान्ते मिश्रमभाणि नीतिनिपुणैः किं तेष्वमन्तव्यता ।  
युक्तं वर्गयुगे विमृश्य सरधापुष्पक्रमं यौक्तिकै रङ्गीकर्तुमशक्यनिह्नवगुणग्रन्थो निबन्धो मम ॥  
निरूढनिगमत्रये निखिललोकचिन्तामणौ प्रसत्तिमुपसेदुषि प्रणिदधानभावास्पदे ।  
रतिं भजति भावना लयमिवोपयाति द्रुतं रमावसुमतीसहाचरितधर्मणि ब्रह्मणि ॥  
इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु न्यायपरिशुद्धौ प्रमेयाध्याये द्वितीयमाह्निकम् ॥  
**समाप्तश्च पञ्चमोध्यायः ॥  
शास्त्रं च परिसमाप्तम् ॥  
श्रीमते निगमान्तमहादेशिकाय नमः ॥**

**-------------------------------------------------**















\]
