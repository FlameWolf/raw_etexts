+++
title = "षट्कारकविवेचनम् वादार्थसङ्ग्रहः"
author = "भवानन्दतर्कवागीशः"
domain = "दर्शनानि"
sub-domain = "न्यायशास्त्रम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-4089"
source_url = "https://www.ebharatisampat.in/readbook3.php?bookid=ODU1MzYyNTM2ODI1Mjkz&pageno=MjI0MjQyNjk5NTk="

+++
[[षट्कारकविवेचनम् वादार्थसङ्ग्रहः	Source: [EB](https://www.ebharatisampat.in/readbook3.php?bookid=ODU1MzYyNTM2ODI1Mjkz&pageno=MjI0MjQyNjk5NTk=)]]

\[

















 **वादार्थसंग्रहः।**

** (द्वितीयो भागः)**

** श्रीभवानन्दतर्कवागीशप्रणीतं**

** षट्कारकविवेचनम् **

** -- \*\* --**



 नत्वा कृष्णपदद्वन्द्वं कारकाद्यर्थनिर्णयः।

 श्रीभवानन्दसिद्धान्तवागीशेन वितन्यते॥



 कारकत्वविवेचनम्।



 तत्र\*क्रियानिमित्तत्वं कारकत्वम्\*इति न सामान्यलक्षणं, संप्रदानादेरनुमतिप्रकाशनद्वारेव तण्डुलादिसंपादनद्वारा संबन्धिनोऽपि पाकादिक्रियानिमित्तत्वेन संबन्धिनि मैत्रस्य तण्डुलं पचतीत्यादौ मैत्रादावेतिव्याप्तेः। किंतु---



 विभक्त्यर्थद्वारा क्रियान्वयित्वं मुख्यभाक्तसाधारणं कारकत्वम्। क्रियानिमित्तत्वसहितं मुख्यमिति।



 स्तोकं पचतीत्यादौ क्रियाविशेषणेऽतिव्याप्तिवारणाय विभक्त्यर्थद्वारेति। मैत्रस्य पचतीत्यादौ मैत्रसंबन्धित्वं न पाकेऽन्वेति, षष्ठ्यर्थस्य नामार्थसाकाङ्क्षतया क्रियाया अपि कर्मादिकारकसाकाङ्क्षतया परस्पराकाङ्क्षाविरहात्। किंतु तण्डुलमित्यादिपदाध्याहारेणैव मैत्रस्य तण्डुलं पचतीत्येवान्वयबोधः।

 ओदनस्य भोक्ता मैत्रस्य पाक इत्यादौ कर्मत्वकर्तृत्वार्थिका षष्ठी कारकविभक्तिरेव \`कर्तृकर्मणोः कृति' इत्यनेन तद्विधानात्। अत एव संबन्धस्य कारकत्वं (1)नास्तीति (1. नास्ति क्रियायोगाभावादितीति पाठः।) शाब्दिकाः।

 यदि---\`गुरुविप्रतपस्विदुर्गतानां प्रतिकुर्वीत भिषक् स्वभेषजैः'

 इत्यादिप्रयोगे विनापि नामाध्याहारं धात्वर्थे षष्ठ्यर्थः संबन्धोऽन्वीयते तदा\*कर्तृत्वकर्मत्वादिषट्का(1)न्यतमत्वे (1. षट्कारकान्यतमद्वारा क्रिया- इति पाठः।)सति क्रियान्वयित्वं कारकत्वम्\*इति तत्त्वम्॥

 --------

 कर्तृत्वविवेचनम्



 तत्र\*क्रियाश्रयत्वं कर्तृत्वम्\*इति वैयाकरणाः(2), (2. शाब्दिका इति पाठः।) तेषामयमाशयः---यद्धातूत्तराख्यातेन यगाद्यसमभिव्याहृतेन यद्धात्वर्थान्वितयद्धर्मवत्त्वं बोध्यते तादृश(3)धर्मवत्त्वमेव (3. तादृशतद्धर्मेति पाठः।) तत्क्रियाकर्तृत्वम्। एवं पचतीत्यादौ अनु(4)कूलव्यापारवत्त्वं (4. पाकानुकूलेति पाठः।) जानातीत्यादौ आश्रयत्वं नश्यतीत्यादौ प्रतियोगित्वं (5)तत्तत्क्रियाकर्तृत्वम्। (5. क्रियानिरूपितत्वमिति पाठः।) यगाद्यसमभिव्याहृतेतिकरणात्पच्यते तण्डुल इत्यादौ पाकजन्यफलाश्रयत्वेन तण्डुलादेर्बोधनान्न तस्य कर्तृत्वं, काष्ठैः स्थाल्यामोदनं पचतीत्यादौ करणाधिकरणकर्मणां क्रियान्विततद्धर्मवत्त्वेऽपि स धर्मो नाख्यातेन प्रतिपाद्यः। यदातु तत्तात्पर्येणाख्यातं प्रयुज्यते काष्ठं पचति स्थाली पचतीत्यादौ तदा कर्तृत्वं तेषामिष्टमेव।

 तथा पच्यते ओदनः स्वयमेवेत्यादौ कर्मकर्तरि ओदनादेः कर्मणोऽपि कर्तृत्वम्। तत्र हि स्ववृत्तिव्यापारजन्यापाकजन्यफलशाल्योदन इति शाब्दबोधः। एवं चौदनपदोत्तरप्रथमाया व्यापारो(6) (6. व्यापारे लक्षणा इति पाठः।) लक्षणयार्थः। यद्वा व्यापारसामान्ये शक्तस्याख्यातस्यार्थः। व्युत्पत्तिवैचित्र्याच्चात्र यगादिसमभिव्याहृताख्यातार्थव्यापारे प्रथमान्तार्थस्य विशेषणत्वे(7)नान्वयः। (7. तया धात्वर्थस्य विशेष्यतयान्वयः इति पाठः।) तत्रा(8)ख्यातस्य (8. अत्र कर्त्राख्यातस्येति पाठः।) व्यापारवाचकत्वात्, ओदनान्विततादृशव्यापार(9)स्य (9. स्यापि यगादिस-।)यगाद्यसमभिव्याहृताख्यातप्रतिपाद्यत्वादोदनस्य यगाद्यसमभिव्याहृताख्यातप्रतिपाद्यधात्वर्थान्वितव्यापारवत्त्वरूपकर्तृत्वं निराबाधमेव। ओदनः स्वं पचतीति प्रयोगस्यासाधुतयाऽभावेऽपि तादृशव्यापारे तज्जन्यप्रतिपत्तिविषयतायोग्यतानपायादिति।

 पाचयतीत्यादौ तु पाकानुकूलव्यापारो णिजन्तार्तः। तदनुकूलव्यापारश्चाख्याता(10)र्थस्तदाश्रय (10. तस्येति तदाश्रव इति पाठः।) एव कर्तेति।

 \`स्वतन्त्रः कर्ता' इति पाणिनिसूत्रमप्येतत्परतयैव व्याख्येयमिति। तन्न। अचेतने अभियुक्तानां स्वरसतः कर्तृपदाप्रयोगात्।

 यत्तु\*कारकान्तराप्रयोज्यत्वे सति कारकान्तरप्रयोजकत्वं कर्तृत्वम्\*इति। सत्यन्ताच्च छेद्यसंयोगादिरूपव्यापारजनके कुठारादौ नातिव्याप्तिरित्यपरे। तदप्यसत्। ईश्वरप्रयोज्यानां संसारिणां तत्तत्क्रिया(1)स्वकर्तृतापत्तेः। (1. त्क्रियाया अक- इति पाठः।) अप्रयोज्यत्वं च यदि फलानुकूलतज्जन्यव्यापारानाश्रयत्वं तदा दण्डादिजन्यसंयोगादिरूपव्यापाराश्रयत्वात् कुलालादावव्याप्तिः, अन्यच्च दुर्वचमिति।

 अत्राहुः---



 अनुकूलकृतिमत्त्वं कर्तृत्वम्।



 पाकानुकूलव्यापारवत्त्वप्रतिसंधानेऽपि काष्ठादौ तान्त्रिकाणां स्वरसतः कर्तृपदाप्रयोगात्, कृताकृतविभागादिना कृधातोर्यत्नार्थकत्वे निश्चिते आश्रयार्थक-तृजन्तकृधातुव्युत्पन्नकर्तृपदस्य यत्नाश्रयार्थबोधकत्वाच्च, अचेतने कर्तृपदप्रयोगो गौणः। यदि चान्यविषयकृतिजन्ये नान्तरीयके मत्तो भूतं न तु मया कृतमिति व्यपदेशान्न मुख्यं कर्तृत्वं तदा तद्विषयकत्वेनापि कृतिर्विशेषणीया।

 न चैवं तत्तद्विषयककृतिमत्त्वमेव तत्तत्क्रियाकर्तृत्वमस्तु, गुरुतरभारोत्तोलनादौ तद्विषयककृतिमत्त्वेऽपि उत्तोलनक्रियाद्यनिष्पत्तौ कर्तृपदाप्रयोगात्। विषयत्वं च साध्यत्वेन बोध्यम्(2)। (2. विशेषणीयम्।) तेन भोजनकृतेरुद्देश्यत्वेन सुखादि(3)विषयत्वेऽपि (3. सुखविषयकत्वेन इति पाठः।) तत्कर्तुर्न सुखकर्तृत्वम्। अस्मदादिकर्तृकपाकादावीश्वरस्य कर्तृत्वमिष्टमेव। न चैवमीश्वरः पचतीति स्यात्, तथाविवक्षायामिष्टत्वात्। कार्यत्वानवच्छिन्नजन्यतानिरूपितमसाधारणमनुकूलत्वमेव (4)लक्षणघटकमित्यप्याहुः। (4. संबतन्धमिति पाठः।) लक्षणघटकमित्यप्याहुः।

 -----------

 कर्मत्वविवेचनम्।



 कर्मत्वं तु न\*करण(5)व्यापार्यत्वम्\*। (5. व्यापारवत्त्वमिति पाठः।) तद्धि करणजन्यक्रियानुकूलव्यापाराश्रयत्वम्। तच्च दात्रेण धान्यं लुनातीत्यादौ हस्तादिकरणव्यापार्ये दात्रेऽतिव्याप्तम्। नापि \*परसमवेतक्रियाजन्यफलशालित्वम्\*। गमिपत्योः कर्मत्वस्य पूर्वस्मिन्देशे,त्यजेश्चोत्तरस्मिन्, स्पन्देः पूर्वापरदेशयोः प्रसङ्गात्। नदी वर्धत इत्यादौ वृद्धेरवयवोपचयस्य परंपरया तीरप्राप्तिफलकत्वात् तज्जन्यफलाश्रये तीरेऽतिव्याप्तेः।

 अत्राहुः---त्यजिगमिप्रभृतीनां स्पन्दमात्रं नार्थः। नहि त्यजति गच्छतीत्यनयोः प्रतीत्योरविशेषं कश्चिदभ्युपैति। एवं च त्यजेर्विभागेन, गमेरुत्तरसंयोगेन, पतेश्चाधः संयोगेनावच्छिन्नाः स्पन्दा वाच्याः। तथा च तत्तद्धात्वर्थतावच्छेदकफलशालित्वं तत्तद्धात्वर्थकर्मत्वं, स्पन्देर्वृधधातोश्च फलावच्छिन्नव्यापाराबोधकत्वान्न पूर्वापरदेशयोस्तीरस्य च कर्मत्वम्। फलावच्छिन्नव्यापारबोधकत्वादेव धातूनां सकर्मकत्वव्यवहारो मुख्यः।

 सविषयपदार्थाभिधायिजानातीत्यादीनां तु विषयित्वरूपविभक्त्यर्थद्वारा नामार्थान्वयित्वमेव गौणं सकर्मकत्वम्। घटं जानातीत्यादौ द्वितीयातो विषयित्वोपस्थितौ घटविषयिताश्रयज्ञानाश्रयतावान् इत्यन्वयबोधात्। अत एव न(1) (1. यतधातोरकर्मकत्वमिति पाठः।) यतधातोः सकर्मकत्वं तदुपस्थापिते यत्ने इति प्रयोगात्। अत एव तादृशधातुयोगे कर्मप्रत्ययाभावाद् भोजनं यतत इति न प्रयोगः।

 अत्र भूमिं प्रयाति गुरुं त्यजति खग इत्यादौ धात्वर्थतावच्छेदकसंयोगविभागरूपफलशालित्वेऽपि स्वस्यं, स्वं(2) (2. आत्मानमिति पाठः।) प्रयाति त्यजतीत्यप्रयोगात् धात्वर्थे परसमवेतमपि विशेषणं देयम्। न चैवमुभयकर्मजसंयोगस्थले मल्लोमल्लं गच्छतीतिवत्स्वात्मानं गच्छतीति प्रयोगः स्यात्। भूमिं प्रयातीत्यादितो हि द्वितीयादिना परत्वं प्रकृत्यर्थापेक्षिकं बोध्यते। तथा च भूमिभिन्नसमवेतभूमिवृत्तिसंयोगजनकस्पन्दानुकूलकृतिमानित्यन्वयबोधः। स्वात्मानं गच्छतीत्यादौ तु स्वात्मभिन्नसमवेतं स्वात्मवृत्तिसंयोगजनकं यन्मल्लान्तरवृत्तिगमनं तदनुकूलकृतिमत्त्वस्य स्वस्मिन्नभावादेवनातिप्रसङ्गः। अत्र (3)प्रकृत्यर्थस्यान्वयितावच्छेदकावच्छिन्नप्रतियोगिताकत्वसंबन्धेन (3. स्वप्रकृत्यर्थतावच्छेदकावच्छिन्नेति पाठः।) न परत्वेऽन्वयः। पृथिवीं प्रयाति विहग इत्यादौ विहगस्य पृथिवीत्वावच्छिन्नभिन्नत्वाभावादनन्वयापत्तेः। प्रतियोगितामात्रेणान्वये स्वात्मनोऽपि स्वप्रतियोगिकद्वित्वावच्छिन्नभिन्नत्वात्तथैव दोषात्। अतो द्वितीयाद्यर्थफले यद्व्यक्तेरन्वयः तद्व्यक्तित्वावच्छिन्नप्रतियोगिताकत्वसंबन्धेन प्रकृत्यर्थस्य कर्माख्यातार्थफलान्वयिनश्च(1) (1. फलशालिनः इति पाठः।) परत्वेऽन्वयः। पृथिवीं प्रयातीत्यादौ यत्पृथिवीवृत्तिसंयोगजनकत्वं प्रयाणस्य शाब्दधीविषयः तद्व्यक्तिभिन्नत्वं विहगे वर्तत इति न कोऽपि दोषः।

 अन्ये तु पृथिवीं प्रयातीत्यादौ भूखण्डस्यैव पृथिवीपदार्थत्वात्, न तु वृक्षविहगसाधारणपृथिवीत्वजात्यवच्छिन्नस्य, तथा चान्वयितावच्छेदकावछिन्नप्रतियोगिताकत्वस्य (2)व्युत्पत्तावपि (2. व्युत्पन्नत्वेऽपि इति पाठः।)न क्षतिः। एवमन्यत्रापि कर्मवाचकसामान्यपदे लक्षणया विशेषपरत्वं सूपपन्नमित्याहुः।

 यत्तु तत्क्रियानधिकरणत्वे सति तत्क्रिया(3)वच्छेदकत्वं (3. वच्छिन्न इति पाठः।) कर्मत्वं द्वितीयादेरपि तत्क्रियानधिकरणत्वमर्थ इति तन्न, क्रियाव्यक्तिभेदादनन्तशक्तिकल्पनापत्तेः।

 वस्तुतस्तु अन्योन्याभावप्रतियोगितावच्छेदकत्वं क्रियान्वयि द्वितीयादेरर्थः। तथा च द्वितीयाद्यर्थफले पदार्थैकदेशे अन्योन्याभावे च एकव्यक्तेरेव प्रकृत्यर्थश्य कर्माख्यातार्थफला(4)न्वयिनश्चाधिकरणत्वेनान्वयः। (4. फलशालिनश्चेति पाठः।) एवं च भूमिं प्रयातीत्यादौ भूमिवृत्तिसंयोगजनकभूमिवृत्त्यन्योन्याभावप्रतियोगितावच्छेदकप्रयाणानुकूलकृतिमानित्यन्वयधीः। (5)स्वात्मक्रियाया (5. आत्मवृत्तिक्रियायाः आत्मवृ- इति पाठः।) स्ववृत्त्यन्योन्याभावप्रतियोगितानवच्छेदकत्वात् स्वात्मानं प्रयातीत्यादेर्न प्रसङ्गः।

 एवं ददातेर्मूल्यग्रहणं विना स्वस्वत्वध्वंसपूर्वकपरस्वत्वोत्पत्त्यवच्छिन्नत्यागो यजतेश्च देवतोदेश्यकस्वस्वत्वध्वंसफ(6)लकत्यागः (6. जनकस्त्यागः इति पाठः।)जुहोतेश्च तादृशत्यागफलकाग्निप्रक्षेपः। अत एव ऋत्विजां तादृशत्यागाभावेऽपि होतृत्वम्। अग्निप्रक्षेपश्चाग्निसंयोगानुकूलक्रियानुकूलघृतादिवत्तिनादेनादिव्यापारः। न चैवमग्नौ जुहुयादित्यत्राग्निवृत्त्यग्निसंयोगानुकूलक्रियानु(7)कूलघृतादिवृत्तिनोदनादिव्यापारः (7. क्रियेत्यादिशाब्दे पुनरुक्तिनिबन्धनोऽनन्वयः इति पाठः।) इत्यादिशाब्दबोधे पुनरुक्तिनिबन्धनोऽनन्वयः, धात्वर्थतावच्छेदकसंयोगरूपफलशालित्वेनाग्नेरपि कर्मत्वापत्तिश्चेति वाच्यम्। तत्र संयोगावच्छिन्नक्रियानुकूलव्यापारस्यैव धात्वर्थतावच्छेदकतया आद्यदोषस्याभावात्। तत्र क्रियाया एव धात्वर्थतावच्छेदकतया संयोगस्यावच्छेदकतावच्छेदकतया तदन्वयिनोऽप्यग्नेः कर्मत्वासंभवेन द्वितीयदोषस्याप्यभावात्।

 द्वितीयाद्यर्थश्च वृत्तित्वं तच्च धात्वर्थतावच्छेदके फलेऽन्वेति। एवं च विप्राय गां ददाति विष्णुं यजते घृतं जुहोति इत्यादौ विप्रोद्देश्यकगोवृत्तिस्वस्वत्वध्वंसपूर्वकपरस्वत्वफलकत्यागानुकूलकृतिमान्, विष्णूद्देश्यकस्वस्वत्वध्वंसफलकत्यागानुकूलकृतिमान्, घृतवृत्त्यग्निसंयोगावच्छिन्नक्रियानुकूलव्यापारानुकूलकृतिमान् इत्यादि क्रमेणान्वयधीः। अत्र देवतायाः(1) (1. विष्णोरुद्देश्यतासंबन्धेन तादृशस्वत्वध्वंसरूपधात्वर्थतावच्छेदकफलवत्त्वाद्धृतस्य जुहोतीत्यत्र इति पाठः।) स्वत्वस्वीकारे तत्र द्वितीयार्थवृत्तित्वान्वयेनैव विष्णोः कर्मत्वम्। इतरथा तु उद्देश्यतासंबन्धेन तादृशस्वत्वध्वंसरूपधात्वर्थतावच्छेदकफलवत्त्वात् कर्मत्वम्। अत एव मन्त्रकरणकहविस्त्यागभागित्वेनोद्देश्यत्वं देवतात्वमिति मणिकृतः। घृतं जुहोतीत्यत्र धात्वर्थतावच्छेदकीभूताग्निसंयोगानुकूलक्रियावत्त्वात् कर्मत्वम्।

 मूल्यग्रहणप्रयुक्तस्वस्वत्वध्वंसपूर्वकपरस्वत्वजनकत्यागो विक्रयः, मूल्यप्रदानपुरःसरं स्वस्वत्वोत्पादकस्वीकारः क्रयः, दत्तद्रव्यस्वत्वजनकस्वीकारः प्रतिग्रहः। तथा च गां विक्रीणीते क्रीणाति प्रतिगृह्णाति वेत्यादौ गोवृत्तिमूल्यग्रहणप्रयुक्तस्वस्वत्वध्वंसपूर्वकपरस्व(2)त्वोत्पत्त्यवच्छिन्नत्यागानुकूलकृतिमान् (2. स्वत्वावच्छिन्नेति पाठः।) गोवृत्तिमूल्यदानप्रयुक्तस्वत्वावच्छिन्नस्वीकारवान् गोवृत्तिदानप्रयुक्तस्वत्वजनकस्वीकारवानिति क्रमादन्वयधीः। सर्वत्र धात्वर्थतावच्छेदकतत्तत्फलाश्रयत्वेन गवादेः कर्मत्वम्। एवमनयैव दिशा सर्वत्र कर्मत्वमूह्यम्।

 न चैवमपि पतेरधःसंयोगावच्छिन्नस्पन्दात्मकतया तदवच्छेदकीभूताधःसंयोगवत्त्वात् भूतलादेः कर्मत्वे वृक्षात्पर्णं भूतलं पततीति प्रयोगः स्यादिति वाच्यम्। तथा विवक्षायामिष्टत्वात्। अत एव द्वितीयाश्रितातीतपतितेत्यादिसूत्रे पतितशब्दयोगे द्वितीयान्तसमासविधानं, तदुदाहरणं च नरकं पतितो नरकपतित इत्यादि साधु संगच्छते। क्वचित्सप्तम्यपि साधुः भूतले पततीति, ग्रामे गच्छतीतिवत्।

 अन्ये तु तादृशफलशालित्वेऽपि भूतलादेर्न द्वितीया, फलस्य हि(3) (3. आश्रयाकांक्षायामिति पाठः।) संबन्ध्याकाङ्क्षायां भूतलादेरन्वयो वाच्यः, प्रकृते चाधःसंयोगरूपफलस्याधोवृत्तितयोपस्थितेराश्रयान्तरनिराकाङ्क्षत्वात्।---

 यद्वा पतिधातोरकर्मकत्वं कर्तृभिन्नान्वयिफलावच्छिन्नव्यापारबोधकस्यैव धातोः सकर्मकत्वात्। यथा ग्रामं गच्छतीत्यादौ गम्यादेः। पतिर्हि पर्णगतमधःसंयोगमेव बोधयति न तु भूतलगतं भूतलस्याधःसंयोगाभावात्। पर्णस्याधो भूतलिमित्येव(1) (1. इत्यन्यदेतत् इति पाठः।) प्रतीतेः। अत एव भूतले पततीत्येव प्रयोगः न तु भूतलं पततीत्याहुः।

 प्राञ्चस्तु ग्रामं गच्छति त्यजति, गम्यते त्यज्यते वा ग्राम इत्यादौ संयोगविभागयोः फलयोः द्वितीया-कर्माख्याताभ्यां प्रत्यायनात्(2) (2. लाभादिति पाठः।) अनन्यलभ्यस्पन्दाद्यात्मकव्यापार एव तत्र धात्वर्थः। न चैवं तत्तद्धातुयोगे द्वितीयादेः संयोगत्वादिना फलविशेषबोधकत्वोपगमेन ग्रामं गच्छति त्यजति इत्यादौ ग्रामवृत्तदिसंयोगजनकस्पन्दस्य ग्रामवृत्तिविभागजनकस्पन्दस्य च लाभात्पर्यायत्ववारणेऽपि गच्छति त्यजति गमनं त्याग इत्यनयोः पर्यायता स्यादिति वाच्यम्। संयोगावच्छिन्नस्पन्दशाब्दत्वस्य गमेर्विभागावच्छिन्नस्पन्दशाब्दत्वस्य त्यजेः कार्यतावच्छेदकत्वात्। एवं च यथायथं संयोगविभागावच्छिन्नस्पन्दलक्षणां विना त्यजति गच्छतीत्यनयोरबोधकत्वमेव।---

 संयोगावच्छिन्नस्पन्दशाब्दत्वं च जन्यजनकभावसंबन्धेन संयोगस्पन्दोभयवैशिष्ट्यावगाहिशाब्दत्वम्। तेन त्यज्यते गम्यते ग्राम इत्यादौ स्पन्दविशेषणककर्माख्यातार्थसंयोगादिविशेष्यकशाब्दस्य संग्रहः। भावाख्यातस्थलेऽपि गमनमित्यादाविव संयोगाद्यवच्छिन्नस्पन्दे धातोर्लक्षणैव। न चैवं लक्षणया अपि गमित्यजिभ्यां त्यागगमनयोरबोधप्रसङ्ग इति वाच्यम्। शक्तिलक्षणान्यतरसंबन्धेन संयोगाद्यवच्छिन्नस्पन्दबोध(3)कत्वानुपपत्तेर्निर्णयानन्तरमेव (3. बोधकानुपपत्तेरिति; बोधकत्वान्यथानुपत्तेरिति च पाठः।) गम्यादिना विभागाद्यवच्छिन्नस्पन्दबोधनात्।----

 एवं च---

 परसमवेततत्तद्धात्वर्थान्वयिफलविशेषशालित्वं तत्तद्धात्वर्थकर्मत्वम्।



 अत एव गमधातोः पूर्वदेशे न कर्मत्वं तस्य विभागरूपफलेनानन्वयात्। एवं पतेरपि गुरुत्वासमवायिकारणप्रयोज्या विजातीयक्रियैव अर्थः। तस्याश्चाधः संयोगरूपफलेनान्वयः। एवं ददात्यादेरपि व्यापारमात्रार्थत्वे द्वितीयादीनां(?दिना) तत्तत्फलविशेषान्वयो बोध्य इत्याहुः।

 कर्म च त्रिविधं---प्राप्यं, विकार्यं, निर्वर्त्यं चेति।

 संयोगादिफलशालि प्राप्यं, यथा ग्रामं गच्छतीत्यादौ ग्रामादिः। क्रिया यद्ध(?त्क)र्मनाशकं फलं जनयति तद्विकार्यं, काण्डं लुनाति इत्यत्र काण्डपदेन लक्षणयावयवा उच्यन्ते। लुनातिना चारम्भकसंयोगविरोधिविभागहेतुः कुठारादिव्यापारः। तथा च काण्डावयववृत्तितादृशविभागावच्छिन्नव्यापारानुकूलकृतिमानित्यन्वयधीः। एवं च प्राप्यविकार्ययोः कारकत्वात्तादृशफलाश्रयत्वाच्च मुख्यकर्मत्वम्।

 निर्वर्त्यं च निष्पाद्यं, यथा कटं घटं वा करोतीति। अत्र च कृञ्धातोः फलावच्छिन्नव्यापाराबोधकत्वात् कटादेस्तादृशफलानाश्रयत्वेन गौणं कर्मत्वम्। तच्च साध्यत्वेन विषयत्वम्। अत एव वीरणादेरुपादानत्वेन विषयत्वेऽपि वीरणं करोतीति न प्रयोगः।

 प्राञ्चस्तु कटादेर्गौणकर्मत्वेऽपि कारकत्वोपपत्त्यर्थमवयवे लक्षणा कटस्यासिद्धत्वेनाकारकत्वात्। न चैवं कदाचित् वीरणं करोतीति मुख्यप्रयोगः स्यादिति वाच्यम्। करोतिपदसमभिव्याहारे कर्मवाचकपदस्यावयवे निरूढलक्षणानियमादित्याहुः।

 ओदनं पचतीत्यादौ ओदनपदस्य तण्डुले तदवयवे वा लक्षणा। धातुना च रूपादिपरावृत्तिफलाकाधःसंतापनादि। तथा च तत्तद्धात्वर्थतावच्छेदकरूपादिपरावृत्तिशालित्वात् कर्मत्वं, अत्र च पूर्वरूपविरोधेन रूपान्तरापत्तिर्यदि विकारस्तदा विकार्यमध्ये अन्यथा तु प्राप्यमध्ये अस्यान्तर्भावः।

 स्तोकं पचतीत्यादौ क्रियाविशेषणे द्वितीया, विशेषणविभक्तिवत् (1)प्रयोगः (1. प्रयोगसाधुत्वार्थकत्वम् इति पाठः।) साधुः। धात्वर्थे स्तोकस्याभेदः संसर्गः। नामार्थधात्वर्थयोर्भेदान्वयबोध एव प्रकारीभूतविभक्त्यर्थोपस्थितेस्तन्त्रत्वात्। नीलं घटमित्यादौ विशेषणविभख्तेरभेदार्थकत्वे तु अस्या अपि अभेदार्थकत्वमिति॥

 -----------

 करणत्वविवेचनम्।

करणत्वं च---

 कारकान्तरेऽचरितार्थत्वे सति फलहेतुत्वम्।



 तत्र चरितार्थत्वं च तद्व्यापारमुत्पाद्यैव फलहेतुत्वम्। कर्ता हि सिद्धं कुठारादि व्यापारयञ्छिदालक्षणं फलमुत्पादयतीति करणे चरितार्थो न तु फले। कर्मापि करणे चरितार्थं कर्मासिद्धौ करणव्यापारासिद्धेः। नहि छेद्यासिद्धौ कुठारादिकरणानां छिदानुकूलव्यापारः संभवति। अत एव करणव्यापारविषयत्वं कर्मत्वमिति प्राञ्चः। अधिकरणमपि कर्तृकर्मान्यतरव्यापारद्वारा क्रियानिष्पादकम्। यथा गृहे चैत्रः स्थाल्यां तण्डुलं पचतीत्यत्र चैत्रव्यापारसंपादनेन गृहस्य तण्डुलव्यापारसंपादनेन स्थाल्याश्च कारकत्वम्। संप्रदानापादानयोगश्च न क्रियासामान्यहेतुत्वम्। किं तु दाने अनुमतिप्रकाशनेन कर्तुरिच्छामुत्पाद्य संप्रदानस्य, पतनाश्रये च पर्णादौ पतनप्रतिबन्धकसंयोगनाशजनकविभागमुत्पाद्य चापादानस्य चरितार्थत्वमेवेति।

 करणं च कारकान्तरे न चरितार्थम्, तस्य चरमकारणत्वात्। एवं च तदनुकूलव्यापारमद्वारीकृत्य तज्जनकत्वं फलायोगव्यवच्छिन्नकाणत्वं पर्यवसितिं करणत्वमिति लब्धम्। एवं च तन्मते चरमकारणमेव करणमिति कुठारादौ करणपदं गौणमिति।

 वस्तुतस्तु\*व्यापारवत्कारणं करणम्\*। तेन हस्तादौ कुठारादौ च नाव्याप्तिः। न चैवमदृष्टद्वारा कार्यमात्रे, विशेषतः ज्ञानेच्छादौ मनोयोगद्वारा आत्मनः करणत्वापत्तिः। उपधेयसंकरस्येष्टत्वात्। अनुकूलकृतिसमवायित्वलक्षणकर्तृत्वस्य निरुक्तकरणत्वादन्यत्वेनैवोपाध्योरसंकरात्।

 कर्तृभिन्नत्वेन करणलक्षणं विशेषणीयमित्यपि कश्चित्।

 इत्थं चानुमितौ व्याप्तिस्मृतिः करणं परामर्शो व्यापारः। चक्षुरादेश्चाक्षुषादिज्ञाने चक्षुरादिसंयोगः, श्रोत्रस्य श्रावणज्ञाने श्रोत्रमनःसंयोगो न तु शब्दो व्यापारः, शब्दाभावप्रत्यक्षे तस्य व्यभिचारात्। न च शब्दश्रावणे शभ्दो व्यापारः, लाघवेन श्रावणत्वावच्छिन्नं प्रत्येव श्रोत्रत्वेन हेतुत्वात्, न तु शब्दश्रावणत्वावच्छिन्नं प्रति गौरवात्।

 अन्ये तु कुठारादौ करणे\*कर्तृव्यापारविषयत्वं करणत्वम्\*। तच्च फलानुकूलकर्तृव्यापारवत्त्वं कुठारादौ छिदानुकूलकर्तृजन्य(1)नमनोन्नमनादिमत्त्वमविकलम्। (1. संयोगेति पाठः।) न चैवं स्थाल्यादेरधिकरणस्यापि कर्तृव्यापार्यत्वात् तत्रातिव्याप्तिरिति वाच्यम्, उपधेयसंकरस्येष्टत्वात्। छिदादौ चेष्टायाः प्रयत्नरूपकर्तृव्यापारविषयत्वेन हस्तादेश्च तज्जन्यचेष्टावत्त्वेन च करणत्वमिष्टमेव। चेष्टया हस्तादिना च छिनत्तीति प्रयोगस्य सर्वसंमतत्वात्। कर्मादौ विवक्षावशात्प्रयोगो(1) (1. प्रायो भवत्येवेति पाठः।) भवत्येव। तण्डुलेन स्थाल्यां पाकं साधयति गवा दानं साधयति ब्राह्मणेन दानं साधयतीति प्रयोगात्। चैत्र(2) (2. अन्नमिति पाठः।) आत्मना चैत्रेण वा पचतीत्यप्रयोगात् कर्तुः शरीरस्य च वारमाय द्रव्यासमवायि---क्रियानुकूलकृतिमद्---भिन्नत्वं विशेषणं देयम्। कृतिमत्त्वं च समवायेनावच्छेदकतया च बोध्यम्। तेन शरीरस्य आत्मनश्च व्युदासः; विशिष्टाभावाच्च हस्तादिसंग्रहः। इदं च न व्याप्तिस्मृत्यादिसाधारणम्। तत्र च पूर्वनिरुक्तमेव करणत्वम्। इत्थं च करणपदं नानार्थमेवेत्याहुः।

 परशुना छिनत्तीत्यादौ निरुक्तं करणत्वं तृतीयार्थः। प्रकृत्यर्थस्य तत्राश्रयत्वेन धात्वर्थस्य छिदादेश्च(3) (3. छिदादौ चेति पाठः।) निरूपकत्वेनान्वयः। इत्थं च परशुनिष्ठकरणतानिरूपकच्छिदानुकूलकृतिमानित्यन्वयधीः इति प्राञ्चः।

 परशुना छिनत्ति न दात्रेणेत्यादौ निरूपकत्वादेः (संसर्गस्य) प्रतियोगितावच्छेदकसंबन्धत्वाभावान्नञर्थानुरोधेन निरुक्तकरणतानिरूपितं जन्यत्वमेव तृतीयार्थः। तत्र च निरूपकतया प्रकृत्यर्थस्य आश्रयतया च धात्वर्थस्यान्वयः। इत्थं च परशु (निष्ठकरणता) निरूपितजन्यताश्रयच्छिदानुकूलकृतिमानित्यन्वयधीः इति नव्याः।

 जटाभिस्तापसमद्राक्षीदित्यादौ तृतीया न करणत्वे किंतु विषेणत्वे। तच्च प्रकृते वैशिष्ट्यरूपं, जटाभिस्तापसमित्यस्य जटाविशिष्टं तापसमित्यर्थः। अत्र चोपलक्षणत्वेऽभिधानम्। उपलक्षणत्वं च बो(4)ध्यान्यव्यावृत्त्यनवच्छेदकत्वे (4. बोध्यव्यावृत्त्यनवच्छेदकत्वे।) सति (5)तत्समानाधिकरणत्वम्। (5. व्यावृत्तिसमानाधिकरणत्वमिति पाठः।) जटाया अतापसव्यावृत्त्यनवच्छेदकत्वात्। शमदमादिमत्त्वस्यैवाता(6)पसव्यावृत्त्यन्यूनानतिरिक्तवृत्तित्वेनावच्छेदकत्वात्। (6. व्यावृत्त्यवृत्तीति पाठः।) न चैवं शमदमादिना तापस इति न स्यात्। इष्टत्वात्। विवक्षावशादुक्तप्रयोगस्येष्टत्वे(7) (7. इष्टत्वाच्चेति पाठः।) च विशेषणोपलक्षणसाधारणं वैशिष्ट्यमात्रं न तूपलक्षणत्वमपि नियामकम्।

 अक्ष्णा काणः पादेन खञ्जः मुखेन त्रिलोचन इत्यादौ वपुषा चतुर्भुजः इत्यादौ (च) येनाङ्गविकार इतिसूत्रेण तृतीया। येनाङ्गेन विकारो हानिराधिक्यं वा तदङ्गवाचकात्तृतीयेति सूत्रार्थः। इत्थं च तृतीयायाः वृत्तित्वमर्थः। तच्चेह व्युत्पत्तिवैचित्र्यात्काणादिपदार्थैकदेशे विकार एवान्वेति।

 काणत्वं च बहिरवच्छेदेन चक्षुःशून्यगोलकवत्त्वं, जातप्रभृत्यन्धस्या(1)काणत्वे (1. जातप्रसन्नान्धस्येति पाठः।) तु चक्षुष्मद्गोलकवत्त्वे सतीति विशेषणीयम्। एकेनार्धेन वा चक्षुषा पश्यन्नपि काण एव गोलकार्धे गोलके वा चक्षुरभाववत्त्वात्। गोलकोपघातेऽपि काण एव गोलकार्धे गोलके वा चक्षुरभाववत्त्वात्। गोलकोपघातेऽपि काण एव तदवच्छेदेन चक्षुरभावात्। यदि च तद्गोलकावच्छेदेन चक्षुःसत्त्वेप्युपघातादेव च न तत्र चाक्षुषं तदोपहतगोलकवत्त्वमेव काणत्वम्। अक्ष्णेतिपदसमभिव्याहारस्थले च काणपदं चक्षुःशून्यत्वविशिष्टस्य उपहतत्वविशिष्टस्य वा बोधकम्। अक्षिपदं च यदाकदाचिच्चक्षुष्मद्गोलकपरम्। एवं च तादृशगोलकवृत्ति चक्षुःशून्यत्वमुपघातो वा तद्विशिष्टवानित्यक्ष्णा काण इति वाक्यार्थः।

 एवं खञ्जत्वं तथाविधसंस्थानशून्यपादवत्त्वम्। पादेनेत्यादिपदसमभिव्याहारस्थले च तादृशसंस्थानशून्यवानेन खञ्जपदार्थः। तथा च पदावृत्ति यत्तथाविधसंस्थानशून्यत्वं तद्विशिष्टवानित्यर्थः।

 त्रिलोचन इत्यस्य च बहुव्रीहिणा लोचनत्रयवानित्यर्थः। तथा च मुखवृत्तिलोचनत्रयवानिति \`मुखेन त्रिलोचन' इतिवाक्यार्थः। एवमन्यत्राप्यूह्यम्।

 अक्ष्णा काण इत्यादौ पूर्वनिरुक्ता एव पदार्थाः। तृतीया चाभेदे। तथा च तादृशगोलकाभिन्नं यच्चक्षुःशून्यमुपहतं वा तद्वानिति वाक्यार्थः। मुखेन त्रिलोचन इत्यत्र तु त्रिलोचनपदं लोचनत्रयविशिष्टवत्परम्। तथा च मुखाभिन्नलोचनत्रयविशिष्टवानिति वाक्यार्थः। एवं पादेन खञ्जः इत्यादावपि बोध्यमित्यपि कश्चित्।

 धनेन कुलमित्यादौ तृतीया हेतुत्वे। कर्तृकरणयोस्तृतीयेत्यत्र क्रियासाकाङ्क्षे निरुक्तरणत्वे तृतीया विहिता, अत्र तु नामार्थेनापि साकाङ्क्षे हतुत्वसामान्ये हेताविति सूत्रेण तृतीया विहिता इति भेदः।

 पुत्रेण सहागत इत्यादौ तृतीयायाः कर्तत्वमर्थः। सहशब्दस्य समभिव्याहृतक्रियाऽऽगमनादि। तस्य चैकवर्त्मादिरूपैकदेशावच्छेदेनैककालीनत्वसंसर्गेण समभिव्याहृतक्रियायामन्वयः। एवं च पुत्रकर्तृकतादृशागमनसमानकालीनागमनकर्तेत्यन्वयबोधः।

 वस्तुतस्तु सहशब्दस्यापेक्षाबुद्धिविशेषविषयत्वादिरूपसाहित्यमर्थः। तृतीयार्थश्च वृत्तित्वं संख्यामात्रं वा। सहशब्दार्थस्य च संबन्धः प्रथमान्तार्थेनैव (तृतीयार्थेनापि समं वाक्यार्थः?)। निपातातिरिक्तनामार्थयोरेव भेदान्वयस्त विभक्त्यर्थद्वारकत्वात्। साहित्यावच्छेदेन च सर्वत्र विधेयान्वयः। एवं च पुत्रेण सहागतश्चैत्रः इत्यस्य पुत्रवृत्तिसाहित्यावच्छिन्नश्चैत्र आगमनकर्तेत्यन्वयबोधः। तेन शिष्येण सहोपाध्यायो ब्राह्मणः सुन्दर इत्यादौ द्रव्यगुणादिविधेयस्थले नानन्वयः।

 सहैव दशभिः पुत्रैर्भारं वहति गर्दभी।

 इत्यादौ पुत्रेषु भारवहनकर्तृत्वाभावेऽपि तादृशप्रयोगादेकदेशविद्यमानेत्यध्याहारेण एकदेशविद्यमानतायामुक्तसाहित्यस्यावच्छेदकतया अन्वयः। अत एवात्र विद्यमानसहार्थे तृतीयेति शाब्दिका वदन्ति। एवं पुत्रेण सह भुङ्क्ते इत्यादावप्यूह्यम्।

 एवं धान्येन धनवान् गोत्रेण गार्ग्यः प्रकृत्याभिरूप इत्यादौ प्रकृत्यादिभ्यश्चेत्यनेनैव तृतीयाऽभेदार्थिका। धान्याभिन्नधनवानिति, गार्ग्यो गर्गकुलोत्पन्नः गोत्राभिन्नगर्गकुलोत्पन्न इति बोधः। प्रकृतिपदस्य साहजिकोऽभिरूपपदस्य रमणीयतावानर्थः। तथा च साहजिकाभिन्नरमणीयतावानित्यन्वयधीः।

 ---------

 संप्रदानत्वविवेचनम्।



 \`कर्मणा यमभिप्रैति स संप्रदानम्' इति पाणिनिसूत्रम्। तत्क्रियाकरणीभूतेन तत्क्रियाकर्मणा यं संबन्धीकर्तुमभिप्रैति कर्ता स संप्रदानमिति सूत्रार्थः।

 एवं च---



 करणीभूतकर्मजन्यफलभागित्वेनोद्देश्यत्वं संप्रदानत्वम्।



 इति पर्यवसितम्। ग्रामं गच्छतीत्यत्र गमनकर्मजन्यफलभा(1)गित्वेनोद्देश्यत्वस्य (1. सुखादिभागित्वेनेति पाठः।) चैत्रादौ सत्त्वात् चैत्रादेस्तत्क्रियासंप्रदानत्वाभावात् तद्वारणाय करणीभूतेति। तत्र गमने ग्रामस्याकरणत्वात्। दानादौ च गवादि देयादिकमेव करणमिति लक्षणसमन्वय। विप्राय गां ददातीत्यादौ जन्यफलप्रकारकेच्छापूर्वकत्वं चतुर्थ्यर्थः। व्युत्पत्तिवैचित्र्याच्च तदेकदेशे जन्यत्वेऽप्रकृत्यर्थस्यापि कर्मणो गवादेर्निरूपकतासंबन्धेनान्वयः। स्वस्वत्वध्वंसपूर्वकपरस्वत्वोत्पत्त्यवच्छिन्नस्त्यागो ददात्यर्थः। कृतिराख्यातार्थः। एवं च विप्रविषयकगोजन्यफलप्रकारकेच्छापूर्वकगोवृत्तिस्वस्वत्वध्वंसपूर्वकपरस्वत्वोत्पत्त्यवच्छिन्नत्यागानुकूलकृतिमानित्यन्वयधीः।

 पितृस्वर्गमुद्दिश्य कृते गोदाने च दानजन्यफलभागित्वेन पिता उद्देश्यो न तु गोजन्यफलभागित्वेनेति पित्रादेर्न संप्रदानत्वम्। यदि च दत्ता गौः पितुः स्वर्गमुत्पादयिष्यतीत्यभिसंधिः तदा अदृष्टाद्वारकतादृशकर्मजन्यत्वं वाच्यम्।

 केचित्तु धात्वर्थतावच्छेदकत्वेन फलं विशिष्यं, निरूपितत्वेनेच्छाविषयत्वं चतुर्थ्यर्थः स च धात्वर्थतावच्छेदके फलेऽन्वेति, इत्थं च विप्रनिरूपितत्वेनेच्छाविषयगोवृत्तिस्वस्वत्वध्वंसपूर्वकपरस्वत्वोत्पत्त्यवच्छिन्नत्यागानुकूलकृतिमानित्यन्वयधीः। जन्यस्वत्वस्य (1)गोवृत्तित्वे (1. गोवृत्तित्वेनार्थादिति पाठः।) लब्धे अर्थात् तज्जन्यत्वं लभ्यत एवेति तादृशगोजन्यस्वत्वनिरूपकत्वेनोद्देश्यत्वं विप्रस्याक्षतम्।--

 एवं वृक्षायोदकं सिञ्चति इत्यादौ संयोगावच्छिन्नद्रवद्रव्यक्रियावच्छिन्नव्यापारो धात्वर्थः। वृत्तित्वेनेच्छाविषयत्वं चतुर्थ्यर्थः। स च धात्वर्थतावच्छेदकतावच्छेदकसंयोगान्वयी। वृत्तित्वरूपद्वितीयार्थोऽपि तादृशद्रवद्रव्यक्रियायाम्। एवं च वृक्षवृत्तित्वेनेच्छाविषयसं(2)योगानुकूलजलवृत्तिद्रवद्रव्यक्रियावच्छिन्नव्यापारानुकूलकृतिमानित्यन्वयबोधः।--(2. संयोगावच्छिन्नोदकवृत्तीति पाठः।)

 न चैवं सिञ्चधात्वर्थतावच्छेदकद्रवद्रव्यक्रियायां द्वितीयार्थवृत्तित्वान्वये पयसा वृक्षमासिञ्चतीति प्रयोगो न स्यात्, तादृशक्रियाया वृक्षावृत्तित्वादिति वाच्यम्। तत्र संयोगावच्छिन्नद्रवद्रव्यक्रियाया एव धात्वर्थतया तदवच्छेदकीभूतसंयोग एव वृक्षवृत्तित्वान्वयात्। द्रवद्रव्यसंयोग एव तत्र धात्वर्थ इति न युक्तम्। तथा सति फलावच्छिन्नव्यापाराबोधकत्वेन धातोरकर्मकत्वे धात्वर्थतावच्छेदकफलशालित्वाभावेन वृक्षादेरकर्मत्वापत्तेः। अत एवाजां ग्रामं नयतीतिवन्न द्विकर्मकत्वं संयोगावच्छिन्नद्रवद्रव्यक्रियार्थत्वे तदवच्छेदकफलद्वयाभावात्। तादृशक्रियावच्छिन्नव्यापारार्थकत्वे च तादृशक्रियायामेव द्वितीयार्थवृत्तित्वान्वयात्तत्क्रियावच्छेदकसंयोगे च चतुर्थ्यर्थस्योद्देश्यत्वस्यैवान्वयात्। फलबलेन तथैव व्युत्पत्तिकल्पनात्। नचैवमजा नयति ग्राममित्यादौ ग्रामस्य संप्रदानत्वापत्तिः। तत्र हि संयोगावच्छिन्नगमनानुकूलव्यापारः प्रेरणादिर्धात्वर्थः। द्वितीयाद्वयस्य वृत्तित्वमर्थः। धात्वर्थतावच्छेदकगमनैकदेशे संयोगे ग्रामपदोत्तरद्वितीयार्थस्य, गमने चाजापदोत्तरद्वितीयार्थस्य वृत्तित्वस्यान्वयः। एवं च ग्रामवृत्तिसंयोगजनकाजावृत्तिगमनावच्छिन्नव्यापारानुकूलकृतिमानित्यन्वयधीः। तथा चाजाजन्यफलबागित्वेनोद्देश्यत्वेन ग्रामस्याप्रत्ययात् न संप्रदानता।--

 यत्र तु तथोद्देश्यत्वं विवक्ष्यते तदा ग्रामायाजां नयतीति प्रयोगो भवत्येवेत्याहुः।

 वस्तुतस्तु त्यक्तुस्त्यज्यमानद्रव्यस्वत्वभागित्वेनोद्देश्यत्वं संप्रदानत्वम्। त्यागविशेषश्चात्र ग्राह्यः। तेन विक्रयादौ क्रेत्रादेर्न संप्रदानतः। श्राद्धादौ पित्रादेर्न स्वत्वभागित्वेनोद्देश्यत्वं, किंतु प्रीतिभागितयेति। अत एव संप्रदाने चतुर्थ्यसंभवात् नमः स्वस्तीत्यादिना सूत्रान्तरेण चतुर्थीविधानम्। रुद्राया गां ददातीत्यादौ रुद्रादेः स्वत्वभागित्वेनोद्देश्यत्वम्। एवं कर्मणेत्यादिसूत्रमप्येतत्परतयैव व्याख्येयमिति कर्मणा दानकर्मणा यमभिप्रैति स्वत्वभागित्वेनोद्देश्यीकरोति तत्संप्रदानमिति। एवं च संप्रदीयतेऽस्मा इति व्युत्पत्त्या संप्रदानसंज्ञाप्यन्वर्थैव।

 वृक्षायोदकमासिञ्चतीत्यादौ संप्रदानप्रयोगो गौणः चतुर्थीप्राप्त्यर्थः। अत एव शत्रवेऽस्त्रं मुञ्चति मित्राय दूतं प्रेरयतीत्यादौ धात्वर्थतावच्छेदकफलोद्देश्यत्वाभावेऽपि चतुर्थीप्रयोग उपपद्यते। विभागानुकूलव्यापारो(1) (1. प्राणवियोगानुकूलक्रियावच्छिन्नव्यापार इति पाठः।) मोचनम्। गमनानुकूलव्यापारश्च प्रेषणम्। तदवच्छेदकविभाग(2)गमनादिशालित्वेन (2. संयोगेति पाठः।) शत्रुमित्रयोरनुद्देश्यत्वात्। तथाच तत्र तत्र उदकादिजन्यफलपल्लवादि---शस्त्रजन्यदुःखादि---दूतजन्यवार्ताज्ञानादिफलशालित्वेनोद्देश्यत्वमेव गौणश्चतुर्थ्यर्थः।

 न चैवं गुरुप्रीतिमुद्दिश्य गुरुपुत्राय दत्ते गुरवे ददातीति स्यात्। तथा विवक्षायामिष्टत्वात्। अत एव यत्र रजकसंबन्धित्वमात्रं तात्पर्यविषयस्तत्र रजकस्य वस्त्रं ददातीति प्रयोगः। यत्र वस्त्रजन्यफलभागित्वेनोद्देश्यत्वं तात्पर्यविषयः तत्र रजकाय वस्त्रं ददातीति प्रयोगो भवत्येव।

 न चैवं श्राद्धादावपि पित्रादेः प्रीतिभागितया उद्देश्यत्वाद्गौणसंप्रदानत्वेन संप्रदाने चतुर्थ्यैवोपपत्तेः नमः स्वस्तीत्यादिसूत्रान्तरं व्यर्थमिति वाच्यम्, यत्किंचित्क्रियाकर्मजन्यफलभागित्वेनोद्देश्यत्वस्यैव गौणसंप्रदानत्वेन नमःपदादेः क्रियावाचित्वाभावेन पृथक्सूत्रप्रणयनात्।

 नारदाय रोचते कलहः, वैश्याय शतं धारयतीत्यादौ तु नारदादेर्न संप्रदानता किंतु \`रुच्यर्थानां प्रीयमाणः' \`धारेरुत्तमर्णः' इति सूत्रद्वयेन संबन्धमात्रे चतुर्थी विधीयते। तत्र चतुर्थ्या संबन्धो धातुना रुचिराख्यातेन विषयताभिधीयते। नारदस्य रुचिविषयः कलहः इत्याद्यस्य; पुनर्दानमङ्गीकृत्य द्रव्यग्रहणं धारणं, वैश्यः शतकर्मकतादृशग्रहणाश्रय इति चान्त्यस्यान्वयधीः।

 संप्रदानस्य कारकत्वं धात्वर्थतावच्छे(1)दकफलनिष्पादकत्वेन (1.
-वछेदकफलयत्ननि-; वछेदकत्वेन फलनिष्पादकत्वेन यत्ननि- इति पाठः।) ददस्वेत्यनुमतिप्रकाशनेन कर्तुरिच्छामुत्पाद्य दाननिष्पादनेन(2) (2. निष्पादनेनैवेति पाठः।) वेति।

 त्यागजन्यस्वत्वजनकस्वीकारवत्त्वं संप्रदानत्वम्। श्राद्धादौ पित्रादेर्न स्वीकारः। रुद्राय गां ददातीत्यादावपि संप्रदानत्वं गौणमुद्देश्यत्वरूपमित्यप्याहुः॥

 अपादानत्वविवेचनम्।

 परकीयक्रियाजन्यविभागाश्रयत्वमपादानत्वम्।



 वृक्षात्पर्णं पततीत्यादौ पतनाश्रयस्य पत्रादेरपादानत्ववारणाय परकीयेति। अत्र पञ्चम्या विभागजनकत्वमन्योन्याभावप्रतियोगितावच्छेदकत्वं चाभिधीयते। विभागे अन्योन्याभावे च वृक्षोऽधिकरणत्वेनान्वीयते। एवं च वृक्षवृत्तिविभागजनकवृक्षवृत्त्यन्योन्याभावप्रतियोगितावच्छेदकपतनाश्रयः पत्रमित्यन्वयधीः।

 अत्र च धात्वर्थतानवच्छेदकत्वेन विभागो विशेष्यः। तेन वृक्षं त्यजति खग इत्यादौ वृक्षस्य नापादानत्वम्।

 यत्तु विभागावच्छिन्नक्रियायाः त्यजधात्वर्थतया विभागे(3) (3. विभागे विभागावच्छिन्नक्रियाजन्यत्वाभावादिति पाठः।) विशिष्टक्रियाया जनकत्वाभावान्न तत्र तथेति। तदसत्। तथा सत्यधःसंयोगावच्छिन्नक्रियाया एव पतधात्वर्थतया वृक्षपर्णविभागे पर्णाधःसंयो(1)गस्याजनकत्वादसंभावपत्तेः। (1. संयोगावच्छिन्नक्रियात्वेनाजनकत्वादिति पाठः।) तदुपलक्षितजन्यत्वं चोभयत्र समानमिति।

 एवं च ग्रामा(2)द्गच्छतीत्यादौ (2. ग्रामादागच्छतीति पाठः।) गमनादिजन्यविभागाश्रयत्वेन ग्रामादेरपादानत्वम्। \`ध्रुवमपायेऽपादानम्' इति पाणिनिसूत्रम्। अपाये विभागे ध्रुवं निश्चलं तद्विभागजनकक्रियाशून्यमिति तदर्थः। धावतोऽश्वात्पततीत्यादौ तु पञ्चमी नैतत्सूत्रेणानुशिष्टा तदर्थं वक्तव्यान्तरं विधेयम्।

 वस्तुतस्तु विभागजनकत्वं यत्र क्रियायामन्वीयते तत्क्रियाशून्यत्वमर्थः। तेन धावतोऽश्वात्पतततीत्यादौ न काप्यनुपपत्तिः। तत्र पतनक्रियायामेव पञ्चम्यर्थविभागजनकत्वान्वयेनाश्ववृत्तिधावनक्रियायां तदनन्वयादिति।

 विभागे ध्रुवमवधिभूतमपादानमित्यर्थः। अवधित्वं च स्वरूपसंबन्धविशेषः प्रतीतिबलात्।(3) (3. बलात्कस्यापीति पाठः।) तेन धावतोऽश्वात्पततीत्यादौ सक्रियाश्वादेरपादानत्वं नानुपपन्नम्। अत एव वृक्षपर्णयोः क्रियया पत्रस्य विभागेऽपि वृक्षस्यावधित्वोपपत्तिरिति तु कश्चित्।

 वृक्षाद्विभजत इत्यादौ तु विभागावधित्वमपादानत्वमवधित्वमवधिमत्त्वं वा स्वरूपसंबन्धरूपं पञ्चम्यर्थः। एवं च वृक्षाद्यवधिकविभागाश्रयः पर्णमित्यन्वयबोधः। न चैवं स्वस्माद्विभजत इत्यपि स्यादिति वाच्यम्। स्वप्रतियोगिकत्वशिष्टसंयोगस्येव स्वावधिकत्वविशिष्टविभागाश्रयत्वस्य स्वस्मिन्नभावात्। इत्थं चापादानपदं पञ्चमी च नानार्थमेवेति।

 न चैवं परकीयस्पन्दजन्यविभागाश्रयत्वेन वृक्षात्पर्णं स्पन्दत इत्यपि स्यादिति वाच्यम्। परकीयक्रियेत्यत्र क्रियापदेन सकर्मकधात्वर्थस्य विवक्षितत्वात्।

 व्याघ्राद्बिभेति शत्रोः परित्रायते इत्यादौ पञ्चमी नापादाने किं तु \`भीत्रार्थानां भयहेतुः' इति सूत्रेणानुशिष्टायाः पञ्चम्या हेतुत्वमर्थः। धातोर्थथायथं भयं भयाभावश्चार्थः। पञ्चम्यर्थश्च हेतुत्वं धात्वर्थे भये धात्वर्थतावच्छेदके च भयेऽन्वेति। आख्यातार्थश्चाश्रयत्वं। परित्राणानुकूलव्यापारश्च। इत्थं च हेतुपञ्चम्यैवोपपत्तौ पृथक्सूत्रप्रणयनं तस्यैव प्रपञ्चार्थमिति बोध्यम्। तथा च व्याघ्रहेतुकभयाश्रयः शत्रुहेतुकभयाभावानुकूलव्यापारवानिति चान्वयधीः।

 एवं कूपादन्धं वारयतीत्यादौ पञ्चम्याः पतनं, द्वितीयाया (1)धात्वर्थैकदेशप्रतिबन्धान्वितं (1. \`धात्वर्थतावच्छेदकीभूतप्रति- इति पाठः।')वृत्तित्वं, धातोश्च प्रतिबन्धानुकूलव्यापारोऽर्थः। (आख्यातस्य कृतिः) तथा चान्धवृत्तिकूपपतनप्रतिबन्धानुकूलव्यापारानुकूलकृतिमानिति वाक्यार्थस्तु न युक्तः, यत्र कूपे कस्यापि पतनमप्रसिद्धं तत्रासंभवात्। अत एव द्वितीयायाः पतनं पञ्चम्या (2)धात्वर्थान्वयिवृत्तित्वं (2. धात्वर्थतावच्छेदकीभूताभावान्वयिवृत्तित्वमिति पाठः।) धातोश्चाभावानुकूलव्यापारोऽर्थः। तथा च कूपवृत्त्यन्धपतनाभावानुकूलव्यापारविषयकयत्नवानित्यर्थोऽपि न युक्तः, यदन्धस्य पतनमप्रसिद्धं तत्रासंभवात्। किं तु धातोरभावानुकूव्यापारः, पञ्चम्या वृत्तित्वं, द्वितीयायाः प्रतियोगित्वमनुयोगित्वं वा धात्वर्थतावच्छेदकीभूताभावान्वितमर्थः। अभावश्च कूपादिसमभिव्याहारा(3)दिवशात्पतनादिना (3. रात्पतनादिसंबन्धेनेति पाठः।)संबन्धेन बोध्यः। एवं च पतनादिसंबन्धेन कूपवृत्त्यन्धप्रतियोगिकाभावानुकूलव्यापारविषयकयत्नवानित्यन्वयधीः। एवमेतस्मात्सविषान्नादमुं मित्रं वारयतीत्यादौ यत्सविषान्नस्य यन्मित्रस्य भोजनमप्रसिद्धं तत्रापि भोजनादिसंबन्धेन सविषान्नवृत्तिमित्रप्रतियोगिकाभावानुकूलव्यापारविषयकयत्नवानित्यन्वयधीः।

 कूपादन्धमित्यत्र सविषान्नादमुं मित्रमित्यत्र च यथायथं धातोः पतनं भोजनमभावानुकूलव्यापारश्चार्थः। पञ्चम्याश्च यथायथं द्वितीयार्थकर्तृत्वान्वितद्वित्वविशिष्टं(4) (4. सहितमिति पाठः।) वृत्तित्वं कर्मत्वं चार्थः। द्वितीययोः कर्तृत्वमर्थः। धात्वर्थतावच्छेदकीभूते चाभावे धात्वर्थस्य पतनादेरधिकरणत्वेन द्वित्वावच्छिन्नस्य पञ्चम्यर्थवृत्तित्वादिद्वनितीयार्थकर्तृकत्वोभयस्य च प्रतियोगित्वेनान्वयो व्युत्पत्तिवैचित्र्यात्। एवं च पतनसामान्ये कूपवृत्तित्वान्धकर्तृकत्वोभयाभावानुकूलव्यापारविषयकयत्नवानित्याद्यस्य, भोजनसामान्ये सविषान्नकर्मकत्वमित्रकर्तृकत्वोभयाभावानुकूलव्यापारविषयकयत्नवानिति द्वितीयस्य बोधः।

 एवमेवाकाशं न पश्यति घट इत्यादावाकाशविषयकदर्शनस्य घटवृत्तिदर्शनस्य(5) (5. कर्तृकदर्शनस्येति पाठः।) चाप्रसिद्ध्या(6) (6. द्धावपीति पाठः।) वक्ष्यमाणरीत्याऽन्वयबोधो द्रष्टव्य इति। तत्र द्वितीयया विषयित्वरूपं कर्मत्वं लक्षणया च घटवृत्तित्वं द्वित्वं च बोध्यते। धातुना चालौकिकभिन्नं जन्यं प्रत्यक्षं, तत्रैव द्वित्वावच्छिन्नद्वितीयार्थान्वितनञर्थस्यान्वयः। आख्यातस्य तादृशोभयाभावान्वितं निरूपकत्वमर्थः। तथा (1)चालौकिकभिन्नजन्यप्रत्यक्षसामान्यवृत्त्याकाशविषयित्वघटवृत्तित्वोभयाभावनिरूपको(1. च लौकिकप्रत्यक्षसामान्येति पाठः।) घट इत्यन्वयबोधः।

 न(2) (2.एतदादि अनयैवेत्यतः प्राक्तनो ग्रन्थः पुण्यपत्तनपुस्तके नास्ति।)चाकाशं न पश्यत्यभाव इत्यादौ समवायसंबन्धेनाभाववृत्तित्वाप्रसिद्ध्या नोक्तक्रमेण समञ्चसमिति वाच्यम्, तत्र हि धातोर्निरुक्तलौकिकप्रत्यक्षप्रतियोगित्वं समवायश्चार्थः। द्वितीयायाश्च विषयिप्रतियोगिकत्वमभावानुयोगित्वं त्रित्वं चार्थः। एकदेशे च विषयित्वे प्रकृत्यर्थस्याकाशादेर्निरुपकत्वेनान्वयः। तथा च समवायसंबन्धसामान्ये आकाशविषयिप्रतियोगिकत्वनिरुक्तलौकिकप्रत्यक्षप्रतियोगिकत्वाभावानुयोगिकत्वैतत्त्रित्वावच्छिन्नस्य योऽभावस्तन्निरूपकोऽभाव इत्यन्वयबोधः।

 केचित्तु तत्र धातोर्निरुक्तलौकिकप्रत्यक्षसमवायोऽर्थः। द्वितीयायाश्च विषयिप्रतियोगिकत्वमभावानुयोगिकत्वं चार्थः। विषयित्वे च एकदेशे प्रकृत्यर्थस्याकाशस्य निरूपकतयाऽन्वयः। तथा च निरुक्तलौकिकप्रत्यक्षसमवाये आकाशविषयिप्रतियोगिकत्वाभावानुयोगिकत्वोभयत्वावच्छिन्नस्य योऽभावस्तन्निरूपकोऽभाव इत्यन्वयबोधः।---

 अनयैव दिशा अप्रसिद्धिस्थले बोधो द्रष्टव्य इत्यपि वदन्ति।

 हिमवतो गङ्गा प्रभवति इत्यादौ न पञ्चम्या हेतुत्वं धातुना च उत्पत्तिर्बोध्यते। तथा सति \`जनिकर्तुः प्रकृतिः' इत्यत एव उपपत्तौ \`भुवः प्रभवः' इति सूत्रप्रणयनवैयर्थ्यात्। किं तु प्रकर्षेण भवनं प्रभवः प्रकाशः आद्यबहिःसंयोग इति यावत्। स एव धात्वर्थः। बहिःपदार्थः प्रकृते भूखण्डमेव। पञ्चम्यर्थश्च संयोगध्वंसाव्यवहितोत्तरवृत्तित्वमाख्यातार्थ आश्रयता। तथा च हिमालयसंयोगध्वंसाव्यवहितोत्तरक्षणवर्त्याद्यपृथिवीसंयोगाश्रयतावती गङ्गेत्यन्वयधीः। वैकुण्ठात् काशीतो वा गङ्गा प्रभवतीत्यप्रयोगात् अव्यवहितेति आद्येति च। वैकुण्ठसंयोगध्वंसाव्यवहितोत्तरक्षणे भूसंबन्धस्य काशीसंयोगध्वंसाव्यवहितोत्तरक्षणे चाद्यस्य तस्याभावात्। वल्मीकाग्रात्प्रभवति धनुःखण्डमाखण्डलस्येत्यादावपि स एव धात्वर्थः। परंतु अत्र वल्मीकाग्रोर्ध्वदेशो बहिः-पदार्थ इति विशेषः।

 कृष्णात्पराजयते शिशुपालः, अध्ययनात्पराजयते बालः, इत्यादौ च धातोरसहिष्णुता पञ्चम्याः कर्मत्वमाख्यातस्याश्रयत्वमर्थः। श्रीकृष्णं न सहते अध्ययनं न सहत इति तदर्थविवरणात्। असहिष्णुता च द्वेषविशेषोऽभिभवाशक्यत्वज्ञानमशक्यत्वज्ञानं वा। इत्थं च श्रीकृष्णविषयकद्वेषवान् श्रीकृष्णविषयकाभिभवाशक्यत्वज्ञानवान् वा इत्याद्यस्य अध्ययनविषयकाशक्यत्वज्ञानवानित्यन्त्यस्य बोधः।

 विप्राद्धनमादत्ते इत्यादौ पञ्चम्या यथेष्टविनियोगोऽर्थो न तु स्वत्वं चौराद्धनमादत्ते इत्यादौ चौरस्य स्वत्वाभावेन तदसंभवात्। धातोरपि यथेष्टविनियोगफलकस्वीकारोऽर्थो न तु स्वत्वजनकस्वीकारः, विप्राद्धनमादत्ते चौर इत्यादौ चौरस्य तदसंभवात्। पञ्चम्यर्थस्य विनियोगस्य चाव्यवहितोत्तरत्वसंबन्धेन धात्वर्थतावच्छेदकविनियोगेऽन्वयः। अव्यवहितोत्तरत्वं च स्वसमानविषयकपुरुषान्तरीयविनियोगव्यवहितभिन्नत्वं, तेन शूद्रतः प्रतिगृह्य विप्रेण दत्तं धनमादत्तरि शूद्रादादत्ते इति न प्रयोगः। इत्थं च विप्रीययथेष्टविनियोगाव्यवहितोत्तरधनवृत्तियथेष्टविनियोगफलकस्वीकारवानित्यन्वयबोधः।

 अधर्मज्जुगुप्सत इत्यत्र पञ्चम्याः कर्मत्वं धातोर्निन्दार्थः। अधर्मं निन्दतीत्यर्थः। अधर्माद्विरमतीत्यादौ धातोः करणानन्तरमकरणं पञ्चम्याः कर्मत्वमर्थः। स च करणेऽकरणेचान्वेति। अधर्मं कृत्वा पुनर्न करोतीत्यर्थः। एवं धर्मात्प्रमाद्यतीत्यादौ पञ्चम्या विषयित्वं धातोरनवधानमाख्यातस्य चाश्रयत्वमर्थः। धर्मविषयकानवधानाश्रय इत्यन्वयधीः।

 उपाध्यायादन्तर्धत्ते शिष्य इत्यादौ धातोः स्वविषयकप्रत्यक्षविरोधिव्यापारः, पञ्चम्याः संबन्धित्वं धात्वर्थतावच्छेदकप्रत्यक्षान्वितम्, आख्यातस्य कृतिरर्थः। उपाध्यायसंबन्धिस्वविषयकप्रत्यक्षविरोधिव्यापारानुकूलकृतिमानिति चान्वयधीः।

 दण्डाद्धटः धूमादग्निमानित्यादौ पञ्चमी नापादाने क्रियायोगाभावात्। किंतु जनकत्वज्ञापकत्वरूपे हेतुत्वे जन्यत्वज्ञाप्यत्वरूपे वा हेतुमत्त्वे हेतावितिसूत्रेणानुशिष्टा। न चैवं जनिकर्तुः प्रकृतिरिति सूत्रं व्यर्थम्। काष्ठात्पचतीत्यादाविव दण्डाज्जायत इत्यादावपि उत्पत्तिरूपधात्वर्थनिरूपितहेतुत्वार्थकपञ्चम्या हेताविति सूत्रेणैव संभवादिति वाच्यम्। उत्पत्तेरहेतुकत्वेऽपि सावधिकत्वादुत्पत्तिनिरूपिततादृशस्वरूपसंबन्धस्य हेतुत्वान्यत्वेन हेताविति सूत्रेण पञ्चम्या (1)अलाभात्॥ (1. अभावादिति पाठः।)

 -----------

 अधिकरणत्वविवेचनम्।



 अधिकरणत्वं च न\*धर्मसंबन्धः\*संबन्धस्य संयोगादिरूपस्य द्विष्ठत्वात् बदरादेरपि कुण्डाधारतापत्तेः। नच कुण्डं न बदरधर्म इति वाच्यम्। तर्हि स्वधर्मसंबन्धोऽधिकरणत्वमिति पर्यवसितम्। स्वधर्मत्वं च स्वाधेयत्वम्। तच्च यदि स्वनिरूपिताधिकरणसंबन्धित्वं तदा अन्योन्याश्रयः। अन्यच्च दुर्वचम्।

 नापि\*उत्पत्तये स्थितये ज्ञप्तये चापेक्षणीय(2)मधिकरणम्\*(2. यत्वमधिकरणत्वमिति पाठः।)उत्पत्तये अपेक्षणीयं च कार्यस्य समवायिकारणं, स्थितये घटादेर्भूतलादि, ज्ञप्तये च जात्यादेः समवायि, अभावसमवाययोः(3) (3. योः स्वरूपमस्तीति; अभावसंबन्धीति च पाठः।)स्वरूपसंबन्धीति वाच्यम्। अपेक्षणीयत्वं हि न जनकत्वमतीन्द्रियजात्याद्यधिकरणाव्याप्तेः (तस्य लौकिकप्रत्यक्षाभावात्संनिकर्षाघटकत्वेनाजनकत्वात्,) दण्डादेर्घटाद्यधिकरणतापत्तेश्च। नाप्यधिकरणत्वम्, आत्माश्रयात्।

 नापि---\*तद्भिन्नत्वे सति तत्पतनप्रतिबन्धकसंयोगवन्मूर्तत्वं पतनाश्रयद्रव्यस्याधिकरणत्वम्\*मूर्तत्वेन विशेषणात् ब्रह्माण्डधारकसंयोगाश्रयेऽपीश्वरे नातिव्याप्तिः। पतनशून्यमूर्तस्यापि विलक्षणतत्संयोगवत्त्वम(4)धिकरणत्वम्। (4. मक्षतम् इति पाठः।) अत एव पङ्कजकोरकान्तरोत्पन्नविनष्टभ्र(5)मरस्याप्यधिकरणे (5. भ्रमराधिकरणेऽपि तत्पतनेति पाठः।) पतनाप्रसिद्ध्या नाव्याप्तिः। गुणक्रियाजात्यादेश्च तत्समवायित्वमिति। अभावसमवायादीनां च तत्स्वरूपसंबन्धित्वमेवं परंपरासंबन्धेनापि निर्वाच्यमिति---वाच्यम्। अननुगमात्। भूतले घट इत्यादौ उक्तरूपेण सप्तस्यर्थतायां गौरवादननुभवाच्च।

 किंतु प्रतियोगित्वानुयोगित्ववदाधेयत्वमधिकरणत्वं च---



 विलक्षणप्रतीतिसाक्षिकः स्वरूपसंबन्धविशेषः।

 स चातिरिक्तोऽनतिरिक्तो वेत्यन्वयदेतत्। तत्र(1) (1. अत्र गेहे चैत्रः पचतीति पाठः।) गेहे चैत्रः पचतीत्यत्र पाकस्याधःसंतापनस्य साक्षाद्गेहावृत्तित्वेऽपि कर्तृघटितपरंपराधिकरणत्वमाधेयत्वं वा पाकादिक्रियान्वितं सप्तम्यर्थः। स्थाल्यामोदनं पचतीत्यत्राधः--संतापनस्य पाकस्य साक्षात्स्थालीवृत्तित्वेऽपि कर्मघटितपरंपरयाधिकरणत्वमाधेयत्वं वा सप्तम्यर्थः पाकादावन्वेति। अनुभवबलेन तथैव व्युत्पत्तिरिति वृद्धाः। तदाहुः---

 कर्तृकर्मव्यवहितामसाक्षाद्धारयत् क्रियाम्।

 उपकुर्वन् क्रियाशक्तौ शास्त्रेऽधिकरणं स्मृतम्। इति ।

 एवं च\*कर्तृकर्मान्यतरद्वारा क्रियाश्रयत्वे सति तत्क्रियोपकारकत्वमधिकरणत्वम्\*इति।

 वस्तुतस्तु---\*परंपरया क्रियाश्रयत्वमेवाधिकरणत्वम्\*अत एव प्राङ्गणस्थेन पुंसा दीर्घदण्डादिना काष्ठादिचालनद्वारा गृहान्तर्वर्तिपाककरणे, कर्तृद्वारा क्रियानाश्रयत्वेऽपि गृहस्य, गृहे पचतीति प्रयोगः। न चैवं परंपरयेति व्यर्थम्। अधःसंतापनं हि अधोवह्निसंयोगानुकूलकाष्ठवह्न्यादिव्यापारस्तस्य च साक्षात्काष्ठवह्न्यादिवृत्तित्वेऽपि (2)काष्ठे (2. काष्ठेन वह्नौ इति पाठः।) वह्नौ वा पचतीति प्रयोगाभावात्। एवं पथि गच्छतीतिवत् स्वस्मिन् (3)गच्छतीति (3. गच्छती-त्यप्रयोगादपि इति पाठः।)प्रयोगाभावादपि च तत्पदमिति। क्रियानिरूपिताधिकरणत्वस्यैव सर्वत्र सप्तम्यर्थत्वे विना क्रियायोगं भूतले घट इत्यादि प्रयोगो न स्यादिति वाच्यम्। इष्टत्वादिति वैयाकरणाः।

 अधिकरणत्वमाधेयत्वं च(4) (4. वेति पाठः।) सप्तम्यर्थः। स च यत्र क्रियान्वयी तत्र कारकव्यवहारः। अत एव भूतले घट इत्यादौ क्रियाशून्यवाक्यात् भूतलाधेया घट इति शाब्दबोधो भवत्येवेति न्यायविदः।

 गृहे स्थाल्यामोदनं पचतीत्यत्र निरुक्तसंबन्धेन गेहाधिकरणकस्थाल्यधिकरणकौदनकर्मकपाकानुकूलकृतिमानित्यन्वयधीः। भूतले घट इत्यादौ सप्तम्या अधिकरणत्वमर्थः, तत्र च प्रकृत्यर्थस्याश्रयत्वेन प्रथमान्तार्थस्य च निरूपकत्वेनान्वयः, भूतलनिष्ठाधिकरणतानिरूपको घट इत्यन्वयबोध इति प्राञ्चः।

 निरूपकत्वादेः संबन्धस्य (1)प्रतियोगितावच्छेदकत्वाभावान्नञर्थान्वयानुपपत्त्या (1. प्रतियोगितानवच्छेदकत्वादिति पाठः।) आधेयत्वं सप्तम्यर्थः। तत्र च प्रकृत्यर्थस्य निरूपकतया प्रथमान्तार्थस्य चाधिकरणतयान्वये भूतलनिरूपिताधेयत्ववान् घट इत्यन्वयबोध इति नव्याः।

 चर्मणि द्वीपिनं हन्तीत्यादौ निमित्तसप्तमी। निमित्तत्वमुद्देश्यत्वम्। तच्च फलत्वेन फलवत्त्वेन वा इच्छाविषयत्वम्। प्रथमे मशकनिवृत्तौ धूमं करोतीति। द्वितीये तु चर्मणि द्वीपिनं हन्तीत्यादि। चर्मादेः सिद्धत्वादिच्छाविषयत्वाभावेऽपि साध्यीभूतयथेष्टविनियोगरूपफलवत्त्वेनोद्देश्यत्वात्। अत्र च यथायथं तादृशेच्छा सप्तम्यर्थः। तस्याश्च धात्वर्थे प्रयोज्यत्वसंबन्धेनान्वयः। तथाच मशकनिवृत्तिविषयकेच्छाप्रयोज्यधूमकरणाश्रयः। चर्मविषयकयथेष्टविनियोगप्रकारकेच्छाप्रयोज्य्द्वीपिकर्मकहननानुकूलकृतिमानिति च क्रमेणान्वयबोधः। अत्र च निमित्तात्कर्मयोग इत्यनुशासनात् यत्किञ्चित्कर्मप्रकारकबोधजनकधातुयोगो नियामकः। सकर्मकधातौ कर्मबोधकसमभिव्याहारेण कर्मप्रकारकबोधजनकतता। यथा द्वीपिनं हन्तीत्यादौ।

 अकर्मकधातौ च (2)कर्मविशिष्टार्थशक्त्या। (2. कर्मविशिष्टस्वार्थशक्त्येति पाठः।) \`अविद्यारजनीक्षये यदुदेति' इत्यत्र उदयगिरिशिखरमारोहतीत्यर्थकरणात् कर्मविशिष्टबोधजनकत्वमविशिष्टम्। अत्र रजनीक्षयस्य सूर्योदयाजन्यत्वेऽपि निमित्तत्वं ज्ञानविषयत्वेनोद्देश्यत्वम्। तेन लोकानां रजनीक्षयज्ञानार्थं यदुदेतीत्यर्थः।

 शरदि पुष्प्यन्ति सप्तच्छदा इत्यादावुत्पत्तिरपि सप्तम्यर्थः, शरदुत्पत्तिकपुष्पाश्रयाः सप्तच्छदाः इति वाक्यार्थः। न च शरदुत्पत्तिकपुष्पाश्रये चम्पकादावपि तथा प्रयोगः स्यादिति वाच्यम्। सप्तच्छदस्य पुष्पाश्रयत्वे लब्धे समानवित्तिवेद्यतया सप्तच्छदवृत्तित्वस्यापि पुष्पेषु लाभात्तदवच्छेदेन शरदुत्पत्तिकत्वान्वयस्य व्युत्पत्तिसिद्धत्वात्। चम्पकादिपुष्पत्वावच्छेदेन शरदुत्पत्तिकत्वाभावेन तथा प्रयोगाभावात्। धातोर्वा सप्तच्छदीयपुष्पे लक्षणेत्यपि कश्चित्।

 सति सप्तम्याः सामानाधिकरण्यमर्थः। तच्च क्वचित्कालिकं, क्वचिद्दैशिकम्। तत्राद्यं समानकालीनत्वपर्यवसन्नं यथा गोषु दुह्यमानास्वागतः दुग्धास्वागत इत्यादौ। अत्र च समानकालीनत्वे सप्तम्यर्थे दोहनमात्रस्य न निरूपकत्वेनान्वयः, महिष्यादिदोहनसमानकालीने तथाऽप्रयोगात्। नापि गोदोहनस्य, धातुना गोदोहनत्वेनानुपस्थितेः। किं तु दण्डी पुरुषो गच्छतीत्यत्र यथा परंपरया पुरुषविशेषणतापन्नदण्डसमानकालीनत्वं गमने भासते तथा गोविशेषणकर्मताविशेषणतापन्नस्यैव दोहनस्य समानकालीनत्वमागमने भासते इति। इत्थं च तादृशदोहनसमानकालीनगमनानुकूलातीतकृतिमानिति आद्यस्य वाक्यार्थः।

 दुग्धास्वागत इत्यादौ तु न तथान्वयः। दोहनस्यातीतत्वेन बोधात्। किं तु वर्तमानध्वंसप्रतियोगिकृतिजन्यदोहनकर्मतापन्नासु गोष्वागत इति वाक्यार्थः। गोविशेषणकर्मताविशेषणदोहनविशेषणकृतिविशेषणप्रतियोगित्वविशेषणतापन्नस्य वर्तमानध्वंसस्य समानकालीनत्वमागमने भासते। तथा च तादृशवर्तमानध्वंससमानकालीनागमनानुकूलकृतिमानिति वाक्यार्थः।

 गुणकर्मान्यत्वे सति सत्त्वादित्यादौ च दैशिकं, तत्र हि गुणकर्मान्य(1)त्वसामानाधिकरण्यस्य (1. गुणसमाधिकरणसत्त्वस्येति पाठः।) सत्त्वे बोधात्। यद्यपि \`यस्य च भावेन भावलक्षणम्' इति सूत्रे क्रिययोः सामानाधिकरण्ये सप्तमीविधानान्नामार्थयोः सामानाधिकरण्ये सप्तमी न युक्ता। तथापि गुणकर्मान्यत्वे सति सत्वादित्यभियुक्तप्रयोगदर्शनात् सूत्रे भावपदं धर्मपरतया व्याख्याय तत्संगमनीयम्।

 यस्य च धर्मेण धर्मान्तरं निरुक्तस्वसामानाधिकरण्येन प्रतिपाद्यते तत्र सप्तमीति सूत्रार्थः। यस्य क्रियया अन्यस्य क्रियान्तरं लक्ष्यत इति व्याख्यानं तु शाब्दिकानां प्रायिकमिति। एवमन्यत्राप्यूह्यम्।



 **इति शब्दार्थसारमञ्जर्यां भवानन्दसिद्धान्तवागीशविरचितं षट्कारकविवेचनं समाप्तम् ।**

** ------- \*\*\*\*\*\*\*\* --------**














\]
