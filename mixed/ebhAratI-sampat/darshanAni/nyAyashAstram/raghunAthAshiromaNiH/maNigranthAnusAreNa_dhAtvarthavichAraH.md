+++
TITLE = "मणिग्रन्थानुसारेण धात्वर्थविचारः"
AUTHOR = "रघुनाथाशिरोमणिः"
DOMAIN = "दर्शनानि"
SUB-DOMAIN = "न्यायशास्त्रम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-4058"
url = "https://www.ebharatisampat.in/readbook3.php?bookid=Njc0ODQ3MTU3MjU1OTgz&pageno=MjI0MjQyNjk5NTk="
title = "मणिग्रन्थानुसारेण धात्वर्थविचारः"

+++
[[मणिग्रन्थानुसारेण धात्वर्थविचारः	Source: [EB](https://www.ebharatisampat.in/readbook3.php?bookid=Njc0ODQ3MTU3MjU1OTgz&pageno=MjI0MjQyNjk5NTk=)]]

\[















** ॥श्रीः॥**

** मणिग्रन्थानुसारेण धात्वर्थविचारः**

**   त.चि.पृ.847-853  **

** मण्डनाचार्यमतानुवादः।**



 धात्वर्थः फलमिति मण्डनाचार्याः। तथा हि-पचधात्वर्थः विक्लित्तिरूपं फलम्, लाघवात्। न तु विक्लित्तिफलको व्यापारः अधस्संतापनादिः गौरवात्। गमेः उत्तरदेशसंयोगः. पतेः अधोदेशसंयोगः, त्यजेः विभागोऽर्थः। न तु तत्तत्फलजनकः व्यापारः (स्पन्दः)। एवं मरणमर्थः, न तु तत्फलजनको व्यापारः रवङ्गाभिघातादिः, गौरवात्। यजत्यर्थोऽपि देवतोद्देश्यकत्यागफलं स्वस्वत्वध्वंस एव। जुहोत्यर्थः त्यागफलं प्रक्षेपः। ददात्यर्थः संप्रदानविप्रादिकर्तृकस्वीकारपूर्वकः त्यागस्य फलभूतः स्वस्य स्वत्वध्वंसः परस्वत्वं वा। न तु तत्फलकस्त्यागः, गैरवात्।

 न च धातोर्यदि फलमात्रमर्थः तदा व्यापारनिगमे फलदशायां पचति गच्छति ददातीत्यादिप्रयोगः स्यात् न तु अपाक्षीदित्यादिः, तया फलानुत्पत्तौ व्यापारकाले पचतीर्तादि प्रयोगो न स्यादिति वाच्यम्।

 धात्वर्थफलानुकूलव्यापारवर्तमानत्वमाख्यानार्थः। तेन व्यापारकाले पचतीत्यादिप्रयोगो भवति, न तु व्यापारनिगमे। तथा फलकाले व्यापारवर्तमानत्वनिरहात् पचतीत्यादिप्रयोगो न भवति।



 न च स्पन्दजन्यसंयोगविभागाश्रयत्वेन आकाशो गच्छति पतति त्यजतीति स्यात्, विनश्यदवस्थे फलाजनके कर्मणि च गच्छति पचतीति न स्यात्, संयोगविभागाद्यभावात् इति वाच्यम्। व्यापारवति व्यापारकाले आख्यातप्रयोगात्। आकाशस्य व्यापारविरहात् न आकाशो गच्छतीति प्रयोगः। व्यापारकाल इत्युक्त्या विनश्यदनस्थव्यापारकाले फलानुत्पादेऽपि गच्छतीत्यादिप्रयोगस्योपपत्तिः।

 ननु फलस्य धात्वर्थत्वे फलमेव क्रिया। धात्वर्थस्यैव क्रियात्वात्। तथा च तण्डुलं पचतीत्यादौ तण्डुलादेः कर्मतापि न स्यात्, विक्लित्त्यादिरूपक्रियाजन्यफलशक्तित्वाभावादिति चेन्न। परसमवेतव्यापारजन्यफलशालित्वं कर्मत्वम्। स च व्यापारो धात्वर्थ आख्यातार्थौ वा भवतु। उभययापि परसमवेतव्यापारजन्यफलशालिनस्तण्डुलादेः कर्मत्वं भवति। विक्लित्यनुत्पादे व्यापारकाले पाको वर्तत इत्यत्र पाकपदस्य व्यापारे लक्षणा। लाघवेन फलस्य विक्लित्तेः शक्यत्वात्।

 जानाति इच्छति यतते विद्यते तिष्ठति इत्यत्र यथाक्रमं ज्ञानम् इच्छा प्रयत्नः सत्ता गतिनिवृत्तिश्च धात्वर्थः। न ज्ञआनादि फलं न वा ज्ञानाद्यनुकूलव्यापारो धात्वर्थः, ज्ञानादिमत्त्वमात्रप्रतीतेः इति वदन्ति।



** तन्मतखण्डनम्**



 अचोच्यते-ओदनकामः पचेतेत्यत्र विधिप्रत्ययेन धात्वर्थे प्रवृत्त्यर्थं कृतिसाध्यत्वमिष्टसाधनत्वं च बोध्यते। न च फले विक्लित्त्यादौ ओदनसाधनत्वं न वा फले प्रवृत्तिः संभवति। उपायमकृत्वा फलस्य साक्षात् कृत्या साधयितुमशक्यत्वात्। फलं हि उपायविषयककृतिसाध्यम्, न तु तदन्यविषयककृतिसाध्यम्। उपायविषयककृतित एव फलसिद्धेः। अधस्सन्तापनादेः व्यापारस्य कृतिसाध्यत्वमिष्टसाधनत्वं च विना विक्लित्तिरूपफलार्थमप्रवृत्तेश्च। उपाय इष्टसाधनत्वेन च बोध्यत इति फलानुकूलो व्यापार एव धात्वर्थः।

 अथोपायस्य कृतिसाध्यत्वज्ञानं प्रवर्तकमिति सत्यम्। किं तु विधिबोधितेन फलस्य कृतिसाध्यत्वेन तदुफयस्य कृतिसाध्यत्वमाक्षिप्यते। तदुपायस्य कृतिसाध्यत्वं विना फलस्य कृतिसाध्यत्वानुक्षिप्यते। तदुपायस्य कृतिसाध्यत्वं विना फलस्य कृतिसाध्यत्वानुपपत्तेरिति चेत् न। वृद्धव्यवहारात् प्रवृत्तिजनके ज्ञाने विधिप्रत्ययस्य शक्तिग्रहात्। प्रवृत्तेः यत् साक्षादुपपादकं तद्विषयकत्वात् कल्पनायाः।

 एवं यजिगमिपचिजुहोतिददातीनामपि व्यापार एव वाच्यः, फले प्रवृत्त्यसंभवात्। तत्र चपच्यर्थः अधस्संतापनमेव। तच्च रूपरसगन्धस्पर्शपरावृत्तिफलाविनाभूतम्। अधस्सन्तापने च जातिविशेषो रूपादिपरावृत्तिजनकतावच्छेदकोऽवश्यं वक्तव्यः। अन्यथा फलार्थम् अधस्सन्तापनेऽप्रवृत्तिप्रसङ्गात्। व्यापारस्याख्यातवाच्यत्वेऽपि विशेषस्यावश्यं वाच्यत्वात्। पच्यर्थे च फलं न विशेषणं न वा उपलक्षणम्। लोकेऽधस्संतापनविशेषस्य रूपादिपरावृत्त्यव्यभिचारेण व्यावर्त्याभावात्। वेदेऽधस्सन्तापनमात्रं पाकपदार्थः। कृष्णलं श्रपयेत् इत्यादौ फलाभावात्।

 अस्तु वा उपलक्षणम्। रूपादिपरावृत्तियोग्याधस्संतापनं पाकपदार्थः। योग्यता च संतापने कृष्णालादानप्यस्ति। गमेः स्पन्दविशेष एव वाच्यः, न तूत्तरदेश संयोगजनकत्वेन स्पन्दस्य वाच्यता। सर्वेषां स्पन्दानां तयात्वेन व्यावर्त्याभावात्। स्पन्दे च विशेषः संयोगविभागजनकतावच्छेदकः सर्वसिद्ध एव।

 त्यजेश्च कर्ममात्रं शक्यम्, न तु पूर्वदेशविभागफलककर्मत्वेन शक्यत्वम्। सर्वकर्मणां तथात्वेन व्यावर्त्याभावात्। त्यजतीति प्रयोगे च तद्बुद्धिर्निमित्तम्।

 पतत्यर्थोऽपि क्रियाविशेष एव गुरुत्वासमवायि कारणप्रयोज्याधस्संयोगफलजनकः। फलं तु कर्मविशेष परिचायकमात्रम्।

 यजतिददातिजुहोतीनां इदं न ममेत्यादितत्तत्संकल्पविशेषपूर्वकस्त्याग एव वाच्यः। संकल्पे च विशेषस्तु तत्तद्विशेषकृतः तत्तत्फलविशेषजनकतावच्छेदको मानसप्रत्यक्षसिद्ध एव, न तु तत्तत्फलजनकसंकल्पविशेषे शक्तिः, गौरवात्। देवतोद्देश्यकस्वस्वत्वध्वंसफलकत्यागत्वं संप्रदानस्चीकरणपूर्वकस्वत्वध्वंसफलकत्यागत्वं देवतोद्देश्यकप्रक्षेपफलकत्यागत्वं च तत्तत्संकल्पविशेष परिचायकमात्रमिति।



 **र****घुनाथशिरोमणिसंमतः**

** धात्वर्थः \[पृ.991-1009\]**



 आख्यातवादे रघुनाथशिरोमणिना धात्वर्थ एवं निरूपितः मण्डनमतानुययिनः- धातोः फलम् अर्थः। अनुकूलव्यापार अथवा व्यापार आख्यातस्यार्थः। अनुकूलत्वं संसर्गतया भासते। लडादितिङाद्यर्थः वर्तमानत्वम् अतीतत्वं भविष्यत्त्वम् इष्टसाधनत्वं कृतिसाध्यत्वम् बलवदनिष्टसाधनत्वं चार्थः। तत् सर्वम् आख्यातार्थव्यापार एवान्वेति न तु धात्वर्थफले। एकपदोक्तत्वप्रत्यासत्तेः। अपि च यदि धात्वर्थे फले आख्यातार्थानामन्वयः स्यात् तदा फलानुत्पाददशायां व्यापारसत्त्वेऽपि पचतीति प्रयोगो न स्यात्, स्याच्च पक्ष्यतीत्यादिप्रयोगः। न स्यान्न व्यापारातीततादशायां फलसत्त्वे पपाचेति प्रयोगः। न स्याच्च काशीं गच्छेदित्यादौ काशीसंयोगजनकक्रियायाः इष्टसाधनत्वादिलाभः। भावप्रत्ययस्य घञादेः अनुकूलव्यापार एवार्थः। तेन फलानुत्पाददशायां व्यापारनिगमे फलसत्त्वे पाको विद्यत इति प्रयोगः। घञो निरर्थकत्वे तु उभयथापि प्रयोगः स्यात्।

 अपि च भावप्रत्ययस्य निरर्थकत्वे घटभूतलयोः मिथः संयोग इति वत् मिथो गमनमिति प्रयोगापत्तिः। ल्युटः अनुकूलव्यापारार्थकत्वे तु तस्य द्विष्ठत्वाभावान्न तथा प्रयोगः। प्रत्ययोपनीत \[तत्तद्धातूत्तरप्रत्ययप्रतिपाद्य\] परसमवेतव्यापारजन्यधात्वर्थफलशालित्वं कर्मत्वम्। अथ तत्तद्धात्वर्थफलशालित्वमात्रोक्तौ चैत्रो ग्रामं गच्छतीत्यादौ ग्रामस्येव चैत्रस्यापि कर्मत्वापत्तिः। गम्यर्थस्य फलस्य ग्रामसंयोगस्य चैत्रेऽपि संत्त्वात्। अतो जन्यातां फलविशेषणम्। व्यापारजन्यत्वमाचोक्तौ अपि तद्दोषतादवस्थ्यम्। गम्यर्थफलस्य ग्रामसंयोगस्य चैत्रसमवेत क्रियाजन्यत्वात्। अतः परसमवेतत्वं व्यापारविशेषणम्। चैत्रसमवेतक्रिया च न चैत्रान्यसमवेता। तद्गम्यर्थफलस्य ग्रामसंयोगस्यापि चैत्रान्यो ग्रामावयवः तत्समवेतव्यापारो ग्राम एव तज्जन्यत्वात् तद्दोषतादवस्थ्यम्। अत उपनीतान्तं व्यापारविशेषणम्। चैत्रो ग्रामं गच्छतीत्यत्र च ग्रामो न तिङ्प्रत्ययोपनीतः। किं तु चैत्रक्रियैव तदुपनीता। चैत्रो ग्रामस्य गन्तेत्यत्र चकृत्प्रत्ययोपनीतः चैत्रक्रियैव तदुपनीता। चैत्रो ग्रामस्य गन्तेत्यत्र कृत्प्रत्ययोपनीतः चैत्रान्यचैत्रावयवसमवेतः चैत्र एव तज्जन्यप्रकृतगम्यर्थसंयोगाश्चये चैत्रेऽनिव्याप्तिः, अतो व्यापारेति। तथा च व्यापारत्वेन प्रत्ययोपनीतेत्यर्थः।

 फलनिष्ठमाधेयत्वं द्वितीयादिना, व्यापारनिष्ठं च तत् तृतीयादिना अभिधीयते। एवं च तण्डुलं पचति चैत्र इत्यस्य तण्डुलवृत्तिफलविशेषजनकव्यापारवांश्चैत्रः, मैत्रेण पच्यते तण्डुल इत्यर्थः। फलव्यापारयोः विशेषणविशेष्यभावव्यत्यासादेव कर्तृकर्मप्रत्ययव्यवहारः।

 वस्तुतस्तु आख्यातस्येव तृतीयाया अपि व्यापार एवार्थः। कर्माख्यातस्य च धात्वर्थफलनिरूपितमधिकरणत्वं कर्मकृतः आश्रयः कर्तृकृतश्च व्यापाराश्रयः कर्मकर्तृसामानाधिकरण्यानुरोधात्। जानातीत्यादियोगे तु यथायथमाश्रयत्वविषयत्वादिकमर्थः।

 चैत्रेण पच्यते, पक्व इत्यादौ सुबर्थ एव व्यापारे वर्तमानत्वाद्यन्वयः। व्युत्पत्तिवैचित्र्यात्। पचमानः पक्ववान् इत्यादौ पुनरनायत्या कृत्प्रत्ययार्थतावच्छेदके एव व्यापारे वर्तमानत्वाद्यन्वयः। स्तां वा व्यापाराश्रयौ शक्यौ। विशिष्टं व्यापाराश्रयस्वरूपमन्वयबललभ्यम् \[परस्पराकाङ्क्षायोग्यतादिलभ्यम्\]। यथा एवकारार्थयोः अन्ययोगव्यवच्छेदयोः परस्परमन्वयो नानुपपन्नः।

 न च तत्रापि अन्ययोगव्यवच्छेदरूपो विशिष्ट एवार्थः। न त्वन्ययोगव्यवच्छेदौ पृथगिति वाच्यम्। अन्ययोगप्रतियोगप्रतियोगिकव्यवच्छेदस्य एवकारार्थत्वे पार्थ एव धनुर्धर इतिवत् पार्थ एव द्रव्यमित्यपि प्रयोगप्रसङ्गात्। पार्थान्यगुणादि तदात्म्यव्यवच्छेदस्य द्रव्यत्वावच्छेदेन सत्त्वात्। अन्ययोगत्वावच्छिन्नप्रतियोगिकत्वव्यवच्छेदस्य एवकारार्थत्वे शक्याप्रसिद्धिः। पार्थ एव धनुर्धर इत्यादौ तादात्म्यरूपान्ययोगस्थले अन्यत्वस्य केवलान्वयितया तत्तादात्म्यस्यापि केवलान्वयित्वेन तत्सामान्यव्यवच्छेदाप्रसिद्धिरिति यावत्। पार्थ एव धनुर्धरत्वमित्यादौ बाधितत्वं च। धनुर्धरत्वे अन्यसमवेतत्वावच्छिन्नप्रतियोगिताकव्यवच्छेदो हि न संभवति। अन्यत्वस्य केवलान्वयितया पार्थरूपान्यसमवेत त्वस्यैव धनुर्धरत्वे सत्त्वम्। पार्थान्ययोगत्वावच्छिन्नप्रतियोगिता कव्यवच्छेदस्याप्रतीतिप्रसङ्गश्च। स्वान्ययोगव्यवच्छेदस्य शक्यत्वे च स्वत्वस्याननुगमात् शक्त्यानन्त्यम्।

 न चान्ययोगव्यवच्छेदयोः खण्डशः शक्यत्वेऽपि कथं पार्थ एव धनुर्धर इत्यादौ पार्थान्यसमवेतत्वत्वावच्छिन्नप्रतियोगिताकव्यवच्छेदस्य बोधः, तेन रूपेण शक्तेरकल्पनात् इति वाच्यम्। नीलो घटो नास्तीत्यादौ नीलघटत्वावच्छिन्नप्रतियोगिताकाभावस्य प्रतीत्या व्यवच्छेदेऽन्वयितावच्छेदकावच्छिन्नप्रतियोगिताकत्वस्य व्युत्पत्तिरिति स्वीकार्यतया पार्थान्यसमवेतत्वरूपान्वयितावच्छेदकावच्छिन्न प्रतियोगिताकत्वस्य व्यवच्छेदे प्रतीतिसंभवात्।

 ननु चैत्रेण तण्डुलः पच्यत इत्यादिवत् महीरुहेण विहगः संयुज्यत इत्यादावपि महीरुहवृत्तिव्यापारजन्यधात्वर्थसंयोगशालित्वमर्थो वाच्यः। तथा च निश्चले विहगादिकर्मजन्यसंयोगशालिनि महीरुहादौ महीरुहेण विहगः संयुज्यत इति प्रयोगो योग्यः स्यादिति चेत्-न। तत्र संयोगवत्त्वमात्रप्रतीत्या प्रत्ययस्य व्यापारवाचित्वाभाव्त्। अत एव संयुजेः न सकर्मकत्वम्। संयोग इत्यादौ धात्वर्थमात्रप्रतीतेः घञादेः प्रयोगसाधुतामात्रमित्याहुः।

 %मण्डनमतखण्डनम्%

 नन्न। धातोः फलमात्रवाचकत्वे आख्यातस्य व्यापारत्वावच्छिन्नवाचकत्वे च पचतीत्यादौ पाकानुकूलयत्वाननुभवप्रसङ्गात्। यत्नत्वेन यत्नाननुभवप्रसङ्गादिति यावत्। फलानुकूलादृष्टवत्यपि पचतीत्यादिप्रयोगप्रसङ्गात्। एवं विभागानुकूलपूर्वदेशसंयोगवति निश्चले विहगे त्यजतीति प्रयोगप्रसङ्गः। नासंयुक्तस्य विभाग इति युक्तेः संयोगस्य विभागानुकूलत्वम्। फलावच्छिन्नव्यापारस्य धात्वर्थत्वे तु विभागानुकूलस्पन्दस्यैव त्यजधात्वर्थतया तदाश्रयत्वस्य आख्यातार्थस्य तत्राभावान्न प्रसङ्गः।

 प्राभाकरास्तु तत्र तत्र तत्तत्फलानुकूलव्यापारविशेष एव धात्वर्थः। तानि तानि फलानि संयोग-विभाग-विक्लित्तिस्वत्वविशेषादिरूपाणि, तदनुकूलो व्यापारविशेषः गमित्यजिपचीनां स्पन्दः, ददात्यादेः ज्ञानरूपः। व्यापारविशेष इति विशेषपदोपादानात् नोदनादृष्टतज्जनककृत्यादिव्युदासः। सर्वत्र धात्वर्थाश्रयत्वमेव कर्तृत्वम्। संख्यावर्तमानत्वादिकं क्वचिदाश्रयत्वादिकमपि वा आख्यातार्थ इति वदन्ति।

 तदपि न। तत्र तत्र तादृशयत्नाननुभवप्रसङ्गात्।



 %भावनाविवेकग्रन्थानुसारेण धात्वर्थविचारः%

  %(Annamala University Edition)%

 कुमारिलभट्टसमकालिकतया ततः किंचिन्न्यूनवयस्कतया संभाव्यमानाः आचार्याः मण्डनमिश्राः भावनाविवेकनाम्नि ग्रन्थराजे धात्वर्थातिरिक्ता आख्यातवाच्या भावना नास्तीति वदतः वैयाकरणादीन् निरस्य धात्वर्थात् विविक्तां भावनां तस्या आख्यातवाच्यतां च समसाधयन्। पूर्वपक्षं ग्रन्थस्यार्धभागः प्रास्तौत्। सिद्धान्तमपरोऽर्धभागः प्रादीदृशत्। तत्सर्वं संकलय्यात्र प्रस्तूयते।

 %पूर्वपक्षः%

 "किं करोति" इति प्रश्नस्य "पचति" "पठति" इत्याद्युत्तरदर्शनात् करोतिपचत्योः सामानाधिकरण्यं (समानार्थकत्वं) सिद्धम्। तत्र करोत्यर्थो भावना। तत्समानाधिकरणतया पचतीत्यस्यापि भावनार्थकत्वमेषितव्यम्। तत्र किं धातोः तत् उत आख्यातप्रत्ययस्य इति विमर्शे पचादिधातूनां नानात्वात् अननुगमात् आख्यातस्य च सर्वत्रानुवृक्षेः स एव भावनावाचकः न धातवः इत्येवं सामानाधिकरण्यात् हेतोः खलु आख्यातः भावनार्थकतया सिषाधयिषितः सिद्धान्तिना। तच्च न सम्यक्। यतः-

(1) न तावत् सामानाधिकरण्यं तदर्थकत्वं साधयति। अपि तु तद्विशेषवाचकत्वम्। वृक्षः शिंशपा इति प्रयोगे हि वृक्षसमानाधिकरणः शिंशपाशब्दः न वृक्षार्थकः दृष्टः, अपि तु वृक्षविशेषार्थकः। अतो नायं हेतुः तदर्थत्वसाधकः, किं तु तद्विपर्ययसाधकः। पचति इत्यादिषु च आख्यात एकरूपः न विशेषवचने समर्थ इति व्यावृत्तरूपा धातव एव भावनाविशेषवचनाः करोतिसमानाधिकरणाः। तथा त्याहुः-

 समानाधिकरण्यात्तदर्थभेदाभिधानुमा।

 न तादर्थ्यानुमा नाह वृक्षतां शिंशपाश्रुतिः॥ 2॥

 सामानाधिकरण्याद्धेतोः पचत्यादीनां करोत्यर्थविशेषभिधासकत्वमात्रनुमानुं शक्यम्। न तु करोत्यर्थमात्राभिधायकत्वम्। न हि वृक्षशब्दसमानाधिकरणः शिंशपाशब्दः वृक्षतामाचष्टे। किं तु वृक्षविशेषम्। एवमत्रापि करोत्यर्थविशेषाभिधानमेव पचत्यादीनां शक्यतेऽनुमातुम् इति कारिकायाः अर्थः।

(2) किं च करोतेः भावनावचनत्वे युक्तं तत्सामानाधिकरण्यात् पचत्यादीनां भावनावचनत्वमनुमातुम्। तदेव खलु न संभवति। करोतेर्भावनां विनापि प्रयोगदर्शनात्। तथा हि- "किं करोति घण्टा? ध्वनति" इति प्रश्नोत्तरे दृश्यते। अत्र हि ध्वनेरन्यः भावना नाम कश्चन पदार्थो न प्रतीयते। तथा "का क्रिया" इति पृष्टे "पाकः" इत्युत्तरम् आख्याताभावात् भावनामप्रतिपादयत् धात्वर्थमात्रं प्रतिपादयति। अतो न भावनावचनः करोतिः। तथा च महाभाष्यम्- "कथं ज्ञायते क्रियावचनाः पचत्यादयः इति। यदेषां करोतिना सामानाधिकरण्यम्। कृभ्वस्तयः क्रियासामान्यवचनाः, क्रियाविशेषवचनाश्च पचत्यादयः इति। तथा च कारिका-(3)

 भावाभावे प्रयोगस्य द्विधापि खलु दर्शनात्।

 धात्वर्थवर्तिसामान्यं करोत्यर्थमुपागमात्॥- इति।

 भावनाया अभावो द्विधापि भाव्याभावेन भावनावाचिशब्दाभावेन च, करोतेः प्रयोगस्य दर्शनात् न करोतेर्भावनार्थकत्वम्। आद्यस्योदाहरणं किं करोति घण्टा, ध्वनतीति। द्वितीयस्य उदाहरणं का क्रिया, पाक इति।

(3) अथ धात्वर्थमात्रं(सामान्यं) भावनानियतम्। एवं च घण्टाध्वनतीत्यादिष्वपि प्रयोगेषु किंचित् असत् ध्वननेन उपजन्यत एव इति अस्त्येव सर्वत्र भावना इति मतम्। तर्हि यदसत् उपजन्यते धात्वर्थेन तदुत्पादनाख्यो व्यापारो धात्वर्थ एव न ततोऽन्यः। न हि यजेत स्वर्गकाम इत्यादौ भाव्यस्वर्गभवनसमर्थो व्यापारः यागादन्यः कश्चित् प्रतीयते। अतो धात्वर्थ एव तादृशो भावनापदवाच्यः। अथ व्यापाररूपत्वात् धात्वर्थस्य न भावनात्वमिति शङ्का, तर्हि उत्यतां कोऽसौ व्यापारपदार्थः? यदि समीहितजननसमर्थः कश्चन धर्मः, तदा धात्वर्थः तथाविध एवेति न ततोऽन्या भावना। अथ स्पन्दः? अव्याहतमेव धात्वर्थस्य तथात्वम्। परं तु एवं वदतः आस्ते यजते इत्यादिषु भावनायाः अभावः प्रसज्येत।

तथा च कारिका-

 सर्वत्र यदि धात्वर्थे भाव्यं सैवास्तु भावना।

 स्वर्गभूतिसमर्थोऽन्यः व्यापारः को नु चागतः॥4॥"



(4) यदि प्रयत्नो व्यापारः, तर्हि रथो गच्छति इत्यादिषु आख्यातप्रयोगानुपपत्तिः। न चौपचारिकः तत्राख्यातप्रयोगः। प्रत्ययस्यावैलक्षण्यात्। अपि च प्रयत्नस्य भावनात्वे तस्य धात्वर्थनिष्पादपर्यवसन्नतया धात्वर्थस्य तं प्रति कर्मत्वमेव स्यात् न करणत्वम्। न हि स्वर्गकामनावतः पुरुषस्य यागार्थादन्यः स्वर्गोत्पादनार्थः प्रयत्नः समस्ति। अस्ति अपूर्वं नाम स्वर्गार्थो व्यापार इति चेत् न हि तत् कर्तृव्यापार इष्यते। करणस्य खलु यागादेः व्यापारस्तत् इति भवतां मतम्। तथा च-

 आत्मरकर्तृकमेवाह व्यापारं योऽपि भावनाम्।

 कर्त्रन्तरेऽस्म नाख्यातं धीसाम्यान्नोपचारतः॥5॥

 धातुगोचरनिर्वृत्तिपर्यन्तत्वाच्च कर्मता।

 सर्वत्र तस्य न परः करणाभिमतेऽप्यसौ॥6॥

(5) यदि तु न धात्वर्थात् तत्त्वान्तरभूता भावना। किं तु धात्वर्थस्यैवावस्याविशेषः। तथा हि- धातुः क्रियासामान्यमाचष्टे। तस्यैव फलोत्पादानुकूलामवस्थामाख्यातप्रत्ययः आचष्टे। ततश्च क्रियायाः साध्यताप्रतीतिः। न हि असाधिता क्रिया फलं साधयतीति। उच्यते-तर्हि कर्मक्षणसमुदायस्य पूर्वापरकोट्योः ज्ञानं फलोपाधिकमेव वक्तव्यम्। ततश्च प्रत्यक्षफलेष्ववघातादिषु तुषविमोकरूपफलं यावत् अनुष्ठानां यद्यपि सिध्यति, तथापि अदृष्टस्वर्गादिफलेषु उपक्रमापवर्गौ दुर्ज्ञानौ इति पुरुषस्तत्र न प्रवर्तेत। कथंचित् उपक्रमज्ञानात् प्रवृत्तोऽपि फलस्य अनिष्पत्त्या आत्मानमकृतशास्त्रार्थं मन्यमानः न कर्मणस्तस्मात् विरमेत्। न च शास्त्रात् फलोत्पत्त्यधिगमः। कृतशास्त्रार्थस्य फलोत्पत्त्यधिगमः, फलोत्पत्त्या च कृतशास्त्रार्थताधिगम इत्यन्योन्याश्रयात्।

(6) अपि च पचतीत्यत्र धात्वर्थः साध्यतया प्रतीयमानः क्रियेत्यभ्युपगन्तव्यम्। तत्र आख्यातस्यापि क्रियार्थतया क्रियाद्वयं प्रतीयेत। न च प्रतीयते। तस्मान्न धात्वर्थव्यतिरेकिणी आख्यातेषु क्रिया अस्ति।



(7) काष्ठैः पचतीति संबन्धोऽपि नोपपद्यते। न हि धात्वर्थे काष्ठानामन्वयः, कारकाणां क्रिययैवान्वयात्। तस्य च अक्रियात्वाभ्युपगमात्। नाप्याख्यातार्थभावनायाम्। धात्वर्थरूपकरणावरुद्धत्वात्। नाप्याक्षिप्तपाकभाव्यकभावनायाम्। साक्षात्संबन्धप्रतीतिविरोधात्।



(8) किं च विक्लिद्यन्ति पचन्तीति अनयोरर्थभेदः भावनावादिमते न स्यात्। उभयत्र धातुना पाकस्य आख्यातेन प्रयोजकव्यापारस्य चाभिधानात्। न च प्रथमे तण्डुलाः कर्तारः, द्वितीये देवदत्तः कर्तेति कर्तृभेदात् भेद इति वाच्यम्। कर्तृलक्षणानिरुक्तेः। किं पुनः कर्तृलक्षणम्। यदि साधननियोगः, कथं तण्डुलानां कर्तृत्वम्। अथ विशेष्यतया धात्वभिहितव्यापारः, तर्हि धातुनैव कर्तृव्यापाराभिधानात् आख्यातार्थो न स्यात्। ननु फलार्थो व्यापार एकः धात्वर्थोर्थो व्यापारोऽपर इति भावनाभेदात् फलार्थं व्यापारमाख्यात आचष्टे, धात्वर्थार्थं च तं धातुरिति चेत्-



(9) नैतदपि युक्तम्। यतो धात्वर्थं फलविशेषं चान्तरा न फलार्थोऽन्यो व्यापारः समुपलभ्यते। धात्वर्थानुष्ठानान्तरमेव पाकादिफलनिष्पत्तिदर्शनात्। यत्रापि फलस्यव्यवधानेन निष्पत्तिः तत्रापि व्यवधायको व्यापारः धात्वन्तरवाच्य एव नाख्यातप्रत्ययवाच्य इति। तदुक्तम्-

 न हि धात्वर्थकरणफलभेदप्रभावनः।

 धात्वर्थं फलभेदं च व्यापारो दृश्यतेऽन्तरा॥11॥

(10) अपि च करोतिः कर्मव्याप्तः। तत्समानार्थश्चेदाख्यातप्रत्ययः सर्वत्र कर्मसंबन्धो दृश्येत। न च दृश्यते। न हि यजेत स्वर्गं, शयीत स्वास्थ्यमिति प्रतीतिः प्रसिद्धा।

 न च तत्रापि कर्मास्त्येव, तद्वाचकविभक्तिराहित्यात्तु न प्रतीयते। सुब्विभक्तयस्तु धात्वर्थसंबन्धबोधिकाः, नाख्यातार्थसंबन्धस्य, यजेत स्वर्गकाम इत्यादौ नियोगकर्मणि द्वितीयाया अदर्शनादिति वाच्यम्। शेषषष्ठत्रापाक्षेर्दुर्वारत्वात्। किं च विश्वजिता यजेतेति आख्यातसंबन्धनिबन्धनतृतीयादर्शनात् "धात्वर्थशंबन्धनिबन्धनाः सुब्विभक्तयः" इति न समीचीनम्।



 न च स्वर्गाय यजेत इति संबन्धोऽस्त्येवेति वाच्यम्। उद्देश्यसंबन्धरूपत्वाक्षस्य। कर्मसंबन्धाभावनिबन्धनभावनाभावस्य सुस्थत्वात्।

 कर्मणा च करोत्यर्थो व्याप्तोऽतस्तदभावतः।

 तदभावः, प्रत्ययार्थसाधनेऽपि विभक्तयः॥15॥



(11) अन्यञ्च। भावयति घटं कुम्भकारः इतिवत् भवति घटं कुम्भकारः इत्यपि प्रसज्येत। तुल्यार्थत्वात्। तथा हि एकत्र णिचा अपरत्र आख्यातेन प्रयोजकव्यापारप्रतीतेस्तुल्यत्वात्। न च कर्तृव्यापारः आख्यातार्थः प्रयोजकव्यापारो णिजर्थ इति भेद इति वाच्यम्। कः पुनरिदानीं कर्तृप्रयोजकयोर्भेदः? यदि साधननियोक्ता कर्ता, उभयत्रापि कुम्भकार एवेति तुल्यार्थत्वप्रसङ्गतादवस्थ्यम्। अथ धात्वभिहितव्यापारवत्त्वं कर्तृत्वम्, तदा पूर्वोक्तदोषः-"कः प्रत्ययोर्थो धातूक्तव्यापारे खलु कर्तरि" इति।

(12) अपि च कर्तृव्यापारस्य भावनात्वे पच्यादौ अधिश्रयणादिरेव स वक्तव्यः। स च पच्यर्थ एव। अन्यथा यदि पचिरधिश्रयणादिकं कर्तृव्यापारं नाचक्षीत, विक्लित्तिमात्रमाचक्षीत, तदा सिध्यतिविक्लित्तिभ्यां पचेरर्थभेदो न स्यात्। अधिश्रयणादेः पच्यर्थत्वाभावे वा अधिश्रययत्यादिधात्वन्तरार्थत्वमेवेति न धात्वर्थातिरिक्ता भावना।

(13) यदि सर्वत्र करोतीति अनुवृत्ताकारप्रत्ययविषयः भावनापदार्थः व्यावृत्ताकारप्रत्ययविषयेभ्यो धात्वर्थेभ्यः विलक्षणः इति मतम्, तर्हि धात्वर्थसामान्यरूपत्वमेव भावनायाः आपतति। एतद्धि सामान्यलक्षणं यत् एकस्यानेकेषु प्रत्येकं कार्त्स्न्येनानुवृत्तिः। अतस्तल्लक्षणानुपातितया धात्वर्थसामान्यन्नान्यो भावनापदार्थः सिध्यति। धात्वर्थ सामान्यत्वं तु अस्माभिरपीष्यत एव।

 अथोच्येत धात्वर्थाविनाभूता भावना धात्वर्थसामान्यमिति। सत्यमेतत्। परं तु न तदात्मतया तदविनाभावः तस्याः, किं तु धात्वर्थसाध्यतया।

 इतश्च धात्वर्थसामान्यं न भावना, यतः तस्य स्वीयविशेषेण शीघ्रमन्दादिना संबन्धावगमः शीघ्रं करोति, मन्दं करोति इति। धात्वर्थसामान्यं करणत्वरूपम्, भावनासामान्यं तु साध्यत्वरूपमिति भेद इति, नैतदपि पेशलम्। यतः पचतीति सर्वत्र क्रियारूपकरणरूपसामान्यद्वयंन प्रतीयते। प्रतीयेत तु भवदुक्तरीत्या। शीघ्रमन्दादि तु धात्वर्थसामान्यापेक्षया अवान्तरसामान्यं शोणत्वादिरिव अश्वत्वस्येति।



(14) किं च धात्वर्थात् भिन्नां भावनामङ्गीकुर्वता भावनायाः लक्षणं वक्तव्यम्। परिस्पन्दो भावनेति चेति यजत्यादौ भावनाभावप्रसङ्गः। गच्छत्यादौ च धात्वर्थस्यापि स्पन्दरूपत्वात् भावनात्वप्रसङ्गः।



(15) अपि च कोऽसौ परिस्पन्दः। यत्र चलतीति प्रत्ययः स इति चेत्-न खल्वाश्रयादृते चलतिप्रत्ययविषयः स्पन्द इति कश्चनाभ्युपगम्यते। न च सत्यप्याश्रये कादाचित्कचलतिप्रत्ययः तदतिरिक्तालम्बन इति वाच्यम्। न खलु आश्रयमात्रं चलतिप्रत्ययविषयः। किं तु विभागसंयोगविशिष्ट आश्रयः, विभागसंयोगावेव वा। यदि ताभ्यां विलक्षणं स्पन्दमभ्युपगच्छन्नपि संयोगविभागावप्रतिपद्यमानः चलतीति प्रतिपद्यते। ननु चलित्वा स्थितेऽपि संयोगविभागौ स्त इति चलतीति धीः स्यात्। अपि च स्थाणोः उत्पतिते श्येने तस्मिन्निव स्थाणावपि संयोगविभागयोः सत्त्वात् चलतीति बुद्धिः स्यात्। न च क्रमेण संयोगविभागौ तत्प्रत्ययालम्बनमिति वाच्यम्। एकस्मिन् स्येने पुरा संयुक्ते उत्पतिते श्येनान्तरेण संयुक्ते स्याणौ क्रिमिकयोः तयोः सत्त्वात् चलतीति बुद्धिः दुर्वारा। अतः अस्त्यतिरिक्तः स्पन्द इति चेत्-न। यतो न संयोगविभागौ युगपत् क्रिमिकौ वा तौ न चलतीति प्रत्ययविषयः, किं तु देशविशेषावच्छिन्नसंयोगविभागप्रबन्धः। देशश्य आकाशः, तत्रैव प्रतीतेः। अतः स्थाणौः देशत्वाभावात् सत्यपि संयोगविभागप्रबन्धे न तस्मिन् चलतीति धीः। न च आकाशस्याप्रत्यक्षत्वात् तदीयसंयोगविभागावपि अप्रत्यक्षौ इति कथं चलतीति प्रत्यय इति वाच्यम्। इह खगः पततीति प्रत्ययेन आकाशस्य प्रत्यक्षत्वात्। यदि तु तस्यालोकविषयकत्वमित्यभिप्रायः, स एव तर्हि देशोऽस्तु। तावतापि समीहितसिद्धेः।



(16) किं च प्रत्यक्षाप्रत्यक्ष वृत्त्योः संयोगविभागयोः सिद्धयोरेव प्रतीतिनियामकत्वं नासिद्धस्य कर्मणः उभयवाद्यसिद्धेः। न टच कादाचित्काभ्यां ताभ्यां कर्म अनुमिमीमह इति वाच्यम्। यतः कर्मापि कादाचित्कमभ्युपगम्यते नित्यं वा। अन्त्ये सर्वदा संयोगविभागोत्पादप्रसङ्गः। अनित्यत्वे तस्यापि कश्चन हेतुरन्वेष्टव्य इति येन सहेतुकं कर्म, तेनैव संयोगविभागयोः उत्पक्षौ किमन्तर्गडुना कर्मणा।



 अथोच्येत-अन्तरङ्गत्वात् कर्मैव कारणं न प्रयत्नादिः,व्यधिकरणत्वात् व्यभिचारच्चेति, तत्रैवं ब्रूमः-प्रसिद्धबहुसमवधाने अन्तरङ्गत्वादिना एकस्य हेतुत्वम्, नेतरस्य। अप्रसिद्धस्य सत्त्वं कथं व्यवस्थाप्येत। अन्ययापि कर्मणोऽपि अप्रसिद्धमेव किमपि कारणं कल्प्येत, न तु प्रयत्नादिकमिति।

(17) अपि च कार्येणानुमीयमानं कर्म पूर्वकालमेवानुमीयेत न वर्तमानकालमिति चलतीति वर्तमानावगाहिप्रत्ययो न क्रियाविषयः स्यात्। विशेषतस्तु कर्म संयोगनाश्यं न कथमपि वर्तमानमनुमीयेत। एवमन्यदपि कर्मानुमापकं निरसनीयम्। तथा च धात्वर्थातिरिक्त भावनाया अभावात् यागेन भावयेत् स्वर्गमित्यर्थः स्वबुद्धिकल्पितः। कपमार्थतस्तु स्वर्गकामकर्मकनियोग एव वाक्यार्थः। स्वर्गस्तु यागानुष्ठानात् भवति चेत् भवतु, नो चेत् मास्तु।

 ननु पुरुषविशेषणत्वं तर्हि स्वर्गस्य वक्तव्यम्। तत्तु न संभवति। विशेषणकृत्यस्य अयोगान्ययोगात्यन्तायोगव्यवच्छेदानामन्यतमस्यापि अत्रासंभवात्। न हि जातिवत् तस्य विशेषणत्वं संभवतीति चेत्-साध्यत्वमपि तर्हि अनुपपन्नम्, तद्वाचकद्वितीयाद्यभावात्। इच्छाविशेषणत्वं तूभयोरप्यविशिष्टम्।

 ननु पुरुषविशेषणत्वेऽपि फलत्वानङ्गीकारे निमित्तत्वमापनति-स्वर्गकामनायां सत्यामग्निहोत्रं जुरोतीति। तथा सति "यावज्जीवमग्निहोत्रं जुहोति" इति श्रुत्युपसंहार एव स्यात्। तथा च यावज्जीवश्रुत्यानर्थक्यम्। तदनुपसंहारे च जीवता कर्तव्यस्यागनिहोत्रस्य स्वर्गकामनायामसत्यामपि अवश्यकर्तव्यतया स्वर्गकामश्रुतिवैयर्थ्यमापततीति चेत्। नित्येषु स्यादेवम्। अनित्येषु तु निमित्तपरत्वमङ्गीकृतमेव। अपि चानर्थक्यं भवति चेत् भवतु नाम। नैतावता अशब्दार्थोऽभ्युपगन्तव्यः। अथ वा पुनः प्रयोगार्थं वचनमस्तु-जीवता कर्तव्यम्, स्वर्गकामनायां तु पुनः कर्तव्यमिति।

 तस्मान्नास्ति भावना आख्यातवाच्या-इति पूर्वपक्षः।



 %सिद्धान्तः%

(1) घटं करोतीत्यत्र कृधातोः क्रियासामान्यवाचकत्वं तावत् न संभवति। तथात्वे घटम् इति कर्मान्वयाभावप्रसङ्गात्। न हि क्रियासामान्यं साध्यं किंचिदपेक्षते। विशेषं तु अपेक्षते। न च घटः धात्वर्थक्रियाया विशेषः, येन तेनान्वयं भजेत। अतस्तत्र करोतेः धात्वर्थसामान्यातिरिक्तभावनावचनत्वात् पचत्यादिसमानाधिकरणस्यापि तस्य भावनावचनत्वं सिध्यति। अर्थान्तरपरत्वे अनेकार्थत्व प्रसङ्गेन प्रतीतार्थबाधाप्रतीतार्थकल्पनापत्तेः। तदुक्तम्-

 अनेकार्थत्वमन्याय्यं तेनैकाधिकरण्यतः।

 करोतिना तिङन्तेषु भावभेदोऽनुमीयते॥

(2) यद्यपि आख्यातप्रत्यय एकरूपो भावनाविशेषबोधनेऽसमर्थ इति शङ्का जायते, तथापि पदवत् स्वातन्त्र्येण प्रयोगानर्हस्य प्रत्ययस्य प्रकृत्यानन्तर्यनियमात् स प्रकृत्यर्थापेक्षया स्वार्थमभिदधत् विशेषमेवाभिधत्ते। नियमेन प्रकृतिं पूर्वोच्चारितामपेक्ष्य स्वार्थं भावनासामान्यमाचक्षाणः प्रकृत्यर्थोपरागलब्धविशेषनिष्ठतया बुद्धौ निवेशयति।

(3) भावनाविशेषप्रतिपक्षावपि सामान्यस्यैवाभिधेयत्वम्। अतः कथं करोतिसामानाधिकरण्यम्, उभयोः सामान्यवाचिनोः सामानाधिकरण्यादर्शनात्, करहस्तादिशब्दवत् इति न दूषणावसरः। न हि प्रत्ययेन सामान्यमात्रं प्रतीयते। किं तु विशेषावच्छिन्नं सामान्यम्। तादृशानां च सामानाधिकरण्यं दृष्टम् "को राजा याति, पाञ्चालराजः" इत्यादौ।

(4) यदुक्तं- "किं करोति घण्टा, ध्वनति", "का क्रिया, पाकः" इत्युभयत्रापि भाव्याभावेन तदविनाभूतभावनायाः अभावेऽपि करोतेः प्रयोगदर्शनात् न भावना करोत्यर्थ इति-तत्र वदामः, अत्रापि अस्त्येव भावना। ध्वननेन दुःखादिजननात्। यदि तु तन्न विवक्षितमित्युज्यते तदापि धात्वर्थ एव तत्र भाव्य इति तत्साध्यिका भावना प्रतीयत एव। न हि धात्वर्थ सर्वत्र भावनाकरणमिति नियमः। अग्निहोत्रं जुहोतीत्यादौ कर्मत्वस्यापि दर्शनात्। ततश्च यत्र भावनासाध्यं फलान्तरं प्रतीयते, तत्र धात्वर्थः करणम्। यत्र तु न, तत्र धात्वर्थस्यैव भाव्यत्वमिति। तथा पाक इत्यत्रापि अस्त्येव पाकभाव्यिका भावना। तद्वाचकाख्यातपदाभावात्तु पाकेन सा लक्ष्यत इति विशेषः। तस्मादसिद्धो भाव्याभावे प्रयोगः।

(5) यच्च-तिङन्तेऽपि घञन्त इव धातुलक्ष्यैव भावना नाख्यातप्रत्ययवाच्येति। तदपि न। यतः "पाकः पचति" इत्यनयोः विलक्षणप्रतीतिजनकत्वम् एकत्र सिद्धरूपो धात्वर्थः प्रतीयते अपरत्र साध्यरूप इति, तत्र नियामकं तिङन्ते वाच्यायाः भावनायाः प्रतीतिरेव िति न तुल्यता आपादनीया।

(6) अपि च पचतीत्यस्य पाकं करोतीति शब्दभेदेन विवरणं दृश्यते। पाक इत्यस्य तु न दृश्यते। तस्मादस्ति धात्वर्थातिरिक्ता भावना।

(7) यदपि-भावनायाः साध्यत्वं न भावनान्तरसंबन्धाधीनम्, अनवस्थापातात्। किं तु स्वरूपत एवेति वक्तव्यं भावनावादिना। तथा च धात्वर्थ एव स्वरूपतः साध्यतया भासत इत्यस्तु, किं भवनासंबन्धकल्पनया। निदर्शनं तु कल्पितभेदेनाप्युपपन्नमिति। तदपि न। यतो धात्वर्थस्य न स्वतः साध्यरूपत्वम्, पाकदावदर्शनात्। साधनान्वयात् पाकादावपि साध्यरूपत्वमस्तीति तु न मन्तव्यम्। शङ्कुलया खण्ड इत्यादाविव आक्षिप्तभावनायामेव साधनान्वयात्। अनिश्चिते धात्वर्थस्य साध्यरूपत्वे शब्दोपाधिकभेदकल्पनापि न युक्ता। तस्मादस्ति भवना।

(8) यत्तु विक्लिद्यन्ति पचन्ति इति अनयोर्विशेषाभावप्रसञ्जनम्, तदुभयोर्वादिनोः समम्। उभाभ्यामपि धातुना पाकस्यैव प्रतीत्यङ्गीकारात्। कर्तृबेदेन समाधानमपि समानम्। एकत्र देवदत्तादेः अपरत्र तण्डुलानां तर्तृत्वस्य उभयवादिसंमतत्वात्। व्यापारभेदे सति कर्तृभेदः स्यात्। स च व्यापारो धातुवाच्य इति भवदभिमतम्। प्रत्ययवाच्य इति तु मम। तत्र किं युक्तमिति चिन्ता परं जायते। सा इत्थं निरसनीया-पाकः,यागः,पच्यन्ते तण्डुलाः स्वयमेव, यजते यजमान इत्यादिषु प्रयोगेषु धातोः विक्लित्तिमात्रवाचकत्वं संकल्पमात्रवाचकत्वं च अङ्गीकार्यम्। तदतिरिक्तस्य अधिश्रयणादेः अप्रतीतेः, पाक इत्यादेः पाकस्य निवर्तनम् इति विवरणादर्शनाच्च। पचति इत्यत्र तु पाकयागाद्यतिरिक्ततन्निर्वर्तनरूपः व्यापारः प्रतीयते। पाकं करोति इति विवरणदर्शनात्। स च न धातोरर्थः। पाकादिशब्देऽदर्शनेन व्यभिचारात्, अनेकार्थत्वप्रसङ्गाच्च। ततः प्रत्ययार्थ इति निर्णयः। प्राधान्याञ्च व्यापारस्य प्रत्ययार्थनैव युक्ता। न च प्रत्ययस्यापि भावनाव्यभिचारित्वम् अस्ति भवतीत्यादाविति वाच्यम्। तत्रापि शब्दात् भावनायाः प्रतीतेः। न च भाव्याभावः। अस्त्यर्थकर्तृघटादेः एव अवस्थान्तरविशिष्टस्य भाव्यत्वाभ्युपगमात्। अन्यथा अस्ति भावः सत्ता इति सर्वत्र बुद्धिभेदो न स्यात्।

(9) किं च धात्वर्थसामान्यमेव करोत्यर्थः, न तदतिरिक्ता भावनास्तीति वदता पचतीत्यादौ केनांशेन धात्वर्थसामान्यमभिधीयत इति वक्तव्यम्। न तावत् पचादिधातुना, तस्य विशेषवाचित्वाङ्गीकारात्। उक्तं हि भवता-"नाह वृक्षतां शिंशपाश्रुतिः"शति। नापि प्रत्ययेन। तस्य धात्वर्थसामान्यवाचकत्वानभ्युपगमात्। अतः न सामान्यव्यापारस्य वाचकः दर्शयितुं शक्यः। मम तु प्रत्ययेन भावनाया अभिधानम् इति न दोषः।

(10) यदप्युक्तम्-भावनास्वीकारे तत्र धात्व्रथस्य भाव्यत्वमेव स्यात्, न करणत्वं भवदभिमतमिति। तत् करणत्वानभिज्ञस्य। सर्वत्र हि कर्तृव्यापारः न साक्षात् फलं गोचरयति, किं तु करणमेव। यथा छेदनकर्ता कुठारादिषु करणेषु व्याप्रियते न साक्षात् द्वैधीभावे। कुठारस्तु साक्षादेव स्वव्यापारेण द्वैधीभावं जनयतीति भवति करणम्। यदि तु साक्षादेव फले कर्तृव्यापार इष्येत, कर्तुः करणत्वमेव स्यात्। अतः सर्वत्र कर्तुः करण एव साक्षात् करणत्वमेव स्यात्। अतः सर्वत्र कर्तुः करण एव साक्षात् व्यापारोपगमात् तद्वचापारस्य फलं प्रति संनिहितत्वात् करणत्वमविरुद्धम्।

(11) किं च अत्यल्पमिदमुच्यते करणस्य कर्मताप्रसङ्गः। साधननियोगस्य कर्तृलक्षणतया तन्नियोगं प्रति सर्वकारकाणां विषयभावात्। तस्मात् सत्यपि तद्विषयत्वे यदुद्देशेन क्रियाप्रवृत्तिः तत् कर्म। यत्तु नान्तरीयकतया अभिसन्धिं विनापि विषयीभवति तत् करणादिकमिति न कोऽपि दोषः। तथा च-

 साधनानामभावः स्यात् कर्तृकर्मातिरेकिणाम्।

 साधनानां नियोगो हि कर्तृव्यापार इष्यते॥

(13) यच्चान्यदुक्तम्-भावनायाः कर्तृव्यापाररूपत्वे सा अधिश्रयत्यादिधात्वन्तरार्थ एवेति न तस्याः प्रत्ययार्थत्वमिति। तदपि न शोभते। यस्मात् भावनायाः सर्वत्र धात्वर्थत्वमेव नास्तीति न वदामः। किं तु अन्योत्पादानुकूलात्माभावना इत्येतावदेव। तत्र पचतीत्यत्र अधिश्रयणादेः पचधात्वर्थत्वं नेति हेतोः भावनात्वमव्याहतम्। अधिश्रयत्यादिधात्वर्थत्वं तु अङ्गीकुर्मः, यथा करोतिभावयत्यादिवाच्यत्वं तस्याः।

(14) अभ्युपगम्य चेदमुक्तम्-अस्तु धात्वन्तरवाच्यत्वमिति। वस्तुतः सर्वत्र कर्तृकर्मनिष्ठा गुणविशेषा एव धात्वर्थः। भावना तु साध्यस्वरूपा व्यापारस्पन्दादिशब्दवाच्या औदासीन्यविच्छेदलक्ष्यमाणशरीरा पूर्वोक्तसिद्धस्वभावधात्वर्थहेतुभूता अभ्युपगम्यत इति न धात्वर्थत्वं तस्याः शक्यसंभावनम्।

 ननु नास्ति परिस्पन्दादिशब्दवाच्या क्रिया, चलत्यादिप्रत्ययानां संयोगविभागाभ्यां गुणविशेषाभ्यामेवोपपत्तेरित्युक्तत्वादिति चेत्-सत्यमुक्तम्,अयुक्तं तु तत्। यतः चलत्यादिप्रत्ययस्य संयोगविभागविषयकत्वे चलित्वा स्थितेऽपि तथा प्रत्ययप्रसङ्गः। अथ संयोगविभागधारायाः चलत्यादिप्रत्यविषयत्वमुच्यते, तदा संयोगस्य विभागेन नाशात् तद्धारायाः गगनकुसुमतैव। एवं विभागस्यापि धारा दूरनिरस्ता। तस्मादस्ति तद्विलक्षणो विषयः परिस्पन्दः चलतिप्रत्ययस्य।

(15) अपि च स्थाणौ चलतिप्रत्ययप्रसङ्गः, तत्र संयोगविभागयोः सत्त्वात्। न चाधारदेशसंयोगविभागावेव चलतिप्रत्ययालम्बनम्, न संयोगविभागमात्रमिति वाच्यम्। स्थिरे मत्स्ये तदाधारजलावयवसंयोगविभागवत्यपि चलतिप्रत्ययादर्शनात्।

 यदपि आकाशदेशत्वं श्येनादीनामुक्तम्, तदपि अप्रत्यक्षत्वादाकाशस्य तदीयसंयोगविभागयोः प्रत्यक्ष प्रत्ययविषयत्वायोगादेव निरस्तम्। न चाकाशस्याप्रत्यक्षत्वेऽपि तत्र प्रसृतालोकसंयोगादिविषयत्वमुक्तप्रत्ययस्येति वाच्यम्। अन्धतमसे झटिति विद्युति क्रियाप्रत्ययात्। न हि तत्र आलोकः प्रकृतोऽस्ति। नापि विद्युदालोकसंयोगादिः तद्विषयः। विद्युदतिरिक्तस्यालोकस्य आधारप्रत्ययनियामकस्य तत्राभावात्।

(16) यत्तु-धात्वर्थसाध्यकव्यापारव्यतिरिक्तः फलसाध्यकः धात्वर्थकरणकश्च व्यापारो नोपलभ्यत इति न भावना स्वर्गभाव्यिका अस्तीति। तत्रेदं समाधानम्- न हि सर्वत्र साक्षात् फलगोचरः कर्तृव्यापारः,किं तु करणगोचर एव। फलाभिसन्धानवशात्तु तत्रैवापर्यवस्यन् फलमपि गोचरयति। न ह्येषा रीतिः प्रकृते एव किं तु सर्वत्र। प्रकारान्तरानुपलम्भात्। लोकवेदयोस्तु इयान् विशेषः-कुठारादेः करणस्य सिद्धस्य फलोत्पादने विनियोगः, धात्वर्थस्य तु निष्पाद्यस्येति।

(17) यत्तु-प्रयत्नः परिस्पन्दो वा भावनेत्यादिविकल्पनं, तत्राभिदध्मः- न वयं प्रयत्नमात्रं परिस्पन्दं वा भावनां ब्रूमः। किं तु उभयानुगतमौदासीन्यविच्छेदसामान्यरूपम्। सति प्रयत्ने अथवा परिस्पन्दे करोति इति प्रत्ययोदयात्। अतो न दोषः। अस्तु वा परिस्पन्द एव भावना। तथापि नाव्याप्तिः। आत्मप्रयत्नाधीनपरिस्पन्दवतामनात्मनां व्यापारः परिस्पन्दः आत्मासवेतोऽपि आत्माधीनत्वादात्मनः इति अङ्गीकारात्। यथा देवदत्तादिव्यापाराधीनो विक्लित्त्यादिः तण्डुलादिसमवेतोऽपि देवदत्तादिव्यापार इत्युच्यते, तद्वत्।

(18) यदपि चोक्तम्-धात्वर्थातिरिक्तभावनोपगमे क्रियाद्वयं प्रतीयेतेति, तथा साध्यस्वभावयोस्तयोः क्रियाकरणरूपतया संबन्धो न स्यादिति च, तथान्यदपि काष्ठैः पचतीत्यत्र काष्ठैरित्यस्य संबन्धो न धात्वर्थे, तस्य करणत्वाभ्युपगमात्, नापि भावनायां, करणान्तरावरोधादिति।

 तत्र धात्वर्थस्य भावनासंबन्धादेव साध्यताप्रतीतिः न स्वत इति न क्रियाद्वयप्रतीतिः। नापि संबन्धानुपपत्तिः। स्वतःसिद्धरूपस्य धात्वर्थस्य भावनायां करणतया तदङ्गीकारात्। काष्ठैरिति संबन्धस्तु भावनासंबन्धाधीनसाध्यतया धात्वर्थे करणाकाङ्क्षे युक्त इति नोक्तदोषञयमपि।

(19) विक्लिद्यन्ति,पचन्ति इत्यर्थविशेषापादनं यत् तत्राभिधीयते-न धात्वर्थाश्रयत्वं कर्तृत्वं यत्र दोषः प्रसरति, अपि तु प्रत्ययार्थव्यापाराश्रयत्वम्। एवं च क्वचित् आख्यातेन तण्डुलव्यापारस्य, अन्यत्र देवदत्तव्यापारस्य चाभिधानादर्थभेदोपपत्तिः।

 न च पचिक्लिदोः पर्यायत्वे तदुक्षरेणाख्यातेन कथं भिन्नव्यापारबोधनमिति वाच्यम्। प्रकृतिभेदेन प्रत्ययस्य विशिष्टार्थवत्त्वोपपत्तेः। प्रकृतिभेदेन प्रत्ययस्य विशिष्टार्थवत्त्वोपपत्तेः। यथा भार्यादारशब्दयोः पर्यायत्वेऽपि तदुक्षरबहुवचनेन एकत्रावयवगतबहुत्वबोधनम् अन्येन तु अवयविगततद्बोधनं तद्वत्।

(20) कर्मव्यभिचारात् भावना न सर्वत्राख्यातार्थ इत्येतदपि न समीचीनम्। स्वं यज्ञं यजति, अग्निं चिनुते इत्यादिषु कर्मसद्भावदर्शनात्। अन्ततः सर्वत्र धात्वर्थ एव भाव्य इति न कुत्रापि व्यभिचारः इत्यप्युक्तमेव। भवतिभावयत्योः अर्थभेदाभावप्रसञ्जनमपि न सुष्ठु। धात्वर्थविषयव्यापाराश्रयत्वं कर्तृत्वम्, कर्तृविषयव्यापाराश्रयत्वं प्रयोजककर्तृत्वमिति प्रयोजककर्त्रोर्भेदात्। प्रयोजकव्यापारस्य णिचा अभिधानात् तिङा कर्तृव्यापाराभिधानात् अर्थभेदोपपत्तेः स्फुटत्वात्।

 एवं च धात्वर्थातिरिक्तभावनायां सिद्धायां यागेन भावयेत् स्वर्गमित्यर्थः यजेत स्वर्गकाम इत्यादौ शब्दमर्यादयैव लभ्यते। पुरुषविशेषणमपि स्वर्गादिभाव्यतया संबन्धमर्हति, भाव्यापेक्षत्वात् भावनायाः। दण्डी प्रैषानन्वाह इतिवत् पुरुषश्रुतिस्तु अनुवादः। धात्वर्थस्तु अयोग्यत्वात् न भाव्यः। करणत्वेनान्वयेऽपि श्रुत्यनुग्रहात्।

 यस्तु मन्यते नियोज्यविशेषणं स्वर्गादि इति, तेनापि सामर्थ्यं नियोज्यविशेषणं शब्दानुपस्थितमपि स्वीकर्तव्यम्। अन्यथा अन्धादीनामपि नियोग्रप्रसङ्गात्। अतः चसामर्थवत् नियोज्यविशेषणमर्थादेव लभ्यते। फलं तु न तथा। तेन विना अनुपपद्यमानस्य कस्याप्यभावात्। न च फलेन विना अनुष्ठानमनुपन्नम्,नियोगादेव तत्सिद्धेः। अतः फलस्य शाब्दत्वमवश्याङ्गीकार्यम्। तथा च पूर्वोक्त एव वाक्यार्थ इति सर्वं समञ्जसम्।



 %शब्दशक्तिप्रकाशिकानुसारम्%

  %धात्वर्थविचारः \[पृ.279-283\]%



 यो यत्स्वार्थस्योत्तरस्यतृजर्थे बोधनक्षमः।

 स तादृशार्थकः शब्दो धातुस्थिविध ईरितः॥

 यः शब्दः स्वोत्तरतृचः शक्यार्थे स्वोपस्थाप्यस्य यादृशार्थस्यान्वयबोधं प्रति समर्थः स तादृशार्थे धातुरुच्यते। पचपिपक्षादयो हि शब्दाः पक्तृ-पिपक्षित्रादि नाम-निविष्टाः स्वोत्तरतृजर्थे कर्त्रादौ स्वोपस्थाप्यानां पचनपाकेच्छादीनामन्वयबोधं प्रति प्रभवः न त्वन्ये घटाद्याः।

 तथा च यादृशानुपूर्व्यवच्छिन्नप्रकारताशालिनिश्चयत्वं स्वाश्रयोत्तरतृजर्थधर्मिकस्वाश्रयविषयकज्ञानजन्योपस्थितिसहकारेण स्वाश्रयप्रतिपाद्यार्थप्रकारकशाब्दत्वव्यापकजन्यतानिरूपितजनकतावच्छेदकं तादृशानुपूर्वीमच्छब्दत्वं तादृशार्थे धातुत्वमिति पर्यवसन्तम्। स्वम् आनुपूर्वी।

 स चायं मूलधातुः सौत्रः प्रत्ययान्तश्चेति त्रिविधः।

 सुबर्थेऽपि धात्वर्थस्पान्वयं वदतां मते धातुं लक्षयति-

 यः सुबर्थे निजार्थस्य स्वान्ते कृच्चिन्तनं विना।

 यादृशस्यान्वयाहेतुः स वा धातुस्तदर्थकः॥

 यः शब्दः स्वान्ते कृच्चिन्तनं विना सुबर्थे निजार्थस्य अन्वयधियं प्रति असमर्थः स एव तादृशार्थको धातुः। पाकं कुरु, संपदं पश्येत्यादौ हि पचादिको धातुः स्वोत्तरस्य भावकृतः प्रतिसन्धानदसायामेव सुबर्थकर्मत्वादौ स्वार्थस्य पचनादेः अन्वयबोधं जनयति, नान्यथा। स्वरूपस्य घञाद्यशक्यत्वेन तत्र धात्वर्थस्यान्वयायोगादिति प्राञ्चः।

 तथा च स्वाश्रयोत्तरकृच्चिन्तनाभावविशिष्टयादृसानुपूर्वीप्रकारकनिश्चयत्वं सुबर्थधर्मिकस्वाश्वयोपरस्याप्ययादृशार्थान्वयबोधजनकतानवच्छेदकं तादृशानुपूर्वीमच्छब्दत्वं तादृशधातुत्वमिति पर्यवसितोऽर्थः। असंभववारणाय विशिष्टान्तम्। अभावश्चैकक्षणावच्छिन्तैकार्थवृत्तित्वसंबन्धावच्छिन्नप्रतियोगिताको बोध्यः। आख्यातार्थे स्वार्थान्वयबोधजनकतावच्छेदकत्वात् पचाद्यानुपूर्वीप्रकारकनिश्चयस्येत्यसंभववारणाय प्रत्ययार्थमुपेक्ष्य स्वार्थे इत्युक्तम्।

 गणपठितः भूप्रभृतिः मूलधातुः। सूत्रमात्रोपात्तः स्कन्जुप्रभृतिः सौत्रः। योगलभ्यार्थकः स्वावयवलभ्यार्थस्य बोधकः पाचिपिपक्षादिः प्रत्ययान्तः। धातोरर्थः क इति विशिष्यानुलावपि फलावच्छिन्नव्यापार एव धात्वर्थ इति कारकप्रकरणे तत्रद्धात्वर्थकथनपरामर्शेन शब्दशक्तिप्रकाशिकातोऽवगम्यते।



 %व्युत्पत्तिवादानुसारेण%

  %धात्वर्थविचारः%



 व्युत्पत्तिवादे द्वितीयाकारकार्थविचारसंदर्भे प्राच्यनव्यमतभेदेन धात्वर्थः प्रतिपादितः।

 %प्राच्यमतम्%

 कर्मत्वं च क्रियाजन्यफलशालित्वम्। तत्र क्रिया धातुत एव लभ्यते। जन्यजनकभावस्य च विनैव पदार्थत्वं संसर्गमर्यादया भानं संभवतीति फलमात्रं कर्मप्रत्ययार्थः फलत्वं धात्वर्थव्यापारे विशेषणतया भासमानत्वे सति धात्वर्थजन्यत्वम्। मन्दं गच्छति द्रुतं गच्छतीत्यादौ धात्वर्थव्यापारे तादात्म्येन मन्दादेरन्वयात् मन्दादावतिप्रसङ्गवारणाय विशेष्यम्। गम्यादिधात्वर्थसंयोगानुकूलव्यापारजन्यत्वस्य पूर्वदेशविभागादौ सत्त्वात् तत्रातिव्याप्तिवारणाय सत्यन्तम्।

 न च संयोगविभागरूपफलमपि धातुलभ्यमेव। गमित्पजिप्रभृतीनां गमित्यजिप्रभृतीनां संयोगविभागादिफलावच्छिन्नव्यापारवाचकत्वादिति वाच्यम्। व्यापारमात्रस्य धात्वर्थत्वात्।

 न च व्यापारमात्रस्य धात्वर्थत्वे ग्रामं गच्छति ग्रामं त्यजतीत्यादावनुभूयमानं प्रतीतिवैलक्षण्यं नोपपद्यत इति वाच्यम्। फलविशेषान्वयबोधे धातुविशेषजन्यव्यापारोपस्थितेर्हेतुतया ग्रामं त्यजतीत्यादौ धात्वर्थव्यापारे ग्रामनिष्ठविभागजनकत्वेमेव प्रतीयते, ग्रामं गच्छतीत्यादौ च धात्वर्थस्पन्दे ग्रामनिष्ठसंयोगजनकत्वमेव प्रतीयत इति स्वीकारेण प्रतीतिवैलक्षण्योपपत्तेः।

 ग्रामं गच्छतीत्यादिवच्च ग्रामं स्पन्दन इत्यादयो न प्रयोगाः। द्वितीयादेः गम्याद्युपस्थापितस्पन्दादावेव फलान्वयबोधकत्वात् स्पन्दिप्रभृत्युपस्थापिते तस्मिन्द्वितीयादिना फलान्वयबोधजननासंभवात्। न हि येन केनचित् पदेनोपस्यापितायोरर्थयोः परस्परमन्वयः प्रतीयते। तथा सति घटकर्मत्वादिपबदोपस्थापितयोरपि घटकर्मत्वाद्योः परस्परमन्वयबोधप्रसङ्गात्। कृञ्समानार्थकयतधानूपस्थाप्ययत्ने द्वितीयार्त विषयतात्मक कर्मत्वान्वयसंभवेन घटं करोतीतिवत् घटं यतत इति प्रयोगप्रसङ्गाच्च। अपि तु ययोर्यादृशान्वयबोधे आकाङ्क्षा च द्वितीयादेर्गम्यादिना कृञादिना च कल्प्यते न तु तत्समानार्थकेनापि स्पन्दियतिप्रभृतिनेति।

 न चाकाङ्क्षात्र समभिव्याहारः। स च गम्यादिनेव स्पन्द्यादिनापि समान एवेति वाच्यम्। यतो द्वितीयादेः गम्यादिसमभिव्याहारस्यैव फलबलात् अन्वयबोधौपयिकत्वमुपगम्यते न तु स्पन्दिप्रभृतिसमभिव्याहारस्येति न तस्याकाङ्क्षात्वम्। अन्वयबोधौपयिकसमभिव्याहारस्यैव आकाङ्क्षात्वात्। अत एव समानार्थकत्वेऽपि गम्यादेरेव न स्पन्द्यादेः सकर्मकत्वव्यवहारः। फलान्वितव्यापार बोधकधातुत्वस्यैव अयं धातुः सकर्मक इति सकर्मकत्वव्यावहार नियामकत्वात्।

 न च घटं जानातीत्यादौ ज्ञादेः सकर्मकत्वं न स्यात्, विषयित्वादेरखण्‍डोपाधित्वेन नित्यतया पूर्वोक्तफलत्वाभावादिति वाच्यम्। धात्वर्थव्यापारे विशेषणतया भासमानत्वे सति व्यापारत्वभिन्नत्वे च सति धात्वर्थत्वमेव हि फलत्वम्। तच्च विषयत्वादावप्यक्षतमिति।

 अथ फलविशेषान्वयबोधे धातुविशेषजन्योपस्थितेः कारणत्वं परिकल्प्य व्यापारमात्रस्य धात्वर्तत्वसमर्तनेऽपि ग्रामं गच्छति ग्रामं त्यजतीत्यादितः प्रतीतिवैलक्षण्योपपादनेऽपि च "गच्छति,त्यजति", "गमनं, त्यागः" इत्यादिकमेव वाक्यं यत्र प्रयुक्तं न तु द्वितीयान्तादिकमपि, तत्र तेभ्यो वाक्येभ्यः सर्वानुभवसिद्धं प्रतीतिवैलक्षण्यं नोपपद्यते। न हि शक्तिभ्रमाद्यजन्ययोः तादृशवाक्यजन्यबोधयोः अवैलक्षण्यं कश्चिदभ्युपैति। अविलक्षणबोधोपगमे सति त्यागादितात्पर्येण गमनादिपदं व्युत्पन्ना अपि प्रयुञ्जीरन्।

 न च तत्र फलविशेषावच्छिन्न व्यापारे लक्षणास्वीकारात् विलक्षणबोधोपपत्तिरिति वाच्यम्। लक्षणया विलक्षणबोधोजननेऽपि शक्त्या अविलक्षणबोधसंभवेन दर्शितातिप्रसङ्गस्य दुर्वारत्वात्।

 न च व्यापारमात्रस्य धात्वर्थत्वेऽपि केवलव्यापारबोधस्याकिंचित्करतया फलविशिष्टव्यापारविषयक एव बोधः विशिष्टशक्तिवादिभिरिवास्माभिरपि तुल्योऽभ्युपेयः। केवलमस्माभिः गच्छति, गमनस्य इत्यादिवाक्यजन्यबोधेग्रामं ग्रामस्येत्यादिफलविशेषबोधकद्वितीयाद्यन्तसमभिव्याहारज्ञानं तत्तत्पदजन्योपस्थितिश्चापेक्ष्यते। भवद्भिः पुनः न तदपेक्ष्यते। तथा च गम्यादि पदजन्यबोधे फलविशेषोपस्थापकद्वितीयादिसमभिव्याहारज्ञानघटितसामगर्‌याः प्रयोजिकाया अभावे केवलात् गच्छति गमनमित्यादिपदात् शाब्दबोधस्यैवानुदयान्न अवैलक्षण्यप्रसक्तिरिति वाच्यम्। त्यजिगम्योरेकार्थवाचकत्वरूपपर्यायत्वभ्रमवतः गमनादिपदात् त्यागादिपदजन्यबोधसमानाकारकबोधस्य सवर्वानुभवसिद्धतया गम्यादिशक्तिज्ञानात् फलाविषयकबोधस्यापि प्रसिद्धेः फलविशेषबोधकसामग्र्याः गम्यादिशक्तिज्ञानजन्यबोधनियामकतायाः वक्तुमशक्यत्वात्। तथा चाभ्रान्तस्यापि भवन्मते ततोऽविलक्षणबोधसंभवेन एकविधबोधतात्पर्येण व्युत्पन्नानां तादृशप्रयोगप्रसङ्गो दुर्वार इति चेत्-

 मैवम्। कर्मार्थकप्रत्ययासमभिव्याहृतत्यागगमनादिपदस्य तत्तत्फलावच्छिन्नव्यापारेऽनादितात्पर्यं कल्प्यते, न तु केवलव्यापारे। अनादितात्पर्यमेव च स्वारसिकप्रयोगे नियामकमिति एकार्थचतात्पर्येण प्रामाणिकानां न स्वारसिकः त्यागगमनादिपदप्रयोगः। प्रयोगस्य स्वारसिकत्वं नाम शक्तिभ्रमानधीनत्वे सति प्रयोजनप्रतिसन्धानाजन्यत्वम्। यस्तु शक्तिभ्रममूलकः गङ्गायां घोष इत्यादिप्रयोगः स न स्वारसिकः। योऽपि शैत्यपावनत्वादिप्रतिपत्तिरूपप्रयोजनप्रतिसन्धानजन्यः गङ्गायां घोष इत्यादिप्रयोगः सोऽप्याधुनिकलक्षणामूलको न तु स्वारसिकः।



 %नव्यमतम्%

 नव्यास्तु-संयोगादिरूपफलविशेषावच्छिन्नव्यापारो गम्यादिधात्वर्थः। तद्धात्वर्थानधिकरणत्वे सति तद्धात्वर्थतावच्छेदकफलशालित्वमेव तद्धातुकर्मत्वम्। चैत्रो गच्छतीत्यादौ गम्धात्वर्थतावच्छेदकसंयोगवतश्चैत्रस्य गमनकर्मत्ववारणाय सत्यन्तम्। तद्धात्वर्थजन्यफलेत्युक्तौ पूर्वदेशविभागस्य गम्धात्वर्थव्यापारजन्यतया तद्वतः पूर्वदेशस्य गमिकर्मत्वापत्तिः। तद्वारणाय तद्धात्वर्यजन्येत्यनुकया तद्धात्वर्थतावच्छेदकेत्युक्तम्। फलपदं क्रियाजन्यफलपरम्। तेन धात्वर्थतावच्छेदकीभूतं व्यापारत्वमादाय न व्यापारस्य कर्मत्वापत्तिः। फलावच्छिन्नव्यापारवाचकत्वं सकर्मकत्वम्। तेन स्पन्दिप्रभृतेः न सकर्मकत्वम्। तत्र फलस्य धात्वर्थतानवच्छेदकत्वात्। एवं च फलस्य धातुत एव लाभात् फलान्वय्याधेयत्वं द्वितीयाविभक्त्यर्थः। एकदेशान्वयस्तु व्युत्पत्तिवैचित्र्यात्।

 वस्तुतस्तु फले व्यापारे च धातोः खण्डशः शक्तिद्वयम्। आख्यातस्याश्रयत्वमर्थः। कर्त्राख्यातस्थले फलं व्यापारे विशेषणम्। कर्माख्यातस्थले फले व्यापारो विशेषणम्। व्यापारजन्यफलाश्रयत्वं कर्मत्वम्। फलजनकव्यापाराश्रयत्वं कर्तृत्वम्।



 %विभक्त्यर्थनिर्णये अनूदितं धात्वर्थविषयकं%

  %मण्डनमिश्रमतम्%

 यत्तु सकर्मकधातूनां पच्यादीनां विक्लित्त्यादिरूपं फलमेवार्थः। तिङादिप्रत्ययानां व्यापारोऽर्थ इति मन्यन्ते, तेषां मण्डनमिश्राणां मते सकर्मकधातूनां कर्मस्थभावकत्वं स्पष्टमेव।

 %अस्मिन्मते आक्षेपः समाधानं च%

 नन्विदमयुक्तम्, विक्लित्त्यादेः पूर्वोक्तस्य फललक्षणासत्त्वात् धातोः फलमात्रवाचकत्वानुपपत्तिः। अत एव फलावाचकत्वात् सकर्मकत्वमप्यनुपपन्नमिति चेत्-न। प्रत्ययार्थव्यधिकरणेधात्वर्थत्वस्वरूपफलत्वस्य विक्लित्त्यादावनपायात्। प्रत्ययार्थव्यापारव्यधिकरणार्थकत्वस्वरूपसकर्मकत्वस्य पच्यादिधातूनामुपपत्तेश्च। एवं च प्रत्ययार्थव्यापारव्यधिकरणधात्वर्थवत्वं कर्मत्वमिति घटं भावयतीत्यादौ णिजर्थव्यापार व्यधिकरण धात्वर्थवत्त्वात् घटादेः कर्मत्वमुपपन्नम्।



 यत्राण्यन्ते णिजर्थान्तर्भावः तत्र शम्युर्घटं भवति इत्यादौ तिङ्प्रत्ययस्य णिजर्थव्यापारे लक्षणया णिचोऽनुसंधानेन वा कर्मत्वोपपत्तिसंभवात्।

 एवं प्रत्ययार्थ व्यापारवत्त्वं कर्तृत्वम्। चैत्रः पचतीत्यादौ तिङर्थवत्त्वं चैत्रादेः कर्तृत्वम्। चैत्रः पाचयति इत्यादौ णिजर्थवत्त्वं कर्तृत्वं चैत्रादेरिति।

 एवं तिङां व्यापारान्वितकालबोधकत्वमिति न तिङर्थकालान्वयानुपपत्तिः। भावप्रत्ययानां घञादीनां व्यापारवाचित्वाभ्युपगमादेव ग्रामो गमनवानित्यादिप्रयोगानापत्तिः। एवं तिङर्थसमवायित्वस्वरूपव्यापारस्य फलतावच्छेदकविषयतासंबन्धेन व्यधिकरणानां ज्ञानेच्छाकृतीनां वाचकतया जानातीच्छतिकरोतयः सकर्मकाः फलतावच्छेदकसंबन्धेनैव व्यापारवैयधिकरण्यस्य विवक्षितत्वात्। अन्यथा कालिकसंबन्धेन फलसमानाधिकरण व्यापारवाचित्वात् सकर्मकाणामप्यकर्मकत्वापत्तिः। अत एव "द्वथर्थः पचिः" इति महाभाष्यम् उत्पत्तिविक्लित्तिरूपफलद्वयं पच्यर्थतया प्रतिपादयतदि। व्यापारस्य धात्वर्थत्वं तु त्र्यर्थः पचिरिति स्यान् इति मण्डनमिश्रमतम्।



 %शाब्दिकमतानुसारेण%

  %मण्डनमिश्रमतपरिश्ग्लिनम्%

  (पृ.122)

 अत्र शाब्दकाः-कृञः कृतिमात्रफलार्थकत्वे क्रियते घटः स्वयमेवेति प्रयोगानुपपत्तिः। धात्वर्थव्यापारप्रयोज्यदात्वर्थविशेषवत्त्वस्य कर्मकर्तृप्रयोगनिमित्तस्याभावात्।

 न च विशेषे धात्वर्थत्वं न निविशते। तथा च कृतिप्रयोज्योत्पत्तिस्वरूपविशेषस्य घटे सत्त्वात् दर्शितप्रयोगोपपत्तिरिति वाच्यम्। तथा सति कुलालज्ञानेच्छाप्रयोज्योत्पत्तिस्वरूपविशेषस्य घटे सत्त्वात् ज्ञायते घटः स्वयमेवेति प्रयोगापत्तेः।

 ननु प्रत्ययार्थीभूतक्रियाकृतविशेषस्य कर्मकर्तृप्रयोगनिमित्तत्वात् ज्ञायते घटः स्वयमेवेति प्रयोगो न भवति। तत्र तिङ्प्रत्ययार्थस्य विषयत्वस्य ज्ञानस्वरूपक्रियाप्रयोज्यत्वादिति कृञः कर्मकर्तरि प्रयोगोनानुपपन्न इति चेत्- तथापि पचति पक्ष्यति पक्ववान् इत्यादौ फूत्कारादिव्यापारप्रतीतयेऽनेक प्रत्ययानां तत्र शक्तिकल्पने शक्ततावच्छेदकानन्त्यम्। मम तु पचिधातोरेकस्य फूत्कारादौ शक्तिकल्पने शक्ततावच्छेदकलाघवमिति धातोर्व्यापारवाचित्वं युक्तम्।

 न च द्वञर्थः पचिरिति भाष्यविरोध इति वाच्यम्। तस्य फलमात्रगतद्वित्वबोधकत्वात्।

 न च पचिपर्यायाणां भूयसां धातूनां फूत्कारादौ शक्तिकल्पने तवापि न लाघवम्। किं च पचिगमिप्रभृतीनां भूयसां धातूनां व्यापारेषु शक्तिकल्पनमपेक्ष्याल्पसंख्याकानां प्रत्ययानां शक्तिकल्पने शक्ततावच्छेदकलाघवव्यापारस्य प्रत्ययार्थत्ववादे गच्छतीत्यादौ फूत्कारादेः अप्रतीत्या तद्बोधं प्रति पचिसमभिव्याहारस्य हेतुतायाः स्वीकारे तदपेक्षया तत्र पचिधातोः शक्तिकल्पनाया एव युक्तत्वादिति सर्वधातूनां व्यापारवाचित्वमेवोचितमिति।

 ननु स्थाणौ पचतीत्यत्र पचिसमभिव्याहारेऽपि यथा अविवक्षावशात् योग्यताविरहाद्वा फूत्कारादेर्न प्रतीतिः, तथा गच्छतीत्यादावपि न तत्प्रतीतिरिति समभिव्याहारज्ञानस्य न हेतुत्वमिति चेत्-

 तथापि धातोर्व्यापारवाचित्वं न युज्यते। तथा सति गुरुः शिष्येण पाचयतीत्यादौ णिजर्थस्य प्रयोजकव्यापारस्य तिङर्थप्रयोज्यव्यापारं प्रति प्रकृत्यर्थत्वात् अप्राधान्यापत्तिः। आख्यातार्थव्यापारानन्वयिनि गुरौ संख्यान्वयासंभवात् अनभिधानेन गुरुपदात् तृतीयापत्तिः। शिष्यव्यापारस्य तिङाभिधानात् शिष्यपदाच्च प्रथमापत्तिश्चेति वदन्ति।



 %उक्तशाब्दिकमतखण्डनम्, मण्डनमतखण्डनं च%

 तच्चिन्त्यम्। णिजर्थस्याप्राधान्येऽपि णिजर्थवत्त्वं कर्तृत्वं गुरावक्षतमेव। वस्तुतस्तु णिच्प्रकृतिकतिङ एव प्रयोजकव्यापारोऽर्थः। स च धात्वर्थफले परम्परासंन्धेनान्वेति। तृतीयार्थप्रयोज्यव्यापारः साक्षादन्वेति। तथा च गुरुः कर्तृसंख्यायाश्च तिङाभिधानात् गुरुरुत्यत्र न तृतीयाप्रसक्तिः। शिष्ये प्रयोज्यव्यापाररूपकर्तृत्वस्य कर्तृसंख्यायाश्च तिङानभिधानान्न तृतीयानुपपत्तिरिति मण्डनमिश्रमते शाब्दकोक्तो यद्यपि न दोषः,

 तथापि धातोर्व्यापारावाचकत्वं न युज्यते। तथा सति प्रसृतं गच्छति सिर्यग्गच्छतीत्यादौ प्रसृतादिपदार्थानां कर्मविशेषाणां धात्वर्थविशेषणत्वानुपपत्तिप्रसङ्गः। फले संयोगादौ तादात्म्येनान्वयायोग्यत्वात्।

 न चात्र प्रसृतादीनां तिङर्थव्यापारे तादात्म्येनान्वयात् विशेषणत्वमिति वाच्यम्। तथापि प्रसृतं गम्यते ग्राम इत्यादौ संयोगात्मकफलान्विते तिङर्थाश्रयत्वेऽभेदान्वयायोग्यत्वात् अनुपपत्तितादवस्थ्यात्।

 किं च वृक्षात् भूतलं गम्यते इत्यादौ पञ्चम्यर्थविभागस्य जनकतासंबन्धेन संयोगात्मकफले तदन्विताश्रयत्वस्वरूपतिङर्थे वा अन्वयायोग्यत्वात् पञ्चम्यनुपपत्तिः।

 न चात्रविभागस्य स्वजनकक्रियाजन्यत्वस्वरूपपरम्परासंबन्धेन संयोगेऽन्वयोपगमान्नानुपपत्तिरिति वाच्यम्। तथा सति वृक्षात् संयुज्यत इत्यादौ पञ्चमीप्रयोगापत्तेः। पञ्चम्यर्थविभागस्य दर्शितसंसर्गेण संयोगेऽन्वयसंभवात्।

 एवं कर्मस्थभावके कर्माख्याताविशेषप्रसङ्गोऽपि। कर्माख्यातकर्मकर्त्राख्यातयोरुभयत्रैव फलान्वयत्वबोधसंभवादिति।

 नन्वेवं पचत्योदन इति प्रयोगः स्यात्। कर्मगतव्यापारस्य धातुना तिङा वा प्रतिपादने कर्मण ओदनादेः कर्तृतोपपत्तिरिति चेत्-न। कर्मवद्भावस्यानुशासनसिद्धत्वात्। तथा च सूत्रम्-"कर्मवत् कर्मणा तुल्यक्रियः"(सू. )इति। कर्मणा अधिकरणेन तुल्या क्रिया नाम प्रधानीभूतधात्वर्थः तदन्विततिङर्थोवेति स कर्मवद्भवतीति तदर्थः। कर्मात्मकाधिकरणेन तुल्यत्वोक्त्या क्रियायाः कर्मवृत्तित्वं प्रतीयते। कर्मवृत्तिक्रियाश्रयः कर्मैव भवतीति कर्तृत्वं कर्मणः स्फुटमिति तत्र कर्मवद्भावोक्त्या कर्मकर्तृकतिङ्समभिव्याहारे धातोः यक्चिणात्मनेपदादीनि कर्माख्यातविहितानि भवन्ति। तेन पच्यते, अपाचि वा ओदनः स्वयमेवेत्येव प्रमाणं न तु पचत्यपाक्षीदिति।



 %शाब्दिकमतम्%

 शाब्दिकास्तु-यत्र भावे लकारः तत्र कर्मकार्यं द्वितीया स्यादिति तण्डुलं पच्यते इति प्रयोगप्रसङ्गः। तद्वारणार्थं "लिङथाशिष्यङ्"(सू. ) इति सूत्रे संयुक्तलकारद्वयनिर्देश- कल्प्यः। तत्राद्यं लकारमनुवर्त्य कर्मवत् इत्यनुशासनं लकाराभिहितः कर्ता कर्मवृत्तिक्रियः कर्मवत् भवतीत्यर्थकम्। तथा च लकारेण कर्तुरनभिधाने कर्मकार्यं न प्रसज्यत इति तात्पर्यार्थः, कल्प्यः। तेन भावाख्याते लकारेण कर्तुरतनभिधानान्न द्वितीयाप्रसङ्गः.

 अत एव कृत्यक्रखलर्थप्रत्यया अपि कर्मकर्तरि न भवन्ति। स्वयमेव भेत्तव्यं भिन्नं सुभिदं वा कुसूलेन इत्यादौ भावार्थकानां तेषां योगे कर्तरि तृतीयैव प्रमाणमिति वदन्ति।

 %उक्तशाब्दिकमतखण्डनम्%

 तत् आकरसिद्धान्तानभिज्ञानविजृम्भितम्। तथा हि- "भावे चाकर्मकेभ्यः"(सू. ) ित्यनुशासने अकर्मकपदस्य कर्मप्रत्ययनिराकाङ्क्षपरत्वमावश्यकम्। अन्यथा सकर्मकपच्यादिभ्यः भावप्रत्ययानुपपत्तेः। तथा च कर्मप्रत्ययनिराकाङ्क्षेभ्यो धातुभ्यः भावप्रत्ययस्य विधानेन कर्मप्रत्ययस्यासाधुत्वादेव भावाख्याते न द्वितीयादिकर्मप्रसङ्गः।

 एवं भावकर्मणोर्विहितानां कृत्यक्तखलर्थानां कर्तरि विधेरभावादेवाप्रसङ्गः। अत एव "तयोरेव कृत्यक्तखलर्थाः"(सू. ) इति सूत्रे तच्छब्देन भावकर्मणोः परामर्शे एवकारेण कर्तृव्यवच्छेद इति संयुक्तलकारद्वयनिर्देशकल्पनया मुनिवचनविपर्यसनपातकेनालमिति।

 एवं च लकारेण कर्तुरनभिधाने कर्मकार्यं न प्रसज्यत इति तात्पर्यार्थोऽपि न युक्तः। तथा सति कर्माख्याते कर्तुरभिधानात् यक्चिणात्मनेपदादिकर्मकार्यस्याप्रसङ्गादिति।

 नन्वेवम् अधिगच्छति शास्त्रार्थ इत्यादौ प्राप्य कर्मणि कर्तरि कर्मवद्भावः स्यादिति चेत्-न। निर्वर्त्यविकार्थयोः कर्मणोः कर्तृत्वे कर्मवद्भावस्योपगमेन प्राप्यस्य कर्मणस्तथात्वेतन्निषेधात्। अत्र चाचार्योपदेश एव शरणम्।



 %भूषणसारानुसारेण%

 %धात्वर्थनिरूपणम्%



 फलव्यापारयोर्धातुराश्रये तु तिङः स्मृताः।

 फले प्रधानं व्यापारस्तिङर्थस्तु विशेषणम्॥

 धातोः फले व्यापारे च शक्तिः। तिङामं आश्रये शक्तिः। फलं प्रति व्यापारः प्रधानं, तिङर्थः आश्रयः व्यापारे विशेषणम्। फलं विक्लित्त्यादि। व्यापारस्तुभावनाख्यासाध्यत्वेनाभिधीयमाना क्रिया। फलत्वं च तद्धात्वर्थजन्यत्वे सति तद्धातुजन्योपस्थितिविषयत्वं तद्धात्वर्थत्वं वा। गम्याद्यर्थव्यापारजन्यविभागादावतिव्याप्तिवारणाय विशेष्यम्। तदर्थव्यापारेऽतिव्याप्तिवारणाय सत्यन्तम्। व्यापारत्वं च पदान्तरसमभिव्याहाराप्रयोज्यसाध्यत्वप्रकारकप्रतीतिविषयत्वम्। घटं करोतीत्यादौ कृञ्‌समभिव्याहारे घटादीनामपि साध्यत्वेन प्रतीतेरतिव्याप्तिवारणायपदान्तरसमभिव्याहाराप्रयोज्येति प्रतीतिविशेषणम्। करोतिसमभिव्याहाराभावे घटादेः साध्यत्वाप्रतीतेः। अधिश्रयणाद्यधः श्रयणपर्यन्तक्रियाकलापस्य पदान्तरसमभिव्याहारमन्तरेणापि साध्यत्वेन प्रतीयमानत्वात् उक्तव्यापारत्वमविकलमिति तदवच्छिन्नं पच्यादिधातुवाच्यम्। उक्तं च वाक्यपदीये-

 यावत् सिद्धमसिद्धं वा साध्यत्वेनाभिधीयते।

 आश्रितक्रमरूपत्वात् सा क्रियेत्यभिधीयते॥ इति ॥

 सिद्धं विद्यमानध्वंसप्रतियोगि अपाक्षीत् इत्यादौ। असिद्धं भूतभिन्नं वर्तमानं विद्यमानप्रागभावप्रतियोगि च, पचति पक्ष्यतीत्यादौ। साध्यत्वेन वक्ष्यमाणस्वरूपेण क्रियान्तराकाङ्क्षानुत्यापकतावच्छेदकरूपेण। अभिधीयते तत्प्रकारकप्रतीतिविषय इत्यर्थः। एतेन क्रियाशब्दस्य रूढिः प्रदर्शिता। यौगिकत्वमप्याह-आश्रितेति। आश्रितं क्रमरूपं यस्यास्तत्त्वात्। पूर्वापरीभूतावयवकत्वादित्यर्थः। तदीयावयवानामधिश्रयणाद्यधः श्रयणपर्यन्तानां क्रमेणोत्पत्तेः क्रियापदेन सा उच्यते। यत्र च न क्रमिकावयवको व्यापारः तत्र रूढिरेवाश्रयणीया पौर्वापर्यारोपो वा। न च साध्यत्वेनाभिधाने मानाभावः। पचति पाकः करोति कृतिः इत्यादौ धात्वर्थावगमाविशेषेऽपि क्रियान्तशकाङ्क्षानाकाङ्क्षयोर्दर्शनस्यैव मानत्वात्। तथा च क्रियान्तराकाङ्क्षानुत्यापकतावच्छेदकरूपं साध्यत्वम्। यद्धर्मप्रकारकज्ञानात् क्रियान्तराकाङ्क्षोदयः तादृशज्ञाननिष्ठायां क्रियान्तराकाङ्क्षोत्यापकतायां प्रकारितासंबन्धेनावच्छेदकः स धर्मः सिद्धत्वम्। तद्भिन्नत्वं ज्ञाननिष्ठक्रियान्तराकाङ्क्षोत्थापकत्वाभावावच्छेदको धर्मः साध्यत्वम्। पचतीत्यादौ तादृशधर्मप्रकारकज्ञानाभावान्न क्रियान्तराकाङ्क्षा।

 वस्तुतस्तु सिद्धत्वज्ञाने साध्याकाङ्क्षावत् पच्याद्यर्थे साध्यतयावगते किमस्य साधनम् इत्याकाङ्क्षोदयेन साधनाकाङ्क्षोत्थापकतावच्छेदकरूपवत्त्वमेव साध्यत्वम्। उक्तं च हरिणा-

 प्रयोगार्हेषु सिद्धः सन् भेत्तव्योऽर्थो विशेषणैः।

 प्राक् च साधनसंबन्धात् क्रिया नैवोपजायते॥ इति ॥

 "साधनं हि क्रियां निर्वर्तयति" इति "सुट् कात् पूर्वः"(सू.6-1-125) इति सूत्रस्थभाष्यमप्येतत्कल्पेऽनुगुणम्।

 केचित्तु-पचतीत्यनुगतव्यवहारात् अस्ति पचित्वादिजातिः। तथा च क्रमिकानेकव्यक्तिवृत्तिजातिरेव क्रिया। साध्यत्वं च तस्याः व्यक्तिद्वारकमेव। स्फोटवत् अस्याः क्रमवद्भिः क्षणैः अभिव्यक्तिः। तदुक्तं हरिणा-

 जातिमन्ये क्रियामाहुरनेकव्यक्तिवर्तिनीम्।

 असाध्या व्यक्तिरूपेण सा साध्येवोपलक्ष्यते॥

इति। साध्यत्वमेवासत्त्वभूतत्वम्। अत एव-

 सत्त्वस्वभावमापन्ना व्यक्तिर्नामभिरुच्यते।

 असत्त्वबूतो भावस्तु तिङ्पदैरभिधीयते॥

इति वाक्यपदीये उक्तम्।

 अयं च साध्यत्वेन प्रतीयमानो व्यापारः फूत्कारत्व अधस्सन्तापनत्वयत्नत्वादितत्तद्रूपेण वाच्यः। पचतीत्यादौ तत्तत्प्रकारकबोधस्यानुभवसिद्धत्वात्।

 न च नानार्थतापत्तिः। तदादिन्यायेन स्वनिरूपितविषयतावच्छेदकत्वसंबन्धेन बुद्धिविशेषादेः अनुगतस्य शक्यतावच्छेदकतावच्छेदकत्वात्।

 एतदुक्तं भवति- तदादिशब्देभ्यः चैत्रत्वादितत्तद्रूपेण बोधः सर्वानुभवसिद्धः। स च चैत्रत्वादीनामनुगमकं धर्मं विना अनुपपन्न इति बुद्धिविशेषविषयतावच्छेदकत्वं तदनुगमकधर्ममङ्गीकृत्य तदनुगतीकृतचैत्रत्वाद्यवच्छिन्तेषु चैत्रादिषु तदादिपदानां शक्तिः। बुद्धिविशेषविषयतावच्छेदकत्वस्य उपलक्षणत्वाङ्गीकाराच्च न चैत्रत्वादीनां तेन रूपेण शाब्दबोधे भानापत्तिः। अननुगतनानाधर्मावच्छिन्नशक्तिनिरूपकतावच्छेदकैकधर्मवत एव नानार्थत्वम्। न तेषां तदपीति तदादिशक्तिनिरूपणे निर्णीतं नैयायिकैः। तद्वदिहाप्यवसेयमिति।

 ननु पूर्वापरीभूतक्षणनश्वरक्रमिकव्यापाराणां मेलनासंभवात् तदात्मकक्रियाया अनैक्यात् "एका च क्रिया" इति "प्रशंसायाम्" (सू.4-2-66) इति सूत्रस्थभाष्यासंगतिरिति चेन्न। अवच्छेदकबुद्धिविशेषैक्यमादाय क्रियैकत्वव्यपदेशात्। तथा च संकलनरूपबुद्धिविशेषात्मकावच्छेदकैक्यमादाय क्रियैकत्वव्यपदेशः। तत्रावयवाश्रयं पौर्वापर्यम्। समुदायाश्रयमेकत्वमिति यावत्। उक्तं च वाक्यपदीये-

 गुणभूतैरवयवैः समूहः क्रमजन्मनाम्।

 बुद्ध्या प्रकल्पिताभेदः क्रियेति व्यपदिश्यते॥ इति।

 फलव्यापारयोर्धातुः इति प्रतिज्ञातं धातोर्व्यापारवाचित्वं लडाद्यन्ते भावनायाः अवाच्यत्वं वदतः प्रभाकरादीन् प्रति व्यवस्थापयति-

 व्यापारो भावना सैवोत्पादना सैव च क्रिया।

 कृञोऽकर्मकतापत्तेर्न हि यत्नोऽर्थ इष्यते॥

 पचति पाकमुत्पादयति, पाकानुकूला भावना, पाकानुकूला उत्पादना इत्यादिविवरणात् विव्रियमाणस्य धातोरपि भावनावाचकत्वमिति भावः। व्यापारपदं च फूत्कारादिनामयत्नानामपि फूत्कारत्वादिरूपेण वाच्यतां ध्वनयितुमुक्तम्। अत एव पचतीत्यत्र अधस्सन्तापनत्वफूत्कारत्वचुल्ल्युपरिधारणत्वयत्नत्वादिभिः बोधः सर्वसिद्धः।

 न चैवमेषां शक्यतावच्छेदकत्वं गौरवापत्त्या कृतित्वमेव तदवच्छेदकं वक्तव्यम्। रथो गच्छति जानाति इत्यादौ च व्यापारत्वादिप्रकारकबोधो लक्षणयेति नैयायिकरीतिः साध्वीति वाच्यम्।

 शक्यतावच्छेदकत्वस्यापि लक्ष्यतावच्छेदकत्ववत् गुरुणि संभवात् तयोर्वैषम्ये बीजाभावात्।

 न च पचति पाकं करोति इति यत्नार्थककरोतिना विवरणात् यत्न एव धात्वर्थः न तु व्यापार इति वाच्यम्। रथो गमनं करोति, बीजादिना अङ्कुरः कृतः इति दर्शनात् कृञो यत्नार्थकताया असिद्धेः।

 किं च भावनाया धातोः अवाच्यत्वे घटं भावयतीत्यत्रेव घटो भवतीत्यत्रापि द्वितीया स्यात्। धात्वर्थफलाश्रयत्वस्य द्वितीयाप्रयोजकस्य सत्त्वात्। व्यापारस्यापि धातुवाच्यत्वे तु परया कर्तृसंज्ञया बाधान्न द्वितीया।

 न च मन्मतेऽपि घटस्य कर्तृत्वेन तत्संज्ञया कर्मसंज्ञायाः बाधान्न द्वितीयेति वाच्यम्। अनुगतकर्तृत्वस्य त्वन्मते दुर्वचत्वेन घटस्याकर्तृत्वात्। कृत्याश्रयत्वस्य कारकचक्रप्रयोक्तृत्वस्य वा घटादावभावात्। धात्वर्थानुकूलव्यापाराश्रयत्वस्य च कारकमात्रातिव्यापकत्वात्।

 अपि च भावनायाः धात्ववाच्यत्वे धातूनां सकर्मकत्वाकर्मकत्वविभाग उच्छिन्नः स्यात्। स्वार्थफलव्यधिकरणव्यापारवाचकत्वं स्वार्थव्यापारव्यधिकरणफलवाचकत्वं सकर्मकत्वं भावनायाः वाच्यत्वमन्तरेण न संभवति। न च पच्याद्यन्यतमत्वं सकर्मकत्वमिति वाच्यम्। एकस्यैव अर्थभेदेन सकर्मकत्वाकर्मकत्वदर्शनात्। यथा जि धातोः अभिभवार्थेऽकर्मकत्वस्य न्यूनीकरणार्थे सकर्मकत्वस्य अभ्युपगमात् सकर्मकधातुलक्षणे तप्रवेशेऽकर्मके तस्मिन्ततिव्याप्तेः, अप्रवेशे च न्यूनीकरणेऽर्थे तत्रैव अव्याप्तेः।



 किं च व्यापारावाच्यत्वपक्षे फलमात्रमर्थ इति फलितम्। तथा च करोतीत्यादौ यत्नप्रतीतेः तन्मात्रं वाच्यमभ्युपेयम्। तथा च यती प्रयत्ने इतिवत् फलस्थानीययत्नवाचकत्वाविशेषात् अकर्मकतापत्तिः दुर्वारा। यत्न इत्यत्र फलस्थानीयत्वेनेति शेषः। कृञ इति धातुमात्रोपलक्षणम्। सर्वेषामप्यकर्मकता वा सकर्मकता वा स्यादित्यर्थः।

 अथ वा व्यापारो भावनेत्यर्धेन व्यापारस्य वाच्यत्वं प्रसाध्य फलांशस्यापि तत् साधयति, तथा नैयायिकाभ्युपगतं जानातिकरोत्यादेः केवलज्ञानयत्नादिक्रियामात्रवाचित्वं दूषयति-यत्न इति। अयं भावः-फलांशस्यावाच्यत्वे व्यापार एव धात्वर्थः स्यात्। तथा च स्वार्थफलव्यधिकरणव्यापारवाचित्वादिरूपसकर्मकत्वोच्छेदापत्तिः।

 न च कृञादौ सकर्मकत्वव्यवहारो भाक्त इति नैयायिकोक्तं युक्तम्। व्यवहारस्य भाक्तत्वेऽपि कर्मणि लकारासंभवात्। न हि तीरे गङ्गापदस्य भाक्तत्वे तेन स्नानादि कार्यं कर्तुं शक्यम्। एवं च न हि यत्न इत्यत्र यत्नमात्रमित्यर्थः। तदाह-

 किं तूत्पादनमेवातः कर्मवत् स्याद्यगाद्यपि।

 कर्मकर्तर्यन्यथा तु न भवेत् तद् दृशेरिव॥

 उत्पादनम्-उत्पत्तिरूपफलसहितं यत्नादि कृञर्थः। फलस्य वाच्यत्वे युक्त्यन्तरमाह-अत इति। यतः कृञो यत्नमात्रमर्थो नेष्यते अतः इत्यर्थः। कर्मवत्स्यादित्यनेन "कर्मवत् कर्मणा तुल्यक्रियः"(सू.3-1-87)इति सूत्रं, लक्ष्यते। अयमर्थः-अत एव कृञः उत्पत्यनुकूलव्यापारार्थकता अतः पच्यते ओदनः स्वयमेवेतिवत् क्रियते घटः स्वयमेवेति यगादयोऽप्युपपद्यन्ते। अन्यथा यत्नस्य कर्मनिष्ठत्नाभावात् तन्न स्यात्। दृशिवत्। यथा दृस्यते घटः स्वयमेवेति न भवति, तर्शनस्य घटावृत्तित्वात् तथा यत्नस्यापि इति तथा प्रयोगानापत्तेः इति।

 तस्मादावश्यकं सकर्मकाणां धातूनां फलवाचकत्वम्। अकर्मकाणआं तु तन्निर्विवादमेव। स्वार्थफलसमानाधिकरणव्यापारवाचकत्वरूपस्याकर्मकत्वस्य धातोः फलवाचकत्वं विनानुपपन्नत्वात्। अत एव द्व्चर्थः पचिः इति भाष्यं संगच्छते।

 ननु पूर्वोक्तयुक्त्या सिध्यतु फलव्यापारयोर्वाच्यत्वम्। तथापि सा भावना आख्यातवाच्या, न धातुवाच्या। प्राधान्येन प्रतीयमानस्य व्यापारस्य प्रकृतिप्रत्ययार्थयोः प्रत्ययार्थस्य प्राधान्यमिति न्यायविरुद्धत्वात्। एवं च स्वमुक्ताख्यातार्थव्यापारव्यधिकरणफलवाचकत्वं सकर्मकत्वम्। आख्यातार्थव्यापाराश्रयत्वं च कर्तृत्वं वाच्यमिति चेत्-

 उच्यते। यदि व्यापारो न धात्वर्थः अपि तु फलमात्रं, तदा ग्रामो गमनवानिति प्रतीत्यापत्तिः। संयोगाश्रयत्वात्। फलानुत्पाददशायां व्यापारसत्त्वे पाको भवतीत्यनुपपत्तिः। पाकपदार्थस्य विक्लित्तेः अवर्तमानत्वात्। व्यापारविगमे फलसत्त्वे पाको विद्यत इति प्रयोगापत्तिश्च।

 यत्तु भावप्रत्ययस्य घञादेः अनुकूलव्यापाराचकत्वान्नानुपपत्तिम्। भावविहितल्युङ्घञाद्यर्थव्यापारस्य ग्रामादौ बाधात् ग्रामो गमनवानिति नापत्तिः। विक्लित्त्यनुकूलघञाद्यर्थव्यापारस्य कर्तृतया भावनादावन्वयात् व्यापारविगमे पाको विद्यत इति प्रयोगापत्तिश्च नेति। तन्न।

 कर्त्राख्यातवत् "कर्तरि कृत्" इत्यत एव तद्विधानलाक्षे भावे घञादिविधायकानुशासनवैयर्थ्यापत्तेः। "लः कर्मणि" इति विहितकरत्राख्यातस्य भवद्भिः व्यापारपर्यवसितकर्तृत्वार्थकत्वस्वीकारात् "कर्तरि कृत्" इति विहितघञादीनामपि व्यापारार्थकत्व संभवात्।

 अथ व्यापारोऽपि धात्वर्थ इत्यङ्गीकार्यमिति चेत् तर्हि धातुत एव सकलव्यापारलाभसंभवेन आख्यातस्य प्रयत्ने पृथक् शक्तिकल्पने गौरवम्।

 पचतीत्यस्य पाकं करोतीति विवरणात्मा करोतिः धातोरेव विवरणम्। अतस्तदपि नाख्यातार्थत्वसाधकम्। तव मते आख्यातार्थसंख्याकालव्यापाराणां मध्ये व्यापारस्य कृञा, संख्यादेः तदुत्तरतिङा, विवरणवत् धात्वर्थव्यापारस्यापि कृञा पृथग्विवरणमुपपन्नमिति न तदाख्यातार्थत्वसाधकमिति यावत्।

 अत एव "कथं ज्ञायते क्रियावचनाः पच्यादयः। यदेषां करोतिना सामानादिकरण्यम् किं करोति पचति"इति भूवादिसूत्रस्थं भाष्यं करोतिः धात्वर्थस्यैव विवरणमिति पक्षस्य साधकम्।

 यदि मीमांसकाद्युक्तरीत्या करोतिः आख्यातस्थ विवरणं स्यात्, तदा पक्ववान् पाकं कृतवान् किं कृतं पक्वमित्यत्रानन्वयापत्तिः। तथा हि-पक्ववान् इत्यत्र पाकः कर्मकारकम्, क्तवतुप्रत्ययार्थः कर्तृकारकम्। तयोश्च परस्परमन्वयो न संभवति, अरुणाधिकरणन्यायात्। तत्र हि अरुणयेति पदोपात्तस्यारुण्यस्यच प्रथमं करणत्वेन क्रियायामेवान्वयः नामार्थान्वयस्तु पश्चात् इत्युक्तम्। किं च कारत्वस्य क्रियाजनकत्वंरूपत्वेन क्रियाजनकमिति ज्ञाते पश्चात् का सा क्रियेत्याकाङ्क्षोदयेन क्रियाया अपि साध्यरूपायाः साधकाकाङ्क्षया च परस्परान्वय उचितः, न तु कारकयोः। तथा चेदृशस्थले प्रकृत्यर्थप्रत्ययार्थयोरन्वयस्यैवाभावात् प्रत्ययार्थस्य प्रकृत्यर्थापेक्षया प्राधान्यं दुर्घटम्।

 किं च कृञा विवरणं प्रतीतिश्च पक्वमित्यत्रापीति तत्रापि भावना वाच्या स्यात्। न चास्तु तिङ इव कृतामपि भावना वाच्येति वाच्यम्। आख्यातकृदन्तोभयसाधारण्येन भावनायाः प्रतीतेः उभयसाधारणधातोरेव भावनावाचकत्वात्।

 किं च कार्यमित्यत्र "ऋहलोर्ण्यत्"(सू.3-1-184) इति सूत्रेण कर्मणि ण्यत्। पचनीयम् इत्यत्र "तव्यत्तव्यानीयरः"(सू. )इति सूत्रेण कर्मणि अनीयर्। ज्योतिष्टोमयाजी इत्यत्र "करणे यजः"(सू.3-2-5) इति सूत्रेण करणे उपपदे कर्तरि णिनिः। एते च क्रियायोगमन्तरेणासन्तः धातोः तद्वाचकतां बोधयन्ति। क्रियान्वयिनामेव कारकतया धातोर्व्यापारावाचकत्वे कार्यो घट इत्यादौ कर्मादिसंज्ञानां कारके इत्यधिकृत्य विहितानां घटादावसंभवेन तत्र विधीयमानण्यदाद्यनुपपत्तिः धातोः क्रियावाचितामाक्षिपति। न च गम्यमानक्रियामादाय कारकयोग इति भादृरीतिर्युक्ता। आख्यातेऽपि गम्यमानक्रियामादायैव कर्तृकर्मार्थकप्रत्ययोपपत्तौ तत्रापि भावनायाः वाच्यत्वासिद्ध्यापत्तेः।

 अथ पाचक इत्यादौ लिङ्गसंख्यान्वयानुरोधात् कृतः कर्तृवाचकत्वमावश्यकमिति तेन कर्त्रा आक्षेपात् भावनाप्रतीतिर्भविष्यतीति चेत्-तर्हि संख्यान्वयोपपत्तये आख्यातस्यापि कर्ता वाच्यः स्यात् तेन आक्षेपादेव भावनाया लाभे आख्याते भावना वाच्या न स्यात्। पक्ववानित्यादौ कालकारकान्वयानुरोधात् भावनाया अपि वाच्यत्वस्यावश्यकत्वाञ्च।

 अपि च भावनायास्तिङर्थत्वे भावयति घटम् इतिवत् भवति घटमित्यपि स्यात्, धात्वर्थफलाश्रयत्वरूपकर्मतद्वसत्त्वात्। न चाख्यातार्थव्यापाराश्रयत्वेन कर्तृत्वात् तत्संत्रया कर्मसंज्ञायाः बाधान्न द्वितीयेति वाच्यम्। आख्यातार्थव्यापाराश्रयस्य कर्तृत्वे पाचयति देवदत्तो विष्णुमित्रेणेत्यत्र विष्णुमित्रस्याकर्तृत्वापत्तौ कर्तरि तृतीयाया अनापत्तेः। ग्रामं गमयति देवदत्तो विष्णुमित्रम् इत्यत्र विष्णुमित्रस्याकर्तृत्वापत्तौ ग्रामस्य गमिकर्मत्वानापत्तेश्च। "कर्तुरीप्सितततमं कर्म" इति सूत्रेण प्रकृतिकर्तृनिष्ठव्यापारजन्यफलाश्रयस्यैव कर्मसंज्ञाविधानेन त्वन्मते विष्णुमित्रस्याकर्तृतया तद्व्यापारजन्यफलाश्रयस्यापि ग्रामस्याकर्मत्वेन तद्वाचकपदोत्तरं द्वितीयानापत्तेः। ततश्च "ग्रामाय गमयति देवदत्तो विष्णुमित्रम्" इत्यपि न स्यात्। "गत्यर्थकर्मणि द्वितीयाचतुर्थ्यौ चेष्टायामनध्वनि"(सू.2-3-12) इति सूत्रेण गत्यर्थकर्मण्येव चतुर्थीविधानात्।

 एतेन-आख्यातार्थव्यापाराश्रयस्य कर्तृत्वनिरासेन, णिजन्ते प्रयोज्यप्रयोजकव्यापारद्वयमाख्यातार्थः तदाश्रयत्वात् देवदत्तयज्ञदत्तयोः कर्तृतेत्यपास्तम्।

 अपि च आख्यातार्थव्यापाराश्रयस्य कर्तृत्वे आख्यातशून्ये देवदत्तः पक्तेत्यादौ देवदत्तस्याकर्तृत्वापत्तिः।

 किं च क्रियाचवाचकत्वं विना धातुत्वमेव न सिध्यति। तथा हि-धातुसंज्ञाविधायकं "भूवादयो धातवः"(सू.1-3-1) इति सूत्रम्। तत्र भूश्च वाश्चेति द्वन्द्वः। आदिशब्दयोः व्यवस्थाप्रकारवाचिनोः द्वन्द्वः। आदिश्च आदिश्च आदी, भूवौ आदी येषां ते भूवादयः। तथा च भूप्रभृतयो वासदृशाः धातव इत्यर्थः। वा सादृश्यं च क्रियावाचकत्वेन। तथा च क्रियावाचकत्वे सति भ्वादिगणपठितत्वं धातुत्वं संपन्नम्। अत्र क्रियावाचकत्वमात्रोक्तौ वर्जनादिरूपक्रियावाचके हिरुक् नाना इत्यादावतिव्याप्तिरिति भ्वादिगणपठितत्वमुक्तम्। ब्वादिगणपठितत्वमात्रोक्तौ सर्वनामा यो "याः" तस्यापि धातुत्वं स्यात्। तथा च याः पश्यसि इत्यत्र "आतो धातोः"(सू.6-4-140)इत्याकारलोपापत्तिः। ननु लक्षणप्रतिपदोक्तयोः प्रतिपदोक्तस्यैव ग्रहणात् न दोष इति चेत्-न। एवमपि वा ित्यत्रातिव्याप्तिः। "वा गतिगन्धनयोः"इति धातुपाठात्। ततश्च विकल्पार्थे वाति इति प्रयोगः स्यात्। न च गतिगन्धनाद्यर्थनिर्देशो नियामक इति वाच्यम्। तस्य अर्थानादेशनात् इति बाष्यपर्यालोचनया आधुनिकत्वात्।

 नन्वस्तु क्रियावाचकत्वे सति गणपठितत्वं धातुत्वम्। क्रिया च धात्वर्थ एव न व्यापार इति चेत्-न। यदि क्रियात्वं धात्वर्थत्वं तर्हि धातुत्वग्रहे तदर्थत्वरूपक्रियात्वग्रहः, क्रियात्वग्रहे च तदवच्छिन्नवाचकत्वरूपधातुत्वग्रह इत्यन्योन्याश्रयः।

 तस्मात् भाष्योक्तरीत्या व्यापारसंतानः क्रिया, तद्वाचकत्वे सति गणपठितत्वं धातुत्वमित्येव युक्तम्।

 ननु सत्तादीन् फलांशान् अन्यतमत्वेनादाय तद्वाचकत्वे सति गणपठितत्वं धातुलक्षणमस्तु। धात्वर्थत्वात् तेषां क्रियाशब्देन व्यवहारो भाष्यादौ कृतोऽप्युपपत्स्यत इति चेत्-न। अन्वयतममध्ये विकल्पस्यापि वकल्यपयतीति प्रयोगानुसारात् प्रवेशावश्यकत्वेन तदर्थके वा इत्यव्यये गणपठितेऽतिव्याप्तेः।

 ननु क्रियावाचकस्यैव धातुत्वे अस्तीत्यादौ क्रियाप्रतीत्यभावात् अस्त्यादीनां तदवाचकानां धातुत्वं न स्यादिति चेत्-उच्यते। अस भुवीत्यादौ सत्तारूपे फले भाव्यत्वेन विवक्षिते क्रियात्वमस्त्येव। यथा "स ततो गतो वा न वा" इति प्रश्ने "महता यत्नेन तिष्ठति" इति प्रयोगे सत्तारूपफलानुकूला भावना प्रतीयत एव। उत्पत्त्यादिबोधने तु सुतराम्, यथा "रोहितो लोहितादासीत् धुन्धुस्तस्य सुतोऽभवत्"(रामायणे) इत्यादिदर्शनात्।

 किं चात्र भावनाविरहे लडादिव्यवस्था न स्यात्। तस्या एव वर्तमानत्वविवक्षायां तद्विधानात्। तदुक्तं वाक्यपदीये-

 "क्रियाभेदाय कालस्तु संख्या सर्वस्य भेदिका" इति। लडाद्यर्थकालः क्रियामात्रभेदकः। विभक्त्यर्थसंख्या तु सर्वस्य आख्यातप्रातिपदिकार्थस्य भेदिकेति तदर्थः।

 नन्वेवं किं करोतीति प्रश्ने पचतीत्युत्तरमिव अस्तीत्युत्तरमपि स्यादिति चेन्न। इष्टापत्तेः। आसन्नविनाशं कंचित् उद्दिश्य किं करोतीति प्रश्ने अस्तीत्युत्तरस्य सर्वसंमतत्वात्। इतरत्र तु सुस्थतया निश्चिते किं करोतीति प्रश्नः पाकादिविशेषगोचर एवेत्यवधारणात् अस्तीति नोत्तरम्।

 नन्वेवं भावनायाः फलनियतत्वात् फलाश्रयस्य च कर्मत्वात् सर्वेषां क्रियावाचकत्वे सकर्मकत्वापत्तिः इति चेत्-न। स्वार्थव्यापारानधिकरणावृत्तिफलवाचकत्वमकर्मकत्वम्, स्वार्थव्यापारानधिकरणवृत्तिफलवाचकत्वं सकर्मकत्वमिति व्यवस्थापनात्। उक्तं च वाक्यपदीये-

 आत्मानमात्मना बिभ्रदस्तीति व्यपदिश्यते।

 अन्तर्भावाच्च तेनासौ कर्मणा न सकर्मकः॥

इति। तेन स्वधारणानुकूलो व्यापारः अस्तीत्यत्रापि प्रतीयते इति भावः। तेन कर्मणा सकर्मकत्वं तु न। अन्तर्भावात् फलांशेन सामानाधिकरण्यात्।

 ननु असत्त्वभूतक्रियायाः=क्रियान्तराकाङ्क्षानुत्थापकतावच्छेदकधर्मविशिष्टायाः क्रियायाः धात्वर्थत्वे पाक इत्यत्रापि तेन रूपेण प्रतीत्यापत्तिः। न चेष्टापत्तिः। "कृदभिहितो बावो द्रव्यवत् प्रकाशते" इति भाष्यविरोधात्। द्रव्यवत् इत्यस्य लिङ्गसंख्यान्वयिनामार्थतुल्यमित्यर्थ इति चेत्-उच्यते। तिङन्तद्वययुक्ते पश्य मृगो धावतीत्यादिवाक्ये भागाभ्यां तिङन्ताभ्यां साध्यसाधनरूपता यथा शास्त्रे प्रकल्पिता तथा घञादिष्वपि प्रकृत्या साध्यावस्था प्रत्ययेन साधनावस्था च प्रकल्पिता। साध्यत्वं कारकत्वेनान्वयित्वम्। इयान् परं विशेषः। घञाद्युपस्थाप्याक्रिया लिङ्गसंख्यान्वयिनी कारकान्वयिनी च। तिङन्तोपात्ता तु नैवम्। तथापि कारकत्वेनान्वयित्वमात्रेण दृष्टान्तदार्ष्टान्तिकभावः।

 न च घञन्ते धातुना क्रियायाः साध्यत्वेन रूपेण प्रतीतौ मानाभाव इति वाच्यम्। ओदनस्य पाक इति कर्मणि षष्ठ्या एव मानत्वात्। घञन्तेन सिद्धस्वभावस्यैवाभिधाने ओदनस्याकारकत्वेनाकर्मत्वेन तत्र षष्ठ्यनुपपत्तेरेव तस्य साध्यस्वभावक्रियार्थकत्वे मानत्वात्।

 एवं फलांशोऽपि धातुना असत्त्वावस्थापन्त एवोच्यते। अत एव स्तोकं पचतीतिवत् स्तोकं पाक इत्युपपद्यते।

 ननु कारकाणां भावनायामन्वयः इति नियमे सत्येव पाक इत्यत्रापि कर्मषष्ठ्यनुसारेण भावनायाः वाच्यत्वं सिध्येत्। तदेव कुत इत्याराङ्कां समाधत्ते-

 संबोधनान्तं कृत्वोऽर्थाः कारकं प्रथमो वतिः।

 धातुसंबन्धाधिकारनिष्पन्नमसमस्तनञ्॥

 तथा यस्य च भावेन, षष्ठी चेत्यदितं द्वयम्।

 साधुत्वमष्टकस्यास्य क्रिययैवावधार्यताम्॥

इति। न केवलं कारकस्य, अन्येषामपि सप्तानां संबोधनन्तादीनां क्रियान्वयेनैव साधुत्वमिति धात्वर्थत्वं क्रियायाः सिध्यति। तथा हि-

(1) संबोधनान्तस्य क्रियायामन्वयः। त्वं ब्रूहि देवदत्त इत्यादौ निघातानुरोधात्। "समानवाक्ये निघातयुष्मदादेशाः" इत्यनेन समानवाक्ये एव निघातनियमात्। एतदुक्तं भवति-"आख्यातं सविशेषणं वाक्यम्"इति समर्थसूत्रभाष्यात् साक्षात् परंपरया वा पदार्थान्तरान्वितक्रियाबोधकाख्यातस्यैकवाक्यतालाभेन संबोधनविभक्त्यन्तार्थस्य क्रियायामनन्वये त्वं ब्रूहि देवदत्त इत्यादौ एकवाक्यत्वाभाव्त् समानवाक्य इत्यधिकारे "प्रकृत्यामन्त्रितस्य" (सू. ) इति सूत्रविहितस्य निघातस्यानुपपत्तिः इति। अभिमुखीभवनानुकूलव्यापारविषयदेवदत्तोद्देश्यकप्रवर्तनाविषयः त्वदभिन्नकर्तृकं भाषणमिति बोधः।

(2) कृत्वोऽर्थानामपि क्रियायामन्वयः। "क्रियाभ्यावृत्तिगणने कृत्वसुच्"(सू.5-4-17)इति सूत्रेण क्रियायोगे तत्साधुत्वोक्तेः। क्रियायाः अभ्यावृत्तिः पुनः पुनर्जन्म, तस्मिन् द्योत्ये कृत्वसुजिति तदर्थः।

(3) कारकं च क्रियान्वयि। कारके इत्यधिकृत्य तद्विधानात्। कारकशब्दो हि क्रियापरः। करोति कर्तृकर्मादिव्यपदेशान् इति व्युत्पत्तेः। तथा चाग्रिमेषु अपादानादि संज्ञाविधिषु क्रियार्थककाराकशब्दानुवृत्त्या क्रियान्वयिनामेव कर्मादिसंज्ञेति भाष्ये स्पष्टम्।

(4) प्रथमो वतिः क्रियायामन्वेति। "तेन तुल्यं क्रिया चेद्वतिः"इति सूत्रविहितः वतिः। तत्र यतु तुल्यं सा क्रिया चेत् इत्युक्तम्। तथा च ब्राह्मणवत् अधीते इति वृत्तौ ब्राह्मणशब्दस्य ब्राह्मणकर्तृकाध्ययनपरतया तत्तौल्यं वत्यर्थः समिभिव्याहृतध्ययनक्रियायामन्वेति। ब्राह्मणकर्तृकाध्ययनतुल्यमेतत्कर्तृकमध्ययनमिति बोधः।

(5) "धातुसंबन्धे प्रत्ययाः"(सू.3-4-1) इत्यधिकृत्य विहिताः प्रत्ययाः क्रियायामनुयन्ति। तत्रत्यधातुपदस्य धात्वर्थपरतया धात्वर्थयोः संबन्धे एककालिकत्वादिरूपे विवक्षिते प्रत्ययाः विहिताः। एवं च प्राधान्येन या क्रिया प्रतीयते तस्याः यत्कालिकत्वं तस्मिन् काले गुणीभूतक्रियावाचिभ्यः प्रत्ययविधानात् "वसन् ददर्श" इत्यत्र दर्शनरूपक्रियायाः प्राधान्यात् तदनुरोधेन अप्रधानवासक्रियावाचकात् वसधातोः भूते लट् प्रत्ययः। अतीतवासकर्तृकर्तृकं भूतानद्यतनपरोक्षमेककर्तृकमतीतं दर्शनमिति बोधः।

(6) समासायोग्यः अत्यन्ताभावार्थको नञ् क्रियायामन्वेति। न चासमस्तनञः क्रियान्वयित्वे मानाभाव इति वाच्यम्। न त्वं पचसि, न युवां पचयः, चैत्रो न पचति, घटो न जायते इत्यादौ क्रियाया एव निषेधप्रतीतेः। तथा च विद्यमानेऽपि घटे, घटो न जायत इति प्रयोग उपपद्यते। घटस्य विद्यमानतादशायां घटकर्तृकोत्पत्त्यनुकूलव्यापारस्य प्रतीतिः वक्तव्याः। तथा च बाधः उत्पत्त्यनुकूलव्यापारे घटभावस्य कर्तृत्वाभावात्। उक्तरीत्या नञः क्रियाप्रतियोगिकाभावबोधकत्वध्रौव्ये घटो नास्तीत्यत्रापि घटाभावकर्तृकत्वस्य धात्वर्थेऽस्तित्वे अबाधेऽपि तद्बोधमनादृत्य घटास्तित्वाभावबोधाभ्युपगम उचितः। न हि घटो न जायते, नास्तीत्यनयोः धात्वर्थभेदमन्तरेण अस्ति विशेषः। तथा च बूतले न घट इत्यत्रापि अस्तीति अध्याहार्यम्। प्रकारासंबन्धेन नञर्थविशेष्यकबोधे धातुजन्यव्यापारोपस्थितेः हेतुत्वस्य क्रृप्तत्वात्।

(7) "%यस्य च भावेन भावलक्षणम्%"(सू.2-3-37) इति सूत्रविहितां क्रियान्वय्यर्थकतया साधुः। यस्य क्रियया क्रियान्तरं ज्ञाप्यते ततः सप्तमी इति सूत्रार्थः। तेन क्रियाज्ञापकक्रियावाचकपदात् सप्तमी विधीयते। सप्तम्यर्थस्य ज्ञापकत्वस्य क्रियायामन्वयः। दोहनक्रियानिष्ठज्ञापकतानिरूपिका गमनक्रिया वाक्यार्थः।

(8) "षष्ठी चानादरे"(सू.2-3-38) इति सूत्रविहिते षष्ठीसप्तम्यावपि क्रियान्वयेन साधुत्वं भजेते।

 ननु उक्तानामष्टानां क्रिययैवान्वय इति स्वीकुर्मः। तथापि भाष्ये क्रियाशब्तस्य फलेऽपि प्रयोगात् साक्षात् परम्परया वा क्रियायाः यत् फलं तदन्वयेनापि साधुत्वोपपत्तौ नोक्तरीतिः धातोः व्यापारवाचकत्वसाधिकेति चेत्-न। भूवादिसूत्रादिषु बाहुल्येन क्रियाशब्देन भावनायाः व्यपदेशात् बावनायां क्रियाशब्दस्य सांकेतिकी शक्तिः=संकेतादागता शास्त्रकारव्यवहारादागता रूढिशक्तिः। फलांशे क्वाचित्कः क्रियाशब्दप्रयोगः क्रियते व्यापारेण निष्पाद्यत इति क्रियेति यौगिकः। तथा च संज्ञाशब्दस्य प्रकृतिप्रत्ययशक्तिमननुसन्धाय प्रवृत्तत्वेन बलवत्त्वात् भावनान्वय एव साधुता लभ्यते।

 संज्ञाशब्दस्य प्राबल्यं मीमांसायां नवमाध्यायेऽपि प्रतिपादितम्। तथा हि- रथन्तरं हि "यद्योन्यां तदुत्तरयोः गायति" इति श्रूयते। तत्र रथन्तरयोनेः परतः बृहद्योनेः पठितत्वात् रथन्तरं तस्यां गेयम्, उत उत्तराख्ये ग्रन्थे "न त्वा वामन्यते" इत्यस्य पठितत्वात् तत्र गेयमिति संशये, अविशेषादुभयत्र गेयमिति पूर्वपक्षे, उत्तराग्रन्थे उत्तराशब्दस्य संज्ञारूपेण प्रसिद्धिः, बृहधोनौ तु तस्य पूर्वग्रन्थापेक्षिकोत्तरत्वबलाद्यौगिकी इति संज्ञाशब्दस्यानपेक्ष प्रवृत्तिकत्वेन बलवत्त्वात् उत्तराशब्दसंकेतित "न त्वा वा मन्यत" इत्याद्यृक्ष्वेव तद्गेयमिति नवमे निर्णीतम्। तद्वदत्रापि इति ध्ययम्।

 किं च फलांशोऽपि भावनायां विशेषणं, कारकाण्यपि क्वचित् तथाभूतानीति "गुणानां च परार्थत्वादसंबन्धः समत्वात् स्यात्"(जै.सू.3-1-22)\[गुणानां विशेषणानांपरोपकारकत्वात् अत एव समानधर्मवत्त्वात् परस्परं संबन्धो न भवेत्\] इति न्यायेन सर्वे सेवका राजनमिव भावनायामेव परस्परनिरपेक्षाणि अन्वियन्ति। "न हि भिक्षुको भिक्षुकान्तरं याचितुमर्हति सत्यन्यस्मिन्नभिक्षुके" इति न्यायेनापि फलं त्यक्त्वा भावनायामेवान्वियन्तीति मीमांसका अपि मन्यन्ते।

 एवं च विशेष्यतासंबन्धेन कारकादिप्रकारकबोधं प्रति धातुजन्यभावनोपस्थितिर्हेतुरिति कार्यकारणभावस्य क्लुप्तत्वात् यत्रापि पक्त्वा पाचक इत्यादौ भावना गुणभूता तत्रापि क्लुप्तकार्यकारणभावानुरोधात् धात्वर्थभावनायामेव कारकान्वय इत्यवसीयते।

 ननु संबोदनान्तादीनां क्रियायामन्वये एव साधुत्वमिति स्वीकारे पर्वतो वह्निमान् धूमात् महानसवत् इत्यादौ वत्यर्थसादृश्यस्य कथं पक्षे पर्वतेऽन्वयः महानस सदृशः पर्वत इति। कथं वा भूतले न घट इत्यत्र सप्तम्यर्थस्य भूतलाधेयत्वस्य घटाभावेऽन्वयः भूतलवृत्तिः घटाभाव इति इति चेत्-न। तत्राप्यध्याहृतक्रियायामेव अन्वयात्। "तेन तुल्यम्" इत्यनुशासनेन क्रियागतसादृश्यबोधन एव वतेः, "कारके" इत्यधिकृत्य "सप्तम्यधिकरणे च" इत्यनुशासनेन क्रियान्वय एव सप्तम्याश्च साधुत्वबोधनात्। अन्यथा पुष्पेभ्य इत्यत्र "स्पृहेरीप्सितः"(सू.1-4-36) इति सूत्रविहितचतुर्थ्याः स्पृहयत्युपात्ते एव स्वार्थान्वयबोधकत्वम्, न पदान्तरोपात्ते अध्याहृते वा तदर्थेऽनुशासनविरोधात् इति स्वसिद्धान्तस्त्यज्यताम्।

 एवं कृतपूर्वी कटम् इत्यादौ कर्त्रादौ विहितानाम् इन्यादीनां क्रिययैवान्वयः। तथा हि-ग्रामं गत इतयत्र यथाक्त प्रत्ययार्थगुणीभूतापि क्रिया ग्रामादिकर्माभिः संबध्यते तथा कृतपूर्वी कटमित्यत्रापि गुणभूता क्रिया इत्यादिवाच्य कर्त्रादिभिः संबध्यते।

 न च वृत्तिसामान्ये समुदायशक्तेः स्वीकारात् तत्रान्तर्गता क्रिया एकदेश इति कथं तत्रान्वयः। पदार्थः पदार्थेनान्वेति न तु तदेकदेशेनेति व्युत्पत्तिविरोधात् इति वाच्यम्। नित्यसापेक्षस्थले, देवदत्तस्य गुरुकुलम् चैत्रस्य नप्ता इत्यादाविव एकदेशान्वयाङ्गीकारात्।

 एवं भोक्तुं पाकः भुक्त्वा पाकः इत्यत्र घञर्थगुणभूतायां पच्यर्थक्रियायां तुमुन्नन्ताद्यर्थाक्रियाया अन्वयः बोध्यः।



 %नागेशग्रन्थानुसारेण%

 %धात्वर्थनिर्णयः%

 लघुमञ्जीषायां भाष्यादिबहुग्रन्थपरिश्रमवता नागेशेन कृतः धात्वर्थनिर्णयः लिख्यते। तत्र स्वसिद्धान्तः "फलानुकूलो यत्नसहितो व्यापारो धात्वर्थः" साररूपेण प्रतिज्ञाय तन्निर्वाहः विस्तरेण कृतः मञ्जूषायाम्। व्यापारमात्रं धात्वर्थः फलं तु कर्मप्रत्ययार्थः। कृतिः प्रयत्नरूपा तिङर्थ इति प्राचीननैयायिकाः। फलावच्छिन्नव्यापारः धात्वर्थः, यत्नः आख्यातार्थ इति नव्यनैयायिकाः। फलं व्यापारश्च पृथक् धात्वर्थः, यत्न आख्यातार्थः इति तदेकदेशिनः। मीमांसका अपि यत्नस्याख्यातार्थत्वमाचक्षते। एतानि मतानि विमृश्य स्वसिद्धान्तं स्थापयति नागेशः।



 %मण्डनमिश्रमतखण्डनम्%

 यत्तु फलं धात्वर्थो व्यापारः प्रत्ययार्थ इति। तन्न। "लः कर्मणि च भावे चाकर्मकेभ्यः"(सू.3-4-67)इति सूत्रात् कर्तरीत्यनुकृष्यते। लकाराः सकर्मकेभ्यः कर्मणि कर्तरि च स्युः, अकर्मकेभ्यो भावे कर्तरि चेति सूत्रार्थः। तेन लकारस्य कर्तृकर्मरूपधर्मिबोधकतालाभेन प्रत्ययस्य व्यापारार्थकत्वस्वीकारे तत्सूत्रविरोधः।

 किं च पचते पक्ष्यति पक्ववानित्यादौ फूत्कारादीनां प्रतीतये तत्रानेकप्रत्ययानां शक्तिकल्पनापेक्षया एकस्य धातोरेव तत्कल्पनोचिता। किं च फूत्कारादेः प्रत्ययार्थत्वे गच्छतीत्यादावपि तत्प्रतीतिवारणाय तद्बोधे पच्यादिसमभिव्याहारस्यापि कारणत्वं कप्लपनीयमिति गौरवम्।

 किं च सकर्मकाकर्मकोच्छेदः। स्वार्थफलव्यधिकरणव्यापारवाचकत्वं सकर्मकत्वम्, स्वार्थफलसमानाधिकरणव्यापारवाचकत्वमकर्मकत्वमिति सकर्मकत्वाकर्मकत्वे धातोः फलव्यापारोभयवाचकतावादिमते संगच्छेते। मण्डनमिश्रमते धातोः व्यापारावाचकत्वेन उक्तरीत्या ते चन संगच्छेति।

 ननु मण्डनमिश्रमतेऽपि स्वयुक्तप्रत्ययार्थव्यापारव्यधिकरणफलवाचकत्वं धातोः सकर्मकत्वम्, स्वयुक्त प्रत्ययार्थव्यापारसमानाधिकरणफलवाचकत्वं चाकर्मकत्वम् वक्तुं शक्यम्। न चैवं जानातिकरोत्यादेरकर्मकतापत्तिः, यत्नज्ञानादिव्याधिकरणव्यापारस्य देवदत्तादौ बाधादिति वाच्यम्। जानातीत्यत्र समवायेन ज्ञानं व्यापारः, विषयतया ज्ञानं फलम्। तथा च ज्ञानरूपो व्यापारः समवायेन चैत्रनिष्ठः। तद्वचाधिकरणं च फलं विषयतया घटादिनिष्ठम्। अतः संबन्धविशेषेण एकस्यैव व्यापारत्वं फलत्वं च, तथा फलव्यापारयोर्वैयधिकरण्यं चेति जानातीत्यादेः नाकर्मकतपत्तिरिति। अन्यथा संबन्धविशेषानिवेशे सकर्मकाणामपि कालिकसंबन्धेन व्यापारसमानाधिकरणफलवाचकतया अकर्मकतापत्तिः। तथा अकर्मकाणामपि संबन्धान्तरेण व्यापारव्यधिकरणफलवाचकतया सकर्मकतापत्तिः। प्रत्ययार्थव्यापाराश्रयत्वं च कर्तृत्वम्। घटं भावयतीत्यादौ णिजर्थव्यापारव्यधिकरणफलाश्रयत्वेन घटादेः कर्मत्वम्। अतो मण्डनमिश्रमते नानुपपत्तिः कापीति चेत्-

 न। एवमप्यभिधानानभिधानव्यवस्थोच्छेदापत्तेः। तथा हि-"अनभिहिते" इत्यधिकारे "कर्तृकरणयोस्तृतीया""कर्मणि द्वितीया" इत्यादिना अनभिहिते कर्तरि तृतीया, तादृशे कर्मणि द्वितीया च विधीयते। यथा चैत्रेण पच्यते तण्डुलः, चैत्रः पचति तण्डुलम्। आद्ये तिङा कर्तुः द्वितीये कर्मणश्चानभिधानात् तृतीया द्वितीया च भवतीति शाब्दिकमते कर्तृकर्मणोः अभिधानानभिधानव्यवस्था उपपद्यते। आख्यातस्य व्यापारार्थकत्वे तु उक्तव्यवस्था दुरुपपादा।

 न च तन्मतेऽपि आख्यातार्थव्यापारेण तदाश्रयस्याक्षेपात् कर्तुरभिधानम्। कर्माख्याते प्रधानेन फलेन स्वाश्रयाक्षेपात् कर्मणोऽभिधानम्। एवं च कर्तृकर्मणोराख्यातवाच्यत्वतदभावाभ्यां न तयोः अभिधानानभिधानव्यवस्था। किं तु फलव्यापाराभ्यां तयोराक्षेपानाक्षेपाभ्यामिति वाच्यम्।

 जात्याक्षिप्तव्यक्तेरिव आश्रयस्य प्राधान्यापत्तौ "क्रियाप्रधानमाख्यातम्" इति यास्कग्रन्थविरोधापत्तेः।

 किं च फलस्य धातुना तदाश्रयस्य आक्षेपेणैव लाभसंभवेन "लः कर्मणि"(सू.3-4-69) इत्यस्य वैयर्थ्यापत्तिः। कर्तरीत्यंशस्तु आवश्यक एव व्यापारस्यान्यलभ्यत्वाभावेन तद्विधानार्थत्वात्तस्य।

 किं च पक्वस्तण्डुल इत्यादौ कर्मकृतां, चैत्रः पाचक इत्यादौ कर्तृकृतां च सामानाधिकरण्यानुरोधात् कारकस्य ओदनस्य पाचक इत्यादौ कर्मषष्ठ्यनुरोधात् व्यापारस्य इत्येवं कारकव्यापारोभयवाचकत्वाङ्गीकारे गौरवम्। मन्मते भावनायाः धात्वर्थतया कृतां धर्मिवाचकतया लाघवम्।

 किं च भावविहितघञादीनां व्यापारावाचकत्वे ग्रामो गमनवान् इति प्रयोगापत्तिः। ल्युटः व्यापारावाचकत्वे संयोगमात्रस्य गमनपदार्थतया ग्रामः संयोगवानितिवत् ग्रामो गमनवान् इति प्रयोगसंभवात्। व्यापारस्यापि धात्वर्थत्वे तु ग्रामस्य संयोगानुकूलव्यापारस्यापि धात्वर्थत्वे तु ग्रामस्य संयोगानुकूलव्यापारानाश्रयत्वान्न दोषः। व्यापारद्वाचकत्वे तु घञाद्यर्थव्यापारेणापि स्वाश्रयाक्षेपे कर्तुरभिधानापत्त्या चैत्रस्य पाक इति कर्तरि षष्ठ्यनापत्तिः।

 किं च गुरुः शष्याभ्यां पाचयति इत्यादौ "हेतुमति च"(3-1-26) इति सूत्रबलात् प्रयोजकव्यापारस्य णिजर्थत्वे स्थिते प्रयोज्यव्यापारः आख्यातार्थो वाच्यः। एवं च संख्यायाः स्ववाचकाख्यातार्थान्वयिन्येवान्वयात् शिष्याभ्यामिति द्विवचनानुपपत्तिः। पाचयतीत्येकवचनानुपपत्तिश्च। प्रयोज्यव्यापाराश्रयस्यैवाक्षेपेणाभिधानात् प्रयोजकव्यापाराश्रयस्य गुरोरनभिधानाच्च गुरुपदोत्तरं तृतीयापत्तिः, शिष्यपदोत्तरं प्रथमापत्तिश्च।

 %इति मण्डनमिश्रमतखण्डनम्%



  %अथ प्राचीननैयायिकमतखण्डम्%

 यदपि धातोः केवलव्यापारे एव शक्तिः। फलं तु कर्मप्रत्ययार्थ इति।

 तन्न। ग्रामं गच्छतीत्यत्र विभागस्य त्यजतीत्यत्र संयोगस्य च बोधापत्तेः। संयोगभावे गमादिसमभिव्याहारस्य विभागभावे त्यजादिसमभिव्याहारस्य कारणत्वकल्पने तु गौरवम्। त्यागो गमनमित्यापत्तेश्च। उभयोरपि व्यापारवाचकत्वाविशेषात्। तत्र फलावच्छिन्नव्यापारवाचकत्वाङ्गीकारे सर्वत्र तथैवोचितम्।

 किं च गत्यर्थकर्मणि ग्रामं ग्रामाय वा गच्छति इत्यादौ द्वितीयाचतुर्थ्यौः, ल्युब्लोपे कर्मणि श्वशुरात् जिह्रेति इत्यादौ सप्तम्याः विधानेन अनेकेषां सुपां तिङां च फले शक्तिकल्पनापेक्षया फलविशेषबोधे तत्तद्धातुसमभिव्याहारस्य कारणत्वकल्पनापेक्षया च धातोरेव फलांशेऽपि शक्तिकल्पना उचिता। किं च कर्मकर्तृप्रयोगे तवापि फलस्य धातुवाच्यत्वमावश्यकम्। तथा हि यदा सकर्मकाणां क्रियासौकर्यद्योतनाय कर्तृव्यापारस्य धात्वर्थत्वाविवक्षया कर्मनिष्ठफलस्य तद्विवक्षया कर्मणस्तण्डुलादेः कर्तृत्वम्, तदा कर्मस्थक्रियाणां पच्यादीनां लकारवाच्यकर्तुः "कर्मवत् कर्मणा तुल्यक्रियः" इत्यनेन कर्मवदतिदेशेन यगात्मनेपदादौ पच्यते तण्डुलः स्वयमेवेत्यादयः प्रयोगा उपपद्यन्ते। फलस्य धात्ववाच्यत्वे तदनुपपत्तिः स्पष्टैवेति तदनुरोधेन धातोः फलवातचकत्वभावश्यकमिति।

 एवं तत्तत्कलविशेषबोधे तत्तद्धातुसमभिव्याहारस्य कारणत्वमपि न संभवति। त्यजतिगच्छत्योः पर्यायताभ्रमदशायां ताभ्यामविलक्षणबोधोत्पत्त्या तत्तत्समभिव्याहारस्य फलविशेषबोधनियामकतायाः असंभवाच्च। तयोः पर्यायताभ्रमशून्यस्य पुरुषस्य जायमानं फलविषयकबोधं प्रत्येव तत्तत्समभिव्याहारस्य कारणत्वकल्पने च पुरुषविशेषस्य कार्यतावच्छेदककोटौ निवेशनीयतया पुरुषभेदेन कार्यकारणभावकल्पनया गौरवम्।

 किं च धात्वर्थान्वितप्रत्ययार्थफलवत्त्वं कर्मत्वम्, प्रत्ययार्थफलव्यधिकरणव्यापारवाचकत्वं सकर्मकत्वं वाच्यम्। तच्च भावयति एधयति इत्यादिण्यन्त सकर्मकेषु तत्कर्मणि चाव्याप्तम्। तत्र फलस्य धात्वर्थत्वेनान्यलभ्यतया द्वितीयादि प्रत्ययार्थत्वासंभवात्। तत्र फलमुत्पत्तिः वृद्धिश्च। तदनुकूलो व्यापारः णिजर्थः।



 %धातोः फले व्यापारे च पृथक् शक्तिः इति मतम्%

 केचित्तु फलव्यापारयोः धातोः पृथक् शक्तिः। एकपदोपस्थापितयोरपि परस्परमन्वयो व्युत्पत्तिवैचित्र्यात्। यथा यजेत इत्यत्र आख्यातोपस्थाप्ययोः कृतीष्टसाधनत्वयोः परस्परमन्वयः तद्वत्। पृथक्शक्तिमनङ्गीकृत्य फलविशिष्टव्यापारे धातोः शक्ति स्वीकारे पच्यते तण्डुल इत्यादौ व्यापारविशिष्टफलबोधेन व्यापारविशिष्टफले शक्त्यन्तरस्य स्वीकरणीयतया शक्तिभेदः शक्यतावच्छेदकगौरवं च भवति। तदपेक्षया फले व्यापारे च पृथक् शक्तिस्वीकारे शक्यतावच्छेदकलाघवम्।

 ननु पृथक् शक्तिस्वीकारे फले व्यापारभेदसत्त्वेन तत्तात्पर्येण गमनं न व्यापार इति प्रयोगापत्तिः। फलावच्छिन्नव्यापारे शक्तिरचीकारे तु फले व्यापारभेदतात्पर्येण न तथा प्रयोग आपादयितुं शक्यते, एकदेशान्वयस्याव्युत्पन्नत्वादिति चेत्-न। फलव्यापारौ परस्परं विशेष्यविशेषणभावमनुभूयैव अर्थान्तरान्वयिनाविति स्वीकारात्। तथा चैकत्र विशेषणतया अन्वितेऽर्थे विशेषणान्तरान्वयस्याव्युत्पन्नत्वात् न पूर्वोक्तापत्तिः। फलं चोत्सर्गतो व्यापारविशेषणम्।

 तत्र फलस्य व्यापारस्य च जन्यजनकभावः संबन्धः। क्वचित्तु विषयत्वं संसर्गः। यथा आस्यादेः तत्पूर्वकाध्यवसायादौ शक्तिस्वीकारे। पत्ये शेते आस्ते इत्यादौ पत्युद्देश्यकं शयनादि अध्यवस्थतीत्यर्थः। शीङ् धातोः शयनमध्यवसायश्चार्थः। विषयत्वं संसर्गः। शयनक्रियायाः अध्यवसायनिरूपितकर्मत्वात् तेन अभिप्रेतस्य पत्युः "कर्मणा यमभिप्रैति स संप्रदानम्" इति सूत्रेण संप्रदानसंज्ञा।

 फलत्वं च कर्तृप्रत्ययसमभिव्याहारे तद्धात्वर्थजन्यत्वे सति तद्धात्वर्थनिष्ठविशेष्यतानिरूपितप्रकारतावत्त्वम्। जन्यता क्वचिदारोपिता पत्ये शेत इत्यादौ, क्वचिदनारोपिता ग्रामं गच्छतीत्यादौ। वृक्षात् पर्णं पततीत्यादौ पतत्यर्थजन्यविभागरूपफलाश्रयस्य वृक्षस्य कर्मत्ववारणाय विशेष्यदलम्। अधोदेशमादाय तदाश्रये तदवयवेऽतिव्याप्तिवारणाय सत्यन्तम्। कर्मप्रत्ययसमभिव्याहारे तु फलस्य विशेष्यता। तथा च तण्डुलं पचतीत्यतः तण्डुलनिष्ठविक्लित्त्यक्नुकूलव्यापारानुकूलकृत्याश्रयः इति बोधः। तण्डुलः पच्यते इत्यतः देवदत्तनिष्ठकतिजन्य व्यापारजन्यविक्लित्त्याश्रयः तण्डुलः इति बोधः। इत्याहुः। परे तु-धातोः फलव्यापारयोः पृथक् शक्तिस्वीकारे तयोः उद्देश्यविधेयभावेनान्वयापत्तिः। पृथगुपस्थितयोः अर्थयोः उद्देश्यविधेयभावेनान्वयस्य औत्सर्गिकत्वात्। न च यद्वृत्तयोगप्राथम्ये उद्देश्यतानियामके, पश्चात्त्वतद्वृत्तयोगौ विधेयता नियामकौ, तदभावान्नात्र उद्देश्यविधेयभाव इति वाच्यम्। प्रथमो भक्षः, पण्डितो ब्राह्मणः इत्यादौ तदभावेऽप्युद्देश्यविदेयभावेनान्वयदर्शनेन तयोर्व्यभिचारात्। "अपृक्त एकाल् प्रत्ययः"(1-2-41) इत्यादौ व्यभिचाराच्च। अत एव वृद्धैरपि-

 "यद्वृत्तयोगः प्राथम्यमित्याद्युद्देश्यलक्षणम्" इत्यत्र आदिपदोपादानेन अस्य अनियतत्वं सूचितम्। उद्देश्यविधेयभावेनान्वयबोधं प्रति धातुजन्यफलव्यापारोपस्थितेः प्रतिबन्धकत्वकल्पने च गौरवम्।

 तस्मात् फलावच्छिन्ने व्यापारे व्यापारावच्छिन्ने फले च धातूनां शक्तिः। कर्त्रर्थकप्रत्ययसमभिव्याहारो धातोः फलावच्छिन्नव्यापार बोधे नियामकः, कर्मार्थकप्रत्ययसमबिव्याहारश्च व्यापारावच्छिन्नफलबोधे नियामकः। शक्यतावच्छेदकगौरवं च प्रामाणिकत्वान्न दोषावहम्।

 किं चैकस्मिन् धातुरूपे पदे कार्यकारणभावान्तरकल्पने गौरवं पृथक् शक्तिमते। तथा हि-फलविशेषणकव्यापारविशेष्यकबोधे कर्तृप्रत्ययसमभिव्याहृतधातुजन्योपस्थितिः कारणम्, व्यापारविशेषकफलविशेष्यकबोधे कर्मप्रत्ययसमभिव्याहृतधातु जन्योपस्थितिः कारणमिति कार्यकारणभावद्वयकल्पनम्, धातोरर्थद्वये शक्तिकल्पनम्, तथा बोधविषयेणार्थेन धातुर्यदि संबद्धो न स्यात्, तदा तस्य बोधजनकत्वं न स्यादिति तत्तत्समभिव्याहारविशिष्टधातौ विशिष्टानिरूपित संबन्धद्वयकल्पना चेति अतिगौरवम्। अन्यथा-समभिव्याहारस्यैव नियामकत्वं पदशक्तेरुच्छेदप्रसङ्गः। एवमन्यत्रापि जातिव्यक्तिशक्त्यादावपि पृतक् शक्तिर्निरसनीयेत्याहुः।

 %क्रियास्वरूपविचारः%

 सर्वकारकाणआं धात्वर्थेऽन्वयः। धात्वर्थ एव च क्रिया।

तदुक्तं हरिणा-

 यावत् सिद्धमसिद्धं वा साध्यत्वेनाभिधीयते।

 आश्रितक्रमरूपत्वात् सा क्रियेत्यभिधीयते॥

 गुणभूतैरवयवैः समूहः क्रमजन्मनाम्।

 बुद्ध्या प्रकल्पिताभेदः क्रियेति व्यपदिश्यते॥



 क्रमजन्मनामेषां व्यापाराणां समूहं प्रति गुणभूतैः तत्तद्रूपेण भासमानैरवयवैर्युक्तः संकलनात्मिकया एकबुद्ध्या प्रकल्पिताभेदरूपः समूहः क्रियेति व्यपदिश्यत इति द्वितीयकारिकार्थः। अत्रावयवाश्रितं पौर्वापर्यम्, समुदायाश्रितमेकत्वम्। क्षणनश्वराणामवयवानां वस्तुभूतसमुदायाभावात् बुद्ध्या प्रकल्पिताभेद इत्युक्तम्।

 पचति पक्ष्यतीत्यादावसिद्धं अपाक्षीदित्यादौसिद्धं वा साध्यत्वेन प्रकारेणाभिधीयमानं क्रिया। आश्रितेति योगप्रदर्शनम्। क्रियते इति क्रिया। क्रियते अवयवानां क्रमेणोत्पत्त्या। अत एवाश्रितक्रमा क्रियेति आद्यकारिकार्थः।

 एकैकावयवेऽपि समूहरूपारोपात् अधिश्रयणकालेऽपि पचतीति व्यवहारः। आरोपे च प्रतीतिरेव मानम्। अध्यासगृहीतयैव क्रियया आख्यातस्य संबन्धग्रहः। न चैवं धात्वर्थस्य गौणत्वापत्तिः। तदतिरिक्तमुख्यार्थाप्रसिद्ध्या गौणत्वाभावात्। यस्य हि मुख्योऽन्योऽर्थोऽस्ति तत्रैव ईदृशस्य गौणत्वात्।

 यद्वा तादृशानेकव्यक्तिवृत्तिजातिरेकैव क्रिया। व्यक्तिद्वारकं च तस्याः साध्यत्वम्। स्फोटवदस्याः क्रमवद्भिरपि क्रियाक्षणैरभिव्यक्तिः। उक्तं च हरिणा-

 जातिमन्ये क्रियामाहुरनेकव्यक्तिवर्तिनीम्।

 असाध्या व्यक्तिरूपेण सा साध्येवोपलक्ष्यते॥ इति ॥

 न च तण्डुलं पचतीत्यादौ तण्डुलादेः कर्मणः पच्यर्थविक्लित्त्यादिफलेऽन्वयात् तस्य साध्यत्वेन अभावात् क्रियात्वाभावात् "सर्वकारकाणां धात्वर्थेऽन्वयः, अयमेव च क्रिया" इति असंगतं स्यात् इति वाच्यम्। फलस्यापि स्वजनकव्यापारगतपौर्वापर्यारोपेण साध्यत्वेनैव भावात्। अत एव पच्यते ओदनः स्वयमेवेत्यादौ कर्मकर्तरि पच्यादेः फलमात्रवाचकस्य धातुत्वसिद्धिः। 

 तत्र केचित्-सिद्धत्वं क्रियान्तराकाङ्क्षोत्थापकतावच्छेदकं यत् वैजात्यं तद्रूपम्। पाक इत्यस्य श्रवणे भवति अभूत् भविष्यति वेत्यादिरीत्या क्रियान्तराकाङ्क्षा जायते। तदुत्पादकतावच्छेदकं वैजात्यं सत्त्वभूतत्वम्। साध्यत्वं च पूर्वापरीभूतावयवत्वसमानाधिकरणं कारकाद्यन्वययोग्यतावच्छेदकं क्रियान्तराकाङ्क्षानुत्यापकतावच्छेदकं च यद्वैजात्यं तद्रूपम्। पचतीत्यस्य श्रवणे कः किम् इत्यादिरीत्या कारकाकाङ्क्षा जायते, न क्रियान्तराकाङ्क्षा। अतः तदनुत्थापकतावच्छेदकं वैजात्यं असत्त्वभूतत्वम्।

 हिरुक् इत्याद्यव्ययानां क्रियाप्रधानत्वव्यवहारस्तु क्रियामात्रविशेषणत्वात्। स्वरादीनां हि स्वः पतिः इत्यादौ नामार्थेऽप्यन्वयः। अत एव न हिरुगाद्यर्थे कारकाणामन्वयः। तेषां क्रियान्तराकाङ्क्षोत्थापकत्वात्। तत्र सिद्धत्वं पाक इत्यादौ घञादिबोध्यम्। साध्यत्वं च सर्वत्रैव धातुप्रतिपाद्यम्।

 न च धातुतः क्रियान्तराकाङ्क्षानुत्थापकतावचछेदकवैजात्येनोपस्तितौ कृष्णं नमेच्चेत् सुखं यायात् इत्यादौ आकाङ्क्षाभावेनान्वयो न स्यादिति वाच्यम्। तत्र चेच्छब्दसमभिव्याहारेण आकाङ्क्षोत्थापनात् तथा च साध्यत्वलक्षणे पदान्तरसमभिव्याहाराभावे इति विशेषणं देयम् इत्याहुः।



 %स्वमतम्%

 वस्तुतः साध्यत्वं निष्पाद्यत्वमेव। तद्रूपेणैव च बोधः। स्पष्टं चेदं "उपपदमतिङ्"(2-2-19)"सुट्कात् पूर्वः"(6-1-135) इत्यादौ भाष्ये। "साधनं हि क्रियां निर्वर्तयति" इति भाष्यम्।

 यद्यपि घटं करोतीत्यादौ घटस्यापि साध्यत्वं प्रतीयते, तथापिच पदान्तरसमभिव्याहारात्तथा। स्वतस्तु घटादिपदात् द्रव्यं सिद्धत्वेनैव प्रतीयते। केचिन्मते पचति भवति भुक्त्वेत्यादौ भवति भुक्त्वेत्यादीनां क्रियाकाङ्क्षादर्शनेन क्रियान्तराकाङ्क्षानुत्थापकतावच्छेदकवैजात्यरूपेणाभानात् कारकान्वयानापत्तिः धातुत्वानापत्तिश्च। एवं कृष्णं नमेच्चेत् चसुखं यायादित्यादौ चेत्पदेनापि तदाकाङ्क्षायां तद्वैजात्येनाभानात् दोष एव। हिरुगित्यादितः वर्जनादेरर्थस्य साध्यत्वेनाभानात् न तत्र कारकान्वय इति।

 %व्यापारभाने विशेषाः%

 तत्र फलानुकूलः फूत्कारादिव्यापारः समूहघटकः फूत्कारत्वाधस्सन्तापनत्वादितत्तद्रूपेणैव धातुवाच्यः। प्रागुक्तहरिकारिकाभ्यां तत्तद्रूपेणैव बोधलाभात्। अत एव देवदत्तः पचतीत्युक्ते स फूत्कारादिमान् न वेति संदेहो न। नानार्थत्वं तु पच्यादीनामिष्टमेव।

 तत्र यो यदा वक्तृबुद्धिस्थः तदा स वाच्यः। अत एव काष्ठानि पचन्तीति सिद्धम्। काष्ठनिष्ठव्यापारस्य वक्तृबुद्धिस्थत्वात्। काष्ठव्यापारस्य धात्वर्थत्वाविवक्षायां काष्ठैः पचतीति। शक्ततावच्छेदकं तु पचित्वादिकम्, न तु धातुत्वम्, अतिप्रसक्तत्वात्(फूत्कारादिव्यापारशक्तताशून्ये गम्यादावपि धातुत्वसत्त्वेन तस्य शक्ततावच्छेदकत्वासंभवात्) धातुत्वमजानतोऽपि व्यापारविशेषबोधाच्च।

 एतेन धातुत्वेन धातुमात्रस्य क्रियात्ववति शक्तिः पचित्वगमित्वादितत्तद्रूपेण फूत्कारत्वादितत्तद्रूपावच्छिन्नबोधकत्वम् इत्यपास्तम्। गौरवात्। तादृशक्तिग्रहस्यादृष्टमात्रार्थत्वाच्च।

 यत्तु खण्डदेवेन-तत्तद्रूपेण फूत्कारादीनां न वाच्यत्वम्। फूत्कारादिकं विनापि चैत्रनिष्ठक्रियान्तरमादाय स्वतस्सिद्धज्वालया जायमाने ओदने पचतीति प्रयोगादित्युक्तं तन्न। फूत्कार एव गृहीतशक्तिकस्य व्यजनेन वह्निप्रज्वालनदशायां पचतीति प्रयोगस्यानिष्टत्वात्। फूत्कारातिरिक्ते विक्लित्त्यनुकूलत्वाग्रहे तवापि तन्नेष्टमेव।

 यदपि तत्तद्व्यापारस्य तत्त्वेनानुभवे याग इच्छा ज्ञानं वेति वादिविप्रतित्त्यनुपपत्तिरिति तदपि न। तत्तत्पुरुषीयतादृशबोधानुसारादेव तदुपपत्तेः। धातूनामनेकार्थत्वात् कदाचित् क्रियात्वेन सामान्याकारेण बोधोऽप्युपपद्यते।

 न च व्यापाराणां तत्तद्रूपेण शक्यत्वे फूत्कारस्यातीतत्वमात्रेण व्यापारान्तरवर्तमानतादशायाम् अपाक्षीदिति प्रयोगापत्तिरिति वाच्यम्। भूतत्वादेः समूह एवान्वयात् समूहापगम एव तादृशप्रयोगात्।



 %अस्त्यादीनां क्रियावाचकत्वम्%

 अस्तिभवतिविद्यतीनामर्थः सत्ता अनेककालस्यायिनीति कालगतपौर्वापर्येण क्रमवतीति तस्याः क्रियात्वम्। उक्तं च हरिणा-

 आत्मभूतः क्रमोऽप्यस्या यत्रेदं कालदर्शनम्।

 पौर्वापर्यादिरूपेण प्रविभक्तमिव स्थितम्॥ इति ।

 "अस्याः क्रियायाः आत्मभूतः क्रमोऽप्यस्ति। यत्र क्रियायां कालदर्शनं कालगतपौर्वापर्यस्य तत्रारोपः" इति हेलाराजः।

 यद्वा अस्त्यादीनां सत्ताविषयकव्यापारार्थकत्वेन क्रियावाचकत्वनिबन्धनधातुत्वसिद्धिः।

 सत्ता च षट्सु भावविकारेष्वनुस्यूतं यत् रूपं सदिति प्रत्ययवेद्यं तत्। तद्विषयकव्यापारश्च आत्मभरणस्वरूपधारणपदाभ्यामुच्यते। आत्मस्वरूपे च सत्तैव। भावनाफलयोरेकनिष्ठत्वाच्च गच्छतीत्यादाविव न स्पष्टप्रतीतिः।

 आसन्नविनाशं कंचिदुद्दिश्य किं करोतीति प्रश्ने अस्तीत्युत्तराच्च तस्य व्यापारवाचित्वम्। अन्यत्र तु सुस्थतया निश्चिते किं करोतीति प्रश्नः पाकादिगोचर एवेति निर्णयात् अस्तीति नोत्तरम्।

 किं च परस्परमनुभवन्तीत्यर्थे व्यत्यनुषते इति प्रयोगः। व्यत्यनुपूर्वात् अस्तेः क्रियाव्यतीहारे लटि "कर्तरि कर्मव्यतिहारे"(1-3-14) इत्यात्मनेपदे प्रथमपुरुष बहुवचने रूपम्। "श्नसोरल्लोः"(6-4-11) "आत्मनेपदेष्वनतः"(7-1-6) इति झस्य अदादेशः। "उपसर्गप्रादुर्भ्याम्"( ) इति षत्वम्। अत्र अस्तेः क्रियावाचित्वाभावे क्रियाव्यतीहारलक्षणस्यात्मनेपदस्याप्रवृत्तिः स्यात्। तत्प्रवृत्तिदर्शनेन चास्तेः क्रियावाचित्वमवसीयते।

 घटो छभवतीत्यादावुत्पत्त्यनुकूल व्यापारोऽर्थः। स व्यापारश्च साध्यत्वेनाभिधीयमाना आश्रयतैव। पातञ्जलनये सर्वपदार्थानामवस्थादिरूपेण प्रतिक्षणपरिमामितया तत्तत्परिणामविशिष्टोत्पत्तिनिरूपितानामाश्रयतानामनेकतया पूर्वापरीभूतावयवकत्वाक्षतेः। सत्तायामिवकालगतपौर्वापर्यारोपो वा।

 %सकर्मकत्वाकर्मकत्वानिर्वचनम्%

 सकर्मकत्वं च व्यापारव्यधिकरणफलवाचकत्वम्। व्यापारसमानाधिकरणफलवाचकत्वं चाकर्मकत्वम्।

 यद्वा व्यापारव्यधिकरणफलवाचकत्वाभावोऽकर्मकत्वम्। स च क्वचित् फलव्यापारयोः एकाधिकरणवृत्तित्वात् यथा उत्तिष्ठतीत्यादौ। ऊर्ध्वदेशसंयोगतदनुकूलव्यापारयोः एकाधिकरणवृत्तित्वात्। अत्र व्यापारस्य अवाच्यत्वे व्यापारविगमे ऊर्ध्वदेशसंयोगस्य विद्यमानत्वे उत्थित इति प्रयोगानुपपत्तेः। मम तु ऊर्ध्वदेशसंयोगसमानाधिकरणस्य तदनुकूलव्यापारस्य अतीतत्वात् तदुपपत्तिः।

 धातोः व्यापारवाचकत्वं स्वीकृत्य फलवाचकत्वास्वीकारे परिपन्थं च तिष्ठतीत्यत्र द्वितीया न स्यात्। तथा हि-तत्र धात्वर्थसत्तारूपफलविशेषणता परिपन्थस्य। सत्तायाः कर्मतया तद्विशेषणतया परिपन्थस्य कर्मत्वात् द्वितीयोपपत्तिः।

 क्वचित् फलांशाभावात् अकर्मकत्वम्। एवं चास्त्यादौ केवलसत्ताद्येवार्थः। सत्तायाः व्यापारत्वेमेव, न फलत्वम्, तल्लक्षणानाक्रान्तत्वात्। निरुक्ते उत्पन्नस्य सत्त्वस्य द्रव्यस्य स्वरूपधारणरूपां सत्तामाचष्टे इत्यर्थः। एवं च चफलावच्छिन्तो व्यापारो धात्वर्थ इति प्रागुक्तं प्रायिकं मन्तव्यम्।

 %खण्डदेवोक्तसकर्मकत्व-लक्षणखण्डनम्%

 यद्धातोरुच्चारणे सति तदर्थस्य कर्माकाङ्क्षानियता स सकर्मकः इति तु न युक्तम्। गच्छेंत्यादिषु कर्माकाङ्क्षाविरहेण सकर्मकत्वानापत्तेः। क्व इति हि तत्राकाङ्क्षा।

 अकर्मकभिन्नत्वं सकर्मकत्वमिति केचित्, तदपि न। सकर्मकाणामर्थान्तरेऽकर्मकत्वेनासंभवापत्तेः। यथा भृत्यो भारं वहति, नदी वहतीत्यादौ।

 एतेन सकर्मका यावन्तो धातवः तावदन्यतमत्वं सकर्मकत्वमित्यपास्तम्। भृत्यो भारं वहतीत्यनुरोधेन वहतेः सकर्मकमध्येऽवश्यं प्रवेश्यतया सकर्मकत्वे सिद्धे नदी वहतीत्यत्रापि तस्य सकर्मकत्वापत्तेः।

 %स्वमतेन सकर्मकत्वाकर्मकत्व-परिष्कारः%

 वस्तुतस्तु एतच्छास्तविहितकर्मसंज्ञकार्थान्वय्यर्थकत्वं सकर्मकत्वम्। तदनन्वय्यर्थकत्वमकर्मकत्वम्। एतच्छास्त्रं व्याकरणशास्त्रम्। तेन अध्यासिता भूमय इत्यादिसिद्धिः। "अधिशीङ्स्थासां कर्म"(1-4-48) इति सूत्रेण आधारस्य कर्मसंज्ञाविधानात्। स्वार्थफलव्यधिकरणव्यापारवाचकत्वं सकर्मकत्वमिति पक्षेऽत्र फलाभावात् सकर्मकत्वाभावे कर्मणि क्तप्रत्ययानुपपत्तिः।



 अन्वयश्च पृथक् पदोपस्थितेन यः संसर्गः तद्रूपः। अन्वयपदस्य तत्रैव व्युत्पत्तेः। तेन जीवत्यादेः न सकर्मकत्वम्। जीवधातोः हि प्राणधारणमर्थः। तत्र प्राणरूपकर्मणः धात्वर्थात् पृथगबोधात्।

 इदम्-पृधगुपस्थितेन संसर्गरुपो योऽन्वयः तदर्थकत्वं सकर्मकत्वमित्येतत्  "सुप आत्मनः क्यच्" (3-1-8) इति सूत्रे भाष्ये स्पष्टम्। तत्र हि इच्छाक्यजन्तात् भावकर्त्रधिकरणादौ प्रत्ययो न कर्मणि इत्यर्थप्रदर्शनावसरे "अभिहितं तत्कर्मान्तर्भूतं धात्वर्थः संपन्नः। न चेदानीमन्यत् कर्मास्ति, योन सकर्मकः स्यात् इत्युक्तम्। अनेन कर्मणा सहितः सकर्मकः इत्यर्थः स्पष्टमेवोच्यत इत्यपि लभ्यते।

 स्वार्थफलव्यधिकरणव्यापारवाचकत्वं सकर्मकत्वम् इति लक्षणे तु जीवत्यादेः सकर्मकत्ववारणाय फलाश्रयावाचकत्वे सतीति विशेषणं देयमिति गौरवम्। तण्डुलं पचतीत्यादौ फलं विक्लित्त्यादि तदाश्रयस्तण्डुलादिः तद्वाचकत्वेन पच्यादेः सकर्मकत्वं सिद्धम्। दधातेस्तु धारणमात्रमर्थो न तदाश्रयोऽपि इति तस्य सकर्मकत्वं संगच्छते। प्रकृते फलं प्राणधारणादिः तदाश्रयः प्राणादिः तद्वाचकत्वमेव जीवत्यादीनामिति न सकर्मकत्वम् इति। अत्र सकर्मकलक्षण एव तात्पर्यम्। अकर्मकलक्षणं तु अर्थलब्धम्।

 %भूषणमतपरिशीलनम्%

 यत्तु स्वार्थफलव्यधिकरणव्यापारवाचकत्वमिति सकर्मकलक्षणे फले अविवक्षाविरहविशिष्टेति विशेषणादविवक्षितकर्मसु नेह पच्यते इत्यादिषु नातिव्याप्तिः न च फलार्थकाः अविवक्षितकर्मभ्यः भिन्ना एव धातवः इत्यविवक्षितकर्मसु फलवाचकत्वाभावादेव नातिव्याप्तिरिति वाच्यम्। पदं हि बहुव्रीहिः। तत्रान्यपदार्था धातव इति क्वचित् तेषां कर्मसंबन्धदर्शनेन तत्सारूप्यात् त एवैते इति प्रत्यभिज्ञाविषयत्वाच्चैकत्वेन कर्माविवक्षायामपि धातूनामकर्मकत्वव्यपदेशासंभवात् इति।

 तन्न। "मातुः स्मर्यत इत्यत्राविवक्षितकर्मतया भावे लः" इति "अधीगर्य"(2-3-52) इति सूत्रस्थभाष्यविरोधात्। मातुः स्मर्यत इत्यत्र भावे लः। तेन कर्मणोऽनभिधानात् कर्मणि षष्ठी। कर्मणि लकारे तु तेन तस्याभिहितत्वात् प्रथमैव माता स्मर्यत इति। तत्र संबन्धत्वेन कर्मत्वविवक्षायामपि कर्मत्वेन रूपेणाविवक्षया अविवक्षितकर्मकत्वेनाकर्मकतया भावे लकारः। अकर्मकेभ्य एव भावे लकारविधानात्। अधीगथेति सूत्रस्य एषां कर्मणि शेषत्वेन विवक्षिते षष्ठी स्यादित्यर्थः। फलस्य धात्वर्थत्वेन अविवक्षया अकर्मकत्वसंपादने तु धातूपात्तफलाभावात् तदाश्रयत्वरूपकर्मत्वस्यैवाभावेन मात्रादिकर्मणः शेषत्वविवक्षया षष्ठीकथनं भगवतो भाष्यकारस्य असंगतं स्यात्। अतः फलस्य धातुवाच्यत्वस्वीकारेण तत्र मात्रादेः कर्मणः कर्मत्वेनाविवक्षया संबन्धसामान्येनान्वयादकर्मकत्वं स्वीकृत्य ततो भावे लकारः संपादनीय इत्याशयः।

 किं च भवद्रीत्या फलस्य धात्वर्थत्वाविवक्षायां धातोरर्थान्तरे वृत्तेरेव अकर्मकत्वसम्पत्तेः

 "धातोरर्थान्तरे वृत्तेः धात्वर्थेनोपसंग्रहात्।

 प्रसिद्धेरविवक्षातः कर्मणोऽकर्मिका क्रिया॥"

 इति अभियुक्तोक्तायामकर्मकसंग्राहककारिकायां कर्मणोऽविवक्षात इति पृथगुपादानवैयर्थ्यं च। अस्मद्रीत्या तु फलांशसत्त्वे एव कर्मणः कर्मत्वेनान्वयाविवक्षायाम् अकर्मकत्वसिद्धये तदावश्यकतेति न वैयर्थ्यम्।

 किं च कर्मणा सहेत्यर्थकस्य सकर्मकपदस्य स्वार्थफलव्यधिकरणेत्यादिकं न प्रवृत्तिनिमित्तम्। ततः शब्दमर्यादयाऽलाभात्। तस्य सकर्मक लक्षणत्वस्वीकारेऽपि "लः कर्मणि" इत्यत्र सकर्मकपदात् स्वार्थफलव्यधिकरणेत्यादिरूपेण बोधानापत्तिः। तेन रूपेण शक्त्यग्रहात्।

 तस्मात् शब्दमर्यादया लब्धं व्याकरणशास्त्रबोधितेत्यादि पूर्वोक्तमेव सकर्मकत्वं युक्तम्।

 %केषांचित् धातूनामर्थकथनम्%

 पचेः विक्लित्त्यनुकूलो व्यापारोऽर्थः। स चाधिश्रयणादिः अनेकविध इति पूर्वमेवोक्तम्। तेन तेजस्संयोगानुकूलव्यापारसामान्यं पच्यर्थ इति नैयायिकोक्तं निरस्तम्।

 नश्यतेः अदर्शनानुकूलव्यापारोऽर्थः। स च ध्वंससामग्रीरूपः व्यवधानाद्यनुकूलव्यापाररूपश्च। "उत्पतिते काके नष्टं तद्गृहं भवति" इति निष्ठासंज्ञासूत्रे भाष्यप्रयोगात् "हृतं नष्टं च लभ्यते" इति स्मार्तप्रयोगाच्च। नष्टं=बुद्धत्रनारूढम्।

 कार्तवीर्यार्जुनो नाम राजा बाहुसहस्रवान्।

 तस्य च स्मरणादेव हृतं नष्टं च लभ्यते॥

इति पूर्णः श्लोकः।

 जानातेः विषयतया ज्ञानं फलम्। आत्ममनः संयोगो व्यापारः। अत एव मनो जानातीत्युपपद्यते। मनसस्तादृशव्यापाराश्रयत्वात् कर्तृत्वसंभवात्।

 इच्छतेः इच्छानुकूलं ज्ञानमर्थः। अतीतानागतयोरपि बुद्ध्युपारोहात् फलशक्तित्वम्। आत्मानं जानातीत्यादौ अन्तःकरणावच्छिन्नः कर्ता, शरीरावच्छिन्नं कर्मेति "कर्मवत् कर्मणा"(3-1-81)इति सूत्रे भाष्ये स्पष्टम्। तत्र हि-

 "द्वावात्मानौ शरीरात्मा अन्तरात्मा च।

 शरीरात्मा तत् कर्म करोति येनान्तरात्मा सुखदुःखे अनुभवति।

 अन्तरात्मा तत् कर्म करोति येन शरीरात्मा सुखदुःखे अनुभवति"



इत्युक्तम्। तथा च कल्पितात्मभेदेन फलव्यापारयोः भिन्ननिष्ठत्वात् सकर्मकत्वमक्षतम्।

 ब्रह्म जानाति सविता प्रकाशते इत्यादौ विषयोपहितज्ञानस्य तदुपहितप्रकाशस्य च जन्यत्वात् कर्तृत्वं ब्रह्मसवित्रोः।

 पतिः गमिवत् सकर्मकः। नरकं पतित इत्यादि प्रयोगात्। विभागजन्यसंयोगमात्रपरत्वेऽकर्मकत्वम्। यथा पर्णं पततीति।

 कृञः उत्पत्तिव्यधिकरणः तदनुकूलव्यापारोऽर्थः। यत्नमात्रार्थकत्वेऽकर्मकर्तरि कर्मवद्भावानापत्त्या यगाद्यनापत्तिः। तथा च क्रियते घटः स्वयमेवेत्यादिप्रयोगासिद्धिः।

 कृतिरित्यादौ धातूनामनेकार्थत्वात् यत्नमाचेऽपि वृत्तिः। यद्वा कृतियत्नशब्दयोरपि व्यापारसामान्यवाचितैव। अत एव "स्थालीस्थे यत्ने कथ्यमाने" इति "कारके"(1-4-23)इति सूत्रे भाष्ये प्रयुक्तम्।



 %भट्टरहस्यानुसारेण%

  %धात्वर्थनिरूपणम्\[भा.र.पृ.58-62\]%

 खण्डदेवभट्टाचार्याः भादृरहस्ये मण्डनमिश्रपार्थसारभिमिश्रवैयाकरणमतखण्डनपूर्वकं स्वमतेन धात्वर्थं न्यरूपयन्। तदत्र लिख्यते।

 %मण्डनमिश्रमतपरिशीलनम्%

 अथ कोऽयं धात्वर्थो नाम। अत्र विवदन्ते बहवः। तत्र मण्डनमिश्रास्तावत्-विक्लित्त्यादिरूपं फलमेव धात्वर्थः। तदनुकूलफूत्कारादिरूपव्यापारसङ्घस्तु सर्वोऽपि व्यापारत्वेन प्रत्ययार्थः। फलस्य चं तं प्रति प्रकारत्वमित्याहुः।

 तन्न। गमनजन्यसंयोगाश्रयो ग्राम इति प्रयोगानुपपत्तेः। संयोगाख्यस्य फलस्य गमनरूपत्वेन तज्जन्यत्वाभावात्। गमनाश्रयो ग्राम इति प्रयोगापत्तेश्च। ग्रामे संयोगरूपगमनाश्रयत्वाबाधात्। न च ल्युटः भावनारूपव्यापारवाचकत्वेन नोक्तदोषद्वयम्, संयोगानुकूलव्यापारजन्यसंयोगाश्रयत्वस्य ग्रामे सत्त्वात्, संयोगानुकूलव्यापाराश्रयत्वस्यासत्त्वाच्चेति वाच्यम्। एवमपि गम्यर्थवान् ग्राम इति प्रयोगस्यापत्तेः, ग्रामे गम्यर्थसंयोगवत्त्वसत्त्वात्। गम्यर्थजन्यसंयोगाश्रयो ग्राम इति प्रयोगानापत्तेश्च। संयोगे गम्यर्थसंयोगजन्यत्वविरहात्।

 एवं स्वत्वध्वंसरूपं फलं यजिधात्वर्थो वाच्यः। तथा च तस्यैव फलभावनाकरणत्वेन स्वर्गसाधनत्वापत्तेः स्थायिनस्तस्मादेव स्वर्गोत्पत्तिसंभवेनापूर्वकल्पनानुपपत्तेश्च।

 %प्राचीनशाब्दिकतार्किकमतखण्डनम्%

 मण्डनमिश्रमते पूर्वोक्तानुपपत्तिसत्त्वात् व्यापारमात्रं धात्वर्थः, फलं तु द्वितीयादिप्रत्ययार्थ इत्यन्ये।

 तदपि न। व्यापारत्वेन वाच्यत्वे सर्वधातूनां पर्यायत्वापत्तेः। क्रियात्वादिना विशेषरूपेण वाच्यत्वे यजिगम्योः पर्यायत्वापत्तेश्च। पूर्वदेशविभागानुकूला क्रिया त्यजेरर्थः। उत्तरदेशसंयोगानुकूला क्रिया गमेरर्थः। तद्यदि क्रियामात्रं धात्वर्थः फलसामान्यं च द्वितीयार्थः तदा तयोः पर्यायत्वमापद्यते।



 %नव्यवैयाकरणमतम्%

 अत उभयं-फलं व्यापारश्च धात्वर्थः। उभयत्र च प्रत्येकं शक्तिः। अतः ओदनादिपदार्थस्य एकदेशान्वयशङ्का न भवति। तयोश्च जन्यजनकभावः संसर्गः। व्यापारविशेष्यकः शाब्दबोधः। तत्रैव कर्मकारकातिरिक्तसर्वकारकाणामन्वयः। कर्मकारकस्य च फलेऽन्वयः। व्यापारश्च शरीरनिष्ठः फूत्कारादिः आत्मनिष्ठः प्रयत्नादिश्च तत्त्वेन फूत्कारत्वादिना वाच्यः। न चैवं सर्वकारकव्यापाराणआं तत्त्वेन वाच्यत्वे नानार्थकत्वापत्तिः, इष्टापत्तौ वा सर्वकारकाणां व्यापाराश्रयत्वेन कर्तृतया प्रथमान्तत्वापत्तिः इति वाच्यम्। नानार्थत्वेऽपि यत्कारकव्यापाराणआं यदा विवक्षा तदा तेषामेव बोधः, तदादाविव बुद्धिस्थस्य। तत्कारकस्यैव तदा प्रथमान्तत्वम्। अत एव स्थाली पचतीत्यादिप्रयोगोऽपि सत्यां विवक्षायां संगच्छते। अतः सर्वोऽपि व्यापारे धात्वर्थः। आख्यातार्थस्तु यगादिविकरणस्थले कर्म, शबादिविकरणस्थले कर्ता, अकर्मकधातूत्तरयगादिविकरणस्थले च भावरूपो धात्वर्थ एव। "लः कर्मणि च भावे चाकर्मकेभ्यः" इत्यनुशासनात्। सर्वेषां च धात्वर्थं प्रति योग्यसंबन्धेन विशेषणता। "भावप्रधानमाख्यातम्" इति स्मृत्या बावपदवाच्यधात्वर्थस्य आख्यातार्थं प्रति प्राधान्योक्तेः। प्रत्ययार्थप्राधान्यस्मृतिस्तु सुबादिबिषया-इति वैयाकरणाः।

 तदपि न। फूत्कारत्वादेः पचतीत्यतोऽप्रतीतेः। अभासमानस्य शक्यतावच्छेदकत्वायोगात्। फूत्कारादिकं विनापि चैत्रनिष्ठक्रियान्तरमादाय स्वतस्सिद्धज्वालया जायमाने ओदने चात्रः पचतीति प्रयोगाच्च। तत्तद्व्यापारस्य तत्त्वेन वाच्यत्वे यागः इच्छास्वरूपो वा ज्ञानस्वरूपो वेति वादिविप्रतिपत्त्यनुपपत्तेश्च।

 अतः अनुभूयमानं पाकत्वयागत्वादिकमेव तत्तत्फलजनकतावद्व्यापारवृत्ति सामान्यं पच्यादिशक्यतावच्छेदकम्। तादृशसामान्यसत्त्वे च पाकः पाकः इत्याद्यनुगतप्रतीतिः प्रमाणम्। तत्तत्फलजनकतावच्छेदकतया पच्यादिशक्यतावच्छेदकतयैव वा तत्सिद्धिः। फलोपधायकव्यापारत्वादेः प्रमाणान्तरतो बोधः, न तु शब्दात्। अत एव फलस्यापि न द्वितीयया बोधः। अखण्डोपाधिरूपकर्मत्वस्यैव द्वितीयार्थतायाः वक्ष्यमाणत्वात्। शक्ततावच्छेदकं च पच्यादितत्तद्धातुत्वम्।

 पाकत्वादिकं च विक्लित्तिजनकतव्यापारमात्रवृत्ति,न तु तज्जनक प्रयत्नादिवृत्त्यपि। पाकं करोतीत्यादिना यत्नादेः पाकात् पृथग्विव्रियमाणत्वात् न च घञादिसमभिव्याहृतधातोः फल एव शक्तिकल्पनात् पृथग्विवरणोपपत्तिरिति वाच्यम्। अनेकशक्तिकल्पने व्यापारविषयकशक्तिप्रतिबन्दकल्पने वा गौरवात्। ग्रामो गमनवानिति प्रतीत्यापत्तिभयेन व्यापारप्रतीतेरप्यावश्यकत्वाच्च। अत एव विक्लित्तिजनकव्यापारसमूह एव पाकपदार्थः, न तु तज्जनकयत्नादिरपि। तस्य पृथग्विव्रियमाणत्वेन पच्यर्थत्वाभावात्।

 अत एव तेजस्संयोगमात्रं पच्यर्थः, न तु विक्लित्त्यनुकूलव्यापारसामान्यमित्यपि प्रयुक्तम्। अग्निसंयोगानुकूलव्यापाराभाववत्यपि भक्तविक्लित्त्यनुकूलावस्तावणकर्तरि पचतीति प्रयोगात्।

 अत एव पाकात् पृथग्विव्रियमाणयत्नादेर्भासमानस्य भाने किं करणमिति जिज्ञासायां पारिशेष्यात् आख्यातार्थत्वमेव। तस्मिंश्च पाकादेः प्रकारत्वं, प्रकृत्यर्थत्वादेव। एवं च प्रत्ययार्थप्राधान्यस्मृतिरपि न संकोचिता भवति।

 %पार्थसारथिमिश्रमतम्%

 अत्र च पाकाद्यनुकूलव्यापारसामान्यस्यैव प्रत्ययार्थत्वम्। पाकं भावयतीति णिजन्तभूधातुना व्यापारसामान्यवाचकेन विवरणात्। यदपि पाकं करोतीति विवरणं, तदपि करोतेः व्यापारसामान्यवाचकत्वादनुकूलमेव। न हि करोतिर्यत्नार्थकः। तथात्वे करोतेः यततेरिवाकर्मकत्वापत्तेः। फलव्यधिकरणव्यापारवाचकत्वं हि धातोः सकर्मकत्वम्। फलसमानाधिकरणव्यापारवाचकत्वं चाकर्मकत्वम्। पचेः फलं विक्लित्तिरोदनवृत्ति, व्यापारश्चैत्रवृत्तिरिति व्यधिकरणत्वादकर्मकः। स्वापस्य फलं सुखम्, तच्चैत्र एवेति द्वयोः समानाधिकरणत्वमिति स्वापोऽकर्मकः। तद्यदि करोतियतत्योरेकार्थकत्वम्, तदा एकस्यैवार्थस्य फलव्यधिकरणत्वं फलसमानाधिकरणत्वं च विरुद्धम्, अतः करोतिरपि व्यापारसामान्यवाच्येव।

 अत एव रथो गच्छतीत्यत्र रथो गमनं करोतीति विवरणमपि संगच्छते। अतः करोतिभावयतिभ्यां विवरणात् आख्यातस्यापि फलोद्देश्यकं प्रकृतधात्वर्थातिरिक्तं व्यापारसामान्यं वाच्यम्। तच्च फलं क्वचित् धात्वर्थः,क्वचित् स्वर्गादीत्यन्यदेतत्। व्यापारसामान्यस्य च विशेषाकाङ्क्षारूपेतिकर्तव्यताकाङ्क्षायां प्रयाजादिवाक्यैः विशेषसमर्पणमिति पार्थसारथिः।

 %तन्मतेऽस्वरसः, यत्नस्यैवाक्यातवाच्यत्वं च%

 वस्तुतस्तु तत्तत्फलभेदेन तत्तद्व्यापारभेदेन च अनुगतैकलघुभूतशक्यतावच्छेदकाभावात्, पचति पाके यतते,पाकं करोतीत्यादिविवरणाच्च आख्यातस्य यत्नत्नमेव शक्यतावच्छेदकम्। न च करोतिस्तदनुकूलव्यापारवाची। वातरोगादिना स्वन्दमाने चैत्रे स्पन्दानुकूलविजातीयवायुसंयोगरूपव्यापारवत्यपि "नाहं स्पन्दं करोमि, अपि तु वातरोगेण मच्छरीरं स्पन्दते" इति प्रतीत्या करोतेर्यत्नार्थकत्वप्रतीतेः। यत्नत्वस्य शक्यतावच्छेदकत्वे लाघवाच्च। एवं च रथो गमनं करोतीत्यादौ अनुकूलव्यापारे कृञो लक्षणेति ध्येयम्।

 न च भवत्यर्थकर्तृकर्मकत्वाविशेषात् करोतेर्भावयतिपर्यायत्वमिति वाच्यम्। पर्यायत्वाभावेऽपि भावयतिशक्यतावच्छेदक(व्यापारत्व)व्याप्ययत्नत्वशक्यतावच्छेदककत्वेनापि भवत्यर्थकर्तृकर्मकत्वोपपत्तेः।

 न च करोतेर्यत्नार्थकत्वे यततेरिवाकर्मकत्वापत्तिरिति वाच्यम्। सत्यपि यत्नरूपैकार्थकत्वे धात्वर्थतावच्छेदकफलभेदेन सकर्मकत्वाकर्मकत्वव्यवस्थोपपत्तेः। यततेर्हि चैत्रनिष्ठा क्रियैव यत्नसमानाधिकरणं फलम्। करोतेस्तु तद्व्यधिकरणमुत्पत्त्याख्यं धात्वर्थतावच्छेदकं फलम्। ततश्च यथैव पचतिगच्छत्योव्यापाररूपक्रियैकत्वेऽपि फलभेदादेव सकर्मकत्वाकर्मकत्वव्यवस्था, एवमिहापि व्यापारपूपक्रियैकत्वेऽपि फलभेदादेव सकर्मकत्वाकर्मकत्वव्यवस्थोपपत्तेः। तत् फलं पुनरुभयत्रापि प्रमाणान्तरावगतमेव धात्वर्थोपलक्षणं धातुवाच्यमेव वेत्यन्यदेतत्।

 वस्तुतस्तु एतल्लक्षणं कौस्तुभोक्तरीत्या अव्याप्त्यादिदोषदुष्टम्। तता हि-

 अतः अविवक्षाविरहविशिष्टकर्मसाकाङ्क्षधातुत्वमेव सकर्मकत्वम्। तदभावश्चाकर्मकत्वम्। अत्र चाकाङ्क्षा समभिव्याहारात्मिका शब्दधर्मः। तेन सत्यप्यर्थैकत्वे यथा घटः कर्मत्वमित्यादावनाकाङ्क्षत्वम्, घटमित्यादौ साकाङ्क्षत्वम्, तथैव यततेः कर्मानाकाङ्क्षत्वम्,करोतेश्च कर्मसाकाङ्क्षत्वम् अविरुद्धम्। पच्यादेश्य स्वरूपेण कर्मसाकाङ्क्षत्वेऽपि अविवक्षादशायामकर्मकत्वादविवक्षाविरहविशिष्टेति विशेषणम्। अत एव ओदनस्य पच्यत इति भावेऽपि प्रयोगः। आसादिधातूनां च स्वरूपेणाकर्मकाणामपि मासादिकालयोगे कर्मसाकाङ्क्षत्वात् सकर्मकत्वात् चैत्रेणास्यते ग्राम इति प्रयोगोपपत्तिः।

 एवमेकस्यैव ग्रथधातोः चैत्रनिष्ठव्यापारवाचित्वरूपधर्मपुरस्कारेण कर्मसाकाङ्क्षत्वात् अकर्मकत्वं च द्रष्टव्यम्।

 अतो यत्नार्थकत्वेऽपि करोतेः सकर्मकत्वाक्षतेः तेन विव्रियमाणस्य आख्यातस्यापि यत्नार्थकत्वम्। एवं च "रथो गच्छति" "चैत्रो जानाति इच्छति यतते"इत्यादौ यत्र यत्नस्य बाधः तत्रानुकूलव्यापारे आश्रयत्वे वा लक्षणेति द्रष्टव्यम्। नश्यतीत्यादौ प्रतियोगित्वे लक्षणा।

 तत्सिद्धं भाक्तमुख्यसाधारण्येन सर्वत्र धात्वर्थातिरिक्ता भावना आख्यातार्थ इति।





 **------------------
\*\*\*\*\*\*\*\*\*\*\*\*\*\*\*\*\*\*\*\* ------------------**







![](include/loader.gif) **Please Wait....**





**End Of Book**











\]
