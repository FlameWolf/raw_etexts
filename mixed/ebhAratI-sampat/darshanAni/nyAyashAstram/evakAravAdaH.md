+++
TITLE = "एवकारवादः"
DOMAIN = "दर्शनानि"
SUB-DOMAIN = "न्यायशास्त्रम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-4052"
url = "https://www.ebharatisampat.in/readbook3.php?bookid=NDQ5MzkyNDc3Njc5ODgz&pageno=MjI0MjQyNjk5NTk="
title = "एवकारवादः"

+++
[[एवकारवादः	Source: [EB](https://www.ebharatisampat.in/readbook3.php?bookid=NDQ5MzkyNDc3Njc5ODgz&pageno=MjI0MjQyNjk5NTk=)]]

\[









**॥श्रीगणेशाय नमः॥**

 एवकारवादः।

 --\*\*--



 एवकारस्त्रिविधः विशेष्यसंगतः,

विशेषणसंगतः,

क्रियासंगतश्चेति।

 अत्र विशेष्यसंगतस्य एवकारस्यान्ययोगव्यवच्छेदोऽर्थः। पार्थ एव धनुर्धर इत्यादौ विशेषणे धनुर्धरे पार्थान्ययोगव्यवच्छेदबोधात् धनुर्धरपदस्योत्कृष्टधनुर्धरे लाक्षणिकत्वात्। तथैव तात्पर्यात्। पार्थान्यस्य योगस्तादात्म्यम्। विशेषणसंगतस्यैवकारस्यायोगव्यवच्छेदोऽर्थः। शङ्खः पाण्डुर एवेत्यादौ विशेष्ये शङ्खे पाण्डुरत्वायोगव्यवच्छेदबोधात्। क्रियासंगतस्यैवकारस्य चात्यन्तायोगव्यवच्छेदोऽर्थः। संभवाभिप्रायके नीलं सरोजं भवत्येवेत्यादौ अन्वयितावच्छेदकसरोजत्वसामानाधिकरण्येन सरोजे नीलभवनकर्तृत्वात्यन्तायोगव्यवच्छेदबोधादिति संप्रदायः।

 तन्नेति दीधितिकृतः। तथाहि नात्यन्तायोगव्यवच्छेदोऽर्थः। स ह्यात्यन्तिकस्यायोगस्य व्यवच्छेदः आत्यन्तिको व्यवच्छेदो वा। नाद्यः आत्यन्तिकत्वस्यान्वयितावच्छेदकव्यापकत्वरूपतया सरोजत्वव्यापकस्य नीलभवनकर्तृत्वायोगस्याप्रसिद्धत्वेन तद्व्यवच्छेदासंभवात्। न द्वितीयः सरोजनिष्ठनीलभवनकर्तृत्वायोगव्यवच्छेदस्याप्यप्रसिद्धत्वात्। अथायोगे आत्यन्तिकत्वव्यवच्छेदः,

सरोजनिष्ठनीलभवनकर्तृत्वायोगे सरोजत्वव्यापकत्वस्य द्रव्यत्वादौ प्रसिद्धस्य व्यवच्छेदबोधसंभवादिति चेन्न,

सरोजविशेषणत्वेनोपस्थितस्य सरोजत्वस्यात्यन्तिकत्वेऽयासंभवात्। न च सरोजपदं सरोजत्वे लाक्षणिकं,

तथा च नान्यविशेषणत्वेनोपस्थितिरिति वाच्यम्। ईदृशबोधश्य नीलभवनकर्तृत्वायोगव्यवच्छेदः किंचित्सरोजनिष्ठ इत्यत्रैव पर्यवसानात्। तत्सरोजत्वसामानाधिकरण्येन नीलभवनकर्तृत्वायोगव्यवच्छेद एवास्तु कृतमत्यन्तायोगव्यवच्छेदस्वीकारेण।

 अयोगव्यवच्छेदोऽपि नार्थः,

शङ्खः पाण्डुर एवेत्यादौ पाण्‍डुरत्वादेः पाण्डुरादिविशेषणत्वेनोपस्थितस्यायोगेऽन्वयासंभवेन तदयोगव्यवच्छेदबोधादेरसंभवात्। न च पाण्डुरादिपदं पाण्डुरत्वादौ लाक्षणिकमिति वाच्यं,

तथा सति शङ्खः पाण्डुरत्वमेवेति प्रयोगापत्तिः,

पाण्डुर एवेत्यादिवदत्रापि पाण्डुरत्वायोगव्यवच्छेदबोधसंभवात्।

 तस्मादन्ययोगव्यवच्छेदमात्रमेवकारार्थः। शङ्खः पाण्डुर एवेत्यादावपि शङ्खे तत्त्वावच्छेदेन पाण्डुरान्ययोगव्यवच्छेदसंभवात्। नीलं सरोजं भवत्येवेत्यादावपि तिङो धर्मिणि लक्षणया नीलभवनकर्त्रन्ययोगव्यवच्छेदस्य सरोजत्वसामानादिकरण्येन बोधे बाधकाभावः। ज्ञानमर्थं गृह्णात्येवेत्यादावपि तिङो धर्मिणि लक्षणया ज्ञानत्वावच्छेदेनार्थग्राहकान्ययोगव्यवच्छेदबोधः।

 न च सरोजादौ नीलभवनकर्तृत्वाद्ययोगव्यवच्छेदबोधोऽस्तु धर्मिणि लक्षणा वृथेति वाच्यम्। एकपदे शक्तिद्वयकल्पनायां गौरवात्। न चैवार्थत्रैविध्यप्रसिद्धिविरोध इति वाच्यम्। तस्य निर्युक्तिकत्वेनानुपादेयत्वात्।

 न चान्ययोगव्यवच्छेदस्य क्वचिदन्वयितावच्छेदकावच्छेदेन क्वचित्सामानाधिकरण्येनान्वये किं नियामकमिति वाच्यम्। नियमपरवाक्यस्यावच्छेदकावच्छेदेन तदन्वये,

संभवपरवाक्यस्य सामानाधिकरण्येन तदन्वये नियामकत्वात्।

 अत्रैवकारशक्योऽन्ययोगव्यवच्छेदो विलक्षणप्रतियोगितयाऽन्ययोगविशिष्टव्यवच्छेदरूपो बोध्यः। विलक्षणेत्युपादानात्पार्थान्ययोगगनोभयत्वावच्छिन्नव्यवच्छेदस्य मनुष्ये सत्त्वेऽपि पार्थ एव मनुष्य इत्यादेर्न प्रसङ्गः।

 यद्यप्ययं सामान्यतोऽन्ययोगघटितः शक्यस्तथाऽपि तात्पर्यवशात्पार्थ एव धनुर्धर इत्यादौ तादात्म्यरूपयोगघटित उपस्थाप्यते। अन्यत्र समवेतत्वादियोगघटितः। तथा हि---पृथिव्यामेव गन्ध इत्यादौ पृथिव्यन्यसमवेतत्वाभाववान्पृथिवीसमवेतत्ववांश्च गन्ध इति बोधः। अन्यथा सप्तम्युपस्थापितसमवेतत्वमनन्वितं स्यात्। पृथिवीपदार्थस्य सप्तम्यर्थैवकारयोरप्यन्वयो व्युत्पत्तिवैचित्र्यात्। एवं चैत्रस्यैवेदं धनमित्यादौ चैत्रान्यस्वत्वाभाववत् चैत्रस्वत्ववच्चेदं धनमिति बोधः। मैत्रस्यैवायं भ्रातेत्यादौ मैत्रान्यभ्रातृत्वव्यवच्छेदबोधो लक्षणयैव,

अन्यभ्रातृत्वादेरन्यसंबन्धत्वाभावेन तद्व्यवच्छेदस्यैवकाराशक्यत्वादित्याद्यूह्यम्। क्वचिदेकदेशान्वयस्वीकारात् अन्ययोगव्यवच्छेदैकदेशेऽन्यत्वे पार्थादेः पदार्थस्यान्वयो निष्कलङ्कः। अधिकमस्मत्कृतपदार्थमालाप्रकाशे,

इत्यलमतिविस्तरेण॥



**इत्येवकारवादः संपूर्णः।**

 -- \*\* --







![](include/loader.gif) **Please Wait....**

**End Of Book**

\]
