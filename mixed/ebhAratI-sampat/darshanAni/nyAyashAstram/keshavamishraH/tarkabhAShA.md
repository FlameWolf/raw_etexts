+++
TITLE = "तर्कभाषा"
AUTHOR = "केशवमिश्रः"
DOMAIN = "दर्शनानि"
SUB-DOMAIN = "न्यायशास्त्रम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-4042"
url = "https://www.ebharatisampat.in/readbook3.php?bookid=NDI3OTY4MTE4NjEwODgz&pageno=MjI0MjQyNjk5NTk="
title = "तर्कभाषा"

+++
[[तर्कभाषा	Source: [EB](https://www.ebharatisampat.in/readbook3.php?bookid=NDI3OTY4MTE4NjEwODgz&pageno=MjI0MjQyNjk5NTk=)]]

\[

<div id="page-content" class="page-content" style="line-height: 20px">

<div class="row" style="display: block;">

<div class="col-lg-12" style="height:800px;">

<div id="style2" class="content app scrollbar" finder-content="" finder-scroll-offset="175" finder-wrapper="">

<div id="content" class="content" style="line-height: 40px;">





** ॥ श्री ॥**

** ॥ तर्कभाषा ॥**



बालोऽपि यो न्यायनये प्रवेशमल्पेन वाञ्छत्यलसः श्रुतेन ।

संक्षिप्तयुक्त्यन्विततर्कभाषा प्रकाश्यते तस्य कृते मयैषा ॥

प्रमाणप्रमेयसंशयप्रयोजनदृष्टान्तसिद्धान्तावयवतर्कनिर्णयवादजल्पवितण्डाहेत्वाभासच्छलजातिनिग्रहस्थानानां तत्त्वज्ञानान्निः श्रेयसाधिगम इति न्यायस्यादिमं सूत्रम् । अस्यार्थः । प्रमाणादिषोडशपदार्थतत्त्वज्ञानान्मोक्षप्राप्तिर्भवतीति । न च प्रमाणादीनां तत्त्वज्ञानं सम्यग्ज्ञानं तावद्भवति यावदेतेषामुद्देशलक्षणरीक्षा न क्रियन्ते । यथाह भाष्यकारः । त्रिविधा चास्य शास्त्रस्य प्रवृत्तिः । उद्देशो लक्षणं परीक्षा चेति । उद्देशस्तु नाममात्रेण वस्तुसंकीर्तनम् । तच्चास्मिन्नेव सूत्रे कृतम् । लक्षणं त्वसाधारणधर्मवचनम् । यथा गोः सास्नादिमत्त्वम् । यथालक्षितस्यैतल्लक्षणमुपपद्यते न वेति विचारः परीक्षा । तेनैते लक्षणपरीक्षे प्रमाणादीनां तत्त्वज्ञानार्थमवश्यं कर्तव्ये । तत्रापि प्रथममुद्दिष्टस्य प्रमाणस्य तावल्लक्षणमुच्यते । प्रमाकरणं प्रमाणम् । अत्र च प्रमाणं लक्ष्यम् । प्रमाकरणं लक्षणम् । ननु प्रमायाः करणं चेत्प्रमाणं तदा तस्य फलं वक्तव्यम् । करणस्य फलवत्त्वनियमात् । सत्यम् । प्रमैव फलम् । साध्यमित्यर्थः । यथा छिदाकरणस्य परशोश्छिदैव फलम् । का पुनः प्रमा यस्याः करणं प्रमाणम् । उच्यते । यथार्थानुभवः प्रमा । यथार्थ इत्ययथार्थानां संशयविपर्ययतर्कज्ञानानां निरासः । अनुभव इति स्मृतेर्निरासः । अनुभवो नाम स्मृतिव्यतिरिक्तं ज्ञानम् । किं पुनः करणम् । साधकतमं कारणम् । अतिशयितं साधकं साधकतमम् । प्रकृष्टं कारणमित्यर्थः । ननु साधकं कारणमिति पर्यायः । तदेव न ज्ञायते किं कारणमिति । उच्यते । यस्य कार्य्यात्पूर्वभावो नियतोऽनन्यथासिद्धश्च तत्कारणम् । यथा तन्तुवेमादिकं पटस्य । यद्यपि पटोत्पत्तौ दैवादागतस्य रासभादेः पूर्वभावो विद्यते तथापि नासौ नियतः । तन्तुरूपस्य नियतपूर्वभावोऽस्त्येव । किंत्वन्यथासिद्धः पटरूपजननोपक्षीणत्वात् । पटं प्रत्यपि कारणत्वे कल्पनागौरवात् । तेनानन्यथासिद्धनियतपूर्वभावित्वं कारणत्वम् । अनन्यथासिद्धनियतपश्चाद्भावित्वं कार्यत्वम् । यत्तु कश्चिदाह । कार्यानुकृतान्वयव्यतिरेकित्वं कारणत्वमिति तदयुक्तम् । नित्यविभूनां व्योमादीनां कालतो देशतश्च व्यतिरेकासंभवेनाकारणत्वप्रसंगात् । तच्च कारणं त्रिविधम् । समवाय्यसमवायिनिमित्तभेदात् । तत्र यत्समवेतं कार्यमुत्पद्यते तत्समवायिकारणम् । यथा तन्तवः पटस्य सम वायिकारणम् । तन्तुष्वेव हि पटः समवेतो जायते न तुर्यादिषु । ननु तन्तुसंबन्ध इव तुर्यादिसंबन्धोऽपि पटस्य । तत्कथं तन्तुष्वेव हि पटः समवेतो जायते न तुर्यादिषु । सत्यम् । द्विविधः संबन्धः संयोगः समवायश्चेति । तत्रायुतसिद्धयोः संबन्धः समवायः । अन्ययोस्तु संयोग एव । कौ पुनरयुतसिद्धौ । ययोर्मध्य एकमविनश्यदपराश्रितमेवावतिष्ठते तावेवायुतसिद्धौ । तदुक्तम् । तावेवायुतसिद्धौ द्वौ विज्ञातव्यौ ययोर्द्वयोः । अनश्यदेकमपराश्रितमेवावतिष्ठते । यथावयवावयविनौ गुणगुणिनौ क्रियाक्रियावन्तौ जातिव्यक्ती विशेषनित्यद्रव्ये चेति । अवयव्यादयो हि यथाक्रममवयवाद्याश्रिता एवाविनश्यन्तोऽवतिष्ठन्ते । विनश्यदवस्थास्त्वनाश्रिता एवावतिष्ठन्ते । यथा तन्तुनाशे सति पटः । आश्रयनाशे सति गुणः । विनस्यत्ता तु विनाशकारणसामग्रीसांनिध्यम् । तन्तुपटावप्यवयवावयविनौ । तेन तयोः संबन्धः समवायः । अयुतासिद्धत्वात् । तुरीपटयोस्तु न समवायः । अयुतसिद्धत्वाभावात् । न हि तुरी पटाश्रितैवावतिष्ठते । नापि तुर्याश्रितः पटः । अतस्तयोः संयोग एव संबन्धः । तदेवं तन्तुसमवेतः पटः । यत्समवेतं कार्यमुत्पद्यते तत्समवायिकारणम् । अतस्तन्तुरेव समवायिकारणं पटस्य न तुर्यादिः । पटश्च स्वगतरूपादेः समवायिकारणम् । एवं मृत्पिण्डोऽपि घटस्य समवायिकारणम् । घटश्च स्वगतरूपादेः । ननु यदैव घटादयो जायन्ते तदैव तद्गतरूपादयोऽपि । ततः समानकालीनत्वाद्गुणगुणिनोः सव्येतरगोविषाणवत्कार्यकारणभाव एव नास्ति पौर्वापर्याभावात् । अतो न समवायिकारणं घटादयस्तद्गतरूपादीनाम् । कारणविशेषत्वात्समवायिकारणस्य । अत्रोच्यते । न तावद्गुणगुणिनोः समानकालीनं जन्म । किंतुनिर्गुणमेव द्रव्यं प्रथममुत्पद्यते पश्चात्समावेता गुणा उत्पद्यन्ते । समानकालोत्पत्तौ तु गुणगुणिनोः समानसामग्रीकत्वाद्भेदो न स्यात् । कारणभेदनियतत्वात्कार्यभेदस्य । तस्मात्प्रथमे क्षणे निर्गुण एव घटो गुणेभ्यः पूर्वभावीति भवति गुणानां समवायिकारणम् । तदा कारणभेदोऽप्यस्ति । घटो हि घटं प्रति न कारणम् । एकस्यैव पौर्वापर्याभावात् । न हि स एव तमेव प्रति पूर्वभावी पश्चाद्भावी च । स्वगुणान् प्रति पूर्वभावित्वाद्भवति गुणानां समवायिकार्णम् नन्वेवं सति प्रथमे क्षणे घटोऽचाक्षुषः स्यादरूपिद्रव्यत्वाद्वायुवत् । तदेव हि द्रव्यं चाक्षुषं यन्महत्त्वे सत्युद्भूतरूपवत् । अद्रव्यं च स्यात् । गुणाश्रयत्वाभावात् । गुणाश्रयो द्रव्यमिति हि द्रव्यस्य लक्षणम् । सत्यम् । प्रथमे क्षणे परमशूक्ष्मो यदि घटश्चक्षुषा न गृह्यते तदा को नो हानिः । न हि सगुणोत्पत्तिपक्षेऽपि निमेषाद्यवसरे घटो गृह्यते । तेन व्यवस्थितमेतत् । निर्गुण एव घटः प्रथममुत्पद्यते । द्वितीयादिक्षणे चक्षुषा गृह्यते । न च प्रथमे क्षणेऽद्रव्यत्वापत्तिः । समवायिकारणं द्रव्यमिति द्रव्यलक्षणयोगात् । योग्यतया गुणाश्रयत्वाच्च । गुणाश्रयत्वं गुणात्यन्ताभावानधिकरणत्वम् । असमवायिकारणमुच्यते । यत्समवायिकारणप्रत्यासन्नमवधृतसामर्थ्यं तदसमवायिकारणम् । यथा तन्तुसंयोगः पटस्यासमवायिकारणम् । तन्तुसंयोगस्य गुणस्य पटसमवायिकारणेषु तन्तुषु गुणिषु समवेतत्वेन समवायिकारणप्रत्यासन्नत्वात् । अनन्यथासिद्धनियतपूर्वभावित्वेन पटं प्रति कारणत्वाच्च । एवं तन्तुरूपं पटगतरूपस्यासमवायिकारणम् । ननु पटगतरूपस्यसमिवायिकारणम् । ननु पटगतरूपस्य पटः समवायिकारणम् । तेन तद्गतस्यैव कस्यचित्पटरूपं प्रत्यसमवायिकारणत्वमुचितम् । तस्यैव समवायिकारणप्रत्यासन्नत्वात् । न तन्तुरूपस्य । तस्य समवायिकारणप्रत्यासत्त्यभावात् । मैवम् । तत्समवायिकारणसमवायिकारणप्रत्यासन्नस्यापि परंपरया समवायिकारणप्रत्यासन्नत्वात् । निमित्तकारणं तदुच्यते यन्न समवायिकारणं नाप्यसमवायिकारणमथ च कारणम् । यथा वेमादिकं पटस्य निमित्तकारणम् । तदेतद्भावानामेव त्रिविधं कारणम् । अभावस्य तु निमित्तकारणमात्रम् । तस्य क्वचिदप्यसमवायात् । समवायस्य तु भावद्वयधर्मत्वात् । तदेवं तस्य त्रिविधकारणस्य मध्ये यदेव कथमपि सातिशयं तदेव करणम् । तेन व्यवस्थितमेतल्लक्षणं प्रमाकरणं प्रमाणमिति । यत्त्वनधिगतार्थगन्तृ प्रमाणमिति प्रमाणलक्षणं तन्न । एकस्मिन्नेव घटे घटोऽयं घटोऽयमिति धारावाहिकज्ञानानां गृहीतग्राहिणामप्रामाण्यप्रसंगात् । न चान्यान्यक्षणलवविशिष्टविषयीकरणादनधिगतार्थगन्तृता । प्रत्यक्षेण सूक्ष्मकालभेदानाकलनात् । भेदग्रहे हि क्रियादिसंयोगान्तानां चतुर्णां यौगपद्याभिमानो न स्यात् । ननु प्रमायाः कारणानि बहूनि सन्ति प्रमातृप्रमेयादीनि तान्यपि किं करणान्युत नेति । उच्यते । सत्यपि प्रमातरि प्रमेये च प्रमानुत्पत्तेरिन्द्रियसंयोगादौ तु सत्यविलम्बेन प्रमोत्पत्तेरिन्द्रियसंयोगादिरेव करणम् । साधकत्वाविशेषेऽप्यनेनैवोत्कर्षेणास्य प्रमात्रादिभ्योऽतिशयितत्वात् । अतिशयितं साधकं साधकतमम् । तदेव करणमित्युक्तम् । अत इन्द्रिसंयोगादिरेव करणत्वात्प्रमाणं न प्रमात्रादि ।

 तानि च प्रमाणानि चत्वारि । तथा च न्यायसूत्रम् । प्रत्यक्षानुमानोपमानशब्दाः प्रमाणानीति । किं तत्प्रत्यक्षम् । साक्षात्कारिप्रमाकरणं प्रत्यक्षम् । साक्षात्कारिणी च प्रमा सैवोच्यते येन्द्रियजा । सा च द्विविधा सविकल्पकनिर्विकल्पकभेदात् । तस्याः करणं त्रिविधम् । कदाचिदिन्द्रियम् । कदाचिदिन्द्रियार्थसंनिकर्षः । कदाचिज्ज्ञानम् । कदा पुनरिन्द्रियं करणम् । यदा निर्विकल्पकरूपा प्रमा फलं तदेन्द्रियं करणम् । तथा हि । आत्मा मनसा संयुज्यते । मन इन्द्रियेण । इन्द्रियमर्थेन । इन्द्रियाणां वस्तुप्राप्यज्ञानकारित्वनियमात् । ततोऽर्थसंनिकृष्ठेनेन्द्रियेण निर्विकल्पकं नाम जात्यादियोजनाहीनं वस्तुमात्रावगाहि किंचिदिदमिति ज्ञानं जन्यते । तस्य ज्ञानस्येन्द्रियं करणम् । छिदाया इव परशुः । इन्द्रियार्थसंनिकर्षोऽवान्तरव्यापारः । छिदाकरणस्य परशोरिव दारुसंयोगः । निर्विकल्पकं ज्ञानं फलम् । परशोरिव छिदा । कदा पुनरिन्द्रियार्थसंनिकर्षः करणम् । यदा निर्विकल्पकज्ञानानन्तरं सविकल्पकं नाम जात्यादियोजनात्मकं डित्थोऽयं ब्राह्मणोऽयं श्यामोऽयमिति विशेषणविशेष्यावगाहि ज्ञानमुत्पद्यते तदेन्द्रियार्थसंनिकर्षः करणम् । निर्विकल्पकज्ञानमवान्तरव्यापारः । सविकल्पकं ज्ञानं फलम् । कदा पुनर्ज्ञानं करणम् । यदोक्तसविकल्पकज्ञानानन्तरं हानो पादानोपेक्षाबुद्धयो जायन्ते तदा निर्विकल्पकं ज्ञानं करणम् । सविकल्पकं ज्ञानमवान्तरव्यापारः । हानादिबुद्धयः फलम् । अत्र कश्चिदाह । सविकल्पकार्दानामपीन्द्रियमेव करणम् । यावन्त्यान्तरालिकानि संनिकर्षादीनि तानि सर्वाण्यवान्तरव्यापारः । इन्द्रियार्थयोस्तु यः संनिकर्षः साक्षात्कारिप्रमाहेतुः स षड्विध एव । तद्यथा संयोगः संयुक्तसमवायः संयुक्तसमवेतसममवायः समवायः समवेतसमवायो विशेषणविशेष्यभावश्च तत्र यदा चक्षुषा घटविषयं ज्ञानं जन्यते तदा चक्षुरिन्द्रियम् । घटोऽर्थः । अनयोः संनिकर्षः संयोग एव । अयुतसिंद्ध्यभावात् । एवं मनसान्तरेणेन्द्रियेण यदात्मविषयं ज्ञानं जन्यतेऽहमिति तदा मन इन्द्रियम् । आत्मार्थः । अनयोः संनिकर्षः संयोग एव । यदा चक्षुषा घटगतं रूपादिकं गृह्यते घटे श्यामं रूपमस्तीति तदा चक्षुरिन्द्रियम् । घटगतरूपमर्थः । अनयोः संनिकर्षः संयुक्तसमवाय एव । चक्षुः संयुक्ते घटे रूपस्य समवायात् । एवं मनसात्मसमवेते सुरवादौ गृह्यमाणेऽयमेव संनिकर्षः । घटगतपरिमाणादिग्रहे चतुष्टयसंनिकर्षोऽप्यधिकं कारणमिष्यते । सत्यपि संयुक्तसमवाये तदभावे दूरे परिमाणाद्यग्रहणात् । चतुष्टयसंनिकर्षो यथा । इन्द्रियावयवैरर्थावयवानामिन्द्रियावयविनार्थावयविन इन्द्रियावयवैरर्थावयविन इन्द्रियावयविनार्थावयवानां संयोग इति । कदा पुनः संयुक्तसमवेतसमवायः संनिकर्षः । यदा चक्षुषा घटरूपसमवेतरूपत्वादिसामान्यज्ञानं जन्यते तदा चक्षुरिन्द्रियम् । रूपत्वादिसामान्यमर्थः । अनयोः संनिकर्षः संयुक्तसमवेतसमवाय एव । यतश्चक्षुः संयुक्ते घटे रूपं समवेतं तत्र रूपत्वस्य समवायः । कदा पुनः समवायः संनिकर्षः । यदा श्रोत्रेन्द्रियेण शब्दो गृह्यते । तदा श्रोत्रमिन्द्रियम् । शब्दोऽर्थः । अनयोः संनिकर्षः समवाय एव । श्रोत्रस्याकाशात्मकत्वाच्छब्दस्य चाकाशगुणत्वाद्गुणगुणिनोश्च समवायात् । कदा पुनः समवेतसमवायः संनिकर्षः । यदा शब्दसमवेतं शब्दत्वादिसामान्यं श्रोत्रेन्द्रियेण गृह्यते तदा श्रोत्रमिन्द्रियम् । शब्दत्वादिसामान्यमर्थः । अनयोः संनिकर्षः समवेतसमवाय एव । श्रोत्रसमवेते शब्दे शब्दत्वस्य समवायात् । कदा पुनर्विशेषणविशेष्यभाव इन्द्रियार्थसंनिकर्षः । यदा चक्षुः संयुक्ते भूतले घटाद्यभावो गृह्यते इह भूतले घटो नास्तीति तदा चक्षुः संयुक्तस्य भूतलस्य घटाद्यभावो विशेषणम् । यदा च मनः संयुक्त आत्मनि सुखाद्यभावो गृह्यतेऽहं सुखादिरहित इति तदा मनः संयुक्तस्यात्मनः सुखाद्यभावो विशेषणम् । यदा च श्रोत्रसमवेते गकारे घत्वाभावो गृह्यते घत्वरहितो गकार इति तदा श्रोत्रसमवेतस्य गकारस्य घत्वाभावो विशेषणम् । तदेवं संक्षेपतः पञ्चविधसंबन्धान्यतमसंबन्धसंबद्धविशेषणविशेष्यभावलक्षणेनेन्द्रियार्थसंनिकर्षेणाभाव इन्द्रियेण गृह्यते । एवं समवायोऽपि । चक्षुः संबद्धस्य तन्तोर्विशेषणभूतः पटसमवायो गृह्यत इत तन्तुषु पटसमवाय इति । तदेवं षोढा संनिकर्षो वर्णितः । संग्रहश्च । अक्षजा प्रमितिर्द्वेधा सविकल्पाविकल्पिका । करणं त्रिविधं तस्याः संनिकर्षस्तु षड्विधः । ननु निर्विकल्पकं परमार्थसत्स्वलक्षणविषयं भवतु प्रत्यक्षम् । सविकल्पकं तु शब्दलिङ्गवदनुगताकारावगाहित्वात्सामान्यविषयं कथं प्रत्यक्षम् । अर्थजस्यैव प्रत्यक्षत्वात् । अर्थस्य च परमार्थसत एव जनकत्वात् । स्वलक्षणं तु परमार्थसत् । न तु सामान्यम् । तस्य प्रमाणनिरस्तविधिभावस्यान्यव्यावृत्त्यात्मनस्तुच्छत्वात् । मैवम् । सामान्यस्य वस्तुभूतत्वात् । तदेवं व्याख्यातं प्रत्यक्षम् ।

 अथानुमानं निरूप्यते । लिंगपरामर्शोऽनुमानम् । येन ह्यनुमीयते तदनुमानम् । लिंगपरामर्शेनानुमीयतेऽतो लिंगपरामर्शोऽनुमानम् । तच्च धूमादिज्ञानम् । अनुमितिं प्रति करणत्वात् । अग्न्यादिज्ञानमनुमितिः । तत्करणं हि धूमादिज्ञानम् । किं पुनर्लिंगम् । कश्च तस्य परामर्शः । उच्यते । व्याप्तिबलेनार्थगमकं लिंगम् । यथा धूमोऽग्रेर्लिंगम् । तथा हि । यत्र धूमस्तत्राग्निरिति साहचर्यनियमो व्याप्तिः । तस्यां गृहीतायामेव धूमोऽग्निं गमयति । अतो व्याप्तिबलेनाग्न्यनुमापकत्वाद्‌धूमोऽग्नेर्लिंगम् । तस्य तृतीयं ज्ञानं लिंगपरामर्शः । तथा हि । प्रथमं तावन्महानसादौ भूयो भूयो धूमं पश्यन्वह्निं पश्यति । तेन भूयोदर्शनेन धूमाग्न्योः स्वाभाविकं संबन्धमवधारयति । यत्र धूमस्तत्राग्निरिति । यद्यपि यत्र यत्र मैत्रीतनयत्वं तत्र तत्र श्यामत्वमपीति भूयोदर्शनं समानं तथापि मैत्रीतनयत्वश्यामत्वयोर्न स्वाभाविकः संबन्धः । किंत्वौपाधिक एव । शाकाद्यन्नपरिणामस्योपाधेर्विद्यमानत्वात् । तथा हि । श्यामत्वे मैत्रीतनयत्वं न प्रयोजकम् । किंतु शाकाद्यन्नपरिणतिभेद एव प्रयोजकः । प्रयोजकश्चोपाधिरित्युच्यते न च धूमाग्न्योः संबन्धे कश्चिदुपाधिरस्ति । अस्ति चेद्योग्योऽयोग्यो वा । अयोग्यस्य शङ्कितुमशक्यत्वात् । योग्यस्य चानुपलभ्यमानत्वात् । यत्रोपाधिरस्ति तत्रोपलभ्यते । यथाग्नेर्धूमसंबन्ध आर्द्रेन्धनसंयोगः । हिंसात्वस्य चाधर्मजनकत्वेन सह संबन्धे निषिद्धत्वमुपाधिः मैत्रीतनयत्वस्य च श्यामत्वेन संबन्धे शाकाद्यन्नपरिणतिभेद एव । न चेह धूमाग्निसाहचर्यें कश्चिदुपाधिरस्ति । यद्यभविष्यत्तदाद्रक्ष्यत् । ततो दर्शनाभावान्नास्तीति तर्कसहकारिणानुपलम्भसनाथेन प्रत्यक्षेणैवोपाध्यभावोऽवधार्यते । तथा च सत्युपाध्यभावग्रहणजनितसंस्कारसहकृतेन भूयोदर्शनजनितसंस्कारसहकृतेन साहचर्यग्राहिणा प्रत्यक्षेणैव धूमाग्न्योर्व्याप्तिरवधार्यते । तेन धूमाग्न्योः स्वाभाविक एव संबन्धो न त्वौपाधिकः । स्वाभाविकस्तु संबन्धो व्याप्तिरित्युच्यते । तदनेन न्यायेन धूमाग्न्योर्व्याप्तौ गृह्यमाणायां महानसे यद्‌धूमज्ञानं तत्प्रथमम् । पर्वतादौ पक्षे यद्‌धूमज्ञानं तद्‌द्वितीयम् । ततः पूर्वगृहीतां धामाग्न्योर्व्याप्तिं स्मृत्वा तत्रैव पर्वते पुनर्धूमं परामृशति । अस्त्यत्र पर्वतेऽग्निना व्याप्तो धूम इति । तदिदं धूमज्ञानं तृतीयम् । एतच्चावश्यमेवाभ्युपेयम् । अन्यथा यत्र धूमस्तत्राग्निरित्येव स्यात् । इह तु कथमग्निना भवितव्यम् । तस्मादिहापि धूमोऽस्तीति ज्ञानमन्वेषितव्यम् । अयमेव लिंगपरामर्शः । अनुमितिकरणत्वाच्चानुमानम् । तस्मादस्त्यत्र पर्वतेऽग्निरित्यनुमितिज्ञानमुत्पद्यते । ननु कथं यत्प्रथमं महानसे धूमज्ञानं तन्नाग्न्यनुमापकम् । सत्यम् । व्याप्तेरगृहीतत्वात् । गृहीतायामेव व्याप्तावनुमित्युदयात् । अथ व्याप्तिनिश्चयोत्तरकालं महानस एवाग्निरनुमीयताम् । मैवम् । अग्नेर्दृष्टत्वेन संदेहाभावात् । संदिग्धश्चार्थोऽनुमीयते । यथोक्तं भाष्यकृता । नानुपलब्धेन निर्णीतेऽर्थे न्यायः प्रवर्तते । अपि तु संदिग्धे । अथ पर्वतगतमात्रस्य पुंसो यद्‌धूमज्ञानं तत्कथं नाग्निमनुमापयति । अस्ति चात्राग्निसदेहः । साधकबाधकप्रमाणाभावेन संशयस्य न्यायप्राप्तत्वात् । सत्यम् । अगृहीतव्याप्तेरिव गृहीतविस्मृतव्याप्तेरपि पुंसोऽनुमानानुदयेन व्याप्तिस्मृतेरप्यनुमितिहेतुत्वात् । धूमदर्शनाच्चोद्बुद्धसंस्कारो व्याप्तिं स्मरति । यो यो धूमवान्स सोऽग्निमान्यथा महानसमिति । तेन धूमदर्शने जाते व्याप्तिस्मृतौ जातायां यद्ध्‌मज्ञानं तत्तृतीयम् । धूमवांश्चायमिति । तदेवाग्निमनुमापयति नान्यत् । तदेव लिंगपरामर्शः । तेन व्यवस्थितमेतल्लिंगपरामर्शोऽनुमानमिति लक्षणम् । तच्चानुमानं द्विविधम् । स्वार्थं परार्थं चेति । स्वप्रतिपत्तिहेतुः स्वार्थम् । तथा हि । स्वयमेव महानसादौ विशिष्टेन प्रत्यक्षेण धूमाग्न्योर्व्याप्तिं गृहीत्वा पर्वतसमीपं गतस्तद्गते चाग्नौ संदिहानः पर्वतवर्तिनीमविच्छिन्नमूलामभ्नंलिहां धूमलेखां पश्यन्धूमदर्शनोद्बुद्धसंस्कारो व्याप्तिं स्मरति यत्र धूमस्तत्राग्निरिति । ततोऽत्रापि धूमोऽस्तीति प्रतिपद्यते । तस्मादत्र पर्वतेऽग्निरस्तीति स्वयमेव प्रतिपद्यते । तत्स्वार्थानुमान्म् । यत्तु कश्चित्स्वयं धूमादग्निमनुमाय परं बोधयितुं पंचावयवं वाक्यं प्रयुङ्क्ते तत्परार्थानुमानम् । तद्यथा । पर्वतोऽयमग्निमान्धूमवत्त्वात । यो यो धूमवान्स सोऽग्निमान् । यथा महानसम् । तथा चायम् । तस्मात्तथेति । अनेन वाक्येन प्रतिपादितात्पंचावयवोपपन्नाल्लिंगात्परोऽप्यग्निं प्रतिपद्यते । तेनैतत्परार्थानुमानम् । अत्र पर्वतस्याग्निमत्त्वं साध्यम् । धूमत्त्वं हेतुः । स चान्वयव्यतिरेकी । अन्वयेन व्यतिरेकेण च व्याप्तेः । तथा हि । यत्र धूमवत्त्वं तत्राग्निमत्त्वं यथा महानस इत्यन्वयव्याप्तिः । महानसे धूमाग्न्योरन्वयस्य सद्भावदर्शनात् एवं यत्राग्निर्नास्ति तत्र धूमोऽपि नास्ति यथा ह्रद इति व्यतिरेकव्याप्तिः । ह्रदे धूमाग्न्योर्व्यातिरेकस्य दर्शनात् । व्यतिरेकव्याप्तेस्त्वयं क्रमः । अन्वयव्याप्तौ यद्व्याप्यं तदभावोऽत्र व्यापकः । यच्च व्यापकं तदभावोऽत्र व्याप्य इति । तदुक्तम् । व्याप्यव्यापकभावो हि भावयोर्यादृगिष्यते । तयोरभावयोस्तस्माद्विपरीतः प्रतीयते । अन्वये साधनं व्याप्यं साध्यं व्यापकमिष्यते । साध्याभावोऽन्यथा व्याप्तो व्यापकः साधनात्ययः । व्याप्यस्य वचनं पूर्वं व्यापकस्य ततः परम् । एवं परीक्षिता व्याप्तिः स्फुटीभवति तत्त्वतः । तदेवं धूमवत्त्वे हेतावन्वयेन व्यतिरेकेण च व्याप्तिरस्ति । यत्तु वाक्ये केवलमन्वयव्याप्तिरेव प्रदर्श्यते तदेकेनापि चरितार्थत्वात् । तत्राप्यन्वयस्यावक्रत्वात्प्रदर्शनम् । ऋजुमार्गेण सिध्यतोऽर्थस्य वक्रेण साधनायोगात् । न तु व्यतिरेकव्याप्तेरभावात् । तदेवं धूमवत्त्वं हेतुरन्वयव्यतिरेकी । एवमन्येऽप्यनित्यत्वादौ साध्ये कृतकत्वादयो हेतवोऽन्वयव्यतिरेकिणो द्रष्टव्याः । कश्चिद्धेतुः केवलव्यितिरेकी । तद्यथा । सात्मकत्वे साध्ये प्राणादिमत्त्वं हेतुः । यथा । जीवच्छरीरं सात्मकं प्राणादिमत्त्वात् । यत्सात्मकं न भवति तत्प्राणादिमन्न भवति । यथायं घटः । न चेदं जीवच्छरीरं तथा । तस्मान्न तथेति । अत्र जीवच्छरीरस्य सात्मकत्वं साध्यम् । प्राणादिमत्त्वं हेतुः । स केवलव्यतिरेकी । अन्वयव्याप्तेरभावात् । तथा हि । यत्प्राणादिमत्तत्सात्मकं यथामुक इति दृष्टान्तो नास्ति । जीवच्छरीरं सर्वं पक्ष एव । लक्षणमिपे केव व्यातिरेकी हेतुः । यथा गन्धवत्त्वं पृथिवीलक्षणम् । विवादपदं पृथिवीति व्यवहर्तव्यम् । गन्धवत्त्वात् । यन्न पृथिवीति व्यवह्रियते न तद्गन्धवत् । यथापः । प्रमाणलक्षणं वा । यथा प्रमाकरणत्वम् । तथा हि । प्रत्यक्षादि प्रमाणमिति व्यवहर्तव्यम् । प्रमाकरणत्वात् । यत्प्रमाणमिति न व्यवह्रियते न तत्प्रमाकरणम् । यथा प्रत्यक्षाभासादि । न पुनरन्वयः । यत्प्रमाकरणं तत्प्रमाणमिति व्यवहर्त्तव्यं यथामुक इत्यन्वयदृष्टान्तो नास्ति । प्रमाणमात्रस्य पक्षीकृतत्वात् । अत्र तु व्यवहारः साध्यः । न तु प्रमाणत्वम् । तस्य प्रमाकरणत्वाद्धेतोरभेदेन साध्याभेददोषप्रसंगात् । तदेवं केवलव्यतिरेकिणो दर्शिताः । कश्चिद्धेतुः केवलान्वयी । यथा विशेषोऽभिधेयः । प्रमेयत्वात् । यत्प्रमेयं तदभिधेय यथा घटः । तथा चायं तस्मात्तथेति । अत्र विशेषस्याभिधेयत्वं साध्यम् । प्रमेयत्वं हेतुः । स च केवलान्वय्येव । यदभिधेयं न भवति तत्प्रमेयमपि न भवति यथामुक इति व्यतिरेकदृष्टान्ताभावात् । सर्वत्र प्रामाणिक एव दृष्टान्तो वक्तव्यः । स च प्रमेयश्चाभिधेयश्चेति । एतेषां चान्वयव्यतिरेकिकेवलान्वयिकेवलव्यतिरेकिहेतूनां त्रयाणां मध्ये यो हेतुरन्वयव्यतिरेकी स पंचरूपोपपन्न एव स्वसाध्यं साधयितुं क्षमते । न त्वेकेनापि रूपेण हीनः । तानि पंचरूपाणि । पक्षधर्मत्वं सपक्षे सत्त्वं विपक्षाद्व्यावृत्तिरबाधितिविषयत्वमसत्प्रतिपक्षत्वं चेति । एतानि रूपाणि धूमवत्त्वादावन्वयव्यतिरेकिणि हेतौ विद्यन्ते । तथा हि । धूमवत्त्वं हि पर्वतस्य पक्षस्य धर्मः । पर्वते तस्य विद्यमानत्वात् । एवं सपक्षे सत्त्वम् । सपक्षे महानसे विद्यत इत्यर्थः । विवक्षाद् ह्रदाद्व्यावृत्तिः । तत्र नास्तीत्यर्थः । एवमबाधितविषयत्वं च धूमवत्त्वम् । तथा हि । धूमवत्त्वस्य हेतोर्विषयः साध्यो धर्मः । तच्चाग्निमत्त्वम् । तत्केनापि प्रमाणेन न बाधितम् । न खण्डितमित्यर्थः । एवमसन्प्रतिपक्षो यस्येत्यसत्प्रतिपक्षं धूमवत्त्वम् । तथा हि । साध्यविपरीतसाधकं हेत्वन्तरं प्रतिपक्ष इत्युच्यते । स च धूमवत्त्वे हेतौ नास्त्येव । अनुपलम्भात् । तदेवं पंचरूपाणि धूमवत्त्वे हेतौ विद्यन्ते । तेनैतद्‌धूमवत्त्वमग्निमत्त्वस्य साधकम् । अग्नेः पक्षधर्मत्वं हेतोः पक्षधर्मताबलात्सिध्यति । तथा हि । अनुमानस्य द्वे अंगे । व्याप्तिः पक्षधर्मता च । तत्र व्याप्त्या साध्यसामान्यसिद्धिः । हेतोः पक्षधर्मताबलात्साध्यस्य पक्षसंबन्धित्वविशेषः सिध्यति । पर्वतधर्मेण धूमवत्त्वेन वह्निरपि पर्वतसंबद्ध एवानुमीयते । अन्यथा साध्यसामान्यस्य व्याप्तिग्राहकादेव सिद्धेः कृतमनुमानेन । यस्त्वन्योऽप्यन्वयव्यतिरेकी हेतुः स सर्वः पंचरूपोपपन्न एव सद्धेतुरन्यथा हेत्वाभासः । अहेतुरिति यावत् । केवलान्वयी तु चतूरूपोपन्न एव स्वसाध्यं साधयति । तस्य हि विपक्षाद्‌व्यावृत्तिर्नास्ति विपक्षाभावात् । केवलव्यतिरेकी चतूरूपोपपन्न एव । तस्य हि सपक्षे सत्त्वं नास्ति । सपक्षाभावात् । के पुनः पक्षसपक्षविपक्षाः । उच्यन्ते । संदिग्धसाध्यधर्मा धर्मी पक्षः । यथा धूमानुमाने पर्वतः सपक्षस्तु निश्चितसाध्यधर्मा धर्मी । यथा तत्रैव धूमानुमाने महानसम् । विपक्षस्तु निश्चितसाध्याभाववान्धर्मी । यथा तत्रैव ह्रद इति । तदेवमन्वयव्यतिरेकी केवलान्वयी केवलव्यतिरेकी चेति त्रयो दर्शिताः । अतोऽन्ये हेत्वाभासाः । हेतुलक्षणरहिता हेतुवदवभासमाना हेत्वाभासाः । ते चानेकप्रकाराः । असिद्धविरुद्धानैकान्तिकप्रकरणसमकालात्ययापदिष्टभेदात्पंचैव । तत्रानिश्चितपक्षवृत्तिरसिद्धः । स चासिद्धस्त्रिविधः । आश्रयासिद्धः स्वरूपासिद्धो व्याप्यत्वासिद्धश्चेति । आश्रयासिद्धो यथा गगनारविन्दं सुरभि । अरविन्दत्वात् । सरोजारविन्दवत् । अत्र हि गगनारविन्दमाश्रयः । स च नास्त्येव । स्वरूपासिद्धो यथा । शब्दोऽनित्यश्चाक्षुषत्वात् । घटवत् । अत्र चाक्षुषत्वं हेतुः । स च शब्दे नास्त्येव । तस्य श्रावणत्वात् । व्याप्यत्वासिद्धश्च द्विविधः । एको व्याप्तिग्राहकप्रमाणाभावात् । अपरस्तूपाधिसद्भावात् । तत्र प्रथमो यथा । यत्सत्तत्क्षणिकं यथा जलधरः । संश्च शब्दादिः । न च सत्त्वक्षणिकत्वयोर्व्याप्तिग्राहकं प्रमाणमस्ति । सोपाधिकतया त्वस्य व्याप्यत्वासिद्धावुच्यमानायां क्षणिकत्वमन्यप्रयुक्तमित्यभ्युपगतं स्यात् । द्वितीयो यथा । क्रत्वन्तरवर्त्तिनी हिंसाधर्मसाधनं हिंसात्वात् । क्रतुबाह्यहिंसावत् । अत्र ह्यधर्मसाधनत्वे हिंसात्वं न प्रयोजकम् । किंतु निषिद्धत्वमेव प्रयोजकम् । उपाधिरिति यावत् । तथा हि । साध्यव्यापकत्वे सति साधनाव्यापक उपाधिरित्युपाधिलक्षणम् । तच्चास्ति निषिद्धत्वे । तथा हि । निषिद्धत्वं हि साध्यस्याधर्मजनकत्वस्य व्यापकम् । यतो यत्र यत्राधर्मजनकत्वं तत्र तत्रावश्यं निषिद्धत्वम् । एवं हि साधनं हिंसात्वं न व्याप्नोति निषिद्धत्वम् । न हि यत्र यत्र हिंसात्वं तत्र तत्रावश्यं निषिद्धत्वम् । यागीयपशुहिंसायां निषिद्धत्वाभावात् । तदेवं निषिद्धत्वस्योपाधेर्विद्यमानत्वादन्यप्रयुक्तव्याप्त्युपजीवि हिंसात्वं व्याप्यत्वासिद्धमेव । साध्यविपर्ययव्याप्तस्तु हेतुर्विरूद्धः । स यथा । शब्दो नित्यः कृतकत्वात् । व्योमवत् । कृतकत्वं हि साध्यनित्यत्वविपरीतानित्यत्वेन व्याप्तम् । यतो यत्कृतकं तदनित्यमेव न तु नित्यम् । अतो विरुद्धं कृतकत्वम् । सव्यभिचाराऽनैकान्तिकः । स द्विविधः । साधारणानैकान्तिकोऽसाधारणानैकान्तिकश्चेति । तत्र पक्षसपक्षविपक्षवृत्तिः साधारणानैकान्तिकः । स यथा । शब्दो नित्यः प्रमेयत्वाद्व्योमवत् । अत्र हि प्रमेयत्वं हेतुः । स च नित्यानित्यवृत्तिः । सपक्षविपक्षव्यावृत्तो यः पक्षमात्रवृत्तिः सोऽसाधारणानैकान्तिकः । स यथा । भूर्नित्या गन्धवत्त्वात् । गन्धवत्त्वं हि सपक्षान्नित्याद्विपक्षाच्चानित्याद्व्यावृत्तं भूमात्रवृत्ति । प्रकरणसमस्तु स एव यस्य हेतोः साध्यविपरीतसाधकं हेत्वन्तरं विद्यते । यथा शब्दोऽनित्यो नित्यधर्मरहितत्वात् । शब्दो नित्योऽनित्यधर्मरहितत्वादिति । अयमेव सत्प्रतिपक्ष इत्युच्यते । पक्षे प्रमाणान्तरावधृतसाध्याभावो हेतुर्बाधितविषयः कालात्ययापददिष्ट इत्युच्यते । यथाग्निरनुष्णः कृतकत्वाज्जलवत् । अत्र कृतकत्वस्य हेतोः साध्यमनुष्णत्वम् । तदभावः प्रत्यक्षेणैवावधारितः । स्पार्शनप्रत्यक्षेणैवोष्णत्वोपलम्भात् । इति व्याख्यातमनुमानम् ।

 अतिदेशवाक्यार्थस्मरणसहकृतं गोसादृश्यविशिष्टपिण्डज्ञानमुपमानम् । यथा गवयमजानन्नपि यथा गौस्तथा गवय इति कुतश्चिदारण्यकपुरुषाच्छ्रुत्वा वनं गतो वाक्यार्थं स्मरन्यदा गोसादृश्यविशिष्टं पिण्डं पश्यति तदा तद्वाक्यार्थस्मरणसहकृतं गोसादृश्यविशिष्टपिण्डज्ञानमुपमानम् । उपमितिकरणत्वात् । उपमितिस्तु गोसादृश्यविशिष्टपिण्डदर्शनानन्तरमसौ गवयशब्दवाच्यः पिण्ड इति संज्ञासंज्ञिसंबन्धप्रतिपत्तिः । तदेव फलम् । व्याख्यातमुपमानम् ।

 आप्तवाक्यं शब्दः । आप्तस्तु यथाभूतस्यार्थस्योपदेष्टा पुरुषः । वाक्यं त्वाकांक्षायोग्यतासंनिधिमतां पदानां समूहः । अत एव गौरश्वः पुरुषो हस्तीति पदानि न वाक्यम् । परस्पराकांक्षाविरहात् । अग्निना सिञ्चेदिति न वाक्यम् । योग्यताविरहात् । न ह्यग्निसेकयोः परस्परान्वययोग्यतास्ति । तथा हि । अग्निनेति तृतीयया सेकरूपकार्यंप्रति करणत्वमग्नेः प्रतिपादितम् । न चाग्निः सेके करणीभवितुं योग्यः । तेन न कार्यकरणसंबन्धोऽग्निसेकयोः । अयोग्यत्वात् । अतोऽग्निना सिञ्चेदिति न वाक्यम् । एवमेकैकशः प्रहरे प्रहरेऽसहोच्चारितानि गामानयेत्यादिपदानि न वाक्यम् । सत्यामपि परस्पराकांक्षायां सत्यामपि च परस्परान्वययोग्यतायां परस्परसांनिध्याभावात् । यानि त्वाकांक्षायोग्यतासंनिधिमन्ति पदानि तान्येव वाक्यम् । यथा ज्योतिष्टोमेन स्वर्गकामो यजेतेत्यादि । यथा वा नदीतीरे पञ्च फलानि सन्तीति । यथा वा तान्येव गामानयेत्यादिपदान्यविलम्बोच्चारितानि । नन्वत्रापि पदानि न साकांक्षाणि किं त्वर्थाः । फलादीनामाधेयानां तीराद्याधाराकांक्षितत्वात् । न च विचार्यमाणेऽर्था अपि साकांक्षाः । आकांक्षाया इच्छात्मकत्वेन चेतनधर्मत्वात् । सत्यम् । अर्थास्तावत्स्वपदश्रोतुरन्योन्वविषयाकांक्षाजनकत्वेन साकांक्षा उच्यन्ते । तद्‌द्वारेण तत्प्रतिपादकानि पदान्यपि साकांक्षाणीत्युपचर्यन्ते । यद्वा पदान्येवार्थं प्रतिपाद्यार्थान्तरविषयाकांक्षाजनकान्युपचारात्साकांक्षाणि । एवमर्थाः साकांक्षाः परास्परान्वययोग्याः । तद्‌द्वारा पदान्यपि योग्यानीत्युपचर्यन्ते । संनिहितत्वं तु पदानामेकेनैव पुंसाविलम्बोच्चारितत्वम् । तच्च साक्षादेव पदेषु संभवति । नार्थद्वारा । तेनायमर्थः संपन्नः । अर्थप्रतिपादनद्वारा श्रोतुः पदान्तरविषयामर्थान्तरविषयां वाकांक्षां जनयतां प्रतीयमानपरस्परान्वययोग्यार्थप्रतिपादकानां संनिहितानां पदानां समूहो वाक्यम् । पदं च वर्णसमूहः । समूहश्चात्रैकज्ञानविषयीभावः । एवं च तत्र वर्णानां क्रमवतामाशुतरविनाशित्वेनैकदानेकवर्णानुभवासंभवात्पूर्वपूर्ववर्णाननुभूयान्त्यवर्णश्रवणकाले पूर्वपूर्ववर्णानुभवजनितसंस्कारसहकृतेनान्त्यवर्णसंबद्धेन पदव्युत्पादनसमयग्रहणानुगृहीतेन श्रोत्रेणैकदैव सदसदनेकवर्णावगाहिनी पदप्रतीतिर्जन्यते । सहकारिदार्ढ्यात् । प्रत्यभिज्ञानवत् । प्रत्यभिज्ञानप्रत्यक्षेह्यतीतापि पूर्वावस्था स्फुरत्येव । ततः पूर्वपदानुभवजनितसंस्कारसहकृतेनान्त्यपदविषयेण श्रोत्रेन्द्रियेण पदार्थप्रत्ययानुगृहीतेनानेकपदावगाहिनी वाक्यप्रतीतिः क्रियते । तदिदं वाक्यमाप्तपुरुषेण प्रयुक्तं सच्छब्दनामकं प्रमाणम् । फलं त्वस्य वाक्यार्थज्ञानम् । तच्चैतच्छब्दप्रमाणलक्षणं लोके वेदे च साधारणम् । लोके त्वयं विशेषः । यः कश्चिदेवाप्ते भवति । न सर्वः अतः किंचिदेव लौकिकं वाक्यं प्रमाणं यदाप्तकर्त्तृकं । न सर्वम् । वेदे तु परमाप्तश्रीपरमेश्वरेण कृतं सर्वमेव वाक्यं प्रमाणम् । सर्वस्यैवाप्तवाक्यत्वात् । एवं वर्णितानि चत्वारि प्रमाणानि एतेभ्योऽन्यन्न प्रमाणम् । प्रमाणस्य सतोऽत्रैवान्तर्भावात् ।

 नन्वर्थापत्तिरपि पृथक्प्रमाणमस्ति । तथा हि । पीनो देवदत्तो दिवा न भुंक्त इति दृष्टे श्रुते वा रात्रिभोजनं कल्प्यते । दिवाभुंजानस्य रात्रिभोजनमंतरेण पीनत्वं न संभवति । अतः पीनत्वान्यथानुपपत्तिप्रसूतार्थापत्तिरेव रात्रिभोजने प्रमाणम् । तत्तु प्रत्यक्षादिभ्यो भिन्नम् । रात्रिभोजनस्य प्रत्यक्षाद्यविषयत्वात् । मैवम् । रात्रिभोजनस्यानुमानविषयत्वात् । तथा हि । अयं देवदत्तो रात्रौ भुक्ते । दिवाभुञ्जानत्वे सति पीनत्वात् । यस्तु रात्रौ न भुंक्ते नासौ दिवाभुञ्जानत्वे सति पीनत्वात् । यस्तु रात्रौ न भुंक्ते नासौ दिवाभुञ्जानत्वे सति पीनः । यथा दिवा रात्रावभुञ्जानो न पीनः । न चायं तथा । तस्मान्न तथा । इति केवलव्यतिरेक्यनुमानेनैव रात्रिबोजनस्य प्रतीयमानत्वात्किमर्थमर्थापत्तिः पृथकत्वेन कल्पनीया ।

 नन्वभावाख्यमपि पृथक्प्रमाणमस्ति । तच्चाभावग्रहणार्थमङ्गीकर्तव्यम् । तथा हि । घटाद्यनुपलब्ध्या घटाद्यभावो गृह्यते । अनुपलब्धिश्चोपलब्धेरभावः । इत्यभावप्रमाणेन घटाद्यभावो गृह्यते । नैतत् । अत्र यदि घटोऽभविष्यत्तदा भूतलमिवाद्रक्ष्यादित्यादितर्कसहकारिणानुपलम्भसनाथेन प्रत्यक्षेणैवाभावग्रहणात्किमभावप्रमाणेन । नन्विन्द्रियाणि संबद्धार्थग्राहकाणि । तथा हि । इन्द्रियाणि वस्तुप्राप्यप्रकाशकारीणि ज्ञानकरणत्वात् आलोकवत् । यद्वा चक्षुः श्रोत्रे वस्तुप्राप्यप्रकाशकारिणी बहिरिन्द्रियत्वात् । त्वगादिवत् । त्वगादीनां तु प्राप्यकारित्वमुभयवादिसंमतमेव । न चेन्द्रियाभावयोः संबन्धोऽस्ति । संयोगसमवायौ हि संबन्धौ । न च तौ तयोः स्तः । द्रव्ययोरेव संयोग इति नियमात् । अभावस्य च द्रव्यत्वाभावात् । अयुतसिद्धत्वाभावान्न समवायोऽपि । तयोस्तु भावधर्मत्वात् । विशेषणविशेष्यभावस्तु संबन्ध एव न भवति । भिन्नोभयाश्रितैकत्वाभावात् । संबन्धो हि संबन्धिभ्यां भिन्नो भवति तावाश्रितश्चैकश्च । यथा भेहीदण्डयोः संयोगः । स तु भेरीदण्डाभ्यां भिन्नस्तावाश्रितश्चैकश्चेति । न च विशेषणविशेष्यभावस्तथा । तथा हि । दण्डपुरुषयोर्विशेषणविशेष्यभावस्ताभ्यां न भिद्यते । न हि दण्डस्य विशेषणत्वमर्थान्तरमपि तु स्वरूपमेव । अभावस्यापि विशेषणत्वात् । न चाभावे कस्यचित्पदार्थस्य द्रव्याद्यन्यतमस्य संभवः । तस्मादभावस्य स्वोपरक्तबुद्धिजनकत्वं यत्स्वरूपं तदेव विशेषणत्वम् । न तु तदर्थान्तरम् । एवं व्याप्यव्यापकत्वकार्यकारणत्वादयोऽप्यूह्याः । स्वप्रतिबद्धबुद्धिजनकस्वरूपमेव हि व्यापकत्वमग्न्यादीनाम् । कारणत्वमपि कार्यानुकृतान्वयव्यतिरेकिस्वरूपमेव तन्त्वादीनां न त्वर्थान्तरम् । अभावस्यापि व्यापकत्वात्कारणत्वाच्च । न ह्यभावे सामान्यादिसंभवः । तदेवं विशेषणविशेष्यबावो न विशेषणविशेष्यस्वरूपाभ्यां भिन्नः । नाप्युभयाश्रितः । विशेषणे विशेषणभावमात्रस्य सत्त्वात् । विशेष्यभावस्याभावात् । विशेष्ये च विशेष्यभावमात्रस्य सत्त्वात् । विशेषणभावस्याभावात् । नाप्येकः । विशेषणं च विशेष्यं च तयोर्भाव इति द्वन्द्वान्ते श्रूयमाणो भावशब्दः प्रत्येकमभिसंबध्यते । तथा च विशेषणभावो विशेष्यभावश्चेत्यापन्नम् । द्वावेतौ । एकश्च संबन्धः । तस्माद्विशेषणविशेष्यभावो न संबन्धः । एवं व्याप्यव्यापकावभावदयोऽपि । संबन्धशब्दप्रयोगस्तूभयनिरूपणीयत्वसाधर्म्येणैवोपचरात् । तथा चासंबद्धस्याभावस्येन्द्रियेण ग्रहणं न संभवति । सत्यम् । भावावच्छिन्नत्वाद्व्याप्तेः । भावं प्रकाशयदिन्द्रियं प्राप्तभेव प्रकाशयति न त्वभावमपि । अभावं प्रकाशयदिन्द्रियं विशेषणविशेष्यभावमुखेनैवेति सिद्धान्तः । असंबद्धाभावग्रहेऽतिप्रसंगदोषस्तु विशेषणतयैव निरस्तः । समश्च परमते । यत्रोभयोः समो दोषः परिहारोऽपि वा समः । नैकः पर्यनुयोक्तव्यस्तादृगर्थविचारणे ॥

 इदमिदानीं निरूप्यते । जलादिज्ञाने जाते तस्य प्रामाण्यमवधार्य कश्चिज्जलादौ प्रवर्तते । कश्चित्संदेहादेव प्रवृत्तः प्रवृत्त्युत्तरकाले जलप्रतिलम्भे सति प्रामाण्यमवधारयति । इति द्वेधा वस्तुगतिः । अत्र कश्चिदाह । प्रागेव प्रामाण्यमवधार्य पुरुषः प्रवर्त्तते । स्वत एव प्रामाण्यावधारणात् । अस्यार्थः । येनैव ज्ञानं गृह्यते तेनैव तत्प्रामाण्यमपि । न तु ज्ञानग्राहकादन्यज्ज्ञानधर्मस्य प्रामाण्यस्य ग्राहकम् । तेन ज्ञानग्राहकातिरिक्तानपेक्षत्वमेव स्वतस्त्वं प्रामाण्यस्य । ज्ञानं च प्रवृत्तेः पूर्वमेव गृहीतम् । कथमन्यथा प्रामाण्याप्रामाण्यसंदेहोऽपि स्यात् । अनधिगते धर्मिणि संदेहानुदयात् । तस्मात्प्रवृत्तेः पूर्वमेव ज्ञाततान्यथानुपपत्तिप्रसूतयार्थापत्त्या ज्ञाने गृहीते ज्ञानगतं प्रामाण्यमप्यर्थापत्त्यैव गृह्यते । ततः पुरुषः प्रवर्तते । न तु प्रथमं ज्ञानमात्रं गृह्यते । ततः प्रवृत्त्युत्तरकालं फलदर्शने जाते ज्ञानस्य प्रामाण्यमवधार्यते । अत्रोच्यते । ज्ञाततान्यथानुपपत्तिप्रसूतयार्थापत्त्या ज्ञानं गृह्यत इति यदुक्तं तदेव वयं न मृष्यामहे । तया प्रामाण्यग्रहस्तु दूरत एव । तथा हि । "इदं किल परस्याभिमतम् । घटादिविषये ज्ञाने जाते मया ज्ञातोऽयं घट इति घटस्य ज्ञातत्वं प्रतिसंधीयते । तेन ज्ञाने जाते सति ज्ञातता नाम कश्चिद्धर्मो जात इत्यनुमीयते । स च ज्ञानात्पूर्वमजातत्वाज्ज्ञाने जाते च जातत्वादन्वयव्यतिरेकाभ्यां ज्ञानेन जन्यत इत्यवधार्यते । एवं ज्ञानजन्योऽसौ ज्ञातता नाम धर्मो ज्ञानमन्तरेण नोपपद्यते । कारणाभावे कार्यानुदयात् । तेनार्थापत्त्या स्वकारणं ज्ञानं ज्ञाततयाक्षिप्यत" इति । न चैतद्युक्तम् । ज्ञानविषयतातिरिक्ताया ज्ञातताया अभावात् । ननु ज्ञानजनितज्ञातताधारत्वमेव हि घटादेर्ज्ञानविषयत्वम् । तथा हि । न तावत्तादात्म्येन विषयता । घटज्ञानयोस्तादात्म्यानभ्युपगमात् । तदुत्पत्त्या तु विषयत्व इन्द्रियादेर्विषयत्वापत्तिः । इन्द्रियादेरपि तस्य ज्ञानस्योत्पत्तेः । तेनेदमनुमीयते । ज्ञानेन घटे किंचिज्जन्यते । येन घट एव तस्य ज्ञानस्य विषयो नान्य इति । अतो विषयत्वान्यथानुपपत्त्यापि ज्ञाततासिद्धिः । न प्रत्यक्षमात्रेण । मैवम् । स्वभावादेव विषयत्वोपपत्तेः । अर्थज्ञानयोरीदृश एव स्वाभाविको विशेषः । येनानयोर्विषयविषयिभावः ।इतरथातीतानागतयोर्विषयत्वं न स्यात् । ज्ञानेन तत्र ज्ञातताजननासंभवात् । असति धर्मिणि धर्मजननायोगात् । किं च ज्ञातताया अपि ज्ञानविषयत्वात्तत्रातिप्रसंगः । तथा चानवस्था । अथ ज्ञाततान्तरमन्तरेणापि स्वभावादेव ज्ञानविषयत्वं ज्ञाततायाः । एवं चेद्‌घटादावपि किं ज्ञाततयेति । अस्तु वा ज्ञातता । तथापि तन्मात्रेण ज्ञानं गम्यते । प्रामाण्यं तु कुतः । अथ ज्ञाततया ज्ञानमात्रं गृह्यते प्रामाण्यं ज्ञातताविशेषेणेत्युच्यते तर्हि ज्ञाततया ज्ञानं गृह्यते ज्ञातताविशेषेण प्रमाणज्ञानाव्यभिचारिणा प्रामाण्यमिति कुत एवं ज्ञानग्राहकग्राह्यत्वं प्रामाण्यस्य । अथ केनचिज्ज्ञातताविशेषेण प्रमाणज्ञानव्यभिचारिणा ज्ञानप्रामाण्ये सहैव गृह्येते । एवं चेदप्रामाण्येऽपि शक्यमिदं वक्तुम् । केनचिज्ज्ञातताविशेषेणाप्रमाणज्ञानाव्यभिचारिणा ज्ञानाप्रामाण्ये अपि सहैव गृह्येते । इत्यप्रामाण्यमपि स्वत एव गृह्येत । अथैवमप्रामाण्यं परतस्तथा प्रामाण्यमपि परत एव गृह्यताम् । ज्ञानग्राहकादन्यत इत्यर्थः । ज्ञानं हि मानसप्रत्यक्षेण गृह्यते । प्रामाण्यं पुनरनुमानेन । तथा हि । जलज्ञानानन्तरं जलार्थिनः प्रवृत्तिर्द्वेधा । फलवत्यफला च । तत्र फलवती प्रवृत्तिः सा या समर्था । तया ज्ञानस्य यथार्थ्यमनुमीयते । प्रयोगश्च । विवादास्पदीभूतं जलज्ञानं प्रमाणं समर्थप्रवृत्तिजनकत्वात् । यत्तु न प्रमाणं न तत्समर्थप्रवृत्तिजनकम् । यथा प्रमाणाभासः । इति केवलव्यतिरेकी । अत्र फलवत्प्रवृत्तिजनकं यज्जलज्ञानं तत्पक्षः । तस्य प्रामाण्यं साध्यम् । याथार्थ्यामित्यर्थः । न तु प्रमात्वम् । स्मृत्या व्यभिचारापत्तेः । हेतुस्तु समर्थप्रवृत्तिजनकत्वम् । फलवत्प्रवृत्तिजनकत्वमिति यावत् । अनेन केवलव्यतिरेक्यनुमानेनानभ्यासदशापन्नस्य ज्ञानस्य प्रामाण्येऽवबोधिते तदूदृष्टान्तेन प्रवृत्तेः पूर्वमपि तज्जातीयत्वेन लिङ्गेनान्वयव्यतिरेक्यनुमानेनान्यस्य ज्ञानस्याभ्यासदशापन्नस्य प्रामाण्यमनुमीयते । अतः परत एव प्रामाण्यम् । न तुप ज्ञानग्राहकेणैव गृह्यत इति । चत्वार्येव प्रमाणानि युक्तिलेशोक्तिपूर्वकम् । केशवो बालबोधार्थं यथाशास्त्रमवर्णयत् । इति प्रमाणपदार्थः ।

 अथ प्रमेयाण्युच्यन्ते । आत्मशरीरेन्द्रियार्थबुद्धिमनः प्रवृत्तिदोषप्रेत्यभावफलदुःखापवर्गास्तु प्रमेयमिति सूत्रम् । तत्रात्मत्वसामान्यवानात्मा । स च देहेन्द्रियादिव्यतिरिक्तः प्रतिशरीरं भिन्नो विभुर्नित्यश्च । स च मानसप्रत्यक्षः । विप्रतिपत्तौ तु बुद्ध्यादिगुणलिंगकः । तथा हि । बुद्ध्यादयस्तावद्‌गुणाः । अनित्यत्वे सत्येकेन्द्रियग्राह्यत्वात् । रूपवत् । गुणश्च गुण्याश्रित एव । तत्र बुद्ध्यादयो न भूतानां गुणाः । मानसप्रत्यक्षत्वात् । ये हि भूतानां गुणा न ते मानसप्रत्यक्षाः । यथा रूपादयः । नापि दिक्कालमनसां गुणाः । विशेषगुणत्वात् । ये हि दिगादिगुणा नते विशेषगुणाः । यथा संख्यादयः । ते हि सर्वद्रव्यसाधारणगुणा एव । बुद्ध्यादयस्तु विशेषगुणाः । गुणत्वे सत्येकेन्द्रियग्राह्यत्वात् । रूपवत् । अतो न दिगादिगुणाः । तस्मादेभ्योऽष्टभ्योऽतिरिक्तो बुद्ध्यादीनां गुण्येष्टव्यः । स एवात्मा । प्रयोगश्च । बुद्ध्यादयः पृथिव्याद्यष्टद्रव्यातिरिक्तद्रव्याश्रिताः । पृथिव्याद्यष्टद्रव्यानाश्रितत्वे सति गुणत्वात् । यस्तु पृथिव्याद्यष्टद्रव्यातिरिक्तद्रव्याश्रितो न भवति नासौ पृथिव्याद्यष्टद्रव्यानाश्रितत्वे सति गुणः । यथा रूपादिः । इति केवलव्यतिरेकी । अन्वयव्यतिरेकी वा । तथा हि । बुद्ध्यादयः पृथिव्याद्यष्टद्रव्यातिरिक्तद्रव्याश्रिताः । पृथिव्याद्यष्टद्रव्यानाश्रितत्वे सति गुणत्वात् । यो यदनाश्रितो गुणः स तदतिरिक्ताश्रितो भवति । यथा पृथिव्याद्यनाश्रितः शब्दः पृथिव्याद्यतिरिक्ताकाशाश्रित इति । तदेवं पृथिव्याद्यष्टद्रव्यातिरिक्तं नवमं द्रव्यमात्मा सिद्धः । स च सर्वत्र कार्योपलम्भाद्विभुः । परममहत्परिमाणवानित्यर्थः । विभुत्वान्नित्योऽसौ व्योमवत् । सुखादीनां वैचित्र्यात्प्रतिशरीरं भिन्नः । तस्य भोगायतनमन्त्यावयवि शरीरम् । सुखदुःखान्यतरानुभवो भोगः । स च यदवच्छिन्न आत्मनिजायते तद्भोगायतनम् । तदेव शरीरम् । चेष्टाश्रयो वा शरीरम् । चेष्टा तु हिताहितप्राप्तिपरिहारार्था क्रिया । न स्पन्दनमात्रम् । शरीरसंयुक्तं ज्ञानकरणमतीन्द्रियमिन्द्रियम् । अतीन्द्रियमिन्द्रियमित्युच्यमाने कालदेरपीन्द्रियत्वप्रसङ्गः । अत उक्तं ज्ञानकरणमिति ।

तथापीन्द्रियार्थसंनिकर्षेऽतिप्रसङ्गः । अत उक्तं शरीरसंयुक्तमिति । शररिसंयुक्तं ज्ञानकरणमित्युच्यमाने आलोकादेरपीन्द्रियत्वप्रसङ्गः । अत उक्तमतीन्द्रियमिति । तानि चेन्द्रियाणि षट् । घ्राणरसनचक्षुः श्रोत्रत्वङ्भनांसि । तत्र गन्धोपलब्धिसाधनमिन्द्रियं घ्राणं नासाग्रवर्ति । तच्च पार्थिवं गन्धवत्त्वात् । गन्धवत्त्वं च गन्धग्राहकत्वात् । यदिन्द्रियं रूपादिषु पञ्चसु मध्ये यं गुणं गृह्णाति तदिन्द्रियं तद्‌गुणयुक्तम् । यथा चक्षू रूपग्राहकं रूपवत् । गन्धग्राहकं च घ्राणम् । अतो गन्धवत् । रसोपलब्धिसाधनमिन्द्रियं रसनं जिव्हाग्रवर्ति । तच्चाप्यं रसवत्त्वात् । रसवत्त्वं च रूपादिषु पञ्चसु मध्ये रसस्यैवाभिव्यञ्जकत्वात् । लालाजलवत् । रूपोपलब्धिसाधनमिन्द्रियं चक्षुः कृष्णताराग्रवर्ति । तच्च जैजसम् । रूपादिषु पञ्चसु मध्ये रूपस्यैवाभिव्यंजकत्वात् । प्रदीपवत् । स्पर्शोपलब्धिसाधनमिन्द्रियं त्वक्‌ । सर्वशरीरव्यापि त्वक्स्थानम् । तत्तु वायवीयम् । रूपादिषु पंचसु मध्ये स्पर्शस्यैवाभिव्यंजकत्वात् । अंगसंगिसलिलशैत्याभिव्यंजकव्यजनपवनवत् । शब्दोपलब्धिसाधनमिन्द्रियं श्रोत्रम् । तच्च कर्णशष्कुल्यवच्छिन्नमाकाशमेव । न द्रव्यान्तरम् । शब्दगुणत्वात् । तदपि शब्दग्राहकत्वात् । यदिन्द्रियं रूपादिषु पञ्चसु मध्ये यद्‌गुणग्राहकं तत्तद्‌गुणसंयुक्तमेव भवति यथा चक्षू रूपग्राहकं रूपवत् । शब्दग्राहकं श्रोत्रम् । अतः शब्दगुणकम् । सुखाद्यपलब्धिसाधनमिन्द्रियं मनः । तच्चाणुपरिमाणम् । ननु चक्षुरादीन्द्रियसद्भावे किं प्रमाणम् । उच्यते । अनुमानमेव । तथा हि । रूपाद्युपलब्धयः करणसाध्याः क्रियात्वात् । छिदिक्रियावत् ।

 अर्थाः षट्‌ पदार्थाः । द्रव्यगुणकर्मसामान्यविशेषसमवायाः । प्रमाणादयो यद्यप्यत्रैवान्तर्भवन्ति तथापि प्रयोजनवशाद्भेदेन कीर्तिताः । तत्र समवायिकारणं द्रवुयम् । गुणाश्रयो वा द्रव्यम् । तानि च द्रव्याणि पृथिव्यप्तजावाय्वाकाशकालदिगात्ममनांसि नवैव । तत्र पृथिवीत्वसामान्यवती पृथिवी । काठिन्यकोमलत्वाद्यवयवसंयोगविशेषयुक्ता । घ्नाणशरीरमृत्पिण्डपाषाणवृक्षादिरूपा । रूपरसगन्धस्पर्शसंख्यापरिमाणपृथवत्वसंयोगविभागपरत्वापरत्वगुरुत्वद्रवत्वसंस्कारवती । सा च द्विविधा । नित्यानित्या चेति । नित्या परमाणुरूपा । अनित्या कार्यरूपा । द्विविधाया अपि तृथिव्या रूपरसगन्धस्पर्शा अनित्याः पाकजाश्च । पाकस्तु तेजः संयोगः । तेनैव पृथिव्या पूर्वरूपादयो नश्यन्त्यन्ये जन्यन्त इति पाकजाः । अप्त्वसामान्ययुक्ता आपः । रसनेन्द्रियशरीरसरित्सुमुद्रहिमकरकादिरूपाः । गन्धवर्जस्नेहयुक्तपूर्वोक्तगुणवत्यः । नित्या अनित्याश्च । नित्यानां तु रूपादयो नित्या एव । अनित्यानामनित्या एवेति । तेजस्त्वसामान्यवत्तेजः । चक्षुः शरीरसवितृसुवर्णाविद्युदादिप्रभेदम् । रूपस्पर्शसंख्यापरिमाणपृथक्त्वसंयोगविभागपरत्वापरत्वद्रवत्वसंस्कारवत् । नित्यमनित्यं च पूर्ववत् । तच्चतुर्विधम् । उद्भूतरूपस्पर्शनम् । अनुद्भूतरूपस्पर्शम् । उद्भूतरूपमनुद्भूतस्पर्शम् । अनुद्भूतरूपमुद्भूतस्पर्शं चेति । तत्रोद्‌भूतरूपस्पश यथा पिण्डितं तेजो वह्न्यादिकम् । सुवर्णं तूद्‌भूताभिभूतरूपस्पर्शम् । अनुद्‌भूतरूपत्वेऽचाक्षुषं स्यात् । अनुद्‌भूतस्पर्शत्वे त्वचा न गृह्येत । अभिभवस्तु बलवत्सजातीयेन पार्थिवरूपेण स्पर्शेन च कृतः । अनुद्‌भूतरूपस्पर्शं यथा चक्षुरिन्द्रियम् । उद्‌भूतरूपमनुद्‌भूतस्पर्शं यथा प्रदीपप्रभामण्डलम् । अनुद्‌भूतरूपमुद्‌भूतस्पर्शं यथा तप्तवारिस्थं तेजः । वायुत्वाभिसंबन्धवान्वायुः । त्वगिन्द्रियशरीरप्राणवातादिभेदः । स्पर्शसंख्यापरिमाणपृथक्त्वसंयोगविभागपरत्वापरत्ववेगवान् । स च स्पर्शानुपेयः । तथा हि । योऽयं वायौ वात्यनुष्णाशीतः स्पर्श उपलभ्यते स गुणत्वाद्‌गुणिनमन्तरेणानुपपद्यमानो गुणिनमनुमापयति । गुणी च वायुरेव । पृथिव्या अनुपलब्धेः । पृथिवीवायुव्यतिरेकेणानुष्णाशीतस्पर्शाभावात् । स च द्विविधो नित्यानित्यभेदात् । नित्यः परमाणुरूपः । अनित्यः कार्यरूपः ।

 तत्र पृथिव्यादीनां चतुर्णां कार्याणामुत्पत्तिविनाशक्रमः कथ्यते । दूयोः परमाण्वोः क्रियया संयोगे सति द्व्यणुकमुत्पद्यते । तस्य परमाणू समवायिकारणम् । तत्संयोगोऽसमवायिकारणम् । अदृष्टादि निमित्तकारणम् । ततस्त्रयाणां द्व्यणुकानां क्रियया संयोगे सति त्र्यणुकमुत्पद्यते । तस्य द्व्यणुकानि समवायिकारणम् । शेषं पूववत् । एवं चतुर्भिस्त्र्यणुकैश्चतुरणुकम् । अतः परं तैः स्थूलतमम् । एवं क्रमेण महापृथ्वी महत्य आपो महत्तेजो महांश्च वायुरुत्पद्यते । कार्यगता रूपादयः स्वाश्रयसमवायिकारणगतेभ्यो रूपादिभ्यो जायन्ते । कारणगुणा हि कार्यगुणानारभन्त इति न्यायात् । इत्युत्पत्तिमतः कार्यद्रव्यस्य घटादेरवयवेषु नोदनादभिघाताद्वा क्रिया जायते । तया विभागः । ततोऽवयव्यारम्भकस्यासमवायिकारणभूतस्य संयोगस्य नाशः । ततः कार्यद्रव्यस्यावयविनो घटादेर्नाशः । एतेनासमवायिकारणनाशेन द्रव्यनाशो दर्शितः । क्वचित्समवायिकारणनाशेन द्रव्यनाशः । यथा पूर्वोक्तस्य पृथिव्यादेः संहारे संजिहीर्षोर्महेश्वरस्य संजिहीर्षा जायते । ततोऽणुषु क्रिया जायते । तया विभागात्संयोगनाशः । ततो द्व्यणुकेषु स्वाश्रयेषु नष्टेष्वाश्रयनाशात्त्र्यणुकादिनाशक्रमेण पृथिव्यादिनाशः । यथा वा तन्तुनाशे पटनाशः । तद्गतानां रूपादीनामाश्रयनाशेनैव नाशः । अन्यत्र तु सत्येवाश्रये विरोधिगुणप्रादुर्भावान्नाशः । तद्यथा । पाकेन घटादे रूपादिनाश इति ।

 किं पुनः परमाणुसद्भावे प्रमाणम् । उच्यते । यदिदं जालसूर्यमरीचिस्थं सर्वतः सूक्ष्मतममुपलभ्यते तत्स्वल्पपरिमाणद्रव्यारब्धम् । कार्यद्रव्यत्वात् । घटवत् । तच्च द्रव्यं कार्थमेव । महद्‌द्रव्यारम्भकस्य कार्यत्वनियमात् । तदेवं द्व्यणुकाख्यं द्रव्यान्तरं सिद्धम् । तदपि स्वल्पसमवायिकारणारब्धम् । कार्यद्रव्यत्वात् । घटवत् । यस्तु द्व्यणुकारम्भकः स एव परमाणुः । स चानारब्ध एवेति । ननु कार्यद्रव्यारम्भकस्य कार्यतया व्यभिचारात्कथमनारब्धत्वम् । उच्यते । अनन्तकार्यपरम्परादोषप्रसंगात् । तथा च सत्यनन्तकार्यद्रव्यारब्धत्वाविशेषेण सुमेरुसर्षपयोरपि तुल्यपरिमाणत्वप्रसंगात् । तस्मादनारब्ध एव परमाणुः । द्व्यणुकं तु द्वाभ्यामेव परमाणुभ्यामारभ्यते । एकस्यानारम्भकत्वात् । त्र्यादिकल्पनायां प्रमाणाभावात् । त्र्यणुकं तु त्रिभिरेव द्व्यणुकैरारभ्येत । एकस्यानारम्भकत्वात् । द्वाभ्यामारम्भे कार्यगतमहत्त्वानुपपत्तिप्रसंगात् । कार्ये हि महत्त्वं कारणमहत्त्वात्कारणबहुत्वाद्वा । तत्र प्रथमस्यासंभवाच्चरममन्वेषितव्यम् । न च चतुरादिकल्पनायां प्रमाणमस्ति । त्रिभिरेव महत्त्वोपपत्तेरिति ।

 शब्दगुणमाकाशम् । शब्दसंख्यापरिमाणपृथक्त्वसंयोगविभागवत् । एकं विभु नित्यं शब्दलिंगं च । शब्दलिंगत्वमस्य कथम् । पारिशेष्यात् । तथा हि । शब्दस्तावद्विशेषगुणः । सामान्यवत्त्वे सत्यस्मदादिबाह्यैकेन्द्रियग्राह्यत्वात् । रूपादिवत् । गुणश्च गुणिनिष्ठ एव । न चास्य पृथिव्यादिचतुष्टयमात्मा वा गुणी भवितुमर्हति । श्रोत्रग्राह्यत्वाच्छब्दस्य । ये हि पृथिव्यादिगुणा न ते श्रोत्रेण गृह्यन्ते । यथा रूपादयः । शब्दस्तु श्रोत्रेण गृह्यते । दिक्कालमनसां च न गुणो विशेषगुणत्वात् । तस्मादेभ्योऽतिरिक्तः शब्दस्य गुण्यनुमीयते । स एवाकाश इति । स चैवः । भेदे प्रमाणाभावात् । एकत्वेनैवोपपत्तेः । एकत्वादाकाशत्वं नाम सामान्यमाकाशे न विद्यते । सामान्यस्यानेकवृत्तित्वात् । विभु चाकाशम् । परममहत्परिमाणमित्यर्थः । सर्वत्र कार्योपलब्धेः । अत ेव विभुत्वान्नित्यमिति । कालोऽपि दिग्विपरीतपरत्वापरत्वानुमेयः । संख्यापरिमाणपृथक्त्वसंयोगविभागवान् । एको विभुर्नित्यश्च । कथमस्य दिग्विपरीतपरत्वापरत्वानुमेयत्वम् । उच्यते । संनिहिते वृद्धे संनिधानादपरत्वार्हे विपरीतं परत्वमुत्पद्यते । व्यवहिते यूनि व्यवधानात्परत्वार्हे विपरीतमपरत्वम् । तदिदं दिक्कृतविपरीतं परत्वमपरत्वं च कार्यं सत्कारणस्य दिगादेरसंभवात्कालमेव कारणमनुमापयति । स चैकोऽपि वर्तमानातीतभविष्यत्क्रियोपाधिवशाद्वर्तमानादिव्यपदेशं लभते । पुरुष इव पच्यादिक्रियोपाधिवशात्पाचकयाचकादिव्यपदेशम् । नित्यत्वविभुत्वे चास्य पूर्ववत् । दिगेका नित्या विभ्वी च । संख्यापरिमाणपृथक्त्वसंयोगविभावती । सा च पूर्वादिप्रत्ययैरनुमेया । तेषामन्यनिमित्तासंभवात् । पूर्वस्मिन्पश्चिमे वा वस्तुनस्तादवस्थ्यात् । सा चैका सवितुस्तत्तद्देशसंयोगोपाधिवशात्प्राच्यादिसंज्ञां लभते । आत्मत्वाभिसंबन्धवानात्मा । सुखदुःखादिवैचित्र्यान्नानाभूत एव । स चोक्त एव । तस्य गुणाः संख्यादयः पञ्च बुद्ध्यादयो नव । नित्यत्वविभुत्वे पूर्ववत् । मनस्त्वाभिसंबन्धवन्मनः । अणु संयोगि । तदन्तरिन्द्रियम् । सुखाद्युपलब्धिकारणम् । नित्यम् । संख्यादिपञ्चगुणवत् । तत्संयोगेन बाह्येन्द्रियमर्थग्राहकम् । अत एव सर्वोपब्धिसाधनम् । तच्च न प्रत्यक्षम् । अपि त्वनुमानगम्यम् । तथा हि । सुखाद्युपलब्धयश्चक्षुराद्यतिरिक्तकरणसाध्याः । असत्स्वपि चक्षुरादिषु जायमानत्वात् । यच्च करणं तन्मनः । तच्चाणुपरिमाणम् । इति द्रव्याण्युक्तानि ।

 गुणा उच्यन्ते । सामान्यवानसमवायिकारणमस्पन्दात्मा गुणः । स च द्रव्याश्रितः । रूपरसगन्धस्पर्शसंख्यापरिमाणपृथक्त्वसंयोगविभागपरत्वापरत्वगुरुत्वद्रवत्वस्नेहशब्दबुद्धसुखदुःखेच्छाद्वेषप्रयत्नधमाधमसंस्कारभेदाच्चतुर्विंशतिरेव । तत्र रूपं चक्षुर्मात्रग्राह्यो विशेषगुणः । पृथिव्यादित्रयवृत्ति । तच्च शुक्लाद्यनेकप्रकारं पाकजं पृथिव्याम् । शुक्लभास्वरमपाकजं तेजसि । तदेवाभास्वरमप्सु । रसो रसनेन्द्रियग्राह्यो विशेषगुणः । पृथिवीजलवृत्तिः । तत्र पृथिव्यां मधुरादिषट्‌प्रकारः पाकजश्च । अप्सु मधुरोऽपाकजो नित्यानित्यात्मा । नित्यः परमाणुरूपास्वप्सु । कार्यरूपास्वप्स्वनित्य इति । गन्धो घ्राणग्राह्यो विशेषगुणः । पृथिवीमात्रवृत्तिः । सुरभिरसुरभिश्च । जलादौ तु गन्धप्रतिभानं संयुक्तसमवायेन द्रष्टव्यम् । स्पर्शस्तु त्वगिन्द्रियमात्रग्राह्यो विशेषगुणः । पृथिव्यादिचतुष्टयवृत्तिः । स च त्रिविधः । शीतोष्णानुष्णाशीतस्पर्शभेदात् । शीतः पयसि । उष्णस्तेजसि । अनुष्णाशीतः स्पर्शस्तु पृथिवीवाय्वोः । एते रूपादयश्चत्वारो महत्त्वैकार्थसमवेतत्वे सत्युद्भूता एव प्रत्यक्षाः । संख्यैकत्वादिव्यवहारहेतुः । सामान्यगुणः । एकत्वादिपरार्धपर्यन्ता । तत्रैकत्वं द्विविधम् । नित्यानित्यभेदात् । नित्यगतं नित्यम् । अनित्यगतं त्वनित्यम् । स्वाश्रयसमवायिकारणगतैकत्वजन्यम् । द्वित्वं त्वनित्यमेव । तच्च द्वयोः पिण्डयोरिदमेकमिदमेकमित्यपेक्षाबुद्ध्या जन्यते । तत्र पिण्डौ द्वौ समवायिकारणम् । पिण्डयोरेकत्वे असमवायिकारणम् । अपेक्षाबुद्धिर्निमित्तकारणम् । अपेक्षाबुद्धिविनाशाद् द्वित्वविनाशः । एवं त्रित्वाद्युत्पत्तिः । परिमाणं मानव्यवहारासाधारणकारणम् । तच्चतुर्विधम् । अणु महद्दीर्घं हस्वं चेति । तत्र कार्यपरिमाणं संख्यापरिमाणप्रचययोनि । तद्यथा । द्व्यणुकपरिमाणमीश्वरापेक्षाबुद्धिजन्यम् । परमाणुद्वित्वजनितत्वात्संख्यायोनि । संख्याकारणकमित्यर्थः । त्र्यणुकपरिमाणं च स्वाश्रयसमवायिकारणगतबहुत्वसंख्यायोनि । चतुरणुकादिपरिमाणं तु स्वाश्रयसमवायिकारणपरिमाणजम् । तूलपिण्डपरिमाणं तु स्वकारणावयवप्रचययोनि । प्रचयस्त्ववयवानां स्वाश्रयसमवायिकारणप्रशिथिलसंयोगः । परमाणुपरिमाणं परममहत्परिमाणं चाकाशादिगतं नित्यमेव । पृथक्त्वं पृथग्व्यवहारासाधारणकारणम् । नित्यमनित्यम् । अनित्ये कार्ये पृथक्त्वादिकं तु द्वित्वादिवदपेक्षाबुद्धिजम् । संयोगः संयुक्तव्यवहारहेतुः । द्व्याश्रयोऽव्याप्यवृत्तिश्च । स च त्रिविधः । अन्यतरकर्मज उभयकर्मजः संयोगजश्चेति । तत्रान्यतरकर्मजो यथा । क्रियावता श्येनेन सह निष्क्रियस्य स्थाणोः संयोगः । अस्य हि श्येनक्रियासमवायिकारणम् । उभयकर्मजो यथा । सक्रिययोर्मेषयोर्मल्लयोर्वा संयोगः । संयोगजसंयोगो यथा । कारणाकारणसंयोगात्कांर्याकार्यसंयोगः । यथा हस्ततरुसंयोगेन कायतरुसंयोगः । विभागो विभक्तप्रत्ययहेतुः । संयोगपूर्वको द्व्याश्रयः । स च त्रिविधः । अन्यतरकर्मज उभयकर्मजो विभागजश्चेति । तत्र प्रथमो प्रथा । शैलस्थश्येनक्रियया शैलश्येनविभागः । द्वितीयो यथा । मल्लयोर्मेषयोर्वा विभागः । तृतीयो यथा । हस्ततरुविभागात्कायतरुविभागः । परत्वापरत्वे परापरव्यवहारकारणे । ते तु द्विविधे । दिक्कृते कालकृते च । तत्र दिक्कृतयोरुत्पत्तिः कथ्यते । एकस्यां दिश्यवस्थितयोः पिण्डयोरिदमस्मात्संनिकृष्टमिति बुद्ध्यानुगृहीतेन दिक्पिण्डसंयोगेनापरत्वं संनिकृष्टे जन्यते । विप्रकृष्टबुद्ध्या तु परत्वं विप्रकृष्टे जन्यते । संनिकर्षस्तु पिण्डस्य द्रष्युः शरीरापेक्षया संयुक्तसंयोगाल्पीयस्त्वम् । तद्बहुत्वं विप्रकर्षः । कालकृतयोः परत्वापरत्वयोरुत्पत्तिः कथ्यते । अनियतदिगवस्थितयोर्युवस्थविरपिण्डयोरयमस्मादल्पतरकालसंबन्धीति धिया यून्यपरत्वम् । अयमस्माद्बहुतरकालसंबन्धीति धिया स्थविरे परत्वम् । गुरुत्वमाद्यपतनासमवायिकारणम् । पृथिवीजलवृत्ति । यथोक्तम् । संयोगवेगप्रयत्नाभावे गुरुत्वात्पतनमिति । द्रवत्वमाद्यस्यन्दनासमवायिकारणम् । भूतेजोजलवृत्ति । भूतेजसोर्घृतादिसुवर्णयोरग्निसंयोगेन द्रवत्वान्नैमित्तिकं द्रवत्वम् । जले द्रवत्वं नैसर्गिकम् । स्नेहश्चिक्कणता जलमात्रवृत्तिः । कारणगुणपूर्वको गुरुत्वादिवद्यावद्‌द्रव्यभावी । शब्दः श्रोत्रग्राह्य आकाशस्य विशेषगुणः । ननु कथमस्य श्रोत्रेण ग्रहणम् । यतो भेर्यादिदेशे शब्दो जायते । श्रोत्रं तु पुरुषदेशेऽस्ति । सत्यम् । भेरीदेशे जातः शब्दो वीचीतरङ्गन्यायेन कदम्बमुकुलन्यायेन वा संनिहितं शब्दान्तरमारभते । स च शब्दः शब्दान्तरमिति क्रमेण श्रोत्रदेशे जातोऽन्त्यः शब्दः श्रोत्रेण गृह्यते । न त्वाद्यः । नापि मध्यमः । एवं वंशे पाट्यमाने दलद्वयविभागदेशे जातः शब्दः शब्दान्तरारंभक्रमेण श्रोत्रदेशेऽन्त्यं शब्दं जनयति । सोऽन्त्यः शब्दः श्रोत्रेण गृह्यते । नाद्यो न मध्यमः । भेरीशब्दो मया श्रुत इति धीरत्र भ्रान्तैव । भेरीशब्दोत्पत्तौ भेर्याकाशसंयोगोऽसमवायिकारणम् । भेरीदण्डसंयोगो निमित्तकारणम् । आकाशः समवायिकारणम् । वंशपाटनोत्पन्नचटाशब्दोत्पत्तौ वंशदलाकाशविभागोऽसमवायिकारणम् । दलदूयविभागो निमित्तकारणम् । इत्याद्यः शब्दः संयोगजो विभागजो वा । अन्त्यमध्यमशब्दास्तु शब्दसमवायिकारणकाः । अनुकूलवातनिमित्तकाः । तथाचोक्तम् । संयोगाद्विभागाच्छब्दाच्च शब्दनिष्पत्तिरिति । आद्यदीनां सर्वशब्दानामाकाशमेवैकं समवायिकारणम् । कर्मबुद्धिवत्त्रिक्षणमात्रावस्थायित्वं च । तत्राद्यमध्यमशब्दाः कार्यशब्दनाश्याः । अन्त्यस्तूपान्त्येनोपान्त्यश्चान्तेन सुन्दोपसुन्दन्यायेन विनाश्येते । इदं त्वयुक्तम् । उपान्त्येन त्रिक्षणावस्थायित्वादन्त्यस्य द्वितीयक्षणानुगामिना तृतीयक्षणे चासतान्त्यनाशजननासंभवात् । तस्मादुपान्त्यनाशादेवान्त्यनाश इति । विनाशित्वं च शब्दस्यानुमानात् । यथा हि । अनित्यः शब्दः सामान्यवत्त्वे सत्यस्मदादिबाह्येन्द्रियग्राह्यत्वात् । घटवत् । शब्दस्यानित्यत्वं साध्यम् । अनित्यत्वं च विनाशावच्छिन्नस्वरूपत्वम् । न तु विनाशावच्छिन्नसत्तायोगः । प्रागभावे सत्ताहीनेऽनित्यत्वाभावप्रसंगात् । सामान्यवत्त्वे सत्यस्मदादिबाह्येन्द्रियप्रत्यक्षत्वं हेतुः । प्रत्यक्षत्वादित्युच्यमान आत्मनि व्यभिचार इत्युक्तं बाह्येन्द्रियेति । एवमपि योगिबाह्येन्द्रियग्राह्येण व्यभिचारः स्यादित्यतो योगिनिरासार्थमस्मदादीति । किं पुनर्योगिसद्भावे प्रामाणम् । उच्यते । परमाणवः कस्यचित्प्रत्यक्षाः प्रमेयत्वात् । घटवत् । यस्य प्रत्यक्षाः स एव योगी । तथापि सामान्यदिना व्यभिचारः स्यादित्युक्तं सामान्यवत्त्वे सतीति । सामान्यादित्रयं तु निः सामान्यम् । अर्थप्रकाशो बुद्धिः । प्रीतिः सुखम् । तच्च सर्वात्मनानुकूलवेदनीयम् । पीडा दुःखम् । तच्च सर्वात्मना प्रतिकूलवेदनीयम् । राग इच्छा क्रोधो द्वेषः । उत्साहः प्रयत्नः । बुद्ध्यादयः षण्मानसपत्यक्षाः । धर्माधर्मौ सुखदुःखयोरसाधारणकारणे । तौ चाप्रत्यक्षावप्यनुमीयेते । देवदत्तस्य शरीरादिकं देवदत्तविशेषगुणजन्यम् । कार्यत्वे सति देवदत्तस्य भोगहेतुत्वात् । देवदत्तप्रयत्नजन्यवस्तुवत् । यश्च शरीरादिजनक आत्मविशेषगुणः स एव धर्मोऽधर्मश्चेति । प्रयत्नादीनां शरीराद्यजनकत्वादिति । संस्कारव्यवहारासाधारणकारणं संस्कारः । स त्रिविधिः । वेगो भावना स्थितिस्थापकश्च । तत्र वेगः पृथिव्यादिचतुष्टयमनोवृत्तिः क्रियाहेतुः । भावनाख्यस्तु संस्कार आत्मवृत्तिः । अनुभवजन्यः । स्मृतिहेतुः । स चोब्दुद्ध एव स्मृतिं जनयति । उद्बोधश्च सहकारिलाभः । सहकारिणश्च संस्कारस्य सदृशदर्शनादयः । यथोक्तम् । सदृशादृष्टचिंताद्याः स्मृतिबीजस्य बोधकाः । स्थितिस्थापकस्तु स्पर्शवद्विशेषवृत्तिः । अन्यथाभूतस्य स्वाश्रयस्य धनुरादेः पुनस्तादवस्थ्यापादकः । एते बुद्ध्यादयो धर्माधर्मौ भावना चात्मविशेषगुणाः । उक्ता गुणाः ।

 इदानीं कर्मोच्यते । चलनात्मकं कर्म । गुण इव द्रव्यमात्रवृत्ति । अविभुद्रव्यपरिमाणेन मूर्तत्वापरनाम्ना सहैकार्थसमवेतम् । विभागद्वारा पूर्वदेशसंयोगनाशे सत्युत्तरदेशसंयोगहेतुश्च । एतच्चोत्क्षेपणापक्षेपणाकुञ्चनप्रसारणगमनभेदात्पञ्चधा । भ्रमणादयस्तु गमनग्रहणेनैव गृह्यन्ते । अनुवृत्तिप्रत्ययहेतुः सामान्यम् । द्रव्यादित्रयवृत्ति । नित्यमेकमनेकानुगतम् । तच्च द्वेधा । परमपरं च । तत्र परं सत्ता बहुविषयत्वात् । सा चानुवृत्तिप्रत्ययमात्रहेतुत्वात्सामान्यमात्रम् । अपरं द्रव्यत्वादि । अल्पविषयत्वात् । तच्च व्यावृत्तेरपि हेतुत्वात्सामान्यविशेषः । अत्र कश्चिदाह । व्यक्तिव्यतिरिक्तं सामान्यं नास्तीति । तत्र ब्रूमः । किमालम्बना भिन्नेषु विलक्षणेषु पिण्डेष्वेकाकारा बुद्धिर्विना सर्वानुगतमेकम् । किञ्चिदस्ति चेत्तदेव सामान्यमिति । नन्वतद्व्यावृत्तिकृतैवैकाकारा बुद्धिरस्तु । तथा हि सर्वेष्वपि गोपिण्डेष्वगोभ्योऽश्वादिभ्यो व्यावृत्तिरस्ति । तेनागोव्यावृत्तिविषय एवायमेकाकारप्रत्ययोऽनेकेषु पिण्डेषु । न तु विधिरूपगोत्वसामान्यविषयः । मैवम् । विधिमुखेनैवैकाकारग्रहणात् । विशेषो नित्यो नित्यद्रव्यवृत्तिः । व्यावृत्तिबुद्धिमात्रहेतुः । नित्यद्रव्याणि त्वाकाशादीनि पञ्च । पृथिव्यादयश्चत्वारः परमाणुरूपाः । अयुतसिद्धयोः संबन्धः समवायः । स चोक्त एव । नन्ववयवावयविनावप्ययुतसिद्धौ । तेनानयोः संबन्धः समवायः । न चैतद्युक्तम् । अवयवातिरिक्तस्यावयविनोऽभावात् । परमाणवो हि तथा तथा संनिकृष्टा बहवो घटोऽयं पटोऽयमिति गृह्यन्ते । अत्रोच्यते । अस्त्येकः स्थूलो घट इति प्रत्यक्षा बुद्धिः । न च सा परमाणुष्वनेकेष्वस्थूलेष्वतीन्द्रियेष्वेवं भवितुमर्हति । भ्रान्तेयं बुद्धिरिति चेत् । न । बाधकाभावात् । तदेवं द्रव्यादयो वर्णिताः । ते च विधिमुखप्रत्ययवेद्यत्वाद्भावरूपा एव । इदानीं निषेधमुखप्रमाणगम्योऽभावः सप्तमः पदार्थः प्रतिपाद्यते । अभावः संक्षेपतो द्वेधा । संसर्गाभागोऽन्योन्याभावश्चेति । संसर्गाभावस्त्रेधां । प्रागभावः प्रध्वंसाभावोऽत्यन्ताभावश्चेति । उत्पत्तेः प्राक्कारणे कार्यस्याभावः प्रागभावः । यथा तन्तुषुपटाभावः । स चानादिः । उत्पत्तेरभावात् । विनाशी च । कार्यस्य तद्विनाशरूपत्वात् । उत्पन्नस्य कारणेऽभावः प्रध्वंसाभावः । विनाश इति यावत् । यथा घटे भग्ने कपालमालायां घटाभावः । स च मुद्गरप्रहारादिजन्यः । स चोत्पत्तिमानप्यविनाशी नष्टस्य पुनरनुत्पत्तेः । त्रैकालिकाभावोऽत्यन्ताभावः । यथा वायौ रूपाभावः । अन्योन्याभावस्तु तादात्म्यप्रतियोगिकोऽभावः । घटः पटो न भवतीति । तदेवमर्था व्याख्याताः । ननु ज्ञानाद्ब्रह्मणो वा व्यतिरिक्ता अर्था न सन्ति । मैवम् । अर्थानामपि प्रत्यक्षादिसिद्धत्वेनाशक्यापलापत्वात् ।

 बुद्धिरुपलब्धिर्ज्ञानं प्रत्यय इत्यादिभिः पर्यायशब्दैर्यदभिधीयते सा बुद्धिः । अर्थप्रकाशो वा बुद्धिः । सा च संक्षेपतो द्विविधा । अनुभवः स्मरणं च । अनुभवोऽपि द्विविधः । यथार्थोऽयथार्थश्च । तत्र यथार्थोऽर्थाविसंवादी । स च प्रत्यक्षादिभिः प्रमाणैर्जन्यते । यथा चक्षुरादिभिरदुष्टैर्घटादिज्ञानम् । धूमलिंगकमग्निज्ञानम् । गोसादृश्यदर्शनाद्गवयशब्दवाच्यताज्ञानम् । ज्योतिष्टोमेन स्वर्गकामो यजेतेति वाक्याज्ज्योतिष्टोमस्य स्वर्गसाधनत्वज्ञानम् । अयथार्थस्त्वर्थव्यभिचार्यप्रमाणजः । स त्रिविधः । संशयस्तर्को विपर्ययश्च । संशयतर्कौ वक्ष्येते । विपर्ययस्त्वतस्मिंस्तद्‌ग्रहः । भ्रमइति यावत् । यथा पुरोवर्तिन्येवारजते शुक्त्यादौ रजतारोप इदं रजतमिति । स्मरणमपि यथार्थमयथार्थं चेति द्विविधम् । तदुभयं जागरे । स्वप्ने तु सर्वमेव ज्ञानं स्मरणमयथार्थं च । दोषवशेन तदिति स्थान इदमित्युदयात् । सर्वं ज्ञानं निराकारमेव । नन्वर्थेन ज्ञाने स्वस्याकारो जन्यते । न । साकारज्ञानवादनिराकरणात् । अत एव ज्ञानाकारेणार्थानुमानमपि निरस्तम् । प्रत्यक्षसिद्धत्वाद्‌घटादेः सर्वं ज्ञानमर्थनिरूप्यम् । अर्थप्रतिबद्धस्यैव तस्य मनसा निरूपणात् । घटज्ञानवानहमिति । न तु ज्ञानवानहमित्येतावन्मात्रं जायते । अन्तरिन्द्रियं मनः । तच्चोक्तमेव । प्रवृत्तिर्धर्माधर्ममयी वागादिक्रिया । तस्या जगद्व्यवहारसाधकत्वात् । दोषा रागद्वेषमोहाः । राग इच्छा । द्वेषो मन्युः । क्रोध इति यावत् । मोहो मिथ्याज्ञानम् । विपर्यय इति यावत् । पुनरुत्पत्तिः प्रेत्यभावः । स चात्मनोऽपूर्वदेहादिसंघातलाभः । फलं पुनर्भोगः । स तु सुखदुःखानुभवः । पीडा दुःखम् । तच्चोक्तमेव । मोक्षोऽपवर्गः । स चैकविंशतिभेदभिन्नस्य दुःखस्यात्यन्तिकी निवृत्तिः । एकविंशतिभेदास्तु । शरीरं पडिन्द्रियाणि षड्‌विषयाः षड्‌बुद्धयः सुखं दुःखं चेति गौणमुख्यभेदात् । सुखमपि दुःखानुपगाद्‌दुःखम् । अनुषंगोऽविनाभावः । स चायमुपचारो मधुति विषसंयुक्ते मधुनोऽपि विषपक्षनिक्षेपवत् । स पुनरपवर्गः कथम् । उच्यते । शास्त्राद्विदितपदार्थतत्त्वस्य विषयदोषदर्शनेन विरक्तस्य मुमुक्षोर्ध्यायिनो ध्यानपरिपाकवशात्साक्षात्कृतात्मनः क्लेशहीनस्य निष्कामकर्मानुष्ठानादनागतधर्माधर्मावनार्जनयतः पूर्वोपात्तं धर्माधर्मप्रचयं च योगाभ्यासप्रभावाद्विदित्वा समाहृत्य भुञ्जानस्य पूर्वकर्मनिवृत्तौ वर्तमानशरीरादिविगमेऽपूर्वशरीराम्भाभावात्तदेकविंशतिदुःखसंबन्धो न भवति । कारणाभावात् । सेयमेकविंशतिप्रभेददुःखहानिर्मोक्षः । सोऽपवर्गः ।

 इदानीं संशयमाह । एकस्मिन्धर्मिणि विरुद्धनानार्थावमर्शः संशयः । स च त्रेधा । एको विशेषादर्शने सति समानधर्मजः । यथा स्थाणुर्वा पुरुषो वेति । एकस्मिन्नेव हि पुरोवर्तिनि द्रव्ये स्थाणुत्वनिश्चायकं वक्रकोटरादिकं पुरुषत्वनिश्चायकं च शिरः पाण्यादिकं विशेषमपश्यतः स्थाणुपुरुषयोः समानधर्ममूर्ध्वतालक्षणं च पश्यतः पुरुषस्य भवति संशयः किमयं स्थाणुः पुरुषो वेति । द्वितीयस्तु संशयो विशेषादर्शने सति विप्रतिपत्तिजः । यथा किमयं शब्दो नित्य उतानित्य इति । तथा हि । एको ब्रूते शब्दो नित्य इति । अपरस्त्वनित्य इति । तयोर्विप्रतिपत्त्या मध्यस्थपुंसो विशेषमपश्यतो भवति संशयः किमयं शब्दो नित्य उतानित्य इति । असाधारणधर्मजस्तु संशयो यथा । नित्यादनित्याच्च व्यावृत्तेन भूमात्रासाधारणेन गन्धवत्त्वेन विशेषमपश्यतो भुवि नित्यानित्यत्वसंशथः । तथाहि । सकलनित्यव्यावृत्तेन गन्धवत्त्वेन योगाद्‌भूः किमनित्योत सकलानित्यव्यावृत्तेनापि तेनैव योगान्नित्यैवेति संशयः । येन प्रयुक्तः पुरुषः प्रवर्तते तत्प्रयोजनम् । तच्च सुखदुःखावाप्तिहानी । तदर्था हि प्रवृत्तिः स्वस्थस्य सर्वस्य । वादिप्रतिवादिनोः संप्रतिपत्तिविषयो।़र्थो दृष्टान्तः । स च द्वेधा । एकः साधर्म्यदृष्टान्तः । यथा धूमवत्त्वस्य हेतोर्महानसमिति । द्वितीयस्तु वैधर्म्यदृष्टान्तः । यथा तस्यैव हेतोर्महाह्रद इति । प्रामाणिकत्वेनाभ्युपगतोऽर्थः सिद्धान्तः । स चतुर्धा । सर्वतन्त्रप्रतितन्त्राधिकरणाभ्युपगमसिद्धान्तभेदात् । तत्र सर्वतन्त्रसिद्धान्तो यथा । धर्मिमात्रसद्भावः । द्वितीयो यथा नैयायिकस्य मन इन्द्रियम् । तद्धि समानतन्त्रे वैशेषिके सिद्धम् । तृतीयो यथा । क्षित्यादिकर्तृसिद्धौ कर्तुः सर्वज्ञत्वम् । चतुर्थो यथा । जैमिनीयस्य शब्दनित्यानित्यत्वविचारे भवतु तावच्छब्दो गुण इति । परार्थानुमानवाक्यैकदेशा अवयवाः । ते च प्रतिज्ञादयः । तथा च न्यायसूत्रम् । प्रतिज्ञाहेतूदाहरणोपनयनिगमनान्यवयवा इति । तत्र साध्यधर्मविशिष्टधर्मिप्रतिपादकं वचनं प्रतिज्ञा । यथा पर्वतोऽग्निमानिति । पञ्चम्यन्तं तृतीयान्तं वा लिंगप्रतिपादकं वचनं हेतुः । यथा धूमवत्त्वादिति । सव्याप्तिकं दृष्टान्तवचनमुदाहरणम् । यथा यो यो धूमवान्स सोऽग्निमान्यथा महानस इति । तथा चायमिति पक्षे लिंगोपसंहारवचनमुपनयः । यथा धूमवांश्चायमिति । तथा चायमिति वा । पक्षे साध्योपसंहारो निगमनम् । यथा तस्मादग्निमानिति । तस्मात्तथेति वा । एते च प्रतिज्ञादयः पञ्चानुमानवाक्यस्यावयवा इवावयवाः । न तु समवायिकारणम् । शब्दस्याकाशसमवेतत्वात् । तर्कोऽनिष्टप्रसंगः । अयं च सिद्धव्याप्तिकयोर्धर्मयोर्व्याप्यांगीकारेणानिष्टव्यापकप्रसंजनम् । यथा यद्यत्र घटोऽभविष्यद्‌भूतलीमवाद्रक्ष्यदिति । स चायं तर्कः प्रमाणानामनुग्राहकः । तथा हि । अयं पर्वतोऽग्निमानुतानग्निरिति संदेहानन्तरं यदि कश्चिन्मन्यतेऽनग्निरयमिति तदा तं प्रति यद्ययमनाग्निरभविष्यदनग्निमत्त्वादधूमोऽप्यभविष्यदित्यधूमवत्त्वस्य प्रसञ्जनं क्रियते । स एवैष प्रसंगस्तर्क उच्यते । अयं च साध्यरूपोऽर्थो वर्तमानस्य तर्कस्य विषयः । अनग्निमत्त्वस्य प्रतिक्षेपात् । अतोऽनुमानस्य भवत्यनुग्राहक इति । अत्र कश्चिदाह । तर्कः संशयेऽन्तर्भवतीति । तन्न । एककोटिविषयत्वात् । निर्णयोऽवधारणज्ञानम् । तच्च प्रमाणानां फलम् । तत्त्वबुभुत्सोः कथा वादः । स चाष्टनिग्रहाणामधिकरणम् । ते च न्यूनाधिकापसिद्धान्ता हेत्वाभासपञ्चकं चेत्यष्टौ निग्रहाः । उभयसाधनवती विजगीषुकथा जल्पः । स च यथासंभवं सर्वनिग्रहाधिकरणम् । परपक्षे दूषिते स्वपक्षसाधनप्रयोगावसानश्च । स्वपक्षस्थापनाहीना वितण्डा । परपक्षदूषणमात्रावसाना । नास्य वैतण्डिकस्य स्थाप्यः पक्षोऽस्ति । कथा तु नानावक्तृकपूर्वोत्तरपक्षप्रतिपादकवाक्यसंदर्भः । उक्तानां पक्षधर्मत्वादिरूपाणां मध्ये केनापि रूपेण हीना अहेतवः । तेऽपि कतिपयहेतुरूपयोगाद्धेतुवदाभासमाना हेत्वाभासाः । ते चासिद्धविरुद्धानैकान्तिकप्रकरणसमकालात्ययापदिष्टभेदात्पञ्चैव । तत्र चोदयनेन व्याप्तस्य पक्षधर्मताप्रतीतिः सिद्धस्तदभावोऽसिद्धिरित्यसिद्धलक्षणमुक्तम् । तच्च यद्यपि विरुद्धादिष्वपि संभवतीति सांकर्यं प्रतीयते तथापि यथा न सांकर्यं तथा तदुच्यते । यो हि यत्र साधने दोषः पुरतः स्फुरति समर्यश्च दुष्टिज्ञप्तौ स एव दुष्टिज्ञप्तिकारणम् । दूषणमिति यावत् । नान्यः । तैनेव पुरः स्फूर्तिकेन दुष्टौ ज्ञापितायां कथापर्यवसाने जाते तदुपजीविनोऽन्यस्यानुपयोगात् । तथा च सति यत्र विरोधः साध्यविपर्ययव्याप्ताख्यो दुष्टिज्ञाप्तिकारकः श विरुद्धो हेत्वाभासः । एवं यत्र व्यभिचारादयस्तथाभूतास्तेऽनैकान्तिकादयः । ते पुनर्व्याप्तिपक्षधर्मत्वविशिष्टहेतुस्वरूपज्ञप्त्यभावेन पूर्वोक्ता असिद्धादयो दुष्टज्ञप्तिकारका इति यावत् । तथाभूतः सोऽसिद्धस्त्रिविधः । आश्रयस्वरूपव्याप्यत्वासिद्धभेदात् । तत्र यस्य हेतोराश्रयो नावगम्यते स आश्रयासिद्धः । यथा गगनारविन्दं सुरभि । अरविन्दत्वात्सरोजारविन्दवत् । अत्र हि गगनारविन्दमाश्रयः । स च नास्त्येव । अयमप्याश्रयासिद्धः । तथा हि । घटोऽनित्यः कार्यत्वात्पटवत् । नन्वाश्रयस्य सत्त्वात्कार्यत्वादिति हेतुर्नाश्रयासिद्धः । सिद्धसाधनं तु स्यात् । सिद्धस्यापि घटानित्यत्वस्य साधनात् । मैवम् । न हि स्वरूपेण कश्चिदाश्रयो भवत्यनुमानस्य किंतु संदिग्धः । नानुपलब्धे न निर्णीतेऽर्थे न्यायः प्रवर्ततेऽपि तु संदिग्धं इति न्यायात् । न च घटेऽनित्यत्वसंदेहोऽस्ति । अनित्यत्वस्य निश्चितत्वात् । तेन यद्यपि स्वरूपेण घटो विद्यते तथाप्यनित्यत्वस्य संदेहाभावान्नासावाश्रय इत्याश्रयासिद्धत्वादहेतुः । स्वरूपासिद्धस्तु स एवोच्यते यो हेतुयश्रये नावगम्यते । यथा सामान्यमनित्यं कृतकत्वादिति । कृतकत्वं हेतुराश्रये सामान्ये नास्ति । भागासिद्धोऽपि स्वरूपासिद्ध एव । यथा पृथिव्यादयश्चत्वारः परमाणवो नित्या गन्धवत्त्वादिति । गन्धवत्त्वं पक्षीकृतेषु परमाणुषु नास्ति । पृथिवीमात्रवृत्तित्वात् । अत एव भागे स्वरूपासिद्धत्वाम् । यथा विशेषणासिद्धविशेष्यासिद्धासमर्थविशेषणासमर्थविशेष्यासिद्धादयः स्वरूपासिद्धभेदाः । तत्र विशेषणासिद्धो यथा । शब्दो नित्यः । द्रव्यत्वे सत्यस्पर्शवत्त्वात् । तत्र द्रव्यत्वं नास्ति गुणत्वात् । अतो विशेषणासिद्धः । न चासति विशेषणे द्रव्यत्वे तद्विशिष्टमस्पर्शवत्त्वमस्ति । विशेषणाभावे विशिष्टस्याभावात् । यथा दण्डमात्राभावे पुरुषाभावे च दण्डविशिष्टपुरुषाभावः । तेन सत्यप्यस्पर्शवत्त्वे विशिष्टस्य हेतोरभावात्स्वरूपासिद्धत्वम् । विशेष्यासिद्धो यथा । शब्दो नित्यः । अस्पर्शवत्त्वे सति द्रव्यत्वात् । अत्र पि विशिष्टो हेतुः । न च विशेष्याभावे विशिष्टस्वरूपमस्ति । इति विशिष्टो हेतुरपि नास्त्येव । असमर्थविशेषणो यथा । शब्दो नित्यः । गुणत्वे सत्यकारणकत्वात् । अत्र विशेषणस्य न किंचित्सामर्थ्यमस्ति । विशेष्यस्याकारणकत्वस्यैव नित्यत्वसाधनसामर्थ्यात् । अतोऽसमर्थविशेषणः स्वरूपासिद्धः । विशेषणाभावे विशिष्टस्याभावात् । ननु विशेषणं गुणत्वं तच्च शब्देऽस्त्येव तत्कथं विशेषणाभावः । सत्यम् । अस्त्येव गुणत्वं किंतु न तद्विशेषणम् । तदेव हि हेतोर्विशेषणं यदन्यव्यवच्छेदेन प्रयोजनवत् । गुणत्वं तु निष्प्रयोजनमसमर्थमित्युक्तमेव । असमर्थविशेष्यो यथा । तत्रैव तद्व्यत्ययेन प्रयोगः । शब्दो नित्यः । अकारणत्वे सति गुणत्वात् । अत्र तु विशेषणमात्रस्यैव नित्यत्वसाधने समर्थत्वाद्विशेष्यमसमर्थम् । स्वरूपासिद्धस्तु विशेष्याभावे विशिष्टाभावात् । विशिष्टस्य हेतुत्वेनोपादानात् । शेषं पूर्ववत् । व्याप्यत्वासिद्धस्तु स यत्र व्याप्तिर्नावगम्यते । स द्विविधः । एकः साध्येनासहचरितः । अपरस्तु सोपाधिकतया साध्यसंबन्धः । तत्र प्रथमो यथा । यत्सत्तत्क्षणिकं यथा जलधरः । संश्च विवादास्पदीभूतो शब्दादिरिति । अत्र शब्दादिः पक्षः । तस्य क्षणिकत्वं साध्यम् । सत्त्वं हेतुः । न चास्य हेतोः क्षणिकत्वेन सह व्याप्तौ प्रमाणमस्ति । इदानीमुपाधिसहितो यो व्याप्यत्वासिद्धः स प्रदर्श्यते । तद्यथा । स श्मामो मैत्रतनयः । मैत्रतनयत्वात् । परिदृश्यमानमैत्रतनयस्तोमवत् । अत्र मैत्रतनयत्वेन श्यामत्वं साध्यते । न च श्यामत्वे मैत्रतनयत्वं प्रयोजकं किंतु शाकाद्यन्नपरिणामादिरेव । प्रयोजकश्चोपाधिरुच्यते । अतो मैत्रतनयत्वस्य श्यामत्वेन संबन्धे शाकाद्यन्नपरिणतिरेवोपाधिः । यथाग्नेर्धूमसंबन्ध आर्द्रेन्धनसंयोगः । अत्रोपाधिसंबन्धाद्व्याप्तिर्नास्तीति व्याप्यत्वासिद्धोऽयं मैत्रतनयत्वादिहेतुः । तथा परोऽपि व्याप्यत्वासिद्धः । यथा क्रत्वन्तर्वर्तिनी हिंसाधर्मसाधनम् । हिंसात्वात् । क्रतुवाह्यहिंसावत् । अत्रापि हिंसात्वं नाधर्मप्रयोजकं किंतु निषिद्धत्वमुपाधिरिति पूर्ववदुपाधिसद्भावाद्व्याप्यत्वासिद्धोऽयं हिंसात्वं हेतुः । ननु साधनाव्यापकत्वे सति साध्यव्यापको यः स उपाधिरित्युपाधिलक्षणम् । तच्च निषिद्धत्वे नास्ति । तत्कथं निषिद्धत्वमुपाधिरिति । मैवम् । निषिद्धत्वेऽप्युपाधिलक्षणस्य विद्यमानत्वात् । तथा हि । साद्यस्पाधर्मसाधनस्य व्यापकं निषिद्धत्वम् । यत्र यत्राधर्मसाधनं तत्र तत्र निषिद्धत्वस्य विद्यमानत्वात् । न च यत्र यत्र हिंसात्वं तत्र तत्रावश्यं निषिद्धत्वम् । क्रत्वंगहिंसायां व्यभिचारात् । अत्र हि क्रत्वंगहिंसायां हिंसात्वमस्ति निषिद्धत्वं तु नास्ति । तदेवं व्याप्यत्वासिद्धो दर्शितः । संप्रति विरुद्धः कथ्यते । साध्यविपर्ययव्याप्तो हेतुर्विंरुद्धः । यथा शब्दो नित्यः कृतकत्वादिति । अत्र हि नित्यत्वं साध्यम् । तद्विपर्ययेण चानित्यत्वेन कृतकत्वं ब्याप्तम् । यत्कृतकं तत्खल्वनित्यमेव । अतः साध्यविपर्ययव्याप्तत्वात्कृकत्वं हेतुविंरुद्धः । साध्यसंशयहेतुरनैकान्तिकः । सव्यभिचार इति वा । स द्विविधः । साधारणानैकान्तिकोऽसाधारणानैकान्तिकश्चेति । तत्र प्रथमः पक्षसपक्षविपक्षवृत्तिः । यथा शब्दो नित्यः प्रमेयत्वादिति । अत्र प्रमेयत्वं हेतुः पक्षे वर्तमानः सपक्षे नित्ये विपक्षे चानित्ये वर्तते । सर्वस्य प्रमेयत्वादिति । असाधारणानैकान्तिकस्तु स एव यः सपक्षविपक्षव्यावृत्तः । यथा भूर्नित्या गन्धवत्त्वात् । अत्र हि गन्धवत्त्वं हेतुः । स च सपक्षान्नित्याद्व्योमादेर्विपक्षाच्चानित्याज्जलादेर्व्यावृत्तः । गन्धवत्त्वस्य पृथिवीमात्रवृत्तित्वात् । व्यभिचारस्तु लक्ष्यते । नियमासंभवात्सपक्षविपक्षवृत्तेर्हेतोः सपक्षवृत्तित्वे सति विपक्षाद्व्यावृत्तिरेव नियमो गमकत्वात् । तस्यैव साध्यविपरीताव्याप्तस्य तन्नियमाभावो व्यभिचारः । स च द्वेधा संभवति । सपक्षविपक्षयोर्वृत्तौ ताभ्यां व्यावृत्तौ च । तस्य प्रतिपक्षभूतं हेत्वन्तरमस्ति स प्रकरणसमः । स एव सत्पतिपक्ष इत्युच्यते । तद्यथा । शब्दोऽनित्यः । नित्यधर्मानुपलब्धेः । शब्दो नित्यः अनित्यधर्मानुपलब्धेरिति । अत्र हि विपीतार्थसाधकं समबलमनुमानान्तरं प्रतिपक्ष इत्युच्यते । यत्पुनरतुल्यबलं न तत्प्रतिपक्षः । तथा हि । विपरीतसाधकमनुमानं त्रिविधं । उपजीव्यमुपजीवकमनुभयं चेति । तत्राद्यं बाधकं बालवत्त्वात् । यथा । अनित्यः परमाणुर्मूर्तत्वाद्धटवदिति । न हि प्रमाणेनागृह्यमाणे धर्मिणि परमाण्वादावनित्यत्वानुमानमिदं संभवत्याश्रयासिद्धेः । अनेनानुमानेन परणाणुग्राहकस्य प्रामाण्यमनुज्ञातम् । अन्यथास्योदयासंभवात् । तस्मादुपजीव्यं बालकमेव । उपजीवकं तु दुर्बलत्वाद्वाध्यम् । यथेदमेवानित्यत्वानुमानम् । तृतीयस्तु सत्प्रतिपक्षस्तुल्यबलत्वात् । यस्य प्रत्यक्षादिप्रमाणेन पक्षे साध्याभावः परिच्छिन्नः स कालात्ययापदिष्टः । स एव बाधितविषय इत्युच्यते । यधाग्निग्नुष्णः कृतकत्वाज्जलवत् । अत्र कृतकत्वं हेतुः । तस्य यत्साध्यमनुष्णत्वं तस्याभावः प्रत्यक्षेणैव परिच्छिन्नः । त्वगिन्द्रियेणाग्रेरुष्णत्वपरिच्छेदात् । तथा परोऽपि कालात्ययापदिष्टः । यथा घटस्य क्षणिकत्वे साद्ये प्रागुक्तं सत्त्वं हेतुः । तस्य साध्यं यत्क्षणिकत्वं तस्याभावोऽक्षणिकत्वं प्रत्यभिज्ञानप्रत्यक्षेण परिच्छिन्नम् । स एवायं घटो यो मया पूर्वमुपलब्ध इति प्रत्यभिज्ञया पूर्वानुभवजनितसंस्कारसहकृतेन्द्रियप्रभवया पूर्वापरकालावगाहिन्या घटस्य स्थायित्वपरिच्छेदादिति । एतेऽसिद्धादयः पञ्च हेत्वाभासा यथायथं पक्षधर्मत्वादिरूपहीनत्वादिहेतवः स्वसाध्यं न साधयन्तीति । येऽपि लक्षणस्य व्यतिरेकिहेतोरव्याप्त्यतिव्याप्त्यसंभवास्तेऽप्यत्रैवान्तर्भवन्ति । न तु पञ्चभ्योऽधिकाः । तथा हि । अतिव्याप्तिर्व्याप्यत्वासिद्धः । विपक्षमात्राद्व्यावृत्त्यभावात् । सोपाधिकत्वाच्च । यथा गोलक्षणस्य पशुत्वस्य । गोत्वे हि सास्नादिमत्त्वं प्रयोजकं न पशुत्वम् । तथाव्याप्तिर्भागासिद्धः । यथा गोलक्षणस्य शाबलेयत्वस्य । असंभवोऽपि स्वरूपासिद्धः । यथा गोलक्षणस्यैकशफत्वस्येति । अभिप्रायान्तरेण प्रयुक्तस्य शब्दस्यार्थान्तरं परिकल्प्य दूषणाभिधानं छलम् । यथा नवकम्बलोऽयं माणवक इति वाक्यस्य नूतनाभिप्रायेण प्रयुस्यार्थान्तरमाशंक्य कश्चिद्‌दूषयति । नास्य नव कम्बलाः सन्ति । दरिद्रत्वात् । न ह्यस्य द्वित्वमपि संभाव्यते कुतो नवेति । स च वादी छलवादितया जीयते । असदुत्तरं जातिः । सा चोत्कर्षसमादिभेदेन बहुविधा विस्तराभिया नेह कृत्स्नोच्यते । अत्राव्याप्तेन दृष्टान्तगतधर्मेण पक्षेऽव्यापकधर्मस्यापादनमुत्कर्षसमा जातिः । यथा शब्दोऽनित्यः कृतकत्वात् । घटवत् । इति प्रयुक्ते कश्चिदेवमाह । यदि कृतकत्वेन हेतुना घटवच्छब्दोऽनित्यः स्यात्तर्हि तेनैव हेतुना तद्वदेव शब्दः सावयवोऽपि स्यात् । अपकर्षसमा तु दृष्टान्तगतेन धर्मेणाव्याप्तेनाव्यापकधर्मस्याभावस्यापादनमपकर्षसमा जातिः । यथा पूर्वस्मिन्नेवानुमाने कश्चिदेवमाह । यदि कृतकत्वेन हेतुना घटवच्छब्दोऽनित्यः स्यात्तर्हितेनैव हेतुना घटवदेव शब्दः श्रावणोऽपि न स्यात् । न हि घटः श्रावण इति । पराजयहेतुर्निग्रहस्थानम् । तच्च न्यूनाधिकापसिद्धान्तार्थान्तराप्रतिभामतानुज्ञाविरोधादिभेदाद्बहुविधमपि विस्तरभिया नेह कृत्स्रमुच्यते । यत्र विवक्षितार्थे किंचिन्न्यूनं तन्‌न्यूनम् । विवक्षितार्थे किंचिदधिकं तदधिकम् । सिद्धान्तादपध्वस्तोऽपसिद्धान्तः । प्रकृतेनासंबद्धार्थवचनमर्थान्तरम् । उत्तरापरिस्फूर्तिरप्रतिभा । पराभिमतस्यार्थस्य स्वप्रतिकूलस्य स्वयमेवाभ्यनुज्ञा स्वीकारो मतानुज्ञा । इष्टार्थभंगो विराधेः । इहात्यन्तमुपयुक्तानां रूपभेदानां प्रतिपादनमनतिप्रयोजनानां चालक्षणं न दोषाय । एतावतैव बालव्युत्पादनसिद्धेः ॥



**इति केशवमिश्रविरचिता तर्कभाषा समाप्ता ।**

**-----------\*\*\*\*\*\*\*\*\*\*\*\*\*--------**





</div>

<div id="alert" class="alert alert-danger text-center" style="display: none;">

![](include/loader.gif) **Please Wait....**

</div>

<div id="complete" class="alert alert-success text-center" style="display: block;">

**End Of Book**

</div>

</div>

</div>

</div>

</div>

\]
