+++
TITLE = "समासवादः"
AUTHOR = "जयरामभट्टाचार्यः"
DOMAIN = "दर्शनानि"
SUB-DOMAIN = "न्यायशास्त्रम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-4086"
url = "https://www.ebharatisampat.in/readbook3.php?bookid=MjkyNjM1NjQ2MDQyMjkz&pageno=MjI0MjQyNjk5NTk="
title = "समासवादः"

+++
[[समासवादः	Source: [EB](https://www.ebharatisampat.in/readbook3.php?bookid=MjkyNjM1NjQ2MDQyMjkz&pageno=MjI0MjQyNjk5NTk=)]]

\[

















 **श्रीजयरामभट्टाचार्यप्रणीतः**

   **समासवादः।**

   ** --\*\*--**



 न्यायपञ्चाननः श्रीमाञ्जयरामः (1)सतां मुदे। (1. समासतः।)

 समासतत्त्वमाचष्टे विबुधानां सुधोपमम्॥ 1 ॥

 समासत्ववादः।

 तत्र समासत्वं---

 विभक्तिशून्यपूर्वपदकनामसमुदायत्वम्।

 अत्र विभक्तिशून्यिपूर्वपदकत्वं विभक्तिशून्यपूर्वपदघटितशाब्दबोधप्रयोजकानुपूर्वीमत्त्वम्। तेन न घट इत्यादौ नातिव्याप्तिः। घटो नेत्याद्यानुपूर्वीज्ञानत्वेनैव शाब्दबोधहेतुत्वात्। अघट इत्यादौ समासतापन्नस्य नञस्तु पूर्ववर्तित्वेनैव शाब्दबोधप्रयोजकत्वं समासानुशासनबलाद्धटः अ इत्यादेरबोधकत्वाच्च। \`श्रुतोरिवार्थं स्मृतिरन्वगच्छत्' इत्यादौ श्रतेरर्थं स्मृतिरिवेति योजनयैव बोधः। तेन \`इवार्थम्' इत्यादौ नातिव्याप्तिः। \`आराद्ब्रह्मविदामशेषविषयब्रह्मैक्यमुद्दीपयन्' इत्यादौ ब्रह्मैक्यमुद्दीपयन्नारादुज्जृम्भते इति योजनयैव बोधस्तेन \`आराद्ब्रह्म' इत्यत्र नातिव्याप्तिः।

 \`दधि मधुरमस्ति' इत्यादौ भावनाद्यन्वये प्रथमाद्यन्तपदज्ञानजन्योपस्थितेः प्रयोजकत्वेन लुप्तविभक्तेः सत्त्वाददोषः। नीलोत्पल(2)मित्यादिसमासे (2. नीलोत्पलेत्यादि।) तु विभक्तिर्व्यर्था। नहि राजपुरुष इत्यादौ लुप्तषष्ठ्यादिस्मृत्या शाब्दबोधः। षष्ठीलोपमजानतोऽपि बोधात्। न वा बहुव्रीहौ यत्पदगर्भविग्रहवाक्यस्मृत्या शाब्दबोधः, तत्पदाभावात्। किंचैवं तत्पुरुषादितः कर्मधारयस्य ज्यायस्त्वं न स्यात्। लुप्तषष्ठ्यादिस्मृत्या स्मरणाङ्गीकारे लक्षणाविरहात्। समासादौ विभक्तिलोपाभिधानं तु विभक्तिं विनापि तत्र प्रातिपदिकस्य साधुत्वाय। नीलोत्पलधवरखदिरादिसमुदायोत्तरं विभक्तिस्त्वर्थवदादिसूत्रेऽर्थवत्त्वस्य स्वघटकपदवृत्त्यार्थबोधकत्वरूपत्वात्।

 अत एव वाक्यं न समासता प्राप्नोति। नित्य एव समासः। कण्ठेकाल, उरसिलोमेत्यादिकमपि समासप्रकृत्यन्तरमेवेत्येके। तन्न। कण्ठेकाल उरसिलोमेत्यादेः प्रकृत्यन्तरत्वं समुदाये शक्तिमङ्गीकृत्य न वा। आद्ये गौरवम्। नामसमुदायत्वं च व्याहन्येत। अत एव नान्त्यः प्रातिपदिकत्वस्यार्थबोधकत्वस्य चानुपपत्तेः। एकारान्तकण्ठेइतिशब्दस्य (1)क्वाप्यनुपपत्तेः। (1. -नुपलब्धेरिति पाठः।) तस्माद्वाक्यमेव क्वचिद्विकल्पेन क्वचिन्नित्यमेव समासतां प्राप्नोतीति सविभक्तिकनामसमुदायस्यैव समासत्वम्। नचैवं देवानित्यादिसमुदायस्यापि वारणायार्थवदादिसूत्रेऽप्रत्यय इत्यस्य प्रत्ययतदन्तान्यपरत्वेऽपि प्रत्ययपदस्य विभक्तिपरतया कृत्तद्धितप्रत्ययान्तयोरस्तु संग्रहः। नीलोत्पलादिसमासस्य लुप्तविभक्त्यन्तस्य प्रातिपदिकत्वं कृदादिसूत्रेणैव विधेयमिति तत्सूत्रस्यार्थवदादिसूत्रप्रकपञ्चत्वं मिश्राद्युक्तं विरुध्येत। अप्रत्यय इत्यस्य कृत्तद्धितसमासेतरप्रत्ययान्तभिन्नपरत्वज्ञापकतया कृदादिसूत्रप्रपञ्चत्वसंभवादित्यन्ये। एतन्मते च प्रागुक्तलक्षणसंभवीति चेन्न। आनुशासनिकलोपाभावविशिष्टान्यत्वस्य नियतानुसंधानविषयत्वस्य च विभक्तिविशेषणत्वात्। कण्ठेकाल इत्यादौ विभक्तिर्नानुशासनिकलोपाभावविशिष्टान्या, नीलोत्पलमित्यादौ च विभक्तिर्न नियतानुसंधानविषयः साधुत्वमात्रार्थत्वात्, इत्यदोषः। परेतु अलुक्समासातिरिक्तसमासे विभक्तेरसत्त्वादन्त्यविशेषणं न देयमित्याहुः।

 \*संकेतविशेषसंबन्धेन समासपदवत्त्वमेव समासत्वम्\* इत्यपरे।

 \*विभक्त्य(2)न्तविभक्तिमन्नामसमुदायत्वम्\* (2. व्यस्तवाक्यवारणाय विभक्त्यन्तमिति। सरूपैकशेषवारणाय विभक्तिमदिति।) इति तु यथानीलदण्डादित्याद्यनुकरणसाधारणम्। नच नीलदण्डादित्यत्र नीलदण्डादिपदे तत्पद(3)समभिव्याहृते (3. तत्तत्सम-।) लक्षणा। एकदेशे दण्डादित्यादिपदेऽभेदान्वयात्कर्मधारयत्वमिष्टं विभक्तेरप्यनुकरणे(4) (4.
-णेनाभिन्नत्वादिति।) नामत्वादिति वाच्यम्। प्रकृतिवदनुकरणमित्यनुशासनेन निरर्थकसमुदायोत्तरमपि विभक्तिसंभवे नीलदण्डादितिपदे तुल्याधिकरणत्वाभावेन कर्मधारयत्वाभावाल्लक्षणयैकेदेशेऽभेदान्वयानौचित्यात्। चरमपदे तत्तदानुपूर्वीविशिष्टे लक्षणाया (अ)युक्तत्वात्। विवरणेऽप्येवम्। तस्याप्यनुकरणविशेषत्वादित्यास्ता विस्तरः।

 अत्रेदं तत्त्वम्। यथा नीलदण्डादित्याद्यनुकरणे विशेषलक्षणायोगात् समासत्वानङ्गीकारः। परंतु तादृशसमुदायेऽतिप्रसङ्गदानं पूर्वलक्षणेऽपि समानम्। विभक्तिशून्यपूर्वपदकेत्यत्र पदे स्वार्थतात्पर्यकत्वनिवेशेन तद्वारणं चात्रापि विभक्तिमन्नामसमुदायेत्यत्र विभक्तिमन्नाम्निस्वार्थबोधतात्पर्यकत्वनिवेशेन तुल्यम्। तस्माल्लघुत्वात्स्वार्थबोधतात्पर्यकत्वघटितं द्वितीयमेव लक्षणमुपादेयमिति।

 यत्तु विभक्त्यन्तत्वज्ञाने समासत्वज्ञानं समासत्वज्ञाने च विभक्त्यन्तत्वज्ञानमित्यन्योन्याश्रयाद्विभक्त्यन्तत्वघटितसमासलक्षणं न साध्विति तन्न। विभक्त्यन्तत्वघटितसमासत्वज्ञाने विभक्त्यन्तज्ञानापेक्षायामपि विभक्त्यन्तत्वज्ञाने तद्धटितसमासत्वज्ञानानपेक्षणात्। तत्र संकेतविशेषसंबन्धेन समासेतिसंज्ञावत्त्वरूपसमासत्वज्ञानस्यैवापेक्षितत्वात्।

 तत्र समसाः षट्। कर्मधारयद्विगुतत्पुरुषबहुव्रीहिद्वन्द्वाव्ययीभावभेदात्।

 -------

 कर्मधारयः।

कर्मधारयत्वं च---

 समासप्रयुक्तलक्षणाशून्यतुल्याधिकरणनामद्वयघटितसामसत्वम्।

 नीलोत्पलमित्यादौ नीलपदे निरुढलक्षणायाः समासाप्रयुक्ततया नीलोत्पलपदयोस्तुल्याधिकरणत्वाच्च लक्षणसंगतिः। चित्रगू राजपुरुष इत्यादौ समासप्रयुक्तलक्षणासत्त्वात्, नीलघटयोरभेदः कण्ठेकाल इत्यादौ तुल्याधिकरणपदद्वयाभावान्नातिव्याप्तिः। तुल्याधिकरणत्वस्याभेदसंसर्गकबोधतातद्पर्यकत्वस्य नीलघटयोरभेद इत्यादावभावान्नीलस्याभेदेन (1)घटान्वितत्वे (1. घटान्वितस्येति पाठः।) षष्ठ्यर्थेऽन्वयासंभवादभेद इत्यस्य निराकाङ्क्षत्वापाताच्च। अस्ति चेदं नीलोत्पलं कृष्णसर्प इत्यादौ नीलादिपदस्य नीलवदादिलाक्षणिकतयाऽभेदा(2)न्वयबोधात्। (2. अभेदबोधादिति पाठः।)

 अत्र वाक्यमेव समासतां प्राप्नोतीति मते नीलोत्पलमित्यादयो विकल्पसमासाः नीलमुत्पलमित्यादिविग्रहसत्त्वात्। उपकुम्भं कुम्भकारः कृष्णसर्पः इत्यादयो नित्यसमासाः। अविग्रहोऽस्वपदविग्रहो वा नित्यसमास इत्यभियुक्तस्मरणात्।

 अस्वपदविग्रह इत्यस्य स्वघटकयावत्पदघटितविग्रहकान्य इत्यर्थः। चित्रागौर्यस्येति विग्रहेऽधिकस्य यस्येतिभागस्य निवेशेऽपि स्वघटकयावत्पदघटितत्वस्य सत्त्वाद्बहुव्रीहेर्नित्यसमासत्वव्युदासः।

 क्वचिदसमासो यथा रामो जामदग्न्यः, अर्जुनः कार्तवीर्यः, उत्पलं नीलमित्यादाविति बोध्यम्।

 छिन्नप्ररूढो वृक्ष इत्यत्र छिदेरारम्भकसंयोगविरोधिविभागजनकक्रिया, क्तप्रत्ययस्य फलाश्रयो, वृक्षपदस्य तदवयवोऽर्थः। विभागस्योभयकर्मजत्वेऽवयवद्वयस्यैव परसमवेतक्रियाजन्यफलशालित्वात्कर्मत्वम्। अन्यतरकर्मजत्वे निश्चलावयवस्यैकस्यैवेति बोध्यम्। तादृशक्रियानुकूलदात्रादिव्यापारश्छिदेरर्थः। धात्वर्थतावच्छेदकक्रियाशालितया च सक्रियावयवस्यैव कर्मत्वमित्यन्ये। प्रोपहितरुहेर्वृक्षाद्युत्पत्तिः। (1)क्तस्याश्रयोऽर्थः। (1. अत्र क्तस्येति पाठः।) तथाच तादृशक्रियाजन्यफलाश्रयाभिन्नो वृक्षाद्युत्पत्तिमान् वृक्षाद्यवयव इति वाक्यार्थः। कृष्टमदीकृत इत्यत्र कृपेर्विलेखनं(2) (2. विलक्षणमृदवयवेति पाठः।) मृदवयवविभागहेतुक्रियाजनकलाङ्गलादिव्यापारोऽर्थः। \`कृष विलेखने' इत्यनुशासनात्। क्तप्रत्ययस्य फलाश्रयः। मदी काष्ठविशेषनिर्मिता मदितिख्याता। तया कृतस्तद्व्यापाराधीनसंयोगाश्रयः। कृञो व्यापारार्थत्वात्। तथाच तादृशलाङ्गलादिव्यापारजन्यफलाश्रयाभिन्नो मदीव्यापाराधीनसंयोगाश्रयः इति वाक्यार्थः। अत्र आदौ छिन्नः पश्चात्परूढ इत्यादिपाठक्रमो विवक्षितः। \`आदिकर्मणि क्तः' इत्यनुशासनात्। तेन प्ररोहोत्तरं छेदनमात्रे न तथा प्रयोग इति बोध्यम्।

 मुखचन्द्र इत्यत्र चन्द्रपदस्याह्लादकत्वादिधर्मवति सारोपलक्षणया तुल्याधिकरणत्वात्कर्मधारयः। नन्विदमयुक्तम्। \`आह्लादयति मुखेन्दुर्जगदिदमम(तु)लद्युतिः सुतनोः' इत्यादाविन्दुपदेनाह्लादकत्वाद्युक्तौ पौनरुक्त्यापत्तेः। नच नात्र सारोपलक्षणंया रूपकं, मयूरव्यंसकादिसमासोपगमे हि तथा, प्रकृते तु इन्दुरिव मुखमित्युपमितसमासोऽस्त्विति वाच्यम्। \`उपमितं व्याघ्रादिभिः सामान्याप्रयोगे' इत्यनुशासनात्सामान्यधर्माप्रयोग एव तत्समासात्।

 आलंकारिकैरपि सामान्यधर्मप्रयोगे सत्युपमाबाधकसत्त्वात्सारोपलक्षणाप्रयुक्तो रूपकालंकार इष्यते। यतः उपमितसमासे धर्मवाचकोभयलुप्तोपमैव हि तैरुदाहृता न तु वाचकमात्रलुप्तोपमा। किंचैवम् \`पादाम्बुजं भवतु वो विजयाय मञ्जुमञ्जीरशिञ्जितमनोहरमम्बिकायाः' इत्यादौ पूर्वपदार्थप्रधानव्याघ्रादिसमासेनोपमा, मञ्जीरशिञ्जितस्य पाद एव संभवात् \`यस्यानिशं दिविषदश्चरणारविन्दमुत्तंसयन्त्यमितभक्तिभरावनम्राः' इत्यादावुत्तरपदार्थप्रधानमयूरव्यंसकादिसमासेन रूपकमेव, उत्तंसनस्यारविन्द एव संभवादिति व्यवस्था सर्वैरङ्गीकृता नसंभवति, तथासत्यरविन्दादिपदार्थस्यारुण्यादिगुणविशिष्टस्य प्राधान्यायोगेन मयूरव्यंसकादिसमासेऽपि व्याघ्रादिसमास इव पूर्वपदार्थचरणस्यैव प्राधान्यापत्त्योत्तंसनानुगुण्यविरहतौल्यापत्तेः। गुणजातिविशिष्टयोर्जातिविशिष्टप्राधान्यस्य नीलोत्पलादौ व्यवस्थितेः। उत्तरपदार्थप्राधान्येऽपि (1)चरणवृत्त्यारुण्यादिगुणस्योत्तंसनानुगुणत्वाभावाच्चोत्तंसनपदस्यापि (1. अरविन्दत्वादिजातेरिवारुण्यादीति पाठः।) सोत्कण्ठश्रवणे साध्यवसानलक्षणास्वीकारात्सुतरां तथेति चेत्। भैवम्। इन्द्वादिपदस्येन्द्वादिवृत्तिधर्मवत्त्वेन तत्तद्धर्मवति लक्षणया पौनरुक्त्यायोगात्। धर्मत्वेनोक्तधर्मस्यैव लाभः। अन्यथा चन्द्रवन्मुखमाह्लादकमित्यादावपि पौनरुक्त्यापत्तेः।

 किंचेत्यादिकमपि मन्दम्। योगरूढिभ्यामिव लक्षणाव्यञ्जनाभ्यां चरणारविन्दमित्यादितश्चरणाभिन्नारविन्दवृत्तिधर्मवदरविन्दमित्याकारकबोध एव वाक्यपर्यवसानात्। \[\`कस्त्वं भोः कथयामि' इत्यादौ \`मथ्नामि कौरवशतम्' इत्यादौ च व्यङ्ग्यार्थमादायैव शाब्दबोधविश्रामात्।\]

 व्यञ्जनानह्गीकर्तृन्यायादिमते तु जातिविशिष्टप्राधान्यानियमात्पादाभिन्नमम्बुजसदृशं चरणाभिन्नमरविन्दवृत्तिधर्मव\[त्पादाभिन्नमम्बुजवृत्तिधर्मव\]दित्युभयत्र बोधः। उत्तंसनपदस्य सोत्कण्ठश्रवणे लक्षणया (2)लक्ष्यार्थस्य (2.लक्ष्यार्थे इति पाठः।) शाब्दमुख्यार्थाभेदाध्यवसायविरहस्य च स्वीकारान्न दोषः। अभेदाध्यवसायस्तु मानस एवेति तत्तदलंकारव्यपदेशः।

 उच्छृङ्खलास्तु मुखचन्द्र इत्यादौ चन्द्रादिपदे न लक्षणा। रसविशेषवासनाजन्यबोधे बाधधियो विरोधित्वाभावात् शाब्दधीस्तुल्याधिकरणत्वं चाभेदबोधकत्वाद्वाक्याप्रामाण्यं चेष्टमित्याहुः।

 अब्राह्मणोऽसुरोऽघट इत्यत्र नञः क्रमेण सदृशो विरोधी भिन्नश्च सर्वत्र ब्राह्मणादिपदस्य ब्राह्मणादिप्रतियोगिकोऽर्थः। ब्राह्मणादिप्रतियोगिकाभिन्नसादृश्यादेराश्रयो वाक्यार्थः। ब्राह्मणसदृशः, सुरविरोधी, घटान्य इत्यादौ पदार्थैकदेशेऽप्यभेदान्वयस्य व्युत्पन्नत्वात्। अस्तु वा ब्राह्मणपदस्य सादृश्यादिसंबन्धेन ब्राह्मणसंबन्ध्यर्थः। ब्राह्मणसंबन्ध्यभिन्नसदृशादिर्वाक्यार्थः। एतेनैकदेशेऽभेदबोधकत्वेन तुल्याधिकरणत्वे चित्रगुरित्यादौ गोपदलक्ष्यगोस्वामिनः एकदेशे गवि चित्राभेदान्वय इति मते तत्रापि तुल्याधिकरणत्वं स्यादित्यपास्तम्।

 शाब्दिकास्तु अब्राह्मण इत्यादेरारोपितो ब्राह्मण इत्यादिरर्थो ब्राह्मणभिन्नादिस्तु फलितार्थः। सर्वनामकार्यायोत्तरपदार्थप्राधान्यादन्यथातिसर्व इत्यादाविवातस्मिन्नित्यादौ सर्वनामकार्यं न स्यादित्याहुः। \[ब्राह्मणभिन्नादेः शाब्दबोधविषयत्वे पूर्वपदार्थप्राधान्यवदतस्मिन्नस इत्यादावपि पूर्वपदार्थस्यैव प्राधान्यापत्त्या सर्वनामकार्यं न स्यादित्यर्थः। नचैवमतिसर्व इत्यादावपि उत्तरपदार्थप्राधान्ये सर्वनामकार्यं स्यादितिवाच्यम्। तत्रानन्यगत्या पूर्वपदार्थप्राधान्यादिति।\]

 एतन्मते ब्राह्मणपदस्य ब्राह्मणारोपविषये लक्षणा। नञ्पदं तात्पर्यग्राहकमिति तु युक्तम्। न च व्याघ्रादिसमासे पुरुषव्याघ्र इत्यादौ, अब्राह्मण इत्यादौ शस्त्रीव श्यामा शस्त्रीश्यामा, घनश्याम इत्यादौ च समासप्रत्युक्तलक्षणासत्त्वात्कर्मधारयलक्षणाव्याप्तिः। समासप्रयुक्तलक्षणाव्याप्यसमासविभाजकोपाधिशून्यत्वस्य वाच्यत्वात्। कण्ठेकाल इत्यादौ निर्मक्षिकमित्यादौ च लक्षणाविरहेऽपि न क्षतिः। बहुव्रीह्यव्ययीभावयोस्तुल्याधिकरणत्वाभावादेवानतिप्रसङ्गात्। यदि चातिसर्व इत्यादौ तत्पुरुषेऽपि न लक्षणा तदा \*कर्मधारयव्यवहारविषयत्वमेव\* लक्षणं बोध्यम्।

 परे तु\*विग्रहे समासे च ययोः पदयोस्तुल्याधिकरणत्वं तदुभयपदघटितसमासत्वं कर्मधारयत्वम्\*। राज्ञः पुरुष इत्यादिविग्रहे तुल्याधिकरणपदद्वयविरहान्नातिव्याप्तिः। \*विग्रहसमासयोरन्यतरत्र ययोरतुल्याधिकरणत्वं तदुभयभिन्नपदद्वयघटितसमासत्वं वा तत्त्वम्\*। एतेन कृष्णसर्प इत्यादौ विग्रहासत्त्वेऽपि न क्षतिः। नच शस्त्रीश्यामेत्यादावव्याप्तिः। स्वपदविग्रहस्यैवात्र विग्रहत्वेन निवेशादिति। शस्त्री चासौ श्यामा चेत्येवात्र विग्रहवाक्यमित्यन्य इत्याहुः॥ 1 ॥

 ---------

 द्विगुः।

 संज्ञाविषयान्यत्वे सति संख्यावाचकपूर्वपदकतुल्याधिकरणसमासो द्विगुः।

 सत्यन्तोपादानात्पञ्चाम्नाःष पञ्चकन्या इत्यादिकर्मधारयव्युदासः। पञ्चानामाम्राणां समाहार इत्यर्थे तु पञ्चाम्नीति द्विगुरेव। तथाच पञ्चकन्यमित्यपि। नीलोत्पलमित्यादेश्च व्युदासाय सङ्ख्येत्यादि। पञ्चभर्तेत्यादिव्युदासाय तुल्याधिकरणेति। विग्रहे तुल्याधिकरणत्वाभावात्तद्व्युदासः।

 अयं च कर्मधारयबाधकोऽपत्येऽणादिभिन्नस्वरादितद्धितार्थेऽभिधेये, तद्धितसामान्यस्यैव चार्थे विषये, परत उत्तरपदे, समाहारे चाभिधेये विधीयते।

 तद्धितार्थेऽभिधेये यथा---पञ्चसु कपालेषु संस्कृतः पञ्चकपाल इति, अत्र समासस्य संस्कृतोऽर्थः। कपालपदस्यैव वा कपालसंस्कृतोऽर्थः। तत्र व्युत्पत्तिवैचित्र्यादभेदेनैकदेशे कपाले पञ्चाभेदान्वयात्पञ्चाभिन्नकपालसंस्कृत इति शाब्दधीः। तद्धितार्थस्य समासादिनाऽभिधानादुक्तार्थत्वान्न तद्धितप्रत्ययः।

 तद्धितार्थे विषये यथा---पञ्चसु ब्राह्मणेषु साधुः पञ्चब्राह्मण्यः, पञ्चानां गर्गाणां भूतपूर्वो गौः पञ्चगर्गरूप्यः, पञ्चानां नापितानामपत्यं पाञ्चनापितिः, द्वाभ्यां नौभ्या क्रीतो द्विनौरित्यादि। अत्र समासेन तद्धितार्थानभिधानात्तद्धितप्रत्ययः \`तत्र साधुः' इति यः। अपत्येऽर्थे इञ्। पञ्चब्राह्मणनिरूपितसाधुत्ववान्, पञ्चगर्गातीतस्वत्ववान्, पञ्चनापितापत्यम्, द्विनौक्रीत इत्यन्वयधीः। \[द्विनौरित्यत्र ठनो लोपविधानाल्लुप्ततद्धितस्मरणादेव क्रीतार्थबोधः।\]

 परत उत्तरपदे यथा---पञ्चगवधनमित्यादयः। अत्र पञ्च गावो धनं यस्येतिविग्रहेऽन्तर्वर्तिद्विगुमाश्रित्य राजादित्वादन्प्रत्ययः। समुदायस्तु बहुव्रीहिः। पञ्चगवाभिन्नधनसंबन्धीत्यन्वयधीः।

 समाहारे यथा---पञ्चाना गवां समाहारः पञ्चगवं, चतुर्णां पथा समाहारश्चतुष्पथम्, पञ्चानां फलाना समाहारः। पञ्चमली। अत्र पात्रादिभिन्नादन्तद्विगुत्वादीप्रत्ययः। तदुक्तम्---

 अपात्रादिरदन्तो यः स्त्र्यादन्तो वा द्विगुः स्त्रियाम्।

 अन्नन्तश्च समाहारो नदादिषु निगद्यते॥ 1 ॥ इति।

 पात्रादेस्तु नपुंसकत्वमेव। द्विपात्रं, त्रिपात्रं, त्रिभुवनं, चतुर्युगमित्यादि। स्त्र्यादन्तस्यान्नन्तस्य द्विगोर्वैकल्पिकं नदादित्वम्। यथा---पञ्चखट्वी पञ्चखट्वं, पञ्चतक्षी पञ्चतक्षमित्यादि। अत्र समाहारः समासस्य शक्त्या, फलादिपदस्यैव वा फलादिसमाहारो लक्षणयार्थः। एकदेशेऽपि फलादौ पञ्चादेरभेदान्वयो व्युत्पत्तिवैचित्र्यात्। समाहारश्च बुद्धिविशेषविषयत्वम्। तथाच पञ्चाभिन्नफलादिसमाहारः, समाहारविशिष्टाः पञ्चाभिन्नफलादय इति वाऽन्वयधीरित्यग्रे विवेचयिष्यते।

 -------

 तत्पुरुषः।

 समासप्रयुक्तलक्षणाशून्योत्तरनामपदकत्वे सति लुप्तद्वितीयादिविभक्तिकपूर्वनामपदकसमासत्वं तत्पुरुषत्वम्।

 पञ्चफलीत्यादिवारणायसत्यन्तम्। नीलोत्पलादिवारणाय लुप्तेत्यादि न चानयोस्तत्पुरुषत्वमिष्टं मुख्यतत्पुरुषत्वस्याभावात्। तत्पुरुषसंज्ञाविधानं तु अब्राह्मण इत्यादौ नकारलोपाद्यर्थं गौणम्। (1)अब्राह्मणमित्याद्यव्ययीभाववारणाय (1. अब्राह्मण इत्यादिवारणाय पूर्वेति; सुरसं दधि पश्येतिवारणाय पूर्वेतीति च पाठः।) न च न विवादोऽविवाद इत्यत्राव्याप्तिः। विरोध्यर्थकनञाऽसुर इत्यादाविवाविवादोऽनुपपत्तिरित्यादौ कर्मधारयस्वीकारेण मुख्यतत्पुरुषानङ्गीकारात्। न च नञोऽव्ययत्वेन तेनाव्ययीभाव एव युक्तः। यथा निरो गताद्यर्थे इत्यनुशासनान्निरो निर्गमनबोधकत्व एव निःकौशाम्बिरित्यादौ तत्पुरुषः, अत्यन्ताभावतद्वतोर्बोधकत्वे तु निष्कौशाम्बि निर्मक्षिकं निर्विघ्नमित्यादावव्ययीभावः, तथा नञोऽत्यन्ताभावतद्वतोर्बोधकत्वे एवाव्ययीभावः विवादस्याभावोऽविवादमित्यत्र अघटं भूतलमिति(2) (2. मित्यत्र नञ्दीधित्युक्ते च; दीधित्युक्तं च इति पाठौ।) नञ्दीधित्युक्तेश्च। अत्यन्ताभावतद्वदन्यबोधकत्वे तु कर्मधारयोऽब्राह्मणोऽसुरोऽविवाद इत्यादावित्यदोषात्।

 अत्यन्ताभावाद्यर्थकनञापि विकल्पेन कर्मधारय इत्यन्ये। वस्तुतस्तु \*तत्पुरुषपरिभाषाविषयत्वं तत्पुरुषत्वं\* बोध्यम्।

 एतेनार्धपिप्पल्यादावुत्तरपदे समासप्रयुक्तलक्षणासत्त्वात्, अवादयः क्रुष्टाद्यर्थे तृतीयया, पर्यादयो ग्लानाद्यर्थे चतुर्थ्या, प्रादयो गताद्यर्थे प्रथमया इत्याद्यनुशासनाद्, अवक्रुष्टं कोकिलया अवकोकिलं वनं, परिग्लानोऽध्ययनाय पर्यध्ययनः, प्रगत आचार्यः प्राचार्य इत्यादौ च लुप्तद्वितीयादिविभक्तिकपूर्वपदकत्वाभावादव्याप्तिरित्यपास्तम्। एषु तत्पुरुषत्वं गौणमित्यन्ये।

 राजपुरुष इत्यादौ, ग्रामगत इत्यादौ च राजादिपदे राजसंबन्धिनि ग्रामादिपदे च ग्रामादिकर्मकादौ लक्षणा। राजसंबन्ध्यभिन्नः पुरुषः, ग्रामकर्मकाभिन्नगमनाश्रय इति चान्वयधीः। शोभनराजपुरुष इत्यादौ च राजपदे शोभनराजसंबन्धिनि लक्षणा। शोभनपदं तात्पर्यग्राहकं नातो राजपदस्य राजसंबन्धिनि लक्षणायामेकदेशे राज्ञि शोभनान्वयानुपपत्तिः। अत्रैकदेशेऽप्यभेदान्वयश्चित्रगुरित्यादाविव व्युत्पत्तिवैचित्र्यादित्यन्ये।

 एतेन राजा पुरुषो ग्रामो गमनमित्यादावन्वयाबोधात्, नामार्थयोर्नामार्थधात्वर्थयोश्च भेदेनान्वयस्याव्युत्पन्नतया राजादेः स्वत्वादिसंबन्धेन, पुरुषादौ ग्रामादेश्च कर्मत्वादिसंबन्धेन गमनादावन्वयासंभवाद्राजपुरुष इत्यादिसमुदायस्य राजसंबन्धवत्पुरुषादौ शक्तिः। इत्थं च राज्ञः पुरुष इत्यादिविग्रहसमानार्थतापीत्यपास्तम्।

 किंचैवं निषादस्थपतिं याजयेदित्यत्र निषादानां स्थपतिरिति न षष्ठीसमासो लक्षणासत्त्वात्किंतु कर्मधारयस्तत्र लक्षणाविरहादिति सिद्धान्तो व्याहन्येत। तव मते षष्ठीसमासेऽपि लक्षणाविरहात्।

 अथ शक्तितज्ज्ञानहेतुतयोरिव लक्षणातज्ज्ञानहेतुतयोरपि क्लृप्तत्वात्षष्ठीसमास एव युक्तः। तथा सति निषादानां स्थपतेर्लब्धविद्यत्रैवर्णिकस्य याजनसंभवे निषादस्य नापूर्वविद्याप्रयुक्तिकल्पनं न वा स्त्रीशूद्रौ नाधीयातामिति निषेधसंकोचः। लाघवाभावेऽपि वेदस्य मुख्यत्वसंभवे न गौणत्वमितिवत्(1),(1.मितिचेत्; मितिचेन्नेति पाठः।) वेदे कर्मधारयसंभवे नान्यसमास इति षष्ठीसमासे शक्तावपि न सिद्धान्तव्याघात इति चेन्न। वैदिकशाब्दबोधस्य शक्तिज्ञानमूलकत्वे लाघवस्य सिद्धान्तबीजत्वात्। शक्यसंबन्धज्ञानस्य विना शक्तिज्ञानमसंभवात्तन्मूलकत्वे गौरवात्। केषांचिच्छक्यसंबन्धज्ञानादपि शाब्दबोध इति चेदस्तु तथापि न्यायनिर्णीततात्पर्यकानां लक्षणाज्ञानाकल्पनलाघवस्य निष्प्रत्यूहत्वात्।

 इत्थं च लाघवात्कर्मधारयप्रवृत्तावपूर्वविद्याप्रयुक्तिकल्पनादिगौरवं फलमुखत्वान्न दोषाय। \`स्त्री शूद्रौ नाधीयाताम्' इत्यत्राधिपूर्वेङ्घातोर्निषादीयतत्तदध्ययनेतराध्ययनपरत्वं न तु शूद्रपदस्य निषादेतरशूद्रपरत्वम्। निषादस्य वेदान्तराध्ययनप्रसङ्गादिति बोध्यम्।

 पुरुषोत्तम इत्यत्रापि षष्ठीसमासः। अत्र निर्धारणाभावान्न \`न निर्धारणे' इत्यनेन षष्टीसमासनिषेधः। नच पुरुषसमुदायादेकदेशस्येश्वरस्योत्तमत्वेन पृथक्करणान्निर्धारणमस्त्येवेति वाच्यम्। समासवाक्यादन्यतो निर्धारणप्रयोजकरूपोपस्थितावेव समासनिषेधात्। नराणां क्षत्रियः शूरतमः इत्यर्थे नरक्षत्रियः शूरतम इत्यप्रयोगात्। नरशूर इति प्रयोगस्त्विष्ट एव। नच नाथः(1) (1. नाथः सृजत्यवति यो जगदेकपुत्रप्रीत्या ततः परमनिर्वृतिमादधाति। तस्मै नमः सहजदीर्घकृपानुबन्धलब्धत्रितत्वतनवे पुरुषोत्तमाय॥ इति लीलावतीकृतः।) सृजतीत्यादौ तस्मै (नम) इत्यनेन तत्प्रयोजकरूपोपस्थितिः, विधेयस्यैव तत्प्रयोजकत्वात्। तत्पदार्थस्य तु विशेष्यत्वेनादोषात्।

 एतेन पुरुषोत्तमपदस्य श्रीकृष्णत्वविशिष्टे रूढतया तत्प्रयोजकरूपोपस्थितिरित्यपास्तम्। कृष्णत्वविशिष्टस्य योगार्थविशेष्यत्वात्। पुरुषाणामुत्तमः कृष्ण इत्यत्र तु कृष्णस्य विधेयत्वे निर्धारणोपगमात्। पुरुषेभ्य उत्तम इत्यतः स्वेतरपुरुषावृत्त्युत्तमत्वाश्रय इत्येवं योगादनतिप्रसङ्गे रूढिविरहाच्च। एतेन योगार्थस्यैव विशेष्यत्वेऽपि न क्षतिः।

 अथ विधेयस्यैव निर्धारणप्रयोजकत्वे किं बीजमितिचेदाकर्णय। गवां कृष्णा संपन्नक्षीरेत्यादौ निर्धारणषष्ठ्यास्तादात्म्यं कृष्णापद---संपन्नक्षीरापदयोस्तत्तद्भिन्नं चार्थः। तथाच गोतादात्म्यवती कृष्णा संपन्नक्षीरा। गोतादात्म्यवती कृष्णान्यां संपन्नक्षीरान्येति वाक्यार्थः। संपन्नक्षीरातदन्ययोश्च विधेयत्व एवोद्देश्यतावच्छेदकावच्छेदेनान्वयात्। पशूनां कृष्णा संपन्नक्षीरा, गवामियं संपन्नक्षीरेति न प्रयोग इति। \[संपन्नक्षीरासंपन्नक्षीरकृष्णगोद्वयघटितगोसमूहबोधकगोपदघटितस्य एतासां गवां कृष्णा संपन्नक्षीरेति वाक्यस्य योग्यत्ववारणायावच्छेदकावच्छेदेन भावान्वयस्वीकारो बोध्यः।\]

 एतेन षष्ठ्यास्तादात्म्यमेवार्थः। तथाच गोतादात्म्यवत्कृष्णत्वावच्छेदेन संपन्नक्षीराया गोतादात्म्यवत्संपन्नक्षीरात्वावच्छेदेन च कृष्णाया अन्वयाद्गवां सास्नावती संपन्नक्षीरा पशूनां कृष्णा संपन्नक्षीरेत्याद्यप्रयोग इत्यपास्तम्। विधेयतावच्छेदकावच्छेदेनोद्देश्यान्वयस्यादृष्टचरत्वात्।

 नचास्तु संपन्नक्षीरादेरेवोद्देश्यत्वम्। पूर्वोपात्तत्वाभावात्। क्षत्रियाणां कर्णः प्रचुरं ददातीत्यत्रासंभवाच्च। धर्मिण्याख्यातस्य लक्षणायामप्युद्देश्यत्वेन बोधायोगात्। ददाति सुन्दरः इत्यतो दाता सुन्दर इत्यबोधात्। नच पचति गच्छतीत्यतः पक्ता गच्छतीति बोधस्य वैयाकरणैः स्वीकारान्नैवं, प्रथमांतपदोपस्थाप्य एवान्वयस्य नैयायिकैः स्वीकारात्। तथैव काव्यादौ प्रयोगदर्शनात्। जलेषु स्नेहवत् शीतस्पर्शवदिति प्रयोगापत्तेश्च। नच जलतादात्म्यवत्स्नेहवत्त्वेन न व्याप्यता तर्हि क्षत्रियाणां कर्ण इत्यस्याप्यनापत्तेः। तस्मात्कर्णपदस्य कर्णतदन्यौ ददातीत्यस्य दानकृतितदभावावर्थ इति पूर्ववदेवान्वयबोधः।

 परे तु गोसमुदायादेकदेशस्य कृष्णायाः पृथक्करणं कृष्णेतरगोभेदानुमापकत्वं तस्त्वरूपयोग्यतानिर्धारणम्। तच्चेत्कृष्णेतरगोभेदव्याप्यत्वं कृष्णेतरागवावृत्तित्वपर्यवसितं षष्ठ्यर्थः, संपन्नक्षीरात्वे एकदेशे व्युत्पत्तिवैचित्र्यादन्वेति। कृष्णेतरगोभेदव्याप्यत्वकृष्णेतरगोभिन्नत्वमेव वा पृथक्करणं संपन्नक्षीरायामवच्छेदकावच्छेदेनान्वेति। तेन पदार्थेषु द्रव्यं गुणकर्मान्यत्वविशिष्टसत्तावत् पदार्थेषु जातिमत्सत्तावदित्यादिकं सूपपादम्। षष्ठ्यास्तादात्म्यार्थकतयावच्छेदकावच्छेदेन भावान्वयस्यापि स्वीकारात्। घटेषु कृष्णा संपन्नक्षीरा गोषु कृष्णाशुक्लान्यतरा संपन्नक्षीरेत्यादेर्व्युदासः। एतल्लाभायैव तत्तद्भिन्नवृत्तिधर्मवत्परं समुदायपदमित्याहुः।

 \[षष्ठ्यास्तादात्म्यार्थकतया समुदायतादात्म्यवन्निर्धार्यतावच्छेदकावच्छेदेन निर्धारणप्रयोजकरूपान्वयलाभाय, निर्धार्येतरसमुदायावृत्तिरूपनिर्धार्येतरसमुदायभेदानुमितिस्वरूपयोग्यत्वरूपपृथक्करणरूपनिर्धारणस्य लिङ्गविधया इतरभेदानुमितिरूपनिर्धारणप्रयोजके पदार्थैकदेशेऽन्वयलाभाय च निर्धार्यतदितरवृत्तिधर्मवत्परसमुदायपदोपादानम्। प्रागुक्तान्वयलाभयोः किं प्रयोजनमिति चेत्---पार्थिवानां स्नेहवत् शीतस्पर्शवज्जलानां स्नेहवच्छीतस्पर्शवदित्यनयोरयोग्यत्वसंपादनमेव। समुदायतादात्म्यवन्निर्धार्यतावच्छेदकावच्छेदेन निर्धारणप्रयोजकरूपभावान्वयस्वीकारस्य तु गवां कृष्णाशुक्लान्यतरा संपन्नक्षीरेत्यस्यायोग्यत्वसंपादनमित्याहुः।\]

 यत्तु यस्मान्निर्धार्यते, यश्च निर्धारणहेतुः, यश्चैकदेशो निर्धार्यते एतत्त्रितयसंनिधावेव निर्धारणे षष्ठी तत्रैव समासनिषेध इति तन्न। तथा सति नरशूरः क्षत्रिय इत्यस्याप्यनुपपत्तेः। (पुरुषपदस्य कृष्णत्वविशिष्टे रूढिसत्त्वे पुरुषोत्तम इत्यस्याप्यनापत्तेश्च।) पुरुषोत्तम इत्यस्य योगेन स्वेतरपुरुषावृत्त्युत्तमत्वविशिष्टार्थकतयानतिप्रसङ्गात्केवलयौगिकत्वमेवेत्यन्ये। नच पुरुषश्चासावुत्तमश्चेति कर्मधारयोऽस्तु तर्ह्युत्तमपुरुषप्रयोगापत्तेः। (1)जातिवाचकयोगे (1. \`जातिविशिष्टवाचकस्य गुणक्रियाविशिष्ठवाचकयोगे जातिविशिष्टप्राधान्यनियमात्' इति पाठः।) गुणक्रियावाचकस्य पूर्वोपात्तत्वनियमात्। नीलोत्पलमित्यादौ तथा व्यवस्थितेः। अन्यत्र त्वनियमः। यथा खञ्जकुब्जः कुब्जखञ्ज इत्यादौ।

 यत्तु पुरुषेषूत्तम इति सप्तमीसमास एवात्रेति तन्न। तथा सति सप्तमीसमासेन नरक्षत्रियः शूरतम इत्यादिप्रयोगापत्तेः। न चेष्टापत्तिः। न निर्धारण इति निषेधवैयर्थ्यापत्तेः। निर्धारणे तादृशप्रयोगस्यासाधुत्वज्ञापकतयैव तत्सार्थकत्वात्।

 परे तु सप्तमीसमास एवायं स्वरभेदनियामकषष्ठीसमासनिषेधकत्वेन निषेधसाफल्यमित्याहुः। पञ्चमीसमासोऽत्रेत्यन्ये॥

 -------------

 अथ बहुव्रीहिः।

 नियमतः समासप्रयुक्तलाक्षणिकोत्तरपदकसमासो बहुव्रीहिः।

 अत्र संख्यावाचकपूर्वपदकान्यत्वे सतीति विशेषणं देयम्। तेन पञ्चफलीत्यादिद्विगौ नातिव्याप्तिः। राजपुरुष इत्यादिवारणायोत्तरेति। नच कण्ठेकाल इत्यत्राव्याप्तिः, कालपदे लक्षणायाः समासाप्रयुक्तत्वादिति वाच्यम्। काल्रूपप्रकारेण लक्षणाया अतत्वेऽपि कालसंबन्धित्वेन लक्षणायास्तत्वात्। \[इदमुपलक्षणम्। कण्ठावच्छेदेन कालरूपविशिष्टे प्रकृते कालपदस्य लाक्षणिकतया तादृशलक्षणायाः समासप्रयुक्तत्वमव्याहतमेवेति बोध्यम्।\] वस्तुतो न देयमेव समासप्रयुक्तेति व्यर्थत्वात्।

 नन्वेवमपि स्थिरमन्युरित्यादिवत्स्थिरमत्सर इत्यादिप्रयोगात्तत्राव्याप्तिः। नचात्र कर्मधारयः। स्वरभेदार्थमपि बहुव्रीहेः स्वीकारात्। नच मत्सरपदस्य शुक्लादिपदवद्गुणिनि लक्षणा। \`गुणिलिङ्गास्तु तद्वति' इत्यत्र तद्वति शुक्लादिमतीत्यर्थात्। गुणिनि शुक्लादिपदसंकेतग्रहस्य गुणसंकेतग्रहप्रयोज्यतया वटादिपदस्य ग्रामादाविव शुक्लादिपदस्य गुणिनि शिक्त्यभावो मत्सरपदस्य तु मिथोनिरपेक्षग्रहशक्तिग्रहकयोर्द्वेषतद्वतोर्द्वयोरपि शक्तत्वात्। \`मत्सरोऽन्यशुभद्वेषे तद्वत्कृपणयोस्त्रिषु' इति नामार्थमध्यपाठाच्च। तेन मत्सरपदस्यापि मत्सरशब्दार्थपरामर्शकतत्पदघटिततद्वत्पदेन शक्तिग्रहेऽपि न क्षतिः। मिश्रा अप्येवमिति चेन्न। श्रुतिसिद्धसुखविशेषशक्तिकस्वःपदस्य निरूढलक्षणया नाकादिपर्यायत्ववन्मत्सरपदस्यापि निरूढलक्षणया नानार्थमध्यपठितत्वसंभवात्। कालादिपदवन्मत्सरपदस्य मत्सरसंबन्धित्वेन लक्षणा निष्प्रत्यूहेत्यपि बोध्यम्।

 स चान्यपदार्थप्रधानः। विग्रहवाक्याद्यत्पदार्थे यत्प्रतियोगिकसंबन्धाश्रयत्वं भासते तत्पदार्थवृत्तिसंनब्धप्रतियोगिनि तत्र लक्षणास्वीकारात्। तथाहि---चित्रा गौर्यस्येतिविग्रहवाक्याच्चित्राभिन्ना गौश्चैत्रादिस्वत्वाश्रय इत्यन्वयबोधाच्चित्रगुरित्यादिसमासे गोपदे चित्रगोवृत्तिस्वत्वप्रतियोगिनि लक्षणा। चित्रपदं तात्पर्यग्राहकम्॥ गोपदे गोस्वामिनि लक्षणा। एकदेशे गवि चित्राभेदान्वयो व्युत्पत्तिवैचित्र्यादित्यन्ये। गोप दादिना शक्त्या गवादिः, लक्षणया स्वाम्यादिर्बोध्यते। एकपदार्थयोश्चात्र परस्परमन्वयो व्युत्पत्तिवैचित्र्यादित्यपरे। चित्रापदं चित्रास्वामिपरम्। गोपदं गोस्वामिपरम्। चित्रास्वामी गोस्वामीति बोधः। चित्रात्वेन गोत्वेन चैकस्यैव भानम्। व्यक्तिवचनानामिति न्यायादिति नातिप्रसङ्गइति तु तादृशबोधस्यानानुभविकत्वात्, शोभनचित्रगुरित्यादित्रिपदबहुव्रीहावसंभवाच्च न युक्तम्। अत्र हि चित्रापदस्य चित्रास्वामिनि लक्षणायां शोभनान्वयानुपपत्तिः। शोभनपदस्यापि शोभनस्वामिनि लक्षणायामत्यन्तमनुभवविरोध इति बोध्यम्।

 आरूढो वानरो यमित्यत्र आरुहेरूर्ध्वदेशावच्छिन्नसंयोनुकूला क्रिया, क्तस्याश्रयो, द्वितीयाया आधेयत्वमर्थः। तथाच वृक्षवृत्त्युपरिदेशावच्छिन्नसंयोगानुकूलक्रियाश्रयो वानर इत्यन्वयधीः। आरूढवानर इति समासे तु आरोहणकर्तृवानरसंबन्धी वृक्ष इत्यन्वयधीः। संबन्धः स्वकर्तृकारोहणकर्मत्वम्।

 चैत्रेण दत्तं धनं यस्मै इत्यत्र चैत्रकर्तृकयत्संप्रदानकदानकर्म धनमित्यन्वधीः। चैत्रदत्तधन इति समासे चैत्रपदस्य चैत्रकर्तृकपरत्वाच्चैत्रकर्तृकदानकर्मधनसंबन्धी मैत्र इति बोधः। संबन्धः स्वकर्मकदानसंप्रदानत्वम्। एवमन्यत्रापि। एष समानाधिकरणबहुव्रीहिः।

 व्यधिकरणबहुव्रीहिस्तु चक्रपाणिरित्यादौ। चक्रं पाणौ यस्येति विग्रहवाक्याद्यत्संबन्धिपाणिवृत्ति चक्रमित्यन्वयधीः। समासात्तु चक्रयुक्तपाणिसंबन्धीति धीः।

 तद्गुणातद्गुणसंविज्ञानभेदादपि बहुव्रीहेर्द्वैविध्यम्। तत्राद्यो भूवादयो धातवः, चैत्रादीन्भोजयेत्यादौ। भूवाऽऽदिः प्रथमपठितो येषां ते, चैत्र आदिः प्रधानो येषामिति विग्रहवाक्याद्भूवाभिन्नः प्रथमपठितो यत्संबन्धी, चैत्राभिन्नः प्रधानो यत्संबन्धीत्यादिधीः। समासात्तु भूवाभिन्नप्रथमपठितसंबन्धी, चैत्राभिन्नप्रधानसंबन्धीति धीः, संबन्धः स्वपाठप्राथम्यस्य स्वनिष्ठप्राधान्यस्य च अवधित्वम्। अत्र भूवाभिन्नप्रथमठितसंबन्धित्वचैत्राभिन्नप्रधानसंबन्धित्वादिना आदिपदे लक्षणा, लक्ष्यतावच्छेदकस्यापि भूवादेर्विशेष्यान्वयिधात्वादिनाऽन्वयात्तद्गुणत्वम्, लक्षणाया अजहत्स्वार्थात्वं च बोध्यम्।

 परे तु लम्बकर्णमानयेत्यादौ कर्णादेरप्रधानत्वेन भानस्यानुभविकत्वादस्तूक्ता रीतिः। भूवादय इत्यादौ तु गणपठितत्वनिमन्त्रितत्वादिनैव लक्षणा प्राधान्येनैव शक्यलक्ष्ययोर्विधेयान्वयानुभवात्। काकेभ्यो दधि रक्ष्यतामित्यादाविव। तद्गुणत्वं तु लम्बकर्णभूवादिसाधारणं ला(1)क्षणिकपदतत्समभिव्याहृतपदान्यतरशक्ययोर्लक्ष्यान्वयिनाऽन्वयमात्रादेवेत्याहुः। (1. शक्यलक्ष्ययोः विशेष्यान्वय्यन्वयमात्रादेवेत्याहुरिति पाठः।)

 अन्त्यः चित्रगुमानयेत्यादौ। अत्र चित्रगवस्वामित्वादिना गवादिपदे लक्षणायां गवादेरन्वयप्रवेशेऽपि न विशेष्यान्वयिनान्वयो लम्बकर्णमानयेत्यादावन्वय इत्यत्र शब्दस्वाभाव्यमेव तन्त्रमिति दिक्।

 क्वचित्प्रथमान्तविग्रहवाक्योऽपि बहुव्रीहिः। यथा सह पुत्रेणागतः सपुत्रकः, सह लोम्ना वर्तते सलोमकः। \`सहैव दशभिः पुत्रैर्भारं वहति गर्दभी' इत्यत्र न समासोऽनभिधानात्।

 एवं केशेषु केशेषु गृहीत्वा प्रवृत्तं युद्धं केशाकेशि। दण्डैश्च दण्डैश्च प्रहृत्य प्रवृत्तं युद्धं दण्डादण्डीत्यादिरिति दिक्।

 (1)यत्र (1. यत्र समासघटकान्यपदार्थः सोऽपि तथेति पाठः।) विग्रहवाक्येऽन्यपदार्थः प्रधानः सोऽपि तथा। यथा दक्षिणस्याः पूर्वस्याश्च दिशो यदन्तरालं सा दक्षिणपूर्वा दिक्। दक्षिणादिक्संबन्धिनी पूर्वदिक्संनब्धिनीत्यन्वयधीः। द्वौ वा त्रयो वा द्वित्रा इत्यादिकमपि बहुव्रीहिभेदः। वस्तुतो द्वित्रास्तिष्ठन्तीत्यादितो द्वौ वा त्रयो वा तिष्ठन्तीति न संशयः। शब्दस्य तत्रासामर्थ्यात्। द्वौ त्रयस्तिष्ठन्तीति च न निश्चयः, द्वयोः सत्त्वे भ्रमत्वापातादिति द्वित्र्यन्यतरे सन्तीति बोधः। एवं च द्विस्त्रिर्वा (?) परिमाणमेषामिति विग्रहवाक्ये द्वित्व(2)त्रित्वान्यतरविशिष्टे, (2. समासे च द्वित्र्यन्यतरत्वेन लक्षणा इति पाठः।) द्वित्रा इति समासे च द्वित्वत्रित्वान्यतरसंख्याविशिष्टे लक्षणा। \[अत्रोत्तरत्र च परिमाणशब्दः संख्याबोधको बोध्यः।\] एवं च पञ्च षड्वा परिमाणमेषां पञ्चषा इत्यादावपीति। अन्यपदार्थप्राधान्यमिति दिक्॥ 4 ॥

 ---------

 अथ द्वन्द्वः।

 द्वन्द्वव्यवहारविषयत्वं द्वन्द्वत्वम्। परस्परानन्वितसमस्यमाननिखिलपदार्थबोधकसमासत्वं वा तत्त्वम्।

 धवखदिरावित्यादौ खदिरादिपदस्य धवखदिरादिसाहित्याश्रये लक्षणा। धवखदिरादिपदशक्तिभ्यां वा परस्परानन्वितधवखदिरादिबोधकत्वाल्लक्षणसंगतिः। तथाहि---खदिरादिपदे धवखदिरादिसाहित्याश्रये लक्षणा। धवत्वेन खदिरत्वेन चोपस्थितौ धवखदिरादिवृत्तिद्वित्वबोधो न स्यात्। किंतु धवद्वयखदिरद्वयबोधः स्यात्। विभक्तेः प्रकृत्यर्थतावच्छेदकव्याप्यसंख्याबोधकत्वव्युत्पत्तेः। अन्यथा घटावित्यादितो घटपटादिवृत्तिद्वित्वबोधापत्तेः। साहित्यं चैकक्रियान्वयित्वम्। धवखदिरादिद्वयमात्रविशेष्यकबुद्धिविशेष्यत्वं वा। तद्व्याप्तं च न धवादिमात्रगतद्वित्वमित्यदोषः।

 न च तादृशसाहित्याश्रये द्वन्द्वस्य शक्तिरस्तु, अन्यलभ्ये शक्तेरयोगादिति मीसांसकाः। धवत्वखदिरत्वादिनैव बोधः। अन्वयानुपपत्त्यभावाल्लक्षणानुपपत्तेः। सुपा प्रकृत्यर्थतावच्छेदकत्वेन प्रकृत्यर्थतावच्छेदकस्य तिङा च स्वार्थान्वयित्वस्य वा व्याप्या संख्या बोध्यते इति धवखदिरादिवृत्तिद्वित्वमेव तथा। द्वयोरेव प्रकृत्यर्थत्वात्। अत्र एव चैत्रो मैत्रश्च गच्छतः इत्यादावपि विना साहित्यलक्षणां चैत्रमैत्रवृत्तिद्वित्वबोधः। \[वस्तुतः सुपा प्रकृतिजन्यशाब्दबोधविषयत्वव्याप्यैव संख्या बोध्यत इति नियमस्तेन (न) धवद्वयवृत्तिद्वित्वबोधापत्तिरिति ध्येयम्।\] नचाव्यवहितपूर्वपदस्यैव प्रकृतित्वात्प्रकृत्यर्थान्वितस्वार्थबोधकत्वाच्च प्रत्ययानां खदिरादिपदार्थ एव विभक्त्यर्थान्वयसंभवो न धवादिपदार्थे \[अन्यथा राजपुरुषमानयेत्यादितो राजानमानयेत्यादिबोधापत्तेः\] इति वाच्यम्। अव्ययीभावस्य पूर्वपदार्थप्राधान्यात्पूर्वपदस्यैव प्रकृतित्ववत् द्वन्द्वस्य पदार्थद्वयप्राधान्यात्पदद्वयस्यैव प्रकृतित्वात्फलबलात्तथैव कल्पनादिति। \[विभक्तिमात्रेण स्वार्थान्वयित्वव्याप्यसंख्या बोध्यते। प्रथमाया अपि पुंस्त्वाद्यर्थकत्वादित्यपि केचित्।\]

 स च द्वन्द्वो द्विविधः---इतरेतरयोगसमाहारभेदात्। यत्रावयवार्थप्राधान्यं तत्रेतरेतरयोगः। प्राधान्यं विभक्त्यर्थान्वयित्वम्। अत एव द्विवचनबहुवचने तत्र। यथा धवखदिरौ धवखदिरपलाशा इत्यादौ।

 यत्र संहतिः प्रधानं तत्र समाहारः। संहतिः साहित्यम्। साहित्यस्यैकत्वादेकवचनमेव। तत्र नपुंसकलिङ्गता चानुशासनात्। यथा हस्त्यश्वं, पाणिपादमित्यादौ। हस्तिनोऽश्वस्य च साहित्यमित्याकारिका चान्वयधीः। इत्थं च हस्त्यश्वमानयेत्यादौ साहित्ये सामानाधिकरण्यसंबन्धेन कर्मत्वान्वय इति प्राञ्चः।

 नव्यास्तु हस्त्यश्वमित्यादौ हस्त्यश्वपदे शक्तिभ्यामेव हस्त्यश्वबोधके न तु साहित्ये लक्षणा। एकवचनं त्वनुशासनबलात्। समाहारसंज्ञा च नदीसंज्ञावत्पारिभाषिकी। अत एव हस्त्यश्वं द्रव्यमित्यादौ विना द्रव्यपदे लक्षणामन्वयबोधः। यदिच हस्त्यश्वं प्रमेयमित्यादौ समाहारबोधोऽनुभवसिद्धस्तदा तत्र लक्षणेत्याहुः।

 यत्तु यत्र समच्चयार्थकचकारेण प्राधान्येन क्रियासंबन्धो विवक्षितो धवांश्छिन्धि खदिरांश्चच्छिन्धि पलाशांश्चच्छन्धीत्यादौ, प्राधान्यं च छिदाक्रियाभेदः, यत्र चान्वाचयार्थकचकारेण प्रधानगुणभावेन स विवक्षितो धवं छिन्धि सामर्थ्ये खदिरं चेत्यादौ, यत्र च सपुत्रो गच्छतीत्यादौ पुत्रस्यैकक्रियान्वयित्वे विशेषणत्वेनैव तदन्वयस्तत्र द्वन्द्वाभावः। स हि साहित्यलक्षणायामेव निर्वहति तुल्यवदेकक्रियान्वयित्वस्य साहित्यस्योक्तेष्वभावात्। अत एव चार्थे द्वन्द्व इत्यत्र चार्थः समुच्चयान्वाचयेतरो गृह्यते। अन्वाचयः समाहार इतरेतरयोगः समुच्चय इत्यर्थचतुष्टयस्य चार्थत्वात्। समाहारः साहित्यम्, इतरेतरयोगः साहित्यविशिष्टः। अत(1) (1. तुल्यवदेकक्रियान्वयित्वाभावादेवेत्यर्थः।) एव यत्कर्तव्यं तदनया सहेत्यादावपि पत्न्याः सहत्वं नतु साहित्यम्(2)। (2. तेन स्वर्गकामो यजेतेत्यादौ न द्विवचनापत्तिर्नवा एकवचनविरोध इति भावः।) पत्न्याः कथंचिदनुमतिद्वारैवोपयोगेन व्यापारे साम्याभावादिति। तन्न।

 चैत्रमैत्रौ स्थितिगतिमन्तावित्यादियथासंख्यस्थले एकक्रियान्वयित्वाभावेऽपि द्वन्द्वात्। नच तुल्यवत्सजातीयविजातीयविधेयान्वयित्वं साहित्यं वाच्यम्। तादृशसाहित्यलक्षणाया मानाभावात्। उक्तेषु क्रियाभेदविवक्षया प्रधानगुणभावविवक्षया विशेषणत्वविवक्षया च द्वन्द्वाकरणसंभवात्।

 एतेन विभिन्नदेशकालावच्छेदेन धवखदिरादीनां छिदायां धवखदिरौ छिन्धीत्याद्यप्रयोगात्, एकदेशकालावच्छेदेनैकक्रियान्वयित्वरूपसाहित्यावच्छिन्ने खदिरादिपदे लक्षणा(3)वश्यकीत्यपास्तम्। (3. वाच्येति पाठः।) तत्र कालभेदविवक्षया द्वन्द्वाकरणसंभवात्। विभिन्नदेशकालावच्छेदेन छिदायामपि धवखदिरौ छिन्नावित्यादौ द्वन्द्वाच्चेति दिक्।

 पर्याययोर्घटकलशावित्यादिद्वन्द्ववारणाय पदार्थतावच्छेदकभेदस्यैव द्वन्द्वनियामकत्वात् नीलघटयोरैक्यं, शिवरामयोरभेदः, इत्यादौ न द्वन्द्वानुपपत्तिः। नचैवं घटश्च(4) (4. घटावित्यादाविति पाठः।) घटश्चेत्यादौ द्वन्द्वासंभवे तदपवादकसरूपैकशेषानुपपत्तिः द्वन्द्वविषय एव तत्प्रवृत्तेरिति वाच्यम्। घटावित्यादौ सरूपैकशेषानङ्गीकारादेकेनापि घटपदेन नानाघटोपस्थापनसंभवात्स(5)कृदुच्चरित (5. \`हरी इत्यादावेव तदङ्गीकारात् सकृदुच्चरित इत्यादिनियमाभावात्। एकेनापि हरिपदेन सिंहत्वविष्णुत्वाभ्यां बोधसंभवात् नात्राप्येकशेषः। अन्यथा पचन्तीत्यादौ सर्वथैकशेषापत्तेः' इति पाठः।) इति नियमाभावात्। अन्यथा पचन्तीत्यादावप्येकशेषापत्तेः। \[गङ्गायां घोषमत्स्यावित्याद्यनुरोधेन युगपद्वृत्तिद्वयविरोधस्याप्यनङ्गीकारात्\] एकेनापि हरिपदेन सिंहत्वविष्णुत्वाभ्यां बोधसंभवाद्धरी इत्यादावपि नैकशेषः। हरिहरी इत्यादिद्वन्द्वाभावस्तु पदासारूप्यस्यापि द्वन्द्वनियामकत्वात्।

 नचैवमेकत्वे च एकत्वानि चैकत्वानि, गुणौ च क्रिये च गुणक्रियाः, गुणक्रियाश्च गुणक्रिये च गुणक्रिया इत्यादावेकशेषो गुणदीधितिकाव्यप्रकाशाद्युक्तो विरुध्येत। इष्टत्वात्। हंसी च हंसश्च हंसावित्यादौ लिङ्गभेदे एकशेषस्त्वनुशासनबलादिति शाब्दिकाः।

 वस्तुतः \`सरूपाणामेकशेष एवविभक्तौ' इतिसूत्रमेकविभक्तौ वचनभेदे एकशेषविधायकतया सार्थकम्। नच सविभक्तिकस्य द्वन्द्वो निर्विभक्तिकस्य चैकशेष इति नेदं युक्तम्। द्वन्द्वविषयेऽप्रवृत्तौ द्वन्द्वापवादकत्वायोगात्। प्रातिपदिकोत्तरं विभक्तेरावश्यकत्वेन निर्विभक्तिकप्रातिपदिकद्वयासंभवाच्च अन्यथा द्वन्द्वादिसमासोऽपि निर्विभक्तिकस्यैव स्यात्। पन्थानावित्यादावदन्तत्वाभावादेकशेषे समासत्वाभावेऽपि विभक्तिलोपस्तद्धितान्त इवेति दीधितिविद्येतने विस्तरः॥ 5 ॥

 --------

 अथाव्ययीभावः।

 नियमतः पूर्वपदार्थविशेष्यकबोधजनकसमासत्वमव्ययीभावत्वम्।

 अब्राह्मणोऽर्धपिप्पलीत्यादिवारणाय नियमत इति। उपकुम्भं, निर्मक्षिकमित्यादौ कुम्भादिपदस्य कुम्भादिसंबन्धिनि लक्षणया कुम्भादिसंबन्धि समीपं, मक्षिकादिप्रतियोगिकोऽभाव इत्यादिधीः। चन्द्र इव मुखं, भूतलं न घट इत्यादाविवाद्यर्थे चन्द्रादेर्भेदेनाप्यन्वयात्, अव्ययनिपातातिरिक्तप्रातिपदिकार्थ एव तादृशप्रातिपदिकार्थस्याभेदेनान्वयात्, कुम्भादिप्दवाच्यस्यैव सामीप्यादौ भेदेनान्वय इति तु नव्याः।

 नचोन्मत्तगङ्गमित्यादावन्यपदार्थप्रधानेऽव्याप्तिः। अव्ययीभावानुशिष्टनपुंसकलिङ्गत्वार्थं संज्ञाविषये बहुव्रीहौ गौणाव्ययीभावत्वस्वीकारात्। संज्ञान्यविषये तु उन्मत्तगङ्गो देश इत्येव भवति। मध्येगङ्गमित्यादौ मध्यादिशब्दे एदन्तत्वं निपात्यते। गङ्गासंबन्धि मध्यमित्याद्यन्वयधीः॥ 6 ॥

 -----------

 उपपदसमासः।

 कुम्भकारः क्षीरपायी खट्वाशायी इत्याद्युपपदसमासे कुम्भादिपदं लक्षणया कुम्भविषयक-क्षीरकर्मक-खट्वाधिकरणकादिपरम्। नामार्थदात्वर्थयोर्भेदेनान्वयस्याव्युत्पन्नत्वात्॥

 -------

 एकशेषः।

 विरुषैकशेषे पितरावित्यादौ लुप्तमातृपदस्मरणान्मातृत्वपितृत्वाभ्या जनकशरीरत्वेन पितृपदलक्षणया वा मातापित्रोरन्वयधीः। पितृपदं शक्त्या पितुर्लक्षणया मातुर्बोधकमित्यन्ये। एवं श्वशुरावित्यादावपि पतिपत्नीजनकशरीरत्वादिना प्रातिस्विकरूपेण बोधः।

 सरूपैकशेषे दम्पतीपूजाप्रकरणे ब्राह्मणावानयेत्यादौ ब्राह्मणीपदस्मरणाद्ब्राह्मणत्वब्राह्मणीत्वाभ्यां ब्राह्मणत्वेनैव वा स्त्रीपुंब्राह्मणयोर्बोधः। पुंस्त्वमयोग्यत्वात्स्त्रियां नान्वेति। विभक्तिरेव वा (शक्त्या) पुंस्त्वस्य लक्षणया स्त्रीत्वस्यापि बोधिका। ब्राह्मणपदमेव वा शक्त्या ब्राह्मणत्वेन लक्षणया ब्राह्मणीत्वेन बोधकम्। एवं हंसावित्यादावपि। शिवौ नमस्कुर्यादित्यादौ शिवपदं लक्षणया शिवदुर्गान्यतरत्वेन किंवा शक्त्या। शिवत्वेन लक्षणया दुर्गात्वेनैव बोधकम्। एवमन्यदप्यूह्यमिति॥

 **इति श्रीमहामहोपाध्यायजयरामन्यायपञ्चाननभट्टाचार्यविरचितः समासवादः समाप्तः।**

**       -----\*\*\*\*\*\*------**













![](include/loader.gif) **Please Wait....**





**End Of Book**











\]
