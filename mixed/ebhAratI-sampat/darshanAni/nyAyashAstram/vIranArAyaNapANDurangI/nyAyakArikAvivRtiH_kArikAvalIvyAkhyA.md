+++
TITLE = "न्यायकारिकाविवृतिः कारिकावलीव्याख्या"
AUTHOR = "वीरनारायणपाण्डुरङ्गी"
DOMAIN = "दर्शनानि"
SUB-DOMAIN = "न्यायशास्त्रम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"PRIMARY COMMENTATOR" = "विद्यानिवासभट्टाचार्यः"
"COMMENTARY NAME" = "सिद्धान्तमुक्तावली"
"SERIAL NO." = "Ebharati-4065"
url = "https://www.ebharatisampat.in/readbook3.php?bookid=MDM0NTQ0NTI3NDIyMDkz&pageno=MjI0MjQyNjk5NTk="
title = "न्यायकारिकाविवृतिः कारिकावलीव्याख्या"

+++
[[न्यायकारिकाविवृतिः कारिकावलीव्याख्या	Source: [EB](https://www.ebharatisampat.in/readbook3.php?bookid=MDM0NTQ0NTI3NDIyMDkz&pageno=MjI0MjQyNjk5NTk=)]]

\[















**पूर्णप्रज्ञसंशोधनमन्दिरम्**

नवदेहलीस्थमानवसंसाधनविकासमन्त्रालयान्तर्गत

राष्ट्रियसंस्कृतसंस्थानेन संमानितम्





**श्रीविश्वनाथन्यायपञ्चाननभट्टाचार्य-**

**प्रणीतकारिकावलीव्याख्यारूपा**

**न्यायकारिकाविवृतिः**





**संग्राहकः व्याख्याकारश्च**

**पं. वीरनारायणाचार्यः पाण्डुरङ्गी**

दर्शनविभागाध्यक्षः

ज.रा.राजस्थान संस्कृत विश्वविद्यालयः

जयपुरम्





**पूर्णप्रज्ञसंशोधनमन्दिरम्**

**पूर्णप्रज्ञविद्यापीठम्, बेङ्गलूरु**

**2011**











**। श्रीगुरुराजो विजयते।**

**श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः।**

**पाण्डुरङ्गीवीरनारायणाचार्यरचिता न्यायकारिकाविवृतिः**

वन्दे गोविन्दमानन्दज्ञानदेहं पतिं श्रियः।

श्रीमदानन्दतीर्थार्यवल्लभं परमक्षरम्॥

यद्विद्याधीशगुरोः शुश्रूषान्या न रोचते तस्मात्।

अस्त्वेषा भक्तियुक्ता श्रीविद्याधीशपादयोस्सेवा॥

दुर्वादिध्वान्तरवये वैष्णवेन्दीवरेन्दवे। 

श्रीराघवेन्द्रगुरवे नमोऽत्यन्तदयालवे॥

श्रीमन्मध्वमताम्भोधिभास्करं करुणालयम्।

श्रीमद्विद्यामान्यतीर्थात्प्राप्तविद्यामहानिधिम्॥

आचार्यचरणं नौमि **विश्वेशाख्ययतिं** सदा।

यदनुग्रहलेशेन प्राप्ता विद्या विमुक्तिदा॥

**नृसिंहं** पितरं, **लक्ष्मीं** नौम्यम्बां सर्वसिद्धये।

याभ्यां हि दर्शितो मार्गः पूर्णप्रज्ञमताभिधः॥

**माणिक्यशास्त्रिणं** वन्दे न्यायपञ्चाननं गुरुम्।

कृपयोन्मीलितं येन मदीयं न्यायलोचनम्॥

अथ तत्कृपया सर्वगुर्वनुग्रहतस्तथा।

करिष्ये विवृतिं न्यायकारिकाणां सुसंगताम्॥

चूडामणीकृतविधुर्वलयीकृतवासुकिः।

भवो भवतु भव्याय लीलाताण्डवपण्डितः॥

अत्र च लीलाताण्डवपण्डितः इत्येतदेव विशेष्यम्। नातः समाप्तपुनरात्तत्वदोषः। वस्तुतस्तु विधोः किमिति चूडामणीकरणं किमर्थं वा वासुकेर्वलयीकरणमित्याकाङ्क्षायां निराकाङ्क्षप्रतिपत्तर्न संभवतीति लीलेत्यादिविशेषणानुक्तौ विवक्षितान्वयबोधाभावान्नायमत्र दोषः। उत्थाप्याकाङ्क्षया विशेषणान्वय एव तत्प्रसरादिति।

**मङ्गलवादः**

**नूतनजलधररुचये गोपवधूटीदुकूलचौराय।**

**तस्मै कृष्णाय नमः संसारमहीरुहस्य बीजाय॥1॥**

प्रारब्धुमिष्टस्य ग्रन्थस्य विघ्नविघातपूर्वकपरिसमाप्तये कृतस्येश्वर-नमनरूपमङ्गलस्य शिष्या अप्येवं कुर्युरिति शिष्यशिक्षायै निबन्धनं कुर्वन् भगवन्तं श्रीकृष्णं प्रार्थयते- **नूतनेति**। 

**विघातपदार्थविचारः**

ननु विघ्नविघातपूर्वक इत्यत्र घातपदस्योत्पत्तिमदभावपरतया विपदमनर्थकमिति चेन्न। “स कीचकैर्मारुतपूर्णरन्ध्रैः” इत्यत्र “कीचका वेणवस्ते स्युर्ये स्वनन्त्यनिलोद्धताः” इति कोशान्मारुत-पूर्णरन्ध्रत्वविशिष्टवेणुबोधककीचकपदे दृष्टत्वात् “विशिष्टवाचकानां पदानां सति पृथग्विशेषणवाचकपदसमवधाने विशेष्यमात्रपरता” इति न्यायेन घातपदस्याभावमात्रपरत्वेन, विपदस्य च उत्पत्तिमत्परतया च वैयर्थ्याभावात्।

वस्तुतस्तु न्यायभाष्योक्तरीत्या (2.1.3) विपदं संप्रतिपत्त्यर्थकमेवेति बोध्यम्। विरोध-वैशिष्ट्य-तीव्रत्वाद्यर्थस्य विपदस्योत्पत्तिमदर्थताया अदृष्टचरत्वात्।

**मङ्गलवादे पूर्वपक्षः**

 ननु निष्फलत्वान्मङ्गलाचरणमयुक्तम्‌। निष्फलत्वं च फलविशेषशून्यत्वहेतुना सिद्धम्। तथा हि मङ्गलं न विघ्नध्वंसं प्रति, न वा समाप्तिं प्रति कारणं, (1) विनापि मङ्गलं नास्तिकादीनां ग्रन्थे निर्विघ्नपरिसमाप्तिदर्शनेन कारणाभावेपि कार्यसत्त्वरूपव्यतिरेकव्यभिचारात्। नच तत्र जन्मान्तरीयमङ्गलकल्पनान्न व्यभिचार इति वाच्यम्‌। भोगादिनापि नास्तिकात्मनि विघ्ननाशसंभवेन जन्मान्तरीयमङ्गलसंदेहेन व्यभिचार-संशयसंभवात्‌। व्यभिचारसंशयेनापि कारणताग्रहप्रतिबन्धात्। व्यतिरोकव्यभिचारः कार्यसमानाधिकरणात्यन्ताभावप्रतियोगित्वम्, अन्वयव्यभिचारश्च कार्यात्यन्ताभावसमानाधिकरणत्वम्। (2) कादम्बर्यादिग्रन्थे मङ्गलसत्वेऽपि समाप्तेरदर्शनेन कारणसत्त्वेपि कार्याभाव-रूपान्वयव्यभिचाराच्च इति चेन्न।

**समाधानम्**

(1) “मङ्गलं प्रवृत्त्युपयुक्तबलवदनिष्टाननुबन्धीष्टसाधनत्वरूप-सफलत्ववत्, अविगीतशिष्टाचारविषयत्वात्, यागादिवत्” इत्यनुमानेन मङ्गलस्य सफलत्वं तावत् सिद्धमेव। अत्र च **कृत्यविचारः**- विषयत्वं च ज्ञानविषयसुखेऽतिप्रसक्तमतः-**आचारेति**। आचारश्चात्र यद्यपि क्रियैव, तथापि विषयत्वश्रुतेः कृतिरेव विवक्षिता। तद्विषयत्वं च विधेयतया बोध्यम्। तेन फले न व्यभिचारः, तस्योद्देश्यतया कृतिविषयत्वात्‌। विधेयतया कृतिविषयत्वं चैत्यवन्दनादावप्यस्त्यतः-**शिष्टेति**। शिष्टत्वं च फलसाधनतांशे भ्रान्तिरहितत्वं, नतु वेदप्रामाण्याभ्युपगन्तृत्वम्। तेन व्युत्क्रमेण कृते दर्शादौ निष्फलत्वेऽपि न व्यभिचारः। शिष्टाचारविषयत्वं श्येनयागादावप्यस्त्यतः- **अविगीतेति**। अविगीतत्वं च बलवदनिष्टाननुबन्धित्वं, तेन श्येनादौ प्रवृत्त्युपयुक्तबलवदनिष्टाननुबन्धीष्टसाधनत्वरूपसाध्याभावेऽपि न व्यभिचारः। अनिष्टे बलवत्त्वं च इष्टोत्पत्तिनान्तरीयकभिन्नत्वम्‌। अनिष्टे बलवत्त्वविशेषणात्‌ बहुवित्तव्ययायाससाध्ययागादौ न प्रवृत्त्यनुपपत्तिः। यद्यपि जलताडनादेरपि “न कुर्यान्निष्फलं कर्म” इत्यादिना निषिद्धतया तदनुकूलकृतेरपि नरकरूपबलवदनिष्टजनकतयाऽविगीताचारविषयत्वं सफलकर्मण्येवेति शिष्टपदमनर्थकं, तथापि पश्वादिकृतवृथाचेष्टायां व्यभिचारवारकतया शिष्टपदसार्थक्यमेव, विधिनिषेधयोर्नराधिकारिकत्वेन तदीयवृथाचेष्टया निषेधाविषयत्वेन बलवदनिष्टाजनकत्वात्।

एवंच पूर्वोक्तानुमानेन सामान्यतः सफलत्वसिद्ध्यनन्तरं विशेषतः फलजिज्ञासायां “संभवति दृष्टफलकत्वे अदृष्टफलकल्पना अन्याय्या” इति न्यायात्, उपस्थितत्वाच्च समाप्तिरेव फलं कल्प्यते। गङ्गास्नानादीनां च दृष्टार्थकत्वासंभवात् अदृष्टार्थकल्पना। विश्वजिदादौ[\[1\]](\%22#_ftn1\%22 "\"\"") च फलविशेषस्यानुपस्थितत्वात् सर्वफलार्थिनां प्रवृत्त्यर्थं च स्वर्गफलकल्पना। अत्र च आरब्धं कर्म मे निर्विघ्नं परिसमाप्यतामिति ग्रन्थादौ प्रवृत्तपुरुषकामनाविषयत्वेन परिशेषानुमाने प्रवर्तमानस्य समाप्तेरेवोपस्थितिरिति भेदः। तथा च (2) “मङ्गलं समाप्तिफलकं, समाप्त्यन्याफलकत्वे सति सफलत्वात्” इति परिशेषानुमानेन मङ्गलस्य समाप्तिफलकत्वसिद्धेः मङ्गलाचरणस्य युक्तत्वात्। एवं च मङ्गलस्य समाप्तिहेतुत्वेऽनुमानमेव प्रमाणं, न तु शिष्टाचारानुमिता श्रुतिः, इदानीमानुपूर्वीविशेषनिर्णयाभावेन तस्या अबोधकत्वात्।

अत्र च पूर्वोक्तरीत्या मङ्गलत्वधर्मिकसमाप्तिमन्निष्ठाभाव-प्रतियोगितावच्छेदकत्वरूपव्यतिरेकव्यभिचारसंदेहस्य ग्राह्यसंशयरूपतया न द्वितीयानुमितौ प्रतिबन्धकत्वम्। तत्र तस्यानुकूलत्वात्, सर्वत्राप्यनुमितौ साध्यसंशयस्यैवापेक्षितत्वात्। अनुमित्या ग्राह्यं हि मङ्गले समाप्तकारणत्वं, तच्च समाप्तिमन्निष्ठाभावप्रतियोगितानवच्छेदकमङ्गलत्ववत्त्वं, तथाच साध्यसंदेहपर्यवसन्नस्य व्यभिचारसंदेहस्य नानुमितौ प्रतिबन्धकत्वम्। व्यभिचारनिर्णयस्य पूर्वोक्तानुमितिप्रतिबन्धकत्वसंभवेपि तस्यात्राभावात्। किन्तु कारणताप्रत्यक्ष एव व्यभिचारसंशयस्य प्रतिबन्धकत्वम्। विशेषदर्शनाभावविशिष्टतत्संशयस्य प्रात्यक्षिकनिश्चयप्रतिबन्धकत्वात्। वस्तुतस्तु संशयसामग्र्या एव निश्चयप्रतिबन्धकत्वम्‌, अतएव विशेषदर्शनदशायामेककोटिभानप्रतिबन्धेन संशयसामग्र्यभावान्निश्चयः।

इत्थंच यत्र नास्तिकादीनां ग्रन्थे मङ्गलं न दृश्यते, तत्रापि जन्मान्तरीयं मङ्गलं कार्यानुपपत्त्या अनुमीयते इति न व्यतिरेकव्यभिचारः। यत्र च कादम्बर्यादौ सत्यपि मङ्गले समाप्तिर्न दृश्यते तत्र बलवत्तरो विघ्नो, विघ्नप्राचुर्यं वा बोध्यम्‌। प्रचुरस्यैव मङ्गलस्य बलवत्तर-प्रचुरविघ्ननिवारणे कारणत्वात्। तथाच मङ्गलस्य विघ्नसमसंख्याकमङ्गलत्वेन नाशकतया तस्य च तत्राभावात् न तत्र विघ्ननाशः। तथा च कारणतावच्छेदकाक्रान्त-कारणस्यैवाभावेन नान्वयव्यभिचारः इति बोध्यम्। विघ्नसमसंख्याकत्वं च तत्स्थलीयविघ्नेतरावृत्तित्वे सति सकलविघ्नवृत्तिर्या संख्या तत्सजातीया तत्स्थलीयमङ्गलेतरावृत्ति-तादृशसकलमङ्गलवृत्तिर्या संख्या तादृशसंख्यावन्मङ्गलत्वम्। अन्यथा विघ्नप्राचुर्येऽपि यत्किंचिद्विघ्नवृत्तिसंख्यामादाय, मङ्गलस्य न्यूनतायामपि मङ्गलान्यवृत्तिसंख्यामादाय वा समसंख्यत्वोपपादनसंभवात्‌।

अत्रच वस्तुतः बलवत्तरमङ्गलस्यैव विघ्ननाशहेतुत्वम्, न तु विघ्नसमसंख्याकमङ्गलस्य, विघ्नसमसंख्याकमङ्गलत्वेन हेतुत्वे अधिक-संख्याकमङ्गलात्‌ न्यूनसंख्याकविघ्ननाशो न स्यात्। अतः “प्राचुर्यं वा” इत्यत्र वाकारोऽनास्थायां बोध्यः।

**एतच्चापाततः**। सकलविघ्ननिष्ठसंख्यासजातीयतत्स्थलीयमङ्गले-तरावृत्तिसंख्यावन्मङ्गलत्वेन कारणत्वे अधिकसंख्याकमङ्गलादपि स्वल्पविघ्ननाशसंभवात्‌।

**वस्तुतस्तु** प्रतिबन्धकसंसर्गाभावविधया सकलविघ्नाभावस्यापि समाप्तिहेतुत्वेन विघ्नध्वंससंबन्धेन मङ्गलसत्वेऽपि मङ्गलेतरयावत्कारणा-न्तर्गतयावत्प्रतिबन्धकाभावस्यासत्वादेव नान्वयव्यभिचार इत्यत्रैव मूल-तात्पर्यात्‌ समसंख्याकमङ्गलत्वेन कारणतावर्णनमयुक्तमेव। परंतु बल-वत्तरत्वरूपवैजात्यकल्पनं गौरवग्रस्तमित्यभिप्रायेणैव मूले द्वितीयपक्षाव-लम्बनमिति ध्येयम्‌।

**समाप्तिः फलमिति प्राचीनमतम्**

ननु तथापि कादम्बर्यादौ विघ्नध्वंसो मा जायतां, समाप्तिः परं जायतां, मङ्गलरूपहेतोः सत्वादिति चेन्न। मङ्गलेन समाप्तौ जननीयायां विघ्नध्वंसस्य द्वारत्वात् इति प्राचामभिप्रायात्।

**विघ्नध्वंसः फलमिति नव्यमतम्**

नव्यास्तु मङ्गलस्य विघ्नध्वंस एव फलं, समाप्तिस्तु बुद्धिप्रतिभादि[\[2\]](\%22#_ftn2\%22 "\"\"")कारणकलापात्‌। तथा हि मङ्गलस्य विघ्नध्वंसद्वारा समाप्ति-हेतुत्वं न संभवति, नास्तिकग्रन्थसमाप्तौ व्यभिचारात्‌।

ननु (1) स्वजनकविघ्नध्वंसोत्पत्त्यवच्छेदकतासंबन्धेन समाप्तिं प्रति अवच्छेदकतासंबन्धेन शब्दरूपमङ्गलस्य हेतुत्वम् (2) अवच्छेदकतासंबन्धेन समाप्तिं प्रति स्वजन्यविघ्नध्वंसावच्छेदकतासंबन्धेन शब्दरूपमङ्गलस्य हेतुत्वम् (3) स्वप्रतियोगिचरमवर्णानुकूलकृतिमत्त्वसंबन्धेन समाप्तिं प्रति आश्रयतासंबन्धेन ज्ञानरूपमङ्गलस्य हेतुत्वम् इति वा कार्यकारणभावः। तत्राद्यः प्राक्तनशरीरनिष्ठप्रत्यासत्त्या, द्वितीयः वर्तमानशरीरनिष्ठप्रत्यासत्त्या, तृतीयस्त्वात्मनिष्ठप्रत्यासत्त्या। तथा चात्रापि जन्मान्तरीयमङ्गलकल्पनया न व्यभिचार इति चेन्न। तथा सति जन्मान्तरीयसमाप्तिमुद्दिश्य जन्मान्तरीयमङ्गलकरणापत्तेः। अतः (4) स्वप्रतियोगिचरमवर्णावच्छेद-कतासंबन्धेन समाप्तिं प्रति स्वोत्पत्त्यवच्छेदकजातीयतासंबन्धेन शब्दरूप-मङ्गलहेतुत्वस्य वाच्यतया नास्तिकशरीरे व्यभिचारस्य दुर्वारत्वात्‌। मङ्गलावच्छेदकशरीर एव समाप्तिरिति न नियमः, अवयवोपचयादिना समाप्तिसमये मङ्गलावच्छेदकशरीरनाशात्‌, अतो जातीयतापर्यन्तानुधावनम्‌। जातिश्च एकक्षणवृत्तिपदार्थद्वयावृत्तित्वेन विशेषणीया, तेन जन्मान्तरीयशरीरस्यापि पृथिवीत्वदिना मङ्गलावच्छेदकशरीरसजातीयत्वेपि न क्षतिः। तादृशी च जातिः तत्तत्पुरुषीयतत्तज्जन्मीययावच्छरीर-वृत्तिचैत्रत्वादिरेव।

नच मीमांसाविरोधः, सहकार्यन्तरासमवधानेन ऐहिकपश्वादिफला-भावेपि आमुष्मिकपश्वादिरूपफलस्य तत्र सिद्धान्तितत्वादिति वाच्यम्‌[\[3\]](\%22#_ftn3\%22 "\"\"")। तत्र पशुमात्रकामनाश्रवणात्, इह तु शिष्टाचारानुमितश्रुत्या ऐहिकसमाप्तेरेव मङ्गलफलत्वात्‌।

(5) ननु (1)स्वावच्छेदकावच्छिन्नप्रतियोगिकत्व-(2)स्वाव्यवहि-तोत्तरक्षणोत्पत्तिकत्वोभयसम्बन्धेन मङ्गलजन्यविघ्नध्वंसविशिष्टसमाप्ति-त्वस्य मङ्गलकार्यतावच्छेदकत्वम्। अत्र च आस्तिकनास्तिकाभ्यां युगपद्यत्र ग्रन्थसमाप्तिः कृता, तत्र नास्तिकीयसमाप्तेरपि आस्तिकीयमङ्गलजन्य-विघ्नध्वंसाव्यवहितोत्तरक्षणोत्पत्तिकत्वेन तत्पूर्वमुक्तसंबन्धेन कार्याधिकरणे मङ्लविरहाद्व्यभिचार इत्यतः **स्वावच्छेदकावच्छिन्नप्रतियोगिकत्वनिवेशः**। नास्तिकसमाप्तौ व्यभिचारवारणाय **द्वितीयसंबन्धप्रवेशः**। स्वोत्तरत्वं स्वाधि-करणक्षणध्वंसाधिकरणत्वमेव। तादृशक्षणोत्पत्तिकत्वं च नास्तिकसमाप्ति-साधारणमेवेत्यव्यवधाननिवेशेनैव नास्तिकसमाप्तिर्व्यावर्तनीया, तथा च न नास्तिकग्रन्थसमाप्तौ व्यभिचारः इति चेन्न।

कारणस्य कार्यतावच्छेदकत्वानुपगमात्‌। अतएव काशीमरणान्मुक्तिरिति श्रुत्यन्तर्गतपञ्चम्याः प्रयोजकत्वपरत्वोपवर्णनं ग्रन्थकृतां[\[4\]](\%22#_ftn4\%22 "\"\"") संगच्छते। अन्यथा तत्रापि काशीमरणविशिष्टमुक्तिं प्रति काशीमरणहेतुत्वस्य निर्दुष्टतया तथोपवर्णनमसंगतं स्यात्‌।

अथ “तमेव विदित्वाऽतिमृत्युमेति नान्यः पन्था विद्यतेऽयनाय” इति श्रुत्या तत्त्वज्ञानस्य मुक्तिसामान्यं प्रति हेतुत्वं प्रतिपादितम्। तच्च काशीमरणस्य मुक्तिहेतुत्वे न संभवति, काशीमरणजन्यमुक्तौ तत्त्वज्ञानस्य व्यभिचारप्रसङ्गात्। अतः काशीमरणस्य न मुक्तिजनकत्वम्, अपि तु तत्त्वज्ञानद्वारा मुक्तिप्रयोजकत्वमेवेति ग्रन्थकृतां तत्रत्यपञ्चम्याः प्रयोजकत्व-परत्वोपवर्णनं, न तु कारणस्य कार्यतानवच्छेदकत्वात्तथोपवर्णनमिति चेत्

**अन्यथासिद्धिप्रदर्शनम्**

अस्तु कारणस्य कार्यतावच्छेदकत्वम्, अस्तु च पूर्वोक्तरीत्या मङ्गलजन्यविघ्नध्वंसविशिष्टसमाप्तित्वस्य कार्यतावच्छेदकत्वेन नास्तिकशरीरे व्यभिचारवारणम्‌, एवमपि भोगादिनाश्यविघ्नध्वंसपूर्वकसमाप्तौ क्लृप्तनियत-पूर्ववृत्तिताकेन ध्वंसेनैव मङ्गलस्थलीयसमाप्त्युपपत्तेः मङ्गलस्यान्यथासिद्धत्वं दुर्वारमेव।

नच व्यापारेण व्यापारिणो नान्यथासिद्धिरिति वाच्यं, यत्र व्यापारिणः प्रमाणबोधितकारणतानिर्वाहाय व्यापारः कल्प्यते, यथा यागस्य स्वर्गहेतुतानिर्वाहार्थमपूर्वं, तत्रैव व्यापारेण व्यापारिणो नान्यथासिद्धिः। अतएव काशीमरणस्य तत्त्वज्ञानेन मुक्तावन्यथासिद्धत्वात्‌ प्रयोजकत्वपरतया श्रुतिसमर्थनं संगच्छते।

प्रकृते च प्रतिबन्धकाभावस्य कार्यमात्रे हेतुताया मङ्गलकारणतां विनापि क्लृप्ततया मङ्गलस्य अन्यथासिद्धत्वं दुष्परिहरमेव। विघ्नध्वंसस्य द्वारत्वमिच्छतां प्राचां मतेपि विघ्नध्वंसस्य कार्यत्वावश्यकतया विघ्नो मे निवर्ततामिति कामनया मङ्गलाचरणेन च विघ्नध्वंसस्यैव मङ्गलफलत्वं
चिन्तामणिकृद्भिरुक्तम्।

**मङ्गलस्य निष्फलत्वपरिहारः**

 ननु नव्यमते मङ्गलस्य विघ्नध्वंस एव फलं, समाप्तिस्तु बुद्धिप्रतिभादिकारणकलापात्‌ इति स्वीकारे स्वतःसिद्धविघ्नात्यन्ताभाववता कृतस्य मङ्गलस्य निष्फलत्वापत्तिरिति चेत्।

इष्टापत्तेः, विघ्नशङ्कया तदाचरणात्‌। संशयनिश्चयसाधारणविघ्न-ज्ञानस्यैव प्रवर्तकत्वात्। तथैव शिष्टैः मङ्गलाचरणदर्शनात्।

ननु निर्विघ्नपुरुषानुष्ठितमङ्गलस्थलेऽन्वयव्यभिचारेण विघ्नध्वंसं प्रति मङ्गलस्य कारणता बाधिता। तथाच मङ्गलविघ्नध्वंसयोः कार्यकारण-भावरूपबाधितार्थबोधकत्वाद्वेदस्याप्रामाण्यमिति चेन्न। सति विघ्ने मङ्गलात् तन्नाशस्यैव वेदबोधितत्वात्‌। यथा केवलदण्डाद्धटानुत्पत्तावपि दण्डो घटकारणमिति वाक्यस्य नाप्रामाण्यं, सर्वदा दण्डे घटाव्यवहितपूर्वत्वस्य तात्पर्याविषयत्वात्‌, किंतु दण्डेतरयावद्धटकारणसत्वे दण्डे घटाव्यवहितपूर्वत्वमेव तात्पर्यविषयः, तद्वत्प्रकृतेपि प्रतियोगिरूपकारणाभावेन विघ्नध्वंसरूपकार्यानुदयोपपत्तौ कारणतायाः अबाधितत्वेन न कारणताबोधकवेदाप्रामाण्यम्।

एवं च नाशं प्रति प्रतियोगिनः कारणत्वादेव पापभ्रमेण कृतस्य प्रायश्चित्तस्य निष्फलत्वेपि न प्रायश्चित्तस्य पापनाशकत्वबोधक-वेदाप्रामाण्यम्‌।

ननु मङ्गलं न विघ्नध्वंसे कारणं, विनायकस्तवपाठादिजन्यविघ्नध्वंसे व्यतिरेकव्यभिचारात्‌। विनायकस्तवस्य मङ्गलत्वेपि तदनुकूलकण्ठाभि-घातरूपस्य तत्पाठस्य मङ्गलत्वाभावात्। नच पाठकतासंबन्धेन विनायकस्तव एव विघ्ननाशकः, स च मङ्गलमेवेति न व्यभिचार इति वाच्यं, “सर्वे विघ्नाः शमं यान्ति गणेशस्तवपाठतः” इत्यादिना तत्पाठस्यापि विघ्ननाशकत्व-बोधनात्‌। स्तवपाठस्य मङ्गलत्वस्वीकारेपि प्रायश्चित्तजन्यविघ्नध्वंसे व्यतिरेकव्यभिचाराच्च इति चेन्न।

मङ्गलस्य विघ्नध्वंसविशेषे कारणत्वात्। विघ्नध्वंसविशेषे च विनायकस्तवपाठादेः कारणत्वात्। तथा च मङ्गलस्य (1)स्वसामाना-धिकरण्य- (2)स्वाव्यवहितोत्तरक्षणोत्पत्तिकत्वोभयसम्बन्धेन मङ्गलविशिष्ट-विघ्नध्वसत्वं विजातीयविघ्नध्वंसत्वं वा कार्यतावच्छेदकम्‌। एवं विनायक-स्तवपाठादेरुपदर्शितसंबन्घेन विनायकस्तवपाठादिविशिष्टविघ्नध्वंसत्वं

विजातीयविघ्नध्वंसत्वं वा कार्यतावच्छेदकमिति न व्यभिचार इति भावः।

**प्रतिबन्धकात्यन्ताभावस्य हेतुता**

ननु विघ्नध्वंस एव यदि मङ्गलस्य फलं, तदा समाप्तिकामस्य मङ्गले प्रवृत्तिर्न स्यात्। अतः समाप्तिसाधनविघ्नध्वंससाधनत्वान्मङ्गले प्रवृत्तिर्वाच्या। तच्च न संभवति, स्वतःसिद्धविघ्नविरहस्थले व्यभिचारेण विघ्नध्वंसस्य समाप्तिसाधनत्वाभावात् इति चेन्न। तादृशस्थले विघ्नात्यन्ताभावस्यैव समाप्तिसाधनत्वस्वीकारात्।

**प्रतिबन्धकसंसर्गाभावस्य हेतुता**

अथ वा अननुगमपरिहारार्थं प्रतिबन्धकसंसर्गाभावस्यैव संसर्गा-भावत्वेन कार्यजनकत्वमङ्गीक्रियते। अत्र च तत्तद्विघ्नप्रतियोगिकसंसर्गाभावत्वेन हेतुता, नतु विघ्नाभावकूटत्वेन, विघ्नप्रागभावादीनामेकत्रासंभवेन समाप्तिर्न स्यादिति बोध्यम्‌।

इत्थं च नास्तिकादीनां ग्रन्थेषु जन्मान्तरीयमङ्गलजन्यदुरितध्वंसः, स्वतःसिद्धविघ्नात्यन्ताभावो वास्तीति न व्यतिरेकव्यभिचारः। संसर्गाभावपक्षाङ्गीकारेण अत्यन्ताभावपक्षे गौरवमपि परास्तं बोध्यम्।

यत्र च मङ्गले सत्यपि न समाप्तिस्तत्र मङ्गलाद्विघ्नध्वंसो भवत्येव, समाप्त्यभावस्तु विघ्नभूयस्त्वात्, तन्मङ्गलानन्तरोत्पन्नाद्विघ्नाद्वा इति नान्वयव्यभिचार इत्यवधेयम्‌।

**कार्यकारणभावप्रदर्शनम्**

अथ समाप्तिविघ्नध्वंसयोराकाशात्मनिष्ठयोः कथं कार्यकारणभाव इति चेदुच्यते। स्वप्रतियोगिचरमवर्णानुकूलकृतिमत्वसंबन्धेन चरमवर्णध्वंस-रूपसमाप्तिं प्रति विशेषणतासम्बन्धेन विघ्नसंसर्गाभावत्वेन हेतुत्वम्।

**प्रतिबन्धकात्यन्ताभावस्यैव हेतुता इति सिद्धान्तः**

**वस्तुतस्तु** विघ्नात्यन्ताभाव एव समाप्तिसाधनं= समाप्त्यव्यव-हितपूर्ववर्तितया निश्चितः। ध्वंसप्रागभावयोरत्यन्ताभावेन विरोधे मानाभावात्‌ ध्वंसस्थलेऽपि अत्यन्ताभावसत्वात्। तथाच तादृशात्यन्ताभावेनैव मङ्गलस्थलीयसमाप्तिनिर्वाहे मङ्गलस्य तज्जन्यविघ्नध्वंसस्य चान्यथासिद्धिरेव।

नन्वन्योन्याभावभिन्नाभावत्वेनैव लाघवाद्धेतुतास्तु, नित्यत्वाप्रवेशात् इति चेन्न। प्रतिबन्धकसत्वेपि संबन्धान्तरावच्छिन्नाभावस्य सत्वात्कार्यो-त्पादवारणाय तत्तत्संसर्गावच्छिन्नप्रतियोगिताकाभावत्वेनैव हेतुत्वस्य वाच्यत्वेन न ध्वंसस्य हेतुता, तस्य संसर्गावच्छिन्नत्वे मानाभावात्। समवायेन घटाधिकरणे संयोगेन घटो नास्ति संयोगेन घटाधिकरणे समवायेन घटो नास्तीति प्रतीत्युपपत्तये हि संयोग-समवाय-संबन्धावच्छिन्नघटाभावयोर्भेदोपपत्तये अत्यन्ताभावप्रतियोगितायां संबन्धावच्छिन्नत्वमङ्गीक्रियते, ध्वंसे च तादृशयुक्त्यसंभवेन संसर्गावच्छिन्नप्रतियोगिताकत्वाभावः।

तथा च “(1) विघ्नध्वंसस्य तदत्यन्ताभावस्य वा समाप्तिहेतुताविचारस्याप्रकृततया तद्व्यवस्थापने प्रकृतानुपयोगः, एवं (2) प्रतिबन्धकाभावकूटस्य हेतुत्वे अतीतानागतप्रागभावध्वंसयोः युगपदवस्थानासंभवेनैकदा कूटाप्रसिद्धिः, (3) पूर्वोक्तरीत्या तत्त-त्संसर्गावच्छिन्नप्रतियोगिताकत्वस्य प्रतिबन्धकाभावविशेषणत्वेन ध्वंसप्राग-भावयोरसंग्रहश्च” इति दूषणानि निरस्तानि। मङ्गलस्यान्यथासिद्धिप्रदर्शनपूर्वकम् अत्यन्ताभावस्य हेतुत्वाङ्गीकारात्।

**नमश्शब्दार्थविचारः**

**तस्मै कृष्णाय नम इति। **स्वापकर्षबोधानुकूलः उच्चारयितृव्यापारो नमःशब्दार्थः, अपकर्षान्वय्यवधित्वं कृष्णपदोत्तरचतुर्थ्यर्थः। यद्यप्यवधित्वस्यापादानतारूपतया तदर्थिका पञ्चम्येव युक्ता, नतु चतुर्थी, तथापि क्रियान्वय्यवधित्वस्यैवापादानत्वरूपतया नात्र पञ्चमीप्रसक्तिः, परंतु निरुक्तापकर्षावधित्वविवक्षायां 'नमःस्वस्ति' इत्यादिसूत्रेण चतुर्थ्येव विहितेति भावः। एवं च “श्रीकृष्णावधिकस्वापकर्षबोधानुकूलो मदीयो व्यापारः” इत्युक्तवाक्याच्छाद्बबोधः।

यद्यप्येवं सति 'नारायणं नमस्कृत्य' इत्यादावपि नारायणपदोत्तरं चतुर्थ्येवापेक्षिता, न द्वितीया, करोतिकर्मत्वस्य नारायणेऽसंभवेन नमःपदार्थस्यैव तत्कर्मकतया नमःपदार्थघटकापकर्षावधित्वस्यैव द्वितीयया बोधनीयत्वात्‌, तथापि तत्र लक्षणया नमस्कारानुकूलकृतिपर्यन्तं करोत्यर्थः। नमःपदं तात्पर्यग्राहकम्, अतो नमःपदयोगाभावान्न चतुर्थी। अपकर्षबोधनिरूपितापकर्षनिष्ठप्रकारतानिरूपितावधित्वनिष्ठप्रकारतानिरूपितप्रकारतारूपा विषयतैव द्वितीयार्थः। अतएव नमःपदस्य सार्थकत्वविवक्षया 'स्वयंभुवे नमस्कृत्य ब्रह्मणेऽमिततेजसे' इत्यादौ चतुर्थ्येव, न द्वितीया।

**ईश्वरवादः**

**संसारमहीरुहस्य बीजायेति**। संसार एव महीरुहो वृक्षस्तस्य बीजाय = निमित्तकारणायेत्यर्थः। नन्वीश्वरनमस्काररूपं मङ्गलाचरणमयुक्तं, ईश्वरे मानाभावात्‌, नहि तत्र प्रत्यक्षं प्रमाणम्, अरूपिद्रव्यत्वेन बाह्यप्रत्यक्षाविषयत्वात्‌, नापि मानसं, परात्मनः परेण मनसा प्रत्यक्षवारणायात्मप्रत्यक्षं प्रति परात्मव्यावृत्तविजातीयात्ममनःसंयोगत्वेन हेतुत्वस्यावश्यकतया ईश्वरे तस्याभावात्‌। नाप्यनुमानं, लिङ्गाभावात्‌। नच “द्यावाभूमी जनयन्” इत्यादिश्रुतिरेव प्रमाणं, श्रुतीनामीश्वरोच्चरितत्वेन प्रामाण्यादीश्वरसंदेहे श्रुतिप्रामाण्यस्यापि संदिग्धत्वात्‌ इति चेन्न। क्षित्यङ्कुरादिकं सकर्तृकं, कार्यत्वात्, यद्यत् कार्यं तत् कर्तृजन्यं, यथा घटादि, तथा क्षित्यङ्कुरादिकमपि इति अनुमानस्यैव प्रमाणत्वात्। नच तत्कर्तृत्वमस्मदादीनां सम्भवतीत्यतस्तत्कर्तृत्वेनेश्वरसिद्धिः।

**पक्षतावच्छेदकविचारः**

नन्वत्र किं पक्षतावच्छेदकं, न तावत्‌ क्षितित्वं, अङ्कुरादेरपि क्षितित्वेन पृथक्‌ तदुपादानवैयर्थ्यात्‌। किं च क्षितित्वसामानाधिकरण्येन साध्यसिद्धेरुद्देश्यत्वे दृष्टान्ते घटादौ अंशतः सिद्धसाधनम्‌। अवच्छेदकाव-च्छेदेन तथात्वे च यद्यपि अवच्छेदकावच्छेदेनानुमितौ सामानाधिकरण्येन साध्यसिद्धेरप्रतिबन्धकतया न सिद्धसाधनम्, तथापि परमाणौ बाधः, जन्यमात्रवृत्तिक्षितित्वस्य पक्षतावच्छेदकत्वे परमते जन्यपदव्यावृत्त्यसिद्धिः, तन्मतेऽजन्यक्षितेरभावात्‌। ननु पक्षतावच्छेदककोटिप्रविष्टविशेषणानां सर्वमते प्रयोजनमपेक्षितमिति न नियमः, तथा च स्वमतेन नित्यपृथिव्यां बाधवारकतयैव जन्यपदं सार्थकमिति चेत्, तथापि जन्यत्वस्यैव तथात्वसंभवेन पक्षतावच्छेदककोटौ क्षितित्वस्य व्यर्थत्वाच्च। नच तदपि संभवति, पक्षतावच्छेदकहेत्वोरैक्यप्रसङ्गात्।

**पक्षतावच्छेदकहेत्वोरैक्ये दोषः**

ननु पक्षतावच्छेदकहेत्वोरैक्ये को दोषः। नच व्याप्तिग्रहदशायामेव पक्षतावच्छेदकीभूतहेतौ साध्यसामानाधिकरण्यस्य सिद्धत्वेन सिद्धसाधनमेव दोष इति वाच्यम्‌। हेतुः साध्यसमानाधिकरण इति व्याप्तिग्रहस्य हेतुमान्साध्यवानित्यनुमितितो भिन्नाकारत्वात्‌ समानाकारकसिद्धेरेव अनुमितिप्रतिबन्धकत्वात्‌, अवच्छेदकावच्छेदेन साध्यसिद्धेरुद्देश्यत्वे सामानाधिकरण्यमात्रावगाहिसिद्धेरप्रतिबन्धकत्वाच्च। यद्यप्यवच्छेदकावच्छेदेन अनुमितौ सामानाधिकरण्यादधिकं पक्षतावच्छेदकव्यापकत्वमेव साध्ये भासते, व्याप्तिज्ञानेपि साध्ये हेतुव्यापकत्वं भासते एवेति तुल्यं, तथापि व्याप्तिग्रहे व्यापकत्वं प्रकारतयैव भासते, अनुमितौ तु पक्षतावच्छेदकव्यापकसाध्यप्रतियोगिकसाध्यतावच्छेदकसंबन्धेनैव साध्यभानात् व्यापकत्वं साध्यीयसंसर्गघटकतया भासते इति भेदाच्चेति चेन्न।

उद्देश्यतावच्छेदकविधेययोरैक्येनोपनयवाक्याच्छाब्दबोधानुपपत्तेरेव दोषत्वात्‌। नच नवीनमते विधेयांशेऽधिकावगाहिनः शाब्दबोधस्योपगमेन पक्षतावच्छेदकहेत्वोरैक्येपि साध्यव्याप्यहेतुमान्पक्ष इत्याकारकस्योपनयवाक्यजन्यशाब्दबोधस्य नानुपपत्तिरिति वाच्यम्‌। प्रचीनैरुदाहरणवाक्यादेव व्याप्तिलाभादुपनयेनापि तत्प्रतिपादने पौनरुक्त्यमिति पक्षे हेतुमत्तामात्रमेवोपनयेन बोधनीयम्‌। तथाचायम् इत्युपनयवाक्यस्य हेतुमान्पक्ष इत्येवार्थ इत्यङ्गीकारात्तन्मतानुसारेणैव पक्षतावच्छेदकहेत्वोरैक्यादिति दूषणाभिधानात्[\[5\]](\%22#_ftn5\%22 "\"\"")।

तथा च किमत्र पक्षतावच्छेदकम् इति चेन्न।

**समाधानम्**

स्वरूपसंबन्धविशेषरूपकार्यत्वस्यैव पक्षतावच्छेदकत्वात्‌। प्रागभाव-प्रतियोगित्वरूपकार्यत्वस्यैव हेतुत्वेन तयोरैक्याभावात्‌। स्वरूपसंबन्धविशेषरूपकार्यत्वम् इत्यस्य कार्यत्वं स्वरूपभूतम् इत्येवार्थः, न तु संबन्धस्वरूपमिति। तथैव प्राच्यग्रन्थेषु व्यवहारात्।

यद्यपि स्वरूपसंबन्धरूपकार्यताव्यक्तीनां तत्तद्व्यक्तिमात्रपर्यव-सन्नत्वेन नानुगतपक्षतावच्छेदकलाभः, तथाप्यन्यतमत्वेनानुगतीकृतानां पक्षतावच्छेकत्वे न दोषः। नच प्रागभावप्रतियोगित्वम् इत्यत्र प्रतियोगित्व-स्यापि स्वरूपसंबन्धस्वरूपतया तत्तद्धर्मिव्यक्तीनामैक्येन पक्षतावच्छेदक-हेत्वोरैक्यापरिहार इति वाच्यम्‌। ‘अभावविरहात्मत्वं वस्तुनः प्रतियोगिता’ (न्या.कु.3.2) इत्याचार्यमताभिप्रायानुसारेण संयोगेन घटाभावात् समवायेन घटाभावस्य भेदः प्रतियोगिताभेदादेव समर्थनीयः, प्रतियोगि-प्रतियोगितावच्छेदकयोरैक्यात्‌। तथा च प्रागभावप्रतियोगित्वरूपकार्यत्वस्य हेतुभूतस्य स्वरूपसंबन्धरूपत्वाभावेन पक्षतावच्छेदकहेत्वोर्भेदः। किंच स्वरूपसंबन्धरूपप्रतियोगितायाः प्रतियोगिघटव्यक्तेश्चैक्येन भेदो दुरुपपाद एवेति तयोर्भेदो न स्यात्। अतो विषयत्वस्येव प्रतियोगित्वस्यापि पदार्थान्तरत्वमेवाङ्गीकरणीयं, सप्तधापदार्थविभागस्तु तत्वज्ञानोपयोगिज्ञान-विषयाणामेवेति न तद्विरोधोऽपीति नवीनमताभिप्रायेण वा एतदभिधानम्‌।

वस्तुतस्तु प्रागभावप्रतियोगित्वरूपकार्यत्वस्य हेतुत्वादिति ग्रन्थस्य प्रतियोगिताख्यस्वरूपसंबन्धेन प्रागभावस्य हेतुत्वादित्यर्थे तात्पर्यान्न कोऽपि दोषः।

वस्तुतस्तु क्षित्यङ्कुरादिकमिति वाक्यस्य क्षितित्वस्याङ्कुरत्वस्य तद्धटत्वस्य च पक्षतावच्छेदकत्वे तात्पर्यं, तत्र क्षितिः सकर्तृकेति प्रथमप्रयोगे क्षितित्वसामानाधिकरण्येन साध्यसिद्धेरुद्देश्यत्वे घटादावंशतः सिद्धसाधनम्। पक्षतावच्छेदकावच्छेदेन तथात्वे तु परमाणौ बाध इत्यतोऽङ्कुरत्वस्य पक्षतावच्छेदकत्वानुधावनं, तत्र च सामानाधिकरण्येन साध्यसिद्धेरुद्देश्यत्वे क्वाप्यङ्कुरे जीवीयकृतिसाध्यत्वाभावेन नांशतः सिद्धसाधनं, नवा बाधो, नित्याङ्कुरस्याभावात्।

**साध्यविचारः**

साध्यं च न स्वोपादनगोचरापरोक्षज्ञानचिकीर्षाकृतिजन्यत्वं, कार्य-मात्रं प्रति कृतेरेवान्वयव्यतिरेकाभ्यां हेतुत्वेन तज्जनकज्ञानचिकीर्षयोस्तत्रा-न्यथासिद्धत्वेन तत्र्रितयजन्यत्वरूपसाध्यस्य तत्र बाधात्‌, तत्त्यागेपि दृष्टान्त-पक्षसाधारणस्य स्वत्वस्यैकस्याभावेन तद्धटितस्वोपादानगोचरेत्यादि-साध्यस्यासंभवात्‌, स्वपदत्यागेपि कृतित्वापेक्षयोपादानगोचरकृतित्वस्य गौरवेण जनकतानवच्छेदकत्वाच्च। किंतु विशेष्यतासंबन्धावच्छिन्नकृति-त्वावच्छिन्नकारणतानिरूपितसमवायसंबन्धावच्छिन्नकार्यत्वम्। तेनादृष्टद्वारा अस्मदीयकृतिजन्यत्वस्य पक्षे सत्वेपि न सिद्धसाधनम्‌। कृतित्वावच्छिन्नत्वोपादानं तु सविषयकत्वेन कृतेः कारणत्वे ज्ञानेच्छयोर्नान्यथासिद्धिः संभवति, तयोरपि सविषयकत्वेन कारणत्वात्‌, स्वेन तु तयोरन्यथासिद्धत्वस्यैवाङ्गीकरणीयत्वादित्यभिप्रायेण। कार्यत्वे समवायसंबन्धावच्छिन्नत्वप्रवेशस्तु “यदुपादानिका प्रवृत्तिस्तत्रैव समवायेन कार्यम्” इति नियमस्य तन्त्वादौ घटापत्तिवारकस्य निर्वाहायैव।

यदिच कार्यमात्रे कृतित्वेनेवान्वयवयतिरेकाभ्यां ज्ञानत्वेनेच्छात्वेन च हेतुत्वं स्वीक्रियते, तदा तादृशज्ञानजन्यत्वमिच्छाजन्यत्वं कृतिजन्यत्वं व साध्यमस्तु।

यत्तु कर्तृजन्यत्वमेव साध्यमिति, तन्न। कार्यमात्रे कर्तृत्वेन जनकत्वे मानाभावात्, लाघवात्कृतित्वेनैव तत्र हेतुत्वात्‌।

**ध्वंसे बाधवारणम्**

ननु कार्यं विशेष्यतासम्बन्धावच्छिन्नकृतिनिष्ठजनकतानिरूपित-समवायसंबन्धावच्छिन्नजन्यताशालि, प्रागभावप्रतियोगित्वादित्यनुमानं फलितम्। तत्रच ध्वंसे पक्षतावच्छेदकजन्यत्वाक्रान्ते विशेष्यतासंबन्धाव-च्छिन्नकृतिनिष्ठजनकतानिरूपितसमवायसंबन्धावच्छिन्नजन्यत्वरूपसाध्यस्यअभावाद्बाध इति चेन्न। सत्त्वविशिष्टकार्यत्वस्यैव ध्वंसव्यावृत्तस्य पक्षतावच्छेदकत्वोपगमात्‌। नच हेत्वधिकरणे ध्वंसे उक्तसाध्याभावेन व्यभिचार इति वाच्यम्‌। सत्त्ववैशिष्ट्यस्य हेतौ विशेषणात्‌। अथैवंरीत्या व्यभिचारवारणेपि ध्वंसस्य कृतिजन्यत्वे मानाभावेन कार्यमात्रस्य कृति-जन्यत्वप्रवादो व्याहन्येतेति चेन्न। तादृशप्रवादस्य निर्युक्तिकत्वेनाश्रद्धेयत्वात्‌।

**यद्वापक्षः**

यद्वा जन्यत्वमात्रं ध्वंससाधारणमेव पक्षतावच्छेदकं, कृति-जन्यत्वमात्रं साध्यं, एवंच हेतावपि सत्ववैशिष्ट्यं नोपादेयं, प्रयोजनाभावात्‌। एवं च ध्वंसेपि ईश्वरीयकृतिजन्यत्वस्य निराबाधतया कार्यमात्रे कृतिजन्यत्वप्रवादोप्युपपद्यत इति। नच कृतिजन्यत्वमात्रस्य साध्यत्वेऽदृष्टद्वारा हविरादिगोचरास्मदीयकृतिजन्यत्वमादाय सिद्धसाधन-मिति वाच्यम्‌। अदृष्टाद्वारकत्वेन कृतिजन्यताया विशेषणीयत्वादिति दिक्।

वह्निव्याप्यधूमवानिति परामर्शाद्वह्नेर्महानसीयत्वे लाघवमिति लाघवज्ञानसहकृताद्यथा हि पर्वतो महानसीयवह्निमानित्यनुमितिः, तथा कृतेरेकत्वे नित्यत्वे च लाघवमिति लाघवज्ञानसहकृतकृतिजन्यत्व-व्याप्यकार्यत्ववनिति परामर्शात्तथैव एतादृशानुमितौ लाघवज्ञानसहकारेण ज्ञानेच्छाकृतिषु नित्यत्वमेकत्वं च भासते इति नित्यैकत्वसिद्धिः।

**ईश्वरज्ञानादिगतैकत्वविचारः**

अथेश्वरज्ञानादौ कीदृशमेकत्वमनुमित्या विषयीक्रियते। न तावत्संख्यारूपं, गुणे गुणानङ्गीकारात्‌। नच नित्यज्ञानवन्निष्ठभेद-प्रतियोगितानवच्छेदकत्वरूपमेकत्वं तद्विषय इति वाच्यम्, ईदृशैकत्वस्य नित्यज्ञानानुमितेः प्रागनुपस्थितत्वेन तादृशानुमितौ भानासंभवादिति चेत्

**अत्र केचित्‌**- सामानाधिकरण्यसंबन्धेनैव ज्ञानादावाश्रयगतमेकत्वम् अनुमितौ भासते। यद्वा द्वित्वासमानाधिकरणत्वरूपमेकत्वं तद्विषयः। नच जीवेश्वरगतद्वित्वसामानाधिकरण्यस्येश्वरज्ञानादौ सत्वाद्बाध इति वाच्यम्‌, दुःखवदवृत्तित्वेन द्वित्वस्य विशेषणीयत्वात्‌। नचैवमपि घटेश्वरगतद्वित्वसामानाधिकरण्यस्य तत्र सत्वाद्बाध इति वाच्यम्‌, आत्मानात्मवृत्तिभिन्नत्वेनापि द्वित्वस्य विशेषणीयत्वादित्याहुः।

**तन्न।** ईश्वरे ज्ञानद्वयाङ्गीकारेप्येतादृशैकत्वभाननिर्वाहेणोद्देश्यासिद्धेः।

**वस्तुतस्तु** स्वाधिकरणावृत्तिस्वभिन्नज्ञानकत्वमेवैकत्वम्‌। यत्रैकत्वं भासते तदेव स्वपदार्थः। अत्र च स्वभिन्नज्ञानत्वावच्छेदेन स्वाधिकरणावृत्तित्वं विवक्षणीयम्‌। अन्यथा ईश्वरीयज्ञाननानात्वेपि स्वभिन्नजीवज्ञानादौ स्वाधिकरणावृत्तित्वसत्वेनेश्वरज्ञानादेरेकत्वासद्धिप्रसङ्गात्‌। स्वभिन्नज्ञानत्व-व्यापकस्वाधिकरणावृत्तित्वकत्वमेव ज्ञानगतमेकत्वमिति भावः। तच्च नित्यज्ञानैकत्व एव संभवति नतु तद्भेदेपीति द्रष्टव्यम्‌।

एवमीश्वरेच्छाकृत्योरपि द्रष्टव्यम्‌। एवं च तादृशज्ञानादिसिद्धौ तत्र गुणत्वेन हेतुना द्रव्याश्रितत्वे साधनीये, ज्ञानादिकं न पृथिव्यादिवृत्ति चेतनगुणत्वात्‌, नापि जीवात्मवृत्ति, नित्यज्ञानादित्वात्‌। जीवात्मनि तु नित्यज्ञानाद्यभावादित्येवंरीत्या द्रव्यान्तरस्य बाधादीश्वरसिद्धिः इति द्रष्टव्यम्‌।

**अप्रयोजकत्वशङ्कानिरासः**

नच शरीराजन्यत्वेन कर्त्रजन्यत्वसाधकेन सत्प्रतिपक्ष इति वाच्यं, अनुकूलतर्काभावेन अप्रयोजकत्वात्‌। शरीराजन्यत्वहेतौ शरीररूपविशेष-णस्यासिद्धिवारकस्यापि व्यभिचारावारकत्वेन व्यर्थतया तद्विशेषणावच्छेदेन व्याप्तिग्रहासंभवेन व्याप्यत्वासिद्धेश्च। न च व्यर्थविशेषणत्वस्य अधिकोक्त्या निग्रहस्थानत्वेपि तज्ज्ञानस्य व्याप्तिज्ञानप्रतिबन्धकत्वे मानाभाव इति वाच्यम्। तथापि गुरुधर्मस्यानवच्छेदकतया साध्यसंबन्धितावच्छेदकधर्म-वत्वरूपव्याप्तेः तत्राभावेन व्याप्यत्वासिद्धेर्दुर्वारत्वादिति। तदुक्तमात्मतत्त्व-विवेके **उदयनाचार्यैः** “एकामसिद्धिं परिहरतो द्वितीयापत्तिः” इति। स्वरूपासिद्धिपरिहाराय हेतौ शरीरपदप्रवेशे तस्य व्यभिचारावारकत्वेन शरीराजन्यत्वत्वस्य साध्यसंबन्धितानवच्छेदकत्वेन व्याप्यत्वसिद्धिप्रसङ्ग इत्यर्थः।

**लघुधर्मस्यावच्छेदकत्वविचारः**

इदं पुनरिहावधेयम्। लधुधर्मेऽवच्छेदकत्वे संभवति गुरुधर्मे स्वरूपसंबन्धरूपमवच्छेदकत्वं न स्वीक्रियते “संभवति लधौ गुरौ तदभावात्” इति अवच्छेदकत्वनिरुक्तिदीधित्युक्तेः। प्रकृते च जन्यत्वसामान्या-भावादतिरिक्त एव शरीरजन्यत्वाभावः। तन्निष्ठसाध्यसामानाधिकरण्ये च लघोरपि जन्यत्वाभावत्वस्य नावच्छेदकत्वसंभवः, तत्र तस्यासत्वात्‌, अन्यथा विशेष्टसत्तात्वस्यापि द्रव्यत्वत्वाद्यपेक्षया गुरुत्वेनानवच्छेदक-त्वापातात्‌। अतएव न व्यर्थविशेषणतापि। स्वसमानाधिकरणव्याप्यताव-च्छेकधर्मान्तरघटित एव तत्प्रसरात्‌। जन्यत्वाभावत्वेनाधटितत्वात्। तस्मात्सर्वमिदमसंगतमिति प्रतिभाति,

तथापि परमते शरीरजन्यत्वं नास्तीति यत्र प्रतीतिस्तत्र सर्वत्रैव कृतिजन्यत्वं नास्तीति प्रतितिरभ्युपगम्यते। शरीराजन्यस्य कृतिजन्यपदार्थस्य तैरनङ्गीकारात्‌। समनियताभावयोश्च भेदे मानाभावेन भवति शरीरजन्यत्वाभावनिष्ठं कृतिजन्यत्वाभावत्वम्‌। एवं च कृतिजन्यत्वत्वापेक्षया शरीरजन्यत्वत्वस्य गुरुत्वेन तदवच्छिन्नप्रतियोगताकाभावस्य तन्मतेऽप्रसिद्ध्या न तस्य हेतुतासंभव इति यावन्ति शरीरजन्यत्वानि तावत्‌ प्रतियोगिताकाभावत्वेनैव हेतुता वाच्या। तथाच तदपेक्षया लधुभूतेन कृतिजन्यत्वत्वावच्छिन्नप्रतियोगिताकाभावत्वेनैव तस्य हेतुता युक्ता। तन्मते शरीराजन्यकृतिजन्यपदार्थानभ्युपगमेन तादृशाभावे कृतिजन्यत्वत्वावच्छिन्नप्रतियोगिताकत्वस्यैव तैरभ्युपगमसंभवादिति दूषणसारः।

**कार्यकारणभावे मानप्रदर्शनम्**

मम तु कृतित्वेन कार्यत्वेन कार्यकारणभाव एवानुकूलस्तर्कः।

नचान्वयव्यतिरेकाभ्यां घटत्वाद्यवच्छिन्नं प्रति कुलालादिकृतित्वेनैव हेतुत्वादेतादृशकार्यकारणभावे मानाभावः, अन्यथा घटत्वदण्डत्वादिना अन्वयव्यतिरेकग्रहादेव द्रव्यत्वसमवेतद्रव्यत्वाभ्याम् एककार्यकारणभाव-कल्पनस्यैव युक्ततया, घटादिकं प्रति दणडत्वादिना कारणताविलयप्रसङ्गात्‌, इति वाच्यम्‌। घटत्वपटत्वादिभेदेनानन्तकार्यकारणभावकल्पनापेक्षया कार्यत्वावच्छिन्नं प्रति कृतित्वेनैकहेतुत्वकल्पनस्यैवोचितत्वात्‌। “यद्विशेषयोः कार्यकारणभावः सः असति बाधके तत्सामान्ययोरपि” इति न्यायेन कार्यत्व-कृतित्वभ्यां सामान्यकार्यकारणभावस्यावश्यकत्वाच्च।

अत्र च न्याये- मीमांसकमते चाक्षुषं प्रति रूपं, स्पार्शनं प्रति स्पर्शः कारणम्। बहिरिन्द्रियजन्यप्रत्यक्षसामान्ये न रूपं, न वा स्पर्शः कारणम्। प्रभावाय्वोः प्रत्यक्षे व्यभिचारात्‌। नापि गुणः कारणम्, अतिप्रसङ्गात्‌। नापि रूपस्पर्शान्यतरत्कारणम्, अन्यतरत्वस्यापि गुरुत्वात्‌, विनिगमनाविरहेण गुरुतरकारणताद्वयप्रसङ्गाच्चेत्यतः असति बाधके इत्युक्तम्‌।

नचैतादृशन्यायो निष्प्रमाणक इति वाच्यम्‌। कार्यत्वावच्छिन्नाभावे तत्तत्कृत्यभावकूटस्य प्रयोजकत्वकल्पने गौरवात्‌ कृतित्वावच्छिन्नाभाव-स्यैकस्य प्रयोजकत्वे लाघवादिति। नच कृतित्वस्य कार्यत्वावच्छिन्नं प्रति कारणतानवच्छेदकत्वेपि लाघवादेव कृतित्वावच्छिन्नाभावस्यैकस्य कार्य-सामान्याभावप्रयोजकत्वं कल्पनीयमिति वाच्यम्‌। कारणतावच्छेदक-धर्मावच्छिन्नाभावस्यैव कार्यतावच्छेदकावच्छिन्नाभावप्रयोजकतानियमात्।

**केचित्तु** मास्तु कार्यत्वं कृतेः कार्यतावच्छेदकम्। उक्तनियमे मानाभावेन तादृशकार्यकारणभावानङ्गीकारेऽपि लाघवादेव कृत्यभावस्य कार्याभावप्रयोजकत्वसम्भवात्। तथापि घटत्वाद्यवच्छिन्नं प्रति कुलालकृतेः कारणतया, सर्गाद्यकालीनघटादिकं पक्षीकृत्य घटत्वादिहेतुना सकर्तृकत्वसाधने जीवानां बाधादीश्वरसिद्धिरित्याहुः।

**तदस्वरसम्**। परैः सर्गादेरेवानङ्गीकारेण तत्कालीनघटस्य पक्षत्वे पक्षाप्रसिद्धिरेव। **किंच** सर्गाद्यङ्गीकारेपि सर्गाद्यकालीनघटादौ प्रमाणाभाव एव।

**दीधितिकृन्मतम्**

**दीधितिकृतस्तु** कार्यत्वावच्छिन्नं प्रति कृतेर्हेतुत्वाभावेऽपि घटत्वाद्यवच्छिन्नं प्रति कृतेर्हेतुतया खण्डघटोत्पत्तेः पूर्वं कृतेरावश्यकतया खण्डघटं पक्षीकृत्य कुलालकृतिजन्यत्वसाधने जीवरूपकुलालकृतेर्बाधात् तादृशकृत्याश्रयत्वेनेश्वरसिद्धिः, घटकरणसमर्थस्यैव कुलालत्वेन तादृश-कुलालत्वस्येश्वरेपि स्वीकारसम्भवात्। अत एव 'नमः कुलालेभ्य' इति श्रुतिरपि संगच्छते इत्याहुः।

**तद्विमर्शः- नव्यतराशयः**

** इदमत्र चिन्त्यम्। **कोयं खण्डघटः, न तावत् कपालादिरूपः सः, तस्य कुलालकर्तृकत्वात्, नापि त्र्यणुकादिरूपः, जीवीयादृष्टादिभिरेव परमाणुक्रियादिक्रमेण त्र्युणकोत्पत्तौ तादृशत्र्यणुकादिरूपां मृदमादाय तत्संग्रहेण कुलालो घटं करोतीत्यभ्युपगमात्। अथ घटनाशे सति योवशिष्यते स एव खण्डघट इति, तन्न। यावानंशस्तत्रावशिष्टो घटस्य तस्य कुलालयत्नसाध्यत्वात्, नाशस्यापि नाशकप्रयत्नसाध्यत्वात्।

**नित्यशरीरापत्तिपरिहारः**

नन्वेवंरीत्या घटादि-कुलालादिचेष्टयोः अन्वयव्यतिरेकाभ्यां कार्य-त्वावच्छिन्नं प्रति चेष्टात्वादिना हेतुत्वादङ्कुराद्युत्पत्तेः पूर्वं चेष्टानुरोधेनेश्वरस्य नित्यशरीरमपि सिद्ध्येदिति चेन्न। तादृशान्वयव्यतिरेकाभ्यां कार्य-त्वावच्छिन्नं प्रति क्रियात्वेनैव हेतुत्वात्, तत्र चेष्टात्वेन हेतुत्वे मानाभावात्‌। साच क्रिया परमाण्वादिनिष्ठैव।

**परमाणुशरीरविचारः**

**आचार्यमतानुयायिनस्तु** अस्तु चेष्टात्वेन तत्र हेतुत्वं, अस्तु च तदनुरोधेनेश्वरस्य नित्यं शरीरं, तथापि नेश्वरस्यातिरिक्तशरीरसिद्धिः, परमाणूनामेव तच्छरीरत्वोपगमात्‌। एवंच ईश्वरकृतिजन्यचेष्टावद्भिः परमाणु-रूपशरीरैरेव तत्तत्कार्याणामुत्पत्तिः। परमाणुक्रियायां चेष्टात्वरूपवैजात्या-ङ्गीकारात्। ननु शरीरक्रियाया एव चेष्टात्वेन परमाणौ च चेष्टावदन्त्याव-यवित्वरूपशरीरत्वविरहेण कथं परमाणुक्रियायां चेष्टात्वाङ्गीकारसंभवः, द्रव्यान्तरानारम्भकत्वे सत्यवयवित्वमेव हि अन्त्यावयवित्वं, तच्च परमाणौ न संभवति, परमाणोर्द्व्यणुकारम्भकत्वादवयवित्वाभावाच्च। चेष्टावत्त्वमात्रस्य शरीरलक्षणत्वे तु हस्तादावपि शरीरमिति व्यवहारापत्तिरिति चेन्न। शरीरलक्षणे अन्त्यावयवित्वस्यानिवेशात् न परमाणूनां शरीरत्वानुपपत्तिः। हस्तादौ शरीरव्यवहारे इष्टापत्तिरेव। यद्वा शरीरलक्षणेऽन्त्यावयवित्वस्थाने द्रव्यारम्भकावयविभिन्नत्वमेवोपादेयम्। तथाच हस्तादौ न शरीरत्व-व्यवहारापत्तिः, तस्य शरीररूपद्रव्यारम्भकत्वात्‌। न वा परमाणूनां शरीरत्वानुपपत्तिस्तेषामवयवित्वाभावात्।

नच नानापरमाणूनां शरीरत्वकल्पने गौरवाल्लाघवेन तस्याति-रिक्तत्वसिद्धिरिति वाच्यम्‌। तच्छरीरस्य महत्त्वेऽभग्नस्य तस्य पाषाणादौ प्रवेशासंभवेन पाषाणान्तर्वर्तिभेकशरीरोत्पादकतानुपपत्तेः। अणुत्वे च दूरस्थकार्योत्पादकत्वानुपपत्तेरित्याहुरित्यलं पल्लवैरिति।

**पाषाणान्तर्वर्तिभेकशरीरोत्पादकतया ईश्वरसिद्धिः इति नव्यतरमतम्**

पाषाणान्तर्वर्तिभेकशरीरोत्पत्तिश्च ईश्वरमन्तरा सर्वथा दुर्निरूपैव इति **नव्यतराः**।

**उपाधिशङ्कानिरासः**

ननु पूर्वोक्तस्थापनानुमाने शरीरजन्यत्वमुपाधिः, तस्य घटादौ साध्यव्यापकत्वात्‌, अङ्कुरादौ साधनाव्यापकत्वाच्च। नचाङ्कुरादौ सकर्तृकत्व-रूपसाध्यसंदेहेनोपाधेः साध्यव्यापकत्वसंशयान्नोपाधित्वनिश्चय इति वाच्यम्‌, तथापि संदिग्धोपाधित्वस्य दुर्वारत्वात्‌। नचोपाधिसंदेहाहितो व्यभिचारसंदेहः पक्षीयव्यभिचारसन्देह एव, स च न प्रतिबन्धक इति वाच्यम्। पक्षतत्समयोर्व्यभिचारसंशयस्यापि प्रतिबन्धकत्वात्। नचैवमुक्तरीत्यानुमानमात्रोच्छेदापत्तिरिति वाच्यम्‌। धूमो यदि वह्निव्यभिचारी स्यात्तर्हि वह्निजन्यो न स्यादित्यनुकूलतर्केण व्यभिचारसन्देहस्याप्यसम्भवात्। अत एवानुकूलतर्कविरहदशायां पक्षेतरत्वं सन्दिग्धोपाधिरित्यभिधानं ग्रन्थकृतां सङ्गच्छते इति चेत्

न। कार्यत्वेन कृतित्वेन कार्यकारणभावरूपस्यानुकूलतर्कस्य सत्वेन कार्यत्वरूपहेतोः साध्यव्याप्यत्वनिश्चयेन साध्यव्याप्याव्यापकत्वेनोपाधौ साध्याव्यापकत्वनिश्चयादिति।

**अनुमानान्तराणि**

कार्यानुमानं (1) चोपलक्षणम्‌। (2) सर्गाद्यकालीनद्व्यणुकप्रयो-जकं कर्म प्रयत्नजन्यं, कर्मत्वात्‌। (3) गुरुत्ववतां पतनाभावः पतनप्रति-बन्धकप्रयत्नप्रयुक्तः, धृतित्वात्‌, पक्षिपतनाभाववत्‌। (4) ब्रह्माण्डनाशः प्रयत्नजन्यः, नाशत्वात्‌, घटनाशवत्‌। (5) घटादिव्यवहारः स्वतन्त्र-पुरुषप्रयोज्यः, व्यवहारत्वात्‌, आधुनिककल्पितलिप्यादिव्यवहारवत्‌। (6) वेदजन्यप्रमा वक्तृयथार्थवाक्यार्थज्ञानजन्या, शाब्दप्रमात्वात्‌, चैत्रवाक्य-जन्यप्रमावत्‌। (7) वेदः असंसारिपुरुषप्रणीतः, वेदत्वात्‌, यन्नैवं तन्नैवं, यथा काव्यम् इति व्यतिरेकदृष्टान्तः। (8) वेदः पौरुषेयः वाक्यत्वात्‌, भारतवत्‌, (9) द्व्यणुकपरिमाणजनिका संख्या अपेक्षाबुद्धिजन्या, एकत्वान्य-संख्यात्वात् इत्यनुमानान्तराण्यपि साक्षात्परंपरया वा ईश्वरसाधकानि बोध्यानि। अत्रच ब्रह्माण्डनाशः प्रयत्नजन्य इत्यनुमानस्य कृत्यनुमानद्वारा ईश्वरसाधकत्वं, घटादिव्यवहारः स्वतन्त्रपुरुषप्रयोज्य इत्याद्यनुमानं तु साक्षादीश्वरसाधकमिति विभागः। तदुक्त**मुदयनाचार्यैः न्यायकुसुमाञ्जलौ** “कार्यायोजनधृत्यादेः पदात्प्रत्ययतः श्रुतेः। वाक्यात्संख्याविशेषाच्च साध्यो विश्वजिदव्ययः” इति। आयोजनं= कर्म। पद्यते गम्यते अनेनेति पदं = व्यवहारः।

एवंचोक्तानुमानैरीश्वरसिद्धौ तदुच्चरितत्वेन वेदस्य प्रामाण्यनिश्चयात् 'द्यावाभूमी जनयन्‌ देव एकः' 'विश्वस्य कर्ता भुवनस्य गोप्ता' 'ईश्वरमुपासीत' 'यः सर्वज्ञः स सर्ववित्‌' 'यस्य ज्ञानमयं तपः' 'सोकामयत' इत्यादय आगमा अपि प्रमाणत्वेनानुसंधेयाः॥ 1॥

**पदार्थनिरूपणम्**

**द्रव्यं गुणस्तथा कर्म सामान्यं सविशेषकम्‌।**

**समवायस्तथाभावः पदार्थाः सप्त कीर्तिताः॥ 2॥**

पदार्थान्विभजते। **द्रव्यमिति**। संयोगापेक्षया कर्मणोऽतिरिक्तत्वं नास्ति इति भूषणकारमतं निराकर्तुं **तथे**त्युक्तम्‌। अभावोऽधिकरणात्मक एवेति प्राभाकरमतं दूषयितुं पुन**स्तथे**त्युक्तम्‌। युक्तिश्चाग्रे वक्ष्यते। यद्यपि विभागवाक्यस्य न्यूनाधिकसंख्याव्यवच्छेदकतयैव सप्तत्वसंख्या लब्धा, तथापि सप्तग्रहणं स्पष्टार्थम्‌।

नन्वितरेषु ग्रन्थेषु “षड्भावपदार्थाः, सप्तमस्त्वभावः” इति निरूपितं, तथैवात्र कुतो न निरूपितमिति चेन्न। अत्र सप्तमस्याभावत्वकथनादेव षण्णां भावत्वस्य प्राप्तत्वात्। तेन पृथगुपन्यासो न कृतः। अत्र समवाय-एकार्थसमवायान्यतरसम्बन्धेन सत्तावत्त्वं भावत्वं, तदभावोऽभावत्वम्। यद्यपि समवायस्य न समवायधटितसामानाधिकरण्येन सत्तावत्त्वं, स्वरूपसम्बन्धेनैव तस्य वृत्तेः, तथापि समवायत्वस्य संसर्गतानवच्छेदकत्वेऽपि स्वरूपत्वेन समवायस्यैव स्वसंबन्धत्वेन न तस्य समवायेन वृत्तित्वक्षतिः।

**सप्तसु इतरेषामन्तर्भावः**

एते च पदार्थाः वैशेषिके प्रसिद्धाः। यद्यपि “प्रमाण-प्रमेय-संशय-प्रयोजन-दृष्टान्त-सिद्धान्त-अवयव-तर्क-निर्णय-वाद-जल्प-वितण्डा-हेत्वाभास-छल-जाति-निग्रहस्थानानां तत्त्वज्ञानात् निश्श्रेयसाधिगमः” इति सूत्रे षोडशपदार्था उक्ताः, तथापि एतेषां षोडशानां वैशेषिकाभिमत-सप्तपदार्थेष्वेवान्तर्भावात् नैयायिकानामप्यविरुद्धाः, “अस्त्यन्यदपि- द्रव्य-गुणकर्मसामान्यविशेषसमवायाः प्रमेयं, तद्भेदेन चापरिसंख्येयम्” (न्या.भा. 1.1.9) “सर्वस्य ग्रहणं नोपपद्यते, किं तत्सर्वम्, द्रव्यगुणकर्मसामान्य-विशेषसमवायाः” (न्या.भा. 2.1.34) इति न्यायभाष्ये उक्तत्वात्।

कथमन्तर्भाव इति चेदित्थम्- प्रत्यक्षानुमानोपमानशब्दाख्यप्रमाणेषु प्रत्यक्षप्रमाणस्य इन्द्रियस्य द्रव्ये। व्याप्तिज्ञानादेर्गुणे। आत्मशरीरेन्द्रियार्थ-बुद्धिमनःप्रेत्यभाव-फलदुःखापवर्गरूपे प्रमेये[\[6\]](\%22#_ftn6\%22 "\"\"") आत्मशरीरेन्द्रियस्वरूपस्य द्रव्ये। अर्थस्य गन्धरसरूपस्पर्शशब्दस्वरूपस्य गुणे। बुद्धेर्गुणे। मनसो द्रव्ये। प्रवृत्तेर्गुणे। दोषाणामिच्छाद्वेषमिथ्याज्ञानस्वरूपाणां रागद्वेषमोहपदप्रति-पाद्यानां गुणे। प्रेत्य मृत्वा भावो जननमिति व्युत्पत्त्या मरणोत्तरजन्मत्वं प्रेत्यभावपदप्रवृत्तिनिमित्तं, चरमप्राणशरीरसंयोगध्वंसो मरणं, आद्यशरीर-प्राणसंयोगो जन्म। प्राणशरीरसंयोगे चरमत्वं च स्वसजातीयशरीरवृत्ति-प्राणसंयोगप्रागभावानधिकरणत्वम्‌, एवमाद्यत्वमपि तथाविधप्राणसंयोग-ध्वसानधिकरणत्वम्। तथा च मरणानन्तरं तादृशसंयोगरूपस्य तस्य गुणे। सुखदुःखसंवेदनस्वरूपस्य मुख्यफलस्य गुणे। गौणमुख्यसाधारणजन्य-मात्रस्वरूपफलस्यापि द्रव्यादिषु। पीडालक्षणस्य दुःखस्य गुणे अन्तर्भावः।

**मुक्तिः**

अपवर्गस्तु आत्यन्तिकी दुःखनिवृत्तिः। दुःखानि- शरीरं षडिन्द्रियाणि षट्‌ विषयाः षड्‌बुद्धयः[\[7\]](\%22#_ftn7\%22 "\"\"") सुखं दुःखं चेत्येकविंशतिः। तत्र दुःखत्वजातिशून्ये शरीरादौ दुःखसम्बन्धितया गौणं दुःखत्वं, स्वर्गादि-सुखस्यापि तन्नाशज्ञानेन दुःखसम्बन्धित्वमव्याहतमेव। नचैकविंशतिदुःखा-न्तर्गतयोर्मनःश्रवणयोर्नित्यत्वात्‌ कथं तन्नाश इति वाच्यम्‌। यद्रूपविशिष्टस्य श्रवणस्य ज्ञानद्वारा दुःखहेतुतया दुःखत्वं तद्रूपस्य कर्णशष्कुल्या नाशे तद्विशिष्टश्रवणेन्द्रियरूपदुःखनाशात्‌। एवमात्मसंयोगरूपव्यापारविशिष्टस्यैव मनसो ज्ञानद्वारा दुःखहेतुतया दुःखत्वं, व्यापारनाशेन तद्विशिष्टमनो-रूपदुःखासमानकालीनत्वम्‌।

यद्यपि मुक्तिदशायामपि मनःसंयोगान्तरं वर्तते एव, तथापि तस्य न व्यापारत्वं, पुरीतद्भिन्नदेशावच्छिन्नमनःसंयोगस्यैव ज्ञानसाधनत्वं, न तु निरवच्छिन्नमनस्संयोगस्य, तथा च मुक्तौ च शरीराभावात् पुरीतदभावेन निरवच्छिन्नात्मसंयोगस्यैव सत्त्वात् न ज्ञानम्। वस्तुतस्तु तत्काले अदृष्टाभावेनैव न ज्ञानमिति बोध्यम्।

**अत्रेदमवधेयम्।** एकविंशतिदुःखध्वंसरूपा इयं मुक्तिः न कणाद-प्रशस्तपादोक्ता, नापि न्यायसूत्रतद्भाष्ययोरियं रीतिरस्ति, किन्तु उत्तरोत्तरग्रन्थकृतामेवेयं रीतिरिति।

**मुक्तेः तत्त्वज्ञानसाध्यत्वे प्राच्यमतम्**

नन्वेतादृशदुःखध्वंसस्य मुक्तित्वे कथं तत्त्वज्ञानसाध्यता तस्येति चेत्‌, इत्थम्। तत्त्वज्ञानेन मिथ्याज्ञानजन्यवासनानाशः, वासनानाशे च दोषस्य वासनाविशिष्टरागादेरभावः विशेषणाभावे विशिष्टाभावात्‌, तादृशरागादि-रूपहेत्वभावे च प्रवृत्तेर्धर्माधर्मरूपाया अभावोनुत्पत्तिः, तदनुत्पादे प्रारब्धकर्माधीनदेहान्यदेहसंबन्धरूपजन्माभावः, भोगतत्त्वज्ञानाभ्यां प्रारब्ध-तद्भिन्नकर्मनिवृत्तिरिति। जन्माभावे दुःखानुत्पादः। स्वसमानाधिकरण-दुःखासमानकालीनत्वविशिष्टदुःखध्वंसो मुक्तिः। शुकादिमुक्तावव्याप्ति-वारणाय स्वसमानाधिकरणत्वनिवेशः। इदानींतनास्मदादिदुःखध्वंसेऽति-व्याप्तिवारणायासमानकालीनत्वान्तनिवेशः। तथाच एतादृशमुक्तौ स्वसमा-नाधिकरणदुःखासमानकालीनत्वरूपविशेषणांशे तत्त्वज्ञानस्य प्रयोजकत्वा-न्मुक्तेस्तत्त्वज्ञानसाध्यत्वम्। तथाच सूत्रं- “दुःखजन्मप्रवृत्तिदोषमिथ्या-ज्ञानानामुत्तरोत्तरापाये तदनन्तरापायादपवर्गः” (न्या.1.1.2) इति। अस्यार्थः- पठितेषु जन्मादिषु मध्ये उत्तरोत्तराणामपाये तदनन्तराभावादव्यवहितपूर्वाभावात्‌। तथाच तत्त्वज्ञानेन मिथ्याज्ञानस्य नाशः, तेन प्रवृत्तेरनुत्पादः, तेन दोषाणां नाशः, तेन जन्मानुत्पादः, तन दुःखानुत्पाद इति पूर्वोक्त एवार्थः पर्यवसितः। एकविंशतिदुःखनाशस्तु स्वकारणसाध्यो, न तत्र तत्त्वज्ञानस्य प्रयोजकतेति **वदन्ति**।

**तदस्वरसम्**। विशेष्याप्रयोजकस्यापि विशेषणांशप्रयोजकतामादाय विशेष्टप्रयोजकत्वोपगमे वह्निर्धूमप्रयोजक इति वद्वह्निर्धूमवत्पर्वतप्रयोजक इति व्यवहारापत्तेः।

**नव्यमतम्**

**नव्यास्तु** योग्यविभुविशेषगुणनाशं प्रति उत्पत्तिसंबन्धेन स्वोत्तरवर्ति-विशेषगुणानां कारणत्वात्‌ स्वोत्तरोत्पन्नगुणेनैव दुःखध्वंसरूपमुक्तिसंभवेन न तत्र तत्त्वज्ञानापेक्षेति दुःखपदं दुःखसाधनदुरितपरतया व्याख्येयम्। दुरितस्य च योग्यगुणत्वाभावान्न स्वोत्तरवृत्तगुणनाश्यतेति तन्नाशरूपमुक्तेस्तत्त्वज्ञान-साध्यत्वमेव, तथाच पापध्वंस एव मुक्तिर्न दुःखध्वंस इति नोक्तानुपपत्तिः इत्याहुः। अयं नियमस्तु उत्तरत्र आकाशात्मनोः साधर्म्यविचारावसरे व्यक्तीकरिष्यते।

**मुक्तेः तत्त्वज्ञान-योगसाध्यत्वमिति नव्यतरमतम्**

वस्तुतस्तु नेयं मुक्तिः तत्त्वज्ञानमात्रसाध्या, तत्त्वज्ञानेन मिथ्याज्ञानजन्यवासनानाश इति स्वीकारेपि कथं तत्संभव इति विचार्यम्। तत्त्वज्ञानं कस्य? न च प्रमाणादीनां तत्त्वज्ञानात्, न्यायशास्त्रपठनेन तत्त्वज्ञानोत्पत्तावपि मिथ्याज्ञानस्य वा मिथ्याज्ञानजन्यवासनाया वा नाशादर्शनात्। यद्यपि “प्रमाणप्रमेयसंशयप्रयोजनदृष्टान्तसिद्धान्तावयवतर्क-निर्णयवादजल्पवितण्डाहेत्वाभासच्छलजातिनिग्रहस्थानानां तत्त्वज्ञाना-न्निःश्रेयसाधिगमः” इत्युक्तं, तथापि प्रमेयान्तर्गतस्य आत्मन एव ज्ञानं मुख्यं, तदुपयोगितया चान्येषां पदार्थानाम्। स च आत्मा कः, तस्य च दर्शनं केन भवतीति चिन्त्यम्। “तदर्थं यमनियमाभ्याम् आत्मसंस्कारो योगाच्चाध्यात्मविध्युपायैः”[\[8\]](\%22#_ftn8\%22 "\"\"") इति न्यायसूत्रोक्तरीत्या (न्या.सू ४.२.४६) योगमार्गादेव आत्मदर्शनम्। योगश्च स्पष्टमेव ईश्वरप्रणिधानात् मुक्तिमाह “ईश्वरप्रणिधानाद्वा॥ क्लेशकर्मविपाकाशयैरपरामृष्टः पुरुषविशेष ईश्वरः ॥ तत्र निरतिशयं सर्वज्ञत्वबीजम्॥ स पूर्वेषामपि गुरुः कालेनानवच्छेदात्॥ तस्य वाचकः प्रणवः॥ तज्जपस्तदर्थभावनम्” इत्यादिभिस्सूत्रैः (१.२३-२८),

तथा “तदुक्तं- स्वाध्यायाद्योगमासीत योगात्स्वाध्यायमामनेत्। स्वाध्याययोगसम्पत्त्या परमात्मा प्रकाशते॥” इति च तत्रैव भाष्यात्। तस्मात् सर्वथा परमात्मतत्त्वज्ञानादेव तत्प्रसादद्वारेण मोक्ष इत्येव न्यायसिद्धान्तोपि। तदेवं सिद्धान्तमज्ञात्वा न्यायदर्शनं निरीश्वरं दर्शनमिति मन्यमाना निरस्ताः।

**अन्तर्भावप्रदर्शनम्**

तथा चैतादृशापवर्गस्याभावे। संशयस्य गुणे। साध्यतया इच्छाविषयरूपप्रयोजनस्य यथायथं द्रव्यादिषु। साध्यसाधनोभयवत्ता-निश्चयविषयस्य दृष्टान्तस्य यथायथं द्रव्यादिषु। तत्तच्छास्त्रसिद्धार्थरूपस्य सिद्धान्तस्य द्रव्यादिषु। शब्दस्वरूपप्रतिज्ञाद्यन्यतमरूपाणामवयवानां गुणे। व्याप्यारोपेण व्यापकारोपस्य तर्कस्य गुणे। निर्णयस्य गुणे। तत्त्वबुभुत्सोः कथारूपवादस्य गुणे। विजिगीषुकथारूपजल्पस्य गुणे। स्वपक्षस्थापना-हीनकथारूपवितण्डायाः गुणे। अनुमिति-तत्कारणज्ञानान्यतरप्रतिबन्धक-ज्ञानविषयरूपाणां हेत्वाभासानां यथायथं द्रव्यादिषु। अभिप्रायान्तरेण प्रयुक्तशब्दस्यार्थान्तरं परिकल्प्य दूषणाभिधानरूपलस्य छलस्य गुणे। असदुत्तररूपजातेर्गुणे। पराजयहेतुस्वरूपनिग्रहस्थानानां यथायथं द्रव्यादिष्वन्तर्भावः।

**निग्रहस्थाननिरूपणम्**

निग्रहस्थानानि-(1) प्रतिज्ञाहानिः, (2) प्रतिज्ञान्तरं, (3) प्रतिज्ञाविरोधः, (4) प्रतिज्ञासंन्यासो, (5) हेत्वन्तरम्, (6) अर्थान्तरं, (7) निरर्थकम्, (8) अविज्ञातार्थकम्, (9) अपार्थकम्, (10) अप्राप्तकलं, (11) न्यूनम्, (12) अधिकं, (13) पुनरुक्तम्, (14) अननुभाषणम्(15) अज्ञानम्, (16) अप्रतिभा, (17) विक्षेपो, (18) मतानुज्ञा, (19) पर्यनुयोज्योपेक्षणं, (20) निरनुयोज्यानुयोगः, (21) अपसिद्धान्तो, (22) हेत्वाभासाश्च। अत्र चकारोऽनुक्तसमुच्चयार्थः, तन दृष्टन्ते साधनवैकल्यादीनां परिग्रहः।

तत्र (1) विशिष्य प्रतिज्ञातस्य पक्षादेः परित्यागरूपा **प्रतिज्ञाहानिः**, यथा पर्वतोऽग्निमान्प्रमेयत्वादित्युक्ते अनैकान्तिकत्वेन च प्रयुक्ते “मा भूत्तर्हि पर्वतोग्निमान्” इति, तस्याभावे। (2) परोक्तदोषोद्दिधीर्षया पूर्वानुक्तविशेषणविशिष्टतया प्रतिज्ञातार्थकथनरूपं **प्रतिज्ञान्तरम्**, यथा शब्दोऽनित्य इति प्रतिज्ञाते, ध्वनिभिः सिद्धसाधनत्वोद्भावने वर्णात्मकः शब्दोऽअनित्य इत्यादि। तस्य गुणे। (3) स्वोक्तसाध्यादिविरुद्धहेत्वादिकथनरूपः **प्रतिज्ञाविरोधः**, यथा मे माता वन्ध्येति, तस्य गुणे। (4) स्वोक्तसाध्यादेः परेण दूषणे कृते तत्साध्यापलापरूपः **प्रतिज्ञासंन्यासः**, यथा अग्निरनुष्ण इत्युक्ते प्रत्यक्षविरोधे चाभिहिते ब्रवीति, “न मयाऽअग्निरनुष्ण इत्यभिहित” इति, तस्याभावे। (5) परोक्तदूषणोद्दिधीर्षया पूर्वोक्तहेतुतावच्छेदकातिरिक्तहेतुतावच्छेदक-विशिष्टहेतुकथनरूपं **हेत्वन्तरं**, यथा शब्दो नित्य ऐन्द्रियकत्वादित्युक्ते सामान्येनानैकान्त्येऽअभिहिते सामान्यवत्वे सतीत्यादि, तस्य गुणे। (6)प्रकृतानाकाङ्क्षिताभिधानरूप**मर्थान्तरं**, यथा शब्दो नित्यः प्रमेयत्वा-दित्यत्र प्रमेयत्वं हेतुः । हेतुशब्दश्च हिनोतेर्धातोस्तुन्प्रत्यये कृते सति कृदन्तं पदमित्यादि, तस्य गुणे। (7) अवाचकपदप्रयोगरूपं **निरर्थकं**, यथा शब्दो नित्यः कचटतपानां जबगडदत्कादित्यादि, तस्य गुणे। (8) परिषत्प्रतिवादिबोधानुकूलोपस्थित्यजनकवाक्यप्रयोगरूपः **अविज्ञातार्थः**, यथा कश्यपतनयाधृतिहेतुरयं त्रिनयनतनयासनसमाननामधेययुक्त इत्यादि, तस्य गुणे। (9) अभिमतवाक्यार्थबोधानुकूलाकाङ्क्षाशून्यपदप्रयोगरूप-**मपार्थकं**, यथा कुण्डमजाजिनं दशदाडिमानि षडपूपा इत्यादि, तस्य गुणे। (10) समयनिबन्धनविषयभूतकथाक्रमविपरीतक्रमेणाभिधानरूपम् **अप्राप्त-कालम्**, यथा कृतकत्वादनित्यः शब्द इत्यादि, तस्य गुणे। (11) यत्किंचिदवयवशून्यावयवाभिधानरूपं **न्यूनं**, यथा पर्वतोऽअग्निमान्महानस-वदित्यादि, तस्य गुणे। (12) अधिकहेत्वाद्यभिधानरूप**मधिकं**, यथा पर्वतोऽग्निमान् धूमवत्वात्प्रकाशविशेषवत्त्वाच्चेत्यादि, तस्य गुणे। (13) पुनरभिधानरूपं **पुनरुक्तं**, यथा पर्वतोऽग्निमान्पर्वतोग्निमानित्यादि, तस्य गुणे। (14) परिषदा त्रिभिरभिहितस्याप्यप्रत्युच्चारणरूप**मननुभाषणं**, तस्याभावे। (15)परिषदा विज्ञातार्थस्य वादिना त्रिरभिहितस्याप्यविज्ञानरूप**मज्ञानं**, तस्याभावे। (16) उत्तरार्हं परोक्तं बुद्ध्वाप्युत्तराप्रतिपत्तिरूपा **अप्रतिभा**, तस्या अभावे। (17) असम्भवत्कालान्तरकार्यव्यासङ्गमुद्भाव्य कथाविच्छेदरूपः **विक्षेपः**, यथा, कथामारभ्य अद्य मे पुत्रदारादिरक्षणरूपं महत्प्रयोजनमस्ति तस्मिन्नवसिते वक्ष्यामीति, तस्याभावे। (18) स्वपक्षे दोषमनुद्धृत्य परपक्षे दोषाभिधानरूपा **मतानुज्ञा**, यथा केनचित् स्वस्य चोरत्वमभ्युपेत्य त्वं चोरः पुरुषत्वादि त्युक्ते, तर्हि तवापि चोरत्वं प्रसज्येतेति, तस्या गुणे। (19) निग्रहस्थानं प्राप्तवतो निग्रहस्थानानुद्भावनरूपं **पर्यनुयोज्योपेक्षणं**, तस्याभावे। (20) निग्रहस्थानानवसरे तन्निग्रहस्थाना-भिधानरूपः **निरनुयोज्यानुयोगः**, तस्य गुणे। (21) कथायां स्वीकृत-सिद्धान्तप्रच्यवनरूपः **अपसिद्धान्तः**, यथा प्राभाकरस्येश्वराभ्युपगमः, तस्याभावे। (22) **हेत्वाभासानां** पूर्वोक्तलक्षणानां यथायथं द्रव्यादि-ष्वन्तर्भावः।

अत एव ईश्वरवादे चिन्तामणौ सप्तपदार्थभिन्नतया शक्तेः अतिरिक्तपदार्थत्वमाशङ्क्य निरस्तम्।

**शक्तिवादः**

मण्यादिसमवधाने सति वह्निना दाहोत्पत्तिवारणाय मण्यादेः कारणविघटकत्वरूपाप्रतिबन्धकता वाच्या। सा च वह्निनिष्ठदाहानुकूल-शक्तिरूपकारणविघटकतयैव निर्वहति, मण्यादिप्रतिबन्धकत्वान्यथानुपपत्त्या सिद्धायाः शक्तेः षड्‌भावेष्वनन्तर्भूतत्वादतिरिक्तत्वमेव। तथाहि, मणि-मन्त्रौषधिसमीपवर्तिना वह्निना दाहो न जन्यते, तच्छून्येन तु जन्यते। तत्र मण्यादिना वह्नौ [\[9\]](\%22#_ftn9\%22 "\"\"")दाहानुकूला[\[10\]](\%22#_ftn10\%22 "\"\"") शक्तिर्नाश्यते। तथाच वह्निनिष्ठशक्तित्वावच्छिन्नं प्रति मणित्वेन नाशकत्वस्वीकारेण मण्यादिसत्वदशायां शक्तेरभावादेव न दाहः। ननु मण्यादेर्यदि शक्तिनाशकत्वं तदा सत्युत्तेजके मण्यादावपसारिते वा दाहानापत्तिरिति चेन्न उत्तेजकेन मण्याद्यपसारणेन च शक्तेः उत्पन्नत्वात्। नच दाहं प्रति मण्यभावत्वेन हेतुत्वकल्पनान्न मणिसमवधानकाले दाहपत्तिरिति वाच्यम्। मण्यभावत्वेन रूपेण स्वतन्त्रहेतुताकल्पने गौरवात्‌। विलक्षणशक्तिमत्त्वेन वह्नेः कारणत्वकल्पनस्यैवोचितत्वात्‌।

नन्वेवं शक्तिसिद्धावपि तस्या अतिरिक्तत्वासिद्धिरिति चेन्न। उक्तपदार्थेष्वनन्तर्भूतत्वादतिरिक्तत्वसिद्धेः। तथाहि न तावत्‌ द्रव्यात्मिका शक्तिः, गुणादिवृत्तित्वात्‌। अतएव न गुणात्मिका, कर्मात्मिका वा। न च सामान्याद्यन्यतमरूपा, उत्पत्तिमत्त्वे सति विनाशित्वादिति। नञुल्लिखित-प्रत्ययाविषयत्वेन सप्रतियोगिकत्वाननुभवेन च तस्या अभावेप्यनन्तर्भावात्। तथा च “पदार्थाः सप्त कीर्तिताः” इति मूलमयुक्तमिति चेन्न।

**शक्तिनिरासः**

अतिरिक्तशक्तिकल्पनां पूर्वोक्तनाश्यनाशकभावकल्पनां चापेक्ष्य लाघवाद्दाहत्वावच्छिन्नं प्रति मण्यभावविशिष्टवह्नित्वादिनैव हेतुताकल्पनस्यो-चितत्वात्। तथाच मणिरूपप्रतिबन्धकसद्भावान्न दाह इति बोध्यम्।

ननु दाहत्वावच्छिन्नं प्रति मण्यभावविशिष्टवह्नित्वादिनैव हेतुताकल्पने यदा कदाचिन्मण्यभावविशिष्टाद्वह्नेर्दाहापत्तिः। ननु कारणतावच्छेदकविशिष्ट-कारणसत्त्वमेव कार्यौत्पत्तिप्रयोजकं, तदधिकरणे मण्यभावासत्त्वदशायां सामानाधिकरण्यसंबन्धेन मण्यभावविशिष्टवह्न्यधिकरणत्वाभावान्न दाहा-पत्तिरिति चेन्न। कारणतावच्छेदकोपलक्षितकारणसत्वस्यैव कार्योत्पत्ति-नियामकत्वात्‌। अन्यथा विशेषणज्ञानस्य विषयितासंबन्धेन विशेषण-विशिष्टज्ञानरूपस्य विशिष्टबुद्धिहेतुत्वे गतानागतविशेषणज्ञानजन्यविशिष्ट-ज्ञाने व्यभिचारापत्तेः। ननु विषयितासंबन्धेन विशेषणस्य न कारणतावच्छेदकत्वम्, अपि तु विशेषणनिरूपितविषयिताया एव, विषयिता च ज्ञानसमानकालीनैवेति कारणताव्छेदकविशिष्टस्य कार्योत्पत्तिप्रयोजकत्वेपि न क्षतिरिति चेत्- तथापि मण्यभावविशिष्टवह्नित्वं वह्निविशिष्टमण्यभावत्वं वा कारणतावच्छेदकमित्यत्र विशेषणविशेष्यभावे विनिगमनाविरहेण गुरुभूतकार्यकारणभावद्वयापत्तेः इति चेन्न।

**प्रतिबन्धकत्वस्वरूपनिरूपणम्**

स्वातन्त्र्येण मण्यभावादेरेव हेतुत्वकल्पनात्। तथाच प्रतिबन्धकत्वं न कार्यानुकूलधर्मविघटकत्वं, बाधज्ञानस्यानुमितिप्रतिबन्धकत्वाभावापत्तेः। तथा हि- यत्र परामर्शानन्तरं लौकिकप्रत्यक्षरूपो बाधनिश्चयस्तत्र बाधनिश्चयोत्पत्तिद्वितीयक्षणे परामर्शनिष्ठशक्तिनाशो वक्तव्यः। तथाच बाधोत्पत्तितृतीयक्षणे बाधेनानुमितिप्रतिबन्धो वाच्यः। स च न संभवति, तत्पूर्वं परामर्शाभावादेवानुमित्यनुत्पादसंभवात्‌, बाधद्वितीयक्षणेऽनुमित्या-पत्तेश्च तत्पूर्वं शक्तिविशिष्टपरामर्शसत्वात्।

किंतु प्रतिबन्धकत्वं कारणीभूताभावप्रतियोगित्वम्‌, तच्च मण्यभावस्य हेतुत्व एवोपपद्यते, न त्वतिरिक्तशक्तिसत्वे। अतिरिक्तशक्त्यङ्गीकारे मण्यभावस्य कारणत्वे युक्तिविरहात्‌ कारणीभूताभावप्रतियोगित्वरूपप्रति-बन्धकत्वस्य मणावसंभवात्।

**प्रतिबन्धकत्वनिरुक्तिः**

ननु प्रतिबन्धकत्वस्येदृशत्वे कारणीभूतवह्निरूपाभावप्रतियोगिनि वह्न्यभावेतिव्याप्तिः, स्वप्रागभावप्रतियोगिनि घटादौ चेति चेन्न। तादात्म्यातिरिक्तसंबन्धावच्छिन्ना या कारणता तदाश्रयीभूतो यो भावभिन्नोऽत्यन्ताभावस्तत्प्रतियोगित्वस्य विवक्षितत्वात्।

अत्र लक्षणे वह्न्यभावाभावं वह्निस्वरूपमादाय वह्न्यभावे प्रतिबन्धकत्वापत्तिवारणाय **भावभिन्न** इति, प्रागभावमादाय स्वस्मिन्स्वप्रतिबन्धकत्वापत्तिवारणाय **अत्यन्ताभाव** इति। यद्यप्यत्यन्ताभावत्वं नित्यत्वे सति संसर्गाभावत्वं, तच्च न वह्न्यादौ, भावभिन्नत्वरूपाभावत्वस्यैव तत्रासत्वात्‌, तथापि प्रकृते अत्यन्ताभावत्वं नाभावत्वघटितं, किंतु अन्योन्याभावभिन्नत्वे सति ध्वंसप्रागभावभिन्नत्वे सति सप्रतियोगिकत्वम्, अतो न भावभिन्न इत्यस्य वैयर्थ्यम्‌। अतएव “यत्र अनुयोगिवचकपदोत्तरं सप्तमी तत्र नञा अत्यन्ताभावो बोध्यते” इति नियमोप्युपपद्यते, अन्यथा भूतले घटाभावो नास्तीत्यादौ न स्यादेव नञा अत्यन्ताभावस्य बोध्यत्वम्।

कारणताविशेषोपादानाच्च स्वात्यन्ताभावप्रत्यक्षे स्वस्य प्रतिबन्धकत्वापत्तिः परास्ता। विषयस्य तादात्म्यसंबन्धेनैव प्रत्यक्षे हेतुत्वात्‌।

नचोक्तापत्तिवारणाय दैशिकविशेषणतासंबन्धावच्छिन्नत्वमेव कारणताविशेषणमस्तु, तथाच भावानां दैशिकविशेषणतासंबन्धेन अकारणत्वाद्भावभिन्न इत्यपि नोपादेयमिति वाच्यम्‌। चक्षुःसंयुक्तविशेषणतादीनां भावानामपि वा दैशिकविशेषणतया कारणत्वेन तदावश्यकत्वात्‌। इदमिहेतिप्रतीतिनियामकविशेषणतारूपस्य तस्याऽलघुत्वाच्च।

**शक्तिपक्षे लाघवाभावः**

ननु वह्निमण्यभावयोर्द्वयोर्हेतुत्वापेक्षया अतिरिक्तशक्तेरेकस्या एव हेतुता युक्ता, लाघवादिति चेन्न। दाहादिकं प्रति मण्यभावादेर्हेतुत्वकल्पनेनैव सामञ्जस्येऽनन्तशक्तितत्प्रागभावध्वंसकल्पनानौचित्यात्‌। प्रतियोगिध्वंसयोः = मणि-शक्तिनाशयोः शक्तिमण्यपसारणयोश्च कार्यकारणभावा-कल्पनालाघवाच्च।

नचोत्तेजके सति प्रतिबन्धकसद्भावेपि कथं दाह इति वाच्यं, उत्तेजकाभावविशिष्टमण्यभावस्य कारणत्वात्‌। तथाच केवलं मणिर्न प्रतिबन्धकः, किंतु उत्तेजकाभावविशिष्टः, तदभावश्च उत्तेजकसमवधानकालेऽपि तिष्ठतीति न व्यभिचारः।

अथ मण्यादिस्थलीयदाहं प्रत्युत्तेजकस्यैव हेतुतास्त्विति चेन्न। मणिमन्त्रमहौषध्यादिषु उत्तेजकत्वस्यैकस्य दुर्वचत्वेन अननुगतत्वात्, पृथिवीत्वादिना सांकर्येण तस्य जातित्वासंभवाच्च। नन्वेवमुत्तेजकाभावविशिष्टमण्यभावत्वेनापि हेतुता न संभवति, उत्तेजकस्यानुगतस्याभावादिति चेन्न। तदभावकूटविशिष्टमण्यभावस्य अनुगतत्वात्‌।

**विशिष्टाभावनिरूपणम्**

**** अत्रेदं बोध्यम्- विशिष्टाभावः त्रिधा भवति। विशेषणाभावेन विशेष्याभावेन उभयाभावेन चेति। यथा दण्डी नास्तीतिप्रतीतिसिद्धः दण्डिरूपविशिष्टाभावः (1) देवदत्तरूपविशेष्यसत्त्वेपि दण्डरूपविशेषणा-भावेन, (2) दण्डसत्त्वेपि देवदत्ताभावेन, (3) दण्ड-देवदत्तोभयाभावेन चेति त्रिधा संपद्यते। तथात्रापि उत्तेजकाभावकूटविशिष्टमण्यभावः इति विशिष्टाभावः (1) विशेष्यरूपचन्द्रकान्तमणिसत्त्वेपि उत्तेजकसूर्यकान्त-मणिसद्भावेन उत्तेजकाभावरूपविशेषणस्याभावेन, (2) उत्तेजकाभाव-रूपविशेषणस्य सत्त्वेपि विशेष्यस्य चन्द्रकान्तमणेरभावेन, (3) उत्तेजक-सद्भावेन उत्तेजकाभावरूपविशेषणस्याभावात् विशेष्यस्य मणेश्चाभावात् इति त्रिधा संपद्यते।

**निष्कृष्टकार्यकारणभावः**

अत्रेदं बोध्यम्‌, अभावीयविशेषणतासंबन्धेन पूर्वरूपध्वंसात्मक-दाहत्वावच्छिन्नं प्रति उद्देश्यता-दैशिकविशेषणतान्यतरसंबन्धावच्छिन्नप्रतियोगिताकानां तत्तदुत्तेजकाभावानां सामानधिकरण्यरूपं यद्वैशिष्ट्यं तदवच्छिन्नस्य मणि-मन्त्रादेः दैशिकविशेषणता-उद्देश्यतान्यतरसंबन्धावच्छिन्नप्रतियोगिताकाभावस्य अभावीयविशेषणतासंबन्धेन हेतुत्वम्।

अत्र मन्त्रस्य उद्देश्यतासंबन्धेनैव वह्न्यधिकरणदेशे सत्वात्‌ उद्देश्यतानिवेशः। मण्यादिरूपोत्तेजकस्य सत्वेऽपि किंचिदवच्छेदेन संयोगेन तदभावसत्वाद्दाहानुपपत्तिरिति दैशिकविशेषणतानिवेशः। दैशिकविशेषणतया तु न द्रव्यस्याव्याप्यवृत्तित्वमिति न दाहानुपपत्तिः। इदंच भावाभावसाधारणगदैशिकविशेषणतामभ्युपेत्योक्तम्‌। मन्त्रादेः परिग्रहादेव संबन्धकोटौ उद्देश्यताप्रवेशः। संयोगस्थानै दैशिकविशेषणताप्रवेशे तूक्तैव युक्तिः।

एतेन “संयोगसंबन्धावच्छिन्नप्रतियोगिताकमण्यभावस्य तत्संयुक्तेपि सत्वात्‌ दाहापत्तिः” इति परास्तम्‌।

**अनुमानेन शक्तिसिद्धिरिति पूर्वपक्षः**

नन्वनुमानमेव शक्तौ प्रमाणम्‌। तथाहि- “वह्निः दाहानुकूलाद्विष्ठातीन्द्रियधर्मवान्, दाहजनकत्वात्, अदृष्टवदात्मवत्”। वह्निद्व्यणुकगतैकत्वमादाय भर्जनकपालस्थवह्निनिष्ठानुद्भूतरूपमादाय वा सिद्धसाधनवारणाय साध्ये **दाहानुकूलेति**। वह्निद्व्यणुकेन्धनसंयोगमादाय अदृष्टवदात्म-वह्निसंयोगमादाय वा तद्वारणाया**द्विष्ठेति**। वह्निनिष्ठो-ष्णस्पर्शमादाय तद्वारणाया**तीन्द्रियेति**। यद्यप्यत्रात्मनो दृष्टान्तत्वमसंगतं, तस्य दाहजनकत्वे मानाभावात्‌। तथापि कार्यनात्रे कर्तुरेव कारणत्वमताभि-प्रयेणैवमुक्तम्‌। यद्वा दाहजनकत्वमत्र न दाहकारणत्वम्, अपितु दाहप्रयोजकत्वं, तच्च कारण-तत्कारणसाधारणं स्वरूपसंबन्धरूपमिति कार्यमात्रकारणकृतिकारणात्मन्यप्यक्षतमेव। तथा च शक्तिसिद्धिरिति चेन्न

**तन्निरासः**

विपक्षे बाधकतर्कविरहेणास्यानुमानस्याप्रयोजकत्वात्‌।

**शक्तिविषये दीधितिकृन्मतम्**

**दीधितिकृतस्तु** **पदार्थतत्त्वनिरूपणे** वह्निं प्रति तृणफूत्कारसंयोगादीनां तृणफूत्कारसंयोगत्वादिरूपेण कारणताया व्यभिचारेणासंभवादति-रिक्तशक्तिसिद्धिः। नच तृणफूत्कारयोररणिनिर्मन्थनयोर्मणिकिरणयोश्च संबन्धस्य जन्यतावच्छेदकं
वह्निवृत्तिवैजात्यत्रयं कल्प्यमिति न व्यभिचार इति वाच्यम्‌। तज्जन्यतावच्छेदकवैजात्यत्रयकल्पनामपेक्ष्य तत्तत्संबन्धानामेक-शक्तिमत्त्वेन कारणत्वकल्पनाया एव लघुत्वेन न्याय्यत्वादित्याहुः।

**शक्तिविषये दीधितिकृन्मतनिरासः**

तन्न। तत्तत्संबन्धसाधारण्येनैकजातेरेवाभ्युपगमात्‌। नच योग्यवृत्तिजातेर्योग्यत्वापत्तिरिति वाच्यं, दोषविशेषेण शक्तेरिवायोग्यत्वकल्पनात्‌। नच नोदनत्वादिना संकरः। तस्यादोषत्वात्, अन्यतमत्वेन कारणतासंभवाच्च। नचान्यतमत्वघटकभेदानां मिथो विशेषणविशेष्यभावे विनिगमनाविरहेण कारणतावच्छेदकभेदात् कारणताबाहुल्यमिति वाच्यम्‌, कारणतावच्छेदकानां भेदानां समनियतानामैक्येन[\[11\]](\%22#_ftn11\%22 "\"\"") कारणतैक्यसंभवात्‌। नच भेदानां स्वरूपतोवच्छेदकत्वासंभवेन तृणफूत्कारसंयोगभेदविशिष्ट-अरणिनिर्मन्थनसंबन्धभेदविशिष्ट-मणिकिरणसंबन्धभेदावच्छिन्न-प्रतियोगिताकभेदत्वादिना अवच्छेदकत्वं वक्तव्यम्‌। तथाच अवच्छेदकतावच्छेदकभेदादवच्छेदकताभेदः, तद्भेदेन च कारणताभेद इति वाच्यम्‌। तत्तत्कारणव्यक्तिरूपायाः स्वरूपसंबन्धरूपकारणतायाः कारणतावच्छेदकभेदेन भेदासंभवात्, सप्तपदार्थातिरिक्ताया वा कारणताया अवच्छेदकभेदेऽप्यभेदात्।
सप्तपदार्थातिरिक्तकारणताया अवच्छेदकताभेदाद्भेदे नानाकारणताव्यक्तिकल्पनागौरवापत्त्या नानावच्छेदकतानिरूपितैककारणताया एव कल्पयितुमुचितत्वात्। व्यापकतारूपकारणताया एव प्रतियोगितावच्छेदकतापर्याप्त्यनव-च्छेदकधर्मघटितत्वेन अवच्छेदकत्वादिभेदेन मिन्नत्वात्।

इदमुपलक्षणम्‌। भेदस्य तद्व्यक्तित्वेन कारणतावच्छेदकत्वेऽपि न क्षतिरिति द्रष्टव्यम्‌।

**यद्यपि** घटादिकार्यं प्रति तत्तत्कार्यानुकूलैकशक्तिमत्वेन कारणत्वे लाघवं, दण्डत्वादिना नानाकारणत्वकल्पने गौरवं, प्रतिबन्धकसमवधानकालीनकारणेषु शक्त्यभावादेव कार्यानुत्पादसंभवे प्रतिबन्धकाभावस्य कारणत्वाकल्पनेन च महालाघवादिति शक्तिकल्पनमेव ज्यायः। नच दण्डचक्रादिषु सर्वत्रैकशक्तिमङ्गीकृत्य तद्वत्वेन कारणत्वे केवलदण्डादपि घटोत्पत्तिः स्यात्‌, अशेषकारणतावच्छेदकावच्छिन्नस्य सत्वादिति वाच्यम्‌। शक्तेः कारणसमुदायपर्याप्तत्वोपगमेन पर्याप्तिसंबन्धेन शक्तिमत्त्वेनैव कारणत्वाभ्युपगमेन च केवलदण्डसत्वदशायां कारणतावच्छेदकावच्छिन्नस्याभावात्‌। एतन्मते सामग्रीत्वमपि यद्यद्धर्मावच्छिन्नसमुदाये कारणतावच्छेदकपर्याप्तिः तत्तद्धर्मावच्छिन्नसमुदायत्वमेव। **तथापि** दण्डत्वादिना घटकारणत्वाभावे दण्डत्वाद्यवच्छिन्नधर्मिकेष्टसाधनताज्ञानासंभवेन घटार्थिनो नियमतो दण्डत्वाद्यवच्छिन्नोपादाने न प्रवृत्तिः स्यादिति दण्डत्वादिना घटकारणत्वमावश्यकम्।

**परेतु** तृणादिसंबन्धकालीनवायुसंयोगादीनामेकशक्तिमत्त्वेन हेतुतामादाय विनिगमनाविरहान्न शक्तिसिद्धिरित्याहुः।

**सादृश्यातिरिक्तत्वशङ्का**

ननु तथापि सादृश्यमतिरिक्तः पदार्थः, षड्‌भावानन्तर्भूतत्वे सत्यभावानन्तर्भूतत्वात्। “सादृश्यं न षड्भावान्तर्भूतं, व्यतिरेकित्वे सतीसामान्येतरवृत्तित्वे सति सामान्यवृत्तित्वात्” इत्यनुमानेन
षड्भावानन्तर्भावसिद्धिः।

यदि सादृश्यं द्रव्यादावन्तर्भूतं तदा द्रव्यादेः सामान्यावृत्तित्वेन यथा गोत्वं नित्यं तथा अश्वत्वमित्यबाधितप्रतीतिर्न स्यात्। अत्र च हेतौ व्यतिरेकित्वे सतीति विशेषणान्न प्रमेयत्वादौ व्यभिचारः। भावत्वे च द्रव्यादिषट्‌कान्यतमत्वरूपे हेतुमति साध्यस्य सत्वान्न व्यभिचारः। समान्यवृत्तित्वस्य सामान्यत्वेपि सत्त्वात् व्यभिचारवारणाय सामान्येतरवृत्तित्वं विशेषणम्।

**सामान्यत्वे सामान्यवृत्तित्वासंभवशङ्का**

अथ सामान्यत्वमनेकसमवेतत्वे सति नित्यत्वं, तच्च ध्वंसप्रागभावाप्रतियोगित्वरूपम्। तथा चाभावस्वरूपमेवेति कथं व्यभिचारः। नच विनिगमनाविरहेण नित्यत्वे सत्यनेकसमवेतत्वस्यापि सामान्यत्वरूपतासंभवेन तस्य चानेकानुयोगिकसमवायप्रतियोगित्वसय स्वरूपसंबन्धविशेषरूपस्य सामान्यात्मकतेया भवति व्यभिचार इति वाच्यम्‌। एवमप्यभेदे आधाराधेयभावानुपगमेन सामान्ये तद्वृत्तित्वासत्त्वेन व्यभिचाराप्रसक्तेः। नच सामान्यत्वं सामान्यविषयककज्ञानरूपमेव विवक्षितमिति वाच्यम्‌। तथासति सामान्यविषयकज्ञानस्य विषयतया सामान्यसंबन्धित्वात्‌ सामान्येतरात्मवृत्तित्वाच्च सत्यन्तोपादानेपि व्यभिचारतादवस्थ्यात्‌, व्यभिचारवारणरूपप्रयोजनाभावेन सत्यन्तसार्थक्यमात्राय वृत्तित्वस्थाने संबन्धित्वविवक्षाया अनुचितत्वाच्च। तस्मात्सामान्यनिरूपितायाः संबन्धान्तरावच्छिन्नवृत्तिताया अप्रसिद्य्धा स्वरूपसंबन्धावच्छिन्नसामान्यवृत्तित्वमेव हेतुर्वाच्यः। **सामान्यत्वे च न तादृशं सामान्यवृत्तित्वमिति व्यभिचारो दुर्घट एव।** युक्तं चैतत्‌। सादृश्यस्यातिरिक्तत्ववादिनापि स्वरूपसंबन्धेनैव तस्य प्रकारत्वोपगमेन तस्य भूयोधर्मवत्त्वरूपतावादिनापि स्वरूपेणैव तस्य प्रकारताङ्गीकरणीया, अनुभवे विवादासंभवात्‌, एकाकारप्रतीतेर्नानासंबन्धेन तत्प्रकारकत्वानौचित्याच्च। अतएव ग्रन्थकृतापि तद्भिन्नत्वे सति तद्गतभूयोधर्म इत्यनुक्त्वा तद्गतभूयोधर्मवत्त्वपर्यन्तमनुसृतं, तथाच सादृश्ये स्वरूपासिद्धिवारणाय उभयमतसिद्धं सामान्यनिरूपितस्वरूपसंबन्धावच्छिन्नवृत्तित्वमेव हेतुरित्यवश्यमङ्गीकरणीयमिति न व्यभिचार इति चेन्न।

**सामान्यत्वस्य सामान्यवृत्तित्वसाधनम्**

सामान्यं सामान्यत्ववदितिप्रतीत्या सामान्ये सामान्यत्वाधारत्वावगाहनेग सामान्यत्वस्य सामान्यातिरिक्तस्य दुर्वचत्वेन च स्वस्यापि स्वरूपसंबन्धेन स्ववृत्तित्वमवश्यमङ्गीकरणीयं, अभावाधिकरणकाभावस्थले सर्वैरपि तथा स्वीकारात्‌। अनयैव रीत्या प्रमेयत्वादावपि वक्ष्यमाणव्यभिचारो बोध्यः। सर्वं प्रमेयत्ववदिति प्रतीत्या प्रमेयत्वस्य प्रमास्वरूपस्य स्वरूपसंबन्धेन वृत्तेरावश्यकत्वात्‌, विषयताया विषयस्वरूपत्वे च सर्वत्र प्रमेयत्वमेकमिति प्रतीतिविरोधात्‌। ज्ञानस्वरूपे च प्रमेयत्वे स्वरूपसंबन्धेन सामान्यतदितरवृत्तित्वसत्त्वाद्व्यभिचारस्या-वश्यकत्वात्।

**वस्तुतस्तु** स्वरूपसंबन्धावच्छिन्नसामान्यवृत्तित्वमेव हेतुः, सामान्येतरवृत्तित्वं तु सादृश्यस्य सामान्यमात्रवृत्तित्वे मुखादौ चन्द्रसादृश्यप्रतीतिर्न स्यादित्याशङ्कानिरासाय, स्वरूपसतः सामान्येतरवृत्तित्वास्यानुवादाय एव, नतु हेतुतावच्छेदकत्वेपि तात्पर्यम्‌। नचैवं सामान्यस्वरूपे सामान्यत्वे व्यभिचार इति वाच्यम्‌। आधाराधेयभावप्रतीत्यनुरोधेनानेकसमवेतत्वे सति नित्यत्वस्वरूपताया एव सामान्यत्वे स्वीकरणीयत्वात्‌। एवं प्रमेयत्वमपि न प्रमैव, विषयार्थकप्रत्ययादिविरोधात्, अपि तु प्रमाविषयत्वं, तथाच प्रमेयत्वस्य
विषयतारूपस्य प्रतिविषयं भिन्नत्वेन कस्यामपि विषयतायां सामान्य-तदितरोभयवृत्तित्वासंभवेन प्रमेयत्वेपि व्यभिचारासंभवात्‌ हेतौ व्यतिरेकित्वविशेषणमप्यनर्थकमेव। परंतु विषयस्वरूपाया विषयतायाः स्वरूपसंबन्धेन सामान्यवृत्तित्वसत्त्वात्त्त्र व्यभिचारवारणाय सामान्यवृत्तित्वे विषयतात्वाद्यनवच्छिन्नत्वं विशेषणं देयम्। एवंच द्वित्वादिकमपि अपेक्षाबुद्धिविषयत्वमेव, नत्वपेक्षाबुद्धिरूपं, ज्ञाने विषयवृत्तित्वस्य क्वाप्यक्लृप्तत्वादिति तत्रापि न व्यभिचार इति। **अथ वा** प्रमेयत्वे व्यभिचारवारणाय सामान्येतरवृत्तित्वस्यापि विशेषणत्वम्।

**सादृश्यस्य अभावेनन्तर्भावः**

किंच “सादृश्यं नाभावेन्तर्भवति, सत्त्वेन प्रतीयमानत्वात्”। यद्यप्यतिरिक्ताभावमनङ्गीकुर्वतः प्राभाकरस्य मतेऽभावेऽन्तर्भावचिन्ता न संभवति, तथापि परमतमभ्युपेत्येदं बोध्यम्।

तथा च “पदार्थाः सप्त कीर्तिताः” इति मूलमयुक्तमिति चेन्न।

**सादृश्यस्य न पदार्थान्तरत्वम् **

न सादृश्यं पदार्थान्तरं, किंतु तद्भिन्नत्वे सति तद्गतभूयोधर्मवत्त्वम्‌, यथा चन्द्रभिन्नत्वे सति चन्द्रगताह्लादकत्वादिमत्त्वं मुखे चन्द्रसादृश्यमिति। तद्भिन्नत्वे सति इति सादृश्यनिरूपकेऽतिव्याप्तिवारणाय। अनुयोगितासंबन्धविवक्षणे तु न देयमेव।

तद्गतभूयोधर्मवत्त्वम् इत्यस्य तत्रासाधारण्येन विद्यमाना ये भूयांसो धर्मास्तद्वत्त्वमित्यर्थः। घटभिन्नत्वेन सिंहकाकयोरपि सादृश्यापत्तिवारणाय भूयांस इति। यद्यपि घटभेदपटभेदादयो भूयांसो धर्मास्तत्रापि संभवन्त्येव, गोत्वाश्वत्वयोर्नित्यत्वरूपैकधर्ममादाय सादृश्यमङ्गीकृत्यैवोक्तमिति भूयस्त्वोपदानमसङ्गतमेव, तथापि प्रायेण भूयोधर्मैरेव सादृश्यप्रतीतिरिति तात्पर्यविषयार्थकमेव प्रकृते भूयःपदमिति ध्येयम्‌। नरोऽयं सिंहसदृश इत्यादौ तु घटभिन्नत्वादिर्न तात्पर्यविषयः, किंतु पराक्रमः, तस्यापि तथात्वे त्विष्टापत्तेः। यथा घटो वाच्यस्तथा पटोऽपीति व्यवहाराच्च। तस्मादसाधारण्येनेत्यपि न देयम्‌। ।

नन्विदं “गगनं गगनाकारं सागरः सागरोपमः। रामरावणयोर्युद्धं रामरावणयोरिव” इत्यादावव्याप्तमिति चेन्न। तद्वृत्तिधर्ममात्रस्य तत्र विवक्षितत्वात्। युगभेदप्रयुक्ततत्तद्युगविशिष्टगगनभेदविवक्षया गगने गगनभेदसत्त्वाद्वा तदुपपत्तेः। अतएव युगभेदविवक्षायाम् इहोपमालङ्कारः, सादृश्यस्याबाधितत्वात्, विशेष्ययोर्भेदानङ्गीकारे प्रतिपाद्यमानार्थस्यान्वयाभावेन अनन्वयालंकार इत्युक्तमालंकारिकैः।

सादृश्यघटकधर्मश्च क्वचिज्जातिरूपो, यथा घटसदृशः पट इत्यादौ। क्वचिदुपाधिरूपः, यथा गोत्वं नित्यं तथाश्वत्वमपीत्यादौ, यथा वा चन्द्रसदृशं मुखमित्यादावाह्लादकरत्वादिः। आह्लादः सुखविशेषः। यद्यपि चन्द्रमुखदर्शनजन्ययोः सुखयोर्भिन्नत्वेन चन्द्रमुखयोर्नैकमाह्लादकरत्वं, कारणतावच्छेदकभेदेन कारणताभेदस्यावश्यकत्वात्‌, तथापि स्वाश्रयोपधायकत्वसंबन्धेन एकवैजात्यविशिष्टत्वमेव प्रकृते साधारणो धर्मः, मुखचन्द्रदर्शनजन्यं च एकजातीयमेव सुखमिति भावः। आदिना वर्तुलत्वतेजस्वित्वादिपरिग्रहः। अतिरिक्तसादृश्यकल्पने गौरवादिति।

**सादृश्ये नव्यमतम्**

नव्यास्तु सादृश्यमतिरिक्तमेव। अन्यथा सदृश इत्याकारकप्रतीतेः सर्वत्र एकप्रकारकतानुभवापलापापत्तेः। तथा च चन्द्रसदृशं मुखमित्यादौ आह्लादकरत्वादेः प्रकारता, घटसदृशः पट इत्यादौ तु द्रव्यत्वपृथिवीत्वादेरिति तादृशप्रतीत्योः सादृश्यांशे अनुभवसिद्धायाः समानाकारतायाः अपलापः उक्तधर्मस्य सादृश्यतावादमते दुरुद्धरः। सादृश्यमतिरिक्तः पदार्थ इति मते तु न तदनुपपत्तिः। नचातिरिक्तत्वे पदार्थविभागव्याघात इति वाच्यम्‌। तस्य साक्षात्परम्पया वा तत्त्वज्ञानोपयोगिपदार्थमात्रनिरूपणपरत्वात्‌।

**सादृश्ये नव्यतरमतम्**

नव्यास्तु गोत्वादिविषयकं ज्ञानमेव विषयतासंबन्धेन वस्तुनि प्रतीतं सादृश्यं नातिरिक्तं, गोत्वादिरूपं वा इत्याहुः।

**अधिकरणत्वे नव्यमतम्**

एवमधिकरणत्वमपि। तस्य संयोगादिरूपत्वे बदरकुण्डसंयोगस्य द्विष्ठत्वेन कुण्डे बदरमितिवत् बदरे कुण्डमित्यपि प्रयोगः स्यात्‌। अत्र च प्राचीनमते आधारत्वं सप्तम्यर्थः। तत्र प्रकृत्यर्थस्याधेयतासंबन्धेनान्वयः। आधारत्वस्य च निरूपकतासंबन्धेन सप्तमीसमभिव्याहृतबदरादि-पदार्थेऽन्वयः। तथाच कुण्डवृत्त्याधारतानिरूपकं बदरमिति बोधः। आधेयत्वं सप्तम्यर्थ इति नवीनमते तु कुण्डं बदरवदितिवत् बदरं कुण्डवत् इत्यापत्तिर्द्रष्टव्या।

**प्रतियोगित्वे नव्यमतम्**

एवं प्रतियोगित्वमप्यतिरिक्तम्। प्रतियोगितायाः प्रतियोगिस्वरूपत्वे भूतलादेरपि घटाभावदिप्रतियोगितापत्तिः, घटः प्रतियोगितावान् इत्याधारताप्रतीत्यनुपपत्तिश्च। प्रतयोगितावच्छेदकस्वरूपत्वे अभेदेनाव-च्छेद्यावच्छेदकभावविरहेण घटत्वादेः प्रतियोगितावच्छेदकत्वानुपपत्तिश्च। अपिना **विषयत्वादि**समुच्चयः। इत्याहुः॥ 2॥

**नवद्रव्यनिरूपणम् **

**पृथिवीजलतेजोवाय्वाकाशाः कालयुक्तदिक्।**

**आत्मा मन इति द्रव्यम्...................॥**

द्रव्याणि विभजते - **पृथिवीति**। आत्मा **देही**। द्रव्यपदं द्रव्यत्वरूपजातिविशिष्टार्थकं, न तु गुणाश्रयत्वविशिष्टार्थकं, गौरवात्‌।

**ईश्वरः सशरीरः इति प्राच्यमतम्**

अथेश्वरस्य देहिनां मध्येनन्तर्भावात्कथं द्रव्यत्वमिति चेन्न। वृद्धाः भूतावेशन्यायेनेश्वरस्य शरीरमिच्छन्ति।

**ईश्वरः अशरीरः इति नव्यमतम्**

संसार्यदृष्टवशाच्छरीरमित्यन्ये। नचेश्वरस्य अशरीरत्वे ब्रह्मविष्णुमहेश्वरशरीराणामपि ईश्वरीयत्वं न स्यात्‌, जीवादृष्टवशेन सृष्ट्यादिकार्यार्थमीश्वरस्य ब्रह्मादिशरीरोत्पत्त्यङ्गीकारेण इष्टापत्तेरयोगादिति वाच्यम्‌। इष्टत्वात्‌। ब्रह्मादिशरीराणां ईश्वरीयत्वं हि तदीयभोगावच्छेदकत्वं, तददृष्टजन्यत्वं वा, तत्कृजिजन्यचेष्टावत्त्वं वा। नाद्यद्वितीयौ, तस्य भोगादृष्टयोरभावात्‌। नापि तृतीयः, समवायेन चेष्टां प्रति अवच्छेदकतासम्बन्धेनैव कृतेः कारणतया व्याप्यवृत्तित्वेनेश्वरकृते-रवच्छेदकतया क्वाप्यसत्वात्‌। कार्यत्वावच्छिन्नकारणताया एव तत्राङ्गीकारात्‌। ब्रह्मादीनां जीवन्मुक्तयोगित्वस्याभ्युपेयत्वादिति ध्येयम्‌।

**पञ्चैव द्रव्याणीति दीधितिकारमतम्**

**दीधितिकारास्तु** पदार्थतत्त्वनिरूपणे “पृथिव्यप्तेजोवाय्वात्मान इति पञ्चैव द्रव्याणि, व्योमादेरीश्वरात्मन्येवान्तर्भूतत्वात्‌, मनसश्चासम-वेतभूतेऽन्तर्भावात्[\[12\]](\%22#_ftn12\%22 "\"\"")” इत्याहुः।

**तन्निरासः**

** तत्रेदं विचारणीयम्। **व्योम्नस्तावच्छब्दाश्रयतया सिद्धिः। नच भगवत एव शब्दाश्रयत्वम्‌। प्रत्येकं जीवमादाय विनिगमनाविरहात्‌। नच जीवानामाश्रयत्वे शब्दवानहमिति प्रत्यक्षापत्तिः, अदृष्टवत् मनः प्रति अयोग्यत्वस्यैव कल्पनात्‌। कालदिशोस्तु एतस्मिन्काले घटः, पूर्वस्यां दिशि पट इत्याद्यनुगताकारप्रत्ययात्‌ सिद्धिः। मनसश्चासमवेतभूतत्वे पार्थिवादित्रसरेणूनादाय विनिगमनाविरहात् तत्सिद्धिः।

**दश द्रव्याणीति नव्यतरमतम्**

पृथिवी-जल-तेजो-वायु-आकाश-काल-आत्म-मनः-शब्द-तमांसि इति दशद्रव्याणीति नव्यतराः। एतत्तत्त्वं तत्र तत्रोपपाद्यते।

**द्रव्यत्वजातिः **

ननु द्रव्यत्वजातौ किं मानं? नहि तत्र प्रत्यक्षं प्रमाणं, घृतजतुप्रभृतिषु पामराणां द्रव्यत्वज्ञानाभावेन सकलद्रव्यसाधारणद्रव्यत्वजातिसिद्धिर्न भविष्यतीति चेन्न।

कार्यसमवायिकारणतावच्छेदकतया द्रव्यत्वसिद्धेः।

तथा हि (1) कार्यत्वावच्छिन्नकार्यतानिरूपितद्रव्यनिष्ठसमवायि-कारणता किंचिद्धर्मावच्छिन्ना, कारणतात्वात्, दण्डनिष्ठघटकारणतावत् इत्यनुमानस्य तत्र प्रमाणत्वात्। कार्यत्वं प्रागभावप्रतियोगित्वम्। न च ध्वंससाधारण्यं, सत्त्वेन विशेषणीयत्वात्‌। अत्र च कार्यस्य समवायः प्रत्यासत्तिः, कारणस्य तादात्म्यं, यत्र समवायेन कार्यं तत्र तादात्म्येन द्रव्यमिति नियमात्‌।

ननु जन्यसत्त्वरूपकार्यत्वावच्छिन्नं प्रति तादात्म्येन द्रव्यत्वेन कारणत्वे मानाभावः। न च नीलरूपे नीलरूपोत्पत्तिवारणाय तथा हेतुत्वमावश्यकमिति वाच्यं, समवायेन नीलरूपं प्रति स्वाश्रयसमवेतद्रव्यत्वसम्बन्धेन नीलरूपस्य हेतुतयैव तद्वारणात्‌। अत्र च स्वाश्रयसमवेतत्वसंबन्धेन स्वस्मिन्नपि नीलस्य सत्वेन तत्र नीलोत्पत्तिवारणाय संबन्धकोटौ द्रव्यत्वप्रवेशः। कार्यत्वस्य च कार्यतावच्छेदकत्वे गौरवम्। ननु तर्हि लाघवात्कालिकसंबन्धेन घटत्वमेव कार्यतावच्छेदकमस्त्विति चेन्न। कालिकसंबन्धेन पटत्वादिकमादाय विनिगमनाविरहात् इति चेत्

अस्तु, तथापि (2) संयोगत्वावच्छिन्नकार्यतानिरूपितद्रव्यनिष्ठ-समवायिकारणता किंचिद्धर्मावच्छिन्ना, कारणतात्वात्, दण्डनिष्ठघट-कारणतावत् इत्यनुमानेन तत्सिद्धिसंभवात् न क्षतिः। अत्रच रूपादिगुणानां सकलद्रव्यसाधारण्याभावेन द्रव्यकार्यतया परित्यागः। सकलद्रव्यवृत्ति-संख्यादित्रयस्य च परित्यागः, गगनादिवृत्तेर्नित्यत्वात्‌। नच संयोगत्वावच्छिन्नं प्रति द्रव्यत्वेन समवायिकारणत्वे मानाभावः, तत्तद्व्यक्तिसमवेतसत्सामान्यं प्रति तत्तद्व्यक्तित्वेन समवायिकारणत्वस्यावश्यकतया गुणादौ तदुत्पादासंभवादिति वाच्यम्। कार्यमात्रवृत्तिजातेः कार्यतावच्छेदकत्वनियमेन तादृशकारणत्वस्य आवश्यकत्वात्‌।

नित्यसंयोगाङ्गीकर्तृमते तु (3) विभागत्वावच्छिन्नकार्यता-निरूपितद्रव्यनिष्ठसमवायिकारणता किंचिद्धर्मावच्छिन्ना, कारणतात्वात्, दण्डनिष्ठघटकारणतावत् इत्यनुमानेन तत्सिद्धिः।

अत्र यद्यपि स्वाश्रयाश्रयत्वरूपपरंपरासंबन्धेन गुणत्वस्यापि द्रव्यनिष्ठकारणतावच्छेदकत्वसंभवात् गुणत्वेनान्यथासिद्धिः संभवति, तथापि साक्षात्संबद्धधर्मबाधे सत्येवानुमितेः परम्परासंबद्धधर्मविषयत्वमिति बोध्यम्।

**प्रतिबन्धकतावच्छेदकतया द्रव्यत्वजातिसिद्धिः**

इदमुपलक्षणम्‌। द्रव्यवति द्रव्यान्तरानुत्पत्त्या समवायेन द्रव्योत्पत्तिं प्रति समवायेन द्रव्यस्य प्रतिबन्धकत्वं कल्पनीयमिति प्रतिबन्धकतावच्छेदकतया द्रव्यत्वजातिसिद्धिः। (4) अनुमानप्रकारस्तु पृथिव्यादिचतुष्टयमात्रवृत्तिभूतत्वावच्छिन्नोत्पत्तिनिष्ठप्रतिबध्यतानिरूपितप्रतिबन्धकता किंचिद्धर्मावच्छिन्ना, प्रतिबन्धकतात्वात् इति। प्रतिबध्यतावच्छेदकं तु पृथिव्यादिचतुष्टयमात्रवृत्तिभूतत्वमेव[\[13\]](\%22#_ftn13\%22 "\"\""), नित्यव्यावृत्तत्वात्‌। न द्रव्यत्वम्, अतिप्रसक्तत्वात्। भूतत्वस्य प्रतिबन्धकतावच्छेदकत्वे तु मूर्तत्वस्य तथात्वमादाय विनिगमनाविरहापत्तिः, द्रव्यत्वस्य प्रतिबन्धकतावच्छेदकत्वं तु धर्मिग्राहकमानसिद्धम्‌। तस्य प्रतिबन्धकतानवच्छेदकत्वे द्रव्यत्वमेव न सिध्येत्, क्लृप्तयोरेव परस्परं विनिगमनाविरहः, नतु क्लृप्तस्याक्लृप्तेनेति नियमात्। न च तस्य गगनादिवृत्तित्वे मानाभाव इति वाच्यं, प्रतिबध्यतावच्छेदकीभूत- पृथिव्यादिचतुष्टयमात्रवृत्तिभूतत्वेन तुल्यव्यक्तिकत्वापत्त्या विनिगमनाविरहेण गगनादिपञ्चवृत्तित्वाभ्युपगमात्‌[\[14\]](\%22#_ftn14\%22 "\"\"")। नच भूतत्वेन तुल्यव्यक्तित्ववारणाय मनोवृत्तित्वमेव द्रव्यत्वे कल्प्यतां, गगनादिवृत्तित्वकल्पने गौरवात्‌, गगनकालदिगात्मवृत्तित्वकल्पनेपि मूर्तत्वेन सांकर्यवारणाय मनोवृत्तित्वस्यावश्यकत्वादिति वाच्यम्‌। तथा सति मूर्तत्वजात्या द्रव्यत्वस्य तुल्यव्यक्तित्वापत्तेः।

**अत्रेदं बोध्यम्**- एतावतापि गगनवृत्तित्वमेव सिध्यति, नात्मादिवृत्तित्वमपीति। पृथ्व्यादिपञ्चकवृत्तित्वे सिद्धे अनुगतव्यवहारात् अन्यत्रापि द्रव्यत्वसिद्धिरिति वा समाधेयम्।

**तमसोऽतिरिक्तद्रव्यत्वसाधनम् **

 ननु दशमं द्रव्यं तमः कुतो नोक्तं? तद्धि नीलं तमश्चलतीतिप्रत्यक्षेण गृह्यते। ननु तमसः सिद्धावपि तस्य द्रव्यत्वे किं मानमिति चेन्न। “तमो द्रव्यं, रूपवत्त्वात्, परत्वाद्याश्रयत्वाच्च” इत्यनुमानस्यैव तमसो द्रव्यत्वे प्रमाणत्वात्। इदं तमः परम्, इदमपरमिति प्रतीतेः तमसः परत्वाद्याश्रयत्वात्।

ननु तमसि रूपे मानाभावः, न च नीलं तम इति प्रतीत्या तत्सिद्धिरिति वाच्यम्‌। प्रतीतेर्भ्रान्तित्वादिति चेत्तथापि “तमो द्रव्यं, कर्मवत्त्वात्” इत्यनुमानमेव तमसो द्रव्यत्वे प्रमाणम्। कर्मवत्त्वं च समवायसंबन्धेन विवक्षितं, तेन जन्यमात्रस्य कालिकसंबन्धेन कर्मवत्त्वेपि न व्यभिचारः। नच स्वरूपासिद्धिः। चलति च्छायेति प्रतीत्या कर्मवत्त्वसिद्धेः।

**तमसः पृथिव्यामनन्तर्भावः**

तमः न पृथिव्यामन्तर्भवति, गन्धशून्यत्वात्। अत्र गन्धाभावस्य हेतुत्वोक्तौ पटगतगन्धप्रतियोगिकाभावमादाय घटे व्यभिचारः, अतः शून्यत्वमुक्तम्‌। हेतुश्च प्रतियोगिव्यधिकरणः समवायसंबन्धावच्छिन्न-प्रतियोगिताकोऽपि बोध्यः। तेन नोत्पत्तिकालीने संयोगसंबन्धाव-च्छिन्नगन्धाभाववति च घटे व्यभिचारः।

**प्रतियोगिव्यधिकरणत्वपरिष्कारः**

नच संयोगेन गन्धाभावे प्रतीयोगिव्यधिकरणत्वस्यैव दुर्घटतया तादृशाभावमादाय व्यभिचारप्रदर्शनमसङ्गतं, संयोगेन प्रतियोग्यधि-करणाप्रसिद्धेरिति वाच्यम्‌। यादृशसंबन्धसामान्ये यदभावप्रतियोगि-प्रतियोगिकत्व-यदभावाधिकरणीभूतयत्किंचिद्व्यक्त्यनुयोगिकत्वोभयाभावः तदधिकरणे तदभावस्य तादृशसंबन्धेन प्रतियोगिव्यधिकरणत्वमित्युक्तौ[\[15\]](\%22#_ftn15\%22 "\"\"") तादृशाभावस्यापि प्रतियोगिव्यधिकरणत्वसंभवादिति भावः। 

वस्तुतस्तु सुरभ्यसुरभ्यवयवारब्धघटे व्यभिचारो दुर्वारः, तत्र परस्परविरोधेन कस्यापि गन्धस्यानुत्पत्त्या प्रतियोगिव्यधिकरणसमवाय-संबन्धावच्छिन्नगन्धसामान्याभावसत्वादिति प्रतियोगिव्यधिकरणत्वं स्वसमवायिसमवेतत्वसंबन्धेन गन्धानधिकरणे निरवच्छिन्नदैशिकविशेषणतया वृत्तित्वं, तद्विशिष्टगन्धाभावस्य हेतुत्वे तात्पर्यमुपगन्तव्यम्‌। उक्तघटे च उक्तसंबन्धेन कपालनिष्ठगन्धसत्वेन तत्र गन्धाभावस्य प्रतियोगिव्यधिकरणत्वासंभवान्न व्यभिचारः। न च यत्र सुरभ्यसुरभिकापालिकारब्धं कपालद्वयं तत्रसमवेतस्य घटस्य स्वाश्रयसमवेतत्वसंबंधेनाऽपि गन्धाधिकरणत्वविरहाद्व्यभिचार-तावदस्थ्यमिति वाच्यम्‌। कपालद्वयसंयोगादुत्पत्स्यमानस्य घटस्य कपालवयवादिष्वपि समवायेनोत्पादस्वीकारात्‌। अन्यथा घटसत्वदशायामेव कापालिकादौ समवायेन घटाभावस्य प्रत्यक्षापत्तेः। न च कपालस्य घटप्रतिबन्धकत्वात्कथं कापालिकादौ तदुत्पाद इति वाच्यम्‌। द्रव्यविभाजकोपाधिव्याप्या या घटत्वादिजातयस्तत्तज्जात्यवच्छिन्नं प्रति तत्तज्जात्यवच्छिन्नस्यैव प्रतिबन्धकत्वोपगमेन घटं प्रति कपालस्या प्रतिबन्धकत्वात्‌। तद्द्रव्यं प्रति तद्द्रव्यानारंभकद्रव्यत्वेन वा प्रतिबन्धकतायाः स्वीकरणीयत्वादिति। पार्थिवपरमाणौ गन्धनाशदशायां गन्धाभावसत्वात्तत्र व्यभिचारवारणाय विशेषणतायां निरवच्छिन्नत्वप्रवेशः। इत्थं च संयोगेन गन्धाभावस्यापि प्रतियोगिव्यधिकरणत्वात्‌ तद्वारणाय समवायावच्छिन्न-प्रतियोगिताकत्वनिवेशसार्थक्यम्‌।

एतेन “प्रतियोगिव्यधिकरणत्वं यदि प्रतियोग्यधिकरणावृत्तित्वं तदा तादृशगन्धाभावाप्रसिद्धिः। अधिकरणभेदेनाभावाभेदात्‌। यदि प्रतियोग्य-नधिकरणवृत्तित्वं तदा गन्धाभावप्रतियोगित्वेन गंधोपादाने शिरोवेष्टनेन नासिकास्पर्शतुल्यता। यदि गन्धानधिकरणवृत्तित्वं तदापि गन्धानधिकरण-जलादिवृत्तिगन्धाभावस्य पृथिव्यमपि सत्वाद्व्यभिचारतादवस्थम्‌। यदिच गन्धानधिकरणजलादिवृत्तिगन्धाभावस्य पृथिव्यामपि सत्वाद्व्यभि-चारतादवस्थम्‌। यदिच गन्धनधिकरणवृत्तित्वविशिष्टगन्धाभावस्य हेतुत्वान्न व्यभिचार इति विभाव्यते तदापि तद्धटकगन्धानधिकरणत्वमात्रस्य हेतुतासंभवेन शेषवैयर्थ्यम्” इति दूषणानि प्रत्युक्तनि। स्वाश्रयसमवेतत्वसंबन्धेन समवेतत्वसंबन्धेन गन्धानधिकरणत्वस्य पार्थिवपरमाणौ व्यभिचारित्वेन शेषसार्थक्यादिति विभावनीयम्‌।

**तमसः जलादिष्वनन्तर्भावः**

तमः न जलादिष्वष्टसु द्रव्येष्वन्तर्भवति, नीलरूपवत्त्वात्। अनुगतेनैकेनैव नीलरूपेण हेतुना जलाद्यष्टकभेदसिद्धेः स्नेहाभाव-भास्वररूपाभावादीनामननुगतानां हेतुतयोपन्यासो न कृतः। तथाच नवसु द्रव्येष्वन्तर्भावासम्भवेन “तमः अतिरिक्तद्रव्यम्, क्लृप्तद्रव्येष्वनन्तर्भूतत्वे सति द्रव्यत्वात्” इति परिशेषानुमानेन तमसोऽधिकद्रव्यत्वसिद्धिः। तदुक्तम्‌- "तमः खलु चलं नीलं परापरविभागवत्‌। प्रसिद्धद्रव्यवैधर्म्यान्नवभ्यो भेत्तुमर्हति" इति। परापरविभागवदित्यस्य परापरयोर्यौ विभागौ= विशेषधर्मौ परत्वापरत्वस्वरूपौ तद्वदित्यर्थः।

ननु तमसो द्रव्यत्वे आलोकनिरपेक्षेण चक्षुरिन्द्रियेण ग्रहो न स्यात्‌, द्रव्यग्रहे ह्यालोकसापेक्षचक्षुरिन्द्रियस्य हेतुत्वादिति चेन्न। तमोभिन्नद्रव्यचाक्षुषत्वावच्छिन्नं प्रत्येव संयोगसम्बन्धेनालोकत्वेन कारणत्वावधारणात्, तमःप्रत्यक्षे चालोकनिरपेक्षचक्षुः कारणम् इति चेत्[\[16\]](\%22#_ftn16\%22 "\"\"")

**तमोनिरासः**

न। उद्भूतानभिभूतरूपवत्-प्रकृष्टमहत्त्ववत्तेजस्त्वावच्छिन्नाभावेनैव तमोव्यवहरोपपत्तौ द्रव्यान्तरकल्पनाया अन्याय्यत्वात्‌। तेजस्त्र्यणुकसत्वेऽपि तमःपरतीतेरनुभवसिद्धत्वात्‌ महत्त्वे प्रकृष्टत्वविशेषणम्‌। चक्षुरादितेजस्सत्वेपि तमःप्रतीतेरुद्भूतत्वनिवेशः। हिरण्यादितेजःसत्वेऽपि तमःप्रतीतेरनभि-भूतत्वस्यापि निवेशः।

अन्धकाराभाव एव तेजः किं न स्यादिति तु न सम्यक्‌, उष्णस्पर्शभास्वररूपबुद्धेरनुपपत्तेः। ननु तमसस्तेजोभावरूपत्वे रूपवत्ता-प्रतीतिः कथम्, अभावे रूपाभावादिति चेन्न। रूपवत्ताप्रतीतेर्भ्रान्तित्वात्।

ननु रूपवत्ताप्रतीतेर्भ्रान्तित्वेऽपि चलतीति प्रत्यक्षसिद्धकर्मवत्त्वहेतुना तमसि द्रव्यत्वं सेत्स्यतीति चेन्न। कर्मवत्ताप्रतीतेरप्यालोकापसारणौपाधिक- भ्रान्तित्वात्। नहि द्रव्येऽन्यौपाधिकी कर्मवत्ताप्रतीतिः।

ननु प्रतीतेर्भ्रान्तित्वं तत्रैव स्वीक्रियते यत्रोत्तरकाले बाधज्ञानं, प्रकृते च तमो न चलतीति उत्तरकाले बाधज्ञानाभावात्कथं प्रतीतेर्भ्रान्तित्वमिति चेत्तथापि तमसोतिरिक्तद्रव्यत्वे अनन्तावयव-उत्पत्ति-ध्वंसकल्पनागौरवं स्यात्‌। तथाच धूमो यदि वह्निव्यभिचारी स्यात्तर्हि वह्निजन्यो न स्यादिति तर्केण व्यभिचारज्ञानप्रतिबन्धवत्, तमो यदि द्रव्यं स्यात्तर्ह्यक्लृप्तानन्तावयवसमवेतं स्यादिति तर्केण द्रव्यत्वज्ञानप्रतिबन्धसंभवात्‌ क्रियादिहेतुनापि तमसो न द्रव्यत्वसिद्धिः।

**कन्दलीकारमतम्‌**

यत्त्वारोपितं नीलरूपं तम इति **कन्दलीकारमतम्‌**। तन्न। इह महानन्धकार इति प्रतीतेः भ्रमत्वापत्तेः, तमो नीलं न तु नीलिमेति प्रत्ययाच्च।

ननु तमसोऽनतिरिक्तत्वेपि सुवर्णस्यातिरिक्तस्य द्रव्यस्य सत्वान्नवत्वव्याघातस्तदवस्थ एवेति चेत् सुवर्णस्य यथा तेजस्यन्तर्भावस्तथाग्रे वक्ष्यमाणत्वात्।

**नव्यतरमतम्**

ब्रह्माण्डाद्बहिर्भागे लोकालोकपर्वतादूर्ध्वभागे च वर्तमानस्य तमसः अतिरिक्तद्रव्यत्वसंभवेन “नीलं विदारयमास तमश्चक्रेण माधवः” इत्याद्यागमोपपत्तिसंभवेन एतल्लोकान्तर्गतस्य अस्मादादिग्राह्यस्य तमसः तेजोभावरूपत्वेनोपपत्तौ बाधकाभावेन तथात्वमिति तु **नव्यतराः**॥ 3॥ 

**गुणविभागः **

**.......................चतुरुत्तरविंशतिः ॥**

**द्रव्याश्रिताः गुणाः रूपं रसो गन्धस्ततः परम्‌॥ 3॥ **

**स्पर्शः संख्या परिमितिः पृथक्त्वं च ततः परम्‌। **

**संयोगश्च विभागश्च परत्वं चापरत्वकम्‌॥ 4॥**

**बुद्धिः सुखं दुःखमिच्छा द्वेषो यत्नो गुरुत्वकम्‌। **

**द्रवत्वं स्नेहसंस्कारावदृष्टं शब्द एव च॥ 5॥ **

गुणान्विभजते-**चतुरुत्तरविंशतिरिति**। "रूपरसगन्धस्पर्शाः संख्या परिमाणानि पृथक्त्वं संयोगविभागौ परत्वापरत्वे बुद्धयः सुखदुःखे इच्छाद्वेषौ प्रयत्नाश्च गुणा" इति विभागसूत्रे (वै.सू.1.1.6) कणादेन सप्तदश कण्ठेनोक्ताः। सूत्रस्थचशब्देन गुरुत्वद्रवत्वस्नेहसंस्कारधर्माधर्मशब्दाः सप्त समुच्चिताः। ते च सर्वे एकतया चतुर्विंशतिगुणा इह व्यवहृताः।

**गुणत्वजातौ मानम्**

“द्रव्यकर्मभिन्ने सामान्यवति या कारणता सा किंचिद्धर्मावच्छेद्या, कारणतात्वात्” इत्यनुमानं गुणत्वजातौ प्रमाणम्।

ननु चतुर्विंशतिगुणनिष्ठकारणतैव पक्षीकर्तव्या तस्या एवानतिप्रसक्तगुणत्वावच्छिन्नत्वसंभवात्‌, सा चाप्रसिद्धैव, गुणत्वेन किंचित्कार्यं प्रत्यपि सकलगुणानामकारणत्वात्‌ तथाच पक्षाप्रसिद्धिः इति चेन्न। ज्ञायमानलिङ्गकरणतावादिमताभिप्रायेणैव तदभिधानात्‌। इदं द्रव्यं गुणादित्यनुमितौ वह्न्यनुमितौ धूमत्वेनेव गुणत्वेन सकलगुणानां कारणताया आवश्यकत्वात्‌, कथमन्यथा गुणत्वं हेतुतावच्छेदकम्।

लिङ्गज्ञानस्य कारणतावादिमते तु गुणत्वस्य जातित्वसिद्ध्यसंभवेऽप न क्षतिः। तेन द्रव्यकर्मभिन्नत्वे सति सामान्यवत्वरूपोपाधेरेव गुणपदप्रवृत्तिनिम्त्तत्वोपगमादिति ध्येयम्‌।

एतत्तत्त्वं तत्रैव स्फुटीभविष्यति॥3- 4- 5॥

**कर्मविभागः **

**उत्क्षेपणं ततोऽपक्षेपणमाकुञ्चनं तथा। **

**प्रसारणं च गमनं कर्माण्येतानि पञ्च च॥ 6॥ **

**भ्रमणं रेचनं स्यन्दनोर्ध्वज्वलनमेव च। **

**तिर्यग्गमनमप्यत्र गमनादेव लभ्यते॥ 7॥ **

कर्माणि विभजते-**उत्क्षेपणमिति**। कर्मत्वजातिस्तु प्रत्यक्षसिद्धा, एवमुत्क्षेपणत्वादिकमपि। ननु भ्रमणादिकमपि पृथक्कर्म कर्मविभाजकोपाधिभिर्भ्रमणत्वादिभिः कुतो नोक्तमत आह-**भ्रमणमिति**। अथैवमुत्क्षेपणादीनामपि गमनेऽन्तर्भावात्‌ गमनादेव लाभे उत्क्षेपणत्वादिभिरपि विभागोनुचितः। नहि उत्क्षेपणादौ गमनत्वं नानुभाविकम्, ऊर्ध्वमधश्च लोष्टप्रक्षेपे लोष्टम् ऊर्ध्वं प्रक्षिपतीति प्रत्ययादिति चेन्न। स्वतन्त्रेच्छस्य मुनेर्नियोगपर्यनयोगानर्हत्वात्। अयमाशयः- गतित्वं प्रकृते उत्क्षेपणादिभिन्नत्वे सत्युत्तरदेशसंयोगानुकूलक्रियात्वमेव विभाजकतावच्छेदकत्वेनाभिमतं, तेन द्रव्यत्वपृथिवीत्वाभ्यामिव गतित्वोत्क्षेपणत्वाभ्यामपि विभागस्यानर्हत्वेपि न क्षतिः। 6॥ 7॥

**सामान्यनिरूपणम्**

**सामान्यं द्विविधं प्रोक्तं परं चापरमेव च। **

**द्रव्यादित्रिकवृत्तिस्तु सत्ता परतयोच्यते॥ 8॥ **

सामान्यं निरूपयति-**सामान्यमिति**। तल्लक्षणं तु नित्यत्वे सत्यनेकसमवेतत्वम्‌। अनेकसमवेतत्वं संयोगादीनामप्यस्तीत्यत उक्तं **नित्यत्वे सतीति**। नित्यत्वे सत्यनेकवृत्तित्वमत्यन्ताभावस्याप्यस्ति। अतो वृत्तित्वसामान्यं विहाय **समवेतत्व**मुक्तम्‌। अनेकत्वमेकभिन्नत्वम्‌। जलपरमाणुरूपादौ अतिव्याप्तिवारणायोक्तो विशेष्यभागः। स्वप्रतियोगिवृत्तित्व-स्वाधिकरणवृत्तित्वोभयसंबन्धेन भेदविशिष्टत्वमेवा-नेकसमवेतत्वम्। अत्र प्रथमसंबन्धमात्रदाने आकाशप्रतियोगिक-घटाधिकरणकभेदमादाय तादृशभेदप्रतियोगिनि आकाशे वर्तमानस्य आकाशत्वस्यानेकसमवेतत्वापत्तिः, अतः द्वितीयसंबन्धोपादानम्। आकाशत्वस्य तादृशभेदाधिकरणघटवृत्तित्वाभावान्न दोषः। अत्र द्वितीयसंबन्धमात्रदाने घटप्रतियोगिकभेदाधिकरणे आकाशे वर्तमानस्य आकाशत्वस्यानेकसमवेतत्वापत्तिः, अतः प्रथमसंबन्धोपादानम्। आकाशत्वस्य तादृशभेदप्रतियोगिघटवृत्तित्वाभावान्न दोषः।

नचैवं नित्यसंयोगेऽतिव्याप्तिरिति वाच्यम्‌। तस्य निरस्तत्वात्‌। कुतो निरास इति चेन्न। द्रव्यनिष्ठकारणतानिरूपितसंयोगनिष्ठकार्यतावच्छेदककोटौ जन्यत्वनिवेशे गौरवात्‌। नित्यसंयोगाङ्गीकर्तृनये संयोगत्वस्य नित्यवृत्तित्वेन अतिरिक्तवृत्तित्वात् कार्यतानवच्छेदकत्वात्‌। तुल्ययुक्त्या नित्यविभागसिद्ध्यापत्तेश्च।

**लक्षणप्रयोजनम्**

लक्षणप्रयोजनं त्वितरभेदस्य व्यवहारस्य वा सिद्धिः। सामान्यमितरेभ्यो द्रव्यादिभ्यो भिद्यते, सामान्यमिति व्यवहारविषयो वा, नित्यत्वे सत्यनेकसमवेतत्वात्‌, यन्नैवं तन्नैवं, यथा द्रव्यमिति। एवं लक्षणान्तरेप्यूह्यम्‌।

**जातिबाधकनिरूपणम् **

नन्वाकाशत्वजातावव्याप्तिः, तस्या अनेकसमवेतत्वाभावादिति चेन्न। स्वाश्रयनिष्ठ-स्वाश्रयप्रतियोगिकभेदसामान्याभावरूपस्य व्यक्तेरभेदस्य बाधकस्य सत्त्वेन तस्याजातित्वात्। अनुगतधियो जातिकल्पिकाया अभावात्।
तथाचोक्तं **द्रव्यकिरणावल्यामुदयनाचार्यैः**- **\`व्यक्तेरभेदस्तुल्यत्वं संकरोऽथानवस्थितिः। रूपहानिरसंबन्धो जातिबाधकसंग्रहः'। **इति।

ननु व्यक्त्यभेदस्य जातिबाधकत्वमेवासिद्धं, निःसामान्यत्वे सति विशेषान्यत्वे च सति समवेतत्वस्य जातिलक्षणत्वात्। रूपादावतिव्याप्तिवारणाय प्रथमसत्यन्तम्। विशेषेतिव्याप्तिवारणाय द्वितीयसत्यन्तम्। रूपध्वंसादावतिव्याप्तिवारणाय विशेष्यदलम्।

इति चेन्न। बहुवृत्त्येकधर्मस्य सामान्यतया सर्वसिद्धत्वादेकव्यक्तौ जातेरनभ्युपेयत्वात्। 

**व्यक्तेरभेदः**

**व्यक्तेरभेदः** एकव्यक्तिकत्वमाकाशत्वादेर्जातित्वे बाधकम्। तच्च स्वाश्रयनिष्ठभेदाप्रतियोग्याश्रयकत्वम् । 1॥

**तुल्यत्वम्**

**तुल्यत्वं** तुल्यव्यक्तिवृत्तित्वं घटत्वकलशत्वादीनां जातीनां भेदे। वस्तुतस्तु तुल्यत्वं स्वभिन्नजातिसमनियतत्वम्। तच्च जातित्वे एव बाधकम्।

 ननु व्यक्तितुल्यत्वेऽपि यथा घटव्यक्तौ घटत्वद्रव्यत्वे जाती स्तः, तथाऽत्रापि व्यक्तितुल्यत्वेऽपि घटत्वकुम्भत्वे जाती कुतो न स्यातामिति चेत्। उच्यते- न्यृनाधिकवृत्तित्वाभावो हि तुल्यत्वं, घटत्वद्रव्यत्वयोश्च न न्यूनाधिकवृत्तित्वाभावोऽस्ति, द्रव्यत्वस्य पटादावपि सद्भावात्, घटत्वस्य च घट एव सद्भावात्, तस्माद्धटत्वद्रव्यत्वयोरेकदेशेनैव साम्यं न सर्वथा, घटत्वकुम्भत्वयोश्च न्यूनाधिकवृत्तित्वाभावात् सर्वथैव व्यक्तितुल्यत्वमतस्ते न जाती। यद्वा घटत्वद्रव्यत्वयोः परापरभावोऽस्ति, द्रव्यत्वं परमधिकवृत्तित्वात्, घटत्वं चापरं न्यूनवृत्तित्वात्, यत्र चापरं तत्र परेण भाव्यमेव, तथात्रापि यत्र घटत्वं तत्र द्रव्यत्वमस्त्येवेति परापरबावोऽस्ति, सर्वत्र हि यत्रकस्यां व्यक्तौ जातिबाहुल्यं तत्र सर्वत्र परापरभावोऽस्ति, यतो घटत्वं कुम्भत्वान्न परमधिकवृत्तित्वाभावात्, नाप्यपरं न्यूनवृत्तित्वाभावात्, एवं कुम्भत्वमपि घटत्वान्न परं नाप्यपरं, पूर्वोक्तयुक्तेः। तस्माद्धटत्वं कुम्भत्वं चैका काचिज्जातिरङ्गीकार्या। अन्यच्च तत्पर्याय एव, न तु जातिः। तस्माद्‌घटत्वकुम्भत्वे द्वे अपि न सामान्ये, तुल्यत्वात्, तथाहि पर्यायाः सर्वे ह्येकार्थाभिधायिनः, तत्र प्रतिपर्यायं जातित्वे जातीनां तुल्यत्वमर्थस्यैक्यात्। एवं पाणित्वकरत्वहस्तत्वादीन्यपि पर्यायाः न सामान्यानीत्याद्यप्यूह्यम् । ॥ 2 ॥

**सांकर्यम्**

**संकरश्च** परस्परात्यन्ताभावसमानाधिकरणयोरेकत्र समावेशः भूतत्वादेर्जातित्वे बाधकः। भूतत्वं विहाय मनसि वर्तमानस्य मूर्तत्वस्य, मूर्तत्वं विहाय गगने वर्तमानस्य भूतत्वस्य च पृथिव्यादिचतुष्टये सत्वात्‌। स्वसमानाधिकरणस्वसमानाधिकरणाभावप्रतियोगिजातिमन्निष्ठाभावप्रतियोगित्वं स्वस्य बाधकमित्यर्थः।

ननु सांकर्यस्य जातिबाधकत्वे किं मानमिति चेत्‌, (1) स्वसामानाधिकरण्य-(2)स्वाभावसामानाधिकरण्योभयसंबन्धेन जाति-विशिष्टजातित्वं यत्र यत्र, तत्र तत्र स्वसमानाधिकरणाभावप्रतियोगित्वाभावः (स्वव्यापकत्वम्), यथा पृथवीत्वविशिष्टे द्रव्यत्वे, इति नियमस्य भङ्गप्रसङ्गस्यैव मानत्वात्। अत्र सामानाधिकरण्यसंबन्धेन द्रव्यत्वविशिष्टे पृथिवीत्वादौ द्रव्यत्वसमानाधिकरणाभावप्रतियोगित्वस्यैव सत्वाद्व्यभि-चारवारणाय स्वाभावसामानाधिकरण्यप्रवेशः। जलत्वा-द्यभावसमानाधिकरणे तत्रेव जलत्वसमानाधिकरणाभावप्रतियोगित्वस्यैव सत्वात्तद्दोषतादवस्थ्यमतः स्वसामानाधिकरण्यप्रवेशः।

तथा च एतादृशनियमभङ्गापत्तिरेव सांकर्यस्य जातित्वबाधकत्वे मानं, सांकर्यस्थले जातित्वस्वीकारे एतादृशनियमभङ्गापत्तेः।

नन्वेकस्यामेव घटादिव्यक्तौ घटत्वपृथिवीत्वसत्ताद्रव्यत्वसामान्यानि सन्ति, न च सङ्करदोषस्तथात्रापि भूतत्वमूर्त्तत्वयोः कथं सङ्करदोषः। उच्यते- परस्परव्यभिचारिणोर्ह्येकत्र विनिवेशः सङ्करः, घटत्वादीनां च न परस्परव्यभिचारित्वं, तेषां परापरभावात्, तथाहि घटादौ सत्तापरं पृथिवीत्वाद्यपरम्, न च मूर्त्तत्वभूतत्वयोः परापरभावः, यतो न भूतत्वं परं सामान्यम् मूर्त्तत्वञ्चापरं भूतत्वस्य मनस्यद्भावात्, मूर्त्तत्वस्य मनसि सद्भावात्, नापि परं मूर्त्तत्वं भूतत्वं चापरं, भूतत्वस्याकाशे भावान्मूर्त्तत्वस्य च तत्राभावात्। यच्च परं तदपरादधिकवृत्त्येव, यच्चापरं, तत्परान्नयूनवृत्त्येवेति नियमाच्च, तेन भूतत्वमूर्त्तत्वयोः परापरभावाभावद्व्यभिचारित्वं व्यभिचारिणोश्चेकत्र स्थितौ संकरः। तस्मात्पृथिव्यादौ भूतत्वमूर्त्तत्वेधर्मावेव भवतो न जातिरूपे, एवं दण्डिता-खड्गिताद्यपि ज्ञेयम् ।

तथा च जातीनां तावत् परस्परं व्याप्य-व्यापकरूपेणावस्थितिः। यदि संकीर्णयोरपि भूतत्वमूर्तत्वयोर्जातित्वं तदा व्याप्यव्यापकरूपेणावस्थित्यसंभव एव पूर्वोक्तनियमार्थ इति बोध्यम्।

**केषांचनमतम्**

सांकर्यस्थले एकमात्रस्य जातित्वेपि नैतादृशनियमस्य भङ्ग इति मूर्तत्वं क्रियासमवायिकारणतावच्छेदकतया सिद्धा जातिरिति केचन वदन्ति।

**नव्यमतम्**

व्याप्तिग्राहकानुकूलतर्काभावात् तादृशनियमे मानाभावान्न सांकर्यं जातिबाधकमिति **नव्याः**॥ 3॥

**अनवस्था**

**अनवस्था** तु जातेर्जातिमत्त्वे। यद्यपि निखिलजातिषु एकवैजात्याङ्गीकारेऽपि तद्वैजात्ये न वैजात्यान्तरम्, एकव्यक्तिवृत्तित्वात्, तथापि निखिलजातिष्वेकवैजात्यं, तद्वैजात्यतदाश्रयजातिषु पुनर्वैजात्यम्, एवमग्रेऽपीत्यनवस्था बोध्या॥ 4 ॥

**रूपहानिः**

**रूपहानिः** निःसामान्यत्वगर्भलक्षणव्याघातरूपा विशेषस्य जातिमत्त्वे। निःसामान्यत्वे सति सामान्यभिन्नत्वे सति समवेतत्वं विशेषलक्षणं, विशेषत्वजात्यङ्गीकारे तद्भङ्गः।

यद्वा रूपस्य= स्वतो व्यावर्तकत्वस्य हानिः। तत्र जातिस्वीकारे तयैव व्यावर्तकत्वं वाच्यम्[\[17\]](\%22#_ftn17\%22 "\"\"")। सामान्याश्रयस्य सामान्यरूपेणैव व्यावर्तकत्वनियमात्‌[\[18\]](\%22#_ftn18\%22 "\"\"")। नच विशेषत्वेन सामान्यधर्मेण विशेषाणां भेदसाधकत्वं संभवति, अयं परमाणुः तत्परमाणुना भिद्यते, विशेषात् इत्येवं विशेषत्वावच्छिन्नस्य हेतुत्वे तस्य परमाण्वन्तरसाधारण्येन व्यभिचारात्‌। तादृशनियमानङ्गीकारे परमाणुगतैकत्वानां तत्तद्व्यक्तित्वेनैव परमाण्वन्तरभेदसाधकत्वसंभवेन विशेषस्य वैयर्थ्यप्रसङ्गात्।

अयमाशयः- यथास्मदादीनामश्वादिभ्यो गवादिषु गोत्वादिनिमित्ता व्यावृत्तिबुद्धिस्तथाऽस्मद्विशिष्टानां योगिनां नित्येषु तुल्याकृतिगुणक्रियेषु परमाणुषु यैर्निमित्तैः प्रत्याधारं विलक्षणोऽयमिति व्यावृत्तिप्रत्ययो भवति तेऽन्त्यविशेषा अत्यन्तव्यावृत्तिबुद्धिहेतवः सामान्यशून्या नित्यद्रव्यवृत्तयश्चेति तेषां स्वरूपं, तेष्वपि यद्यन्त्यविशेषत्वं जातिस्तदा तेषां स्वरूपमेव हीयेत, तेषामत्यन्तव्यावृत्तिबुद्धिहेतुत्वात्सामान्यशून्यत्वाच्च, तस्मादन्त्यविशेषत्वं न जातिः, स्वरूपस्यैव हानेरिति रूपहानिर्जातिबाधकः पञ्चमः ॥5॥

**असंबन्धः** प्रतियोगितानुयोगितान्यतरसंबन्धेन समवायाभावः समवायाभावयोर्जातिमत्त्वे बाधकः। समवायता न जातिस्तत्र सम्बन्धस्याभावात्, तथाहि घटादीनां घटत्वादिसामान्यैः सह समवायसम्बन्धोऽस्ति, यदि च समवायेपि समवायत्वं जातिः स्यात् तदात्रापि केनचित्सम्बन्धेन भाव्यं, नास्ति च तत्र सम्बन्धः, ततः समवायत्वं न जातिरपि तु धर्ममात्रमेव। ननु धर्मधर्मिणोरपि केनापि सम्बन्धेन भाव्यम्। न, समवायत्वं हि प्रमेयत्वादिवदभावरूपमेव, नतु भावरूपम्। यद्वा समवायत्वं समवायस्य स्वरूपमेव, न तु तयोर्धर्मधर्मिभाव इति न तत्र कश्चित्सम्बन्धो कल्प्यत इति।

नन्वभावत्वादेः जातित्वाङ्गीकारे समवायेनैव तद्वत्त्वमङ्गीकार्यम्, उक्तलक्षणानुसारात्‌। तथाचोक्तान्यतरसंबन्धेन समवायाभावः अभावादौ नोभयवादिसंमतः, कथं तेन हेतुनाऽभावादौ जादिमत्त्वाभावः सिध्यतीति चेन्न। समवायपदेन जात्यतिरिक्तप्रतियोगिकत्वविशिष्टसमवायस्य विवक्षितत्वात्। इत्थंच अनुयोगितासंबन्धेन तादृशसमवायाभाववति रूपादौ व्यभिचारवारणाय प्रतियोगित्वनिवेशः। गगनादौ व्यभिचारवारणायानुयोगितानिवेशः।

केचित्तु समवायपदं जातिप्रतियोगिकसमवायातिरिक्तसमवायपरम् इत्याहुः। तदसत्‌। ग्रन्थकृता समवायैकत्वस्य व्यवस्थापनीयतया जातिप्रतियोगिकसमवायेतरसमवायाप्रसिद्धेः। जातिप्रयोगिकत्वविशिष्ट-समवायस्तु प्रतियोगितया जातावेव तिष्ठति, नान्यत्र, भूतलवृत्तित्वविशिष्टघटस्य भूतलमात्रे सत्ववदिति नास्मन्मते समवायैक्यविरोध इति मन्तव्यम्‌।

अथैवमपि जात्यतिरिक्तप्रतियोगिकत्वविशिष्टसमवायस्य प्रतियो-गितया अनुयोगितया च जातावसत्वेन जातेर्जातिमत्त्वेपि निरुक्तासंबन्धस्यैव बाधकत्वसंभवादनवस्थायाः जातिबाधकत्वनोक्तिर्व्यर्थेति **चेत्‌-** **सत्यम्‌**। जात्यतिरिक्तेत्यत्र जातिपदस्यासमवेतवृत्तिजातिपरत्वेन सत्तादौ तस्य जातिमत्त्वबाधकत्वसंभवेपि रूपत्वादौ तद्बाधकताया अनवस्थायामेव अभ्युपेतत्वात्‌। नचासमवेतवृत्तीति व्यर्थं, अखण्डाभावघटकतया तत्सार्थक्यात्‌।

**वस्तुतस्तु**- अनुयोगितापदं द्रव्यनिष्ठमुभयवादिसिद्धं यत्समवायानुयोगित्वं तत्परम्, अतः समवायपदस्य यथाश्रुतार्थकत्वेपि न क्षतिरिति ध्येयम्‌।

**विभुत्वादीनां जातित्वनिरासः**

ननु विभुत्वप्रभाघटसंयोगत्वादीनां जातिबाधकसाङ्कर्यादेरप्यभावात्कुतो न जातित्वं। न च विभुत्वस्य प्रभाघटसंयोगत्वादेश्च जातित्वग्राहकप्रमाणाभावेन न तेषां जातित्वमिति वाच्यम्। विभुपदशक्यतावच्छेदकतया विभुत्वस्य प्रभाघटसंयोगपदशक्यतावच्छेदकतया प्रभाघटसंयोगत्वस्य च गुणपदशक्यतावच्छेदकतया गुणत्वस्यैव जातित्वसिद्धौ बाधकाभावादिति वाच्यम्। गुणत्व इव विभुत्वप्रभाघटसंयोगत्वादौ जातित्वव्यवहाराभावात्, निरूपककोटिप्रविष्ठानां कार्यत्वकारणत्वप्रभृतीनां अवच्छेदकतानिरूपकाणां केषाञ्चित्सामान्यादिचतुष्टयवृत्तित्वेन केषाञ्चिसाङ्कर्येण च न जातित्वमित्यवधेयं। **इत्थं च यत्र जातिबाधकाभावः जातित्वेन प्रत्यक्षादिप्रमाणासिद्धत्वं नित्यत्वमनेकसमवेतत्वं च निर्विवादं परिदृश्यन्ते तस्यैव जातित्वं वक्तव्यमिति परमार्थः**। । 6॥

**सत्ताजातिसाधनम् **

सत्ताजातिश्च द्रव्यं सत्‌ गुणः सन्नित्याद्यनुगतप्रतीत्यैव सिद्ध्यति।

**सत्ताजातौ नव्यमतम्**

**अत्र नव्याः**- सन्नितिप्रतीतिविषयो भावत्वमेव। अतएव सामान्यादिष्वपि सदिति व्यवहारः। नत्वतिरिक्ता द्रव्यादित्रिकवृत्तिः सत्ताख्या जातिः, तेन “परमपरं चेति द्विविधं सामान्यं, परं सत्ता” इति वैशेषिकविभागो निर्युक्तिकत्वादनादेयः। नचैवमिह भूतले घटाभावोस्तीति प्रतीत्यनुपपत्तिः, घटाभावे भावत्वविरहात्‌, अस्धातोस्तु सत्वबोधकत्वादिति वाच्यम्‌। तदनुरोधेनापि कालसंबन्धस्यैव सत्वरूपत्वौचित्यात्‌, तावतापि सत्ताजातेरसिद्धेः इत्याहुः।

**सत्ताजातौ नव्यमतनिरासः**

**ध्वंसकारणतावच्छेदकतया सत्ताजातिसिद्धिः**

**तन्न सत्‌**। ध्वंसकारणतावच्छेदकतया सत्ताजातिसिद्धेः। यत्र प्रतियोगितासंबन्धेन ध्वंसोत्पत्तिस्तत्रैव तादात्म्यसंबन्धेन सदिति सामानाधिकरण्यप्रत्यासत्त्या कार्यकारणभावात्‌। नच प्रागभावे व्यभिचारः, प्रागभावे सत्ताविरहादिति वाच्यम्‌। प्रागभाववृत्तिप्रतियोगिताभिन्नप्रतियोगितायाः कार्यतावच्छेदकसंबन्धत्वात्। प्रागभाववृत्तिप्रतियोगितासंबन्धेन ध्वंसं प्रति तु प्रागभावत्वेन हेतुत्वान्तरस्यैव अङ्गीकारात्।

**जन्यतावच्छेदकतया सत्ताजातिसिद्धिः**

वस्तुतस्तु- समवायेन सत्तावच्छिन्नं प्रति तादात्म्येन द्रव्यत्वेन कारणतया जन्यतावच्छेदकतया सत्ताजातिसिद्धिः। तादृशकार्यकारणभावे मानाभाव इति चेन्न। स्वाश्रयसमवेतत्वसंबन्धेन नीलादेर्नीलादावपि सत्वात्तत्र नीलाद्युत्पत्तिवारणाय तादृशकार्यकरणभावस्यावश्यकत्वात्‌। नच स्वाश्रयसमवेतत्वविशिष्टद्रव्यत्वसंबन्धेन नीलादेर्हेतुतयैव न तदापत्तिरिति वाच्यम्‌। तादृशसमवेतत्वद्रव्यत्वयोर्विशेषणविशेष्यभावे विनिगमनाविरहेण कारणताबाहुल्यापत्तेः। ननु सत्तायाः नित्यसाधारणत्वेन कथं कार्यतावच्छेदकत्वसम्भव इति चेन्न। कालिक-समवायोभयसंबन्धस्य कार्यतावच्छेदकतावच्छेदकसंबन्धत्वात्। कार्यतावच्छेदिका सत्ता येन संबन्धेन कार्ये अस्ति स संबन्धः कार्यतावच्छेदकतावच्छेदकसंबन्धः। अत्र च समवायमात्रेण सत्ताया नित्यवृत्तित्वेपि कालिक-समवायोभयसंबन्धेन जन्यमात्रवृत्तित्वेन कार्यतावच्छेदकत्वमित्यदोषः।

**अपरजातिनिरूपणम्**

**परभिन्ना तु या जातिः सैवापरतयोच्यते। **

**द्रव्यत्वादिकजातिस्तु परापरतयोच्यते॥ 9॥ **

**व्यापकत्वात्परापि स्याद्‌व्याप्यत्वादपरापि च।**

परत्वम्= अधिकदेशवृत्तित्वम्, अपरत्वम्=अल्पदेशवृत्तित्वम्। सकलजात्यपेक्षया सत्ताया अधिकदेशवृत्तित्वात्परत्वं, तदपेक्षया चान्यासां जातीनामपरत्वम्‌। **व्यापकत्वादिति**। पृथिवीत्वाद्यपेक्षया द्रव्यत्वस्य व्यापकत्वात्= अधिकदेशवृत्तित्वाद्‌ परत्वं, सत्तापेक्षया व्याप्यत्वात्= अल्पदेशवृत्तित्वात् अपरत्वम्‌। तथाच धर्मद्वयसमावेशादुभयमविरुद्धम्‌॥ 8॥ 9॥

**विशेषनिरूपणम् **

**अन्त्यो नित्यद्रव्यवृत्तिर्विशेषः परिकीर्तितः॥ 10॥**

विशेषं निरूपयति-**अन्त्य इति**। अन्तेऽवसाने वर्तत इति अन्त्यः। यदपेक्षया विशेषो = व्यावर्तको नास्तीत्यर्थः। घटादीनां द्व्यणुकपर्यन्तानां तत्तदवयवभेदात्परस्परं भेदः, परमाणूनां परस्परं भेदको विशेष एव, स तु स्वत एव व्यावृत्तः, तेन विशेषव्यावृत्तौ विशेषान्तरापेक्षा नास्तीत्यर्थः।

**स्वतोव्यावृत्तत्वं च स्वभिन्नलिङ्गक-स्वविशेष्यक-स्वसजातीयेतर-भेदानुमित्यविषयत्वम्‌। **

विशेषस्यापि स्वलिङ्गक-स्वसजातीयविशेषान्तरभेदानुमिति-विषयत्वादसंभववारणाय- **स्वभिन्नलिङ्गकेति**। “घटो विशेषाद्भिद्यते, कपालसमवेतत्वात्” इत्यनुमितेरपि विशेषभिन्नलिङ्गकत्वाद्विशेषप्रति-योगिकभेदविधेयकत्वाच्च तादृशानुमितिविषयत्वमादाय पुनस्तद्दोष-तादवस्थ्यमतः- **स्वविशेष्यकेति**। विशेषो घटाद्भिद्यते गुणादिशून्यत्वात् इति स्वविशेष्यक-स्वभिन्नलिङ्गकानुमितिविषयत्वस्य विशेषे सत्त्वात् पुनस्तद्दोषतादवस्थ्यमतः- **स्वसजातीयप्रतियोगिकत्वप्रवेशः**। **स्वसजातीयत्वं च** पदार्थविभाजकोपाधिरूपेण। तेन द्रव्यादेरपि प्रमेयत्वादिना विशेषसजातीयत्वेपि न क्षतिः।

ननु नञ्‌द्वयप्रवेशे गौरवात्‌ स्वलिङ्गक-स्वविशेष्यक-स्वसजातीयेतरभेदानुमितिविषयत्वमेव स्वतोव्यावृत्तत्वं वक्तुमुचितं, नतु यथोक्तमिति चेन्न। स्वतो व्यावृत्तत्वस्योक्तरूपत्वे घटादावपि तादात्म्येन घटहेतुक-स्वसजातीयघटान्तरप्रतियोगिकभेदानुमितिविषयत्वेन तत्र अतिव्याप्तेः।

अथात्र स्वविशेष्यकत्वं परित्यज्यानुमित्यविषयत्वमित्यत्र अनुमित्यविशेष्यत्वमित्युक्त्यैव सामञ्जस्ये गुरुतरारम्भो विफल एव, तावतैव घटो विशेषाद्भिद्यते, कपालसमवेतत्वात् इत्यनुमितिमादाय असंभववारणसंभवात्‌ उक्तानुमितौ विशेषस्य मुख्यविशेष्यत्वाभावादिति चेन्न। स्वत्वं हि नानुगतं, किंतु तत्तद्व्यक्तिपर्यवसन्नमेव, तत्र च स्वपदेन विशेषोपादानं न संभवति, विशेषे विशेषान्तरभेदसाधने विशेषतरलिङ्गाभावादप्रसिद्य्धापत्तेः। किंतु घटादिकमेव तत्तद्व्यक्तित्वेन उपादाय लक्षणं सङ्गमनीयम्‌। तथाच स्वविशेष्यकेत्यनुक्तौ “विशेषो घटाद्भिद्यते गुणवद्भिन्नत्वात्” इत्यनुमितेरपि घटभिन्नलिङ्गकत्वेन घटसजातीयप्रतियोगिकभेदविधेयकत्वेन च तादृशानुमितौ विशेषस्य मुख्यविशेष्यत्वादसंभव एव स्यात्। तदुपादाने तूक्तानुमितेर्घटभिन्नलिङ्गकत्वेपि घटमुख्यविशेष्यकत्वाभावेन तामुपादाय नासंभव इति ध्येयम्‌।

नचैवमपि विशेषकालीनो घटो घटान्तराद्भिद्यते एतत्कपालसमवेतत्वादित्यनुमितेरपि घटविशेष्यकत्वात्‌ घटभिन्नलिङ्गकत्वात्स्वसजातीयघटान्तरभेदविधेयकत्वाच्च तद्विषयत्वस्यैव विशेषे सत्वादसंभवतादवस्थ्यमिति वाच्यम्‌। अविषयत्वमित्यस्य मुख्यविशेष्यताशून्यतार्थकत्वात्‌। इत्थंच स्वविशेष्यकत्वानुपादाने घटो विशेषाद्भिद्यते कपालसमवेतत्वादित्यनुमितिमादाय असंभवासंभवेप्युक्तरीत्या घटादिकमादायासंभववारणायैव स्वविशेष्यकत्वोपादानमिति मन्तव्यम्‌।

अनुमितिश्च मुख्यविशेष्यताद्वयशून्यत्वेनापि विशेषणीया। अन्यथा विशेषो घटाद्भिद्यते घटश्च पटाद्भिद्यते गुणशून्यत्वात्‌ घटत्वाच्च इति समूहालम्बनानुमितिमादाय स्वपदेन घटव्यक्तिमादायासंभवप्रसङ्गात्‌।

यद्यपि समवायस्य पदार्थविभाजकोपाधिरूपेण स्वसजातीयान्तराभावेन स्वजातीयभेदानुमितौ मुख्यविशेष्यत्वाभावेन समवाये विशेषलक्षणातिव्याप्तिः प्रसज्यते। नच समवायेपि द्वित्वादिना समवायभेदसत्वात् तादृशभेदानुमितिविशेष्यत्वस्य समवाये सत्वान्नातिव्याप्तिरिति वाच्यम्‌। तथासति विशेषेपि विशेषघटोभयभेदसत्वेन तादृशभेदानुमितिविशेष्यत्वमादायासंभवापत्त्या भेदे व्यासज्यवृत्तधर्मानवच्छिन्नप्रतियोगिताकत्वविशेषणस्यावश्यकत्वात्‌,

तथापि तादृशानुमितिविषयो यः तद्भिन्नत्वे सति स्वभिन्नस्वसजातीयकत्वस्य समवेतत्त्वस्य समवायभिन्नत्वस्य वा विशेष्यदलस्यप्रवेश्यत्वान्नातिव्याप्तिरिति ध्येयम्‌।

अनुमितौ सिषाधयिषानुत्तरत्वमपि विशेषणं देयम्, अन्यथा विशेषेण परमाणूनां भेदसिद्धौ एतत्परमाणुसमवेतत्वादेः व्यावृत्तत्वेन सिषाधयिषया तेन लिङ्गेन विशेषे विशेषान्तरभेदानुमितावपि नासंभवः।

**नित्यद्रव्यवृत्तित्वदलप्रयोजनम्**

नित्यद्रव्यवृत्तिरिति विशेषाणां स्थानकथनं, न तल्लक्षणे प्रविष्टं, प्रयोजनाभावात्‌।

**अन्येषां व्यावर्तकत्वासंभवः**

नन्वेत्परमाणुत्वादयो व्यावर्तका भविष्यन्ति किं विशेषेणेति चेन्न। अव्यावृत्तधर्मस्य व्यावर्तकत्वासंभवात्‌, तत्र व्यावर्तकान्तरापेक्षायाम् अनवस्थाप्रसङ्गात्‌। ननु विशेषेष्वप्यनवस्थाप्रसङ्ग इति चेन्न। तस्य “परमाणुभेदः किंचिल्लिङ्गज्ञाप्यः, भेदत्वात्‌, कपालमेदज्ञाप्यघटभेदवत्” इति विशेषसाधकानुमानरूपधर्मिग्राहकमानेन स्वतोव्यावृत्ततयैव सिद्धेः। एवंच नित्यद्रव्येषु विशेषाः सिद्धाः, तद्गुणास्तु न विशेषवन्तः, आश्रयरूपेण व्यावर्तकेनैव तेषां व्यावृत्तत्वात्‌। आश्रयस्य च विशेषवत्तया व्यावृत्तत्वेन विशेषत्वसंभवात् = व्यावर्तकत्वसंभवात्।

**एकदेशिमतम्**

ईश्वराकाशयोर्नित्यज्ञानशब्दाभ्यां व्यावृत्तेः संभवान्न तत्र विशेष **इत्यप्याहुः**। **तदस्वरसम्**। दिक्कालाकाशादीनां परस्परभेदसिद्धेः प्राक् नित्यज्ञानशब्दयोः कालादिव्यावृत्तत्वासिद्ध्या न तेन कालादिभेदसाधनं संभवति। विशेषस्य तु धर्मिग्राहकमानेन तत्सिद्ध्या विशेषेणैव तत्साधनसंभवात्।

**नवीनमतम्**

**नवीनास्तु** विशेषेऽतिरिक्ते मानाभावः, यथैव विशेषाणां स्ववृत्तिधर्मं विना व्यावृत्तत्वं तयैव नित्यद्रव्याणामपीत्याहुः।

**रामरुद्रीयमतम्**

**अत्रेदमवधेयम्-** पूर्वोक्तयुक्त्या भेदानुमित्तौ सिषाधयिषानुत्तरत्वनिवेशस्यावश्यकतया स्वभिन्नलिङ्गकत्वनिवेशनमफलं, स्वेन स्वेतरभेदसाधनस्य सिषाधयिषां विना असंभवात्‌ विशेषान्तराभिन्नेन स्वेन विशेषान्तरभेदसाधनासंभवेन सिद्धेरावश्यकत्वात्‌, सिद्धिसत्वे सिषाधयिषयैवानुमितिसंभवात्।

किंच परमाणूनां परस्परभेदसिद्ध्यर्थमेव विशेषाङ्गीकार इति मूलाभिप्रायवर्णनमप्यसंगतं, “परमाणुभेदः किंचिल्लिङ्गज्ञाप्य” इत्याद्युक्तानुमानेन विशेषसिद्धौ सत्यां हि विशेषेण परमाण्वोर्भेदः साधनीयः, परमाण्वोर्भेदसिद्धौ हि तं पक्षीकृत्य विशेषानुमानं संभवति। अन्यथा पक्षासिद्धिप्रसङ्गादित्यन्योन्याश्रयप्रसङ्गात्‌।

किंच मूलकृतो घटादीनां द्व्यणुकपर्यन्तानामित्यादिना घटादीनां परस्परभेदस्य कपालभेदानुमेयत्वोक्तिरप्यसंगता, घटादीनां परस्परभेदस्य प्रत्यक्षसिद्धत्वादिति।

वस्तुतस्तु घटादीनां द्व्यणुकपर्यन्तानामित्यादौ तत्तदवयवभेदादित्यत्र पञ्चम्यर्थः प्रयुक्तत्वमेव, नतु ज्ञाप्यत्वम्। प्रयुक्तत्वं च स्वरूपसंबन्धरूपम्, अवयवभेदादवयविभेद इति प्रतीतिसाक्षिकम्। तथाच द्व्यणुकोत्पादान्यथानुपपत्त्या परमाणुद्वयसिद्धौ “तयोर्भेदः किंचित्प्रयोज्यः, भेदत्वात्‌, कपालभेदप्रयुक्तघटभेदवत्” इत्याद्यनुमानेन इतरबाधबलात्‌ परमाणुगतविशेषभेदसिद्ध्या विशेषसिद्धिरिति मूलतात्पर्यम्‌। तस्मात् “स तु स्वत एव व्यावृत्त” इत्यस्य ‘विशेषस्तु स्वप्रयोज्यभेदवानेव, नतु तद्गतविशेषान्तरभेदप्रयुक्तभेदवान्’ इत्यर्थः। तथाच स्वतोव्यावृत्तत्वं स्वप्रयोज्य-स्वनिष्ठ-स्वसजातीयप्रतियोगिकभेदकत्वमेवेति पूर्वस्मात् लाघवमपीति सर्वं चतुरस्रम्‌।

**वस्तुतत्त्ववादिनव्यतरमतम् **

**अत्रेदं वस्तुतत्त्वम्**। सामान्य-विशेषौ सहैव ज्ञातव्यौ। सामान्यम् अनुगतव्यवहारहेतुः, विशेषस्तु यदाकदाचिदपि नानुगतव्यवहारहेतुः, किन्तु केवलं व्यावृत्तिबुद्धिहेतुरेव, तत्तद्व्यक्तिमात्रपर्यवसायित्वात्। अत एव प्रशस्तपादेनोक्तम् “अन्तेषु भवा अन्त्याः, स्वाश्रयविशेषकत्वाद्विशेषाः, विनाशारम्भरहितेषु नित्यद्रव्येषु अण्वाकाशकालदिगात्ममनस्सु प्रतिद्रव्यम् एकैकशो वर्तमाना अत्यन्तव्यावृत्तिबुद्धिहेतवः। यथास्मदादीनां गवादिष्वश्वादिभ्यस्तुल्याकृतिगुणक्रियावयवसंयोगनिमित्ता प्रत्ययव्यावृत्तिः दृष्टा, गौः शुक्लः शीघ्रगतिमान् पीनककुद्मान् महाघण्ट इति, तथास्मद्विशिष्टानां योगिनां नित्येषु तुल्याकृतिगुणक्रियेषु परमाणुषु मुक्तात्ममनस्सु चान्यनिमित्तासंभवात् येभ्यो निमित्तेभ्यः प्रत्याधारं विलक्षणोयं विलक्षणोयमिति प्रत्ययव्यावृत्तिः, देशकालविप्रकर्षे च परमाणुषु स एवायमिति प्रत्यभिज्ञानं च भवति तेन्त्यविशेषाः” इति॥ 10॥

**समवायनिरूपणम् **

**घटादीनां कपालादौ द्रव्येषु गुणकर्मणोः। **

**तेषु जातेश्च संबन्धः समवायः प्रकीर्तितः॥ 11॥ **

समवायं दर्शयति-**घटादीनामिति**॥ तत्र घटपदकपालपदे अवयव्यवयवपरे। जातेश्चेति चकारेण नित्यद्रव्येषु विशेषसंबन्धः समुच्चीयते। तथाच अवयवावयविनोः, गुणगुणिनोः, क्रियाक्रियावतोः, जातिव्यक्त्योः, नित्यद्रव्यविशेषयोश्च यः संबन्धः स समवायः।

समवायत्वं नित्यसंबन्धत्वम्‌। संबन्धश्च संबन्धिभिन्नो ग्राह्यः, तेन नित्याभावादिस्वरूपसंबन्धे नातिव्याप्तिः। **तथाच संबन्धप्रतियोग्यनुयोगि-भिन्नत्वे[**\[19\]**](\%22#_ftn19\%22 "\"\"") सति नित्यत्वे सति संबन्धत्वं समवायलक्षणम्।** अतः प्रतियोग्यनुयोग्यात्मकस्वरूपसंबन्धे नातिव्याप्तिः। अत्रच द्रव्यत्वाभावादीनां लाघवाद्द्रव्यत्वाभावादिरेक एव संबन्धः, घटादीनां महाकाले कालिकसंबन्धो लाघवादेक एव महाकाल इति स्वरूपसंबन्धस्य क्वचित्प्रतियोगिरूपता क्वचिदनुयोगिरूपतेति विभागो बोध्यः। संबन्धत्वं च सांसर्गिकविषयतावत्त्वमेव।

तत्र प्रमाणं तु “गुणक्रियादिविशिष्टबुद्धिः विशेषणविशेष्य-संबन्धविषया,
विशिष्टबुद्धित्वात्, दण्डी पुरुष इति विशिष्टबुद्धिवत्” इत्यनुमानम्‌। तेन पृथक्सिद्धयोरेव संयोगात् पट-रूपादेश्चापृथक्सिद्धतया संयोगादिबाधात्समवायसिद्धिः। नच स्वरूपसंबन्धेन सिद्धसाधनमर्थान्तरं वा, अनन्तस्वरूपाणां संबन्धत्वकल्पने गौरवात्। यथा क्षित्यादिजनकतयेश्वरो लाघवादेक एव सिध्यति, तथा लाघवात् एकसमवायसिद्धिः।

**इदमुपलक्षणम्**- समवायसंबन्धेन पटत्वावच्छिन्नं प्रति तादात्म्यसंबन्धेन तन्तुत्वेन हेतुत्वात्कार्यतावच्छेदकसंबन्धविधया समवायसिद्धिः। नच समवायस्थाने स्वरूपसंबन्धं निवेश्य कार्यकारणभावः कल्पनीय इति वाच्यम्‌। तथा सति यत्समवेतं कार्यमुत्पद्यते तत्समवायिकारणमिति समवायिकारणव्यवस्था न स्यात्। नच यत्संबद्धं कार्यमुत्पद्यते तत्समवायिकारणमित्येवास्त्विति वाच्यम्। कपालसंबद्धघटध्वंसं प्रति कपालस्य समवायिकारणत्वप्रसङ्गादित्यपि द्रष्टव्यम्‌। यत्संबद्धम् इत्यस्य यदनुयोगिकसंबन्धप्रतियोगीत्यर्थः।

**समवायस्यैकत्वसमर्थनम्**

ननु समवायस्यैकत्वे स्पर्शसमवाय-रूपसमवाययोरैक्यात् वायौ रूपवत्ताबुद्धेः प्रमात्वप्रसङ्गः इति चेन्न। तत्र रूपसमवायसत्वेपि रूपाभावात्‌। नच रूपसमवायसत्वे तेन संबन्धेन तत्र कथं रूपाभावः, “संबन्धसत्त्वे तेन संबन्धेन संबन्धिसत्त्वम्” इति नियमादिति वाच्यम्। रूपनिरूपितत्वविशिष्ट-समवायस्यैव रूपसंबन्धतया वायौ तदभावात्‌। नच विशिष्टस्यानतिरिक्तत्वेन विशिष्टसमवायोपि वायावस्तीति वाच्यम्‌। रूपनिरूपितत्वविशिष्ट-समवायनिरूपिताधिकरणताया एव रूपसंबन्धत्वात्‌, तस्य वायावभावात्‌।

**समवायस्य नानात्वमिति नव्यमतम्**

पृथिव्यां गन्धस्य समवायो, न जले, इत्यादिप्रतीतेः समवायस्य नानात्वम्, अनित्यत्वं चेति तु **नव्याः**।

**वस्तुतत्त्ववादिनव्यमतम्**

**** वस्तुतस्तु गुणगुणिनोरभेदाङ्गीकारे तयोः स्वरूपमेव संबन्धः, भेदाङ्गीकारे तु तयोरतिरिक्तसंबन्धावश्यंभावात् संयोगाद्यसंभवाच्च समवाय एवातिरिक्तः कल्पनीयः। परन्तु आतानवितानात्मकाः तन्तव एव पटवः, शुक्लः पट इत्यादिप्रतीतिभिः गुणगुणि-अवयवावयविनोरभेद एव। महाभाष्येपि गुणसमुदायो द्रव्यम् इत्युक्तत्वात्। अत एव पटादीनां परिमाणादेर्ग्रहणेपि पटादिग्रहणापत्तिरिति अस्मदादीनां व्यवहारोपि। समवायाङ्गीकारेपि स अनेकः अनित्य इत्येव सूत्रकाराभिमतम्। विशेषस्तु समवायविमर्शे द्रष्टव्य इति नव्यतराः।

**वैशिष्ट्यस्य संबन्धत्वनिरासः**

नन्वेवमभावस्यापि भूतलादौ वैशिष्ट्यं संबन्धान्तरम् अतिरिक्तपदार्थतया सिध्येदिति चेत्- न। यदि वैशिष्ट्यमतिरिक्तमङ्गीक्रियते तदा तन्नित्यम् अनित्यं वा? तस्य नित्यत्वे भूतले घटानयनानन्तरमपि घटाभावबुद्धिप्रसङ्गः। घटाभावस्य घटवत्यपि भूतले सत्त्वात्‌, घटाभावस्य च नित्यत्वात्‌, (घटाभावस्याऽनित्यत्वे देशान्तरेपि घटाभावप्रतीतिर्न स्यात्‌), वैशिष्ट्यस्य च तत्र सत्वात्‌। नच घटवति न घटाभावबुद्धिः, घटवत्ताज्ञानस्य प्रतिबन्धकस्य सत्वादिति वाच्यम्। तथापि घटवत्ताज्ञानविरहदशायां जायमानाया घटाभावबुद्धेः प्रमात्वप्रसङ्गात्।

वैशिष्ट्यस्यानित्यत्वे त्वनन्तवैशिष्ट्यकल्पने तवैव गौरवम्‌।

ननु सिद्धान्तिनोपि मते पाकेन रक्ते घटे श्यामरूपसमवायस्य सत्वात्‌ श्यामरूपवत्ताधीप्रसङ्ग इति चेन्न। सिद्धान्तिमते घटे पाकरक्ततादशायां श्यामरूपस्य नष्टत्वात् तद्वत्ताबुद्धिप्रसङ्गाभावात्।

**स्वरूपसंबन्धनिरूपणम्**

ननु वैशिष्ट्यानङ्गीकारे घटाभावभूतलयोः कः संबन्धः? स्वरूपमिति चेत्‌- न। तथा सति घटाशून्यतादशायामिव घटवत्तादशायामपि भूतले घटाभावबुद्धिप्रसङ्गात्, घटाभाव-भूतलयोः तत्स्वरूपसंबन्धस्य च तत्र सत्वादिति चेन्न। घटाभाववद्भूतलमिति प्रमात्वेनाभिमतज्ञानकालीनं यत्र भूतले घटाभावबुद्धिस्तत्तद्भूतलादिकं तत्तदभावानां संबन्धः इत्यङ्गीकारात्। तथाच न स्वरूपमात्रं संबन्धः, किं त्वीदृशः स्वरूपविशेष इति न पूर्वोक्तातिप्रसङ्गः ।

नन्वेवमभावाधिकरणयोः स्वरूपमेव संबन्ध इति सिद्धान्तो व्याहन्येतेति चेन्न। स्वरूपसंबन्ध इत्यस्यापि स्वरूपविशेषः संबन्ध इत्यत्रैव तात्पर्यात्‌।

**स्वरूपसंबन्धस्य प्रतियोग्यादिरूपत्वव्यवस्था**

अयं च स्वरूपसंबन्धः प्रतियोग्यनुयोगिरूपः। अत्रच द्रव्यत्वाभावादीनां लाघवाद्द्रव्यत्वाभावादिरेक एव संबन्धः, घटादीनां महाकाले कालिकसंबन्धो लाघवादेक एव महाकालः, भूतलं घटाभाववत् इत्यत्र अनुयोगिरूपता इति स्वरूपसंबन्धस्य क्वचित्प्रतियोगिरूपता, क्वचिदनुयोगिरूपतेति विभागो बोध्यः।

**वैशिष्ट्यस्य पदार्थान्तरत्ववादिनव्यमतम्**

 **नव्यास्तु** वैशिष्ट्यं पदार्थान्तरमेव, भूतलं घटाभाववदिति प्रत्ययात्‌, स्वरूपसंबन्धाभ्युपगमे च भूतलादिरूपे अभावाधिकरणे वृत्तिम् अखण्डभेदं= घटाभाववद्भूतलभिन्नत्वप्रकारकप्रमाविशेष्यत्वावच्छिन्नभेदमादाय, तथा घटा-भाववद्भूतलमात्रविषयज्ञानादिकम् आदाय विनिगमनाविरहः। द्रव्यगुणादि-विषयकज्ञानव्यक्तेर्द्रव्यत्वाभावसंबन्धत्वे गुण इव द्रव्येऽपि द्रव्यत्वा-भावबुद्धिप्रसङ्गः, संबन्धात्मकज्ञानस्य द्रव्येपि विशेष्यतया सत्वादतो मात्रपदम्। तथा च विनिगमनाविरहेण वैशिष्ट्यमतिरिक्तमेव
**इत्याहुः**।

**तदस्वारस्यनिरूपणम्**

**तदस्वरसम्**। तथाहि- तदधिकरणविषयकनानाज्ञनव्यक्तीनां संबन्धत्वकल्पनामपेक्ष्यैकस्यास्तद्व्यक्तेस्तथात्वे लाघवान्न विनिगमनाविरहः। यत्किंचिदेकज्ञानव्यक्तेरेव तथात्वे तज्ज्ञानव्यक्त्यभावदशायां संबन्धाभावेनाभावविशिष्टबुद्ध्यनुदयापत्तेः, नित्यज्ञानव्यक्तेस्तथात्वे च तस्याः सर्वविषयकत्वेन प्रतियोगिमत्यप्यभावबुद्धिप्रसङ्ग इति बोध्यम्‌ ॥ 11॥

**अभावलक्षणम्**

**अभावत्वं द्रव्यादिषट्कान्योन्याभाववत्त्वम्‌**। इहच द्रव्यत्वादि न प्रतियोगितावच्छेदकम्, अननुगमात्‌, किंतु तद्गतषट्‌त्वसंख्यैव, द्विप्रतियोगिकभेदस्य द्वित्वमिवेति ध्येयम्। यद्यपि घटपटोभयभेदस्य प्रत्येकं घटपटयोरिव षट्त्वावच्छिन्नभेदस्याभावत्वे तस्य प्रत्येकं द्रव्यादावपि सत्वेन तेषामप्यभावत्वापत्तिः, तथापि पर्याप्तिसंबन्धेन षट्त्वावच्छिन्नभेदस्य द्रव्यादौ सत्वेप्यपेक्षाबुद्धिरूपषट्त्वस्य विषयतयावच्छेदकत्वान्न भावेष्वतिप्रसङ्ग इति मन्तव्यम्‌।

ननु “व्यासज्यवृत्तिधर्माणां पर्याप्तिसंबन्धेनैव प्रकारत्वम्” इति नियमः। अन्यथा द्वित्वस्य समवायेन प्रत्येकमपि घटादौ सत्वेनैको द्वाविति प्रतीत्यापत्तेः। नचैको द्वाविति प्रतीतिविरहेपि एको द्वित्ववानिति-प्रतीतेरिष्टतया समवायेनापि व्यासज्यवृत्तिधर्माणां प्रकारत्वमावश्यकमिति वाच्यम्‌। द्वित्ववानिति प्रतीतौ मतुबर्थसमवायस्यैव प्रकारत्वात्। तथाच षड्भिन्नमिति प्रतीतौ पर्याप्तिसंबन्धेनैव षट्त्वस्य प्रकारत्वानुभवात्‌ विषयितया षट्त्वावच्छिन्नभेदो निष्प्रमाणक एवेति चेन्न। वस्तुतो भावत्वस्यैव प्रतियोगितावच्छेदकत्वात्॥

यद्यपि द्रव्यादिभेदषट्कस्याभावत्वे न कोपि दोषः, तथापि गौरवात्‌ द्रव्यादीनां षण्णां पदार्थानामज्ञानेपि अभावत्वप्रतीतेश्च तदुपेक्षितम्।

**अभावत्वस्याखण्डोपाधित्ववादिमतम्**

**अत्र केचित्‌**- भावभिन्नत्वस्याभावत्वे भावत्वरूपविशेषणज्ञान-शून्यकाले घटो नास्तीति प्रतीत्यनापत्तिः। एवमन्योन्याभावत्वस्य अभावत्व-गर्भस्याग्रे वक्तव्यतयाऽभावत्वस्य अन्योन्याभावत्वगर्भत्वे अन्योन्याश्रया-पत्तिः। एवमभावत्वस्य भावभिन्नत्वरूपत्वेऽभावो न भाव इति वाक्याच्छाब्द-बोधानुपपत्तिश्च। उद्देश्यतावच्छेदकविधेययोरैक्यात्। **तस्मादखण्डोपाधिः अनुयोगिताविशेषो वाऽभावत्वमिति वदन्ति।**

**भावभिन्नत्वम् अभावत्वमिति नव्यमतम्**

**अत्र नव्याः**- अभावत्वस्याखण्डोपाधित्वे प्रमाणाभावः। किंतु भावभिन्नत्वं तत्। भावभिन्नत्वं च समवाय-सामानाधिकरण्य-अन्यतरसंबन्धावच्छिन्नप्रतियोगिताकसत्ताभावः[****\[20\]****](\%22#_ftn20\%22 "\"\"")।

ननु अनुयोगिताविशेषस्याभावत्वोपगमे लाघवात्तदेव कुतो नाङ्गीकृतमिति चेदुच्यते। अभावत्वस्यानुयोगितारूपत्वे अनुयोगितायाः प्रत्येकव्यक्तिविश्रान्तत्वेन घटाभावादौ भिन्नतया अभावप्रतीतेरनुगतत्वं न स्यात्। सत्ताभावस्याभावत्वोपगमे च तस्य सर्वत्रानुगतत्वात् घटाभाव-पटाभावादिप्रतीतीनाम् अभावांशेऽनुगतत्वमुपपद्यते।

**अभावत्वस्य पूर्वानुपस्थितस्यापि प्रकारता **

अभावत्वं च पूर्वानुपस्थितमपि प्रकारः।

**अनवस्थापरिहारप्रकारः**

ननु जातीतरस्य सत्ताभावस्य स्वरूपतो भानासंभवेन अभावत्वेनैव तस्य प्रकारता वाच्या, तच्च सत्ताभावरूपं, तदपि पुनः सत्ताभावरूपाभावत्वेन प्रकार इत्यङ्गीकरणीयं, तथा चाभावप्रतीतौ विषयतानन्त्यात्[\[21\]](\%22#_ftn21\%22 "\"\"") अनवस्था इति चेन्न। सत्तात्यन्ताभावव्यक्तेः स्वरूपत एव प्रकारत्वोपगमात्‌। अतएव सत्तारूपप्रतियोगिज्ञानं विनापि घटो नास्तीति बुद्धौ स प्रकारः, अभावत्वप्रकारकप्रत्यक्ष एव प्रतियोगिधियो हेतुत्वात्‌। अभावविषयक-शाब्दबोधादौ प्रतियोगिज्ञानानपेक्षणात्‌ प्रत्यक्ष इत्युक्तम्‌। अन्यथा इदं तम इति प्रतीत्यनापत्तेः। अत्र इदमिति प्रत्यक्षविषयः तमस्त्वं तु न तेजोऽभावत्वरूपम्, अपितु तेजोऽभावनिष्ठतद्व्यक्तित्वमेव, नातस्तेजोज्ञानं विना तादृशप्रतीत्यनुपपत्तिः। तथा चात्रापि घटो नास्तीति प्रतीतौ घटाभावः घटाभावत्वेन भासते। अभावत्वं च सत्ताभावः। परन्तु सत्ताभावः स्वरूपेणैव भासते, न तु सत्ताभावत्वेन। सत्ताभावस्य सत्ताभावत्वेन रूपेण प्रत्यक्षे स्वीकृते तस्य (सत्ता)अभावत्वप्रकारकप्रत्यक्षत्वात् तत् प्रति सत्तारूप-प्रतियोगिज्ञानस्यावश्यकत्वं स्यात्। न चैवम्, सत्ताभावस्य स्वरूपतो भासमानत्वात्।

नच सत्ताभावरूपस्याभावत्वस्यानुपस्थितस्य प्रकारत्वे विशिष्टज्ञानं प्रति विशेषणधियो हेतुत्वे व्यभिचार इति वाच्यम्‌। विशेषणभेदेन हेतुताया भिन्नत्वेन तत्र तद्धेतुत्वानुपगमात्। तथा हि विशिष्टबुद्धित्वं हि सप्रकारकबुद्धित्वं, विशेषणत्वमपि प्रकारत्वमेव, तथाच विशिष्टज्ञानं प्रति विशेषणज्ञानस्य हेतुत्वमिति कार्यकारणभावे अङ्गीकृते घटज्ञानात्‌ पटविशिष्टबुद्ध्यापत्तिः, घटस्यापि क्वचित्प्रकरत्वात्‌, अतो घटविशिष्टबुद्धिं प्रति घटज्ञानत्वेन, पटविशिष्टवुद्धिं प्रति पटज्ञानत्वेन विशिष्यैव कार्यकारणभावः स्वीकरणीयः। तथा च घटादिज्ञानमन्तरा घटादिविशिष्टबुद्ध्यनुदयात्‌ तत्र तादृशकार्यकारणभावः कल्प्यते। अभावस्थले अनुपस्थिताभावत्वविशिष्टबुद्ध्युदयात् तन्नियमो न कल्प्यते इति **प्राहुः**।

**अभावविभागः**

**अभावस्तु द्विधा संसर्गान्योन्याभावभेदतः।**

**प्रागभावस्तथा ध्वंसोप्यत्यन्ताभाव एव च॥ 12॥**

**एवं त्रैविध्यमापन्नः संसर्गाभाव इष्यते।**

ननु संसर्गान्योन्याभावभेदत इति मूलादेकः संसर्गाख्योऽपरोन्योन्याभाव इति प्रतीयते, तच्चायुक्तं, संसर्गस्याभावत्वानङ्गीकारादिति चेन्न। द्वन्द्वान्ते श्रूयमाणस्याभावपदस्य प्रत्येकं संबन्धात्संसर्गाभावोऽन्योन्याभावश्चेति मूलार्थसंभवात्।

**संसर्गाभावनिरूपणम्**

**संसर्गाभावत्वम्** अन्योन्याभावभिन्नाभावत्वम्। अन्योन्याभावे अतिव्याप्तिवारणाय अन्योन्याभावभिन्नेति। घटादावतिव्याप्तिवारणाया-भावपदम्‌।

**अन्योन्याभावनिरूपणम्**

**अन्योन्याभावत्वं** तादात्म्यसंबन्धावच्छिन्नप्रतियोगिताकाभावत्वम्। अत्र च तादात्म्यत्वेन तादात्म्यावच्छिन्नत्वं प्रतियोगितायां विवक्षणीयम्। तेन संयोगावच्छिन्नप्रतियोगिताके संयोग्यत्यन्ताभावे नातिव्याप्तिः। अयमर्थः-संयोगितादात्म्यस्य संयोगरूपतया संयोगसंबन्धावच्छिन्नप्रतियोगिताका-त्यन्ताभावे यथाश्रुतलक्षणस्य अतिव्याप्तिः। इदानीं तु तादात्म्यत्वावच्छिन्नतादात्म्यनिष्ठा या संसर्गविधयावच्छेदकता तन्निरूपक-प्रतियोगिताकत्वलाभेन अत्यन्ताभावीयसंयोगनिष्ठप्रतियोगितावच्छेदक-तायाः संयोगत्वेनैव अवच्छिन्नत्वान्नातिव्याप्तिः।

यद्यपि संयोगितादात्म्यस्य संयोगरूपत्वेन संयोगत्वं तत्तादात्म्यत्वमेव इत्यतिव्याप्तिनिरासो दुर्घट एव, तथापि संसर्गतावच्छेदकं तादात्म्यत्वं न संयोगत्वादिरूपं, किंतु संयोग्यादिवृत्त्यसाधारणधर्मत्वमेव। अतोऽत्यन्ताभावीयप्रतियोगितायां संयोगस्य संयोगत्वेनैवावच्छेदकत्वात्‌ असाधारणधर्मत्वेनावच्छेदकत्वविरहान्न तत्रातिव्याप्तिः। भेदप्रतियोगितावच्छेदकसंसर्गस्यैवासाधारणधर्मत्वेन भाना-भ्युपगमात्‌ अन्यथात्यन्ताभावान्योन्याभावयोर्भेदासंभवात्।

**अन्योन्याभावस्य भेदस्वरूपत्वम् इति नव्यतरमतम्**

** अत्रेदं विचारणीयम्। **अन्योन्याभावः इति नातिरिक्तोयम्। किन्तु भेदस्वरूपमेव। अभावस्वरूपत्वे सति तादात्म्यसंबन्धावच्छिन्नप्रतियोगिताकः अत्यन्ताभाव एव भवेत्, न त्वतिरिक्तः, यथा संयोगसंबन्धाव-च्छिन्नप्रतियोगिताकघटाभावः समवायसंबन्धावच्छिन्नप्रतियोगिताकघटाभावः स्वरूपसंबन्धावच्छिन्नप्रतियोगिताकाभावः, न हि तेषामभावानां तत्तत्संबन्धावच्छिन्नप्रतियोगिकानामतिरिक्तत्वमङ्गीक्रियते, तद्वदयमपीति। न वा प्रत्येतारः प्रतियन्ति अयं घटः तादात्म्येन पटे नास्तीति, येन तादात्म्येन पटे घटाभावः अनुभवसिद्धो भवेत्। ध्वंसप्रागभावयोस्तु जन्यत्वेन नाश्यत्वेन च अत्यन्ताभावभेदः। तस्मात् अभावस्त्रिविधः इत्येव वक्तव्यम्, अन्योन्याभावश्च न चतुर्थः, किन्तु भेद एव। पटे घटभेदं तु प्रतियन्त्येव लोका इति भेदात्मक एवायम्। अथ भेदोयं किंस्वरूपः कुत्र पदार्थेन्तर्भवति इति चेत् द्रव्यगुणादिस्वरूप एवेत्यवधार्यताम्। यथा प्रमेयत्वादिकं तत्तत्प्रमेयस्वरूपं तद्वत्। **अत्र चिन्तामणिकारमतं समालोच्यम् ईश्वरवादे**।

**प्रागभावविचारः**

**विनाश्यभावत्वं प्रागभावत्वम्‌**। अत्र ध्वंसेतिव्याप्तिवारणाय विनाशीति। घटादावतिव्याप्तिवारणार्थ**मभाव** इति।

**प्रागभावसाधने प्राचीनतम्**

ननु प्रागभावसत्वे किं मानमिति चेदत्रोत्पन्नस्य पुनरुत्पादभिया तदनुमानमिति **प्राञ्चः**। “अयं घटः स्वोत्पत्तिक्षणावृत्तिकारणजन्यः, स्वोत्पत्तिद्वितीयक्षणानुत्पन्नत्वात्‌” इत्यनुमानबलादितरेषां बाधात्प्रागभाव-सिद्धिः, तस्य सामग्रीनाश्यत्वेन प्रतियोग्युत्पत्तिक्षणावृत्तित्वात्।

**प्रागभावो नास्तीति केषांचिन्मतम्**

**केचित्तु** जातो घट इत्यादिवदुत्पन्नो घटध्वंस इति प्रत्यक्षबलेन नाशोतिरिच्यते, न तु प्रागभावः, इहेदानीं घटप्रागभाव इति लोकानां प्रत्यक्षाभावात्‌। नचात्र घटो भविष्यतीत्यादिप्रतीतिरेव प्रागभावे मानं, वर्तमानप्रागभावप्रतियोगित्वस्यैव भविष्यत्त्वरूपत्वादिति वाच्यम्‌। वर्तमान-कालध्वंसाधिकरणकालोत्पत्तिकत्वस्यैव भविष्यत्त्वरूपत्वाभ्युपगमात्‌। उत्पत्तिश्च आद्यक्षणसंबन्धः। क्षणे आद्यत्वंच, तदधिकरणक्षण-ध्वंसानधिकरणत्वम्।

न च तद्धटोपधायकतत्कपालतत्संयोगादीनां तद्धटोत्पत्तिकालेपि सत्वात्पुनरपि तद्धटोत्पत्त्यापत्तिः, प्रागभावाङ्गीकारे च तदभावादेव न पुनस्तदुत्पत्तिरिति वाच्यं, जन्यद्रव्यत्वावच्छिन्नं प्रति जनकतया क्लृप्तस्य समवायसंबन्धावच्छिन्नप्रतियोगिताकद्रव्याभावस्य विरहेणैतदापत्त्यसम्भवात्‌।

ननु प्रागभावकारणत्ववादिना जन्यद्रव्यं प्रति द्रव्याभावस्य कारणत्वं नैव स्वीक्रियते इति कथमेतदिति चेन्न। यत्र एतद्धटनाशानन्तरं तदारम्भककपालाभ्यां घटान्तरमुत्पद्यते, तत्र पूर्वघटोत्पत्तिद्वितीयक्षणे पुनर्घटोत्पत्तेः अन्यथा वारयितुमशक्यत्वात्‌, घटकारणीभूततत्तत्प्रागभाव-कपालसंयोगादीनां सत्वात्‌। नच द्वितीयघटारम्भककपालद्वयसंयोगव्यक्तेः तदानीमसत्वान्न तदापत्तिरिति वाच्यम्‌। यतो हि न द्वितीयघटव्यक्त्युत्पत्तिरापाद्यते, येन तत्कपालसंयोगव्यक्त्यभावात्‌ न तदापत्तिरिति शक्यते वक्तुं, न वा पूर्वघटव्यक्तेरुत्पत्तिरापाद्यते, येन तत्प्रागभावाभावात्‌ न तदापत्तिरिति शक्यते वक्तुम्, अपितु घटत्वावच्छिन्नोत्पत्तिरेव आपाद्यते, तत्कारणीभूतानां घटप्रागभावादीनां सर्वेषां सत्वात्।

नच द्रव्याभावस्य जन्यद्रव्योत्पत्तिकालीनोत्पत्तिकध्वंसाभावस्य वा हेतुत्वमित्यत्र विनिगमनाविरहेण[\[22\]](\%22#_ftn22\%22 "\"\"") तादृशद्रव्याभावस्य तादृशध्वंसाभावानां च कारणतामपेक्ष्य लाघवादेक एव प्रागभावो हेतुः कल्प्यत इति वाच्यम्। प्रागभावकल्पनेपि तत्कालोत्पत्तिकानन्तपदार्थप्रतियोगिकानामनन्तानां प्रागभावानां विनिगमनाविरहेण हेतुताया दुर्वारत्वात्‌। तथाच प्रागभावरूपधर्मिकल्पनागौरवं परमतिरिच्यते इत्याहुः।

**केषांचिन्मतम्**

**अत्र वदन्ति**-स्वानधिकरणेषु तन्तुषु पटोत्पत्तिवारणाय सहस्रतन्तुकपटस्थले बहूनां तन्तूनां तन्तुसंयोगानां च तत्तद्व्यक्तित्वेन हेतुत्वकल्पनापेक्षयैका प्रागभावस्य हेतुता लघीयसी।

अथैवमपि द्वित्रिचतुर्षु तन्तुषु सहस्रतन्तुकपटोत्पत्त्यापत्तिः, नच चरमसंयोगव्यक्तेस्तद्व्यक्तित्वेन हेतुत्वान्नापत्तिरिति वाच्यं, तथासति स्वानधिकरणतन्तुष्वपि चरमसंयोगाभावादेव पटोत्पत्तिवारणसम्भवे प्रागभावकल्पनानौचित्यादिति चेन्न। चरमसंयोगस्य समवायघटित-सामानाधिकरण्यप्रत्यासत्त्या हेतुत्वे चरमसंयोगाधिकरणतन्तुभिन्न-सहस्रतन्तुकपटाधिकरणतन्त्वन्तरेपि समवायेन पटोत्पत्त्या तत्र समवायेन चरमसंयोगाभावेन व्यभिचारापत्त्या समवायसंबन्धेन तत्पटत्वावच्छिन्नं प्रति चरमसंयोगव्यक्तेः कालिकसंबन्धेन हेतुता वाच्या। तथाच स्वानधिकरणतन्तुष्वपि कालिकविशेषणतया चरमसंयोगस्य सत्वात्पटोत्पत्तिवारणाय प्रागभावहेतुत्वस्यावश्यकत्वादिति।

**दीधितिकृन्मतम्**

**सामान्यलक्षणाग्रन्थे दीधितिकृतस्तु वदन्ति-** एवमप्यस्तु कश्चिदतिरिक्तः पदार्थस्तथापि तस्य सप्रतियोगिकत्वे प्रमाणाभाव इति तु **तत्वम्‌**।

**ध्वंसनिरूपणम्**

**जन्याऽभावत्वं ध्वंसत्वम्‌**। प्रागभावेऽतिव्याप्तिवारणाय जन्येति।

**अत्यन्ताभावनिरूपणम्**

**नित्यसंसर्गाभावत्वमत्यन्ताभावत्वम्‌**। ध्वंसादिवारणाय नित्यपदम्‌। नन्वत्यन्ताभावस्य नित्यत्वे यत्र भूतलादौ घटादिकमपसारितं पुनरानीतं च, तत्र घटानयनानन्तरमपि भूतले घटो नास्तीति प्रतीत्यापत्तिरिति चेन्न। घटकालस्य संबन्धाघटकत्वात् अत्यन्ताभावस्य नित्यत्वेपि संबन्धाभावादेव घटकाले न घटात्यन्ताभावबुद्धिः।

**सामयिकाभावनिरासः**

तत्रोत्पादविनाशशाली चतुर्थोऽयमभाव इति **केचित्‌**। तन्न। कालविशेषविशिष्टस्वरूपस्य संसर्गत्वोपगमादेव घटवति घटो नास्तीति प्रतीत्यभावोपपत्तौ चतुर्थसंसर्गाभावे मानाभावात्।

**ध्वंसप्रागभावाधिकरणे नात्यन्ताभावः इति प्राचीनमतम्**

अत्र ध्वंसप्रागभावाधिकरणे नात्यन्ताभाव इति **प्राचां मतम्**। श्यामघटे रक्तो नास्ति रक्तघटे श्यामो नास्तीति घीश्च प्रागभावं ध्वंसं चावगाहते, न तु तदत्यन्ताभावं, ध्वंसप्रागभावयोरत्यन्ताभावेन विरोधात्‌।

**ध्वंसप्रागभावाधिकरणेपि अत्यन्ताभावः इति नव्यमतम्**

**नव्यास्तु**- तत्र विरोधे मानाभावात्‌ ध्वंसादिकालावच्छेदेना-प्यत्यन्ताभावो वर्तत इत्याहुः।

युक्तं चैतत्। कथमन्यथा पूर्वमग्रेपि रक्ते मध्ये श्यामे च घटे (त्रिरङ्गघटे) रक्तं रूपं नास्तीत्याकारकप्रत्ययः? ननु तादृशप्रतीतेर्नात्यन्ता-भावो विषयः किं तु प्रागभावध्वंसावेव तथेत्युक्तमेवेति चेन्न। तस्य सामान्यधर्मावच्छिन्नप्रतियोगिताकाभावविषयकत्वात्। ध्वंसप्रागभावयोश्च सामान्यधर्मावच्छिन्नप्रतियोगिताकत्वानङ्गीकारात्। न चेदृशप्रत्ययो रक्तिमध्वंसाद्यवगाही, नास्तीति प्रत्ययस्य सामान्यधर्मावच्छिन्नप्रति-योगिताकाभावमात्रविषयकत्वे मानाभावात् इति वाच्यम्। (1) पूर्वं रक्तः (2) ततः श्यामः (3) ततो रक्तः (4) ततः श्यामः (5) ततो रक्तो यो घटः तस्मिन् पञ्चरङ्गघटे पूर्वापररक्तिमध्वंसप्रागभावदशायां मध्यरक्ततादशायां तथा प्रत्ययप्रसङ्गात्। क्रमिकरक्तरूपत्रयस्थले तु नेयमापत्तिः संभवति, तादृशरक्तध्वंसपरागभावयोः नास्तीत्याकारकप्रतीतिनियामकत्वानङ्गीका-रसंभवात्‌। उक्तस्थले तु श्यामतादशायां तादृशप्रतीत्या तयोरपि तादृशपरतीतिनियामकत्वस्य आवश्यकत्वात्।

नच रक्तत्वावच्छिन्नप्रतियोगिताकत्वं ध्वंसप्रागभावयोः कालिकाव्याप्यवृत्ति, तेनान्तराश्यामे रक्तं रूपं नास्तीति प्रत्ययः, तदा ध्वंसप्रागभावयोः सामान्यावच्छिन्नप्रतियोगिताकत्वस्वीकारात्‌, नतु पूर्वापररक्तिमध्वंसप्रागभाववति रक्ते, तत्र तदा तदनभ्युपगमादिति वाच्यम्‌। विनिगमनाविरहेण रक्तरूपध्वंसोत्पत्तिकालोत्पत्तिक-तत्समानाधिकरण-वायुसंयोगादिध्वंसप्रागभावयोरपि तत्स्वीकारप्रसङ्गेन गौरवात्‌। तदपेक्षया अत्यन्ताभावस्यान्तरा श्यामादौ संबन्धत्वकल्पनेनैव लाघवात्। स्पष्टं चेदं व्यधिकरणे।

**अभाव अधिकरणात्मक इति प्राभाकरमतनिरासः**

नन्वस्त्वभावानामधिकरणात्मकत्वं लाघवादिति चेन्न। अनन्ताधिकरणात्मकत्वकल्पनापेक्षयातिरिक्तत्वकल्पनाया एव लघीयस्त्वात्‌। एवंचाधाराधेयभावोप्युपपद्यते। नन्वभावाधिकरणकाभावस्याधिकरणात्मकत्वे यथाधाराधेयभावोपपत्तिस्तथा सर्वत्राप्यस्त्विति चेत्, तथापि तत्तदधिकरणानां तत्तदिन्द्रियाग्राह्यत्वात् तत्तच्छब्दगन्धरसाद्यभावानां प्रत्यक्षत्वं न स्यात्‌। अधिकरणापेक्षयातिरिक्तत्वे तु तत्तच्छब्दगन्धरसाद्यभावानां प्रत्यक्षत्वमुपपद्यते।

एतेन ज्ञानविशेष-कालविशेषाद्यात्मकत्वमभावस्येति प्रत्युक्तं, अप्रत्यक्षत्वापत्तेः॥ 12 ॥

**अन्यतराभावनिरूपणम्**

**यत्किंचिदभावनिरूपणम्**

**उभयाभावनिरूपणम्**

**उभयोरभावनिरूपणम्**

**विशिष्टाभावनिरूपणम्**

**सामान्याभावनिरूपणम्**

**घटादिस्थले संयोगप्रागभावादिनिरूपणम्**

**अभावाभावस्य अधिकरणस्वरूपत्वनिरूपणम्**

**अप्रामाणिकप्रतियोगिकत्व-प्रामाणिकप्रतियोगिकत्वनिरूपणम्**

**अभावनिरूपणम्**

 अत्यन्ताभावो बहुविधः सामान्याभावः विशेषाभावः विशिष्टाभावः उभयाभावः त्रितयाभावप्रभृतयः अन्यतराभावः समुदायाभावः प्रत्येकाभाव इत्यादिना। द्रव्यमादाय क्रमेणाभावाः दृष्टान्तपुरस्सरं प्रदर्श्यन्ते। आद्यः गुणे द्रव्यं नास्तीति प्रतीतिसिद्धाभावः। द्वितीयः भूतले घटाभावः। तृतीयः भूतले पूर्वक्षणवृत्तित्वविशिष्टद्रव्याभावः। चतुर्थः भूतले द्रव्यगुणत्वोभयाभावः। पञ्चमः द्रव्यगुणत्वकर्मत्वत्रितयाभावः। षष्टः गुणे द्रव्यगुणान्यतराभावः। सप्तमः गुणे द्रव्यगुणगुणत्वकर्मकर्मत्वसमुदायाभावः। अष्टमः गुणे द्रव्याभावः गुणाभावः कर्माभावः कर्मत्वाभावादयः॥

 अन्योन्याभावोऽपि बहुविधः, सामान्यभेदः विशेषभेदः विशिष्टभेदः उभयभेदादिः अन्यतरभेदः समुदायभेदः प्रत्येकभेद इत्यादिना। आद्यः गुणे द्रव्यं नेति भेदः। द्वितीयः गुणे घटो नेति प्रतीतिसिद्धभेदः। तृतीयः भूतलवृत्तित्वविशिष्टद्रव्यभेदः। चतुर्थः द्रव्यगुणोभयभेदादिः। पञ्चमः द्रव्यगुणान्यतरभेदः षष्ठः द्रव्यगुणकर्मसमुदायभेदः। सप्तमः द्रव्यभेदः गुणभेदः कर्मभेदश्च। भविष्यतीति प्रतीतिविषयः प्रागभावः। ध्वस्तो नष्ट इति प्रतीतिविषयः प्रध्वंसाभावः। नास्तीति प्रतीतिविषयः अत्यन्ताभावः। न भवतीति प्रतीतिविषय अन्योन्याभावः। नास्तिपदाभिलापस्थल एवात्यन्ताभावो बोध्यते। परंतु तादात्म्यसम्बन्धेन नास्तीत्यत्र नास्तिपदप्रयोगोप्यन्योन्याभाव एव बोध्यते। भूतले न घट इत्यत्र नास्तिपदप्रयोगाभावेऽपि सप्तम्यन्तानुयोगिवाचकपदसमभिव्याहृतनञः अत्यन्ताभावार्थकत्वामिति नियमेन अत्यन्ताभाव एव बोध्यते। संयोगसम्बन्धेन द्रव्यत्वाभावः व्यधिकरणसम्बन्धावच्छिन्नप्रतियोगिताकाभावः अयञ्च केवलान्वयी। सौन्दलमते घटत्वेन पटो नास्तीत्याकारकप्रतीतिसिद्धाभावः व्यधिकरणधर्मावच्छिन्नप्रतियोगिताकाभावः। घटत्वेन पटवान्नेत्याकारकप्रतीतिसिद्धभेदः व्यधिकरणधर्मावच्छिन्नावच्छेदकताकप्रतियोगिताकभेदः। द्रव्यत्वेन घटो नास्तीत्याकारकप्रतीतिसिद्धाभावः सामान्यरूपेण विशेषाभावः। घटत्वेन द्रव्यं नास्तीत्याकारकः विशेषरूपेण सामान्याभावश्च अङ्गीक्रियते। वह्नित्वेन तार्णातार्णदहनोभयं नास्ति। घटत्वेन घटपटोभयं नास्तीत्यादिप्रतीतिसिद्धा अन्ये बहुविधाऽभावा अपि अङ्गीक्रियन्ते॥

**भावरूपाभावनिरूपणम्**

 घटाभावाभावो घटस्वरूपः। घटाभाववद्भेदोऽपि घटस्वरूपः समनैय्यत्यात्। घटवद्भेदाभावो घटस्वरूपः। घटभिन्नभेदो घटत्वरूपः। घटभेदाभावो घटत्वरूपः। घटवृत्तिर्नास्तीति प्रतीतिसिद्धाभावो घटत्वस्वरूपः। स च अभावः घटनिरूपितस्वरूपसम्बन्धावच्छिन्नवृत्तित्वाभाववतः स्वरूपेण नास्तीत्याकारकप्रतीतिसिद्धाभावः। घटध्वंसप्रागभावः घटप्रागभावध्वंसश्च घटस्वरूप एव। घटपटान्यतराभावाभावस्य घटपटान्यतररूपतया अन्यतरान्तर्गतघटरूपत्वमपि सम्भवति। घटपटकुड्यान्यतमामावाभावस्य घटपटकुड्यान्यतमस्वरूपतया अन्यतमान्तर्गतघटरूपत्वमपि सम्भवति। एषाञ्चाभावानां भावरूपत्वस्वीकारे तद्भावाभावयोस्समनैयत्यमेवातिप्रसङ्गानापादकताविशिष्टं प्रयोजकमिति पर्यवस्यति। पूर्वक्षणवृत्तित्वविशिष्टघटाभावाभावस्य पूर्वक्षणवृत्तित्वविशिष्टघटरूपतया विशिष्टं शुद्धान्नातिरिच्यत इति न्यायेन पूर्वक्षणवृत्तित्वविशिष्टघटस्य शुद्धघटस्य चैक्यात् पूर्वक्षणवृत्तित्वविशिष्टघटाभावाभावोऽपि घटरूप एव। जलवृत्तित्वविशिष्टो यः पटाभावः तदभावस्य घटे सत्वेन अभावप्रतियोगिकाभावस्याधिकरणरूपत्वाङ्गीकर्तृमते जलवृत्तित्वविशिष्टप़टाभावाभावोपि घटरूप एव। अनयोरभावयोः भावसमनैयत्याभावेऽपि भावरूपत्वमेवाङ्गीकृतं कैश्चित्। एतन्मते प्रसक्तातिप्रसङ्गाः तत्तदभावाधिकरणत्वाभावेनैव वारणीयाः। घटाभावस्तद्ज्ञानरूपः तद्ज्ञानकालस्वरूपः अधिकरणरूप इति च केचन मन्यन्ते, तन्मते ज्ञानकालातीन्द्रियाधिकरणानां चक्षुरादिग्रहणायोग्यतया घटाभावस्यापि चक्षुराद्यग्राह्यत्वप्रसङ्गरूपा अतिप्रसक्तयो दुर्वाराः॥

**प्रलयनिरूपणम्**

खण्डप्रलयः महाप्रलयश्चेति। कार्यद्रव्यानधिकरणकार्याधिकरणकालविशेषः खण्डप्रलयः। कार्यमात्रानधिकरणकालः महाप्रलयः। महाप्रलयं केचन नाङ्गीकुर्वन्ति। तन्न समीचीनम्। वैशेषिकभाष्ये तस्य निरूपितत्वात्। अत्रापि प्राङ्निरूपितमेतत्।

अत्र केचिदर्वाचीनाः इदानीं नष्टानां घटादीनामपि पुनः प्रलये नाशः न्यायसिद्धान्तः, अन्यथा सर्वकार्यद्रव्यनाशत्वानुपपत्तेः इत्याहुः। तन्न। ......................................स्ववृत्तिध्वंसप्रतियोगिप्रतियोगिकयावद्‌ध्वंसविशिष्टसमयत्वम् इति दीधितिकृत्परिष्कारे स्ववृत्तित्वविशेषणवैयर्थ्यापाताच्च।

**विशिष्टनिरूपणम्**

एवं पदार्थेषु निरूपितेषु विशिष्टनिरूपणम्। तत्र “विशिष्टं शुद्धान्नातिरिच्यते” इति प्राच्याः नव्याश्च। विशिष्टं पदार्थात् भिन्नं चाभिन्नं चेति नव्यतराः।

ननु विशिष्टस्य जन्यत्वे अङ्गीकर्तव्ये किमुपादानमिति चेत् विशेष्यमेवेति ब्रूमः। न च दण्डादिविशेषणाभावे विशिष्टानुदयात् दण्डादिविशिष्टं प्रति विशेषणमेवोपादानमिति वाच्यम्। तर्हि विशिष्टानयनादौ नियमेन विशेषणस्याप्यानयनाद्यन्वयप्रसङ्गात्। चित्रगुरानीयतामित्यादौ तदभाव एव हि दृश्यते।

द्विविधो हि विशिष्टाकारः यावद्विशेष्यभाव्ययावद्विशेष्यभावी चेति। तत्राद्यो विशेष्येणात्यन्ताभिन्नः। यथेश्वररूपेण सर्वज्ञः। एवं यत्र विशेषणसंबन्धो यावद्विशेष्यभावी तत्र विशिष्टाकारोऽपि तथाभूतविशेष्येणात्यन्ताभिन्नो द्रष्टव्यः। द्वितीयस्तु विशेष्येण भिन्नाभिन्नः। यथा पर्वतोऽग्निमानित्यत्राग्निमान्। तत्र यथा संयोगविशेषसचिवास्तंतवः पटाकारेण परिणमन्ते तथा आगन्तुकविशेषणसंबन्धाद्विशेष्यस्वरूपं विशिष्टाकारेण परिणमते।

विशिष्टश्च त्रिविधः औपाधिको विशिष्टः उपलक्षितश्चेति। तत्राद्यो यथा पाचको याजक इत्यादिः। द्वितीयस्तु नीलमुत्पलमग्निमान्पर्वत इत्यादिः। तृतीयस्तु
उत्पले नीलत्वमित्यादिः।

**विशिष्टोपलक्षितयोर्भेदः**

विशिष्टोपलक्षितयोर्भेदश्चैवं- समानाधिकरणं व्यावर्तकं विशेषणम्। यथोत्पलस्य नीलरूपम्। व्यधिकरणं तु व्यावर्तकमुपलक्षणम्। यथा नीलरूपगतं नीलत्वमुत्पलस्य।

अन्ये तु कार्यप्रवेशाभ्यां विशेषणोपलक्षणयोर्भेदमाचक्षते। यथा लम्बकर्ण आनीयतां चित्रगुरानीयतामित्यादीत्यादिना।

**आक्षेपपरिहारौ**

ननु विशिष्टस्यातिरिक्तत्वे विशिष्टसत्ता नास्तीत्यत्र विशिष्टसत्तात्वावच्छिन्नाभावस्य न विधेयतासम्भवः, तद्रूपावलीढानुगतसत्तावति तद्रूपावच्छिन्नाभावासम्भवात्। नापि तत्तद्‌व्यक्तित्वावच्छिन्नाभावस्य, तत्तद्‌व्यक्तित्वस्य प्रतियोगिकोटावनुल्लेखात्,

अत्रोच्यते। सत्तावति विशिष्टसत्ताभावः विसिष्टस्यातिरिक्तत्वे एव संभवति, देवदत्तसत्त्वेपि दण्डिदेवदत्ताभावात्। भवन्मते च यद्यपि विशेष्यमेवास्ति तथापि विशेषणसंबन्धाभावात् विसिष्टसत्ता नास्ति इति प्रतीत्यापत्तिः।

**विशिष्टतत्त्वे नव्यतरमतम्**

अत्रेदमवधेयं- यद्यपि दण्डिदेवदत्तसत्त्वे देवदत्तोप्यस्तीत्येव प्रतीतिः, तेन विशिष्टस्यैव शुद्धाभेदः स्वीक्रियते, न तु शुद्धस्य विशिष्टाभेदः, शुद्धसत्त्वेपि विशिष्टनाशादिना तयोर्भेदस्यावश्यकत्वात्। विशिष्टदर्शने शुद्धोपि दृष्ट इत्यनुभवात् विशिष्टस्य शुद्धेनाभेदोपि।

अथ वा विशिष्टसत्त्वदशायां शुद्धस्यापि विशिष्टेनाभेदः।

एवं दण्डविशिष्टस्य कुण्डलविशिष्टेन तत्सत्त्वदशायामभेदः, असत्त्वदशायां तु भेद एव। दण्डी च कुण्डलिनो नोपादानं, परस्परनाशेपि अपरसत्त्वात्, किन्तु उभयोरपि देवदत्त एवोपादानम्।

परन्तु विशिष्टं किमिति विचारणीयम्। रूपविशिष्टो घट इति रूपिघटो न विशिष्टः, तत्र तदन्यशुद्धस्यैवाभावात्। तत्र इदं विशिष्टम् इदं शुद्धमिति भेदकाभावात्। तथैव एतद्व्यक्तित्वादिविशिष्टघटादिकमपि। तस्मात् यत्र प्राक् विशेषणसंबन्धो नासीत्, ततश्च विशेषणसंबन्धेन किंचिद्रूपान्तरमुत्पद्यते तदेव विशिष्टमिति स्वीक्रियते। यथा दण्डविशिष्टो देवदत्तः इत्यादिः।

अथ एतत्क्षणविशिष्टः तत्क्षणविशिष्ट इत्यादिरीत्यापि एकस्मिन्नेव देवदत्ते भेदात् क्षणभङ्ग इति चेन्न। प्रत्यक्षाद्यविषयाणाम् एतादृशविशिष्टानामस्वीकारात्। बाह्यप्रत्यक्षयोग्यदण्ड्यादिरूपस्यैव विशिष्टत्वस्वीकारात्। एवमेव एतद्देशविशिष्टदेवदत्त-चित्रगुविशिष्टदेवदत्तादिरूपोपि विशिष्टो न स्वीक्रियते। एतद्देश-चित्रगवादीनां देवदत्तस्वरूपाप्रविष्टत्वात्। अनुभवोपि देवदत्त एवायं, पूर्वमपि स एव, य एव जयपुरे कार्यं करोति स एव कार्यवशात् बेङ्गलूरुनगरम् आगत इति। अन्यथा अयमन्य एव स्यात्।

सामानाधिकरण्यसंबन्धेन द्रव्यान्यत्त्वविशिष्टसत्ता इति च काल्पनिकी एव, बुद्ध्या विभागेन तथा व्यवहार इति ध्येयम्।

**धर्मनिरूपणम्**

धर्मा द्विविधाः सखण्डा अखण्डाश्चेति। येषां निर्वचनं ते सखण्डाः। घटत्ववान् घटः इत्यादिनिर्वचनात् घटपटादयोपि भूतलादीनां धर्मिरूपा अपि सखण्डाः धर्माः। प्रमाविषयत्वं प्रमेयत्वमित्यादिनिर्वचनेन प्रमेयत्वादयः सखण्डधर्माः। येषां न निर्वचनं ते अखण्डाः। अखण्डा अपि द्विविधाः जातिरूपा धर्मरूपाश्चेति। जातिरूपा घटत्वपटत्वादयः। भेदत्वविषयतात्वादयः अखण्डोपाधय इति सिद्धान्तः।

**अवच्छेदकत्वनिरूपणम्**

अवच्छेदकत्वं द्विविधं स्वरूपसंबन्धरूपम् अनतिरिक्तवृत्तित्वरूपं चेति। दण्डत्वं घटकारणतावच्छेदकमित्यत्रावच्छेदकत्वं स्वरूपसम्बन्धरूपम्। तथा घटो नास्तीति प्रतीत्या हि घटत्वादेः स्वरूपसंबन्धरूपमवच्छेदकत्वं सिद्ध्यतीति वक्तव्यम्‌। तत्र च नञर्थाभावे घटस्य घटत्वावच्छिन्नप्रति-योगिताकत्वसंबन्धेनान्वयात्तादृशप्रतीत्या घटत्वादेरवच्छेदकत्वावगाहनात् तादृशप्रतीतिः घटत्वादेः स्वरूपसंबन्धरूपावच्छेदकत्वे मानम्।

**गुरुधर्मस्यापि स्वरूपसंबन्धरूपावच्छेदकत्वमिति रामरुद्रमतम् (पृ. 231)**

तथा कम्बुग्रीवादिमान्नास्तीति प्रतीत्या कम्बुग्रीवादिमत्त्वे निरुक्ताव-च्छेदकत्वानवगाहनात्कथं तस्यं तादृशावच्छेदकत्वं तत्प्रतीतिगोचर इति घटो नास्तीतिवदियमपि स्वरूपसंबन्धरूपमेवावच्छेदकत्वं कम्बुग्रीवादिमत्त्वेऽ-वगाहत इति तद्बलाद्गुरुरपि प्रतियोगिताया अवच्छेदकः भवति।

**अनतिरिक्तवृत्तित्वरूपावच्छेदकत्वम्**

हेतुमन्निष्ठात्यन्ताभावप्रतियोगितानवच्छेदकं साध्यतावच्छेदकमित्यत्र अनवच्छेदकत्वघटकीभूतावच्छेदकत्वमनतिरिक्तवृत्तित्वरूपम्।

प्रतियोगितानतिरिक्तवृत्तित्वमपि न प्रतियोगितावच्छेदकशून्या-वृत्तित्वं, तथासति गुणे सत्ता नास्तीति प्रतीत्यापत्तेः, गुणे विशिष्टसत्ता-भावसत्त्वात्‌, विशिष्टसत्तात्त्वशून्ये सत्तात्त्वस्यावृत्तित्वात्‌, अपि तु स्वाव-च्छिन्नव्यापकतावच्छेदकप्रतियोगितावच्छेदककत्वमेव तथात्वम्‌।
सत्ता-त्वावच्छिन्नव्यापकतावच्छेदकत्वस्य विशिष्टसत्तात्वे विरहादेव न गुणे सत्ता नास्तीति प्रतीत्यापत्तिः। नापि घटवति कम्बुग्रीवादिमान्नास्तीति प्रतीत्या-पत्तिः। घटवन्निष्ठाभावप्रतियोगितावच्छेदकस्य कम्बुग्रीवादिमत्त्वावच्छिन्न-व्यापकतानवच्छेदकत्वादिति। (रामरुद्री 231)

गुरुधर्मस्यावच्छेदकत्वानभ्युपगमे प्रमेयधूमवान्वह्नेरित्यत्र प्रसक्तस्य अतिव्याप्तिदोषस्य वारणार्थमनवच्छेदकत्वघटकीभूतावच्छेदकत्वमनतिरिक्त-वृत्तित्वरूपम् अवच्छेदकत्वम्।

**पदार्थानां संबन्धनिरूपणम्**

 एवं पदार्थेषु धर्मेषु च निरूपितेषु इदानीं तदीयसंबन्धनिरूपणावसरः।

संयोगः

समवायः

स्वरूपम्

कालिकविशेषणता

दैशिकविशेषणता

पर्याप्तिसंबन्धः

स्वाभाववद्वृत्तित्वम्

कार्यकारणभावसंबन्धः

निरूप्यनिरूपकभावः

प्रतियोग्यनुयोगिभावः

आश्रयत्व-आधेयत्वे

सम्बन्धो द्विविधः वृत्तिनियामकः वृत्त्यनियामकश्चेति। आद्यः संयोगसमवायस्वरूपकालिकपर्याप्तिस्वाभाववद्वृत्तित्वादिरूपः। द्वितीयः निरूप्यनिरूपककोटिप्रविष्टविषयत्वादिरूपः परम्परासम्बन्धरूपश्च।

सम्बन्धः पुनरपि द्विविधः साक्षात्सबन्धः परम्परासम्बन्धश्चेति। आद्यः संयोगसमवायादिः द्वितीयः स्वज्ञानविषयप्रकृतहेतुतावच्छेदकधर्मवत्वादिसम्बन्धः। सम्बन्धः प्रकारान्तरेण द्विविधः भेदसम्बन्धः अभेदसम्बन्धश्चेति। आद्यः अभेदातिरिक्तसम्बन्धः अभेदसम्बन्धस्तादात्म्यसम्बन्धः।

**वृत्तिनियामकसम्बन्धनिरूपणम्**

 संयोगसम्बन्धः समवायसम्बन्धः कालिकसम्बन्धः स्वरूपसम्बन्धः दिक्कृतविशेषणतासम्बन्धः पर्याप्तिसम्बन्धः स्वाभाववद्वृत्तित्वसम्बन्धप्रभृतयः वृत्तिनियामकसम्बन्धाः। वृत्तिनियामकत्वञ्च वृत्तितावच्छेदकत्वम्। तच्च तेन सम्बन्धेन तद्वानितिप्रतीतिनिबन्धनम्। द्रव्ययोरवयवावयविभिन्नयोः संयोगः सम्बन्धः। अयुतसिद्धयोः समवायः सम्बन्धः। अयुतसिद्धाश्च अवयवायविनौ गुणगुणिनौ क्रियाक्रियावन्तौ जातिव्यक्ती विशेषनित्यद्रव्ये च। सर्वस्य पदार्थस्य काले वर्तमानत्वे कालिकः सम्बन्धः। अत्र च सर्वाधारः काल इति नियमो नियामकः। जन्ये पदार्थसत्वेऽपि कालिक एव सम्बन्धः तत्र जन्यानां कालोपाधित्वमिति नियमो नियामकः। नित्येषु कालिकायोग इति नियमेन नित्यपदार्थेषु न कोऽपि पदार्थः कालिकसम्बन्धेन वर्तते। विभिन्नकालीनयोः विषयत्वान्यसम्बन्धेन आधाराधेयभावविरह इति नियमेन जन्येष्वपि भिन्नकालिकाः पदार्थाः न कालिकसम्बन्धेन वर्तन्ते। भिन्नकालिकयोरपि आधाराधेयभावः आगामिपदार्थविषयकज्ञानानुरोधेन अङ्गीक्रियते॥

 निरूपककोटिप्रविष्टा अभावप्रभृतयः द्रव्यादिपञ्चकभिन्नाः स्वरूपसम्बन्धेन आश्रयेषु वर्तन्ते। तथा च द्रव्यादिपञ्चकभिन्नानां आश्रयेषु वर्तमानत्वे स्वरूपसम्बन्ध एव सम्बन्ध इति फलितम्। मूर्तानां दिगुपाधित्वमिति नियमेन मूर्तेषु नित्येष्वनित्येषु च दिक्कृतविशेषणतासम्बन्धेन पदार्थाः वर्तन्ते।

 उभयत्वदिपरार्धपर्यन्तास्सङ्ख्याः अवच्छेदकताश्च पर्याप्तिसम्बन्धेनापि आश्रयेषु वर्तन्ते। उभयत्वादिव्यासज्यवृत्तिधर्माः उभयत्वाद्यवच्छेदेनैव पर्याप्तिसम्बन्धेन आश्रयेषूभयप्रभृतिषु वर्तन्ते। अवच्छेदकतास्तु उभयत्वाद्यवच्छेदेन एकत्वावच्छेदेन च आश्रयेषु वर्तन्त इतीयान् भेदः उभयत्वादीनां अवच्छेदकतानां च वर्तते। केचित्तु विषयताया अपि पर्याप्तिमङ्गीकुर्वन्ति। आर्द्रेन्धनसंयोगरूपोपाधिः धूमवान् वह्नेरित्यत्र वह्निरूपहेतौ स्वाभाववद्वृत्तित्वसम्बन्धेन वर्तते। यद्वैशिष्ट्यं यत्र भासते स एव स्वपदार्थ इति नियमेन स्वपदेनार्द्रेन्धनसंयोगस्य परिग्रहणे स्वाभाववदयोगोलकं तद्वृत्तित्वं वह्नौ वर्तत इति॥ सम्बन्धमात्रं किञ्चित्प्रतियोगिकं किञ्चिदनुयोगिकं च। आधेयाः प्रतियोगिनः आधारास्त्वनुयोगिनः॥

**वृत्त्यनियामकसम्बन्धनिरूपणम्**

 ते च निरूपककोटिप्रविष्टाः कार्यताप्रभृतयः परम्परासम्बन्धाश्च। एते च स्वसामानाधिकरण्य स्वसमानकालीनत्वादयः एवमेवान्येऽपि ग्राह्याः। वृत्त्यनियामकत्वं च वृत्तितानवच्छेदकत्वम् तच्च तेन सम्बन्धेन तद्वानिति प्रतीत्यभावनिबन्धनम्॥

**सप्तपदार्थसाधर्म्यनिरूपणम्**

**सप्तानामपि साधर्म्यं ज्ञेयत्वादिकमुच्यते॥ 13 ॥**

इदानीं “द्रव्यगुणकर्मसामान्यविशेषसमवायानां षण्णां पदार्थानां साधर्म्यवैधर्म्याभ्यां तत्त्वज्ञानं निश्श्रेयसहेतुः” इति प्रशस्तपादोक्तदिशा पदार्थानां साधर्म्यं वैध्यर्म्यं च वक्तुं प्रक्रमते-**सप्तानामिति**। समानो धर्मो येषां ते सधर्माणः, तेषां भावः साधर्म्यं, समानो धर्म इति फलितोर्थः। एवं विरुद्धो धर्मो येषां ते विधर्माणः, तेषां भावो वैधर्म्यं, विरुद्धो धर्म इति फलितोर्थः।

**ज्ञेयत्वम्**

ज्ञेयत्वं ज्ञानविषयता, सा च सर्वत्रैवास्ति, ईश्वरज्ञानविषयतायाः केवलान्वयित्वात्‌। वृत्तिमदभावप्रतियोगितानवच्छेदकधर्मवत्त्वमेव केवला-न्वयित्वम्। एवंच विषयभेदेन विषयताया भेदेपि घटादिनिष्ठविषयताव्यक्तेरपि ज्ञानविषयतात्वमादाय केवलान्वयित्वमक्षतमेव।

**अभिधेयत्वम् **

एवमभिधेयत्व-प्रमेयत्व-अस्तित्वादिकं बोध्यम्‌। **अभिधेयत्वम्** अभिधाविषयत्वम्, अभिधा च संकेतग्राह्योधिकः पदार्थ इति मीमांसकाः। संकेतभिन्नायामभिधायां मानाभावात्संकेत एवाभिधेति नैयायिकाः।

**अस्तित्वम्**

**अस्तित्वं** च कालसंबन्धित्वम्‌। इदंच गगनादीनामपि कालवृत्तित्वमभ्युपेत्योक्तम्। अन्यथा अवृत्तिगगनादीनां कालावृत्तित्वे अस्तित्वस्य केवलान्वयित्वानुपपत्तिः। युक्तं चैतत्‌। कथमन्यथा गगनादीनां नियतपूर्ववृत्तित्वघटितशब्दादिकारणत्वमिति 13॥

**गुणादिषट्‌पदार्थसाधर्म्यनिरूपणम्**

**निर्गुणत्वं निष्क्रियत्वं गुणादीनां तथेष्यते।**

**गुणादिरिति**॥ तदर्थश्च गुणक्रियात्यन्ताभाववत्त्वम्‌। तेन गुणक्रिययोरन्योन्याभावमादाय द्रव्ये नातिव्याप्तिः।

**घटादावतिव्याप्तिशङ्का**

ननु गुणक्रियाशून्यत्वमाद्यक्षणे घटादावतिव्याप्तं, क्रियाशून्यत्वं च गगनादावतिव्याप्तम्। नच गुणगुणिनोर्वामदक्षिणगोविषाणवत् समानकालिकत्वात्कथं गुणशून्यत्वमिति वाच्यं, निर्गुणे गुणोत्पत्तिस्वीकारेण तत्संभवात्‌। नचैवं चाक्षुषं प्रति रूपस्य कारणत्वादुत्पत्तिक्षणे च घटादौ तदभावात् घटादेराद्यक्षणावच्छिन्नस्य चाक्षुषता न स्यादिति वाच्यम्, इष्टापत्तेः। तथा च तृतीयक्षणएव घटादिचाक्षुषमिति बोध्यम्।

अत्रेदं बोध्यम्। आद्यक्षणे घटादौ रूपाङ्गीकारेपि तत्पूर्वक्षणे घटाद्यभावेन कारणीभूतस्य तद्वति चक्षुःसंयोगस्याभावादाद्यक्षणे घटादिचाक्षषमेव न संभवतीति आद्यक्षणे घटस्याप्रत्यक्षत्वापत्तिः न संभवति, चक्षुःसंयुक्तसमवायस्यापि घटादौ तदानीमसंभवत्‌, उत्पत्तिप्राक्क्षणे घटादेरेवाभावात्‌। वस्तुतस्तु परमाणौ द्रव्यत्वादिप्रत्यक्षवारणाय चक्षुःसंयुक्ते योग्यत्वविशेषणस्यावश्यकतया त्र्यणुकचाक्षुषे व्यभिचारापत्त्या द्रव्यान्यद्रव्यसमवेतचाक्षुषत्वस्यैव संयुक्तसमवायकार्यतावच्छेदकत्वेन उपगन्तव्यतया चक्षुःसंयुक्तसमवायेन घटादेः प्रत्यक्षमेव न संभवति इति बोध्यम्।

तथा च गुणक्रियाशून्यत्वमाद्यक्षणे घटादावतिव्याप्तमिति चेन्न।

**घटादावतिव्याप्तिनिरासः**

गुणवदवृत्तिधर्मवत्त्वस्य तदर्थत्वात्। गुणवत्ता च समवायेन, तेन कालिकसंबन्धेन गुणवद्गुणादिवृत्तेर्गुणत्वादेरसंग्रहेपि न क्षतिः। गुणवदवृत्तित्वं तादृशधर्मवत्त्वं च समवाय-स्वरूपान्यतरसंबन्धेन। तेन “समवायेन गुणवदवृत्तित्वाभिधाने तादृशस्य द्रव्यत्वप्रकारकप्रमाविशेष्यत्वस्य द्रव्ये सत्वादतिव्याप्तिः। अतस्तेनैव तद्वत्त्वं वाच्यं, तदा सामान्यादावव्याप्तिः” इति परास्तम्‌।

अथवा कर्मवदवृत्तिपदार्थविभाजकोपाधिमत्त्वं तदर्थः। नहि घटत्वादिकं द्रव्यत्वादिकं वा गुणवदवृत्ति कर्मवदवृत्ति वा, किंतु गुणत्वादिकं तथा, कर्मवदवृत्त्याकाशत्वरूपोपाधिमत्याकाशे अतिव्याप्तिवारणाय पदार्थविभाजकोपाधिपदम्।

**पदार्थपञ्चकसाधर्म्यनिरूपणम् **

**द्रव्यादयः पञ्च भावा अनेके, समवायिनः॥ 14॥**

द्रव्यादीनां षण्णां साधर्म्यं भावत्वं स्पष्टम्, अतस्तदुपेक्ष्य द्रव्यादीनां पञ्चानां साधर्म्यं मूले प्रपञ्चितं-**द्रव्यादय इत्यादिना**। द्रव्यगुणकर्मसामान्यविशेषाणां साधर्म्यम् **अनेकत्वे सति भावत्वं, समवायित्वं चेति द्वयम्**। अनेकत्वमभावेप्यस्ति इति भावत्वं विशेषणम्। भावत्वमात्रं समवायेपीति अनेकत्वदलम्। अनेकभाववृत्तिपदार्थविभाजकोपाधिमत्त्वमिति फलितोर्थः। तेन प्रत्येकं घटादावाकाशादौ च नाव्याप्तिः।

अत्र चानेकभाववृत्तित्वं स्वप्रतियोगिवृत्तित्व-स्वसामानाधि-करण्योभयसंबन्धेन भेदविशिष्टत्वे सति भाववृत्तित्वम्‌। तेन गुणादौ संख्यारूपस्यानेकत्वस्याभावेपि नाव्याप्तिः। भावत्वरूपतादृशधर्ममादाय समवायेतिव्याप्तिवारणाय पदार्थविभाजकोपाधीति। अभावत्ववारणाय भाववृत्ति इति। समवायत्ववारणाय सत्यन्तम्। सत्यन्ते उभयसंबन्धनिवेशोपि तद्वारणायैवेति बोध्यम्‌। उपाधिमत्ता च समवाय-स्वरूपान्यतरसंबन्धेन। तेन कालिकसंबन्धेन ध्वंसस्य तादृशोपाधिमत्त्वेपि न क्षतिः। समवायेनोपाधिमत्त्वविवक्षणे तु सामान्यादावव्याप्तिः स्यात्, अतस्तन्नोक्तम्‌।

अन्यतरत्वघटकस्वरूपं तु कालिकसंबन्धभिन्नं ग्राह्यं, तेन ध्वंसे नातिव्याप्तिः।

समवायित्वं च समवायसंबन्धेन संबन्धित्वं, नतु समवायवत्त्वं, सामान्यादावभावात्‌।

**नव्यतरमतम्**

वस्तुतस्तु भाष्ये नास्त्येव भावत्वम्। “द्रव्यादीनां पञ्चानां समवायित्वमनेकत्वं च” इत्येतावन्मात्रमेव भाष्योक्तेः। तस्मात्समवायभिन्नत्वे सति समवायित्वमेव पञ्चानां साधर्म्यमिति ध्येयम्।

**सामान्यादिपदार्थचतुष्टयसाधर्म्यकथनम्**

**सामान्यपरिहीनास्तु सर्वे जात्यादयो मताः॥ 15॥ **

**सामान्येति**। जात्यादीनामप्येकार्थसमवायसंबन्धेन सामान्य-वत्त्वात्सामान्यपरिहीना इति मूलमयुक्तमतः सामान्यपरिहीनत्वं सामान्यानधिकरणत्वरूपं सामान्यादीनां साधर्म्यं वाच्यम्। तथाच सामान्यनिरूपिताधिकरणता न सामान्यादौ, एकार्थसमवायस्य अधिकरणतानियामकत्वाभावादिति भावः।

यद्यप्येवं सति सामान्यादौ भावत्ववत्वमपि न स्यात्, सामानाधिकरण्यसंबन्धेन सत्ताधिकरणत्वमादायैव तत्र भावत्वाधिकरणताया उपपादनीयत्वात्‌, तथापि सत्तासमवाय-सामानाधिकरण्यान्यतरस्यैव भावत्वरूपत्वमिति भावः।

वस्तुतस्तु समवायसंबन्धावच्छिन्नप्रतियोगिताकसामान्याभावस्य साधर्म्यत्वे न कोपि दोष इति ध्येयम्‌।

**प्रासङ्गिककारणत्वनिरूपणम्**

**अन्यथासिद्धिशून्यस्य नियता पूर्ववर्तिता। **

**कारणत्वं भवेत्तस्य त्रैविध्यं परिकीर्तितम्‌॥ 16॥**

**समवायिकारणत्वं ज्ञेयमथाप्यसमवायिहेतुत्वम्‌।**

**एवं न्यायनयज्ञैस्तृतीयमुक्तं निमित्तहेतुत्वम्‌॥ 17॥**

“पारिमाण्डल्यभिन्नानां कारणत्वं साधर्म्यम्” इति वक्ष्यमाणं साधर्म्यं कारणत्वस्य ज्ञानमपेक्षते। तदर्थं प्रथमतः कारणत्वं निरूपयति
-**अन्यथासिद्धीति**। अनन्यथासिद्धत्वे सति नियतपूर्ववर्तित्वं कारणत्वम्। दण्डत्वादौ नियतपूर्ववृत्तितायाः सत्वादतिव्याप्तिरत उक्तम्- **अनन्यथासिद्धत्वे सति इति**। तद्धटत्वावच्छिन्नं प्रति अन्यत्रक्लृप्तनियतपूर्वेत्याद्यन्यथा-सिद्धिमत्यपि घटत्वावच्छिन्नं प्रत्यनन्यथासिद्धे तद्रासभेऽतिव्याप्तिवारणाय- **नियतेति**। तच्च नियतपूर्ववृत्तिसजातीयत्वम्। तेनारण्यस्थदण्डादावपि स्वरूपयोग्यतासम्पत्तिः, तज्जातीयत्वं च नियतपूर्ववृत्तिताव-च्छेदकदण्डत्वादिमत्त्वमेवेति।

नच दण्डत्ववद्द्रव्यत्वादिकमपि नियतपूर्ववर्तितावच्छेदकमेवेति तद्दोषतादवस्थ्यमिति वाच्यम्‌। नियतपूर्ववर्तितावच्छेदकपदेन लघुनियत-पूर्ववर्तितावच्छेदकस्योक्तत्वात्‌। द्रव्यत्वस्य घटनियतपूर्ववर्तितावच्छेदकत्वेन तस्यैव घटकारणतारूपत्वे अनन्तद्रव्येषु
घटकारणत्वकल्पनापत्त्या गौरवात् दण्डत्वादिकमेव लघ्विति भावः। **तथाच दण्डत्व-द्रव्यत्वादिभिन्नत्वे सति घटनियतपूर्ववर्तितावच्छेदकधर्मवत्त्वं घटकारणत्वमिति पर्यवसितम्‌**।

**रासभस्य घटत्वावच्छिन्नं प्रत्यनन्यथासिद्धत्वसाधनप्रकारः**

यद्यप्यग्रे लघुनियतपूर्ववर्तितावच्छेदकाविच्छिन्नैरेव कार्योत्पादसम्भवे तत्सहभूतमन्यथासिद्धमित्येव पञ्चमान्यथासिद्धिनिरुक्तिर्ग्रन्थकृता वक्ष्यते। तथाच तद्रासभत्वस्य घटत्वावच्छिन्नं प्रत्यपि नियतपूर्ववर्तितानवच्छेदकत्वात्‌ घटत्वावच्छिन्नेपि तद्रासभस्यान्यथासिद्धत्वं संभवति, तथापि लाघवस्य शरीरकृतसंबन्धकृतादिभेदेन नानारूपतया तद्विरोधिगौरवस्य तत्तत्पदार्थ-घटितत्वरूपस्यापि तत्तद्व्यक्तिभेदेन भिन्नतया अन्यथासिद्धित्वमेकमनुगतं न शक्यते वक्तुं, अतस्तत्तद्भिन्नत्वमेव अनन्यथासिद्धत्वं वाच्यम्‌। तत्रच नियतपूर्ववर्तिभिन्नानां नियतपूर्ववर्तित्वदलेनैव वारणसंभवे तादृशानन्त-पदार्थभेदानामन्यथासिद्धिशून्यत्वशरीरे प्रवेशे गौरवमिति तत्कार्य-नियतपूर्ववर्तित्वे सति तत्कर्यकारणत्वेन व्यवह्नियमाणाः ये तद्भिन्नत्वमेव अनन्यथासिद्धत्वम्। तथाच तद्रासभत्वस्य घटत्वावच्छिन्न-नियतपूर्ववर्त्तितावच्छेदकत्वविरहात्‌ तद्रासभो न घटत्वावच्छिन्नेऽन्यथासिद्ध इति भावः॥ 16॥ 17॥

**समवायिकारणनिरूपणम्**

**यत्समवेतं कार्यं भवति ज्ञेयं तु समवायिजनकं तत्‌। **

यद्धर्मावच्छिन्नं स्वकारणतावच्छेदकयद्धर्मावच्छिन्ने समवाय-सम्बन्धेनोत्पद्यते तद्धर्मावच्छिन्नं प्रति तद्धर्मावच्छिन्नं समवायिकारणमित्यर्थः। घटत्वाद्यवच्छिन्नं हि स्वकारणतावच्छेदककपालत्वाद्यवच्छिन्ने समवाय-सम्बन्धेनोत्पद्यते इति भवति घटत्वाद्यवच्छिन्नं प्रति कपालत्वाद्यवच्छिन्नं समवायिकारणम्‌। स्वकारणतावच्छेदकेत्युक्त्या च न द्रव्यत्वादेः घटादिसम-वायिकारणतावच्छेदकत्वमिति। **समवायिकारणत्वं समवायसंबन्धावच्छिन्न-कार्यतानिरूपिततादात्म्यसंबन्धावच्छिन्नकारणत्वम्।**

**असवायिकारणनिरूपणम्**

**तत्रासन्नं जनकं द्वितीयं......................... **

**तत्रेति**। समवायिकारणप्रत्यासन्नत्वे सति कारणं द्वितीयमसमवायिकारणमित्यर्थः। समवायिकारणादावतिव्याप्तिवारणाय- **समवायिकारणप्रत्यासन्नत्वे सति इति**। पटसमवायिकारणतन्तुसमवेत-तन्तुत्वादौ अतिव्याप्तिवारणाय **कारणमिति**। तन्तुत्वस्यान्यथासिद्धत्वेन अनन्यथासिद्धिनियतपूर्ववृत्तिताया अभावेन नातिप्रसङ्गः।

**समवायसंबन्धावच्छिन्नकार्यतानिरूपित-समवाय-स्वसमवायि-समवेतत्वान्यतरसंबन्धावच्छिन्नकारणत्वे सत्यात्मविशेषगुणान्यत्वं सामान्यतोऽसमवायिकारणत्वमिति लक्षणम्**।

**तुरीतन्तुसंयोगादौ अतिव्याप्तिशङ्का**

नन्वेवं तुरीतन्तुसंयोगस्य पटं प्रत्यसमवायिकरणत्वापत्तिः। तथा वेग-स्पर्शयोः अभिघात-नोदने प्रत्यसमवायिकारणत्वं स्यात्‌, एवं ज्ञान-इच्छयोः इच्छा-प्रवृत्त्यसमवायिकारणत्वं स्यात्‌ इत्यापत्तिः। तेषां तत्समवायिकारणप्रत्यासन्नत्वात् कारणत्वाच्च।

न च तुरीतन्तुसंयोगस्य पटं प्रति कुतो नासमवायिकारणत्वमिति वाच्यम्। तुरीतन्तुसंयोगनाशे सति पटनाशापत्तेः, असमवायिकारणनाशस्य द्रव्यनाशजनकत्वात्‌। नचासमवायिकारणनाशस्य द्रव्यनाशकत्वे प्रमाणाभावः, सर्वत्रसमवायिकारणनाशादेव द्रव्यनाशसम्भवात्, इति वाच्यं, द्व्यणुकनाशान्यथानुपपत्तेरेव मानत्वात्। नच तन्तुषु विनष्टेषु विनैव समवायिकारणं द्रव्यस्य क्षणद्वयं स्थितिः स्यादति वाच्यम्। इष्टापत्तेः। ननु द्रव्यनाशे समवायिकारणनाशस्यापि पृथक्‌ कारणत्वकल्पनेनैवोपपत्तौ समवायिकारणमन्तरा क्षणद्वयं द्रव्यस्थित्यभ्युपगमो नोचितः इति चेन्न। समवायिकारणनाशरूपकारणान्तरकल्पने गौरवात्‌।

**कार्यनाशकविषये प्राच्य-नव्यमतम्**

अत्र प्राचीनमते क्वचित् समवायिकारणनाशः क्वचिदसमवायि-कारणनाशश्च कार्यनाशकः, सर्वत्रासमवायिकारणनाश एव कार्यनाशक इति नव्याः।

**द्रव्यनाश-असमवायिकारणनाशयोः कार्यकारणभावः**

अथ दैशिकविशेषणतया द्रव्यनाश-असमवायिकारणनाशयोः हेतुत्वे यत्र यत्किंचित्तन्तुसंयोगनाशात्सहस्रतन्तुकपटनाशः तत्र तन्तुसंयोग-नाशानधिकरणतन्तुष्वपि पटनाशोत्पत्त्या व्यभिचारापत्तिः ध्वंसप्रागभावयोः प्रतियोगिसमवायिदेशमात्रवृत्तित्वात्, तथा च असमानाधिकरणयोः कथं हेतुहेतुमद्भाव इति चेत्

**अत्र केषांचिन्मतेन कार्यकारणभावप्रदर्शनम्**

**अत्राहुः-** प्रतियोगितया द्रव्यनाशत्वावच्छिन्नं प्रति स्वप्रतियोगिसमवायिसमवेतत्व-कालिकविशेषणतोभयसंबन्धेन नाशत्वेन हेतुता। इह कालिकसंबन्धस्य कारणतावच्छेदकसंबन्धत्वे घटादेः क्षणिकत्वापत्तिः, उत्पत्तिक्षणमारभ्यैव घटादौ यत्किंचिन्नाशसत्त्वात्, अतः स्वप्रतियोगिसमवायिसमवेतत्वनिवेशः। स्वप्रतियोगिजन्यत्वसंबन्धश्च दण्ड-नाशाद्धटनाशापत्तेरुपेक्षितः। स्वोत्पत्तिद्वितीयक्षण एव घटादौ स्वप्रतियोगिसमवायिसमवेतत्वसंबन्धेन नाशसत्त्वेन घटनाशापत्तिवारणाय कालिकसंबन्धनिवेशः। तथा च समानकालिकयोरेव कालिकसंबन्धेन कालान्तरीयनाशस्य एतत्कालीनघटेन कालिकसंबन्धेनासत्त्वान्नोक्तापत्तिः।

यदि तु कपालपवनसंयोगनाशाद्‌ घटनाशापत्तिरेवमपि दुर्वारैवेति विभाव्यते, तदा स्वप्रतियोगिजन्यत्व-स्वप्रतियोगिसमवायिसमवेतत्व-कालिकविशेषणता-एतत्त्रितयसंबन्धेन नाशत्वेन हेतुता बोध्या।

नचैवमपि तुरीतन्तुसंयोगनाशात्पटनाशापत्तिरिति वाच्यं, तुरीतन्तुसंयोगस्य पटं प्रति कारणतैव न संभवति, किंतु तुर्येव संयोगसंबन्धेन तन्तुनिष्ठा सती पटजनिकेति तत्रातिप्रसङ्गाभावात्‌। एवंच विशेषलक्षणेषु तुरीतन्तुसंयोगादिभेदानामनिवेशेन लाघवमपीति **केचित्‌।**

**स्वमतेन कार्यकारणभावः **

**वस्तुतस्तु** स्वप्रतियोगिनिष्ठासमवायिकारणतानिरूपितफलोपधाना-त्मकजन्यत्व-कालिकोभयसंबन्धेन नाशत्वेन हेतुता, तुरीतन्तुसंयोगस्तु निमित्तं, न त्वसमवायीति न तन्नाशेन पटनाशः। भाविनाशमादाय घटादेः क्षणिकत्वापत्तिवारणाय कालिकसंबन्धोपि प्रवेशनीयः।

तथा च तुरीतन्तुसंयोगादीनां पटादीन् प्रत्यसमवायिकरणत्वापत्तिः दुर्वारा इति चेत्

**तुरीतन्तुसंयोगभिन्नत्वादिनिवेशेन अतिव्याप्तिपरिहारः**

न। पटासमवायिकारणलक्षणे तुरीतन्तुसंयोगभिन्नत्वस्य देयत्वात्। तुरीतन्तुसंयोगस्तु तुरीपटसंयोगं प्रत्यसमवायिकारणं भवत्येव। एवं वेगादिकमपि वेगस्यन्दाद्यसमवायिकारणं भवत्येवेति तत्तत्कार्या-समवायिकारणलक्षणे तत्तद्भिन्नत्वं देयम्‌। आत्मविशेषगुणानां तु कुत्राप्यसमवायिकारणत्वं नास्ति, तेन तद्भिन्नत्वं सामान्यलक्षणे देयमेव।

वस्तुतस्तु तुरीतन्तुसंयोगत्वावच्छिन्नप्रतियोगिताकभेदः पटासमवायि-कारणलक्षणघटकतया ग्रन्थकर्तुर्नाभिप्रेतः, अपि तु तन्तुभिन्नसमवेतत्वावच्छिन्नप्रतियोगिताकभेद एव। अन्यथा हस्ततन्तुसंयोगादिभेदानां पृथङ्‌निवेशापत्त्या भेदकूटनिशने गौरवादिति ध्येयम्‌। एतेन “तन्तुमात्रसमवेतत्वनिवेशेनैवोपपत्तौ तुरीतन्तुसंयोगा-न्यत्वनिवेशनम् अनुचितम्” इत्यपास्तम्‌। मात्रपदस्यास्मदुक्तार्थकत्वात्‌।

एवमिच्छाद्यसमवायिकारणलक्षणे आत्ममात्रसमवेतत्वाव-च्छिन्नप्रतियोगिताकभेद एव निवेश्यो, न तु ज्ञानत्वाद्यवच्छिन्नभेद इति बोध्यम्‌।

**समवायिकारणप्रत्यासन्नत्वविचारः**

अत्र समवायिकारणे प्रत्यासन्नं द्विविधं, कार्यैकार्थप्रत्यासत्त्या कारणैकार्थप्रत्यासत्त्या च। अत्र कार्यैकार्थप्रत्यासत्तिः समवायसम्बन्धः, कारणैकार्थप्रत्यासत्तिः स्वसमवायिसमवेतत्वसंबन्धः। आद्यं यथा- घटादिकं प्रति कपालसंयोगादिकमसमवायिकारणं, तत्र कार्येण घटेन सह कारणस्य कपालसंयोगस्य एकस्मिन्‌ कपाले प्रत्यासत्तिरस्ति। द्वितीयं यथा- घटरूपं प्रति कपालरूपमसमवायिकारणं, स्वगतरूपादिकं प्रति समवायिकारणं घटः, तेन सह कपालरूपस्यैकस्मिन्‌ कपाले प्रत्यासत्तिरस्ति। तथा च **समवाय-स्वसमवायिसमवेतत्वान्यतरसंबन्धेन कारणत्वे सत्यात्मविशेषगुणान्यत्वं सामान्यतोऽसमवायिकारणत्वमिति लक्षणम्**। अत्र पटासमवायिकारणस्य तन्तुसंयोगस्य, पटरूपासमवायिकारणस्य तन्तुरूपस्य च संग्रहाय क्रमेण समवाय-स्वसमवायिसमेवतत्वयोः प्रवेशः।

ननु तत्रासन्नं जनकमिति मूलेन स्वरसादन्यतरसंबन्धेन सम-वायिकारणप्रत्यासन्नत्वे सति कारणत्वस्यैव असमवायिकारणलक्षणघटकता युक्ता, नतु निरुक्तान्यतरप्रत्यासत्त्यवच्छिन्नकारणताया, मूलतस्तदलाभादिति चेन्न। रूपसमवायिकारणे घटे स्वसमवायिसमवेतत्वसंबन्धेन घटस्य प्रत्यासन्नत्वात्‌ रूपं प्रति समवायिकारणत्वाच्च, घटरूपं प्रति घटस्यासमवायिकारणतावारणाय समवायिकारणे प्रत्यासन्नत्वे सति कारणत्वं परित्यज्य तादृशान्यतरप्रत्यासत्त्या कारणत्वपर्यन्तानुधावनात्। आत्मविशेष-गुणान्‌ वारयितुं विशेष्यभागः।

**यत्तुमतम्**

यत्तु कार्यनाशजनकनाशप्रतियोगित्वं तत्त्वमिति। तन्न। द्वित्वनाशप्रयोजकनाशप्रतियोगिन्यामपेक्षाबुद्धावतिव्याप्तेः।

**अन्येषां मतम्**

अवयवमात्रसंयोगत्वं द्रव्यासमवायिकारणत्वम्, रूपनिष्ठसमवाय-संबन्धावच्छिन्नकार्यतानिरूपितकारणताशालित्वं रूपासमवायिकारण-लक्षणम् इत्यादि विशिष्यैव लक्षणं निर्वाच्यम्‌, अखण्डोपाधिरेव वा तदित्यन्ये।

**निमित्तकारणम्**

**........................आभ्यां परं तृतीयं स्यात्‌॥ 18॥ **

**आभ्यां** समवायिकारणासमवायिकारणाभ्यां परं भिन्नं कारणं **तृतीयं** निमित्तकारणमित्यर्थः॥ अत्रेदं बोध्यम्‌। समवायिकारणत्व-असमवायि-कारणत्वभिन्नकारणत्वमेव निमित्तकारणत्वं, तेन तुरीपटसंयोगं प्रति तुरीतन्तुसंयोगस्यासमवायिकारणत्वेपि न तस्य पटं प्रति निमित्तकारणत्वक्षतिरिति।18॥

**प्रथमान्यथासिद्धनिरूपणम्**

**येन सह पूर्वभावः.....................**

अनन्यथासिद्धत्वे सति नियतपूर्ववर्तित्वं कारणत्वम्। तत्र अन्यथासिद्धत्वमेव केषां? तदाह-**येनेति**। यद्धर्मावच्छिन्नं प्रति कारणस्य पूर्ववृत्तिता येन रूपेण गृह्यते तत्कार्यं प्रति तद्रूपमन्यथासिद्धमित्यर्थः। यथा घटं प्रति दण्डत्वमिति।

तद्धर्मावच्छिन्ननिरूपितनियतपूर्ववृत्तित्वग्रहविशेष्यतावच्छेदकत्वे सति तद्धर्मावच्छिन्नं प्रति स्वतन्त्रान्वयव्यतिरेकशून्यत्वं तद्धर्मावच्छिन्नं प्रति अन्यथासिद्धत्वं प्रथमम्[\[23\]](\%22#_ftn23\%22 "\"\"")। अन्वयः= स्वाधिकरणे कार्यसत्वं, व्यतिरेकः= स्वाभावाधिकरणे कार्यसत्वम्‌। अन्वयव्यतिरेकयोः स्वातन्त्र्यं स्वभिन्नप्रकृतकार्यकारणान्वयव्यतिरेकाप्रयुक्तत्वम्।

द्वितीयान्यथासिद्धदण्डरूपादिवारणाय सत्यन्तम्‌। दण्डत्व-दण्डरूपयोरन्वयव्यतिरेकौ स्वभिन्नदण्डरूपकारणान्वयव्यतिरेकप्रयुक्तौ, स्वाश्रयाश्रयत्वसंबन्धेन दण्डत्वादिसत्त्वस्य दण्डसत्वाधीनत्वात्‌ तयोरन्यथासिद्धत्वमिति भावः। “कपालसंयोगो घटपूर्ववर्ती” इत्यादिग्रहे कपालस्यापि तादृशविशेष्यतावच्छेदकत्वात् कपाले प्रथमान्यथा-सिद्धत्वस्यातिव्याप्तिवारणाय विशेष्यम्‌।

**द्वितीयान्यथासिद्धनिरूपणम्**

**...................कारणमादाय वा यस्य। **

द्वितीयमन्यथासिद्धमाह-**कारणमिति**। यस्य स्वातन्त्र्येणान्वय-व्यतिरेकौ न स्तः, किं तु स्वभिन्नं कारणमादायैवान्वयव्यतिरेकौ गृह्येते तदन्यथासिद्धम्‌। यथा दण्डरूपम्‌। “कारणमादाय” इत्यत्र कारणत्वं च पृथक् (= स्वाघटितसंबन्धेन) अन्वयव्यतिरेकशालित्वं, तेन नात्माश्रयः। स्वातन्त्र्येण तत्कार्यनिरूपितान्वयव्यतिरेकशून्यत्वे सति तत्कार्यकारणाव-च्छिन्न-स्वनिष्ठतत्कार्यनिरूपितनियतपूर्ववृत्तित्वग्रहविशेष्यताकं यत् तत् तत्कार्यं प्रत्यन्यथासिद्धम्[\[24\]](\%22#_ftn24\%22 "\"\"")। “कपालसंयोगो घटपूर्ववर्ती” इत्यादिपूर्ववृत्तित्वग्रहविशेष्यतायाः कपालसंयोगनिष्ठायाः कपालाव-च्छिन्नत्वात्कपालसंयोगेतिव्याप्तिवारणाय **सत्यन्तम्‌**। दण्डत्वादिवारणाय **विशेष्यमिति**।

अत्र इतरान्वयव्यतिरेकप्रयुक्तान्वयव्यतिरेकशालित्वं तत्त्वमित्युक्तौ प्रथमद्वितीयान्यथासिद्ध्योः संग्रहेपि भेदेनान्यथासिद्धिद्वयप्रदर्शनं शिष्यबुद्धिवैशद्यार्थमिति बोध्यम्‌।

**तृतीयान्यथासिद्धनिरूपणम्**

**अन्यं प्रति पूर्वभावे ज्ञाते यत्पूर्वभावविज्ञानम्‌॥ 19॥ **

तृतीयमाह-**अन्यं प्रतीति**। फलाननुगुणमन्यं प्रति पूर्ववृत्तित्वं गृहीत्वैव यस्य यत्कार्यं प्रति पूर्ववृत्तित्वं गृह्यते, तस्य तत्कार्यं प्रत्यन्यथासिद्धत्वम्‌। यथा घटादिकं प्रत्याकाशस्य। तस्य हि घटादिकं प्रति कारणत्वमाकाशत्वेनैव स्यात्, आकाशत्वं हि शब्दसमवायिकारणत्वम्। एवं च तस्य शब्दं प्रति कारणत्वं गृहीत्वैव घटादिकं प्रति जनकत्वं ग्राह्यम्, अतस्तदन्यथासिद्धम्‌। फलाननुगुणमन्यं प्रति इति निवेशात् न कुलालजनके चतुर्थान्यथासिद्ध्याश्रयेऽतिव्याप्तिः[\[25\]](\%22#_ftn25\%22 "\"\"")।

ननु शब्दाश्रयत्वेन तस्य कारणत्वे उक्ते सति आकाशस्य शब्दकारणत्वमगृहीत्वापि घटं प्रति पूर्ववर्तित्वस्य गृहीतुं शक्यत्वात् “अन्यं प्रति” इत्यादितृतीयान्यथासिद्ध्यभावात् कान्यथासिद्धिरिति चेत्‌- तर्हि “अवश्यक्लृप्तनियतपूर्ववर्तिनः” इत्यादिरूपा पञ्चमी अन्यथासिद्धिरेव तत्र संभवतीति न दोषः।

यद्यपि “शब्दो द्रव्यजन्यो जन्यगुणत्वात्” इत्यादिन्यायप्रयोज्यानुमित्यात्मककार्यकारणभावग्रहप्रयोजकानुकूल[\[26\]](\%22#_ftn26\%22 "\"\"")तर्कसहकृतेनैव “शब्दो द्रव्याश्रितो, गुणत्वात्” इत्यनुमानेन शब्दाश्रयत्वं गगने गृहीत्वा, तेन रूपेण घटपूर्ववृत्तित्वं ग्राह्यम्‌। तथाच शब्दपूर्ववृत्तित्वं गृहीत्वैव गगनस्य घटपूर्ववृत्तित्वग्रहात्तृतीयैवान्यथासिद्धिः संभवति,

तथाप्यन्यं प्रति इत्यस्य यथाश्रुतार्थकत्वेऽपूर्वं प्रति यागस्यान्यथासिद्धिः स्यात्, स्वर्गकामो यजेतेति विधिना स्वर्गं प्रति पूर्ववृत्तित्वं गृहीत्वैव गृहीतकारणत्वान्यथानुपपत्त्या यागव्यापारत्वेनापूर्वकल्पनात्। अतः अन्यं प्रति पूर्ववृत्तित्वघटितरूपेण यस्य यज्जनकत्वं, तस्य तेन रूपेण तं प्रत्यन्यथासिद्धत्वम् इत्येतावत्पर्यन्तं विवक्षणमावश्यकम्‌। यागस्य स्वर्गपूर्ववृत्तित्वघटितस्वर्गजनकत्वेनापूर्वं प्रत्यन्यथासिद्धत्वेपि यागत्वेन हेतुत्वेऽन्यथासिद्ध्यभावात्। एवंच शब्दपूर्ववृत्तित्वघटितशब्दाश्रयत्वेन गगनस्यान्यथासिद्धत्वेपि तदघटितशब्दाश्रयत्वेन हेतुत्वे तृतीयान्यथासिद्ध्यसंभव इत्यभिप्रायः।

**केचिन्मतम्**

शब्दाश्रयत्व-अष्टद्रव्यातिरिक्तद्रव्यत्वादिना गगनस्य घटं प्रति हेतुत्वेपि तृतीयैवान्यथासिद्धिः, “अन्यं प्रति पूर्ववर्तित्वं गृहीत्वैव” इत्यस्य स्वनिष्ठपूर्ववृत्तित्वानुपपादकं यम् अन्यं प्रति यस्य पूर्ववृत्तित्वं गृह्यते तं प्रति तदन्यथासिद्धम्[\[27\]](\%22#_ftn27\%22 "\"\"") इत्यर्थान्नापूर्वं प्रति यागस्यान्यथासिद्धिरित्यपि **केचित्‌**।

स्वनिष्ठत्वविशेषणादाने शब्दजनककण्ठादिव्यापारं प्रति शब्दकारणत्वेन गगनस्य अन्यथासिद्धत्वं न स्यात्‌। तस्य कृतिनिष्ठशब्दपूर्ववर्तित्वघटकत्वात्‌। स्वनिष्ठत्वोक्तौ च उक्तव्यापारस्य कृतिनिष्ठशब्दपूर्ववर्तित्वोपपादकत्वेपि आकाशनिष्ठशब्दपूर्ववर्तित्वा-नुपपादकत्वात् तं प्रत्यपि भवति गगनमन्यथासिद्धमिति ध्येयम्‌।

नन्वाकाशस्य शब्दं प्रति जनकत्वे किमवच्छेदकमिति चेत्‌, कवत्त्वादिकमेव। यदि च विनिगमनाभावेन बहूनां वर्णानां कारणतावच्छेदकत्वे गौरवं, वर्णानामसार्वकालिकत्वं चेति विभाव्यते, तदा विशेषपदार्थो वा तथेति स्वीक्रियते।

**गगनस्य कारणत्वोपपादनम्**

अथ गगनत्वस्य अव्यवहितप्राक्क्षणावच्छेदेन घटाधिकरणवृत्त्य-भावप्रतियोगितानवच्छेदकत्वरूपनियतपूर्ववर्तितावच्छेदकत्वमेव न संभवति, गगनस्यावृत्तित्वेन घटाधिकरणे संयोगादिना तदभावसत्त्वादिति गगनस्य कारणतावारणायान्यथासिद्य्धुपपादनमनर्थकमिति चेन्न। अवृत्तेरपि कालिकसंबन्धेन वृत्तितामते कालिकसंबन्धेनैव गगनस्य नियतपूर्ववृत्तित्वसंभवादिति ध्येयम्‌।

**चतुर्थान्यथासिद्धनिरूपणम्**

**जनकं प्रति पूर्ववृत्तितामपरिज्ञाय न यस्य गृह्यते। **

चतुर्थमन्यथासिद्धमाह-**जनकं प्रतीति**। यत्कार्यजनकं प्रति पूर्ववृत्तित्वं गृहीत्वैव यस्य यत्कार्यं प्रति पूर्ववृत्तित्वं गृह्यते, तस्य तत्कार्यं प्रत्यन्यथासिद्धत्वम्‌। यथा कुलालपितुर्घटं प्रति, तस्य हि कुलालपितृत्वेन घटं प्रति जनकत्वेऽन्यथासिद्धिः, कुलालत्वेन रूपेण जनकत्वे त्विष्टापत्तिः, कुलालमात्रस्य घटं प्रति जनकत्वात्।

यद्यपि अत्रापि “जनकं प्रति” इति स्थाने “अन्यं प्रति” इत्याद्यभिधाने तृतीयचतुर्थान्यथासिद्ध्योः संग्रहसंभवेपि फलाननुगुणत्व-तदनुगुणत्वयोर्विशेषणयोरुपादानेन तयोर्भेदेनाभिधाने प्रयोजनाभावः, तथापि शिष्यबुद्धिवैशद्याय तथोक्तमिति बोध्यम्।

**पञ्चमान्यथासिद्धनिरूपणम्**

**अतिरिक्तमथापि यद्भवेन्नियतावश्यकपूर्ववर्तिनः॥ 20॥ **

पञ्चमान्यथासिद्धमाह-**अतिरिक्तमिति**। अवश्यक्लृप्तनियतपूर्ववर्तिन एव कार्यसंभवे तद्भिन्नमन्यथासिद्धम्। अपाकजस्थले गन्धत्वावच्छिन्नं प्रत्यवश्यक्लृप्तगन्धप्रागभावेनैव गन्धोत्पत्तिसंभवे तत्सहभूतरूपप्रागभावादि पाकजगन्धं प्रत्यन्यथासिद्धम्‌। एवं घटजातीयं प्रत्यवश्यक्लृप्तनियतपूर्ववर्तिभिः दण्डादिभिरेव तद्घटोत्पत्तिसंभवे रासभोन्यथासिद्धः।

**लघुत्वनिरूपणम्**

नन्ववश्यक्लृप्तनियतपूर्ववर्तिना पाकजरूपप्रागभावेन गन्धोत्पत्तिसंभवे रूपप्रागभावेन गन्धप्रागभावस्यान्यथासिद्धिः स्यत्‌, गन्धरूपयोः युगपदुत्पन्नत्वेन गन्धप्रागभाववद्रूपप्रागभावस्यापि गन्धनियतपूर्ववर्तित्वात्। यत्कारणत्वमवश्यक्लृप्तमित्युक्तौ चात्माश्रयः स्यादिति चेत्- **अत्राहुः**। लघुत्वरूपमवश्यक्लृप्तत्वमिह बोध्यम्‌। लघुत्वं च शरीरकृतमुपस्थितिकृंतं संबन्धकृतं च। तत्र प्रथममनेकद्रव्यत्वापेक्षया महत्त्वे। द्वितीयं गन्धं प्रति रूपप्रागभावापेक्षया गन्धप्रागभावे। गन्धात्मकप्रतियोगिज्ञानसत्वेन शीघ्रं तदुपस्थितेः। तृतीयं दण्डत्वदण्डरूपाद्यपेक्षया दण्डे। स्वाश्रयदण्डादि-घटितपरम्पराया गुरुत्वात्।

“अवश्यक्लृप्तनियतपूर्ववर्तिन एव कार्यसंभवे तद्भिन्नमन्यथासिद्धम्” इति लक्षणे अनियतरासभादेर्वारणाय **नियते**ति। घटं प्रति घटत्वावच्छिन्नस्यापि व्यापकतया तत्रातिव्याप्तिवारणाय पूर्ववृत्तित्वप्रवेशः। मिलितदलद्वयस्य तु घटाव्यवहितप्राक्क्षणावच्छेदेन घटाधिकरणवृत्त्यभाव-प्रतियोगितानवच्छेदकधर्मवत्त्वमर्थ इति बोद्धव्यम्‌।

नचानियतरासभादेः पञ्चमान्यथासिद्धत्वात्तेनैव वारणे नियतपदं व्यर्थमिति वाच्यम्‌। अवश्यक्लृप्तत्वस्यैकस्याभावेन यत्र यत्र प्रामाणिकानां न कारणत्वव्यवहारस्तत्तद्भेदस्य निवेशनीयतया नियतपदैनैव रासभादेर्वारणे तद्भेदस्याप्रवेशादित्यभिप्रायात्‌[\[28\]](\%22#_ftn28\%22 "\"\"")।

नियतपूर्ववर्तित्वम् इत्यत्र पूर्ववर्तित्वं चाव्यवहितपूर्ववर्तित्वं, तेन व्यवहितपूर्ववर्तिव्युदासः। अतएव यागादेः स्वर्गकारणत्वानुपपत्त्याऽपूर्व-कल्पनया अपूर्वसंबन्धेन अव्यवहितपूर्ववर्तित्वोपपादनं ग्रन्थकृतां सङ्गच्छते। अन्यथा यागस्यापि नियतपूर्ववृत्तित्वाबाधेनापूर्वकल्पनं न स्यात्। नचैतादृशस्य कारणत्वे व्यतिरेकव्यभिचारज्ञानस्य नियमांशग्रहे ग्राह्याभावा-वगाहितया विरोधित्वेपि अन्वयव्यभिचारग्रहस्य कथं कारणताग्रह-विरोधित्वमिति वाच्यम्‌। अवश्यक्लृप्तेत्याद्यन्यथासिद्धिज्ञानप्रयोजकत्वात्‌, तदितरनिखिलतत्कार्यकारणसत्वे तत्कार्यव्यतिरेको यद्व्यतिरेकात् तेनावश्यक्लृप्तेन नियतपूर्ववर्तिना अन्यथासिद्धत्वज्ञानात्‌। तथाच कारणताघटकानन्यथासिद्धत्वांशज्ञान एव अन्वयव्यभिचारज्ञानस्य प्रतिबन्धकत्वमिति भावः।

**प्राचीनोक्तलक्षणपरित्यागबीजम्**

ननु लीलावती-मण्यादिप्राचीननिबन्धान्तरेषु “अन्यत्रक्लृप्त” इति दृश्यते, तत्कथमत्र “अवश्यक्लृप्त” इति कृतमिति चेत्- न। प्रत्यक्षे महत्त्वं कारणम् अवश्यक्लृप्तत्वात्, तेन अनेकद्रव्यत्वमन्यथासिद्धम्‌। नच वैपरीत्ये किं विनिगमकमिति वाच्यम्‌। महत्त्वत्वजातेः कारणतावच्छेदकत्वे लाघवात्‌। प्राचीनोक्तलक्षणस्वीकारे तु महत्त्वस्यानेकद्रव्यत्वादन्यत्र क्लृप्तनियत-पूर्ववर्तित्वाभावेन प्रत्यक्षे तस्यान्यथासिद्धिर्महत्त्वेन न स्यात्।

**अत्रानेकद्रव्यत्वस्वरूपम्**

अत्रानेकद्रव्यत्वं न अनेकद्रव्यसमवेतत्वम्‌। तस्य द्व्यणुकेपि सत्वेन द्व्यणुकप्रत्यक्षापत्तेः। समवतसमवेतद्रव्यत्वं तदित्यपि न। आत्मनि तस्याभावेनात्मप्रत्यक्षानुपपत्तेः। किंत्वणुभिन्नद्रव्यत्वमिति बोध्यम्‌।

**पञ्चमान्यथासिद्धस्यावश्यकत्वम्**

**एते पञ्चान्यथासिद्धा, दण्डत्वादिकमादिमम्‌। **

**घटादौ दण्डरूपादि द्वितीयमपि दर्शितम्‌॥ 21॥**

**तृतीयं तु भवेद्व्योम, कुलालजनकोपरः। **

**पञ्चमो रासभादिः स्याद्‌, एतेष्वावश्यकस्त्वसौ॥ 22॥**

**रासभादिरिति**। यद्यपि यत्किंचिद्घटव्यक्तिं प्रति रासभस्य नियतपूर्ववृत्तित्वमस्ति, तत्रापि तद्धटजातीयं प्रति सिद्धकारणभावैर्दण्डादिभिरेव तद्व्यक्तेरपि संभवे रासभोऽन्यथासिद्ध इति भावः।

**एतेषु** पञ्चस्वन्यथासिद्धेषु मध्ये पञ्चमोऽन्यथासिद्ध आवश्यकः, तेनैव परेषां चरितार्थत्वात्‌। तथाहि दण्डादिभिरवश्यक्लृप्तनियतपूर्ववर्तिभिरेव कार्यसंभवे दण्डत्वादिकमन्यथासिद्धम्‌। नच वैपरीत्ये किं विनिगमकमिति वाच्यम्‌। दण्डत्वस्य कारणत्वे दण्डघटितायाः परम्परायाः संबन्धत्वकल्पने गौरवात्‌। एवमन्येषामप्यनेनैव चरितार्थत्वं संभवति।

**मणिकारमतम्**

मणिकारास्तु ईश्वरवादे त्रिविधामेवान्यथासिद्धिमाहुः। “अन्यथासिद्धत्वञ्च त्रिधा, येन सहैव यस्य यं प्रति पूर्ववर्त्तित्वमवगम्यते, यथा घटं प्रति दण्डरूपस्य। अन्यं प्रति पूर्ववर्त्तित्वे ज्ञाते यं प्रति यस्य पूर्ववर्त्तित्वमवगम्यते, यथा शब्दं प्रति पूर्ववर्त्तित्वे ज्ञाते एव ज्ञानं प्रत्याकाशस्य। अन्यत्र क्लृप्तनियतपूर्ववर्त्तिन एव कार्य्यसम्भवे तत्सहभूतत्वम्, यथा गन्धवति गन्धानुत्पादात् गन्धं प्रति तत्प्रागभावस्य नियतपूर्व-वर्त्तित्वकल्पनात् पाकजस्थले गन्धं प्रति रूपादि प्रागभावाना-मन्यथासिद्धत्वम्। एतत् त्रितयव्यतिरेके नियतपूर्ववर्त्तित्वं कारणत्वम्” इति तद्ग्रन्थात्।

**कारणत्वमतिरिक्तमिति नव्यमतम्**

**नव्यास्तु** कारणत्वस्यानन्यथासिद्धनियतपूर्ववर्तितावच्छेदकधर्मवत्त्व-रूपत्वे प्रतिबन्धकाभावस्य तत्तद्व्यक्तित्वेन हेतुत्वापत्तिः। दैशिकविशेषणतासंबन्धावच्छिन्न-मणित्वावच्छिन्नप्रतियोगिताकाभावत्वस्य मण्यभावनिष्ठतद्व्यक्तित्वापेक्षया गुरुत्वेनान्यथासिद्धिनिरूपकत्वात्‌, लाघवस्यैवान्यथासिद्ध्यनिरूपकत्वपर्यवसानेन अभावनिष्ठतद्व्यक्तित्वस्यैव अन्यथासिद्ध्यनिरूपकत्वे सति नियतपूर्ववर्तितावच्छेदकत्वात्। नचास्तु तद्व्यक्तित्वेन प्रतिबन्धकाभावस्य कारणत्वं किं नश्छिन्नमिति वाच्यम्। दाहादिकं प्रति मण्यभावत्वादिना कारणतयाः सर्ववादिसंमतायाः विलोपप्रसङ्गात्।

ननु कारणत्वं नोक्तरूपमङ्गीकरणीयं किंतु यद्यद्धर्मावच्छिन्ने न कारणत्वव्यवहारः तत्तद्धर्मभिन्नधर्मस्यैव तथात्वमङ्गीकरणीयम्, अतो नोक्तदोष इति चेन्न। यत्र न कारणत्वव्यवहारस्तत्तद्व्यक्तिभेदकूटवत्त्वस्य सर्वज्ञेनैव ज्ञेयत्वसंभवेन अस्मदाद्यगोचरत्वात्।

ननु यद्यद्धर्मावच्छिन्ने न कारणत्वव्यवहारः तत्तद्व्यक्तिभेदकूटत्त्ववसंबन्धेन प्रकृतकार्यविशिष्टो यो धर्मस्तद्वत्त्वमेव कारणत्वमित्युक्तौ नैष दोषः, विशिष्टबुद्धौ संसर्गज्ञानस्य अहेतुत्वेन पूर्वमनुपस्थितानामपि तत्तद्व्यक्तिभेदानां संसर्गघटकतया भाने बाधकाभावादिति चेन्न। तत्तद्व्यक्तिभेदकूटवत्त्वस्य संबन्धत्वसन्देहात्‌, तस्मात्कारणत्वं पदार्थान्तरमेव **इत्याहुः**।

**नव्यमतनिरासः**

**तदसत्‌।** कारणत्वस्यातिरिक्तत्वे दण्डादौ सर्वदा तत्प्रत्यक्षापत्तेः। नचानन्यथासिद्धत्वे सतीत्यादिधर्मस्तद्व्यञ्जक इति वाच्यम्‌। तादृशधर्मज्ञानस्यावश्यकत्वेन तस्यैव कारणताग्रहरूपत्वौचित्यात्‌।

अस्तुवा दण्डत्वादिकमेव कारणत्वं, घटादिकार्यसंबन्धितया तद्ग्रहे उक्तधर्मस्य व्यञ्जकत्वादिति।

**परेषां मतम्-तन्निरासश्च**

**परे तु** कार्यान्वयव्यतिरेककालपूर्वकालान्वयव्यतिरेकशालित्वम्। अत्र
कार्यान्वयव्यतिरेकौ कार्यप्रतियोगिकसंसर्ग-कार्यप्रागभावौ। तदधिकरण-कालपूर्वत्वं= तन्निष्ठध्वंसप्रतियोगित्वम्। तादृशपूर्वकालवृत्त्यन्वयव्यति-रेकशालित्वं= तद्वृत्तिसंसर्गप्रतियोगित्वे सति तद्वृत्तिप्रागभावप्रतियोगित्वम्।

तथा च कार्यप्रतियोगिकसंसर्ग-कार्यप्रागभावाधिकरणकाल-वृत्तिध्वंसप्रतियोगिकालवृत्तिसंसर्गप्रतियोगित्वे सति तद्वृत्तिप्रागभाव-प्रतियोगित्वं तत्।

घटसंसर्गकालपूर्वकालवृत्तिसंसर्गप्रतियोगित्वे सति
घटप्रागभावकालपूर्वकालवृत्तिप्रागभावप्रतियोगित्वात्‌ दण्डादेर्घटकारणत्वम्। अत्रच कार्यान्वयकालपूर्वत्वं, तादृशकालत्वव्यापकध्वंसप्रतियोगित्वम्। तेन न स्वस्य स्वकारणतापत्तिः। कार्यव्यतिरेककालपूर्वत्वं तु न तथाविधं, घटप्रागभावकालत्वाव्यापकध्वंसप्रतियोगिकालाप्रसिद्धेः, किंतु तादृशकालवृत्तिध्वंसप्रतियोगित्वमेव। व्यतिरेकघटितदलप्रवेशस्तु दण्डत्वगगनादीनां कारणतावारणाय- **इत्यूचुः**।

**तदयुक्तम्‌**। आत्मादौ सुखादिकारणे प्रागभावरूपव्यतिरेका-संभवेनाव्याप्तेः॥ 19॥ 20॥ 21॥ 22॥

**पारिमाण्डल्यभिन्नपदार्थसाधर्म्यकथनम् **

**पारिमाण्डल्यभिन्नानां कारणत्वमुदाहृतम्‌॥ 15॥**

यदर्थं कारणत्वं निरूपितं तदिदानीमाह- **पारिमाण्डल्येति**॥ पारिमाण्डल्यमणुपरिमाणम्। कारणत्वं तद्भिन्नानां साधर्म्यमित्यर्थः। ननु द्व्यणुकपरिमाणस्य कारणत्वाभावात्तत्राऽव्याप्तिरिति चेन्न। पारिमाण्डल्य-पदस्य द्व्यणुकपरमाणस्याप्युपलक्षकत्वात्। तथा च परमाणु-द्व्यणुकपरिमाणसाधारण-अणुपरिमाणभिन्नानां कारणत्वं साधर्म्यमित्यर्थः। तथाहि परमाणुद्व्यणुकपरिमाणसाधारणमणुपरिमाणं स्वाश्रयारब्धद्रव्यपरि-माणारम्भकं भवेत्‌। तन्न सम्भवति। परिमाणस्य परिमाणविभाजकरूपेण स्वसमानजातीयोत्कृष्टपरिमाणजनकत्वनियमात्‌। महदारब्धस्य महत्तरत्ववदणुजन्यस्याणुतरत्वप्रसङ्गात्‌। उत्कृष्टं चाणोरणुतरमेव। नचाणुजन्यस्याणुतरत्वमस्तु, किं बाधकमिति वाच्यम्‌। तथा सति त्रुटेरचाक्षुषत्वप्रसङ्गात्‌। ननु तथापि परमाणुपरिमाणं द्व्यणुकपरि-माणकारणमस्तु, द्व्यणुकपरिमाणस्य चाणुतरत्वेपि क्षत्यभावादिति चेन्न। तथा सति अणुतरपरिमाणाश्रयस्य द्व्यणुकस्य महत्त्वाश्रय-त्र्यणुकजनकत्वानुपपत्तेः। अणुतरपरिमाणाश्रयापेक्षया अणुपरिमाणाश्रयस्यैव त्र्यणुकजनकत्वोपपत्तेः। ननु तर्हि द्व्यणुकादिपरिमाणस्य किं जनकमिति चेत्संख्यैवेत्यवेहि, व्यक्तीभविष्यति चेदमुपरिष्टात्‌।

एवं **परममहत्परिमाणम्, अतीन्द्रियसामान्यं, विशेषाः, गगनादिकेवलान्वयिपदार्थाभावाश्च बोध्याः।** ऐन्द्रियकयोर्महत्त्वसामान्ययोः स्वविषयकलौकिकप्रत्यक्षे हेतुत्वात्परमत्वातीन्द्रियत्वे इह विशेषणे।

ननु योगिप्रत्यक्षे पारिमाण्डल्यस्यापि विषयविधया कारणत्वात्‌, तथा ज्ञायमानसामान्यस्य प्रत्यासत्तित्वेन ज्ञायमानहेतोश्चानुमितिकरणत्वेन पारिमाण्डल्यस्य सामान्यलक्षणाजन्यज्ञानेऽनुमितौ च कारणत्वात्‌ पारिमाण्डल्यभिन्नानामित्ययुक्तमिति चेन्न।

“योगिप्रत्यक्षे विषयस्य न कारणत्वम्‌, ज्ञायमानं सामान्यं न प्रत्यासत्तिः, ज्ञायमानं लिङ्गं नानुमितिकरणम्” इति मतानुसारित्वादस्य। यथा योगजधर्मेणातीतानागतविषयकं प्रत्यक्षं, तथा विद्यमान-विषयकमप्युत्पद्यते।

विषयतया द्रव्यलौकिकप्रत्यक्षे समवायेन महत्त्वस्य हेतुत्वात् आत्ममानसप्रत्यक्षे आत्मपरममहत्त्वस्य कारणत्वा**त्परममहत्परिमाणम् आकाशादे**र्बोध्यम्‌। यद्यपि आत्मप्रत्यक्ष इत्येव वक्तुमुचितं, तथापि टीकाकृन्मते आत्मैकत्वमहत्त्वयोरयोग्यत्वात्प्रत्यक्षं न संभवति इति ‘आत्ममानसप्रत्यक्षे’ इत्युक्तम्‌।

**केचिन्मतनिरासः**

**केचित्तु** “कारणत्वं चान्यत्र पारिमाण्डल्यादिभ्य” इत्यत्र भाष्ये “आदिग्रहणात्परममहत्त्वं गृह्यते” इति वदतामाचार्याणामात्मपरिमाणमपि न कस्यचित्कारणमित्याशयो लभ्यते, नच तत्र परममहत्पदमात्म-परिमाणातिरिक्तपरममहत्परिमाणपरमिति वाच्यं, मानाभावादिति वदन्ति।

**तन्न**। ज्ञानातिरिक्तं प्रत्येवाकारणताया आचार्यैरुक्तत्वात्‌। “कारणत्वं च ज्ञातृधर्मेतरभाव[\[29\]](\%22#_ftn29\%22 "\"\"")कार्यापेक्षया” इत्याचार्यग्रन्थः। ज्ञातृधर्मा ज्ञानादयः, तदतिरिक्तभावकार्यं प्रति कारणत्वे पारिमाण्डल्यभिन्नानां साधर्म्यमिति तदर्थः। एवंच पारिमाण्डल्यादीति आदिपदेन परममहत्त्वं गृह्णतामाचार्याणां अयमाशयो यत्पारिमाण्डल्यस्य परममहत्त्वादीनां च ज्ञानातिरिक्तं प्रति न कारणत्वं, नतु कारणत्वसामान्याभावस्तदनुमत इति भावः।

**आचार्योक्तलक्षणे अस्वारस्यप्रदर्शनम्**

अत्राचार्यैः पारिमाण्डल्यादीत्यादिपदार्थेषु सुखदुःखादेः अजनितावयविरूपादेः पाकनष्टपरमाणुरूपादेश्चागणनात्तेषां लक्ष्यत्वमनुमतम्‌। एवंच तेषु ज्ञानाद्यतिरिक्तभावकार्यफलोपधायकत्वरूपस्य आचार्यलक्षणस्याव्याप्तिं परिचिन्त्य स पक्षस्त्यक्तो ग्रन्थकृतेति ध्येयम्‌।

फलोपधायकत्वं च कार्योत्पादप्रयोजकत्वमेव। प्रयोजकत्वं च स्वरूपसम्बन्धरूपं दण्डाद्‌ घटोत्पाद इतिप्रतीतिसाक्षिकमिति ध्येयम्‌।

यद्यपि स्वमतेपि स्वप्रत्यक्षं प्रति सुखदुःखयोः कारणत्वेपि पाकनष्टपरमाणुरूपस्यातीन्द्रियतया भावकार्यं प्रत्यकारणत्वेन तत्राव्याप्तिस्तदवस्थैव। न च जन्यमात्रस्य कालोपधितया कालत्वेन तस्यापि भावकार्यं प्रति कारणत्वमक्षतमेवेति वाच्यम्‌। तथासति द्व्यणुकपरिमाणस्यापि कालविधया भावकार्यकारणत्वेन 'अणुपरिमाणं तु न कस्यापि कारणम्' इति मूलविरोधापत्त्या कारणत्वपदस्य कार्यत्वानवच्छिन्नकार्यतानिरूपितकारणत्वपरतायाः क्रियैव काल इति मतावलम्बनस्य वा आवश्यकत्वेनाऽव्याप्तेर्दुर्वारत्वादिदमसंगतम्। तथापि स्वमते विशेषाश्चेति चकारेण तादृशरूपस्यापि समुच्चितत्वान्नाव्याप्तिः।

**नव्यतरमतम्**

अत्र **नव्यतराः** आहुः- (1) पारिमाण्डल्यपदस्य द्व्यणुकपरमाणस्याप्युपलक्षकत्वमयुक्तम्। द्व्यणुकपरिमाणस्य स्वध्वंसं प्रति कारणत्वात् तत्राकारणत्वासंभवात्। नचात्र भावकार्यं प्रति अकारणत्वं प्रसक्तं, येन तथा समाधानं संगतं स्यात्। कारणत्वमात्राभावस्यैवोक्तत्वात्।

(2) किंच द्व्यणुकगतपारिमाण्डल्यस्य स्वगतमस्तित्वादिकं प्रति कारणत्वमस्त्येव, (3) तथा द्व्यणुकगतमाधारत्वं प्रति कारणत्वमस्त्येव। (4) तथा आकाशगतमहत्त्वस्य शब्दप्रत्यक्षे, घटादिसंयोगं प्रत्यपि हेतुतास्त्येव।

(5) किंच पारिमाण्डल्यस्य परमाणुप्रत्यक्षं प्रति प्रतिबन्धकत्वं सर्वथाङ्गीकार्यमेव। न पारिमाण्डल्यं प्रतिबन्धकम्, अपि तु कारणीभूतस्य महत्त्वस्याभावादेव तत्राप्रत्यक्षमिति चेन्न। उद्भूतरूप-आलोकसंयोगयोः सत्त्वे प्रत्यक्षाभावस्य महत्त्वविरोधिपारिमाण्डल्यप्रयुक्तत्वावश्यंभावात्। महत्त्वानुत्पत्तिं प्रति वा कारणत्वस्यावर्जनीयत्वाच्च।

(6) किंच पारिमाण्डल्यस्य द्व्यणुके महत्त्वोत्पत्तौ प्रतिबन्धकत्वमस्त्येव।

(7) किंच ज्ञायमानसामान्यस्य पारिमाण्डल्यस्य कीदृशपुरुषं प्रति अलौकिकप्रत्यक्षहेतुता? न योगिनं प्रति, तस्य लौकिकप्रत्यक्षस्यैव संभवात्, नापि लौकिकपुरुषं प्रति, तस्य पारिमाण्डल्यप्रत्यक्षाभावात्[\[30\]](\%22#_ftn30\%22 "\"\"")।

(8) किंच स्वात्मगतविशेषप्रत्यक्षं प्रति तादृशविशेषस्य कारणता निर्बाधा।

(9) किंच परमाण्वात्ममनसां परस्परं भेददर्शनाय कल्पितस्य विशेषस्य कारणतैव नास्तीति कल्पने सर्वथा विशेषकल्पनैव व्यर्था स्यात्।

(10) किंच सुखादेरपि मुखविकासादिहेतुत्वं सर्वसिद्धमेव।

 (11) किंच कारणत्वं च ज्ञातृधर्मेतरभावकार्यापेक्षया इत्याचार्यवचनोदाहरणं परमतनिरासार्थमेवेति वाच्यम्। न तु आत्ममहत्त्वस्य ज्ञानकारणत्वसाधकतया, तथा सति तेनैव न्यायेन अन्येषामपि स्वज्ञानं प्रति कारणत्वापातेन तन्निराकरणासंगतेः।

 **वस्तुतस्तु**- भाष्यविरुद्धमेव कारणत्वसामान्याभाववचनम्। द्रव्यगुणकर्मणां त्रयाणां साधर्म्यकथनावसरे एव “कारणत्वं चान्यत्र पारिमाण्डल्यादिभ्यः” इति भाष्यकारेणोक्तत्वात्। तथा हि द्रव्यगुणकर्मणां त्रयाणां खलु कारणत्वं साधर्म्यं, तच्च पारिमाण्डल्यादिषु नास्तीति अव्याप्तिप्रसक्तौ कारणत्वं चान्यत्र पारिमाण्डल्यादिभ्यः इत्युक्तत्वात्। कारणत्वं च सामान्यादीनामपि नास्त्येवेति भाष्यकारतम्। तत्र च पारिमाण्डल्यादीनां स्वज्ञानं प्रति कारणत्वात् “कारणत्वं च ज्ञातृधर्मेतरकार्यापेक्षया” इत्याचार्यैरुक्तम्। भाव इति प्रकाशकारेण योजितम्। अत एव चादिपदेन “परममहत्त्वम्, अन्त्यावयविगतरूपरसगन्धस्पर्शपरिमाणानि, द्वित्वद्विपृथक्त्वपरत्वा-परत्वानि, विनश्यदवस्थद्रव्यनिष्ठसंयोगविभागवेगकर्माणि, अन्त्यः शब्दः, चरमः संस्कारो, ज्ञानं च गृह्यते” इति किरणावल्यां गृहीतानि। तद्विहाय पारिमाण्डल्यस्य कारणत्वसामान्याभावकथनं व्यर्थमसंगतं चेति ध्येयम्।

**सुबोधिनीकाराशयः**

यथा वा दिनकरादिमते पाकनष्टपरमाणुरूपादेः, गगनगुरुत्वाद्यभावानां च चशब्देन समुच्चय आवश्यकः, तथा आचार्यमतेपि सुखादेः चशब्देन ग्रहणसंभवात् तद्दूषणं न संगतमेव इति सुबोधिनीकाराशयः ॥ 15॥

**पदार्थचतुष्टयसाधर्म्यम्**

अत्रच समवेतसमवेतवृत्तिपदार्थविभाजकोपाधिमत्त्वं द्रव्यादिचतुर्णां साधर्म्यं बोध्यम्‌।

**आद्यपदार्थत्रयसाधर्म्यकथनम्**

**सत्तावन्तस्त्रयस्त्वाद्याः.................. **

**सत्तावन्त इति**॥ द्रव्यगुणकर्मणां सत्तावत्त्व साधर्म्यमित्यर्थः॥

**समवाय्यसमवायिकारणत्वरूपसाधर्म्यद्वयकथनम्**

**समवायिकारणत्वं द्रव्यस्यैवेति विज्ञेयम्‌। **

**गुणकर्ममात्रवृत्ति ज्ञेयमथाप्यसमवायिहेतुत्वम्‌॥ 23॥ **

**गुणेति**॥ ननु गुणकर्ममात्रवृत्त्यसमवायिकारणत्वमित्ययुक्तम्‌। आत्मविशेषगुणेष्वव्याप्तेः इति चेन्न। असमवायिकारणत्वं गुणकर्मभिन्नानां वैधर्म्यं, न तु गुणकर्मणोः साधर्म्यमित्यत्र तात्पर्यात्। यदि च साधर्म्यप्रकरणे वैधर्म्यकथनमयुक्तमिति मन्यते, तदा असमवायिकारणवृत्तिसत्ताभिन्न-जातिमत्त्वं तदर्थः, तेन ज्ञानादीनामसमवायिकारणत्वविरहेपि नाव्याप्तिः। सत्ताभिन्नद्रव्यत्वरूपजातिमति द्रव्येऽतिव्याप्तिवारणाय **वृत्त्यन्तम्‌**। तत्रैव सत्ताजातिमादायातिव्याप्तिवारणाय **सत्ताभिन्नेति**। तत्रैव द्रव्यगुणान्यतरत्व-रूपधर्ममादायातिव्याप्तिवारणाय **जातीति**। वृत्तित्वं जातिमत्त्वं च समवायेन विवक्षितं। तेन गुणादौ द्रव्यत्वस्य कालिकेन वृत्तित्वात्‌ द्रव्यस्य च कालिकेन गुणत्वादिमत्त्वाद्द्रव्ये नातिव्याप्तिः॥ 23॥

**नित्यद्रव्यातिरिक्तसाधर्म्यकथनम्**

**अन्यत्र नित्यद्रव्येभ्य आश्रितत्वमिहोच्यते। **

**अन्यत्रेति**॥ नित्यद्रव्याणि परमाण्वाकाशादीनि विहायाश्रितत्वं साधर्म्यमित्यर्थः। ननु गगनादिकं सर्वदैवास्तीत्यादिव्यवहारात्‌ नित्यद्रव्येष्वपि कालिकसंबन्धेनाश्रितत्वसत्वादन्यत्र नित्यद्रव्येभ्य इति मूलमयुक्तमिति चेन्न। आश्रितत्वं समवायादिसंबन्धेन सर्वाधारतानियामककालिकविशेषणता-दैशिकविशेषणतासंबन्धातिरिक्तसंबन्धेन वृत्तिमत्त्वमिति विवक्षितत्वात्। नच संयोगेन परमाणोरपि वृत्तेः परमाणावतिव्याप्तिः। तत्संयोगस्य वृत्त्यनियामकत्वात्। जन्यगुरुत्वस्य प्रकृष्टगुरुत्वस्य वा पतनकारणतया तदभावादेव परमाणोः पतनासंभवेन तत्संयोगस्य पतनप्रतिबन्धकत्वे मानाभावात्‌। अन्यथा वाय्वादिप्रतिबन्धकाभावदशायां सर्वेषामेव परमाणूनामधःपतनापत्तेः।

**नव्यतरमतम्**

**अत्र नव्यतरा आहुः**- (1) परमाणोरपि गुरुत्वसत्त्वेन पतनं वारयितुम् आश्रितत्वमङ्गीकरणीयम्। सृष्ट्यन्यकाले जलीयत्रसरेणोः पृथिव्याश्रितत्वे परमाणोः सुतरां तथात्वात्। प्रकृष्टगुरुत्वस्यैव पतनप्रतिबन्धकत्वे द्व्यणुकस्यापि पतनं न स्यात्। (2) किंच मनसोपि संयोगादिसंबन्धेन देहाश्रितत्वमेव। (3) वायुर्वा कुत्राश्रितः? यद्यपि वै.भाष्ये “महान्वायुः समुत्पन्नो नभसि दोधूयमानस्तिष्ठति” इत्युक्तम्। तथापि स संयोगो वृत्तिनियामको नेति चिन्तनीयम्। अन्यथा आत्मादीनामपि पृथिव्याद्याश्रितत्वप्रसङ्गः।

(4) प्रलयकाले जातेरपि आश्रितत्वाभावः। काले खलु सावतिष्ठते। तदा कालिकेनैव तत्स्यात्। न तु सा प्रलये अवतिष्ठते इति स्वीकर्तुं शक्यते, प्रलयस्य अभावरूपत्वेन तत्र अभावे गोत्वादिजातेः प्रतीत्यसिद्धत्वात्। प्रलयकालावच्छेदेन इति तु सुवचम्।

(5) किंच द्रव्यगुणकर्मणां त्रयाणां साधर्म्यकथनावसरे एव “द्रव्याश्रितत्वं चान्यत्र नित्यद्रव्येभ्यः” इति भाष्यकारेणोक्तम्। द्रव्याश्रितत्वं च द्रव्यसमवायिकारणकत्वमेव। तद्विहाय किमर्थमीदृशं साधर्म्यमुच्यते इति चिन्तनीयम्।

**द्रव्यमात्रसाधर्म्यकथनम्**

**क्षित्यादीनां नवानां तु द्रव्यत्वं गुणयोगिता॥ 24॥ **

इदानीं द्रव्यस्यैव विशिष्य साधर्म्यं वक्तुमारभते-**क्षित्यादीनामिति**॥ ॥24॥

**क्षित्यप्तेजोवायुमनसां साधर्म्यकथनम्**

**क्षितिर्जलं तथा तेजः पवनो मन एव च। **

**परापरत्वमूर्तत्वक्रियावेगाश्रया अमी॥ 25॥ **

पृथिव्यप्तेजोवायुमनसां परत्वापरत्ववत्त्वं मूर्तत्वं वेगवत्त्वं कर्मवत्त्वं च साधर्म्यम्‌।

दिक्कृतयोः परत्वापरत्वयोः निमित्तमिदमस्मात्संनिकृष्टमित्यपेक्षा-बुद्धिः, कालकृतयोः परत्वापरत्वयोनिमित्तमयमस्मादल्पतरकलसंबद्ध इत्य-पेक्षाबुद्धिश्च यत्र नोत्पन्ना, तत्र परत्वापरत्वयोरनुत्पादादव्याप्तिरिति चेन्न। परत्वादिसमानाधिकरणद्रव्यत्वव्याप्यजातिमत्त्वस्य विवक्षितत्वात्‌। आत्मन्य-तिव्याप्तिवारणाय **समानाधिकरणान्तम्‌**। तत्रैव सत्तामादाया-तिव्याप्तिवारणाय **द्रव्यत्वव्याप्येति**। तथा द्रव्यत्वान्यत्वविशेषणं देयम्। अन्यथा द्रव्यत्वव्याप्यद्रव्यत्वमादायातिव्याप्तेः।

वस्तुतस्तु द्रव्यत्वव्याप्यत्वं प्रकृते द्रव्यत्वन्यूनवृत्तित्वमेव लाघवात्‌, तच्च द्रव्यत्वसमानाधिकरणभेदप्रतियोगितावच्छेदकत्वरूपं न द्रव्यत्वे इति तदादाय नातिव्याप्तिः।

मूर्तत्वमपकृष्टपरिमाणवत्त्वम्‌। तच्च अविभुवृत्तिपरिमाणवत्त्वम्। तेन परमाणौ नाव्याप्तिः।

क्रियाजनकतावच्छेदकं मूर्तत्वं जातिरित्यपि **केचित्‌**।

मूर्तत्वं चैषामेव, गगनादिपरिमाणस्य कुतोप्यपकृष्टत्वाभावात्‌।

पूर्ववत्कर्मवत्त्वं कर्मसमानाधिकरणद्रव्यत्वव्याप्यजातिमत्त्वम्, वेगवत्त्वं वेगवद्वृत्तिद्रव्यत्ववयाप्यजातमत्त्वं च बोध्यम्‌ ॥25॥

**कालाकाशात्मदिशां साधर्म्यकथनम् **

**कालखात्मदिशां सर्वगतत्वं परमं महत्‌। **

कालाकाशात्मदिशां **सर्वगतत्वं** परममहत्त्वं च साधर्म्यम्। **सर्वगतत्वं** च सर्वमूर्तसंयोगित्वं, न तु सर्वकर्मकगतिमत्त्वं, कालादौ स्पन्दाभावेनाव्याप्त्यापत्तेः। परमहत्त्वत्वं जातिविशेषः। अहं महानिति प्रतीतिविषयपरममहत्त्वत्वस्य गगनपरिमाणादिसाधारणस्य जातित्वसंभवेपि आत्मपरिमाणमयोग्यमिति टीकाकृन्मतानुसारेण अपकर्षानाश्रयपरिमाणवत्त्वं वा परममहत्त्वम्।

यद्यप्यणुपरिमाणेषु द्व्यणुकपरिमाणमेवापकर्षाश्रयो, न परमाणुपरिमाणमिति परमाणावतिव्याप्तिः, तथाप्यपकर्षानाश्रय-महत्परिमाणत्वं बोध्यम्‌।

नच परमाणुपरिमाणे अणुपरिमाणापेक्षया अपकर्षाभावेपि घटादिपरिमाणापेक्षया अपकर्षो वर्तत एव, प्रत्यक्षसाधनत्व-तदसाधनत्वाभ्यां तयोरप्युत्कर्षापकर्षसंभवादिति वाच्यम्‌। परिमाणनिष्ठोत्कर्षापकर्षयोः परिमाविभाजकजात्या स्वसजातीयपरिमाणावधिकत्वस्यैव नियमात्‌, कथमन्यथा विभुपरिमाणे परमाणुपरिमाणापेक्षया नापकर्षः? क्रियोपयोगित्वतदनुपयोगित्वाभ्यां तयोरप्युत्कर्षापकर्षयोः संभवात्।

उत्कर्षापकर्षौ गुणनिष्ठजातिविशेषौ, अयमस्मादुत्कृष्ट इत्यादिप्रतीतबलात्तयोरपि सावधिकत्वस्वीकर इति बोध्यम्‌।

**क्षित्यप्तेजोवाय्वाकाशसाधर्म्यकथनम्**

**क्षित्यादि पञ्च भूतानि...........**

पृथिव्यप्तेजोवाय्वाकाशानां भूतत्वम्‌। तच्च बहिरिन्द्रियग्राह्यविशेषगुणवत्त्वम्‌। आत्मन्यतिव्याप्तिवारणाय **बहिःपदम्‌**। परमाणुरूपादेरप्रत्यक्षतया अव्याप्तिवारणाय ग्राह्यजातीयत्वविवक्षणस्य आवश्यकत्वेन बहिरिन्द्रियग्राह्यजातीयसंयोगादिमति कालादावति-व्याप्तिवारणाय **विशेषेति**। विशेषगुणत्वं च गुणनिरूपणे वक्ष्यते। यद्यपि विशेषगुणत्वं रूपाद्यन्यतमत्वमेवाग्रे वक्ष्यमाणं, तत्र च विशेषत्वगुणत्वयोर्न घटकता, तथाप्यत्र विशेषत्वं सामान्यगुणभिन्नत्वं, तत्सहितगुणत्वमेव विशेषगुणत्वम्, तथा च द्रव्यत्वस्यापि सामान्यगुणभिन्नतया द्रव्यत्वमादायातिव्याप्तिवारणाय **गुणेति**। नचैवमपि द्रव्यत्वे बहिरिन्द्रियग्राह्यजातिविरहादेव तदादाय नातिव्याप्तिरिति वाच्यम्‌। द्रव्यत्वपदस्य द्रव्येतरासमवेतार्थकतथा क्रियाया अपि तथात्वेन तामादाय मनस्यतिव्याप्तेरेव तात्पर्यविषयत्वात्‌।

अत्र ग्राह्यत्वं लौकिकप्रत्यक्षस्वरूपयोग्यत्वं बोध्यम्। लौकिकत्व-निवेशेन ज्ञातो घट इति प्रत्यक्षे ज्ञानस्याप्युपनीतभानविषयत्वात्तद्वत्यात्मनि नातिव्याप्तिः। ज्ञातो घट इति ज्ञाने च प्रकारीभूतज्ञानांशे न लौकिकी विषयता, चक्षुरादेस्तत्र लौकिकसन्निकर्षाभावात्। नवा प्रत्यक्षाविषय-रूपादिमति परमाण्वादावव्याप्तिः। तस्यापि स्वरूपयोग्यत्वात्‌। महत्त्वलक्षणकारणान्तरासन्निधानाच्च न प्रत्यक्षत्वम्‌, लौकिकविषयतया द्रव्यसमवेतप्रत्यक्षं प्रति सामानाधिकरण्यसंबन्धेन महत्त्वस्य कारणत्वात्। तस्य च परमाणुरूपादावभावात्।

ननु चक्षुरिन्द्रियादिगतरूपादिविशेषगुणानामनुद्भूतत्वेन बहिरि-न्द्रियग्रहणायोग्यत्वाच्चक्षुरादावव्याप्तिरिति चेदस्तु तथापि आत्मावृत्ति-विशेषगुणवत्त्वं तत्। नन्वत्र कल्पे आत्मावृत्तित्वं समवायेन आत्मवृत्तितानव-च्छेदकधर्मवत्त्वमेव वक्तुमुचितम्, अन्यथा तस्यात्मवृत्तिभिन्नत्वरूपत्वे सामान्यगुणभेदकूटरूपविशेषत्वनिवेशेन गौरवप्रसङ्गात्‌। इत्थंच विशेषत्वनिवेशनं विनापि कालादावतिव्याप्तिवारणं संभवति, कालादिनिष्ठसंयोगे तादृशधर्मवत्त्वाभावादिति विशेषत्वनिवेशनं अनर्थकमिति चेन्न। दैशिकपरत्वापरत्वमादाय मनस्यतिव्याप्तिवारणाय तद्ग्रहणात्।

**क्षित्यप्तेजोवायूनां साधर्म्यकथनम्**

**.......................चत्वारि स्पर्शवन्ति हि॥ 26॥**

**द्रव्यारम्भश्चतुर्षु स्यात्‌ .....................**

पृथिव्यप्तेजोवायूनां स्पर्शवत्त्वम्‌॥ 26॥

पृथिव्यप्तेजोवायुषु चतुर्षु द्रव्यारम्भकत्वम्‌। नच द्रव्यानारम्भके घटादावव्याप्तिः। द्रव्यसमवायिकारणवृत्तिद्रव्यत्वव्याप्यजातिमत्त्वस्य विवक्षितत्वात्‌। सत्तामादायातिव्याप्तिवारणाय द्रव्यत्वव्याप्येति।

**आकाशात्मनोः साधर्म्यकथनम्**

**....................अथाकाशशरीरीणाम्‌। **

**अव्याप्यवृत्तिक्षणिको विशेषगुण इष्यते॥ 27॥**

आकाशात्मनाम् अव्याप्यवृत्तिविशेषगुणवत्त्वं क्षणिकविशेषगुणवत्त्वं च द्वयं साधर्म्यम्।

**अव्याप्यवृत्तिविशेषगुणवत्त्वम्**

अव्याप्यवृत्तिविशेषगुणवत्त्वं साधर्म्यम्। आकाशस्य विशेषगुणः शब्दः, स चाव्याप्यवृत्तिः। यदा किंचिदवच्छेदेन शब्द उत्पद्यते तदान्यपटाद्यवच्छेदेन तदभावस्यापि सत्त्वात्‌। एवं ज्ञानादिकं यदात्मनि विभौ शरीरावच्छेदेनोत्पद्यते तदा घटाद्यवच्छेदेन तदभावोस्त्येव। इत्थंचाव्याप्यवृत्तिविशेषगुणवत्त्वं साधर्म्यम्।

**दलकृत्यविचारः**

पृथिव्यादौ रूपादिर्विशेषगुणोऽस्तीत्यतोऽव्याप्यवृत्तीत्युक्तम्‌। पृथिव्यादावव्याप्यवृत्तिः संयोगादिरस्तीति विशेषगुणेत्युक्तम्‌। नच रूपादीनामपि कालिकाव्याप्यवृत्तित्वात्कथं तद्वारणमिति वाच्यम्‌। अव्याप्यवृत्तिपदैन दैशिकाव्याप्यवृत्तित्वस्योक्तत्वात्‌।

यत्तु अव्याप्यवृत्तिविशेषगुणवत्त्वमीश्वरेऽव्याप्तं, तद्गुणानां व्याप्यवृत्तित्वादिति। तन्न। अव्याप्यवृत्तिपदेन अव्याप्यवृत्तिवृत्तिगुणत्वव्याप्य-जातिमत्त्वस्य विवक्षितत्वात्‌।

**विशेषगुणाः**

विशेषगुणाश्च “बुद्ध्यादिषट्कं स्पर्शान्ताः स्नेहः सांसिद्धिको द्रवः। अदृष्टभावनाशब्दा अमी वैशेषिका गुणाः” (का. 90) इति वक्ष्यमाणाः।[\[31\]](\%22#_ftn31\%22 "\"\"") विशेषाय = स्वाश्रयव्यवच्छेदाय गुणाः विशेषगुणा इति किरणावली। बदरीनाथशुक्लस्तु अन्यथैव विशेषगुणलक्षणमङ्गीचकार।

**क्षणिकविशेषगुणवत्त्वम्**

अथ क्षणिकविशेषगुणवत्त्वं निरूप्यते। एकक्षणमात्रवृत्तिरूपस्य क्षणिकस्य विशेषगुणस्यानभ्युपगमात् क्षणिकत्वं तृतीयक्षणवृत्तिध्वंस-प्रतियोगित्वं वक्तव्यम्‌। घटादिव्यावृत्तये तृतीयक्षणवृत्तीति। प्रथमज्ञान-शब्दयोः द्वितीय-ज्ञानशब्दाभ्यां नाशः, **योग्यविभुविशेषगुणानां स्वोत्तरवृत्तिविशेषगुणनाश्यत्वनियमात्।** तथा च आकाशात्मनां शब्द-ज्ञानयोः क्षणद्वयमात्रावस्थायित्वात् समन्वयः।

**योग्यविभुविशेषगुणानां स्वोत्तरवर्तिगुणनाश्यत्वनियमः**

अत्रच यत्र प्रतियोगितासंबन्धेन योग्यविभुविशेषगुणनाशस्तत्र स्वसामानाधिकरण्य-स्वाव्यवहितपूर्ववर्तित्वोभयसंबन्धेन योग्यविभुविशेषगुण इति सामानाधिकरण्येन नाशकत्वं बोध्यम्‌। स्वपदं नाश्यत्वाभिमतपरम्।

अव्यवहितपूर्वत्वं च स्वप्रागभावाधिकरणकालप्रागभावानधिकरणत्वे सति स्वप्रागभावाधिकरणत्वम्। अत्र चापेक्षाबुद्धिद्धितीयक्षणोत्पन्न-पुरुषान्तरीयज्ञानादिना तृतीयक्षणे तन्नाशवारणाय स्वसामानाधिकरण्यप्रवेशः। अपेक्षाबुद्धिद्धितीयक्षणे च तत्पुरुषस्य न योग्यविशेषगुणोत्पाद इति सिद्धान्तः। ज्ञानादेः क्षणिकत्ववारणाय द्वितीयसंबन्धप्रवेशः।

**पूर्वोक्तनियमे दलकृत्यविचारः**

**कार्यतावच्छेदके** योग्यत्वोपादानेन प्रायश्चित्तादिजन्यादृष्टनाशे नान्वयव्यभिचारः। योग्यत्वं च लौकिकसाक्षात्कारविषय-निर्विकल्पकान्यतरत्वम्। लाघवात् अतीन्द्रियजातिशून्यत्वं वा। निर्विकल्पकत्वं तु न जातिः, निष्प्रकारकज्ञानत्वस्यैव निर्विकल्पकत्वरूपत्वात्‌, ज्ञानत्वं तु नातीन्द्रियमिति तदादाय निर्विकल्पकस्य योग्यतानिर्वाहः। रूपादिनाशे व्यतिरेकव्यभिचारवारणाय **विभ्विति**। संयोगादिनाशे व्यतिरेकव्यभिचारवारणाय **विशेषेति**।

**कारणतावच्छेदके** योग्यत्वविशेषत्वयोरुपादानान्न द्वितीयक्षणोत्पन्नादृष्टसंयोगादिना तृतीयक्षणेऽपेक्षाबुद्धिनाशः। सामानाधिकरण्यसंबन्धनिवेशान्न शब्दादिना व्यधिकरणानां ज्ञानेच्छादीनां नाशः। स्वाव्यवहितपूर्ववृत्तित्वसंबन्धनिवेशाच्च न ज्ञानादीनाम् पूर्वक्षणोत्पन्नेच्छादिना नाशः। विभुपदकृत्यं चिन्त्यम्।

**अत्र रामरुद्रोक्तो विशेषः (पृ.32)**

योग्यविभुविशेषगुणनाशं प्रति उत्पत्तिसंबन्धेन स्वोत्तरवर्तिविशेषगुणानां कारणत्वम्। तेन स्वस्यापि स्वोत्तरवर्त्तित्वेपि न ज्ञानादीनां क्षणिकत्वापत्तिः। नवा द्वितीयक्षणोत्पन्नघटादिसंयोगेनैवापेक्षाबुद्धेर्नाशापत्तौ द्वित्वादीनां क्षणत्रयावस्थायित्वासंभवेन स्वोत्पत्तिद्वितीयक्षणोत्पन्ननिर्विकल्पकेन स्वतृतीयक्षण एव द्वित्वप्रत्यक्षस्य वक्तव्यतया तदानीं च द्वित्वाभावात्तत्प्रत्यक्षानुपपत्तिः। नच प्रत्यक्षे विषयस्य कारणत्वेपि द्वितीयक्षणे द्वित्वसत्वात्तृतीयक्षणे तत्प्रत्यक्षोत्पत्तौ किं बाधकमिति वाच्यम्‌। प्रत्यक्षे विषयस्य कार्यकालवृत्तितया कारणत्वात्‌, नाशोत्पत्तिक्षणे प्रतियोगिप्रत्यक्षस्यानुभवविरुद्धत्वात्‌, द्वित्वादीनां क्षणत्रयावस्थायित्वे तु तृतीयक्षणे द्वित्वप्रत्यक्षे न काप्यनुपपत्तिः। नच विशेषगुणत्वेन कारणत्वेपि द्वित्वोत्पत्तिक्षणोत्पन्नज्ञानादिनाऽपेक्षाबुद्धिनाशे तृतीयक्षणे द्वित्वानाशापत्त्या द्वित्वप्रत्यक्षानुपपत्तितादवस्थ्यमिति वाच्यम्‌। द्वित्वाद्युत्पत्तिक्षणे विशेषगुणोत्पत्त्यनङ्गीकारात्‌। विशेषगुणं प्रत्युत्पत्तिक्षणावच्छिन्नद्वित्वकारणापेक्षाबुद्धेः प्रतिबन्धकतामङ्गीकृत्यैव द्वितीयक्षणे तदनङ्गीकारसम्भवादिति ध्येयम्‌। नचैवमपि सुषुप्तिप्राक्कालोत्पन्नविशेषगुणानां नाशानुपपत्तिरिति वाच्यम्‌। तत्रागत्या स्वोत्तरवर्तित्वविशिष्टस्य स्वस्यैव नाशकत्वाभ्युपगमात्‌। सर्वत्र स्वोत्तरवृत्तित्वेन नाशकत्वे अपेक्षाबुद्धेस्तृतीयक्षणे स्थायित्वानुपपत्तिरिति बोध्यम्‌। (वस्तुतस्तु प्रकृते स्वोत्तरवर्तित्वं स्वध्वंसाधिकरणक्षणवृत्तित्वमेव। तथाच समवायेन नाशकत्वाभ्युपगमेऽपि प्रतिबंधकत्वाकल्पने क्षत्यभावेन लाघवम्)।

**केषांचित् मतम्**

**केचित्तु** स्वत्वस्य तत्तद्व्यक्तिपर्यवसायितया तत्तद्गुणस्य तत्तद्गुणो नाशकः, अपेक्षाबुद्धेस्तु द्वित्वप्रत्यक्षमित्याहुः।

**परेषां मतम् **

**परे तु** एतत्क्षणोत्पन्नयोग्यविभुविशेषगुणत्वेन नाश्यता, एतत्क्षणोत्तरक्षणवृत्तित्वविशिष्टयोग्यविभुविशेषगुणत्वेन नाशकता। अपेक्षाबुद्धिनाशे तु द्वित्वप्रत्यक्षविशेषसामग्री। तथाच विशेषसामग्रीसहिताया

एव सामान्यसामग्र्याः कार्योपधायकतया सामान्यसामग्रीसत्त्वेपि द्वित्वप्रत्यक्षरूपविशेषकारणाभावात्तृतीयक्षणे नापेक्षाबुद्धिविनाशः। *तेनापेक्षाबुद्ध्युत्तरक्षणे सामान्यसामग्रीसत्त्वेपि न क्षतिः*, चरमज्ञानादिकं तूत्तरक्षणवृत्तित्वविशिष्टं स्वयमेव नाशकम्, एतत्क्षणोत्पन्नसकलविशेषगुणसाधारणं चेदमित्यप्याहुः।

**क्षणिकविशेषगुणवत्त्वस्य निष्कृष्टपरिष्कारः**

नच रूपादीनामपि कदाचित्तृतीयक्षणे नाशसंभवात्‌ क्षणिकविशेषगुणवत्त्वं क्षित्यादावतिव्याप्तमिति वाच्यम्‌। **चतुःक्षणवृत्तिजन्यावृत्तिजातिमद्विशेषगुणवत्त्वस्य तदर्थत्वात्‌**। चतुःक्षणवृत्तीनि यानि जन्यानि घटादीनि, तदवृत्तिर्या जातिः ज्ञानत्वादिः, तद्वान्‌ विशेषगुणो ज्ञानादिः, तद्वत्त्वस्यात्मादौ सत्त्वाल्लक्षणसमन्वयः। अत्रच वृत्तित्वं समवायेन विवक्षितम्‌। तेन जन्यमात्रे कालिकेन ज्ञानत्वस्य वृत्तित्वेपि न क्षतिः। वृत्त्यन्तं च ज्ञानत्वादेर्जन्यवृत्तित्वात्‌ असंभववारणाय।

ननु त्रिक्षणवृत्तित्वमुपेक्ष्य चतुःक्षणवृत्तित्वपर्यन्तानुघावने प्रयोजनाभावः। नच त्रित्व-चतुष्ट्वयोर्लाघवगौरवविरहेण चतुष्ट्वोपादाने इच्छैव नियामिकेति वाच्यम्‌। प्रथमोपस्थितत्वरूपलाघवस्य त्रित्वे संभवादिति चेन्न। अपेक्षाबुद्धेः क्षणत्रयं स्थित्युपगमात्, त्रिक्षणवृत्तित्वस्य प्रवेशे ज्ञानत्वस्य संग्रहासंभवात् असंभवापत्तेः। अपेक्षाबुद्धिः क्षणत्रयं तिष्ठति, क्षणचतुष्टयं तु न किमपि जन्यज्ञानादिकं तिष्ठति, रूपत्वादिकं तु क्षणचतुष्टयस्थायिन्यपि रूपादौ वर्तते इति तद्व्युदासः। ईश्वरज्ञानस्य चतुःक्षणवृत्तित्वाज्ज्ञानत्वस्य तद्वृत्तित्वाज्जन्येत्युक्तम्‌।

यद्याकाशजीवात्मनोः साधर्म्यं, तदा जन्येति न देयम्। ननु जन्यत्वाप्रवेशे ज्ञानत्वेच्छात्वप्रयत्नत्वजातीनां चतुःक्षणवृत्त्यवृत्तित्वाभावात्कथं लक्षणसमन्वय इति चेन्न। द्वेषत्वादिकमादाय लक्षणसमन्वयात्‌। परममहत्त्वस्य तादृशगुणत्वात् तद्वारणाय- **विशेषेति**।

ननु परममहत्त्वत्वं न जातिः किं त्वपकर्षानाश्रयपरिमाणत्वमित्युक्तम्‌। तथाच कथं तदादायातिप्रसङ्गः? यद्वा ननु जन्यपदानुपादाने परममहत्त्वत्वस्य चतुःक्षणवृत्तिवृत्तित्वान्न परममहत्त्वमादाय कालादावतिव्याप्तिः इति चेत्- तथापि चतुर्थक्षणे द्वित्वादीनां नाशाभ्युपगमाद्‌ द्वित्वादीनामपि तथात्वात्तद्वारणाय- **विशेषेति**।

त्रिक्षणवृत्तिजन्यावृत्तिजातिमद्विशेषगुणवत्त्वं वा वक्तव्यम्‌। इच्छात्वादिकमादायात्मनि लक्षणसमन्वयः।

**नव्यतरमतम्**

**** अत्रेदं चिन्तनीयम्- कथं **क्षणिकविशेषगुणवत्त्वम्** आकाशे संभवति। आत्मनि तु भवतीदम्, आत्मनामनन्तत्वात् एकस्मिन्नात्मनि एकदा ज्ञानद्वयासंभवेन क्षणद्वयमेकं ज्ञानम्, युगपज्ज्ञानानुपपत्तेः उत्तरज्ञानेन पूर्वज्ञानं नश्यतीति तत्संभवात्। शब्दद्वये तु नाश्यनाशकभावः कथम्? आकाशस्यैकत्वात् एकश्मिंश्चाकाशे एकस्मिन्नेव प्रदेशे एकावच्छेदेनैव सहस्रशो जनेषु युगपत्कोलाहलं कुर्वत्सु एकैकस्मिन्नपि क्षणे तद्विभागेषु अवान्तरक्षणेषु वा पूर्वपूर्वशब्देषु सत्स्वेव उत्तरोत्तरशब्दानामपि उत्पत्तिस्थित्योस्संभवेन तेषां परस्परं नाश्यनाशकभावासंभवात्।

पूर्वोत्तरशब्दानां नाश्यनाशकभावासंभवे कथं तर्हि शब्दानां नव्यतरमते नाश इति चेत् संयोगादिवत् स्वत इति ब्रूमः। यावत्कालं तदाधारभूतो वायुः तावत्पर्यन्तं शब्दस्तिष्ठति। दीर्घतरोयं शङ्खशब्दः श्रूयते ह्रस्वतरोयम् इत्याद्यनुभवात्। ह्रस्व-दीर्घ-प्लुतादिभेदश्च द्विक्षणावस्थायित्वे न स्यात्।

**जयरामस्तु पदार्थमालायां** केवलमेकस्मिन् शब्दसन्ताने प्रथमशब्दस्य द्वितीयशब्देन नाशः, अन्तिमशब्दस्य तु स्वत इत्युवाच।

**क्षणादिस्वरूपम्**

कश्चायं क्षण इत्यपि चिन्तनीयम्। (कालः) “क्षण-लव-निमेष-काष्ठा-कला-मुहूर्त-याम-अहोरात्र-अर्धमास-मास-ऋतु-अयन-संवत्सर-युग-कल्प-मन्वन्तर-प्रलय-महाप्रलयव्यवहारहेतुः” इति प्रशस्तपादोक्तदिशा

क्षणद्वयं लवः प्रोक्तो निमेषस्तु लवद्वयम्।

अष्टादश निमेषास्तु काष्ठास्त्रिंशत्तु ताः कलाः॥

त्रिंशत्कलो मुहूर्तस्स्यात् त्रिंशत् रात्र्यहनी च ते[\[32\]](\%22#_ftn32\%22 "\"\"")।

अहोरात्राः पञ्चदश, पक्षो मासस्तु तावुभौ॥

ऋतुर्मासद्वयं प्रोक्तमयनं तु ऋतुत्रयम्।

अयनद्वितयं वर्षो मानुषोयमुदाहृतः॥

एष दैवस्त्वहोरात्रस्तैः पक्षादि च पूर्ववत्।

देववर्षसहस्राणि द्वादशैव चतुर्युगम्॥

चतुर्युगसहस्रं तु ब्रह्मणो दिनमुच्यते।

रात्रिश्चैतावती तस्य ताभ्यां पक्षादिकल्पना॥

इति किरणावल्युदाहृतकारिकाभिश्च क्षणो नाम अत्यन्तं सूक्ष्मः कालखण्डविशेषः। एकस्मिन् क्षणे एव शतपत्रशतभेदनं संभवतीति नैयायिकाः। एकस्य सेकण्डाख्यकालविशेषस्य 22.5 भागः क्षणः इति निर्णयः।

एवं सति कथं वा शब्दः केवलं द्विक्षणावस्थायीति वक्तुं शक्यते।

प्रत्यक्षेणापि तदधिकक्षणस्थायी शब्द उपलभ्यते इति तद्विरुद्धमिदम्।

किंच एकस्य शब्दस्य द्विक्षणावस्थायित्वे तस्य शब्दस्य कियते देशे व्याप्तिरिति वक्तव्यम्। यदि प्रादेश-वितस्त्यादिपरिमिते (मिलीमीटर्-सेण्टीमीटर्-परिमिते वा) देशे सः तिष्ठति अनन्तरं च उत्तरप्रादेश-वितस्त्यादिपरिमिते देशे शब्दमुत्पादयति चेत् कथं कार्यकारणयोस्सामानाधिकरण्यम्। सामानाधिकरण्ये च स्वीकृते कथं शब्द उत्तरदेशे भवति? असामानाधिकरण्येपि कार्यकारणभावाङ्गीकारेपि वा प्रथमः शब्दः प्रादेश-वितस्त्यादिपरिमिते देशे भवति, द्वितीयशब्दः द्वितीयप्रादेश-वितस्त्यादिपरिमिते देशे, तृतीयशब्दः तृतीयप्रादेश-वितस्त्यादिपरिमिते देशे, चतुर्थशब्दः चतुर्थप्रादेश-वितस्त्यादिपरिमिते देशे, एवमुत्तरत्रापि इति भवेत्। तदा विंशतिप्रादेश-वितस्त्यादिपरिमितदेशपर्यन्तं गमने विंशतिः क्षणाः आवश्यकाः। एवं शतप्रादेश-वितस्त्यादिपरिमितदेशपर्यन्तं गमने शतं क्षणाः आवश्यकाः इत्यापन्नम्। तथा च प्रथमक्षणोत्पन्नशब्दस्य शतप्रादेश-वितस्त्यादिपरिमितदेशस्थपुरुषेण श्रवणे शतं क्षणानां विलम्ब इति महान् दोषः स्यात्॥ 27॥

**पृथिव्यप्तेजसां साधर्म्यकथनम्**

**रूपद्रवत्वप्रत्यक्षयोगिनः प्रथमास्त्रयः। **

पृथिव्यप्तेजसां रूपवत्त्वं द्रवत्ववत्त्वं प्रत्यक्षविषयत्वं चेत्यर्थः। न च चक्षुरादीनां भर्जनकपालस्थवह्नेरूष्मणश्च रूपवत्त्वे किं मानमिति वाच्यम्‌। तत्रापि तेजस्त्वादिना रूपानुमानात्‌। एवं वाय्वानीतपृथिवीजलतेजोभागानामपि पृथिवीत्वादिना रूपानुमानं बोध्यम्‌।

न च घटादौ द्रुतसुवर्णादिभिन्ने तेजसि च द्रवत्ववत्त्वमव्याप्तमिति वाच्यम्‌। द्रवत्ववद्वृत्तिद्रव्यत्वव्याप्यजातिमत्त्वस्य विवक्षितत्वात्‌। घृतजतुप्रभृतिषु पृथिवीषु जलेषु द्रुतसुवर्णादौ तेजसि च द्रवत्वसत्त्वात्तत्र च पृथिवीत्वादिसत्त्वात्तदादाय सर्वत्र लक्षणसमन्वयः।

न च प्रत्यक्षविषयत्वं परमाण्वादावव्याप्तं, अतिव्याप्तं च योगिप्रत्यक्षविषये रूपादाविति वाच्यम्‌। चाक्षुषलौकिकप्रत्यक्षविषयवृत्ति-द्रव्यत्वव्याप्यजतिमत्त्वस्य विवक्षितत्वात्‌। आत्मन्यतिव्याप्तिवरणाय- **चाक्षुषेति**। घटो वायुमानिति वाय्वंशे उपनीतभानात्मकघटविशेष्यक-चाक्षुषविषयवायुवृत्तिद्रव्यत्व-व्याप्यवायुत्वजातिमति वायावतिव्याप्तिवारणाय **लौकिकेति**।

**पृथिवीजलयोः साधर्म्यकथनम्**

**गुरुणी द्वे रसवती................. **

गुरुत्ववत्त्वं रसवत्त्वं च पृथ्वीजलयोः साधर्म्यम्। नच घ्राणेन्द्रियादीनां वाय्वानीतपार्थिवादिभागानां च रसादिमत्त्वे किंमानमिति वाच्यम्। तत्रापि पृथ्वीत्वादिना तदनुमानात्‌। इदमुपलक्षणम्‌। पतनवत्त्वमित्यपि बोध्यम्‌। पतनत्वं गुरुत्वासमवायिकारणककर्मत्वम्‌। नच परमाणूनां सर्वदा पतनापत्त्या प्रकृष्टगुरुत्वस्यैव पतनासमवायिकारणत्वेनाङ्गीकरणीयतया परमाणौ तदभावेन पतनासंभवादव्याप्तिरिति वाच्यम्‌। पतनवद्वृत्तिद्रव्यत्वव्याप्यजातिमत्त्वस्य विवक्षणीयत्वादिति भावः। उल्का पततीत्यादिप्रयोगस्तु लाक्षणिकः। वस्तुतस्तु गुरुत्वासमवायिकारणककर्मवृत्ति पतनत्वं जातिविशेष एव।

**पृथिवीतेजसोः साधर्म्यकथनम्**

**................द्वयोर्नैमित्तिको द्रवः॥28॥**

नैमित्तिकं द्रवत्वं पृथिवीतेजसोः साधर्म्यम्। नच नैमित्तिकं द्रवत्वं घटादौ वह्न्यादौ चाव्याप्तमिति वाच्यम्‌। नैमित्तिकद्रवत्वसमानाधिकरण-द्रव्यत्वव्याप्यजातिमत्त्वस्य विवक्षितत्वात्‌॥ 28॥

**भूतात्मनोः साधर्म्यकथनम्**

**आत्मानो भूतवर्गाश्च विशेषगुणयोगिनः। **

पृथिव्यप्तेजोवाय्वाकाशात्मनां विशेषगुणवत्त्वमित्यर्थः।

**वैधर्म्यनिरूपणम्**

**यदुक्तं यस्य साधर्म्यं वैधर्म्यमितरस्य तत्‌॥ 29॥**

**यदुक्तमिति**। ज्ञेयत्वादिकं विहायेति बोध्यम्‌। तत्तु न कस्यापि वैधर्म्यं, केवलान्वयित्वात्‌॥ 29॥

**सामान्यतो द्रव्यगुणकथनम्**

**स्पर्शादयोऽष्टौ वेगाख्यः संस्कारो मरुतो गुणाः। **

**स्पर्शाद्यष्टौ रूपवेगौ द्रवत्वं तेजसो गुणाः॥ 30॥**

**स्पर्शादयोऽष्टौ वेगश्च द्रवत्वं च गुरुत्वकम्‌।**

**रूपं रसस्तथा स्नेहो वारिण्येति चतुर्दश॥ 31॥ **

**स्नेहहीना गन्धयुता क्षितावेते चतुर्दश। **

**बुद्ध्यादिषट्कं संख्यादिपञ्चकं भावना तथा॥ 32॥**

**धर्माधर्मौ गुणा एत आत्मनः स्युश्चतुर्दश। **

**संख्यादिपञ्चकं कालदिशोः शब्दश्च ते च खे॥ 33॥ **

**संख्यादिपञ्चकं बुद्धिरिच्छा यत्नेपि चेश्वरे। **

**परापरत्वे संख्याद्याः पञ्च वेगश्च मानसे॥ 34॥ **

"वायोर्नवैकादश तेजसो गुणा, जलक्षितिप्राणभृतां चतुर्दश।

दिक्कालयोः पञ्च, षडेव चाम्बरे, महेश्वरेऽष्टौ, मनसस्तथैव च॥" इति प्राचीनश्लोकमनुसृत्य गुणानाह- **स्पर्शादयोष्टाविति।**

**पृथिव्यां** स्पर्शसंख्यापरिमाणपृथकत्वसंयोगविभागपरत्वापरत्वान्यष्टौ वेगः द्रवत्वं गुरुत्वं रूपं रसः गन्धः इति **चतुदर्श।**

**जले** स्पर्शसंख्यापरिमाणपृथकत्वसंयोगविभागपरत्वापरत्वान्यष्टौ वेगः द्रवत्वं गुरुत्वं रूपं रसः स्नेहः इति **चतुदर्श।**

**तेजसि **स्पर्शसंख्यापरिमाणपृथकत्वसंयोगविभागपरत्वापरत्वान्यष्टौ रूपवेगौ द्रवत्वं चेति **एकादश।**

**वायौ **स्पर्शसंख्यापरिमाणपृथकत्वसंयोगविभागपरत्वापरत्वान्यष्टौ वेगाख्यसंस्कारश्चेति नव **गुणा** इत्यर्थः।

**आकाशे **संख्यापरिमाणपृथक्त्वसंयोगविभागाः शब्दश्चेति **षट्** ।

**काले दिशि च **संख्यापरिमाणपृथक्त्वसंयोगविभागाः **पञ्च** ।

**आत्मनि** बुद्धिसुखदुःखेच्छाद्वेषप्रयत्नाः संख्यापरिमाणपृथक्त्व-संयोगविभागाः भावना धर्माधर्मौ इति **चतुर्दश**।

**मनसि **संख्यापरिमाणपृथक्त्वसंयोगविभागाः परत्वापरत्ववेगाश्चेति **अष्टौ** ।

**ईश्वरे** संख्यापरिमाणपृथक्त्वसंयोगविभागाः बुद्धिः इच्छा प्रयत्नः **इति अष्टौ**।

**ईश्वरगुणे नव्यमतम्**

**अत्र नव्याः-** ईश्वरस्य परिमाणवत्त्वे प्रमाणाभावः, नच द्रव्यत्वेन तदनुमानमिति वाच्यम्‌। जन्यपरिमाणं प्रति द्रव्यत्वेन कारणत्वेपि ईश्वरपरिमाणस्याजन्यत्वेन तादृशकार्यकारणभावग्रहरूपानुकूलतर्कसह-कृतेनोक्तानुमानेन ईश्वरे परिमाणसिद्ध्यसंभवेनाप्रयोजकत्वात्‌, ईश्वरे द्रव्यत्वसत्वे मानाभावाच्च। अतएव तत्र संयोगविभागयोः सत्त्वेपि मानाभावः।

**पृथक्त्वस्य गुणत्वाभावः**

रूपं घटात्पृथगिति व्यवहारानुरोधेन पृथक्पदस्य भिन्नार्थकताघ्रौव्येण घटः पटात्पृथगित्यत्रापि तद्विषयकतयैवोपपत्तौ तादृशप्रतीत्या प्रथक्त्वरूपगुणान्तरासिद्धेः ईश्वरे तदभावः।

**ईश्वरे नित्यसुखम्**

यथा “नित्यं विज्ञानमानन्दं ब्रह्म” “आनन्दं ब्रह्मणो विद्वान्न बिभेति कुतश्चन” इत्यादिश्रुतिभिरीश्वरे सुखसंभवस्तथाग्रे व्यक्तीभविष्यति।

एवं च संख्याबुद्धीच्छाप्रयत्नसुखानीति पञ्चैवेश्वरस्य गुणाः, “एको ह वै नारायण” इत्यादिश्रुतिभिरीश्वरे संख्यासिद्धिः। ज्ञानेच्छाप्रयत्नास्तु क्षितौ सकर्तृकत्वानुमानेनैव सिध्यन्तीति प्रतिपादितमधस्तात्‌। नचैवम् “अणोरणीयान्‌ महतो महीयान्” इति श्रुत्या ईश्वरे परिमाणमपि कुतो न सिद्ध्यतीति वाच्यम्‌। महत्त्वाणुत्वयोर्विरुद्धत्वेन एकत्रोभयोरसंभवात्, महत्त्वस्य देशकालापरिच्छिन्नत्वरूपताया, अणुत्वस्य च सर्वान्तर्यामित्वरूपताया एव प्रकृते वक्तव्यत्वात् इत्याहुः।

**इति वीरनारायणाचार्यसंगृहीतायां न्यायकारिकाविवृतौ प्रथमः पदार्थनिरूपणखण्डः।**







**अथ द्वितीयः द्रव्यनिरूपणखण्डः**

**पृथिवीलक्षणकथनम्**

**तत्र क्षितिर्गन्धहेतुः..................... **

**गन्धहेतुरिति**। गन्धसमवायिकारणमित्यर्थः। तस्य च गन्धवद्वृत्ति-द्रव्यत्वव्याप्यजातिमत्त्वमित्यर्थः। तेन सुरभ्यसुरभिकपालारब्धनिर्गन्धघटे नाव्याप्तिः। वृत्त्यन्तेन न जलादावतिव्याप्तिः। द्रव्यत्वव्याप्येत्यनेन तत्रैव सत्तामादाय सा न। न वा जातिपदोपादानाज्जलपृथिव्यन्यतरत्वमादाय सा। गन्धवत्त्वं वृत्तित्वं च समवायेन। तेन कालिकसंबन्धेन गन्धवति समवायसंबन्धावच्छिन्नवृत्तित्ववज्जलत्वादिमति, पृथिवीनिरूपितकालिक-संबन्धावच्छिन्नवृत्तित्ववज्जलत्वादिमति वा जलादौ नातिव्याप्तिः।

**पृथिवीत्वजातिसाधनम्**

यद्यपि गन्धवत्त्वमात्रं पृथिव्या लक्षणमुचितम्, तथापि पृथिवीत्वजातौ प्रमाणोपन्यासाय कारणत्वमुपन्यस्तम्‌। यद्यपि पृथिवीत्वस्य प्रत्यक्षतया न प्रमाणान्तरापेक्षा, तथापि अयोग्यसाधारण्येन प्रत्यक्षासंभवात्तत्साधारण्येन पृथिवीत्वसिद्ध्यर्थं तदुपन्यास इति भावः।

तथाहि पृथिवीत्वं हि गन्धसमवायिकारणतावच्छेदकतया सिध्यति, गन्धत्वावच्छिन्नं प्रति हेतुत्वानङ्गीकारे गन्धत्वावच्छिन्नस्य नियतकारणा-नियम्यत्वापत्तेः। तथाच कार्यमात्रवृत्तेर्गन्धत्वस्य कार्यतावच्छेदकत्वनियमात्‌ तदवच्छिन्ने पृथिवीत्वेन हेतुत्वमावश्यकमिति भावः।

**इदमुपलक्षणम्‌।** रूपादिनाशकतावच्छेदकतयापि पृथिवीत्वजाति-सिद्धिर्द्रष्टव्या। प्रतियोगितासंबन्धेनाश्रयनाशाजन्यरूपनाशं प्रति स्वसम-वायिपृथिवीसमवेतत्वस्ववृत्तिरूपत्वोभयसंबन्धेन विलक्षणतेजःसंयोगत्वेन हेतुत्वात्‌ पृथिवीत्वस्य तादृशनाशकतावच्छेदकसंबन्धघटकत्वात्। आश्रय-नाशजन्यरूपनाशे व्यभिचारवारणायाजन्यान्तं नाशविशेषणम्‌। घटाग्नि-संयोगेन पटरूपनाशापत्तिवारणाय समवेतत्वान्तस्य नाशकतावच्छेदकसंबन्धे प्रवेशः। तेजोवृत्तिरूपे प्रतियोगितासंबन्धेन तादृशरूपनाशापत्तिवारणाय तद्धटकतया पृथिवीत्वप्रवेशः। स्वसमानाधिकरणरसगन्धादौ प्रतियोगिता-संबन्धेन तादृशरूपनाशोत्पत्त्यापत्तिवारणाय स्ववृत्तिरूपत्वस्य नाशकताव-च्छेदकसंबन्धे प्रवेशः। स्ववृत्तित्वं च कालिकविशेषणतया बोध्यम्‌। स्वसमवायिपृथिवीसमवेतत्वविशिष्टरूपत्वस्य संबन्धत्वे रूपत्वविशिष्ट-स्वसमवायिसमवेतत्वमादाय विनिगमनाविरहेण नाश्यनाशकभावद्वयापत्ति-रिति तत्त्यागः।

एतेन “पाकजगन्धे तेजःसंयोगस्य कारणत्वेनापाकजे च सुरभ्यादि-गन्धादाववयवगतसुरभ्यादेर्नियामकत्वेन गन्धत्वेन पृथिवीत्वेन कार्यकारणभावे मानाभावात्‌ पृथिवीत्वं न जातिः” इति प्रत्युक्तम्‌।

**पाषाणे गन्धसाधनम्**

न च पाषाणादौ गन्धाभावाद्‌ गन्धवत्त्वमव्याप्तमिति वाच्यम्‌। तत्रापि पृथीवीत्वेन गन्धानुमानात्‌। अनुपलब्धिस्त्वनुत्कटत्वेन= अनुद्भूतत्वेनाप्युप-पद्यते। कथमन्यथा तद्भस्मनि गन्ध उपलभ्यते। भस्मनो हि पाषाण-ध्वंसजन्यत्वात्‌ पाषाणोपादानोपादेयत्वं सिध्यति, यद्द्रव्यं यद्द्रव्यध्वंसजन्यं तत्तदुपादानोपादेयमिति व्याप्तेः।

अत्र च घटध्वंसप्रत्यक्षे घटोपादानानुपादेये व्यभचारवारणाय प्रथमं द्रव्यपदम्‌। अथ वा घटध्वंसजन्यरूपध्वंसे व्यभिचारवारणाय तत्‌। मिथ्याज्ञानध्वंसजन्यकायव्यूहे नवीनमते, दण्डस्वरूपदण्डप्रागभावध्वंसजन्ये घटे वा व्यभिचारवारणाय द्वितीयं द्रव्यपदम्‌। प्रतिबन्धकद्रव्यात्यन्ताभावजन्ये द्रव्ये व्यभिचारवारणाय ध्वंसपदम्‌। ध्वंसत्वेन चेह जनकत्वं विवक्षितम्‌। तेन प्राचां मते प्रतिबन्धकसंसर्गाभावत्वेन तस्य हेतुत्वेऽपि न क्षतिः। ध्वंसजन्यत्वं चादृष्टाद्वारकं विवक्षितम्‌। तेन शालग्रामशिलाध्वंसजन्ये नारकीयशरीरे न व्यभिचारः। न च दुग्धध्वंसजन्ये दघ्नि दुग्धावयवजन्यत्वस्वीकारे दघ्नोपि दुग्धत्वापत्त्या दुग्धावयवैर्दधि न जन्यते इत्यङ्गीकरणीयम्‌, तथा च दघ्नि व्यभिचार इति वाच्यम्। दघ्नोद्वयणुकातिरिक्तदुग्धध्वंसजन्यत्वास्वीकारात्‌ द्व्यणुकरूपदुग्धध्वंसजन्यत्वेऽपि तस्य न तत्र व्यभिचारः, तदुपादान-परमाणुजन्यत्वस्य दघ्नि सत्त्वात्‌। नच दुग्धपरमाणुजन्यत्वेन दघ्नोपि दुग्धत्वापत्तिरिति वाच्यं, दुग्धपरमाणौ दुग्धत्वाभावात्‌। द्रव्यत्वव्याप्य-व्याप्यजातेः परमाणुवृत्तित्वे मानाभावात्‌। अन्यथा परमाणुस्वरूप-दुग्धजन्यत्वेन दुग्धत्वापत्तिवारणासंभवात् दधित्वदुग्धत्वयोः परमाणुवृत्तित्वे जातिसङ्करप्रसङ्गादिति।

व्याप्तेः उदाहरणं च खण्डपटः महापटध्वंसजन्यः।

पाषाणभस्मनि गन्धः प्रत्यक्षसिद्धः, तेन तत्र पृथिवीत्वमङ्गी-करणीयम्‌, ततश्च भस्मारम्भकावयवेष्वपि पृथिवीत्वसिद्धिः, ततश्च पाषा-णारम्भकावयवेष्वपि पृथिवीत्वमङ्गीकरणीयं, भस्मारम्भकावयवपाषाणाव-यवयोरैक्यात्, एवं च पाषाणस्यापि पृथिवीत्वसिद्धिरित्यभिप्रायः।

एतेन “पाषाण इव तद्भस्मन्यप्यनुद्भूतगन्धापत्तिवारणाय पाषाणाव-यवेषु पाकाङ्गीकार आवश्यकः। एवं च पाकोत्पादितगन्धवद्भिः पाषाणा-वयवैरेव तद्भस्मारम्भः, निर्गन्धैश्च तैरेव पाषाणारम्भ इति ‘अन्यथा तद्भस्मनि’ इत्याद्यसङ्गतिः” इति परास्तम्‌। तथासत्यप्युक्तप्रणाल्या पाषाणे पृथिवीत्वसिद्ध्या तेन गन्धानुमानसंभवादिति।

इत्थंच पाषाणपरमाणोः पृथीवीत्वात्तज्जन्यपाषाणस्यापि पृथिवीत्वं तथाच तस्यापि गन्धवत्त्वे बाधकाभावः।

**.....................नानारूपवती मता। **

**नानेति**। शुक्लनीलादिभेदेन नानाजातीयं रूपं पृथिव्यामेव वर्तते, न तु जलादौ, तत्र शुक्लस्यैव सत्त्वात्‌, पृथिव्यां त्वेकस्मिन्नपि धर्मिणि पाकवसेन नानारूपसंभवात्‌। न च यत्र नानारूपं नोत्पन्नं तत्राव्याप्तिरिति वाच्यम्। रूपद्वयवद्वृत्तिद्रव्यत्वव्याप्यजातिमत्त्वस्य विवक्षितत्वात्‌। रूपद्वयवद्वृत्तिसत्ता-रूपजातिमति गुणादावतिव्याप्तिवारणाय द्रव्यत्वव्याप्येति। द्रव्यत्वव्याप्य-जलत्वादिमति जलादावतिव्याप्तिवारणाय रूपद्वयवद्वृतीति। द्रव्यत्वव्याप्य-जलपृथिव्यन्यतरत्वादिमति जलादावतिव्याप्तिवारणाय जातीति।

अपेक्षाबुद्धिविशेषविषयत्वरूपद्वित्वघटितत्वेन गौरवात्
रूपनाश-वद्वृत्तिद्रव्यत्वव्याप्यजातिमत्त्वस्य वा वाच्यत्वात्‌। वैशेषिकनये पृथिवीपरमाणौ रूपनाशस्य रूपान्तरस्य च सत्त्वात्‌ न्यायनये घटादावपि तत्सत्त्वा-ल्लक्षणसमन्वयः॥

**षड्विधस्तु रसस्तत्र गन्धस्तु द्विविधो मतः॥ 35॥**

**स्पर्शस्तस्यास्तु विज्ञेयो ह्यनुष्णाशीतपाकजः। **

**षड्विध इति**॥ मधुरादिभेदेन यः षङ्विधरसः स पृथिव्यामेव। जले मधुर एव रसः। अत्रापि पूर्ववद्रसद्वयवद्वृत्तिद्रव्यत्वव्याप्यजातिमत्त्वं लक्षणा-र्थोऽवसेयः। द्विविध इति वस्तुस्थितिमात्रं, न तु द्विविधगन्धवत्त्वं लक्षणं, द्विविधत्वस्य व्यर्थत्वात्‌। द्वैविध्यं च सौरभासौरभभेदेन बोध्यम्॥ 35॥

**स्पर्श इति**। तस्याः पृथिव्याः। अनुष्णाशीतस्पर्शवत्त्वं वायावपि वर्तत इत्युक्तं **पाकज इति**। इत्थं च पृथिव्याः स्पर्शोनुष्णाशीत इति ज्ञापनार्थं तदुक्तम्। पाकजस्पर्शवत्त्वमात्रं तु लक्षणम्, अधिकस्य वैयर्थ्यात्‌। यद्यपि पाकजस्पर्शः पटादौ नास्ति, तथापि पाकजस्पर्शवद्वृत्तिद्रव्यत्व-व्याप्यजातिमत्त्वम् अर्थो बोध्यः। सत्तारूपजातिमादाय गगनादौ अतिव्याप्ति-वारणाय **द्रव्यत्वव्याप्येति**। द्रव्यत्वसमानाधिकरणसत्तामादायातिव्याप्ति-वारणाय व्याप्यभागः। स्पर्शसमानाधिकरणजलत्वादिकमादाय जलादावति-व्याप्तिवारणाय **पाकजेति**। पाकजद्रवत्वसमानाधिकरणतेजस्त्वमादाय तेजस्यतिव्याप्तिवारणाय **स्पर्शेति**। जलपृथिव्यन्यतरत्वमादाय जलादावति-व्याप्तिवारणाय **जातीति**।

अत्रच पृथिवीत्वस्य लक्ष्यतावच्छेदकत्वाल्लक्षणत्वं न संभवतीति तत्परित्यागः। वस्तुतस्तु पृथिवीत्वजातिरपि पृथिव्या लक्षणम्‌। नच व्यतिरेकसहचारेणाप्यन्वयव्याप्तिरेव गृह्यत इत्याचार्यमते पक्षतावच्छेदकस्य न हेतुत्वमिति वाच्यम्। हेतुः साध्यसमानाधिकरण इति ज्ञानेपि हेतुमान्‌ साध्यवानिति बोधस्यानिष्पन्नत्वेन पक्षतावच्छेदकत्वेऽपि हेतुत्वाविरोधात्‌ व्यतिरेकव्याप्तेर्गमकतायां तु सुतराम्‌।

**नित्यपृथिवीविभागः**

**नित्यानित्या च सा द्वेधा नित्या स्यादणुलक्षणा ॥36॥**

सा पृथिवी द्विविधा नित्यानित्या चेत्यर्थः। **अणुलक्षणा**- परमाणुरूपा पृथिवी नित्या॥ 36॥

**अनित्यपृथिवीविभागः**

**अनित्या तु तदन्या स्यात्‌ सैवावयवयोगिनी। **

**तदन्या**- परमाणुभिन्ना पृथिवी द्व्यणुकादिरूपा सर्वाप्यनित्येत्यर्थः। सैव अनित्यापृथिव्यवयववतीत्यर्थः।

**अवयवानुमानम्**

नन्ववयविनि किं मानं, परमाणुपुञ्जैरेवोपपत्तेः। न च परमाणूनामतीन्द्रियत्वाद् घटादीनां प्रत्यक्षं न स्यादिति वाच्यम्। एकस्य परमाणोरप्रत्यक्षत्वेऽपि तत्समूहस्य प्रत्यक्षत्वसंभवात्, यथैकस्य केशस्य दूरेऽप्रत्यक्षत्वेपि तत्समूहस्य प्रत्यक्षत्वम्। तत्र यथा धान्यसमूहस्यैकत्वादेक इति प्रतीतिरेवं संयोगविशेषस्यैव महत्त्वात्मकतया महानिति प्रतीतिः, तथा परमाणुपुञ्जेष्वपीति ध्येयम्। न चैको घटः स्थूलइति बुद्धेरनुपपत्तिरिति वाच्यम्। एको महान् धान्यराशिरितिवदुपपत्तेः।

मैवं। परमाणोरतीन्द्रियत्वेन तत्समूहस्यापि प्रत्यक्षत्वायोगात्, दूरस्थकेशस्तु नातीन्द्रियः, सन्निधाने तस्यैव प्रत्यक्षत्वात्‌। तथाच स्वभावतोऽयोग्यानां परमाणूनां परस्परसंयोगमात्रेण योग्यत्वं न संभवति । दूरस्थकेशस्तु स्वभावतो नातीन्द्रियः, सन्निधानत एव तस्य प्रत्यक्षत्वात्। तथाच दूरत्वस्य प्रतिबन्धकत्वात्तद्दशायामप्रत्यक्षत्वमात्रं तस्य, न तु स्वाभाविकमप्रत्यत्वम् इति त्वदुक्तदृष्टान्तस्य वैषम्यम्।

नच तदानीं दृश्यपरमाणुपुञ्जस्य उत्पन्नत्वान्न प्रत्यक्षत्वेऽपि विरोध इति वाच्यम्‌। अदृश्यस्य दृश्यानुपदानत्वात् अन्यथा चक्षुरूष्मादिसन्ततेः कदाचिद्दृश्यत्वप्रसङ्गात्‌। नचातितप्ततैलादौ कथमदृश्यदहनसन्ततेर्द्दश्य-दहनोत्पत्तिरिति वाच्यम्‌। तत्र तदन्तःपातिभिर्दृश्यदहनावयवैः स्थूलदहनो-त्पत्तेरुपगमात्‌। न चादृश्येन द्व्यणुकेन कथं दृश्यत्रसरेणोरुत्पत्तिरिति वाच्यम्। यतो न दृश्यत्वमदृश्यत्वं वा कस्यचित् द्रव्यस्य स्वभावादाचक्ष्महे, किं तु महत्त्वोद्भूतरूपादिकारणसमुदायवतो दृश्यत्वम्‌, तदभावे चादृश्यत्वम्‌। तथाच त्रसरेणोर्महत्त्वात्प्रत्यक्षत्वं, न तु द्व्यणुकादेस्तदभावात्‌। नहि त्वन्मतेऽपि संभवतीदं परमाणौ महत्त्वाभावात्‌। इत्थं चावयविशिद्धौ तेषामुत्पादविनाशयोः प्रत्यक्षसिद्धत्वादनित्यत्वम्‌।

 **अत्र नास्तिकमतानुयायिनः** परस्परविभक्तपरमाणूनां महत्त्वाभावाद-प्रत्यक्षत्वेऽपि परस्परसंयुक्तानां पुञ्जात्मकानां तेषां प्रत्यक्षे बाधकाभावः। नच महत्त्वाभाव एव बाधकः, परस्परविलक्षणसंयोगरूपस्यैव महत्त्वस्य प्रत्यक्ष-जनकत्वात्‌। नच परमाणूनां नित्यत्वाद्धटादावुत्पत्तिनाशप्रतीत्यनुपपत्तिरिति वाच्यम्। तन्मते पदार्थमात्रस्यैव क्षणिकत्वात्परमाणूनामुत्पत्तिनाशयोः स्वीकारात्‌। नच परमाणुपुञ्जेषु घटत्वाङ्गीकारे कपालाद्‌ घट इति प्रतीत्यनुपपत्तिः, परमाणूनां कपालजन्यत्वाभावादिति वाच्यम्। तन्मते कपालस्यापि परमाणुपुञ्जरूपतया घटरूपपरमाणुपुञ्जेषु कपालरूपपुञ्ज-जन्यत्वस्वीकारात्‌ पुञ्जात्पुञ्जोत्पत्तिरिति तेषां सिद्धान्तादित्याहुः।

तन्न। घट इत्यादिप्रतीतिविषयताया अनेकपरमाणुषु कल्पने गौरवादित्यवयवातिरिक्तावयविसिद्धिरिति दिक्‌।

**परमाणुसाधनम्**

 तेषां चावयवधाराया अनन्तत्वे द्व्यणुकस्य सावयवारब्धत्वे महत्त्वापत्तिः, मेरुसर्षपयोः साम्यप्रसङ्‌गश्च। तथा हि साम्यं परिमाणतारतम्याभावः, परिमाणकारणीभूताया अवयवसङ्ख्याया उभयत्र साम्यात्। नच मेर्ववयवानां सर्षपतुल्यपरिमाणवत्त्वं, नतु सर्षपावयवानां सरषपतुल्यपरिमाणवत्त्वमित्यवयवपरिमाणविशेषाद्विशेष इति वाच्यम्। मेर्ववयवसर्षपावयवयोरप्यनन्तावयवत्वेन तत्परिमाणतारतम्याभावस्या-प्यापादनीयत्वात्‌। नच मेरुसर्षपयोरवयवगतप्रचयाख्यसंयोगविशेषात्तद्विशेष इति वाच्यम्। प्रचयविशेषस्यापि संख्याविशेषनियम्यत्वेन संख्याविशेषाभावे तद्विशेषानुपपत्तेरिति। अतः क्वचिद्विश्रामो वाच्यः।

ननु तथापि विश्रामाश्रयस्य नित्यत्वे मानाभाव इति चेन्न। यत्र तु विश्रामस्तस्यानित्यत्वेऽसमवेतकर्योत्पत्तिप्रसङ्गात्तस्य नित्यत्वम्‌। महत्परि-माणतारतम्यस्य गगनादौ विश्रान्तत्वमिवाणुपरिमाणतारतम्यस्यापि क्वचि-द्विश्रान्तत्वमस्तीति तस्य परमाणुत्वसिद्धिः। नच त्रसरेणावेव विश्रामोस्त्विति वाच्यम्। त्रसरेणुः सावयवः चाक्षुषद्रव्यत्वाद्‌ घटवदित्यनुमानेन तदवयव-सिद्घिः। अत्रात्मनि व्यभिचारवारणाय चाक्षुषपदम्। घटाभावे व्यभिचार-वारणाय द्रव्यपदम्‌।

ततश्च त्रसरेणोरवयवाः सावयवाः महदारम्भकत्वात्कपालवदि-त्यनुमानेन तदवयवसिद्धेः। नचेदमप्रयोजकं, अपकृष्टमहत्त्वं प्रत्यनेकद्रव्य-वत्त्वस्य प्रयोजकत्वात्‌। नचैवं क्रमेण तदवयवधारापि सिद्ध्येदिति वाच्यम्। अन्वस्थाभयेन तदसिद्धेरिति।

**त्रुटावेव विश्राम इति नव्यमतम्**

**अत्र नव्याः-** त्रसरेणोरवयवाः सावयवा इत्याद्यनुमानयोरुक्तयोः अप्रयोजकत्वेन त्रुटावेव विश्रामः। नच चाक्षुषं प्रति महत्त्वं कारणं तथा च त्रुटौ महत्त्वमावश्यकं तच्चावयवसंख्याजन्यमिति अवयवं विना नोत्पद्यते इत्यनुकूलतर्कसत्त्वान्नाप्रयोजकत्वं द्व्यणुकसाधकानुमानस्येति वाच्यम्। त्रसरेणुमहत्त्वस्य नित्यत्वस्वीकारेणोक्ततर्कानवतारात्‌। नचाणुव्यवहारस्य अणुपरिमाणनिबन्धनतया तदाश्रयद्रव्यसिद्धिरावश्यकीति वाच्यम्। तस्यापकृष्टपरिमाणनिबन्धनत्वात्‌, महत्यपि महत्तमादणुव्यवहारात्‌। नचैवं त्रसरेणुपुञ्ज एवास्त्ववयवीति वाच्यम्। विशकलितेष्वपि तेषु घट इत्यादिप्रत्ययप्रसङ्गात्‌। नच तत्संयोगवृत्त्येव घटत्वं घटो द्रव्यमित्यादिप्रतीतौ च परम्परया तद्भानमिति वाच्यम्। संभवति साक्षात्संबन्धविषयत्वे परम्परासंबन्धविषयकत्वकल्पने गौरवादित्याहुः।

ननु परमाणुत्रयेण कुतो न द्रव्यान्तरोत्पत्तिः परमाणुद्वयेन द्व्यणुकवत्‌। एवं द्व्यणुकद्वयेन द्रव्यान्तरोत्पत्त्यापत्तिस्त्रिभिर्द्व्यणुकैः त्र्यणुकवदिति चेन्न। प्रमाणाभावेन तादृशद्रव्यासिद्धौ परमाणुत्रये द्व्यणुकद्वये च द्रव्यारम्भकसंयोगाकल्पनात्‌।

अत्रेदं चिन्त्यम्‌। त्रिभिः परमाणुभिरेव त्र्यणुकमस्तु परमाणुभ्या-मनारम्भस्तु सिद्धान्तिनां द्व्यणुकाभ्यामनारम्भ इव मानाभावात्‌ फलबलेन त्रयाणामेव युगपद्द्रव्यारम्भकसंयोगकल्पनात्‌। वस्तुतो गवाक्षरन्ध्रे दृश्यमानानां द्व्यणुकत्वमेव युक्तम्, अणुद्वयारब्धत्वे लाघवादिति।

**पार्थिवशरीरनिरूपणम्**

**सा च त्रिधा भवेद्देहमिन्द्रियं विषयस्तथा॥ 37॥ **

**योनिजादिर्भवेद्देह ......................**

**सा चेति**। **सा** कार्यरूपा पृथिवी **त्रिविधा** शरीरेन्द्रियविषय-भेदादित्यर्थः॥ 37॥

तत्र देहमुदाहरति- **योनिजादीति**। योनिजमयोनिजं चेत्यर्थः। योनिजं। शुक्रशोणितयोः परस्परमेलनजन्यम्। तद्भिन्नमयोनिजम्‌। योनिज-मपि द्विविधं जरायुजमण्डजं चेति। जरायुजं मानुषपशुमृगादीनाम् । गर्भवेष्टनचर्मपुटकं जरायुः। अण्डजं सर्प-विहङ्गमादीनाम्‌। अयोनिजं स्वेदजोद्भिज्जादिकम्‌। स्वेदजाः कृमिदंशाद्याः। तच्छरीराणामुत्पत्तेरधर्म-विशेषसहितेभ्योऽणुभ्य एव स्वीकारात्। उद्भिञ्जास्तरुगुल्म-देवदेहाद्याः। तच्छरीराणामुत्पत्तेर्धर्मविशेषसहितेभ्योऽणुभ्य एव स्वीकारात्। तेषा-मयोनिजत्वे त्वागम एव “ब्रह्मणो मानसा मन्वादयः पुत्रा” इत्यादिः प्रमाणम्‌। “योनिं विना न शरीरम्” इत्येवंविधागमे च योनिपदं कारणमात्रपरं शरीरपदं मनुष्यदेहपरं वा। नारकिणां शरीरमप्ययोनिजम्।

नच मानुषादिशरीराणां पार्थिवत्वे किं मानमिति वाच्यम्‌। गन्ध-शुक्लेतररूपवत्त्वस्यैव प्रमाणत्वात्‌। ननु क्लेद-उष्म-व्यूह-अवकाशाणाम् उपलम्भादाप्यत्वादिकमपि स्यादेव, अत्र क्लेदः क्षरणं स्वेदः, ऊष्मा पाकः औष्ण्यम्, तच्च शरीरसंब्धेन पुष्पादौ रूपादिपरावृत्त्यानुमीयते, अनुष्णा-त्तदनुत्पत्तेः, व्यूहः क्रिया, अवकाशो मुखादावन्नादिगत्यप्रतिबन्धः, इति चेन्न। तथा सति जलत्वपृथिवीत्वादीनां संकरप्रसङ्गात्‌। नच तर्हि जलीयत्वा-दिकमेवास्तु, नतु पार्थिवत्वमिति वाच्यम्‌। क्लेदादीनां विनाशेपि शरीरत्वेन प्रत्यभिज्ञानाद्गन्धाद्युपलब्धेश्च पृथिवीत्वसिद्धेः। तेन पार्थिवादिशरीरे जलादीनां निमित्तत्वमात्रं बोध्यम्‌। एवंच शरीरे पाञ्चभौतिकत्वव्यवहारो न पञ्चभूतोपादानकत्वनिबन्धनः, किंतु तज्जन्यत्वनिबन्धनः, तत्राप्येकैकस्यो-पादानत्वं, चतुर्णां निमित्तत्वमिति विवेकः।

शरीरत्वं न जातिः, पृथिवीत्वादिना साङ्कर्यात्‌। किंतु चेष्टाश्रयत्वम्। वृक्षादीनामपि चेष्टाश्रयत्वान्नाव्याप्तिः। चेष्टात्वं जातिविशेषः चेष्टते इति प्रत्यक्षसिद्धः। नच शरीरत्वमेव पृथिवीत्वादिव्याप्यजातिः, चेष्टात्वं तु तत्क्रि-यात्वमिति वाच्यम्‌। पृथिवीत्वादिना सङ्करेण पृथिवीत्वादिव्याप्या-नेकशरीरत्वकल्पने गौरवात्‌।

नच वृक्षादेः शरीरत्वे किं मानमिति वाच्यम्‌। आध्यात्मिकप्राणाख्यवायुसंबन्धस्य प्रमाणत्वात्‌। तत्रैव किं मानमिति चेत्‌, भग्नक्षतसंरोहणवृद्धिभिः तदुन्नयनात्‌। भग्नक्षतयोर्विभागविशेषविशिष्टावयवयोः संरोहणादिकम्। वृद्धिश्चावयवोपचयः। ननु भग्नक्षतसंरोहणादिहेतुभूतवायोः प्राणत्वे प्रमाणाभाव इति चेन्न। “नर्मदातीरसंजाताः सरलार्जुनपादपाः। नर्मदातोयसंस्पर्शात्ते यान्ति परमां गतिम्‌॥ गुरुं हुंकृत्य तुंकृत्य विप्रं निर्जित्य वादतः। श्मशाने जायते वृक्षः कङ्कगृध्रोपसेवितः॥” इत्यागमस्यैव तत्र मानत्वात्‌।

यदि हस्तादौ शरीरव्यवहारो न भवति तदान्त्यावयवित्वेन विशेषणीयम्‌। नच यत्र शरीरे चेष्टा न जाता तत्राव्याप्तिरिति वाच्यम्‌। तादृशे प्रमाणाभावात्‌। अथवा चेष्टावदन्त्यावयविवृत्तिद्रव्यत्वव्याप्यजातिमत्त्वं अन्त्यावयविमात्रवृत्तिचेष्टावद्वृत्तिजातिमत्त्वं वा तत्‌। चेष्टाच हिताहितप्राप्तिपरिहारार्था क्रिया ग्राह्या, नतु स्पन्दनमात्रं ग्राह्यम्‌, घटादावपि सत्त्वात्‌। मानुषत्वचैत्रत्वादिजातिमादाय लक्षणसमन्वयः। न च नृसिंहशरीरे कथं लक्षणसमन्वयः तत्र नृसिंहत्वस्यैकव्यक्तिवृत्तितया जातित्वाभावात्‌ जलीयतैजसशरीरवृत्तितया देवत्वस्यापि जातित्वाभावादिति वाच्यम्‌। कल्पभेदेन नृसिंहशरीरस्य नानात्वेन नृसिंहत्वजात्या लक्षणसमन्वयात्‌।

**पार्थिवेन्द्रियनिरूपणम्**

**......................इन्द्रियं घ्राणलक्षणम्‌**।

**इन्द्रियमिति**। घ्राणेन्दियं पार्थिवमित्यर्थः। पार्थिवत्वं कथमिति चेदित्थम्‌। घ्राणेन्द्रियं पार्थिवं, रूपादिषु मध्ये गन्धस्यैवाभिव्यञ्जकत्वात्‌, कुङ्कुमगन्धाभिव्यञ्जकगोघृतवत्‌। रसगन्धस्पर्शशब्दा आदिपदार्थाः। नवशराव-गन्धव्यञ्जकजले मनसि च व्यभिचारवारणायैवकारः। तद्दाने च सक्तुरसस्या-प्यभिव्यञ्जकत्वान्न दोषः। घ्राणेन्द्रिये गन्धत्वाभिव्यञ्जकत्वाद्धेत्वप्रसिद्धि-वारणाय हेतौ मध्यान्तम्‌। नचासिद्धिवारकविशेषणं निरर्थकमिति वाच्यम्‌। व्यभिचारज्ञान इव हेत्वप्रसिद्धावपि व्याप्तिज्ञानाभावेन व्याप्तिग्रहौपयिका-प्रसिद्धिवारकविशेषणोपादानस्य सर्वसिद्धत्वात्‌।

न च दृष्टान्ते स्वीयरूपादिव्यञ्जकत्वादसिद्धिरिति वाच्यम्। परकीय-रूपाद्यव्यञ्जकत्वस्य तदर्थत्वात्‌। तथाच दृष्टान्ते स्वीयरूपादिव्यञ्जक-घृतादावसिद्धिवारणाय परकीयत्वं रूपादौ विशेषणं देयमेव। न च नवशराव-गन्धव्यञ्जकजलेऽनैकान्तिकत्वमिति वाच्यम्‌। तस्य सक्तुरसाभिव्यञ्जकत्वात्‌। नच येन नवशरावगन्धव्यञ्जकजलेन सक्तुरसो नाभिव्यञ्जितस्तत्र जल-विशेषेऽनैकान्तिक इति वाच्यम्‌। परकीयरूपादिविषयकसाक्षात्कारस्वरू-पायोग्यत्वस्य विवक्षितत्वात् नवशरावगन्धव्यञ्जकजलेपि रसव्यञ्जकताव-च्छेदकजलत्वस्य सत्त्वादिति।

यद्वा लाघवात् परकीयेति न देयम्‌, वायूपनीतसुरभिभागानां दृष्टान्तत्वसंभवात्‌।

इदमत्र बोध्यम्। रूपाद्यव्यञ्जकत्वे सतीत्यस्य हेतुत्रये तात्पर्यं शब्दाव्यञ्जकत्वे सति गन्धव्यञ्जकत्वस्य नवशरावगन्धव्यञ्जकोदके व्यभिचारेण तत्र गन्थकर्तुस्तात्पर्याभावात्‌। तत्र हेतुषु रूपरसस्पर्शानां परकीयत्वं विशेषणम्‌। नच प्रथमहेतौ नवशरावगन्धव्यञ्जकजले व्यभिचारः, लुप्ताक्षर-मषीनीलरूपव्यञ्जकत्वात्‌। नच तृतीयहेतौ तत्र व्यभिचारः, एतदस्वरसेनापि यद्वेतिकल्पान्तरप्रणयनात्‌। तत्रापि परकीयत्वविशेषणाघटितं हेतुत्रयमिति।

न च घ्राणेन्द्रियसन्निकर्षस्य गन्धमात्राभिव्यञ्जकत्वात्तत्र व्यभिचार इति वाच्यम्‌। द्रव्यत्वे सतीति विशेषणात्‌। इन्द्रियत्वं न जातिस्तेजस्त्वादिना साङ्कर्यात्‌ किंतु शब्देतरेत्यादिना वक्ष्यमाणं बोध्यम्‌।

**पार्थिवविषयनिरूपणम्**

**विषयो द्व्यणुकादिश्च ब्रह्माण्डान्त उदाहृतः ॥ 38॥ **

विषयमाह-**विषय इति**। उपभोगसाधनं विषयः। यद्यपि साक्षादुप-भोगसाधनत्वं द्व्यणुकादावव्याप्तं, साक्षात्परम्परासाधारणभोगसाधनत्वं परमाणावपीति द्व्यणुकादिब्रह्माण्डान्त इति गन्थविरोधः, तथापि साक्षा-त्परम्परासाधारणभोगसाधनत्वं विवक्षितम्‌। परमाणुरपि विषय एव, कार्यरूपपृथिव्या एव त्रिप्रकारेण विभजनात्कार्यपृथिवीविषय एव द्व्यणुकेत्यादिना प्रदर्शित इति न विरोधः।

सर्वमेव कार्यजातमदृष्टाधीनम्‌। अत्र कार्यमात्रं प्रत्यदृष्टस्य हेतुता न समवायसम्बन्धेन, घटाद्यधिकरणे कपालादौ समवायेन तदभावाद्व्यभि-चारात्‌। यत्तु स्वसमवायिसंयोगेनादृष्टं कार्यमात्रे हेतुरिति। तन्न। शब्दरूप-कार्याधिकरणे गगनेऽदृष्टसमवाय्यात्मसंयोगाभावेन व्यभिचारात्‌। परन्तु स्वसमवायिसंयुक्तसंयोगेन तस्य हेतुता बोध्या। इदंतु बोध्यम्‌। अदृष्टस्य कार्यमात्रं प्रति हेतुता न साक्षात्‌, नहि सामग्रीसमवधानेऽदृष्टविलम्बेन कार्यविलम्बो दृष्टः येन तत्साक्षाद्धेतुः स्यात्‌, परंतु सामग्रीसम्पादकतया प्रायः परम्परयैव तदुपयोगः, क्वचित्तु मेघसंचारादौ साक्षादेव तद्धेतुः, अन्यथा सामग्रीसंपादकत्वस्यैवानुपपत्तेरिति। एतदर्थमेव साक्षात्परम्परासाधारण-जन्यत्वबोधकमधीनपदमुपात्तम्‌।

यत्कार्यं यत्पुरुषीयादृष्टाधीनं तत् तत्कार्यं तदुपभोगं तत्पुरुषस्योपभोगं साक्षात्परम्परया वा जनयत्येव। नहि बीजप्रयोजनाभ्यां विना कस्यचिदु-त्पत्तिरस्ति, तेन द्व्यणुकादिब्रह्माण्डान्तं सर्वमेव विषयो भवति।

शरीरेन्द्रिययोर्विषयत्वेपि प्रकारान्तरेणोपन्यासः शिष्यबुद्धि-वैशद्यार्थः॥ 38॥

**जललक्षणकथनम्**

**वर्णः शुक्लो रसस्पर्शौ जले मधुरशीतलौ। **

जलं निरूपयति-**वर्णः शुक्ल इति**। स्नेहसमवायिकारणतवच्छेदकतया जलत्वजातिसिद्धिः। यद्यपि स्नेहत्वं नित्यानित्यवृत्तितया न कार्यतावच्छेदकं तथापि जन्यस्नेहत्वं तथा बोध्यम्‌। अथ परमाणौ जलत्वं न स्यात्‌ तत्र जन्यस्नेहाभावात्‌ तस्य च नित्यस्य स्वरूपयोग्यत्वे फलावश्यंभावनियमादिति चेन्न। जन्यस्नेहजनकतावच्छेदिकाया जन्यजलमात्रवृत्तिजलत्वजातेः सिद्धौ तदवच्छिन्नजनकतावच्छेदकतया जलत्वजातिसिद्धिः। नचैवं जलान्त्या-वयविनि जलत्वं न स्यादिति वाच्यम्‌। जलस्यान्त्यावयवित्वानुपगमात्‌।

ननु जलत्वावच्छिन्नं प्रति समवायसंबन्धेन स्नेहस्यैव कारणत्वमस्तु अतिरिक्तजातिकल्पनापेक्षया लाघवादिति चेन्न। जलत्वावच्छिन्नं प्रति स्नेहत्वेन कारणत्वं शीतस्पर्शत्वेन वेत्यत्र विनिगमनाविरहेणातिरिक्त-जातिसिद्धेः। क्लृपतमादाय कल्पनीयेन विनिगमनाविरहाभावादिति।

केचित्तु धूमादिकं प्रत्यार्द्रेन्धनादेः कारणत्वं निर्ववादम्‌. आर्द्रत्वं च जलसंयुक्तत्वम्। तथाच जलसंयुक्तेन्धनत्वेनेन्धनसंयुक्तजलत्वेन वा कारणतेत्यत्र विनिगमनाविरहाज्जलत्वेन्धनत्वयोः पार्थक्येन कारणताव-च्छेदकतया जलत्वजातिसिद्धिरित्याहुः।

परे तु स्थूलजलवृत्तिप्रत्यक्षसिद्धजलत्वरूपजात्यवच्छिन्नसमवायि-कारणतावच्छेदकतया परमाणुसाधारणजलत्वजातिसिद्धिः, कार्यताव-च्छेदककारणतावच्छेदकयोरैक्ये क्षत्यभावात्‌ नित्यसाधारणधर्मस्य कार्यताव-च्छेदकत्वे दोषाभावाच्चेत्याहुः।

शुक्लरूपमेव जलस्येति दर्शयितुमुक्तं **वर्णः शुक्ल** इति। नतु शुक्लरूपवत्त्वं लक्षणम्‌, पृथिव्यादावतिव्याप्तेः।

अथवा शुक्लरूपवत्त्वस्य लक्षणत्वेऽपि न क्षतिः। नैमित्तिकद्रवत्व-वदवृत्तिरूपद्वृत्तिद्रव्यत्वसाक्षाद्व्याप्यजातिमत्त्वस्यैव लक्षणत्वात्। द्रव्यत्व-व्याप्यवायुत्वजातिमादाय वायावतिव्याप्तिवारणाय रूपवद्वृत्तीति। यथाच वायुत्वं जातिस्तथाग्रे वक्ष्यते। पृथिवीत्वादिजातिमादाय पृथिव्यादावति-प्रसङ्गवारणाय नैमित्तिकद्रवत्ववदवृत्तीति। साक्षादिति पटत्वादिवारणाय। द्रव्यत्वसाक्षाद्व्याप्यत्वं च द्रव्यत्वव्यापयाव्याप्यत्वमात्रं, नतु द्रव्यत्व-व्याप्यत्वस्यापि तत्रान्तर्भावः, रूपवद्वृत्तित्वविशेषणेनैव रूपत्वादीनां वारणात्तन्निवेशे प्रयोजनाभावात्‌।

यद्यप्यवश्योपस्थितिकद्रवत्वस्यैव रूपस्थाने प्रवेशो युक्तस्तेनापि वायुत्वादेर्वारणात्‌। एवंच द्रवत्ववद्वृत्तित्वाभावादेव पटत्वादीनां वारणसंभवे द्रव्यत्वसाक्षाद्व्याप्येत्यपि न देयमिति लाघवम्‌, तथापि मूले **वर्णः शुक्ल** इत्यादिना रूपघटितलक्षणस्योक्तत्वात्तदघटितलक्षणपरिष्कारे मूलविरोधः स्यादिति तथा न कृतमिति ध्येयम्‌। मूर्तत्वजात्यनभ्युपगमेन चेदं, तेन जलत्वस्य द्रव्यत्वव्याप्यमूर्तत्वव्याप्यत्वेपि न क्षतिः। जलघटान्यतरत्वमादाय घटादावतिव्याप्तिवाराय जातीति।

अभास्वरशुक्लेतररूपासमानाधिकरणरूपवद्वृत्तिद्रव्यत्वसाक्षाद्व्याप्यजातिमत्त्वं वा तदर्थः। पृथिवीत्वमादाय पृथिव्यामतिव्याप्तिवारणाय अभास्वरशुक्लेतररूपासमानाधिकरणेति। जलत्वस्य शुक्लरूपसामानाधिकर-ण्यादसंभव इति शुक्लेतरेति। तेजस्त्वमादय तेजस्यतिव्याप्तिवारणाया-भास्वरेति। एवमेव च व्यावृत्तिः रूपवद्वृत्तिद्रव्यत्वसाक्षाद्व्याप्यपदयोर्बोध्या।

**रसस्पर्शाविति**। जलस्य मधुर एव रसः। शीत एव स्पर्शः। तिक्तरसदवृत्ति-मधुरवद्वृत्ति-द्रव्यत्वसाक्षाद्व्याप्यजातिमत्त्वं तदर्थः। द्रव्यत्व-व्याप्या या पृथिवीत्वरूपा जातिस्तामादाय पृथिव्यामतिव्याप्तिवारणाय तिक्तावृत्तीति। शेषं दर्शितदिशाऽवसेयम्‌।

ननु शुक्लरूपमेवेति कुतः कालिन्दीजलादौ नीलिमोपलब्धेरिति चेन्न। नीलजनकतावच्छेदिकायाः पृथिवीत्वजातेरभावाज्जले नीलरूपासंभवात्‌। कालिन्दीजले नीलत्वप्रतीतस्त्वाश्रयौपाधिकी। स्वसमवायिसंयोगसंबन्धेन उपष्टम्भकपार्थिवभागगतनीलरूपप्रतीतिः कालिन्दीजलादाविति भावः। अत एव वियति विक्षेपि धवलिमोपलब्धिः।

अथ जले माधुर्ये किं मानम्‌, नहि प्रत्यक्षेण कोऽपि रसस्तत्रानुभूयते। नच नारिकेलजलादौ माधुर्यमुपलभ्यत एवेति वाच्यम्। तस्याश्रयौपाधि-कत्वात्‌। अन्यथा जम्बीरजलादावाम्लादिरसोपलब्धेराम्लादिमत्त्वमपि स्यात् इति चेन्न। हरीतक्यादिभक्षणस्य जलरसव्यञ्जकत्वात्‌। नच हरीतक्यामेव जलोष्मसंयोगाद्रसान्तरोत्पत्तिरिति वाच्यम्‌। अवयवरसाजन्यस्य पृथिवी-रसस्याग्निसंयोगसाध्यत्वदर्शनादेतदनुरोधमात्रेण जलसंयोगस्यापि पृथिवी-रसोत्पादकत्वस्वीकारेऽतिरिक्तकार्यकारणभावस्य, हरीतक्यां मधुररसस्य च कल्पने गौरवात्‌।

नन्वस्तु जले मधुरो रसः, तथापि जम्बीरजलादौ प्रत्यक्षसिद्धस्या-म्लरसस्यापि स्वीकारे बाधकाभाव इति चेन्न। पृथिवीत्वस्य अम्लादि-जनकतावच्छेदकत्वात् जले अम्लासंभवात्। यद्यपि पृथिवीत्वस्याम्लादे-र्जनकतावच्छेदकतावन्मधुरजनकतावच्छेदकत्वमप्यस्तीति तुल्यं, तथापि हरीतक्यादिभक्षणोत्तरं जलेऽपि मधुरोपलब्धेस्तत्र मधुरस्वीकारस्याव-श्यकतयाजलत्वेनापि मधुरं प्रति हेतुत्वं कल्प्यते।

ननु जम्बीरसलिलादावम्लप्रत्यक्षाज्जलत्वे नाम्लादिरसेऽपि तुल्यव-द्धेतुत्वं स्यादिति चेन्न। शुष्केऽपि जम्बीरे आम्लप्रतीतेस्तत्राम्लरसस्या-वश्यकत्वे तस्यैव तद्गतजले स्वसमवायिसंयोगेन प्रतीतिः। हरीतक्यां तु मधुररसाभावान्न हरीतकीगतमाधुर्यस्य जले प्रतीतिः।

ननु कर्कटीभक्षणोत्तरं जलपाने तिक्तरसस्यानुभवात्तिक्तरसोऽपि जले स्यादिति चेन्। जलपानात्पूर्वमपि कर्कट्यां तिक्तरसोपलब्धेः, कर्कटी-भक्षणोत्तरं रसनाग्रवर्तिपित्तक्षोभे तदीयतिक्तोपलब्धेर्वैद्यकसिद्धत्वाच्च। वस्तुतो निदाघपीतनिर्मलगङ्गाजलमाधुर्यस्यानुभवसिद्धस्यापलापासंभवान्मधुर एवेति युक्तम्।

एतेन “हरीतक्यादौ न जलसंयोगेन माधुर्यमुत्पद्यते, येन कल्पना-गौरवम्‌। परंतु हरीतक्यां कषायवन्मधुररसोऽपि स्वीक्रियते, तद्व्यञ्जकश्च जलसंयोगो, नतु तद्गतरसान्तरस्य, फलबलात्। यदि च चित्ररूपवच्चित्ररसे मानाभावाद्गुणविरोधेन नीरसैव हरीतकी, रसप्रतीतिस्तु अवयवेषु रससत्वात्परम्परयेत्युच्यते, तदास्तु जलसंयोगो हरीतक्यवयवगतमाधुर्यस्यैव व्यञ्जक” इत्यपास्तम्‌।

एवं जन्यशीतस्पर्शजनकतावच्छेदकं जलत्वं, जन्यजलत्वं वा बोध्यम्‌।

ननु जलत्वाभावेऽपि घृष्टचन्दनादौ शैत्योत्पत्तेर्व्यभिचारेण कथं जन्यजलत्वेन तत्र हेतुत्वमिति चेन्न। घृष्टचन्दनादौ शैत्योपलब्धिश्चन्दना-न्तर्वर्तिशीततरसलिलस्यैव।

तेजःसंयोगाज्जले उष्णप्रतीतिरौपाधिकी स्फुटैव, तत्र पाकासंभवात्‌।

**स्नेहस्तत्र द्रवत्वं तु सांसिद्धिकमुदाहृतम्‌॥ 39॥ **

**स्नेहस्तत्रेति**। घृतादावपि तदन्तर्वर्तिजलस्यैव स्नेहः, जलस्य स्नेहसमवायिकारणत्वात्‌। घृतादौ समवायेन स्नेहनिरासेन जल एव स्नेह इति मन्तव्यम्‌।

**द्रवत्वमिति**। सांसिद्धिकद्रवत्वत्वं जातिविशेषः प्रत्यक्षसिद्धः, तदवच्छिन्नजनकतावच्छेदकमपि तदेवेति भावः। अथैवंरीत्या परमाणुव्यावृत्तमाद्व्यणुकं जलत्वमेकं, परमाणुसाधारणं द्वितीयमिति जलत्वयोर्भेदे भेदाग्रहः कुत इति चेन्न। समनियतयोग्यव्यक्तिवृत्तित्वात् भेदाग्रहोपपत्तेः।

तैल-क्षीरादावपि जलस्यैव द्रवत्वं, प्रकृष्टस्नेहस्य दहनानुकूल्यमेव, अपकृष्टस्यैव तस्य दहनप्रतिकूलत्वादिति स्वीकारेण स्नेहप्रकर्षेण च तैले दहनानुकूल्यमिति वक्ष्यति। क्षीरे च न प्रकृष्टस्नेहः।

घृते तु नैमित्तिकद्रवत्वस्य समवायेनैव सत्त्वात्‌ तत्प्रतीतिः। । 39॥

**जलीयशरीरनिरूपणम्**

**नित्यतादि प्रथमवत्किंतु देहमयोनिजम्‌। **

**प्रथमवदिति**। पृथिव्या इवेत्यर्थः। तथाहि जलं द्विविधं नित्यमनित्यं च। परमाणुरूपं नित्यं, द्व्यणुकादि सर्वमनित्यमवयवसमवेतं च। अनित्यमपि त्रिविधं शरीरेन्द्रियविषयभेदात्। पृथिवीतो यो विशेषस्तमाह-"**किंत्विति**"। देहमयोनिजं अयोनिजमेवेत्यर्थः। जलीयं शरीरमयोनिजं वरुणलोके प्रसिद्धम्। तच्च पार्थिवावयवैरुपष्टब्धं बोध्यम्‌। तेन जलमात्रे हस्तपादादिव्यवस्थाया असंभवेऽपि न क्षतिः। ननु तादृशशरीरे मानाभावोऽनुपलम्भादिति चेन्न। तत्र श्रुतेरेव प्रमाणत्वात्।

**जलीयेन्द्रियनिरूपणम्**

**इन्द्रियं रसनं ……………….**

"**इन्द्रियमिति**"। जलीयमित्यर्थः। तथाहि रसनं जलीयं, गन्धाद्यव्यञ्जकत्वे सति रसव्यञ्जकत्वात्‌, सक्तुरसाभिव्यञ्जकोदकवत्‌। रसनेन्द्रियसंनिकर्षे व्यभिचारवारणाय द्रव्यत्वं देयम्‌। रसव्यञ्जके मनसि व्यभिचारवारणाय गन्धाद्यव्यञ्जकत्व इति।

**जलीयविषयनिरूपणम्**

**……….....सिन्धुहिमादिर्विषयो मतः॥ 40॥**

विषयं दर्शयति-"**सिन्धुरिति**"। सिन्धुः समुद्रः। हिमं तुषारः। आदिपदात्सरित्कासारकरककूपादिः सर्वोऽपि ग्राह्यः। नच हिमकरकयोः कठिनत्वात्पार्थिवत्वमिति वाच्यम्। ऊष्मणा विलीनस्य तस्य जलत्वस्य प्रत्यक्षसिद्धत्वात्‌। विलीनताया द्रवत्वरूपाया जलत्वव्यञ्जकत्वात्। ननु विलीनता नैमित्तिकद्रवत्वमेव, तच्च न जलत्वव्यञ्जकम्। यदि च विलीने तस्मिन्नित्यस्य तस्मिन्नष्टे सतीत्यर्थः, तथापि करकादिनाशोत्तरं द्रव्यान्तरोत्पदात्तत्रैव द्रवत्वजलत्वयोः प्रत्यक्षं, न करकायां नष्टत्वादिति चेन्न। यद्द्रव्यं यद्द्रव्यध्वंसजन्यमिति व्याप्तेर्जलोपादानोपादेयत्वसिद्धेः। तथाच करकादिनाशोत्पन्नद्रव्यान्तरे जलत्वस्य प्रत्यक्षसिद्धत्वादुक्तव्याप्त्या करकादिषु जलत्वसिद्धिः। अदृष्टविशेषेण द्रवत्वप्रतिरोधात्‌ करकायाः काठिन्यप्रत्ययस्य भ्रान्तित्वात्‌॥40॥

**तेजोलक्षणकथनम्**

**उष्णः स्पर्शस्तेजसस्तु स्याद्रूपं शुक्लभास्वरम्‌। **

**नैमित्तिकं द्रवत्वं तु .......................**

तेजो निरूपयति-**उष्ण इति**। उष्णत्वं स्पर्शनिष्ठो जातिविशेषः प्रत्यक्षसिद्धः। इत्थं च जन्योष्णस्पर्शसमवायिकारणतावच्छेदकं तेजस्त्वं जातिविशेषः। ननु कथं तर्हि जन्योष्णस्पर्शसमवायिकारणभिन्नेषु परमाणुषु तेजस्त्वंजातिसिद्धिरिति चेन्न। यथा जन्यजलत्वावच्छिन्नजनकतावच्छेदकतया जलपरमाणौ जलत्वजातिसिद्धिः, तथा जन्यतेजस्त्वावच्छिन्नजनकताव-च्छेदकतया तेजःपरमाणावपि तेजस्त्वरूपजातिसिद्धेः। इदमुपलक्षणम्‌। समवायेन विलक्षणनीलोत्पत्तित्वावच्छिन्नं प्रति समवायेन तेजःसंयोगत्वेन हेतुत्वात्तेजस्त्वजातिसिद्धिरित्यपि द्रष्टव्यम्‌। नचोष्णस्पर्शवत्त्वं चन्द्र-रत्नकिरणादावव्याप्तमिति वाच्यम्। तत्राप्युष्णस्पर्शस्य सत्त्वात्‌, किंतु तदन्तःपातिजलभागगतशीतस्पर्शेनाभिभवादग्रहः। एवं रत्नकिरणादौ च पार्थिवस्पर्शेनाभिभवात्‌ अग्रहः। ननु चक्षुरादिनिष्ठस्योष्णस्पर्शस्य केनाप्य-नभिभूतत्वात्प्रत्यक्षापत्तिरिति चेन्न, चक्षुषि प्रभादौ चानुद्भूतत्वादग्रहात्।  **रूपमित्यादि**। शुक्लभास्वरमिति मूले शुक्लेति स्वरूपकथनम्‌। भास्वररूपमात्रस्य लक्षणत्वेऽतिप्रसङ्गाभावात्‌। भास्वरत्वं जातिविशेषः, स च तेजोरूपमात्रवृत्तिः शुक्लत्वव्याप्यश्चेति। वैश्वानरे मरकतकिरणादौ च पार्थिवरूपेणाभिभवात्‌ शुक्लरूपाग्रहः। ननु रूपाविषयकद्रव्यप्रत्यक्षस्या-भावाद्वैश्वानरादेश्चाक्षुषत्वानापत्तिः, किंच वैश्वानरादेरचाक्षुषत्वे तद्गत-संख्यादिगुणानामपि चाक्षुषत्वं न स्यात्, योग्यव्यक्तिमात्रवृत्तित्वाभावादिति चेन्न। पार्थिवरूपेणैव धर्मिणो ग्रहसंभवात्‌, शङ्खस्येव पित्तपीतिम्ना।

वह्नेस्तु शुक्लं रूपं नाभिभूतं किंतु तदीयं शुक्लत्वमभिभूतमि**त्यन्ये**।

**नैमत्तिकमिति**। सुवर्णादिरूपे तेजसि तत्सत्त्वात्‌ नासंभवः। नच नैमित्तिकद्रवत्वं दहनादावव्याप्तं, घृतादावतिव्याप्तं चेति वाच्यम्। पृथिव्य-वृत्तिनैमित्तिकद्रवत्ववद्वृत्तिद्रव्यत्वसाक्षाद्व्याप्यजातिमत्त्वस्य विवक्षितत्वात्‌। नैमित्तकद्रवत्ववद्वृत्तिपृथ्वीत्वरूपजातिमादाय पृथिव्यामतिव्याप्तिवारणाय **पृथिव्यवृत्तीति**। पृथिव्यवृत्तिजलत्वजातिमादाय जले अतिव्याप्तिवारणाय **नैमित्तिकद्रवत्ववद्वृत्तीति**। वायुतेजोन्यतरत्वमादाय वायावतिव्याप्तिवारणाय **जातीति**।

**तैजसशरीरनिरूपणम्**

**.....................नित्यतादि च पूर्ववत्‌॥ 41॥**

**पूर्ववदिति**। जलस्येवेत्यर्थः। तथाहि तत्‌ द्विविधं नित्यमनित्यं च। नित्यं परमाणुरूपं तदन्यदनित्यमवयवि च। तच्च त्रिधा शरीरेन्द्रियविषयभेदात्‌ शरीरमयोनिजमेव तच्च सूर्यलोकादौ प्रसिद्धम्‌॥ 41॥

**चक्षुषस्तैजसत्वसाधनम्**

**इन्द्रियं नयनं................................**

ननु चक्षुषस्तैजसत्वे किं मानमिति चेत्‌ चक्षुस्तैजसं, परकीय-स्पर्शाद्यव्यञ्जकत्वे सति परकीयरूपव्यञ्जकत्वात्‌, प्रदीपवत्‌। प्रदीपस्य स्वीय-स्पर्शव्यञ्जकत्वात् प्रथमं परकीयेति। घटादेः स्वीयरूपव्यञ्जकत्वाद्व्यभि-चारवारणाय द्वितीयं परकीयेति। अथवा लाघवात् प्रभाया दृष्टान्तत्व-संभवादाद्यं परकीयेति न देयम्‌। चक्षुःसंनिकर्षे व्यभिचारवारणाय द्रव्यत्वं देयम्‌। अत्रापि पूर्ववत् हेतुत्रये तात्पर्यसूचनार्थं परकीयस्पर्शाद्यव्यञ्जकत्वे सति इत्यत्रादिपदम्।

**चक्षुषः प्राप्यकारित्वसमर्थनम्**

**बौद्धा आहुः**-चक्षुर्विषयासंबद्धमेव ग्राहकम्। यदि प्राप्यप्रकाशकारि स्यात्‌ तदा रसनादिवदधिषठानसंबद्धं गृह्णीयात्‌, नचैवं, गोलकासंबद्ध-ग्रहणात्‌। किंच यदि चक्षुः प्राप्य गृह्णीयात्तर्हि स्वतोऽधिकपरिमाणवन्न गृह्णीयात्‌, न खलु नखरञ्जनिका परशुच्छेद्यं छिनत्तीति, शाखाचन्द्रमसो-स्तुल्यकालग्रहणानापत्तिश्च, गतिक्रमेण प्राप्यग्रहणे हि सन्निहितक्रमेण ग्रहणं स्यात्‌, नतु तुल्यकालमुपलम्भः। अनुभवति तून्मीलयन्नेव नयने शाखां शीतमयूखं च। एवंच प्राप्यकारित्वानुरोधेन गोलकातिरिक्तं चक्षुः परैरङ्गीक्रियते, गोलकस्य चन्द्रादिप्राप्त्यसंभवात्‌। अप्राप्यकारित्वे च गोलकमेव चक्षुः, तच्च न तैजसमिति।

[****\[33\]****](\%22#_ftn33\%22 "\"\"")**तदसत्‌**। अधिष्ठानासंबद्धार्थग्राहिणः प्रदीपस्य[\[34\]](\%22#_ftn34\%22 "\"\"") इव चक्षुषोऽपि प्राप्यकारित्वसंभवात्‌। पृथुतरग्रहणस्य च गोलकनिर्गतस्य महतश्च चक्षुषः पृथ्वग्रत्वेन प्रदीपप्रभाया इवोपपत्तेः, स्वाधिकपरिमाणवद्द्रव्यग्राहिणा त्वगिन्द्रियेण व्यभिचारात्‌ तादृशनियमे मानाभावाच्च। तुल्यकालग्रहणं चासिद्धमेव। तदभिमानस्य कालसंनिकर्षेणैवोपपत्तेः। अचिन्त्यो हि तेजसो लाघवातिशयेन वेगातिशयः यत्प्राचीनाचलचूडावलम्बिन्येव भगवति मयूखमालिनि भवनोदरेष्वालोक इत्यभिमानो लोकानाम्‌।

**यत्त्वाहुः शालिकाचार्याः**- बाह्यालोकेनैकीभूतेन[\[35\]](\%22#_ftn35\%22 "\"\"") चक्षुषा तावदर्थ-संस्पृष्टेन युगपत्तावदर्थग्रहणमिति शाखाचन्द्रमसोस्तुल्यकालग्रहणमुपपद्यत एवेति।

**तन्न।** बाह्यालोकेनैकीभूतस्य चक्षुषः पृष्ठभागेऽपि सत्त्वात्पृष्ठभाग-स्थितपदार्थग्रहणापत्तेः। पृष्ठदेशस्थबाह्यालोकेन चक्षुरैक्ये मानाभाव इति चेत्, अग्रदेशस्थबाह्यालोकेन चक्षुरैक्येपि मानाभावः, तदनभ्युपगमेऽपि चाक्षुषोप-पादनस्यानुपदमुक्तत्वादिति।

**सुवर्णतैजसत्वनिरूपणम्**

**................वह्निस्वर्णादिर्विषयो मतः। **

ननु सुवर्णं पार्थिवं नैमित्तिकद्रवत्ववत्त्वात् इत्यनुमानस्य पार्थिवत्वसाधकस्यैव सत्वात्‌ सुवर्णस्य तैजसत्वे किं मानमिति चेत्‌। न। सुवर्णं तैजसम् असति प्रतिबन्धकेऽत्यन्तानलसंयोगेसत्यप्यनुच्छिद्यमानद्रवत्वात्‌, यन्नैवं तन्नैवं, यथा पृथीवीति। जलमध्यस्थघृतादौ व्यभिचारवारणाय **असति प्रतिबन्धक इति**। अग्निसंयोगानाश्यद्रवत्ववति घृतादौ व्यभिचारवारणाय **संयोगे सतीत्यन्तम्‌**। तादृशद्रवत्वस्य स्वसमानाधिकरणात्यन्ताग्निसंयोगा-समानकालीनत्वान्न व्यभिचारः। अनुच्छिद्यमानद्रवत्वादित्यस्यानुच्छिद्य-मानद्रवत्वाधिकरणत्वात् इत्यर्थः, नतु उच्छिद्यमानद्रवत्वानधिकरणत्वादिति, गगनादौ व्यभिचरात्‌।

नचात्र पीतरूपवद्द्रव्यात्मकस्य सुवर्णस्य पक्षत्वे बाधः, तैजस-सुवर्णस्य चानुमानात्‌ पूर्वमसिद्ध्या पक्षाप्रसिद्धिः। धर्मशास्त्रे पीतद्रव्येऽपि सुवर्णपदप्रयोगेन तस्यापि सुवर्णपदवाच्यतया सुवर्णपदवाच्यत्वस्य पक्षताव-च्छेदकत्वे बाधतादवस्थ्यादिति वाच्यम्‌। अत्यन्तानलसंयोगे सत्यनुच्छिद्य-मानद्रवत्वाधिकरणत्वस्यैव पक्षतावच्छेदकत्वात्‌। अवच्छेदकावच्छेदेन साध्य-सिद्धेरुद्देश्यतया पक्षतावच्छेदकहेत्वभेदप्रयुक्तस्य सामानाधिकरण्येन सिद्ध-साधनस्यादोषत्वात्‌।

ननु पीतिमगुरुत्वाश्रयस्यापि तदानीं द्रुतत्वात्तेन व्यभिचार इति चेन्न। जलमध्यस्थमषीचूर्णवत्तस्याद्रुतत्वात्‌।

नचाप्रयोजकं, पृथिवीद्रवत्वस्य जन्यजलद्रवत्वस्य चात्यन्ताग्नि-संयोगनाश्यत्वात्‌। एतच्चोपलक्षणम्‌। "अग्नेरपत्यं प्रथमं हिरण्यम्" इत्याद्या-गमान्यथानुपपत्तेरप्यनुकूलतर्कत्वात्।

एतेन “आश्रयनाशजन्यद्रवत्वनाशे व्यभिचारवारणाय द्रवत्वे आश्रयनाशनाश्यद्रवत्वव्यावृत्तं जातिविशेषं कल्पयित्वा विजातीयद्रवत्वनाशं प्रत्यग्निसंयोगत्वेन हेतुत स्वीकार्या। तच्च वैजात्यं सुवर्णद्रवत्वव्यावृत्तमपीति दर्शितानुकूलतर्कोऽसङ्गतः, सुवर्णस्य पृथिवीत्वेऽपि तदीयद्रवत्वस्याग्नि-संयोगनाश्यतावच्छेदकानाक्रान्ततया अत्यन्ताग्निसंयोगसत्वेऽपि नाशापत्ते-रसंभवात्” इत्यपि परास्तम्‌।

**प्रतिबन्धकया सुवर्णतैजसत्वसाधनमित्यपरेषां मतम्**

**अपरे तु** पीतिमाश्रयस्यात्यन्ताग्निसंयोगेपि पूर्वरूपापरावृत्तिदर्शनात् पूर्वरूपापरावृत्तिप्रतिबन्धकं विजातीयद्रवद्रव्यं कल्प्यते। तथाहि अत्यन्ताग्नि-संयोगी पीतिमगुरुत्वाश्रयः विजातीयरूपप्रतिबन्धकद्रवद्रव्यसंयुक्तः, अत्य-न्ताग्निसंयोगे सत्यपि पूर्वरूपविजातीयरूपानधिकरणत्वात्‌, जलमध्यस्थ-पीतपटवत्‌।

अत्र अग्निसंयोगस्य तैजससुवर्णेऽपि सत्वादुक्तं **पीतिमेति**। साध्ये **विजातीय**पदमुद्देश्यसिद्ध्यर्थम्‌। हेतौ **सत्यन्त**मग्निसंयोगरहिते पूर्वरूपविजातीयरूपानाधारे घटे व्यभिचारवारणाय। अत्र हेतौ **पृथिवीत्वं** देयं, तेन जलपरमाणौ न व्यभिचारः। यथाकथंचिदग्निसंयुक्ते घटे तद्वारणाया**त्यन्तेति**। नचाप्रयोजकत्वं, विरोधिद्रवद्रव्यसंबन्धं विना पार्थिवाग्निसंयोगस्य पूर्वरूपविजातीयरूपजनकत्वादिति भावः। न च द्रवद्रव्यादन्यदेव प्रतिबन्धकं वाच्यम्। अदृष्टकल्पनापत्तेरिति।

प्रतिबन्धकतया सिद्धस्य द्रवद्रव्यस्य च पृथिवीजलत्ववायुत्वासंभवात् तेजस्त्वसिद्धिः। तथा हि- पृथिव्याः पक्षीकृतपीतिमाश्रयाया विजातीयत्वा-भावात्, जलस्य तत्रासंभवात्। वाय्वादौ रूपाभावाच्च तेजस्त्वसिद्धिः। नचान्धकारे पीतिमरूपाश्रयद्रव्यग्रहापत्तिः, सुवर्णरूपालोकसंयोगसत्वादिति वाच्यम्‌। उद्भूतानभिभूतरूपालोकसंयोगस्यैव द्रव्यप्रत्यक्षे हेतुत्वात्‌, सुवर्ण-रूपस्य त्वभिभूतत्वात्‌। ननु सजातीयग्रहणकृतमग्रहणम् अभिभवः, तच्चेदानीं न संभवति, अन्धकारे पीतरूपस्याप्यग्रहात्‌, तथाच कथं तेजोरूपस्याभि-भूतत्वमिति चेन्न। लघुतया सजातीयसंबन्धस्यैवाभिभवपदार्थत्वात्‌। नच तथाप्यन्धकारे सुवर्णस्य साक्षात्कारापत्तिः, तेजोभिन्नद्रव्यप्रत्यक्षं प्रत्येवा-लोकसंयोगस्य हेतुत्वादिति वाच्यम्। सुवर्णभिन्नं यत्तेजस्तद्भिन्नद्रव्यप्रत्यक्षं प्रत्येव तस्य हेतुत्वात्।

**नवीनास्तु** सुवर्णं पार्थिवमेव, पीतं सुवर्णं द्रुतमिति साक्षात्संबन्धेन द्रवत्वप्रतीतेर्भ्रमत्वायोगात्‌, द्रुतं द्रुततरमिति प्रतीतेर्द्रवत्वस्याप्यत्यन्तो-च्छेदात्‌[\[36\]](\%22#_ftn36\%22 "\"\""), पृथिवीत्वस्य पीतरूपसमवायिकारणतावच्छेदकत्वाद्रूपनाशे तादात्म्येन स्वर्णस्य विरोधित्वाच्च न पीतरूपनाश इति वदन्ति।

**वायुनिरूपणम्**

**अपाकजोऽनुष्णाशीतस्पर्शस्तु पवने मतः॥ 42॥**

**तिर्यग्गमनवान्.......................**

वायुं निरूपयति-**अपाकज इति**। अनुष्णाशीतस्पर्शस्य पृथिव्यामपि सत्वादुक्त**मपाकज इति**। यद्यप्यपाकजानुष्णशीतस्पर्शवत्त्वं पटादावतिव्याप्तं, तथापि अपाकजानुष्णाशीतस्पर्शवन्मात्रवृत्तिद्रव्यत्व-साक्षाद्व्याप्यजातिमत्त्वं, पाकजस्पर्शवदवृत्त्यनुष्णशीतस्पर्शवद्वृत्तिद्रव्यत्व-साक्षाद्व्याप्यजातिमत्त्वं वा तदर्थोऽवसेयः। अपाकजस्पर्शस्य जलादावपि सत्वादुक्तमनुष्णाशीतेति। स्पर्शस्यानुष्णाशीतत्वादिकथनेन वायवीयो विजातीयस्पर्शो दर्शितः। तज्जनकतावच्छेदकं वायुत्वमिति भावः। तथाच विजातीयस्पर्शजनकतावच्छेदकतया वायुत्वजातिसिद्धिः। इदमुपलक्षणम्‌। शब्दविशेषस्य वह्नित्वावच्छिन्नस्य वा निमित्तकारणतावच्छेदकतया वायुत्वजातिसिद्धिरित्यपि द्रष्टव्यम्‌। 42॥

**वायौ प्रमाणकथनम्**

**...............एषः ज्ञेयः स्पर्शादिलिङ्गकः। **

**एषः**- वायुः। **स्पर्शादिलिङ्गकः**। वायुर्हि स्पर्शशब्दधृतिकम्पैरनुमीयते, विजातीयस्पर्शेन, विलक्षणशब्देन, तृणादीनां धृत्या, शाखादीनां कम्पनेन च वायोरनुमानात्‌।

**अनुमितिप्रकारस्तु** (1) योऽयं रूपवद्द्रव्यासमवेतस्पर्शः स क्वचिदाश्रितः, स्पर्शत्वात्‌, पृथिवीसमवेतस्पर्शवत्‌। पृथिव्यादिस्पर्शे सिद्ध-साधनवारणाय **रूपवद्द्रव्यासमवेत** इति विशेषणम्‌। (2) एवमसति रूप-वद्द्रव्याभिघाते योऽयं पर्णादिषु शब्दसन्तानः स स्पर्शवद्वेगवद्द्रव्य-संयोगजन्यः, अविभज्यमानावयवद्रव्यसंबन्धिशब्दसन्तानत्वात्‌, दण्डाभि-हतभेरीशब्दसन्तानवत्‌। पृथिव्याद्यभिघातजन्मनि सिद्धसाधनवारणाय अ**सतीत्यादि**पक्षविशेषणम्‌। विभागजन्मनि शब्दे व्यभिचारवारणाय हेतौ **अविभज्यमानेति**। एवं (3) नभसि तृणतूलस्तनयित्नुविमानादीनां घृतिः स्पर्शवद्वेगवद्द्रव्यसंयोगहेतुका, अस्मदाद्यनधिष्ठितद्रव्यघृतित्वात्‌, नौका-घृतिवत्‌। जलादिगततृणादौ सिद्धसधनवारणाय **नभसीति**। प्रयत्नवदात्म-संयोगहेतुकघृत्यादौ व्यभिचारवारणाय **अस्मदादीति**। (4) एवं रूप-वद्द्रव्याभिघातमन्तरेण तृणे कर्म स्पर्शवद्वेगवद्द्रव्याभिघातजन्यं, विजातीय-कर्मत्वात्‌, नदीपूराहतकाशादिकर्मवदिति।

यथाच वायुर्न प्रत्यक्षस्तथाग्रे आत्मनिरूपणावसरे वक्ष्यते।

**वायवीयशरीरनिरूपणम्**

**पूर्ववन्नित्यताद्युक्तं .......................।**

वायुर्द्विविधो नित्योऽनित्यश्च। परमाणुरूपो नित्यः, तदन्योऽनित्योऽवयवसमवेतश्च। सोपि त्रिविधः शरीरेन्द्रियविषयभेदात्‌। तत्र शरीरमयोनिजं पिशाचादीनां वायुलोके प्रसिद्धम्।

ननु वायोस्ताल्वादिवाग्व्यापाराभावात्‌ करचरणाद्यभावेन चाहरण-विहरणाद्यभावात्‌ कथं भोगायतनत्वमिति चेन्न। जलीयतैजसवायवीय-शरीराणां पार्थिवभागोपष्टम्भादुपभोगक्षमत्वसंभवात्। ननु कथं तर्हि जलीयत्वादिव्यपदेश इति चेन्न। जलादीनां प्राधान्याज्जलीयत्वादिव्यप-देशात्।

**वायवीयेन्द्रियनिरूपणम्**

**................देहव्यापि त्वगिन्दियम्‌॥ 43॥**

अत्र यो विशेषस्तमाह-"**देहव्यापीति**"। शरीरव्यापकं स्पर्शग्राहक-मिन्द्रियं त्वक्‌। कार्यमात्रजनककालादावतिव्याप्तिवारणाये**न्द्रियमिति**। चक्षु-रादावतिव्याप्तिवारणाय **स्पर्शग्राहकेति**।

नच नखलोमकेशादीनां त्वगिन्द्रियानाधारत्वादसंभव इति वाच्यम्। तेषां शरीरसंयुक्तद्रव्यान्तरत्वेन शरीरत्वाभावात्‌।

त्वगिन्द्रियं वायवीयं, रूपादिषु मध्ये स्पर्शस्यैवाभिव्यञ्जकत्वात्‌, अङ्गसङ्गिसलिलशैत्याभिव्यञ्जकव्यजनपवनवत्‌। पक्षे स्पर्शत्वाभिव्यञ्जक-त्वादसिद्धिवारणाय **रूपादिषु मध्य** इति। मनसि व्यभिचारवारणाय **एव**कारः। त्वगिन्द्रियसन्निकर्षे व्यभिचारवारणाय **द्रव्यत्वे सती**त्यपि बोध्यम्‌।

मूलस्थत्वगिन्द्रियमित्यस्य त्वचि स्थितमिन्द्रयमित्यर्थः। एतेन “देहसहजावरणं त्वगित्युच्यते, तच्च पार्थिवं प्रत्यक्षसिद्धं चेति नेन्द्रियं, न च वायवीयम्”इति परास्तम्‌॥43॥

**वायवीयविषयनिरूपणम्**

**प्राणादिस्तु महावायुपर्यन्तो विषयो मतः।**

विषयं दर्शयति-**प्राणादिरिति**। यद्यप्यनित्यो वायुश्चतुर्विघस्तस्य चतुर्थी विधा प्राणादिरित्युक्तं प्रशस्तभाष्यादौ, तथापि संक्षेपादेव त्रैविध्यमुक्तम्‌। प्राणस्त्वेक एव "हृदि प्रणो गुदेऽपानः समानो नाभिसंस्थितः। उदानः कण्ठदेशस्थो व्यानः सर्वशरीरगः" इति हृदादिनानास्थानवशात्, मुखनासिकाभ्यां निष्क्रमणप्रवेशनात्प्राणः, मलादीनामधोनयनादपानः, आहारेषु पाकार्थं वह्नेः समुन्नयनात्समानः, ऊर्ध्वं नयनादुदानः, नाडीमुखेषु वितननाद्‌ व्यान इति मुखनिर्गमनादिनानाक्रियाभेदाच्च नानासंज्ञां लभते। क्रियाभेदाद्धि पञ्चसंज्ञाः लभते, नतु संज्ञाभेदेन संज्ञिभेदः।

वस्तुतस्तु भाष्योक्तक्रमेण प्राणवायोः पृथक्परिगणनमेव युक्तम्, सुश्रुतादौ तस्य वैशिष्ट्यवर्णनात्।

**पृथिव्यादिचतुर्णां सृष्टिसंहारनिरूपणम्**

 चतुर्णां महाभूतानां सृष्टिसंहारविधिरुच्यते। ब्राह्मेण मानेन वर्षशतान्ते वर्तमानस्य ब्रह्मणोपवर्गकाले संसारे खिन्नानां प्राणिनां निशि विश्रामार्थं सकलभुवनपतेर्महेश्वरस्य संजिहीर्षासमकालं
शरीरेन्द्रियमहाभूतोपनिब-न्धकानां सर्वात्मगतानामदृष्टानां वृत्तिनिरोधे सति महेश्वरेच्छात्माणु-संयोगजकर्मभ्यः शरीरेन्द्रियकारणाणुविभागेभ्यस्तत्संयोगजकर्मभ्यः तत्संयो-गनिवृत्तौ तेषापरमाण्वन्तो विनाशः। तथा पृथिव्युदकज्वलनपवनानामपि महाभूतानामनेनैव क्रमेणोत्तरस्मिन्नुत्तरस्मिन् सति पूर्वस्य पूर्वस्य विनाशः। ततः प्रविभक्ताः परमाणवोवतिष्ठन्ते, धर्माधर्मसंस्कारानुविधाश्चात्मान-स्तावन्तमेव कालम्।

 ततः पुनः प्राणिनां भोगभूतये महेश्वरस्य सिसृक्षानन्तरं सर्वात्मगत-वृत्तिलब्धादृष्टापेक्षेभ्यः तत्संयोगेभ्यः (1) पवनपरमाणुषु कर्मोत्पत्तौ तेषां परस्परसंयोगेभ्यो द्व्यणुकादिक्रमेण महान् वायुः समुत्पन्नो नभसि दोधूय-मानस्तिष्ठति। (2) तदनन्तरं तस्मिन्नेव वायावाप्येभ्यः परमाणुभ्यः तेनैव क्रमेण महान् सलिलनिधिरुत्पन्नः पोप्लूयमानस्तिष्ठति। (3) तदनन्तरं तस्मि-न्नेव जलनिधौ पार्थिवेभ्यः परमाणुभ्यो महापृथिवी समुत्पन्ना संहतावतिष्ठते। (4) तदनन्तरं तस्मिन्नेव महोदधौ तैजसेभ्योणुभ्यो द्व्यणुकादिक्रमेणोत्पन्नो महांस्तेजोराशिर्देदीप्यमानस्तिष्ठति।

 एवं समुत्पन्नेषु चतुर्षु महाभूतेषु महेश्वरस्याभिध्यानमात्रात् तैजसेभ्योणुभ्यः पार्थिवपरमाणुसहितेभ्यो महदण्डमारभ्यते। तस्मिंश्चतु-र्वदनकमलं सर्वलोकपितामहं ब्रह्माणं सकलभुवनसहितमुत्पाद्य प्राजसर्गे विनुयुङ्क्ते। स च महेश्वरेण विनियुक्तो ब्रह्मा अतिशयज्ञानवैराग्यैश्वर्यसंपन्नः प्राणिनां कर्मविपाकं विदित्वा कर्मानुरूपज्ञानभोगायुषः सुतान् प्रजापतीन् मानसान् मनुदेवर्षिपितृगणान् मुखबाहूरुपादश्चतुरो वर्णान् अन्यानि चोच्चावचानि भूतानि सृष्ट्वा आशयानुरूपैर्धर्मविज्ञानवैराग्यैश्वर्यैः संयोजयति इति।

**आकाशे प्रमाणकथनम्**

**आकाशस्य तु विज्ञेयः शब्दो वैशेषिको गुणः॥ 44॥**

आकाशकालदिशामेकैकव्यक्तित्वात् आकाशत्वादेः अनेकसम-वेतत्वाभावात् न जातित्वम्, किंतु आकाशत्वं शब्दाश्रयत्वम्‌। आश्रयता चात्र समवायेन विवक्षिता, तेन कालस्य जगदाधारत्वेन शब्दाश्रयत्वेऽपि न क्षतिः। वैशेषिक इति कथनं तु विशेषगुणान्तरव्यवच्छेदाय। वस्तुतस्तु स्पष्टार्थमेव तत्, वाय्वादिषु वैशेषिकेत्यनुक्तेः।

एतेन आकाशे प्रमाणमपि दर्शितम्। तच्च (1) शब्दः पृथिव्याद्यष्टद्रव्यातिरिक्तद्रव्याश्रितः, अष्टद्रव्यानाश्रितत्वे सति द्रव्याश्रितत्वात् इत्येवंरूपं परिशेषानुमानम्। अत्र च न स्वरूपासिद्धिः। तथा हि (2) शब्दो गुणः, चक्षुर्ग्रहणायोग्यबहिरिन्द्रियग्राह्यजातिमत्त्वात्‌, स्पर्शवत्‌। घटादौ व्यभिचारवारणाय **चक्षुर्ग्रहणायोग्येति**। आत्मनि व्यभिचारवारणाय **बहि-रिन्द्रियग्राह्येति**। रसत्वादिव्यावृत्तये **जातिमदिति**। एतच्चानुमानमग्रिमद्रव्य-समवेतत्वसाधकानुमाने स्वरूपासिद्धिनिरासाय।

ततश्च गुणत्वसिद्धौ (3) शब्दो द्रव्यसमवेतः, गुणत्वात्‌, संयोगवदित्यनुमानेन शब्दस्य द्रव्यसमवेतत्वं सिध्यति। एतदनुमानेन परिशेषानुमाने (1) हेतौ द्रव्याश्रितत्वरूपविशेष्यासिद्धिर्निरस्ता। 

(4) शब्दो न स्पर्शवद्विशेषगुणः, अग्निसंयोगासमवायिकारणक-त्वाभावे सति अकारणगुणपूर्वकत्वे सति प्रत्यक्षत्वात्‌, सुखवत्‌। पाकजरूपादौ व्यभिचारवारणाय सत्यन्तम्। पटरूपादौ व्यभिचारवारणायाकारणगुणपूर्वकेति। जलपरमाणुरूपादौ व्यभिचारवारणाय प्रत्यक्षेति। (5) शब्दो न दिक्कालमनसां गुणः, विशेषगुणत्वात्‌, रूपवत्‌। (6) शब्दो नात्मविशेषगुणः, बहिरिन्द्रियप्रत्यक्षत्वात्‌, रूपवत्‌। अत्र 5-6 अनुमानयोः संयोगे व्यभिचारवारणाय विशेषेति। मनसोऽन्यदिन्द्रियं बहिरिन्द्रियम्‌। एतेन “अनात्मगुणग्राहकेन्द्रियत्वं बाह्येन्द्रियत्वं, तच्च मनस्यतिप्रसक्तं, तेनापि रूपादिग्रहणाति”इति निरस्तम्‌। एतदनुमानत्रयेण (4-5-6)) उक्तपरिशेषानुमाने हेतौ अष्टद्रव्या-नाश्रितत्वरूपविशेषणासिद्धिर्निरस्ता। इत्थं च शब्दाधिकरणं नवमं द्रव्यं गगनात्मकं सिध्यति।

नन्वेतत्सर्वं तदोपपद्येत यदि शब्दस्य विशेषगुणत्वे किंचित्प्रमाणं स्यात्, तत्रैव मानं न पश्याम इति चेन्न। (7) शब्दो विशेषगुणः, लौकिक-प्रत्यासत्त्येन्द्रियग्राह्यत्वे सति लौकिकप्रत्यासत्त्याप्रत्यासत्त्या द्वीन्द्रियग्रहण-योग्यताराहत्ये च सति गुणत्वव्याप्यजातिमत्त्वात् इत्यनुमानस्यैव तत्र प्रमाणत्वात्‌। प्रभात्वमादाय व्यभिचारवारणाय **गुणत्वव्याप्येति**। गुरुत्वत्व-मादाय व्यभिचारवारणाय प्रथमं **सत्यन्तम्‌**। संख्यात्वमादाय व्यभिचार-वारणाय **द्वितीयं सत्यन्तम्‌**। सांसिद्धिकद्रवत्वस्नेहधर्माधर्मभावनासु प्रकृतहेतोरभावेपि तत्र हेत्वन्तरेणैव विशेषगुणत्वं साधनीयम्।

ननु वाय्ववयवेषु सूक्ष्मशब्दक्रमेण वायौ कारणगुणपूर्वकः शब्दः उत्पद्यते। तथा च स्पर्शवद्वायुविशेषगुणत्वस्य शब्दे सत्त्वात्तदभावसाधने पूर्वो-क्तानुमाने (4) बाधः, कारणगुणपूर्वकत्वस्यैव सत्त्वात् अकारणपूर्वकत्वघटित-हेतोः स्वरूपासिद्धिश्च इति चेन्न। अयावद्द्रव्यभावित्वेन वायोर्विशेषगुणत्वा-संभवात्‌। वायुविशेषगुणस्य स्पर्शस्य यावद्द्रव्यभावित्वदर्शनात्। अयाव-द्द्रव्यभावित्वं च स्वाश्रयनाशजन्यनाशप्रतियोगि यद्यत् तत्तद्भिन्नत्वम्।

ननु तथाप्याकाशे प्रत्यक्षमेव प्रमाणं किमिति नोपन्यस्तमिति चेन्न। चाक्षुषत्वप्रयोजकस्य महत्त्वे सत्युद्भूतरूपवत्त्वस्याकाशेऽसंभवेन चक्षुषः प्रमाजनकत्वासंभवात्‌। ननु यद्याकाशो न चाक्षुषस्तदा इह पक्षीति चाक्षुषाधिकरणत्वेन किं भासते इति चेन्नालोकस्यैव तत्र भासात्॥ 44॥

**आकाशेन्द्रियनिरूपणम्**

**इन्द्रियं तु भवेच्छ्रोत्रमेकः सन्नप्युपाधितः। **

तत्र च शरीरस्य विषयस्य चाभावादिन्द्रियं दर्शयति-"**इन्द्रियमिति**"। नन्वाकाशं लाघवादेकं सिद्धं, श्रोत्रं पुनः पुरुषभेदाद्भिन्नं कथमाकाशं स्यादिति चेत्तत्राह-"**एकेति**"। चैत्रादिकर्णशष्कुल्यवच्छिन्नमाकाशं चैत्रादिश्रोत्रमिति रीत्या आकाश एकः सन्नपि उपाधेः कर्णशष्कुलीभेदाद्भिन्नं श्रोत्रात्मकं भवतीत्यर्थः। 

**नव्यास्तु **शब्दनिमित्तकारणत्वेन क्लृप्तस्येश्वरस्यैव शब्दसमवायि-कारणत्वम्। नचेश्वरस्य शब्दसमवायिकारणत्वं जीवस्य वेत्यत्र विनिगमना-विरहः, जीवस्य शब्दसमवायित्वे ज्ञानवच्छब्दस्यापि मानसत्वापत्तेः, अदृष्टादिवत्प्रतिबन्धकल्पने चातिगौरवम्‌। नचैवं कर्णशष्कुलीविवराव-च्छिन्नाकाशस्य कथं श्रोत्रत्वोपपत्तिरिति वाच्यम्‌। तथाविधस्येश्वरस्यैव श्रोत्रत्वोपपत्तेरित्याहुः।

**स्वतन्त्रास्तु** मृदङ्गादीनामेव गुणः शब्दः, शब्दं प्रति मृदङ्गत्वादिना समवायिकारणतायाः स्वीकारात्‌, प्राचीनैरपि मृदङ्गत्वादिना निमित्तकारणतायाः स्वीकारात्‌, मृदङ्गे शब्द इत्यादिप्रतीतेश्च। नच तत्रावच्छेदकत्वं विषयः, मानाभावात्‌, अन्यथा तत्रावच्छेदकताख्यस्वरूपस्य संबन्धस्यान्यत्रसमवायस्य कल्पने गौरवादिति वदन्ति।

अत्रेदं चिन्त्यम्- कर्णशष्कुल्यवच्छिन्नं विवरमेव श्रोत्रमित्यस्य कर्णशष्कुली, तदन्तर्वर्तिचर्मादिकं यत्र ग्राहकत्वेनाभिमतमास्ते, तथा शब्दगमनमार्गश्च (विवरं) सर्वं विवक्षितम्। वस्तुतस्तु तत्रत्यनाडीविशेषः (receptor) एव श्रोत्रमिति बोध्यम्, अवकाशात्मकस्य आकाशस्य शब्दाश्रयत्वसंभवेपि शब्दग्राहकत्वासंभवात् **इति नव्यतराः।**

**कालनिरूपणम्**

**जन्यानां जनकः कालः.......................**

**जन्यानां जनक इति**। कार्यत्वावच्छिन्नं प्रति निमित्तकारणमित्यर्थः। अत्र च कालिकसंबन्धावच्छिन्नकार्यतानिरूपिततादात्म्यसंबन्धावच्छिन्न-कारणत्वं काललक्षणम्‌। कालिकसंबन्धावच्छिन्नेतिकरणात् दिशि, तादात्म्यनिवेशात् अदृष्टेश्वरयोर्नातिव्याप्तिरिति बोध्यम्‌।

**कालस्य कार्यमात्रं प्रति कारणत्वसाधनम्**

ननु कार्यमात्रं प्रति कालस्य निमित्तकारणत्वे किं मानमिति **चेत्- अत्राहुः**। अद्य घटो भविष्यति, श्वः पटो भविता इत्यादिप्रत्ययेन तत्तत्कार्योत्पत्त्यधिकरणत्वेन कालो विषयीक्रियते, तत्तदुत्पत्त्यधिकरणत्वेन व्यवहारविषयस्य तत्तदुत्पत्तिहेतुत्वनियमात्‌। तदुत्पत्तिहेतुत्वस्य तद्धेतुत्व-व्याप्यत्वात्‌ तत्तत्कार्यविशेषं प्रति तत्तत्कालविशेषस्य हेतुत्वे सिद्धे “यद्विशेषयोः कार्यकारणभावः सः असति बाधके तत्सामान्ययोरपि” इति व्याप्त्या कार्यमात्रे कालस्य हेतुतासिद्धिरिति। सा च हेतुता निमित्तकारणतैव।

नच कार्यमात्रे कालस्य निमित्तहेतुत्वं न संभवति, स्वसमवेतद्वित्वपृथक्त्वसंयोगविभागं प्रति कालस्य संमवायिकारणत्वेन तद्भिन्नत्वघटितस्य निमित्तकारणत्वस्य तत्राभावादित्याचार्योक्तं शङ्क्यम्‌, समवायसंबन्धेन द्वित्वादिकं प्रति निमित्तकारणत्वस्यानपायात्‌।

एवमेव कार्यमात्रे दिशोऽपि निमित्तकारणत्वं बोध्यम्।

**कालप्रमाणनिरूपणम्**

**.......................जगतामाश्रयो मतः॥ 45॥**

**परापरत्वधीहेतुः .........................**

तत्र प्रमाणं दर्शयितुमाह-**जगतामाश्रय इति**। कालः सर्ववानिति प्रतीत्या सर्वाधिकरणत्वेन कालसिद्धिः। नन्वेतादृशी [\[37\]](\%22#_ftn37\%22 "\"\"")प्रतीति-र्दिग्विषयिण्येवास्तु, अतिरिक्तकालकल्पने गौरवादिति चेत्- न। केवलया अनया प्रतीत्या कालः न सिध्यति, परंतु प्रमाणान्तरेण काले सिद्धे प्रकृतप्रतीतिबलात्‌ सर्वाधारत्वं कल्प्यते। तथाहि- इदानीं घट इत्यादिप्रतीतिः सूर्यपरिस्पन्दादिकं यदा विषयीकरोति तदा सूर्यपरिस्पन्दादिना घटादेः संबन्धो वाच्यः, स च संबन्धः संयोगादिर्न संभवतीति स्वाश्रयतपनसंयोगिसंयोग[\[38\]](\%22#_ftn38\%22 "\"\"") एव संबन्धो वाच्यः। तथा च काल एव संबन्धघटकः कल्प्यते। नच इदानीं तदानीमिति प्रतीतिर्महाकालं विषयीकरोतीति वाच्यम्‌। तथासति इदानीं घटो, न तदानीमिति प्रत्ययानुपपत्तेः। न च तत्तत्क्रियाविशिष्टमहाकाल एवेदानीमित्यादिप्रतीतिविषयः। तथा च इदानीं घटो, न तदानीमिति प्रत्ययस्यैतत्क्रियाविशिष्टमहाकाले घटो, न तत्क्रियाविशिष्टमहाकाले इत्यर्थ इति वाच्यम्‌। तथा सति तत्तत्क्रियाविशिष्टमहाकालापेक्षया लाघवेन तत्तत्क्रियाया एव तादृशप्रतीतिविषयत्वस्योचितत्वात्‌।

 नचाकाशमेव संबन्धघटकमास्तामिति वाच्यम्‌। आकाशदिगात्मनां विनिगमनाविरहेणातिरिक्तैककालस्य तथात्वात्‌। इत्थम् अतिरिक्तकालसिद्धौ च तस्याश्रयत्वमेव सम्यक्‌, कालः सर्ववानिति प्रतीतेरतिरिक्तकाल-विषयकत्वस्योचितत्वात्॥45॥

**परापरत्वबुद्धिकारणतया कालसिद्धिः**

प्रमाणान्तरं दर्शयति-**परापरत्वेति**। ज्येष्ठे परत्वप्रत्ययः, कनिष्ठे अपरत्वप्रत्ययः, स च परत्वापरत्वगुणविशेषाधीनः, परत्वापरत्वे च सासम-वायिकारणके, भावकार्यत्वात्‌, असमवायिकारणं च तयोः कालपिण्डसंयोग एवेति परत्वापरत्वयोरसमवायिकारणसंयोगाश्रयतया कालसिद्धिः। (निमित्तकारणं तु अयम् अस्मादल्पतरकालसंबद्ध इत्यपेक्षाबुद्धिः)।

परत्वापरत्वयोरित्यस्यैव वक्तुमुचितत्वेपि तद्बुद्धिपर्यन्तानुधावनं कालिकपरत्वापरत्वयोः तद्बुद्धिरेव प्रमाणमिति दर्शयितुम्‌। नच पिण्ड-गतरूपादेरेव परत्वापरत्वासमवायिकारणत्वमस्त्विति वाच्यम्‌। कालिक-परत्वापरत्वयोर्वायावुत्पत्त्या व्यभिचारात्। अत एव पृथिवीपण्डसंयोगस्य न तत्र कारणत्वम्। पृथिव्यसंयुक्तपदार्थेऽपि तादृशपरत्वापरत्वयोरुत्पादेन व्यभिचारात्‌।

ननु तथाप्याकाशदिगात्ममनोभिः पिण्डसंयोगस्य तथात्वं स्यात्‌, किं कालकल्पनयेति चेन्न। आकाशदिग्भ्यां पिण्डसंयोगस्य तथात्वे जीवात्मभिः प्रत्येकं विनिगमनाविरहात्, आत्ममनसोस्त्वनन्तत्वात् तथात्वासंभवात्, अत एव लाघवादतिरिक्तः काल एव तथात्वेन कल्प्यते।

**कालस्य एकत्वव्यवस्थापनम्**

**...................क्षणादिः स्यादुपाधितः**।

ननु यदि काल एक एव तदा क्षणलवकाष्ठादिनानाव्यवहारस्तत्र न स्यात्। एकस्मिन्‌ विरुद्धनानावयवहारविषयत्वाभावात्। नचैकस्मिन्नेव घटे घटः कलशः कुम्भ इत व्यवहारवदत्रापि क्षणादिनानाव्यवहारे बाधकाभाव इति वाच्यम्‌। एकस्मिन्‌ विरुद्धनानाव्यवहारायोगात्‌, नहि घटत्वकलशत्वादिकं मिथो विरुद्धं, क्षणत्वदिनत्वादिकं तु विरुद्धमेव। नहि क्षणं दिनमिति प्रतीतिरस्तीति चेदत्राह- **क्षणादिः स्यादुपाधित इति**। कालस्त्वे कोऽप्युपाधिभेदात्‌ क्षणादिव्यवहारविषयः। तथा चैकस्य कालस्य किचिद्धर्मविशिष्टस्य क्षणत्वं, किंचिद्धर्मविशिष्टस्य दिनत्वं, नतु केवलस्येति भावः। **इदमुपलक्षणम्‌। तादृशोपाधीनामेव क्षणत्वादिव्यवहारविषयत्वं, न तु महाकालस्येत्यपि द्रष्टव्यम्‌।**

उपाधिस्तु (1) स्वजन्यविभागप्रागभावावच्छिन्नं कर्म प्रथमक्षणस्य। स्वं क्रिया। घटगतैकक्रियानाशोत्तरोत्पन्नतद्गतक्रियान्तरजन्यविभागप्राग-भावविशिष्टस्य प्रथमकर्मणः क्षणचतुष्टयावस्थायिनः क्षणत्वापत्तिरतः **स्वजन्येति**।

नन्वेवं प्रथमक्षणे क्षणव्यवहारोपपादनेऽपि द्वितीयक्षणे कथं तदुपपादनं? तत्र क्रियाजन्यविभागोत्पत्त्या विभागप्रागभावासंभवात्‌। नच द्वितीयक्षणौत्पन्नक्रियान्तरश्चैव निरुक्तविशिष्टस्य तत्र क्षणत्वमिति वाच्यम्‌। प्रतिक्षणं क्रियोत्पत्तौ मानाभावात्‌ इति चेन्न (2) स्वजन्यविभागनाश्यपूर्व-संयोगविशिष्टस्वजन्यविभागस्य द्वितीयक्षणोपाधित्वात्। तेन स्वजन्यविभा-गस्य यत्किंचित्पूर्वसंयोगविशिष्टस्य द्वित्रिक्षणवृत्तित्वेपि यत्किंचिद्विभागस्य स्वजन्यविभागनाश्यपूर्वसंयोगविशिष्टस्य तथात्वेऽपि न क्षतिः।

(3) स्वजन्यविभागजन्यपूर्वसंयोगनाशावच्छिन्नस्वजन्योत्तरसंयोग-प्रागभावः तृतीयक्षणस्य उपाधिः। यत्तु पूर्वसंयोगनाशावच्छिन्नोत्तरसंयोग-प्रागभावः पूर्वसंयोगनाशावच्छिन्नविभागो वा तृतीयक्षणोपाधिरिति। तन्न। प्रथमद्वितीयचतुर्थक्षणेष्वेकैकोपाधेरेवाभिहिततया तृतीयक्षणे उपाधिद्वया-भिधाने सन्दर्भविरोधापत्तेः, उत्तरसंयोगस्यैव विभागनाशकतायाः सिद्धान्त-सिद्धतया निरुक्तोपाधेः क्षणद्वयावस्थायिनः क्षणत्वायोगाच्च। यदि च तत्रा-प्याग्रहः, तदा पूर्वसंयोगनाशस्यैव विभागनाशकत्वाभिप्रायेण संयोजनीयः।

(4) स्वनाशकोत्तरसंयोगोत्तरसंयोगावच्छिन्नं कर्म चतुर्थक्षणोपाधिः। स्वनाशकोत्तरसंयोग इति विशेषणेन सर्वस्यैव संयोगस्योत्तरसंयोगतया तद्विशिष्टकर्मणः क्षणचतुष्टयावस्थायिनः क्षणत्वापत्तिर्निरस्ता।

(5) नचोत्तरसंयोगानन्तरं क्षणव्यवहारो न स्यादिति वाच्यम्‌। कर्मान्तरस्यापि सत्त्वादिति।

नन्वेतादृशक्षणलक्षणं महाप्रलयात्मकक्षणेऽव्याप्तं, तत्र तादृश-कर्माभावात्। नच महाप्रलयस्य क्षणत्वाभाव इष्ट एवेति वाच्यम्‌। तत्रापि क्षणव्यवहारस्य सत्त्वात्‌, अन्यथा महाप्रलयोत्पत्तौ उत्पत्तिलक्षणस्य तदधि-करणक्षणावृत्तित्वव्याप्यस्ववृत्तिध्वंसप्रतियोगिताकसमयवृत्तित्वरूपस्य अ-व्याप्त्यापत्तेः[\[39\]](\%22#_ftn39\%22 "\"\""), तत्र महाप्रलयाधिकरणक्षणाप्रसिद्धेरिति चेन्न। महाप्रलये क्षणव्यवहाराभावात्। उत्पत्तिलक्षणस्य क्षणाघटितस्यैव स्ववृत्तिध्वंसप्रति-योगिकालावृत्तित्वविशिष्टस्ववृत्तित्वरूपस्य तदुत्पत्तौ संभवात्।

महाप्रलये क्षणादिव्यवहारो यद्यस्ति तदा स्ववृत्तिध्वंसप्रतियोगि-प्रतियोगिकयावद्ध्वंसविशिष्टसमयस्यैव[\[40\]](\%22#_ftn40\%22 "\"\"") तत्र क्षणव्यवहारविषयत्वाङ्गी-कारेणोपपादनीयः।

दिनादिव्यवहारस्तु तत्तत्क्षणकूटैरुपपादनीयः॥

**कालविषये नव्यतरमतम्**

कालः नाखण्डः, किन्तु क्षणलवादिरूप एव प्रवाहतोनादिः। क्षणादिलवादयश्च उत्पादविनाशशालिन एव। प्रवाहतोनादित्वं च...............

**जन्यमात्रस्य कालोपाधित्वविचारः**

 अखण्डकालस्वीकारपक्षे जन्यमात्रं कालोपाधिरिति न्यायेन जन्यानां घटपटादीनां कालोपाधित्वात् तेषामेव खण्डकालत्वमिति यन्नव्यैरुक्तम्। तन्न। पूर्वोक्तरीत्या क्षणलवादिरूपाणां कालांशानां स्वीकारे बाधकाभावात्। सर्वे निमेषा जज्ञिरे इति श्रुतिरप्यत्र प्रमाणम्।

 किंच कालोपाधित्वं भवतु घटपटादीनाम्। तेन कथमेत एव घटपटादयः खण्डकालाः? न हि कोपि घटादिकं खण्डकालादिरूपेण व्यवहरति। किं वा तत्र कालत्वजातिः स्वीक्रियते नैयायिकैः। तथात्वे कालस्यैकत्वभङ्गापत्तेः। नापि तेषामौपचारिकं कालत्वम्, तथात्वे अकालत्वस्यैवापत्तेः। तथा च जन्यमात्रस्य समकालिकजगदाधारत्वमपि भग्नमेव।

**दिशि प्रमाणकथनम्**

**दूरान्तिकत्वधीहेतुरेका नित्या दिगुच्यते ॥ 46॥**

दिशं निरूपयति-**दूरान्तिकत्वेति**। दूरत्वमन्तिकत्वं च दैशिकं परत्वमपरत्वं बोध्यम्। परत्वापरत्वबुद्धिं प्रति परत्वापरत्वे निमित्ते, तत्र दिक्‌-पिण्डसंयोगः असमवायिकारणं, तत्र दिगिति क्रमेण परम्परया दिशस्तद्बुद्धौ निमित्तत्वं बोध्यम्। तथा च दैशिकपरत्वापरत्वयोरसमवायिकारणसंयोगा-श्रयतया लाघवादेका दिक्‌ सिद्ध्यतीति भावः। अत्रापि बुद्धिपर्यन्तानुधावनं दैशिकपरत्वापरत्वयोः प्रमाणं दर्शयितुं तादृशपरत्वापरत्वाभ्यामेव तदनुमितेः संभवादिति। 46॥

**दिशि एकत्वव्यवस्थापनम्**

**उपाधिभेदादेकापि प्राच्यादिव्यपदेशभाक्‌।**

ननु यद्येकैव दिक्‌ तदा प्राचीप्रतीच्यादिव्यवहारः कथमुपपद्यत इत्यत आह-**उपाधिभेदादिति**। वस्तुतो दिश एकत्वेऽपि तत्तदुपाधिभेदेन प्राच्यादिसंज्ञाभेद इति बोध्यम्।

यदपेक्षयोदगरिसन्निहितं यन्मूर्तं तदवच्छिन्ना महती दिक् ततः प्राची। तदपेक्षयोदयगरिसन्निहितत्वं च तन्निष्ठोदयगिरिसंयुक्तसंयोगापेक्षया अल्प-तरोदयगिरिसंयुक्तसंयोगवत्त्वम्‌। इत्थं च मथुरायाः प्राच्यः प्रयाग इत्यत्र मथुरानिष्ठोदयगिरिसंयुक्तसंयोगपर्याप्तसंख्याव्याप्यसङ्ख्यापर्याप्त्यधिकरणो-दयगिरिसंयुक्तसंयोगवन्मूर्तावच्छिन्नवृत्तिः प्रयाग इत्यन्वयबोधः। एवं काशीतः प्रचीच्यां प्रयाग इत्यत्र काशीनिष्ठोदयगिरिसंयुक्तसंयोगपर्याप्तसङ्ख्याव्यापक-सङ्ख्यापर्याप्त्यधिकरणोदयगिरिसंयुक्तसंयोगवन्मूर्तावच्छिन्नवृत्तिः प्रयागः इति बोधः। एवमन्यत्रापि बोधा ऊहनीयाः।

एवं यत्पुरुषस्य सुमेरुसन्निहिता या दिक्‌ सोदीची। तद्व्यवहिता त्ववाची। सर्वेषामेव वर्षाणां मेरुरुत्तरतः स्थित इति नियमात्‌॥

तन्निष्ठोदयाचलसंयुक्तसंयोगपरम्पराघटकं यन्मूर्तं तत्प्राचीत्यपि वदन्ति।

**दीधितिकृन्मतम्**

**दीधितिकृतस्तु** दिक्कालौ नेश्वरादतिरिच्येते, मानाभावात्‌ तत्त्कालो-पाधिदिगुपाधिविशिष्टदीश्वरादेव क्षणदिनप्राचीप्रतीचीत्यादिव्यवहारोप-पत्तेरित्याहुः।

**नव्यमतम्**

**अत्र नव्याः** ईश्वरस्य दिक्कालरूपत्वं तत्तज्जीवस्य वेति विनिगमनाविरहेणातिरिक्तयोस्तयोः स्वीकारः। नचात्र जीवस्य जगज्जनकत्वं परत्वापरत्वजनकत्वं च कल्प्यम्, ईश्वरस्य तु क्लृप्तमिति लाघवमिति वाच्यम्। संबन्धघटकयोर्दिक्कालयोर्जगज्जनकत्वाकल्पनात् दिक्कालोपाधीनामेव जग-ज्जनकत्वकल्पनात्, परत्वापरत्वयोर्गुणत्वे एव मानाभावः, सन्निकृष्टत्व-विप्रकृष्टत्वाभ्यामेव परापरव्यवहारोपपत्तेरिति वदन्ति।

**आकाशदिशोरेकत्ववादिनव्यतरमतम्**

 **नव्यतरास्तु** आकाशदिशोरेकत्वमेवाङ्गीकुर्वन्ति। तथा हि दिक्कार्यं प्राच्यादिव्यवहारं दिक्समव्याप्त आकाश एव निर्वहति। आकाशस्यैव तत्तन्मूर्तावच्छिन्नस्य तद्व्यवहारजनकत्वसंभवात्। अतिरिक्तं शब्दसमवायिकारणत्वमप्याकाशस्य। तथाचाकाशांशानामेव प्राच्यादिव्यवहारनिर्वाहकत्वात् नातिरिक्ता दिक्।

**आत्मनिरूपणम्**

**आत्मत्वजातौ प्रमाणकथनम्**

**आत्मेन्द्रियाद्यधिष्ठाता....................... **

आत्मानं निरूपयति-**आत्मेन्द्रियाद्यधिष्ठातेति**। आत्मत्वजातिस्तु सुखदुःखज्ञानेच्छाद्वेषप्रयत्नधर्माधर्मभावनासमवायिकारणतावच्छेदकतया सिध्यति। यद्यप्यात्मत्वस्यान्यात्मन्यप्रत्यक्षत्वेऽपि स्वात्मनि स्वरूपतो मान-सप्रत्यक्षविषयत्वमस्त्येव, तथापि सकलात्मसाधारणानुगतप्रत्यक्षासंभवेन जातिरूपं तन्न सिध्यति, अनेकसमवेतत्वघटितजातित्वग्रहे अनेकव्यक्ति-ग्रहहेतुत्वस्य सर्वसिद्धत्वादित्यनुमानमेव तत्र प्रमाणतया प्रदर्शितम्।

अथ सुखत्वाद्यवच्छिन्नं प्रत्यात्मत्वेन कारणत्वे मानाभावः। सुख-दुःख-द्वेष-भावना-धर्म-अधर्मान्प्रति यथाक्रमं धर्म-अधर्म-अनिष्टसाध-नत्वज्ञान-अनुभव-विहित-निषिद्धकर्मणां समवायसंबन्धेन निमित्तकारण-त्वावश्यकतयाऽतिप्रसङ्गाभावात्। भावकार्याणां ससमवायिकारणत्वनियमस्य तु द्रव्यत्वेन तत्तद्व्यक्तिसमवेतं प्रति तत्तद्व्यक्तित्वेनैव वा समवायिकार-णत्वमादायैवोपपन्नत्वादिति चेत्

**अत्र प्राञ्चः** कार्यमात्रवृत्तिजातेः कार्यतावच्छेदकत्वनियमात्‌ तादृश-कार्यकारणभावस्यावश्यकत्वात्‌। नच तावता सुखत्वाद्यवच्छिन्नं प्रति सत्त्वेन द्रव्यत्वेन वा कारणत्वमस्तु, अदृष्टादेर्निमित्तकारणत्वादेवातिप्रसङ्गविरहादिति वाच्यम्। व्याप्यलघुभूतधर्मे कारणतावच्छेदके संभवति व्यापकधर्मेण कार-णत्वकलपनाया अन्याप्यत्वादित्याहुः।

वस्तुतस्तु मनसि ज्ञानोत्पत्तिवारणाय ज्ञानत्वावच्छिन्नं प्रत्यात्मत्वेन हेतुत्वमावश्यकमिति।

ईश्वरेऽपि सा जातिरस्त्येव, "आत्मा वारे द्रष्टव्य" इत्यादिश्रुतावा-त्मपदव्यवहारात्। अदृष्ट-शरीररूपकारणाभावान्न सुखदुःखाद्युत्पत्तिः। नन्वीश्वरेऽदृष्टं कुतो नोत्पद्यत[\[41\]](\%22#_ftn41\%22 "\"\"") इति चेन्न। मिथ्याज्ञानरूपकारणाभावात्‌। मिथ्याज्ञानस्याहेतुत्वे च मुक्तात्मन्यप्यदृष्टोत्पत्तिप्रसङ्गः।

ननु तथापि नित्यस्य स्वरूपयोग्यत्वे फलावश्यंभाव इति नियमेन ईश्वरस्य स्वरूपयोग्यत्वे फलोपघानापत्तिरिति चेन्न। जलपरमाणौ स्नेहानुत्पत्त्या तादृशनियमे मानाभावात्।

**परेतु** ईश्वरे सा जातिर्नास्त्येव प्रमाणाभावात्‌। नच दशमद्रव्यत्वा-पत्तिः ज्ञानवत्त्वेन विभजनादित्याहुः। अस्मिंश्च पक्षे वेदस्थात्मपदादे-र्ज्ञानादिमति लक्षणापत्तिरित्यस्वरसो दोषः।

**आत्मनि प्रमाणकथनम्**

**.....................करणं हि सकर्तृकम्‌॥ 47॥**

**इन्द्रियाद्यधिष्ठाता** इन्द्रियाणां शरीरस्य च परम्परया= परम्परया जनकतासंबन्धेनावच्छेदकतासंबन्धेन वा चैतन्यसंपादकः। चैतन्यं च
ज्ञानवत्त्वम्‌।

यद्यप्यात्मनि अहं सुखी दुःखीत्यादिप्रत्यक्षविषयत्वमस्त्येव, “तस्य सौक्ष्म्यादप्रत्यक्षत्वे सति” इति सूत्रभाष्यस्य च किरणावल्यामात्मतत्त्वविवेके च परात्माभिप्रायेण व्याख्यातत्वात्‌, तथापि अहमिति प्रतीतेः शरीराद्यति-रिक्तविषयकतत्वे विप्रतिपन्नं प्रति प्रथमत एव शरीरादिभिन्नस्तत्प्रतीतिगोचर इति प्रतिपादयितुं न शक्यते इत्यतः प्रमाणान्तरं दर्शयति-**करणमिति**। वास्यादीनां छिदादिकरणानां कर्तारमन्तरेण फलोपधानं न दृष्टम्‌, एवं चक्षुरादीनां ज्ञानकरणानामपि फलोपधानं कर्तारमन्तरेण नोपद्यत इत्यति-रिक्तः कर्ता कल्प्यते।

तथा चेदमनुमानम् - इन्द्रियाणि शरीरं च केनचिदधिष्ठितानि, अचेतनत्वे सति उक्तान्यतरसंबन्धेन ज्ञानवत्त्वात्, वास्यादिवत्। अत्राधि-ष्ठितत्वं सहकृतत्वं, तच्च स्वभिन्नत्वे सति स्वजन्यकार्योपधायकत्वं, स्वस्मिन्‌ स्वसहकृतत्वाप्रतीतेः स्वभिन्नत्वनिवेशः, तथा चोक्तनुमानेनेन्द्रियादि-भिन्नज्ञातृसिद्धिः। ज्ञानोपधायके आत्मनि व्यभिचारवारणाय हेतौ सत्यन्तम्। न चेश्वरमादाय साध्यसत्वान्न व्यभिचार इति वाच्यम्‌। सहकारिता-घटकजन्यतायाः कार्यत्वानवच्छिन्नाया एव प्रकृते निवेशितत्वात्, ईश्वर-जन्यत्वस्य ज्ञानेऽसंभवाच्च तदीयकृतेरेव कार्यमात्रे कारणत्वादिति ध्येयम्‌। यद्यपि शरीरस्य ज्ञानाकारणत्वेन तत्र चेतनसहकृतत्वं दुर्घटं, तथापि चेतनाधिष्ठितत्वम् उक्तान्यतरसंबन्धेन चेतनप्रयोज्यतत्तत्क्रियावत्त्वमेव। प्रयोज्यत्वं च जन्यतज्जन्यसाधारणं, तेन छिदां प्रति चेतनस्याकारणत्वेऽपि तत्कारणप्रवृत्तिकारणत्वेन दृष्टान्तस्य न साध्यवैकल्यमिति विभावनीयम्‌॥ 47॥

**शरीरात्मवादिचार्वाकमतखण्डनम्**

**शरीरस्य न चैतन्यं मृतेषु व्यभिचारतः। **

ननु चार्वाकरीत्या शरीरस्यैव कर्तृत्वमस्त्वत आह-**शरीरस्येति**। ननु नैयायिकमते यथा मुक्तात्मनां ज्ञानाभावेन न ज्ञानाधिकरणत्वरूपं चैतन्यं तथा ममापि मते मृतशरीरस्य प्राणाभावेन न चैतन्यमिति शरीरमेवात्मेति चेन्न। शरीरस्य चैतन्ये बाल्ये विलोकितस्य स्थाविरे स्मरणानुपपत्तेः। शरीराणामवयवोपचयापचयैरुत्पादविनाशशालित्वात्‌, अनुभवाश्रयस्य बाल्यशरीरस्य तदानीमभावात्। नच पूर्वशरीरोत्पन्नसंस्कारेण द्वितीयशरीरे संस्कार उत्पाद्यते। तथा च स्वप्रयोज्यसंस्कारवत्त्वसंबन्धेन बाल्यशरीर-समवेतानुभवस्य स्थविरशरीरे सत्त्वान्न स्मरणानुपपत्तिरिति वाच्यम्‌। अनन्तसंस्कारकल्पने गौरवात्‌।

एवं शरीरस्य चैतन्ये बालकस्य स्तन्यपाने प्रवृत्तिर्न स्यात्‌, इष्ट-साधनताज्ञानस्य तद्धेतुत्वात्‌, स्तन्यपानप्रवृत्त्यव्यवहितपूर्वकाले इष्टसाध-नत्वानुभावकाभावात्‌। ननु प्रवृत्त्यन्यथानुपपत्तिस्तवापि समानेति चेन्न, मन्मते जन्मान्तरानुभूतेष्टसाधनत्वस्य तदानीं स्मरणादेव प्रवृत्तेः। नच जन्मान्तरानुभूतम् इष्टसाधनत्वादन्यदपि स्मर्यतामिति वाच्यम्। उद्बोधकाभावात्‌। स्तन्यपानप्रवृत्त्यनुकूलेष्टसाधनत्वस्मरणे त्वनायत्या जीवनादृष्टमेवोद्बोधकं कल्प्यते। स्तन्यपानप्रवृत्त्यनुकूलेष्टसाधनतास्मरणे च संसारस्यानादितया आत्मनोऽनादित्वसिद्धौ नाशं प्रति जन्यभावत्वेन हेतुत्वादात्मनोऽनादित्वेन जन्यभावत्वरूपहेतोरभावेन नाशासंभवात् नित्यत्वं संभवतीति बोध्यम्‌॥

**इन्द्रियात्मवादिखण्डनम्**

**तथात्वं चेदिन्द्रियाणामुपघाते कथं स्मृतिः॥ 48॥ **

ननु चक्षुरादीनामेव समूढानां ज्ञानादिकं प्रति कर्तृत्वं करणत्वं चास्तु। करणत्वं च व्यापारवत्त्वे सति कारणत्वं, भवति हि चक्षुरादौ चक्षुःसंयोगादि-रूपव्यापारवति चाक्षुषज्ञानाव्यवहितपूर्वकालवृत्तित्वम्‌। नतु फलोपहितत्वं, राजसूयेन स्वाराज्यकामो यजेतेत्यादौ यागादिनिष्ठकरणत्वादावप्रसङ्गात्, करणत्वकारणत्वयोरविशेषप्रसङ्गाच्च। कर्तृत्वं च यद्यपि क्रियानुकूलकृतिमत्त्वं न संभवत्यचेतने चक्षुरादौ, तथापि पूर्वपक्षिणातिरिक्तस्यात्मनः कृत्यादीनामात्मसमवेतत्वस्य चानङ्गीकरणात्‌ कृत्याश्रयत्वमपि चक्षुरादीनां संभवत्येव। नन्वेकस्यैव करणत्वे कर्तृत्वे कर्तृकरणादिव्यवहारभेदोऽनुपपन्न इति चेन्न। कर्तृत्व-करणत्वयोः विभिन्नाधिकरणवृत्तित्वे साधकाभावात्। तथाच कर्तृत्वकरणत्वादिलक्षणोपाधेर्भेदात्कर्तृकरणादिव्यवहारबेदोपपत्तिरिति अत आह-**तथात्वमिति**। पूर्वं चक्षुषा साक्षात्कृतानां चक्षुरभावे स्मरणं न स्यात्‌, अनुभवितुरभावात्‌ अन्येनानुभूतस्यान्येन स्मरणासंभवात्‌ अनुभवस्मरणयोः सामानाधिकरण्येन कार्यकारणभावात्।

यद्यपि व्यधिकरणयोः कार्यकारणभावविरहात् सामानाधिकरण्येन इत्युक्तिर्विफला, तथापि “यत्र विषयतासंबन्धेन स्मृतिस्तत्र विषयता-संबन्धेनानुभव इतीदृशविषयत्वघटितसामानाधिकरण्यप्रत्यासत्त्या कार्य-कारणभाव आवश्यकः, आत्मनिष्ठसामानाधिकरण्यघटितकार्यकारणभावेन घटाद्यनुभवोत्तरं पटादौ विषयतासंबन्धेन स्मृत्यापत्तेरवारणादिति, चक्षुः-कर्तृकानुभवस्य घटे सत्त्वादिन्द्रयान्तरकर्तृकं स्मरणं तत्र नानुपपन्नम्” इत्याशङ्कानिराकरणाय तथोक्तिः। समवायघटितसामानाधिकरण्यप्रत्यासत्त्या इति तदर्थः। चैत्रस्य घटानुभवकाले मैत्रस्य घटस्मरणवारणाय तत्तत्पुरुषीयत्वनिवेशे पुरुषभेदेनानन्तकार्यकारणभावकल्पने गौरवात्‌, समवायघटितसामानाधिकरण्यप्रत्यासत्त्या तयोर्हेतुहेतुमद्भावस्वीकारादिति भाव इति॥ 48॥

**मनआत्मवादिखण्डनम्**

**मनोऽपि न तथा, ज्ञानाद्यनध्यक्षं तदा भवेत्‌।**

ननु चक्षुरादीनां चैतन्यं मास्तु, मनसस्तु नित्यस्य चैतन्यं स्यात्, मनसो नित्यत्वेन इन्द्रियाणां चैतन्यपक्षे यो दोषः तस्यात्राभावात् इत्यत आह-**मनोऽपीति**। **ज्ञानादीति**। मनसोऽणुत्वात्प्रत्यक्षे महत्त्वस्य हेतुत्वात्‌। मनसि ज्ञानसुखादिसत्त्वे तत्प्रत्यक्षानुपपत्तिरित्यर्थः। मनसोऽणुत्वं च "अयौगपद्याज्ज्ञानानां तस्याणुत्वमिहेष्यते" इतिग्रन्थेन साधयिष्यते ॥

**क्षणिकविज्ञानात्मवादियोगाचारमतम्**

ननु वस्तुमात्रस्यैव विज्ञानरूपत्वात् अस्तु विज्ञानमेवात्मा। तथाहि- अत्र विज्ञानत्वं प्रमेयत्वस्य सत्त्वस्य वा व्यापकं न वेति विप्रतिपत्तिः, तत्र विधिकोटिर्योगाचारस्य निषेधकोटिर्नैयायिकस्येति बोध्यम्‌। द्विविधं विज्ञानं प्रवृत्तिविज्ञानमालयविज्ञानं चेति। तत्र घट इत्यादि प्रवृत्तिविज्ञानं, अहम् इत्यालयविज्ञानं तदेवात्मा। तस्य स्वतः प्रकाशरूपत्वाच्चेतनत्वम्‌। ज्ञानसुखादिकं तु तस्यैवाकारविशेषः। तस्यापि भावत्वादेव क्षणिकत्वम्। ननु सुषुप्तावात्मा न सिद्ध्येत्‌, पूर्वोत्पन्नविज्ञानस्य क्षणिकत्वेन नाशात्, विज्ञाना-न्तरस्य च तदानीमुत्पादकाभावादिति चेन्न। पूर्वपूर्वविज्ञानस्योत्तरोत्तर-विज्ञानहेतुत्वात्‌ सुषुप्त्यवस्थायामपि आलयविज्ञानधारायाः निराबाधात्। ननु विज्ञानस्य क्षणिकत्वेन तदाश्रितसंस्कारस्यापि क्षणिकत्वात्‌ कालान्तरे स्मरणं न स्यादिति चेन्न। मृगमदवासनावासितवसन इव पूर्वपूर्वविज्ञानजनित-संस्काराणामुत्तरोत्तरविज्ञाने संक्रान्तत्वात् स्मरणाद्युपपत्तेरिति चेन्न।

**तन्निरासः**

विज्ञानस्य जगद्विषयकत्वं यत्किंचिद्विषयकत्वं वाभिप्रेतम्? तस्य जगद्विषयकत्वे सर्वज्ञत्वापत्तेः। यत्किंचिद्विषयकत्वे विनिगमनाविरहात्। सुषुप्तावपि विषयावभासप्रसङ्गाच्च। ज्ञानस्य सविषयत्वात्‌। तदानीं निराकारा चित्सन्ततिरनुवर्तत इति चेन्न। तस्याः प्रकाशत्वे प्रमाणाभावात्, ज्ञानत्वस्य विषयिताव्याप्यत्वात्। अन्यथा घटादीनामपि ज्ञानत्वापत्तिः। नचेष्टापत्तिः, विज्ञानव्यतिरिक्तवस्तुनोऽभावादिति वाच्यम्‌। घटादेरनुभूयमानस्य अप-लपितुमशक्यत्वात्‌। आकारविशेष एवायं विज्ञानस्येति चेन्न। किमय-माकारोऽतिरिच्यते विज्ञानात्तर्हि समायातं विज्ञानव्यतिरिक्तेन। नातिरिच्यते चेत्तर्हि नीलपीते इति समूहालम्बने नीलाकारोऽपि पीताकारः स्यात्‌। तदभिन्नाभिन्नस्य तदभिन्नत्वनियमात्। स्वरूपतो विज्ञानस्वरूपस्यैकत्वात्।

ननु नीलाकारः पीताकारश्चाभिन्न एव, भेदप्रतीतिस्तु तद्धर्मयो-र्नीलत्वपीतत्वयोर्भेदात्‌। नच तयोरपि विज्ञानस्वरूपत्वादभेदः, नीलत्वादे-रपारमार्थिकस्य पारमार्थिकविज्ञानेनाभेदासंभवात्। तथा च अनील-व्यावृत्तिरूप (अपोहरूपो) नीलत्वादिर्विज्ञानधर्म इति चेन्न। नीलत्वादीनां विरुद्धानामेकस्मिन्नसमावेशात्‌। विरुद्धनीलत्वादीनामेकत्र समावेशे विरोधा-वधारणस्यैव दुरुपपादत्वात्‌।

ननु समूहालम्बने न नीलाकारो नवा पीताकारोऽभ्युपेयते परंतु चित्राकार एवेति नोक्तदोष इति चेत्तथापि न वासनासंक्रमः संभवति। मात्राऽनुभूतस्य गर्भस्थेन तनयेन स्मरणप्रसङ्गात्‌। न चोपादानोपादेयभावो नियामक इति वाच्यम्। पूर्वज्ञाननिष्ठायाः वासनायाः एतज्ज्ञानेन सह नष्टतया उत्तरज्ञाने संक्रमासंभवात्‌, ज्ञानान्तरे विद्यमानाया अन्यत्त्वात्। उत्तरस्मिन्नुत्पत्तिरेव संक्रम इति चेन्न। तदुत्पादकाभावात्‌। ज्ञानानामेव संस्कारोत्पादकत्वे तेषामानन्त्यात्‌ संस्कारानन्त्यापत्तिः। ननु सर्वासां ज्ञानव्यक्तीनां संस्कारज्ञानजनकत्वे प्रतिज्ञानं भिन्नसंस्कारव्यक्तिकल्पनागौरवेऽपि यादृशज्ञानव्यक्त्युत्तरं स्मरणमनुभवसिद्धं तज्ज्ञाननिष्ठसंस्कारानुकूला काचिच्छक्तिः पूर्वज्ञानव्यक्तौ स्वीकरणीया, नतु सर्वज्ञानव्यक्तावतिशयः कल्प्यते, तेन न संस्कारानन्त्यम्‌ इति चेन्न। मानाभावात्, स एवायमित्यापामरप्रत्यभिज्ञानात्क्षणिकानन्तशक्ति-तत्प्रागभावध्वंसकल्पने गौरवात्।

**क्षणिकशरीरात्मवादिमतखण्डनम्**

एतेन क्षणिकशरीरेष्वेव चैतन्यं प्रत्युक्तं, गौरवादतिशये मानाभावाच्च।

ननु स्थिरपदार्थाङ्गीकारे एकस्मिन्‌ पदार्थे सामर्थ्यमसामर्थ्यं च विरुद्धमतस्तद्भेदः। अत एव क्षेत्रस्थबीजादङ्कुरोत्पत्तिर्न कूसूलस्थबीजात्, अतोऽङ्कुरत्वावच्छिन्नं प्रति कुर्वद्रूपत्वेन हेतुत्वमङ्गीक्रियते। कुर्वद्रूपत्वं चाऽङ्कुरजनकतावच्छेदकतया सिद्धो जातिविशेषः, स च फलोपधायकक्षणिकसमर्थबीजमात्रवृत्तिः बीजत्वव्याप्यः कल्प्यते। एवमत्रापि कुर्वद्रूपत्वेनैव क्षणिकशररेषूत्तरोत्तरशरीरनिष्ठवासनोत्पादकत्वं वाच्यमिति चेन्न। बीजादावपि सहकारिसमवधानासमवधानाभ्यामेव कस्माच्चिद्बीजादङ्कुरोत्पत्तिः कस्माच्चिन्नेति नियमोपपत्तेः कूसूलस्थबीजादिषु घरणिसलिलसंयोगादिरूपसहकार्यभावादेवाङ्कुरानुत्पत्तेः कुर्वद्रूपत्वं तद्रूपेण जनकत्वं च न कल्प्यते, प्रमाणाभावात्।

**गौरवाशङ्का**

**अत्र वदन्ति**-यत्सत् तत्क्षणिकमिति व्याप्त्या जगतः क्षणिकता, तदनुरोधेन च कुर्वद्रूपत्वं तद्रूपेणकार्यं प्रति हेतुत्वं चावश्यकम्। नच यत्सत् तत्क्षणिकमितिव्याप्तौ मानाभावः, तादृशव्याप्त्यस्वीकारे कुसूलस्थबीजादङ्कुरोत्पत्तिवारणाय धरणिसलिलसंयोगादीनां सहकारित्वकल्पने गौरवात्‌। तादृश-व्याप्तिस्वीकारे तु कुर्वद्रूपत्वेन हेतुत्वकल्पनात्कूसूलस्थबीजे कुर्वद्रूपत्वाभावादेवाङ्कुरानुत्पत्तेर्न सहकरिता कारणान्तराणामिति लाघवात्‌। नच क्षणिकत्वमतेऽपि बीजस्य धरणिसलिलसंयोगादेर्वा कुर्वद्रूपत्वेन हुतेत्वमित्यत्र विनिगमनाविरहेण सर्वेषां सहकारिणां कारणत्वकल्पनमावश्यकमिति वाच्यम्‌। मन्मते अङ्कुरं प्रति बीजानां धरणिसलिलसंयोगादिसहकारिणां च कुर्वद्रूपत्वेनैव हेतुत्वकल्पनात्‌, कुर्वद्रूपत्वानङ्गीकारे तु बीजत्वधरणि-सललसंयोगत्वादिनानाहेतुत्वकल्पने गौरवादिति।

**तन्निरासः**

तदसत्। ईदृशगौरवापेक्षया क्षणिकानन्तपदार्थकल्पनेतिगौरवात्। न च लाघवात्कुर्वद्रूपत्वेन तेषामेकहेतुतासिद्धावीदृशं गौरवं न दोषाय फल-मुखत्वादिति वाच्यम्‌। फलमुखगौरवस्यापि दोषत्वात्‌। किं च जगतः क्षणिकत्वे स एवायं घट इति प्रत्यभज्ञानुपपत्तिः, पूर्वकालीनघटाभेदस्यै-तत्कालीनघटेऽभावात्‌। नच तज्जातीयाभेद एव तादृशप्रतीतेर्विषयः, तन्मते जातेरपि क्षणिकत्वेन पूर्वकालीनघटवृत्तिघटत्वस्यैतत्कालीनघटेऽभावात्‌।

**एतेन** जगतः क्षणिकत्वे नाशत्वावच्छिन्नं प्रति सत्त्वेनैकमेव हेतुत्वमिति लाघवमित्यपास्तम्‌।

**यदपि** स्थिरपदार्थाङ्गीकारे एकस्मिन्‌ पदार्थे सामर्थ्यमसामर्थ्यं च विरुद्धमतस्तद्भेद इति, **तदपि न**। एकस्मिन्नेव पदार्थे एककालावच्छेदेन सामर्थ्यतदभावयोरेव विरुद्धतया कालभेदेन तत्स्वीकारे बाधकाभावात्‌।

**यत्तु** पूर्वापरकालीनधर्मिणोरभेदे तद्धर्मयोः सामर्थ्यासामर्थ्ययो-र्भेदोऽनुपपन्नस्तन्मते धर्मधर्मिणोरभेदादिति। **तन्न।** घटत्वं न घट इत्यादि-प्रतीतीनामप्रामाण्यापत्त्या धर्मधर्मिणोरभेदस्य वक्तुमशक्यत्वादिति दिक्‌।

**नित्यविज्ञानात्मवादिवेदान्तिमतखण्डनम्**

अस्तु तर्हि क्षणिकविज्ञानपक्षे गौरवात्‌ नित्यविज्ञानमेवात्मा, “अविनाशी वारेऽयमात्मा” “सत्यं ज्ञानमनन्तं ब्रह्म” इत्यादिश्रुतेश्चेति चेन्न। तस्य सविषयत्वासंभवस्य दर्शितत्वात्, निर्विषयस्य ज्ञानत्वे मानाभावात्‌। तथा च जीवस्य तथात्वासंभवात्‌ नात्ममात्रस्य नित्यज्ञानस्वरूपत्वम्। ननु जीवस्य न जगद्विषयकत्वं, नवा नियतयत्किंचिद्विषयकत्वं ब्रूमः, परंतु यद्विषयकत्वं यत्र जीवेऽनुभवसिद्धं तत्र तद्विषयकत्वमिति चेन्न। आत्मनि सविषयकत्वस्याप्यननुभवात्, नाहं घटविषयकः, अपितु घटविषयकज्ञानवानित्येव अनुभवात्। अतो विज्ञानादिभिन्नो नित्य आत्मेति सिद्धम्‌। ननु “सत्यं ज्ञानम्” इति श्रुतिरेव जीवस्य ज्ञानस्वरूपत्वे प्रमाणमिति चेन्न। अस्य ब्रह्मपरत्वेन जीवेनुपयुक्तत्वात्।

**जीवेश्वरैक्यनिरासः**

ननु जीवब्रह्मणोरैक्यान्नित्यविज्ञानरूपत्वं जीवस्य निराबाधमिति चेन्न। ज्ञानाज्ञानसुखित्वादिभिर्जीवानां भेदसिद्धौ सुतरामीश्वरभेदसिद्धेः, अन्यथा कश्चित्संसारी बद्धः कश्चिन्मुक्त इति व्यवस्थाऽनुपपत्तिः। ननु कथं तर्हि “तत्त्वमसि” इत्यादितच्छब्दप्रतिपाद्यब्रह्मणि युष्मच्छब्दप्रतिपाद्य-जीवस्याभेदबोधको वेदः प्रमाणमिति चेन्न। तादृशवेदोपि तदभेदेन तदीयत्वं प्रतिपादयंस्तौति, अभेदभावनयैव यतितव्यमिति वदति। अत एव \`सर्वे आत्मानः समर्पिता' इति श्रूयते।

“मोक्षदशायामज्ञाननिवृत्तावभेदो जायते” इत्यपि न। भेदस्य नित्यत्वेन नाशासंभवात्‌। भेदनाशेऽपि, व्यक्तिद्वयं स्थास्यत्येव। नच द्वित्वमपि नश्यतीति वाच्यम्। तव निर्धर्मके ब्रह्मणि सत्यत्वाभावेऽपि सत्यस्वरूपं तदितिवद् द्वित्वाभावेऽपि व्यक्तिद्वयात्मकौ ताविति सुवचत्वात्‌। ननु निर्धर्मकत्वं स्वभिन्नधर्मशून्यत्वं, मिथ्यात्वाभावरूपसत्यत्वस्य ब्रह्मरूपत्वादभावस्याधिकरणात्मकत्वान्नानुपपन्नमिति चेत्‌। एकत्वाभावो व्यक्तिद्वयात्मको द्वित्वमित्यप्युच्यताम्‌। प्रत्येकमेकत्वेपि “पृथिवीजलयोर्न गन्ध” इतिवत् “उभयं नैकम्” इत्यस्य सर्वजनसिद्धत्वात्‌। ननु "ब्रह्मविद्ब्रह्मैव भवतीति" श्रुतेर्मोक्षदशायामभेद उत्पद्यते इत्यर्थिकायाः का गतिरिति चेन्न। सोऽपि निर्दुःखत्वादिना साम्यं प्रतिपादयति, संपदाधिक्ये पुरोहितोऽयं राजा संवृत्त इतिवत्। साम्यप्रतिपादकत्वादेव 'निरञ्जनः परमं साम्यमुपैति' इति श्रूयते।

ईश्वरोऽपि न ज्ञानसुखात्मा, किंतु ज्ञानाद्याश्रयः, 'नित्यं विज्ञानमानन्दं ब्रह्म' इत्यादौ विज्ञानपदेन ज्ञानाश्रय एवोक्तः, अधिकरण-ल्युडन्तेन विज्ञानाश्रयत्वबोधनात्। 'यः सर्वज्ञः स सर्ववित्' इत्याद्यनुरोधात्‌। आनन्दमित्यस्याप्यानन्दवदित्यर्थः। मत्वर्थीयाच्प्रत्ययान्तेनानन्दशब्देनानन्द-वतो बोधनात्‌, अन्यथानन्दमिति नपुंसकत्वानुपपत्तेः।

नन्वानन्दवदित्यर्थो न सङ्गच्छते, तव मते ईश्वरे आनन्दाभावादिति चेन्न। आनन्दोऽपि दुःखाभावे उपचर्यते, भाराद्यपगमे सुखी संवृत्तोहमितिवत्‌।

**ईश्वरे सुखाङ्गीकर्तृनवीनमतम्**

अस्तुवा तस्मिन्नानन्दो, न त्वसावानन्दः, 'असुखम्' इति श्रुतेः। असुखमित्यत्र नव्या ब्रह्मणि सुखभेदबोधनात्। न विद्यते सुखं यस्येति कुतो नार्थ इति चेन्न। बहुव्रीहावन्यपदार्थलाभार्थं नञस्तत्र लक्षणापत्तेरित्यर्थः। नच नञ्तत्पुरुषेऽपि नञो लक्षणावश्यकी, अन्यथा नञर्थस्य नामार्थतया भेदेना-न्वयासंभवादिति वाच्यम्‌। तस्य नामत्वेऽपि निपातत्वादिति। ननु नञ्‌तत्पुरुषेपि तत्रासुखपदब्रह्मपदयोरेकधर्मिबोधकत्वलक्षणं सामानाधि-करण्यमनुभवसिद्धम्‌। अन्यथा तयोः समानवचनत्वानुपपत्तेरतस्तन्निर्वाहार्थं नञोऽभाववति लक्षणा तवाप्यावश्यकीति चेत्तथापि अस्थूलमनणु अदीर्घमित्यादौ सर्वत्र नञ्‌तत्पुरुषदर्शनेन तत्सन्निधावेकस्य असुखमिति पदस्य बहुव्रीहिनिष्पन्नत्वे प्रकरणविरोधापरिहारात्।

**सांख्यमतम्**

सांख्यास्तु “प्रकृतिः कर्त्री, कर्तृत्वं चात्र कर्तृभूतान्तःकरणप्रकृति-त्वम्‌। अनुकूलतिमत्त्वलक्षणकर्तृत्वस्य अन्तःकरणधर्मत्वात्। पुरुषस्तु पुष्करपलाशवन्निर्लेपः, किंतु चेतनः। यथाच पद्मपत्रमम्भसा लिप्तं न संभवति, तथा पुरुषे कर्तृत्वाद्याश्रयो न भवति। तथाच पुरुषः कर्तृत्वाभाववान्‌ कारणत्वाभावादित्यनुमानं तत्र प्रमाणम्। ननु तत्र कारणत्वसत्त्वाद्धेत्वसिद्धिरिति चेन्न। कार्यकारणयोरभेदात्‌, कार्यनाशे सति कार्यरूपतया तन्नाशोऽपि न भूदित्यकारणत्वात्तस्य। नन्वेतादृशपुरुषसत्वे किं मानमिति चेत् बुद्धिगतचैतन्याभिमानान्यथानुपपत्त्या तत्कल्पनात्, क्वचित्प्रसिद्धस्यैव चैतन्यस्य बुद्धावारोपसंभवात्।

बुद्धिश्च प्रकृतेः परिणामः, सैव महत्तत्वमन्तःकरणमित्युच्यते। ननु पुरुषस्य कर्तृत्वाभावे तत्र धर्माधर्मयोरुत्पत्त्यभावात्तदधीनसुखदुःखयो-स्तत्रानुत्पत्तौ दुःखध्वंसरूपमोक्षः पुरुषस्य न स्यादिति चेन्न। बुद्धिसत्त्वा-सत्त्वाभ्यां पुरुषस्य संसारापवर्गसंभवात्। बुद्धिसत्वे इन्द्रियप्रणालिकया तत्परिणामेनायं घट इत्यादिज्ञानेन संबद्धो घटादिर्विषयः स्वाकार-ज्ञानपरिणामिबुद्ध्याऽगृहीतासंसर्गकत्वसंबन्धेन पुरुषनिष्ठः पुरुषस्वरूपत्ति-रोधानेन पुरुषस्य संसारसंपादकः, बुद्धिनाशे तु तत्परिणामस्यायं घट इत्यादिज्ञानरूपस्याभावाद्विषयावच्छेदाभावात् कैवल्येनावस्थानं पुंसो मोक्षः। दुःसंबन्धतद्ध्वंसरूपौ संसारमोक्षौ तु न पुंसः, किंतु बुद्धेरेव।

ननु पुरुषे साक्षात्संबन्ध एव विषयस्यास्तु, स एव च तस्मिन्‌ संसारव्यवहारनियामकोस्तु, किमुक्तबुद्धिघटितपरम्परासंबन्धेनेति चेन्न। बुद्धेः एवेन्द्रियप्रणालिकया परिणतिर्ज्ञानरूपा घटादिना संबन्धात्। तथाच विषये बुद्धेरेव संबन्धः पुरुषसंबन्धः, बुद्धिपुरुषयोरसंसर्गाग्रहात्, नतु पुरुषे स्वातन्त्र्येण विषयसंबन्धोऽस्ति, मानाभावात्। नच विषयप्रकाशार्थं साक्षात्संबन्ध एव स्वीकार्यः, किमुक्तपरंपरयेति वाच्यम्‌। तस्य पुरुषस्वभावनिबन्धनत्वे पुरुषस्य नित्यत्वेन तत्स्वभावाधीनविषयसंबन्धस्य सत्वान्मोक्षाभावप्रसङ्गात्‌, पटादिविषयस्वभावनिबन्धनत्वे घटप्रकाशकाले पटादिरूपविषयस्वभावाधीनस्य पटादिविषयचैतन्यसंबन्धस्य सत्वात्पटादेरपि प्रकाशापत्तेश्च।

बुद्धेः एवेन्द्रियप्रणालिकया परिणतिर्ज्ञानरूपा इति स्वीकारात् बुद्धेः परिणतिर्ज्ञानं, नतु बुद्धिरेव।

पुरुषे कर्तृत्वाभिमानो बुद्धौ चैतन्याभिमानश्च भेदाग्रहात्। (1)ममेदं कर्तव्यमिति मदंशः पुरुषोपरागः बुद्धेः स्वच्छतया तत्प्रतिबिम्बादतात्त्विकः, दर्पणस्येव मुखोपरागः। पुरुषोपरागः= पुरुषसंबन्धः। दर्पणस्य यथा मुख-संबन्धः प्रतिबिम्बमात्रं, नतु तात्विकः, तथा बुद्धिपुरुषयोर्भेदाग्रहा-देकत्वाभिमानः पुरुषोपराग इति भावः। (2) इदमिति विषयोपरागः इन्द्रिय-प्रणालिकया परिणतिभेदस्तात्त्विकः, निःश्वासाभिहतदर्पणस्येव मलिनिमा। परिणतिभेदः= अयं घट इत्यादिज्ञानरूपः परिणाम एव विषयेण घटादिना बुद्धेः संबन्ध इत्यर्थः। तस्य पारमार्थिकत्वे निःश्वासाभिहतदर्पणस्य मलिनिमा दृष्टान्तः। (3) कर्तव्यमिति व्यापारांशः। पूर्वोक्तपुरुषोपराग-विषयोप-रागाभ्यां कर्तव्यघटादेरवभासस्तेन कर्तव्यमित्यध्यवसायो व्यापारांश[\[42\]](\%22#_ftn42\%22 "\"\"") इत्यर्थः।

तेनांशत्रयवती बुद्धिः। दर्पणस्य मलिनिम्ना मुखस्य मलिनिमावत् बुद्धिपरिणामेन ज्ञानेन पुरुषस्यातात्त्विकः संबन्धः उपलब्धिरुच्यते। तथाच ज्ञानेन सह चेतनोऽहमिदं जानामीत्याकारेण बुद्धावारोपितस्य यः संबन्धोऽतात्विकः स उपलब्धिर्न तु बुद्धिरेवोपलब्धिरिति भावः। ज्ञानवत्सुख-दुःखेच्छाद्वेषधर्माधर्मा अपि बुद्धेरेव। कृतिसामानाधिकरण्येन प्रतीतेः। अदृष्टस्यातीन्द्रियत्वेऽपि धार्मिकोऽहं करोमीति तदंशे उपनीतभानरूपं बोध्यम्‌। नच बुद्धिश्चेतना परिणामित्वात्‌= अनित्यध*र्माश्रय*त्वात्- इत्याहुः।

**सांख्यमतखण्डनम्**

इति सांख्योक्तं न समीचीनम्। कृतिः स्वसमानाधिकरणमेवादृष्टं जनयति, तच्चादृष्टं स्वसमानाधिकरणमेव भोगं जनयतीति कृत्यदृष्टभोगानां परम्परया सामानाधिकरण्यप्रमितिवत् चेतनोऽहं करोमीति सामानाधि-करण्यप्रमितेः चेतनस्यैव कर्तृत्वसिद्धेः। कर्तृभिन्ने चेतने मानाभावाच्च।
कर्तृत्वाश्रयो न चेतनः, जन्यध*र्माश्रय*त्वात्‌, घटवदिति बाधकसत्त्वा-च्चेतनोऽहंकरोमीति प्रतीतिश्चैतन्यांशे भ्रम इति चेत्‌, कृत्यंशेपि किं नेष्यते। बुद्धिः कर्तृत्वाभाववती, जन्यत्वात् इति बाधकस्य तत्रापि सत्वात्। कर्तृभिन्नस्य चेतनस्य स्वीकारे तस्मिन्सुखदुःखाभावात्संसारमोक्षयोरनुपपत्त्या पूर्वोक्तरीत्या बुद्धिसत्त्वासत्त्वाभ्यामेव संसारापवर्गौ वाच्यौ। तथाच बुद्धेर्नित्यत्वे तु तत्सत्त्वनिबन्धनस्य संसारस्य सर्वदापत्त्या मोक्षाभाव एव स्यात्‌। बुद्धेरनित्यत्वेतु तत्र जन्यत्वं स्वीकरणीयम्, अजन्यस्य नाशासंभवात्‌। तथाच तदुत्पत्तेः पूर्वं तत्सत्त्वनिबन्धनः संसारो न स्यात्। वस्तुतस्तदुत्पत्तेः पूर्वं तदाश्रितादृष्टादेरभावाद्बुरनुत्पत्त्या संसारः कदापि न स्यादित्यवधेयम्‌।

नन्वचेतनायाः प्रकृतेः कार्यत्वात्‌ बुद्धेरचेतनत्वम्। कार्यकारणयोस्तादात्म्यादिति चेन्न। बुद्धौ प्रकृतिकार्यत्वाभावादसिद्धेः। ननु कर्तृत्वेन जन्यत्वानुमितिः परिशेषात्प्रकृतिजन्यत्वविषयिणी स्यादिति चेन्न, कर्तुर्जन्यत्वे मानाभावात्‌। कर्तृत्वस्य जन्यत्ववयाप्यत्वेऽनुकूलकर्काभावात्। प्रत्युत तद्विपरीतानादित्वग्राहक ‘वीतरागजन्मादर्शनादि’तर्कसत्त्वात् अनादित्वमेव कर्तुः। स्तन्यपाने बालस्य प्रवृत्तिर्नेष्टसाधनताज्ञानमन्तरेण, तच्च नानुभवस्वरूपं बाधात्, स्मरणस्य स्वसमानाधिकरणपूर्वानुभवसापेक्षतया पूर्वजन्मसत्त्वे पूर्वजन्मन्यपि प्रथमप्रवृत्त्यनुरोधेन तत्पूर्वस्य, एवं तत्पूर्वस्य जन्मनः सिद्धौ आत्मनः अनादित्वसिद्धेः। तस्य चात्मनऋ अनादेर्नाशासंभवान्नित्यत्वम्‌, जन्यभावत्वेन नाशे हेतुत्वात्। तत्किं प्रकृत्यादिकल्पनेन।

नच “प्रकृतेः क्रियमाणानि गुणैःकर्माणि सर्वशः। अहंकारविमूढात्मा कर्ताहमिति मन्यत” इति गीतावाक्येन विरोधः, प्रकृतिर्माया। तस्या गुणैः सत्वरजस्तमोलक्षणैः क्रयमाणानि कर्माणि भवन्ति अहङ्कारोऽहमिति प्रत्ययस्तेन निमूढ आत्मा अन्तःकरणं यस्य तथाविधः पुरुषः कर्ताहमिति मन्यते इत्यर्थात्, इति वाच्यम्‌। प्रकृतेरदृष्टस्य गुणैरदृष्टडजन्यैरिच्छादिभिः कर्ताहमेवेत्यस्य तदर्थत्वात्‌। तेन स्वतन्त्रकर्तृत्वाभाव एवात्मनि प्रतिपाद्यते, नतु कर्तृत्वसामान्याभावः। "अधिष्ठानं तथा कर्ता करणं च पृथग्विधम्‌। विविधाश्च पृथक्‌ चेष्टा दैवं चैवात्र पञ्चमम्" इत्यादिवदता भगवता पञ्चानामपि कर्तृत्वं प्रतिपाद्य तत्रैवं सतीत्यादिनापि स्वतन्त्रकर्तृत्वस्यैवात्मनो निषिद्धत्वादिति भावः।

तथा च पुरुषस्यैव कर्तृत्वम्। नच कारणत्वाभावेन कर्तृत्वाभाव एव साधनीय इति वाच्यम्‌। स्वरूपासिद्धेः।

“कार्यकारणयोरभेदात्कार्यनाशे कार्यरूपतया नाशः स्यादित्य-कारणत्वं पुरुषस्य” इत्यपि न सत्‌। कार्यकारणयोरभेदस्यैव असिद्धत्वात्।

**आत्मनि प्रमाणकथनम्**

**धर्माधर्माश्रयोऽध्यक्षो विशेषगुणयोगतः॥ 49॥**

**धर्माधर्मेति**। आत्मेत्यनुषज्यते। शरीरस्य तदाश्रयत्वे देहान्तरकृत-कर्मणां देहान्तरे भोगानुपपत्तेः। **विशेषेति**। योग्यविशेषगुणस्य ज्ञानसुखादेः संबन्धेनात्मनः प्रत्यक्षत्वं संभवति, न त्वन्यथा। अहं जानेऽहं करोमि इत्यादौ ज्ञानादिसंबन्धप्रकारेणैवात्मनः प्रत्यक्षस्यानुभवसिद्धत्वात्॥ 49॥

**परदेहादावात्मनि प्रमाणकथनम् **

**प्रवृत्त्याद्यनुमेयोऽयं रथगत्येव सारथिः। **

**प्रवृत्त्येति**। अयं आत्मा परदेहादौ प्रवृत्त्यादिनाऽनुमीयते। ननु परकीयप्रवृत्त्यादेरतीन्द्रियत्वेन हेतुज्ञानासंभवः स्वरूपासिद्धिश्चेन्न। चेष्टाया एव प्रवृत्तित्वात्। “शरीरस्य न चैतन्यम्” इत्यनेनोज्ञानस्य देहेऽभावस्योक्तत्वेन तेनैव इच्छाप्रयत्नादीनामभावस्योक्तप्रायत्वात्‌, चेष्टायाश्च प्रयत्नसाध्यत्वाच्चेष्टया प्रयत्नवानात्मानुमीयते, शरीरे समवायेन चेष्टानुमितस्यावच्छेदकतया प्रयत्नस्य समवायेन आत्मन एवाश्रयत्वात्। अत्र दृष्टान्तमाह-**रथेति**। यद्यपि रथकर्म चेष्टा न भवति, तथापि तेन कर्मणा सारथिर्यथानुमीयते तथा चेष्टात्मकेन कर्मणा परात्मानुमीयते। तथा च प्राप्तियोग्यक्रियावत्त्वस्यैव हेतुत्वमिति भावः।

**आत्मस्वरूपकथनम्**

**अहङ्कारस्याश्रयोऽयं, मनोमात्रस्य गोचरः॥ 50॥ **

**विभुर्बुद्ध्यादिगुणवान्‌ ................**

**अहङ्कारस्येति**। अहङ्कारः =हमिति प्रत्ययः तस्याश्रयः = विषय आत्मा न शरीरादिरिति। **मन इति**। मनोभिन्नेन्द्रियजन्यप्रत्यक्षाविषयः मानसप्रत्यक्षविषयश्चेत्यर्थः। रूपाद्यभावेनेन्द्रियान्तरायोग्यत्वात्‌॥ 50॥

**विभुरिति**। विभुत्वं परममहत्त्वम्‌। तच्च पूर्वं “कालखात्मदिशां सर्वगतत्वं परमं महत्” इत्यनेनोक्तमपि स्पष्टार्थमुक्तम्‌। **बुद्ध्यादिगुणवानिति**। बुद्धिसुखदुःखेच्छादयश्चतुर्दशगुणाः “बुद्ध्यादिषट्‌कं संख्यादिपञ्चकं भावना तथा। धर्माधर्मौ गुणा एते आत्मनः स्युश्चतुर्दश” इत्यनेन साधर्म्यप्रकरणे पूर्वमुक्ता वेदितव्याः।

**आत्मनः ज्ञानचक्षुर्गम्यत्वनिरूपणम्**

**** यद्यप्ययमात्मा शरीरेस्ति तथापि न स दृश्यते, तद्दर्शने बहुतरसाधनसंपत्त्यपेक्षणात्। तादृशानामेव चात्मक्षुषप्रत्यक्षम्। तदुक्तं[\[43\]](\%22#_ftn43\%22 "\"\"") “न शक्यश्चक्षुषा द्रष्टुं देहे सूक्ष्मतमो विभुः। दृश्यते ज्ञानचक्षुर्भिस्तपश्चक्षुर्भिरेव च॥” (सु.शा.5.63)।

**मनोनिरूपणम्‌ **

**साक्षात्कारे सुखादीनां करणं मन उच्यते। **

**अयौगपद्याज्ज्ञानानां तस्याणुत्वमिहोच्यते॥ 85॥ **

 इदानीं क्रमप्राप्तं मनो निरूपयितुमाह-साक्षात्कार इति। एतेन मनसि प्रमाणं दर्शितम्‌। तथाहि-सुखसाक्षात्कारः सकरणकः जन्यसाक्षात्कारत्वात्‌ चाक्षुषसाक्षात्कारवदित्यनुमानेन मनसः करणत्वसिद्धिः। ईश्वरीयसाक्षात्कारे व्यभिचारवारणाय **जन्येति**।

नचैवं दुःखादिसाक्षात्काराणामपि करणान्तराणि स्युरिति वाच्यम्‌। लाघवादेकस्यैव सकलसाक्षात्कारकरणतया सिद्धेः। नन्वतिलाघवात्त्वगिन्द्रियस्य प्राणस्य वा करणत्वमस्त्विति चेन्न। भावकार्यस्य सासमवायिकारणकत्वनियमात् सुखादीनामसमवायिकारणसंयोगाश्रयतया मनसः सिद्धेः।

तत्र मनसोऽणुत्वे प्रमाणमाह-**अयौगपद्यादिति**। ज्ञानानां चाक्षुषरासनादीनामयौगपद्यमेककालोत्पत्तिर्नास्तीत्यनुभवसिद्धम्‌। तत्र नानेन्द्रियाणां सत्यपि विषयसन्निधाने यत्संबन्धादेकेनेन्द्रियेण ज्ञानं जन्यते यदसंबन्धाच्च परैर्ज्ञानं नोत्पाद्यते तदसंनिधानं मनसो विभुत्वे न संभवतीति न विभु मनः। नच तदानीमदृष्टविशेषोद्बोधकविलम्बादेव तज्ज्ञानविलम्ब इति वाच्यम्‌। दृष्टसामग्रीसत्त्वेऽप्यदृष्टविलम्बात्कार्यविलम्बाङ्गीकारे चक्षुरादीनामप्यकल्पनापत्तेः, चाक्षुषतद्विरहयोरदृष्टतद्विरहभ्यामुपपत्तेः।

**दीर्घशष्कुलीभक्षणेपि ज्ञानायौगपद्यम्**

नच दीर्घशष्कुलीभक्षणादौ नानावधानभाजां च कथमेकदानेकेन्द्रियजन्यज्ञानमिति वाच्यम्‌। मनसोऽतिलाघवाद्‌ झटिति नानेन्द्रियसंबन्धान्नानाज्ञानोत्पत्तेः, उत्पलशतपत्रभेदादिव यौगपद्यप्रत्ययस्य भ्रान्तित्वात्‌, अव्यवहितकालोत्पत्तिकत्वस्यैव दोषत्वात्। नच मनसः सङ्कोचविकासशालित्वादुभयोपपत्तिः, मनसः संकोचे एकेन्द्रियमात्रसंबन्धादेकमेव ज्ञानं, विकासे तु नानेन्द्रियैर्मनसः संबन्धाद्युगपन्नानाज्ञानानामुपपत्तिः इति वाच्यम्‌। नानावयवतन्नाशादिकल्पने गौरवाल्लाघवान्निरवयवस्याणुरूपस्यैव मनसः कल्पनात्।

यद्यपि नानेन्द्रियैर्मनःसंनिकर्षकाले चाक्षुषाद्युत्पत्तिकाले रासनाद्यनुत्पादस्य रासनादिकं प्रति चाक्षुषसामग्र्याः प्रतिबन्धकत्वेनैवोपपत्तेर्मनसो विभुत्वेऽपि बाधकाभावः, तथापि तथा प्रतिबन्धकत्वे गौरवमित्यभिप्रायः। नच त्वङ्मनोयोगस्य ज्ञानमात्रहेतुत्वाच्चाक्षुषसामग्रीकाले स्पार्शनसामग्र्या नियमतः सत्त्वात् स्पार्शनापत्तिर्मनसोऽणुत्वपक्षेऽपि दुर्वारैवेति वाच्यम्‌। अनन्यगत्या स्पार्शनं प्रति चाक्षुषादिसामग्र्याः प्रतिबन्धकत्वस्वीकारात्, एवमपि रासनादिप्रत्यक्षे चाक्षुषादिसामग्रीप्रतिबन्धकत्वाकल्पनप्रयुक्तलाघवस्य अणुत्वपक्षे निष्प्रत्यूहत्वात्‌।

यद्वा ज्ञानसामान्यं प्रति त्वङ्मनःसंयोगस्याहेतुत्वमित्यभिप्रायः। अतएव “यदसंबन्धात्त्वगादिभिः परैर्ज्ञानं नोत्पाद्यते” इत्युक्तं प्राक्‌। यथाच त्वङ्मनोयोगस्य ज्ञानसामान्यं प्रत्यजनकत्वेऽपि सुषुप्तौ ज्ञानानुत्पादनिर्वाहस्तथोपपादितमधस्तात्‌।

एवं मनसो विभुत्वे आत्ममनःसंयोगानुपपत्तिः, आत्ममनसोः कर्माभावेन कर्मजन्यसंयोगस्य विभुत्ववादिमतेऽसंभवात्, अजन्यसंयोगे मानाभावात्‌।

**मनसि दीधितिकारमतनिरासः**

यदपि भौतिका एव परमाणवो मनांसि, अनन्तधर्मिणामतिरिक्तायाश्च जातेः कल्पनामपेक्ष्य क्लृप्तानामेव धर्मिणां ताद्रूप्येण हेतुत्वस्य युक्तत्वात्‌, नियमस्त्वदृष्टोपग्रहादिति नव्यैरुक्तं,

तदपि न। यत्संयोगव्यतिरेकात्‌ सुषुप्तिकाले कार्यानुत्पादस्तस्य मनसोऽवश्यमङ्गीकरणीयत्वात्‌। नच कालविशेषस्य प्रतिबन्धकत्वादेव सुषुप्तिकाले कार्यानुत्पाद इति वाच्यम्‌। अनन्तानां कालविशेषाणां प्रतिबन्धकत्वे गौरवात्‌। नचोदासीनमनःसंयोगस्य सुषुप्तिप्राक्काले सत्वादापत्तिस्तदवस्थैवेत्यदृष्टविशेषाकृष्टं मन एव ज्ञानादिहेतुत्वेन वक्तव्यं तदपेक्षया चादृष्टविशेषाकृष्टभौतिकपरमाणूनामेव तद्धेतुत्वमुचितमिति वाच्यम्‌। तस्य भौतिकत्वे पृथिवीत्वं जलत्वादिकं वेत्यत्र विनिगमकाभावात्। उभयकल्पने च जातिसाङ्कर्यापत्तेः॥ इति द्रव्यपदार्थो व्याख्यातः॥ 85॥

**इति वीरनारायणाचार्यसंगृहीतायां न्यायकारिकाविवृतौ द्रव्यखण्डः समाप्तः।**







**प्रत्यक्षखण्डः**

**बुद्धिनिरूपणम्**

**..................बुद्धिस्तु द्विविधा मता।**

**अनुभूतिः स्मृतिश्च स्यादनुभूतिश्चतुर्विधा॥ 51॥**

अधुना प्रसङ्गादात्मनो धर्मं ज्ञानं अनुभूतिस्मृतिविभेदेन विभज्य, अनुभूतिमपि प्रमा-भ्रमविभागेन निरूप्य, प्रमात्मकं ज्ञानं खण्डचतुष्टये निरूपयति- **बुद्धिरित्यादिना**।

बुद्धिः द्विविधा- अनुभूतिः स्मृतिश्च।

**स्मरणनिरूपणम्‌ **

सूचीकटाहन्यायेन प्रथमं स्मृतिरेव निरूप्यते। तत्र हि पूर्वानुभवः कारणम्‌।

**ज्ञानत्वेन स्मृतिकारणतामतम्**

**अत्र केचित्‌** अनुभवस्य नष्टत्वादनुभवत्वेन न कारणत्वं, किंतु ज्ञानत्वेनैव, अन्यथा स्मरणोत्तरं स्मरणं न स्यात्‌। ननु अनुभवस्य व्यापारद्वारा कारणत्वं, तच्च कार्याव्यवहितपूर्वक्षणवृत्तिस्वस्वव्यापारान्यतरकत्वं, तच्चानुभवनाशेऽपि तज्जन्यसंस्कारस्य सत्त्वान्निराबाधमिति चेन्न। समानप्रकारकस्मरणेन पूर्वसंस्कारस्यापि विनष्टत्वात्‌। मन्मते तु तेनैव संस्कारनाशकेन समानप्रकारकस्मरणेन संस्कारान्तरोत्पत्तेः तेन च संस्कारेण स्मरणान्तरं जन्यते, स्मरणस्य तृतीयक्षणे नाशेन स्वरूपतो हेतुत्वासंभवात् इत्याहुः।

**तन्निरासः**

तन्न। यत्र समूहालम्बनोत्तरं घटपटादीनां क्रमेण स्मरणमजनिष्ट सकलविषयकस्मरणं तु नाभूत्‌, तत्र प्रत्येकविषयकक्रमिकस्मरणरूपफलस्य समानप्रकारकत्वाभावेन संस्कारनाशकत्वाभावात्‌ कालस्य रोगस्य वा
संस्कारनाशकत्वं वाच्यम्‌। अन्यथा उक्तसमूहालम्बनसंस्कारस्यानाशप्रसङ्गात्। नचेष्टापत्तिः। जन्यभावत्वेन विनाशित्वनियमात्‌।

ननु कालादेः कालत्वादिना नाशकत्वे संस्कारमात्रस्य क्षणिकत्वापत्तिः, तद्व्यक्तित्वेन तथात्वे गौरवमिति चेन्न। तथापि चरमफले वैजात्यं कल्पयित्वा तेन रूपेण चरमफलस्य संस्कारनाशकत्वसंभवेनादोषात्।

तथाच न क्रमिकस्मरणानुपपत्तिः।

नच पुनः पुनः स्मरणाद्‌ दृढतरसंस्कारानुपपत्तिरिति वाच्यम्‌। झटित्युद्बोधकसमवधानस्य दार्ढ्यपदार्थत्वात्‌। तथाच पुनः पुनः स्मरणान्न दृढतरसंस्कारोत्पत्तिः, किंतु विद्यमानसंस्कारस्यैव पुनः पुनः स्मरणेन झटित्युद्बोधकसमवधानं जायते, उद्बुद्धाच्च तस्मात्‌ स्मरणान्तरमिति भावः। नच विनिगमनाविरहादेव ज्ञानत्वेनापि जनकत्वं स्यादिति वाच्यम्‌। विशेषधर्मेण व्यभिचाराज्ञाने सामान्यधर्मेणान्यथासिद्धत्वात्‌। कथमन्यथा दण्डस्य भ्रमिद्वारा द्रव्यत्वेन रूपेण न कारणत्वम्‌। नचान्तरालिकस्मरणानां संस्कारनाशकत्वसंशयात् अनुभवत्वेन हेतुत्वपक्षे व्यभिचारसंशय इति वाच्यम्‌। अनन्तसंस्कारतन्नाशकल्पनापेक्षया चरमस्मरणस्यैव संस्कारनाशकत्वकल्पनेन व्यभिचारसंशयाभावात्। सकृदनुभूतस्थले संस्कारनाशकचरमस्मृतेस्तदनीमभावेन संस्कारनाशाभावादनुभवत्वेन हेतुत्वेऽपि न व्यभिचारसंदेह इति भावः। तथाच न विशेषधर्मेण व्यभिचाराज्ञानमिति भावः।

यद्यप्यनन्तसंस्कारतन्नाशकल्पनागौरवस्य फलमुखत्वेन न दोषत्वम्‌ अन्यथा विशिष्टज्ञानकल्पनागौरवभियानुमितिं प्रति विशिष्टज्ञानत्वेन हेतुताविलयप्रसङ्गात्‌ तथापि ज्ञानत्वेन हेतुत्वे उपेक्षात्मकत्तत्स्मृतिव्यक्तिभेदस्य कारणतावच्छेदककोटिनिवेशेन गौरवमनुभवत्वेन स्मृतिहेतुत्वे तु तत्तत्स्मृतिव्यक्तिभेदानिवेशे लाघवमिति लाघवज्ञानरूपोत्तेजकसत्त्वाद्व्यभिचारशङ्काऽकिंचित्करीत्यत्र तात्पर्यम्‌। इति स्मरणनिरूपणम्‌॥ 5॥

**अनुभवनिरूपणम्**

तत्रानुभूतिः प्रत्यक्षात्मिकैवेति केचित्[\[44\]](\%22#_ftn44\%22 "\"\"")। अनुमितिरपीति कणादसुगतौ। उपमितिरपीति केचिन्नैयायिकैक-देशिनः। अर्थापत्तिरपीति प्राभाकराः। अनुपलब्धिरपीति भाट्टा वेदान्तिनश्च। संभवैतिह्यरूपे अपीति पौराणिकाः। तत्सर्वमयुक्तमिति सूचयितुमनुभूते-श्चातुर्विध्यमाह-**अनुभूतिश्चतुर्विधेति**। अनुमिनोमि उपमिनोमि शाब्दया-मीति प्रतीतसिद्धानामनुमित्यादीनां व्यतिरेकिग्रन्थे व्यक्तीभविष्यति। अनुपलब्धेस्त्वभाव एवान्तर्भावः। अन्यासां च यथायथमनुमित्यादावन्तर्भावः।

**अनुभूतिचातुर्विध्यम्**

**प्रत्यक्षमप्यनुमितिस्तथोपमितिशब्दजे। **

एतासां चतसृणां करणानि चत्वारि “प्रत्यक्षानुमानोपमानशब्दाः प्रमाणानि” इति (न्या.1.1.3) सूत्रोक्तानि वेदितव्यानि।

**प्रत्यक्षलक्षणम्**

उद्दिष्टासु प्रमासु प्रथमोपस्थितत्वात्‌ प्रत्यक्षस्यैव लक्षणमुच्यते। इन्द्रियजन्यं ज्ञानं प्रत्यक्षम्‌। इन्द्रियजन्यत्वमिन्द्रियरूपादावप्यस्त्यतो **ज्ञान-मिति**। अनुमित्यादावतिव्याप्तिवारणाये**न्द्रियजन्यमिति**। यद्यपि मनोरूपे-न्द्रियजन्यं सर्वमेव ज्ञानं, तथापीन्द्रियत्वेन रूपेणेन्द्रियाणां यत्र ज्ञाने करणत्वं तत्प्रत्यक्षमिति विवक्षितम्‌। नन्विन्द्रियजन्यत्वाभावादीश्वरप्रत्यक्षेऽव्याप्तिरिति चेन्न। तस्यालक्ष्यत्वात्। \`इन्द्रियार्थसन्निकर्षोत्पन्नं ज्ञानमव्यपदेश्यमव्यभिचारि व्यवसायात्मकं प्रत्यक्षम्' इतिसूत्रे (न्या.1.1.4) तथैवोक्तत्वात्‌।

**सूत्रोक्तलक्षणकृत्यानि**

अत्र सूत्रोक्तलक्षणकृत्यानि- **इन्द्रियार्थसंनिकर्षोत्पन्न**मित्यनेन ईश्वरप्रत्यक्षम् अनुमित्यादि च व्यावर्त्यते। भ्रमवारणाय-**अव्यभिचारीति**। भ्रमभिन्नमित्यर्थः। एतावता प्रत्यक्षप्रमाया लक्षणमुक्तम्‌। तद्विभागः-**अव्यप-देश्यमिति**। निर्विकल्पकमित्यर्थः। न चाव्यपदेश्यपदेन कथं निर्विकल्पकलाभ इति वाच्यम्‌। व्यपदेशः= पदवाच्यत्वं तदविषयकमित्यर्थाद्विशिष्टज्ञाने तत्तत्पदवाच्यत्वमुपनीतं भासते इति प्राचीनमतानुसारित्वात्‌। अतएव कणादं= कणादनामानं मुनिमित्यादि तत्र तत्रोक्तं सङ्गच्छते। यद्वा व्यपदेशः= शब्दप्रयोगः स च विशिष्टज्ञनादेवेत्यव्यपदेश्यत्वेन व्यपदेशानर्हत्वेन निर्विकल्पकलाभः। **व्यवसायात्मकमिति**। विशिष्टव्यवसायात्मकमित्यर्थः। विशिष्टज्ञानात्मकमिति यावत्‌। एवंच सूत्रे इन्द्रियार्थसन्निकर्षोत्पन्नमव्यभिचारि अव्यपदेश्यं व्यवसायात्मकमिति योजना बोध्या। अन्यथा लक्षणवाक्ये विभागबोधकपदेन व्यवधानादसङ्गतेरिति।

ईश्वरप्रत्यक्षस्यापि लक्ष्यत्वे ज्ञानाकरणकं ज्ञानं प्रत्यक्षम्‌। अनुमितौ व्याप्तिज्ञानस्य, उपमितौ सादृश्यज्ञानस्य, शाब्दबोधे पदज्ञानस्य, स्मृतौ अनुभवस्य करणत्वात्तत्र नातिव्याप्तिः। ज्ञानाजन्यमित्युक्तौ चाव्याप्तिः, विशिष्टज्ञानमात्रस्य विशेषणज्ञानजन्यत्वादतो ज्ञानाकरणमिति। अनुमित्यादौ व्याप्त्यादिज्ञानस्य करणत्वमस्त्येवेति नानुमित्यादावतिव्याप्तिः। अकरण-कत्वादेव चेश्वरज्ञानसंग्रहः।

अथ निदिध्यासनद्वारा मननादिज्ञानकरणके योगिप्रत्यक्षे लक्षण-मिदमव्यापकमिति चेन्न। ज्ञानाकरणकपदेन ज्ञानत्वगर्भधर्मावच्छिन्न-करणत्वाभावस्य विवक्षितत्वात्‌। नचेदं योगिप्रत्यक्षाव्यापकं, श्रवणादि-प्रतिपत्तीनां शाब्दत्वादिनैव जनकत्वेन विशिष्टाभावसत्त्वादति। अथवा ज्ञानकरणकत्वाव्यभिचारिजातिशून्यज्ञानत्वमिह विवक्षितं तादृशी च जातिरनुमितित्वादिरेव। एतेनामुमित्यादौ व्याप्तिज्ञानादेर्ज्ञानत्वेन करणतानये ज्ञानत्वघटितकरणतावच्छेदकधर्माप्रसिध्याऽसंभवोऽपि प्रत्युक्त इति। नच स्मरणात्मकपरामर्शस्थले व्याप्तिज्ञानस्य करणत्वासंभव इति वाच्यम्‌। तत्र व्याप्तिज्ञानस्य संस्कारद्वारा हेतुत्वात्‌। नच ज्ञानपदं सविषयकपरमेवास्ताम्‌, किं व्याप्तिज्ञानस्य संस्कारद्वारा तत्र हेतुत्वकल्पनेनेति वाच्यम्‌। इच्छादितः संस्काराच्चानुमितेरनुदयात्‌ सविषयकत्वस्यातिप्रसक्तत्वात्‌।

**अनुमितिलक्षणम्**

परामर्शजन्यं ज्ञानमनुमितिः। परामर्शत्वं च व्याप्तिविशिष्टपक्षधर्मता-ज्ञानत्वम्‌। तथा च व्याप्तिविशिष्टपक्षधर्मताज्ञानजन्यं ज्ञानमनुमितिरिति फलितम्‌। भवति हि वह्निव्याप्यधूमवान्‌ पर्वत इति ज्ञानं व्याप्ति-विशिष्टपक्षधर्मताज्ञानं, तज्जन्यं पर्वतो वह्निमानिति ज्ञानमिति तत्र लक्षणसमन्वयः। यद्यपि परामर्शप्रत्यक्षं, विशिष्टवैशिष्ट्यबोधश्च विशेषण-तावच्छेदकप्रकारकनिश्चयविधया परामर्शजन्यः, तथापि परामर्शजन्यं हेत्वविषयकं ज्ञानमनुमितिः। परामर्शप्रत्यक्षे विशिष्टवैशिष्ट्यबोधे च हेतोर्विषयत्वेन हेत्वविषयकत्वाभावात् नातिव्याप्तिः। परामर्शसंस्कारे अतिव्याप्तिवारणाय ज्ञानपदम्। नच कादाचित्कहेतुविषयकानुमितावव्याप्तिः, धूमवान्‌ पर्वतो वह्निमानित्यनुमितौ पक्षतावच्छेदकविधया धूमस्य भानादिति वाच्यम्‌। परामर्शजन्यहेत्वविषयकज्ञानवृत्त्यनुभवत्वव्याप्यजातिमत्त्वस्य विवक्षितत्वात्‌। सत्तामादायातिव्याप्तिरतोऽनुभवत्वव्याप्येति। अनुभवत्वन्यूनवृत्तित्त्वं तदर्थः। तेन नानुभवत्वजातिमादाय प्रत्यक्षादावतिव्याप्तिः। जातिमत्त्वं च समवायेन विवक्षितं, तेन कालिकसंबन्धेन जातिमति काले नातिव्याप्तिः।

**अनुमितेर्लघु लक्षणम्**

पक्षधर्मताया अप्रवेशेन लाघवाल्लक्षणान्तरमुच्यते- व्याप्तिज्ञान-करणकं ज्ञानमनुमितिः। अत्रापि साध्यतावच्छेदकधर्म-साध्यतावच्छेदक-संबन्ध-हेतुतावच्छेदकधर्म-हेतुतावच्छेदकसंबन्धानामननुगमात् एकव्याप्त्यु-पादानेऽन्यानुमितावव्याप्तेरेकां व्याप्तिमुपादाय तज्ज्ञानकरणकवृत्त्यनुभवत्व-व्याप्यजातिमत्त्वं विवक्षणीयम्‌।

**उपमितिलक्षणम्**

एवं सादृश्यज्ञानकरणकं ज्ञानमुपमितिः।

**शाब्दबोधलक्षणम्**

पदज्ञानकरणकं ज्ञानं शाब्दबोधः।

**लक्षणान्तराणि**

नन्वनुमितिं प्रत्यपि न व्याप्तिज्ञानत्वेन करणत्वं, किं तु ज्ञानत्वेन मनस्त्वेनैव वा, एवमेवोपमित्यादावपि मनस्त्वेनैव करणत्वम्‌। नच कार्य-वैजात्यं न स्यादिति वाच्यम्‌। सामग्रीवैलक्षण्यादेव तदुपपत्तेः। नच प्रमाण-विभागानुपपत्तिः, क्रियाविशेषात्तदुपपत्तेः। अतः पूर्वोक्तानुमित्यादि-लक्षणानामसंभव इति चेन्न। वस्तुतो यां काचिदनुमितिव्यक्तिमादाय तद्व्यक्तिवृत्तित्वे सति यां कांचित्प्रत्यक्षव्यक्तिमादाय तदवृत्तिजातिमत्त्व-स्यैवानुमितित्वात्। घटेऽतिव्याप्तिवारणाय वृत्त्यन्तम्। वृत्तित्वं समवायेन विवक्षितम्‌। तेनानुमितौ कालिकेन घटत्वस्य वृत्तित्वेऽपि नातिव्याप्तिः। ज्ञानत्वानुभवत्वादिकमादाय प्रत्यक्षादावतिव्याप्तिवारणाय विशेष्यदलम्‌।

ननु मनसः करणतापक्षे ज्ञानाकरणकत्वं प्रत्यक्षलक्षणमनुमित्या-दावतिव्याप्तमिति चेन्न। यत्किंचित्प्रत्यक्षादिकमादाय तद्व्यक्तिवृत्त्यनुमित्य-वृत्तिजातिमत्त्वस्यैव प्रत्यक्षलक्षणत्वात्।

एवं यत्किंचिदुपमितिव्यक्तिमादाय तद्व्यक्तिवृत्तिप्रत्यक्षासमवेत-जातिमत्त्वमुपमितित्वम्‌।

यत्किंचिच्छाब्दबोधव्यक्तिमादाय तद्व्यक्तिवृत्तिप्रत्यक्षासमवेतजाति-मत्त्वं शाब्दबोधत्वम्।

शब्दभेदेनानुमित्यादीनां लक्षणकथनमनुभवत्वजात्यङ्गीकारेण। तदनङ्गीकारे तद्व्यक्तिसमवेतस्मरणासमवेतधर्मसमवायित्वरूपस्य लक्षण-चतुष्टयस्यैकशब्देन वक्तुं शक्यत्वादिति ध्येयम्‌।

**चाक्षुषादिप्रत्यक्ष-चक्षुर्विषयादिकथनम् **

**घ्राणजादिप्रभेदेन प्रत्यक्षं षड्‌विधं मतम्‌॥ 52॥ **

घ्राणजं रासनं चाक्षुषं स्पार्शनं श्रौत्रं मानसमिति ष़ड्‌विधं प्रत्यक्षम्‌। नचेश्वरप्रत्यक्षस्याविभजनान्न्यूनत्वं, जन्यप्रत्यक्षस्यैव निरूपणीयत्वात् इन्द्रियार्थसंनिकर्ष इत्यादिसूत्रानुसारात्‌॥52॥

**घ्राणस्य गोचरो गन्धो गन्धत्वादिरपि स्मृतः। **

**तथा रसो रसज्ञायास्तथा शब्दोऽपि च श्रुतेः॥ 53॥**

गन्धत्वादिरित्यादिपदात्सुरभित्व-असुरभित्वपरिग्रहः। गन्धस्य प्रत्यक्षत्वात्तद्वृत्तिजातिरपि प्रत्यक्षा, गन्धाश्रयग्रहणे तु घ्राणस्यासामर्थ्यमिति बोध्यम्। **तथा रस इति**। रसत्वादिसहित इत्यर्थः। **तथा शब्दोऽपि** शब्दत्वा-दिसहितः। गन्धो रसश्चोद्भूतो बोध्यः॥ 53॥

**उद्भूतरूपं नयनस्य गोचरो द्रव्याणि तद्वन्ति पृथक्त्वसंख्ये। **

**विभागसंयोगपरापरत्वस्नेहद्रवत्वं परिमाणयुक्तम्‌॥ 54॥**

**क्रियां जातिं योग्यवृत्तिं समवायं च तादृशम्‌। **

**गृह्णाति चक्षुःसंबन्धादालोकोद्भूतरूपयोः॥55॥ **

**उद्भूतरूपमिति**। ग्रीष्मोष्मादावनुद्भूतरूपमिति न तत्प्रत्यक्षम्‌। **तद्वन्ति** उद्भूतरूपवन्ति। **योग्येति**। पृथक्त्वादिकमपि योग्यवृत्तितया बोध्यम्‌। **तादृशं** योग्यव्यक्तिवृत्तिम्‌। चक्षुर्योग्यत्वमेव कथं तदाह-**गृह्णातीति**। अन्धकारे चाक्षुषापत्तिवारणाय आलोकसंयोगः, पिशाचादीनां प्रत्यक्षवारणाय उद्भत-रूपं च चाक्षुषप्रत्यक्षे कारणम्‌। तत्र द्रव्यचाक्षुषं प्रति आलोकसंयोग-उद्भत-रूपयोः समवायसंबन्धेन कारणत्वं, द्रव्यसमवेतरूपादिप्रत्यक्षे स्वाश्रयसम-वायसंबन्धेन, द्रव्यसमवेतसमवेतस्य रूपत्वादेः प्रत्यक्षे स्वाश्रयसमवेत-समवायसंबन्धेनेति॥ 54॥ 55॥

**उद्भूतस्पर्शवद्द्रव्यं गोचरः, सोऽपि च त्वचः। **

**रूपान्यच्चक्षुषो योग्यं, रूपमत्रापि कारणम्‌॥ 56॥ **

**द्रव्याध्यक्षे............................**

**उद्भूतेति**। उद्भूतस्पर्शवद्द्रव्यं त्वचो गोचरः। **सोपि** उद्भूतस्पर्शोऽपि स्पर्शत्वादिसहितः। **रूपान्यदिति**। रूपभिन्नं रूपत्व-नीलत्वादिभिन्नं यच्चक्षुषो योग्यं तत्‌ त्वगन्द्रियस्यापि ग्राह्यम्‌। तथाच पृथक्त्वसंख्यादयो ये चक्षुर्ग्राह्या उक्ता एवं क्रियाजातयो योग्यवृत्तयः त्वचो ग्राह्या इत्यर्थः।

**अत्रापि** त्वगिन्द्रिय-जन्यद्रव्यप्रत्यक्षेऽपि रूपं कारणम्‌। तथाच बहिरिन्द्रियजन्यद्रव्यप्रत्यक्षे रूपं कारणम्‌।

**बाह्यप्रत्यक्षे रूपस्याकारणत्वमिति नव्यमतम्**

**नवीनास्तु** बहिरिन्द्रियजन्यद्रव्यप्रत्यक्षमात्रे न रूपं कारणं, प्रमाणा-भावात्‌, किंतु चाक्षुषप्रत्यक्षे रूपं, स्पार्शनप्रत्यक्षे स्पर्शः कारणम्‌, अन्वय-व्यतिरेकात्‌। तथा च वायोस्त्वाचप्रत्यक्षत्वमेव।

बहिरिन्द्रियजन्यद्रव्यप्रत्यक्षमात्रे किं कारणमिति चेत्‌, न किञ्चित्‌।

ननु कार्याभावे कारणाभावस्य प्रयोजकतया गगनादौ बहिरिन्द्रिय-जन्यप्रत्यक्षाभावे रूपाभाव-स्पर्शाभावयोः प्रयोजकत्वकल्पने गौरवात्तादृश-प्रत्यक्षे रूपत्वेन हेतुतां कल्पयित्वा तदवच्छिन्नाभावत्वेनैव तादृशप्रत्यक्षाभावे प्रयोजकत्वमुचितमिति चेत्तर्हि आत्मावृत्तिशब्दभिन्नविशेषगुणवत्त्वं प्रयोजक-मस्तु। आत्मनो बहिरिन्द्रियजन्यप्रत्यक्षवारणायात्मावृत्तीति। आकाशस्य बहिरिन्द्रियजन्यपरत्यक्षवारणाय शब्दभिन्नेति। कालादेस्तद्वारणाय विशेषेति।

रूपस्य कारणत्वे लाघवमिति चेन्न। वायोस्त्वागिन्द्रियेणाग्रहण-प्रसङ्गात्‌। इष्टापत्तिरिति चेत्‌। उद्भूतस्पर्श एव लाघवात्कारणमस्तु। प्रभाया अप्रत्यक्षे त्विष्टापत्तिरित्येव किन्न स्यात्‌? तस्मात्प्रभां पश्यामीतिवत्‌ वायुं स्पृशामीति प्रत्ययसम्भवात्‌ वायोरपि प्रत्यक्षत्वं सम्भवत्येव। बहिरिन्द्रिय-जन्यद्रव्यप्रत्यक्षमात्रे न रूपस्य, नवा स्पर्शस्य हेतुत्वम्‌।

ननु त्रटेः स्पार्शनानङ्गीकारात्तत्स्पार्शनवारणाय स्पर्शान्यद्रव्य-समवेतस्पार्शनं प्रति त्वक्संयुक्तस्पार्शनवद्द्रव्यसमवायत्वेन हेतुत्वस्य वाच्य-तया वायोः स्पार्शनाङ्गीकारो नोचितः। अन्यथा वायुगतसंख्यापरिमाणयो-स्त्वचा ग्रहणप्रसङ्गादिति चेन्न। प्रभायामिव वायोरेकत्वस्य, क्वचिद् सजा-तीयसंवलनाभावे द्वित्वपरिमाणयोरपि गृह्यमाणत्वात्। परिमाणग्रहश्च भूयोवयवावच्छेदेन त्वगिन्द्रियसन्निकर्षस्थले बोध्यः। तथाच वायुगत-संख्यादिग्रहे इष्टापत्त्या वायोः स्पार्शनाङ्गीकारे बाधकाभाव इति भावः।

ननु सजातीयसंवलनदशायां भूयोऽवयवावच्छेदेन त्वगिन्द्रियसन्निकर्षाभावे च कथं न वायुगतद्वित्वपरिमाणयोर्ग्रह इति चेन्न। सजातीयसंवलनादिरूपदोषात् क्वचित्‌ संख्यापरिमाणाद्यग्रहात्। **इत्याहुः।**

**तत्रास्वारस्यप्रदर्शनम्**

**तदस्वरसम्।** तथाहि- वायोः प्रत्यक्षतासन्देहेन लाघवान्मूर्तप्रत्यक्ष-त्वावच्छिन्नं प्रति रूपत्वेनैव कारणत्वमुचितम्। नच वायुगतप्रत्यक्षतासन्देहा-धीनव्यभिचारसन्देहस्य प्रतिबन्धकस्य सत्त्वात्कथं कारणताग्रह इति वाच्यम्‌। लाघवतर्काभावविशिष्टस्यैव व्यभिचारसन्देहस्य प्रतिबन्धकतया प्रकृते पूर्वोक्तलाघवतर्कस्य सत्त्वेन तदभावविशिष्टव्यभिचारसन्देहाभावस्य सत्त्वात्‌।

**यच्चोक्तं** प्रभाया अप्रत्यक्षे त्विष्टापत्तिरित्येव किं न स्यादिति, **तदपि न**। उपरिदेशे विहङ्गम इत्यत्र प्रभामण्डलस्यैवोपरिदेशतया तत्प्रत्यक्षं विनो-परिदेशे विहङ्गम इति प्रत्यक्षानुपपत्तेः॥56॥

**वस्तुतस्तु** वायोः क्वचिद्व्यक्तत्वं, बहुत्राव्यक्तत्वम्, “अव्यक्तः व्यक्तकर्मा च” इति सुश्रुतादावुक्तत्वात्। घटादेस्तावत् चक्षुषा सर्वदा ग्रहणं भवत्येव, वायोस्तु क्वचिदेव स्वनासास्थस्य त्वचा ग्रहणम्, अन्यस्य तु त्वचा अग्रहणम्, किन्तु अनुमेयत्वमेव इति **नव्यतराः आहुः**।

**त्वङ्मनःसंयोगस्य ज्ञानसामान्यकारणत्वम्**

**...........त्वचो योगो मनसा ज्ञानकारणम्‌। **

त्वङ्मनःसंयोगो जन्यज्ञानसामान्ये कारणम्। तत्र प्रमाणंतु सुषुप्तिकाले त्वचं त्यक्त्वा पुरीतति वर्तमानेन मनसा ज्ञानाजननम्। 

ननु सुषुप्तिकाले किं ज्ञानं भविष्यति, अनुभवरूपं स्मरणरूपं वा? नाद्यः, अनुभवसामग्र्यभावात्‌। तथाहि प्रत्यक्षे चक्षुस्त्वगादिना मनःसंयोगस्य हेतुत्वात्तदभावादेव न चाक्षुषादिप्रत्यक्षम्‌। ज्ञानादेरभावादेव न ज्ञानादेर्मानसं प्रत्यक्षं, योग्यगुणसंबन्धेनैवात्मनो मानसप्रत्यक्षस्वीकाराद्योग्यविशेषगुण-प्रत्यक्षसामग्र्यन्तर्गतस्य ज्ञानादेरभावादेव नात्मप्रत्यक्षम्, व्याप्तिज्ञानाभावादेव नानुमितिः, सादृश्यज्ञानाभावान्नोपमितिः, पदज्ञानाभावान्न शाब्दबोधः, इत्यनुभवसामग्र्यभावान्नानुभवः। उद्बोधकाभावाच्च न स्मरणम्‌, उद्बोधकस्य फलबलकल्प्यत्वात्।

मैवम्‌। सुषुप्तिप्राक्कालोत्पन्नज्ञानादिव्यक्तेस्तत्संबन्धेनात्मनश्च प्रत्य-क्षत्वप्रसङ्गात्‌, ज्ञानातीन्द्रियत्वे मानाभावात्‌। ननु सुषुप्तिप्राक्कालीनज्ञानस्य निर्विकल्पकरूपत्वात्‌ तदतीन्द्रियत्वमुभयवादिसिद्धमेवेति चेन्न। सुषुप्तिप्रा-क्काले निर्विकल्पकमेव नियमेन जायते इत्यत्रापि प्रमाणाभावात्‌।

अथ ज्ञानमात्रे त्वङ्मनःसंयोगस्य यदि कारणत्वं तदा रासन-चाक्षुषादिप्रत्यक्षकाले त्वाचप्रत्यक्षं स्यात्‌, विषयत्वक्संयोगस्य त्वङ्मनः-संयोगस्य च सत्त्वात्‌, परस्परप्रतिबन्धादेकमपि वा न स्यादिति।

**अत्र केचित्‌** पूर्वोक्तयुक्त्या त्वङ्मनःसंयोगस्य ज्ञानहेतुत्वे सिद्धे चाक्षुषादिसामग्र्याः स्पार्शनादिप्रतिबन्धकत्वमनुभवानुरोधात्कल्प्यते इति। अनुभवस्य त्वयापि स्वहस्तितत्वात्, अन्यथा इष्टापत्त्यादिना त्वदुक्तापत्तेर-सङ्गतत्वापातात्।

**मिश्रास्त्वाहुः-** सुषुप्तौ ज्ञानानुत्पत्त्यनुरोधेन चर्ममनःसंयोगस्य ज्ञानहेतुत्वं कल्प्यते, चाक्षुषादिप्रत्यक्षकाले त्वङ्मनःसंयोगाभावान्न त्वाच-प्रत्यक्षमिति॥

**तद्विरोधि नव्यमतम्**

**अत्र नव्याः-** सुषुप्त्यव्यवहितप्राक्काले ज्ञानोत्पत्तिर्यदि स्यात्तदा तत्प्रत्यक्षापत्तिभिया त्वङ्मनःसंयोगस्य चर्ममनःसंयोगस्य वा हेतुत्वं, सैव तु न युक्तिसिद्धा। तथाहि सुपुप्त्यनुकूलमनःक्रियया मनसा आत्मनो विभागः, तत आत्ममनःसंयोगनाशः, ततः पुरीततिरूपोत्तरदेशेन मनःसंयोगरूपा सुषुप्ति-रुत्पद्यते। एवंच सुषुप्त्यव्यवहितपूर्वक्षणे आत्ममनःसंयोगरूपासमवायि-कारणनाशात्‌ तत्क्षणे ज्ञानोत्पत्तेरभावात्‌, असमवायिकारणस्य कार्यसह-भावेन हेतुत्वात्‌।

यदिच असमवायिकारणस्य कार्यसहभावेन हेतुत्वे संयोगासमवायिकारणस्य कर्मादेर्निवृत्तौ संयोगादेरपि निवृत्त्यापत्तेः द्रव्ये एव तादृशनियमाङ्गीकारेण कार्यनाशजनकनाशप्रतियोगिन एवासमवायिकारणस्य कार्यसहभावेन हेतुत्वम्, तेन सुषुप्त्यव्यवहितप्राक्कालोत्पन्नज्ञानव्यक्तेः सुषुप्तिकाले प्रत्यक्षापत्तिभिया त्वङ्मनःसंयोगादेर्हेतुत्वम् इति मन्यते, तदपि न। विजातीयात्ममनःसंयोगस्य हेतुत्वेनैव तत्प्रत्यक्षवारणात्‌। तच्च वैजात्यं परात्ममनःसंयोग-पुरीतत्यवच्छिन्नात्ममनःसंयोगव्यावृत्तमेषितव्यम्। नच वैजात्येनात्ममनःसंयोगस्य त्वङ्मनःसंयोगस्य वा हेतुत्वमित्यत्र विनिगमकाभावः, त्वङ्मनःसंयोगादेरवच्छेदकतासंबन्धेन (शरीरान्तर्भावेण) हेतुत्वापेक्षया समवायेनात्ममनःसंयोगस्य हेतुत्वे लाघवात्‌ त्वङ्ममनःसंयोगस्य हेतुत्वे चाक्षुषादिसामग्र्याः स्पार्शनप्रतिबन्धकत्वकल्पनागौरवाच्च।

एतेन “यत्र मनःक्रियया न पुरीततिसंयोगरूपा सुषुप्तिः, किंतु पुरीततिक्रिययैवात्मसंयुक्तेन मनसा पुरीततिसंयोगरूपा सुषुप्तिः, तत्र पूर्वोक्तापत्तिवारणाय त्वङ्ममनःसंयोगादेर्हेतुत्वम्” इत्यपास्तम्। पुरीतति-क्रियाजन्यमनःपुरीततिसंयोगस्य सुषुप्तित्वाभावाच्च। अतएव यदा त्वचं त्यक्त्वा मनः पुरीततिमनुविशतीति ग्रन्थकाराणां लेखः सङ्गच्छत इति **वदन्ति**।

**नव्यतरमतम्**

परन्तु “युगपज्ज्ञानानुपपत्तिर्मनसो लिङ्गम्” इति न्यायसूत्रोक्तदिशा मनसोणुत्वे कथं युगपदिन्द्रियद्वयसंयोग इति विचिन्त्यम् इति **नव्यतराः।**

**मनोग्राह्यविषयनिरूपणम्**

**मनोग्राह्यं सुखं दुःखमिच्छा द्वेषो मतिः कृतिः॥ 57॥**

एवं सुखत्वदुःखत्वादिकमपि मनोग्राह्यम्‌। एवमात्मापि मनोग्राह्यः, किंतु मनोमात्रस्य गोचर इत्यनेन पूर्वमुक्तत्वादत्र नोक्तः॥ 57॥

**निर्विकल्पकप्रत्यक्षनिरूपणम् **

**ज्ञानं यन्निर्विकल्पाख्यं तदतीन्द्रियमिष्यते। **

चक्षुःसंयोगाद्यनन्तरं घट इत्याकारकं घटत्वादिविशिष्टं ज्ञानं न संभवति, पूर्वं विशेषणस्य घटत्वादेर्ज्ञानाभावात्‌, विशष्टबुद्धौ विशेषणज्ञानस्य कारणत्वात्‌। कदाचिद्धट इत्याकारकं स्वरूपतोघटत्वप्रकारकं, कदाचिज्जातिमानिति जातित्वेन घटत्वादिप्रकारकं ज्ञानं जायते इत्यनुभवसाक्षिकम्। तन्निर्वाहाय घटत्वांशेऽन्याप्रकारकघटत्वप्रकारकबुद्धौ तादृशघटत्वज्ञानत्वेन, घटत्वांशे जातित्वप्रकारकघटत्वविशिष्टबुद्धौ च तादृशघटत्वज्ञानत्वेन हेतुत्वस्यावश्यकत्वादिति भावः। तथाच प्रथमतः घटघटत्वयोर्वैशिष्ट्यानवगाह्येव ज्ञानं जायते, तदेव निर्विकल्पकम्।

घटघटत्वयोर्वैशिष्ट्यानवगाहि इत्यस्य वैशिष्ट्यनिष्ठसांसर्गिकविष-यिताशून्यमेवेत्यर्थः। वैशिष्ट्यसांसर्गिकविषयितानिरासेनैव घटघटत्वयोर्विशे-ष्यिताप्रकारिताशून्यत्वं लब्धं, तयोर्वैशिष्ट्यसांसर्गिकविषयितानियतत्वात्‌। नचैवं निर्विकल्पकस्य निर्विषयकत्वापत्तिः, तुरीयविषयिताया एव स्वीकारात्।

एतेन “निर्विकल्पकस्य घटघटत्वावगाहित्ववद्वैशिष्ट्यावगाहित्वमपि दुर्वारम्। घटेन्द्रियसंनिकर्षकाले इन्द्रियसंबद्धविशेषणतायास्तद्वैशिष्ट्ये सत्त्वा-दिति वैशिष्ट्यानवगाहित्वोक्तिरसङ्गता” इत्यपास्तम्‌। 

“वैशिष्ट्यानवगाह्येव” इत्येवकारेण कल्पनीयविशेषणज्ञानस्य वैशिष्ट्यावगाहित्वे तस्यापि विशिष्टबुद्धितया विशेषणज्ञानान्तरसापेक्षता स्यादेवं तस्यापि वैशिष्ट्यावगाहित्वमित्यनवस्थाभिया प्रथमं विशेषणज्ञानं वैशिष्ट्यानवगह्येव स्वीकार्यमिति सूचितम्‌।

**निर्विकल्पकस्याऽतीन्द्रियत्वनिरूपणम्**

तच्च निर्विकल्पकं न प्रत्यक्षम्‌। तथाहि- ज्ञानस्य प्रत्यक्षं वैशिष्ट्यानवगाहि न भवति। घटमहं जानामीति घटाद्यवगाहित्वेनैव ज्ञानप्रत्यक्षस्यानुभवसिद्धत्वात्‌। घटमहं जानामीति ज्ञाने आत्मनि ज्ञानं प्रकारीभूय भासते, ज्ञाने घटः, तत्र घटत्वं, यः प्रकारः स एव विशेषणमित्युच्यते, विशेषणे यद्विशेषणं तद्विशेषणतावच्छेदकमित्युच्यते, विशेषणतावच्छेदकप्रकारकं ज्ञानं विशिष्टवैशिष्ट्यज्ञाने कारणं, निर्विकल्पके च घटत्वादिकं न प्रकारः, तेन घटत्वादिविशिष्टघटादिवैशिष्ट्यभानं ज्ञाने न संभवति, घटत्वाद्यप्रकारकं च घटादिविशिष्टज्ञानं न संभवति, जात्यखण्डोपाध्यतिरिक्तपदार्थज्ञानस्य किंचिद्धर्मप्रकारकत्वनियमात्‌। नच विशेष्ये विशेषणमिति रीत्यैव निर्विकल्पकानुव्यवसायोऽस्त्विति वाच्यम्।[\[45\]](\%22#_ftn45\%22 "\"\"") “रक्तः पटो घटो द्रव्यम्” इति समूहालम्बनानन्तरं रक्तं घटं जानामीति प्रतीत्यापत्त्या विशिष्टवैशिष्ट्यविषयताशून्यज्ञानानुव्यवसायानभ्युपगमादिति।

नन्वेवं ज्ञानस्य अनुव्यवसायेनैव ग्रहणमिति नियमो भग्नस्स्यादिति चेदस्तु तथा, न कापि हानिः।

**निर्विकल्पकविषये नव्यतरम्**

नव्यतरास्तु निर्विकल्पकं नाङ्गीकुर्वन्ति। तथाहि अस्तु निर्विकल्पकं तथापि तत्र तुरीयविषयता केति निरूपणीयम्। विषयिताया अनिरूपणे च निर्विषयकस्य ज्ञानत्वभङ्गः।

वस्तुतस्तु विशिष्टज्ञाने विशेषणज्ञानविधया निर्विकल्पकस्य हेतुत्वे सति निर्विकल्पकस्य कीदृशं कारणत्वं स्यात् समवायिकारणत्वादिषु। यदि चेदं निमित्तकारणं तर्हि एकवारं निर्विकल्पोपत्तावपि पुनर्विशेषणेन सह संनिकर्षोपेक्ष्यते न वा, यद्यपेक्ष्यते तदा पुनरपि निर्विकल्पकापत्तिः। नापेक्ष्यते चेत् (1) प्रथमक्षणे दण्डेन सह संनिकर्षः, (2) तदुत्तरक्षणे च निर्विकल्पकं, दण्डनाशश्च, (3) तदुत्तरक्षणे दण्डिप्रत्यक्षापत्तिः। कारणीभूतस्य निर्विकल्पकस्य सत्त्वात्।

**महत्त्वस्य प्रत्यक्षहेतुत्वव्यवस्थापनम्**

**महत्त्वं षड्‌विधे हेतुः................ **

द्रव्यप्रत्यक्षे महत्त्वं समवायसंबन्धेन कारणम्‌। द्रव्यसमवेतानां गुणकर्मसामान्यानां प्रत्यक्षे स्वाश्रयसमवायसंबन्धेन, द्रव्यसमवेतसमवेतानां गुणत्वकर्मत्वादीनां प्रत्यक्षे स्वाश्रयसमवेतसमवायसंबन्धेन कारणमिति।

 यद्यपि श्रावणादौ महत्त्वस्य हेतुत्वे प्रयोडजनाभावः तथापि द्रव्यसमवेतप्रत्यक्षत्वादेस्तज्जन्यतावच्छेदकस्य श्रावणादिसाधारण्यात्‌ श्रावणाद्यन्यत्वनिवेशे गौरवात्‌ प्रयोजनाभावाच्च षड्विध इत्युक्तमिति ध्येयम्‌।

**इन्द्रियनिरूपणम्**

**..................इन्द्रियं करणं मतम्‌॥ 58॥ **

अत्रापि षड्‌विधे इत्यनुषज्यते। इन्द्रियत्वं न जातिः, पृथिवीत्वादिना सांकर्यात्‌। किंतु शब्देतरोद्भूतविशेषगुणानाश्रयत्वे सति ज्ञानकारणमनः-संयोगाश्रयत्वमिन्द्रियत्वम्‌। आत्मादावतिव्याप्तिवारणाय **सत्यन्तम्‌**। सत्यन्त-दाने च शब्दादितरे ये उद्भूतविशेषगुणाः सुखादयस्तदाश्रयत्वस्यैवात्मनि सत्वान्नातिव्याप्तिः। उद्भूतविशेषगुणस्य श्रोत्रे सत्वादव्याप्तिवारणाय **शब्देतरेति**। विशेषगुणस्य रूपादेश्चक्षुरादावपि सत्वा**दुद्भूतेति**।

उद्भूतत्वं न जातिः, शुक्लत्वादिना साङ्कर्यात्‌। न च शुक्लत्वादिव्याप्यं नानैवोद्भूतत्वमिति वाच्यम्‌। उद्भूतरूपत्वादिना चाक्षुषादौ जनकत्वानुपपत्तेः। एकैकस्य कारणतावच्छेदकत्वे व्यभिचारात्‌, कूटस्यैकत्रावृत्तितया करणतानवच्छेदकत्वात्। किंतु शुक्लत्वादिव्याप्यं नानैवानुद्भूतत्वं, तदभावकूटश्चोद्भूतत्वम्। तथाच तादृशकूटस्य कारणतावच्छेदकत्वमिति नोक्तदोषः। तच्च संयोगादावप्यस्ति। तथाच शब्देतरोद्भूतगुणः संयोगादिश्चक्षुरादावप्यस्त्यतो **विशेषेति**। कालादिवारणाय **विशेष्यदलम्‌**।

इन्द्रियावयवविषयसंयोगस्यापि प्राचां मते प्रत्यक्षजनकत्वादिन्द्रियावयववारणाय मनःपदम्‌। नवीनमते कालादौ रूपाभावप्रत्यक्षे सन्निकर्षघटकतया कारणीभूतचक्षुःसंयोगाश्रयस्य कालादेर्वारणाय मनःपदम्‌। समवायेन घटाद्यभावादीनां काले सत्वेपि न तत्प्रत्यक्षम्‌, योग्यानुपलब्धेरभावात्, अतो रूपाभावपर्यन्तानुधावनम्‌। **ज्ञानकारण**मित्यपि तद्वारणायैव।

**करणमिति।** असाधारणं कारणं करणम्‌। असाधारणत्वं व्यापारवत्त्वम्॥58॥

**इन्द्रियाणां स्थानं लेख्यम्। तथा चक्षुरिन्द्रियादेः द्वित्वादिकं विचार्यम्। **

**लौकिकसन्निकर्षनिरूपणम्**

**विषयेन्द्रियसंबन्धो व्यापारः, सोऽपि षड्‌विधः। **

**द्रव्यग्रहस्तु संयोगात्, संयुक्तसमवायतः॥ 59॥ **

**द्रव्येषु समवेतानां, तथा तत्समवायतः। **

**तत्रापि समवेतानां, शब्दस्य समवायतः॥ 60॥ **

**तद्वृत्तीनां समवेतसमवायेन तु ग्रहः। **

**विशेषणतया तद्वदभावानां ग्रहो भवेत्‌॥ 61॥**

**यदि स्यादुपलभ्येतेत्येवं यत्र प्रसज्यते। **

**प्रत्यक्षं समवायस्य विशेषणतया भवेत्‌॥ 62॥ **

जन्यत्वघटितस्य व्यापारत्वस्य श्रोत्रशब्दसंबन्धे समवायरूपेऽभावात् व्यापारपदस्य संनिकर्षः अर्थः। षड्विधं संनिकर्षमुदाहरणद्वारा प्रदर्शयति-**द्रव्यग्रह इति**। द्रव्यवृत्तिलौकिकविषयतासंबन्धेन प्रत्यक्षमिन्द्रियसंयोगजन्यम्‌। द्रव्यसमवेतवृत्तिलौकिकवषयतासंबन्धेन प्रत्यक्षमिन्द्रियसंयुक्तसमवायज-न्यम्‌। एवं द्रव्यसमवेतसमवेतवृत्तिलौकिकविषयतासंबन्धेन प्रत्यक्ष-मिन्द्रियसंयुक्तसमवेतसमवायजन्यमिति बोध्यम्।

ननु द्रव्यप्रत्यक्षे इन्द्रियसन्निकर्षत्वेन हेतुत्वे त्वक्प्रभासंयोगा-च्चाक्षुषापत्तिः, एवमन्धकारे घटचक्षुःसंयोगात्‌ स्पार्शनापत्तिश्चेति चेन्न। वस्तुतस्तु द्रव्यचाक्षुषं प्रति चक्षुःसंयोगः कारणं, द्रव्यसमवेतचाक्षुषं प्रति चक्षुःसंयुक्तसमवायः, द्रव्यसमवेतसमवेतचाक्षुषं प्रति चक्षुःसंयुक्त-समवेतसमवायः, इति विशिष्यैव कार्यकारणभावस्वीकारात्।

**चक्षुस्संयोगादेः कारणत्वोपपादनम्**

नन्वेवमात्मप्रत्यक्षानुरोधेन मनःसंयोगस्य ज्ञानादिप्रत्यक्षानुरोधेन मनःसंयुक्तसमवायस्य प्रत्यसत्तित्वेपि चक्षुरादिसंयोगतत्संयुक्तसमवाययोः प्रमाणाभावः चक्षुरादिसंयुक्तसमवेतसमवायेनैव त्र्यणुकादेश्चाक्षुषाद्युप-पत्तेरिति चेत्

अत्र पृष्टव्यम्। पृथिवीपरमाणुनीले नीलत्वं, पृथिवीपरमाणौ पृथिवीत्वं च चक्षुषा कथं न गृह्यते? तत्र परम्परया= स्वाश्रय-समवेतसमवेतत्वादिसंबन्धेन उद्भूतरूपसंबन्धस्य महत्त्वसंबन्धस्य च सत्वात्‌। तथाहि- नीले नीलत्वजातिरेकैव घटनीले परमाणुनीले च वर्तते। तथाच महत्त्वसंबन्धो घटनीलमादाय वर्तते, उद्भूतरूपसंबन्धस्तूभयं घटं परमाणुं चादायैव वर्तते। स्वम् उद्भूतरूपं, स्वाश्रयो घटः परमाणुश्च, तत्समवेतं नीलं, तत्समवेतत्वं नीलत्वे। एवं पृथिवीत्वेपि घटादिकमादाय महत्त्वसंबन्धो (स्वं महत्त्वम्, तदाश्रयो घटः, तत्समवेतत्वं पृथिवीत्वे इति स्वाश्रयसमवेतत्वसंबन्धेन) बोध्यः।

एवं वायौ तदीयस्पर्शादौ च सत्तायाश्चाक्षुषप्रत्यक्षं स्यात्‌ (स्वम् उद्भूतरूपं, तदाश्रयो घटादिः, तत्समवेतत्वं सत्तायाम् इति
स्वाश्रयसमवेतत्वसंबन्धेन, तथा स्वम् उद्भूतरूपं, तदाश्रयो घटादिः, तत्समवेतत्वं रूपादौ, तत्समवेतत्वं सत्तायाम् इति
स्वाश्रयसमवेतसमवेतत्वसंबन्धेन) इति।

**तत्परिहारप्रकारः**

तत्परिहाराय उद्भूतरूपावच्छिन्न-महत्त्वावच्छिन्न-आलोकसंयोगाव-च्छिन्नचक्षुःसंयुक्तसमवेतसमवायस्य द्रव्यसमवेतसमवेत(द्रव्यान्य-द्रव्यसमवेतान्य)चाक्षुषे, उद्भूतरूपावच्छिन्न-महत्त्वावच्छिन्न-आलोकसंयोगावच्छिन्नचक्षुःसंयुक्तसमवायस्य द्रव्यसमवेत(द्रव्यान्य)चाक्षुषे कारणत्वं वाच्यम्। उद्भूत-रूपावच्छिन्नेति महत्त्वावच्छिन्नेति आलोकसंयोगावच्छिन्न इति त्रयं चक्षुःसंयुक्तपदार्थैकदेशसंयोगेनान्वेति। आलोकसंयोगावच्छिन्न इत्यस्य आलोकसंयोगावच्छेदकदेशावच्छिन्न इत्यर्थः।

अत्र चक्षुर्घटितचक्षुःसन्निकार्षाच्चक्षुष्ट्वादीनां प्रत्यक्षवारणायो**द्भूतेति**। तथाच महत्त्वावच्छिन्नचक्षुःसंयुक्तसमवेतसमवायस्य त्रसरेणावभावात् तच्चाक्षुषा-द्यनुपपत्तिः, अतः संयोगस्य प्रत्यासत्तित्वमावश्यकम्। नापि संयुक्तसमवेतसमवायेन संयुक्तसमवायस्य अन्यथासिद्धिः, उक्तविशेषणविशिष्टद्रव्यसमवेतप्रत्यक्षं प्रति चक्षुःसंयुक्तसमवायस्य हेतुत्वात्। तथाच महत्त्वावच्छिन्नचक्षुःसंयुक्तसमवेतसमवायस्य त्रसरेणुरूपेऽभावात् चाक्षुषानुपपत्त्या संयुक्तसमवायस्य प्रत्यासत्तित्वं सिध्यति। एतत्प्रसङ्गेन पूर्वं रूपावच्छिन्नत्वम्, आलोकसंयोगावच्छिन्नत्वं चक्षुःसंयोगे तत्प्रयोजनं चाभिहितमिति बोध्यम्‌।

इत्थंच परमाणुनीलादौ न नीलत्वादिग्रहः, परमाणौ चक्षुःसंयोगस्य महत्त्वावच्छिन्नत्वाभावात्‌। एवं वाय्वादौ न सत्तादिचाक्षुषं, तत्र चक्षुःसंयोगस्य रूपावच्छिन्नत्वाभावात्‌। एवं यत्र घटस्य पृष्ठावच्छेदेनालोकसंयोगः चक्षुःसंयोगस्त्वग्रावच्छेदेन तत्र घटप्रत्यक्षाभावादालोकसंयोगावच्छिन्नत्वं चक्षुःसंयोगे विशेषणं दत्तम्‌।

**द्रव्यस्पार्शने संनिकर्षाः**

एवं द्रव्यस्पार्शनप्रत्यक्षे त्वक्संयोगः कारणम्‌। द्रव्यसमवेतस्पार्शन-प्रत्यक्षे त्वक्संयुक्तसमवायः। द्रव्यसमवेतसमवेतस्पार्शनप्रत्यक्षे त्वक्संयुक्त-समवेतसमवायः। अत्रापि परमाणुघटितत्वक्संनिकर्षेण स्पर्शत्वस्पार्शनवार-णाय महत्त्वावच्छिन्नत्वं, प्रभाघटितसंनिकर्षेण सत्तादिस्पार्शनवारणाय उद्भूतस्पर्शावच्छिन्नत्वविशेषणं बोध्यम्।

**गन्धादिप्रत्यक्षे संनिकर्षाः**

एव गन्धप्रत्यक्षे घ्राणसंयुक्तसमवायः, गन्धसमवेतस्य घ्राणजप्रत्यक्षे घ्राणसंयुक्तसमवेतसमवायः।

**रसादिप्रत्यक्षे संनिकर्षाः**

रसप्रत्यक्षे रसनासंयुक्तसमवायः, रससमवेतस्य रासनप्रत्यक्षे रसनासंयुक्तसमवेतसमवायः कारणम्‌।

**शब्दादिप्रत्यक्षे संनिकर्षाः**

शब्दप्रत्यक्षे श्रोत्रावच्छिन्नसमवायः, शब्दसमवेतश्रावणप्रत्यक्षे श्रोत्रावच्छिन्नसमवेतसमवायः कारणम्‌।

अत्र सर्वं प्रत्यक्षं लौकिकं बोध्यम्‌। वक्ष्यमाणमलौकिकप्रत्यक्ष-मिन्द्रियसंयोगादिकं विनापि संभवति।

**मानसप्रत्यक्षे संनिकर्षः**

एवमात्मप्रत्यक्षे मनःसंयोगः, आत्मसमवेतमानसप्रत्यक्षे मनःसंयुक्तसमवायः, आत्मसमवेतसमवेतमानसप्रत्यक्षे मनःसंयुक्तसमवेत-समवायः कारणम्‌।

**अभावप्रत्यक्षे संनिकर्षः**

समवायप्रत्यक्षे अभावप्रत्यक्षे चेन्द्रियसंबद्धविशेषणता हेतुः। यद्यपीन्द्रियसंयुक्तविशेषणता इन्द्रियसंयुक्तसमवेतविशेषणतेत्यादिक्रमेण बाहुल्यमेव, तथापि विशेषणतात्वेनैव रूपेण विभागः। नचैवं समवायत्वेन चतुर्णामनुगमप्रसङ्गः, परिभाषाया अपर्यनुयोज्यत्वात्‌।

वैशेषिकमते तु समवायो न प्रत्यक्षः, संबन्धप्रत्यक्षे यावदाश्रय-प्रत्यक्षस्य हेतुत्वात्, अतीतानागतानां यावतां संबन्धिनां प्रत्यक्षाभावात्।

अत्र यद्यपि विशेषणता नानाविधा, तथा हि भूतलादौ घटाद्यभावः संयुक्तविशेषणतया गृह्यते। संख्यादौ रूपाद्यभावः संयुक्तसमवेतविशेषणतया, संख्यात्वादौ रूपाद्यभावः संयुक्तसमवेतसमवेतविशेषणतया, शब्दाभावः केवलश्रोत्रावच्छिन्नविशेषणतया, कादौ खत्वाद्यभावः श्रोत्रावच्छिन्नसमवेत-विशेषणतया, \[एवं कत्वाद्यवच्छिन्नाभावे गत्वाभावादिकं श्रोत्रावच्छिन्न-विशेषणविशेषणतया, घटाभावादौ पटाभावः चक्षुःसंयुक्तविशेषणविशेषण-तया, एवमन्यत्राप्यूह्यं,\] तथापि विशेषणतात्वेन एकैव सा गण्यते, अन्यथा षोढा सन्निकर्ष इति प्राचां प्रवादो व्याहन्येतेति।

**योग्यानुपलब्धिनिरूपणम् **

भाट्टास्तु- विशेषणतया तद्वदित्याद्यसङ्गतं, विशेषणताप्रत्या-सत्तेरभावात्‌। नच तत्प्रत्यासत्तेरनभ्युपगमेऽभावप्रत्यक्षानुपपत्तिरति वाच्यम्‌। इष्टापत्तेः, अनुपलम्भस्यैव तत्प्रत्ययस्योपगमात्‌। नच समवायप्रत्यक्षानु-रोधात्‌ विशेषणताप्रत्यासत्तिस्वीकारः, तस्यानुपगमात्‌, अत एवाभावप्रत्यये इन्द्रियं न करणं, किंतु योग्यानुपलब्धिरेवेति **वदन्ति।**

**तन्न। **अत्राभावप्रत्यक्षे योग्यानुपलब्धेः कारणम्‌। इन्द्रियैः अभावप्रत्यक्षे जननीये योग्यानुपलब्धेः सहकारितामात्रेण निर्वाहेऽतिरिक्त-प्रमाणकल्पनमनुचितम्। तथाहि भूतलादौ घटादिभ्रमे जाते घटाभावादिकं न ज्ञायते, तेन अभावोपलम्भे प्रतियोग्युपलम्भाभावः कारणम्‌। नच घटादिभ्रमहेतुदोष एव तत्प्रतिबन्धकः अन्यथा भ्रमोत्पत्तिकाले तदभावप्रत्यक्षापत्तिरिति वाच्यम्‌। विनश्यदवस्थदोषाद्यत्र भ्रमस्तत्र भ्रमोत्पत्तिकाले प्रतिबन्धकीभूतदोषाभावस्य सत्वादभावप्रत्यक्षापत्तेः।

अत्र अभावोपलम्भे = तदिन्द्रियजन्यतत्संबन्धावच्छिन्नतदभाव-लौकिकप्रत्यक्षे प्रतियोग्युपलम्भाभावः = तदिन्द्रियजन्यानाहार्यतत्संसर्गक-तत्प्रकारकोपलम्भाभावः कारणम्‌। इन्द्रियान्तरजन्ये आनुमानिके च तदुपलम्भे सत्यपि तदभावप्रत्यक्षात्तदिन्द्रियजन्येति। अभावप्रत्यक्षहेतुप्रति-योग्यारोपसत्त्वेप्यभावप्रत्यक्षादनाहार्येति।

तत्र=प्रतियोग्युपलम्भाभावे योग्यताप्यपेक्षिता, तेन न जलपर-माण्वादौ पृथिवीत्वाभावादेः प्रत्यक्षम्। योग्यता च प्रतियोगिसत्त्वप्रसञ्जन-प्रसञ्जितप्रतियोगिकत्वरूपा, तदर्थश्च प्रतियोगिनो घटादेः सत्त्वप्रसक्त्या प्रसञ्जित उपलम्भरूपः प्रतियोगी यस्य सोऽभावप्रत्यक्षे हेतुः।

**एतत्स्वरूपम्**

तथा च यत्रालोकसंयोगादिकं वर्तते तत्र यद्यत्र घटः स्यात्तर्हि उपलभ्येतित्यापादयितुं शक्यते तत्र घटाभावादेः प्रत्यक्षं भवति, अन्धकारे तु नापादयितुं शक्यते, तेन घटाभावादेरन्धकारे न चाक्षुषप्रत्यक्षम्। अनुपलम्भे विद्यमानेऽपि निरुक्तयोग्यताविशिष्टस्य तस्य तत्राभावात्। स्पार्शनप्रत्यक्षं तु भवत्येव, आलोकसंयोगं विना स्पार्शनप्रत्यक्षस्यापादयितुं शक्यत्वात्‌। तथा च समानेन्द्रियजन्योपलम्भव्याप्यत्वस्य योग्यताघटकत्वान्न तत्र चाक्षुषमिति बोध्यम्।

ननु [\[46\]](\%22#_ftn46\%22 "\"\"")तेजोवृत्तित्वस्योपलम्भव्याप्यत्वात्‌ तेजसि गुरुत्वाभावप्रत्यक्षापत्तिः, एवं स्तम्भे पिशाचाभावस्यापि प्रत्यक्षापत्तिरिति चेन्न। गुरुत्व[\[47\]](\%22#_ftn47\%22 "\"\"")-पिशाचादिकं यदयोग्यं तदभावस्य अयोग्यत्वात्, तत्र गुरुत्व-पिशाचादिप्रत्यक्षस्यापादयितुमशक्यत्वात्‌। [\[48\]](\%22#_ftn48\%22 "\"\"")निरुक्तयोग्यताघटकव्याप्तौ प्रतियोग्यवृत्तिधर्मानवच्छिन्नत्वस्य निवेशात्‌। प्रकृते च जातित्वविशिष्टतेजो-वृत्तित्वस्योपलम्भव्याप्यत्वेऽपि जातित्वस्य गुरुत्वावृत्तित्वेन तादृशव्याप्यत्वे प्रतियोग्यवृत्तिधर्मानवच्छिन्नत्वाभावादिति भावः।

वायावुद्भूतरूपाभावः चक्षुषा गृह्यते। रूपत्वावच्छिन्नाभावस्या-तीन्द्रियानुद्भूतरूपप्रतियोगिकत्वेन प्रत्यक्षासंभवादुद्भूतेति।

एवं पाषाणे सौरभाभावः, गुडे तिक्ताभावः, वह्नावनुष्णत्वाभावः, श्रोत्रे शब्दाभावः, आत्मनि सुखाद्यभावः, प्रभाया उद्भूतस्पर्शाभाव इत्यादय-स्तत्तदिन्द्रियैर्गृह्यन्ते, तत्तत्प्रत्यक्षस्यापादयितुं शक्यत्वात्‌।

**प्रथमयोग्यानुपलब्धिः**

अत्र तदधिकरणविशेष्यकाभावप्रत्यक्षे तदधिकरणकतदापादकका-पत्तियोग्यतदुपलम्भस्य विषयतासंबन्धावच्छिन्नप्रतियोगिताकोऽभावो हेतुरि-त्यर्थः। उपलम्भे तदधिकरणकतदापादककापत्तियोग्यत्वं च तत्प्रतियोगि-सत्त्वनिष्ठव्याप्तिनिरूपकत्वम्‌। अत्र च तदापादककापत्तिर्यत्र नोत्पन्ना तत्र तदभावप्रत्यक्षानुपपत्तिरिति योग्यत्वनिवेशः। नच निर्विशेषितस्य प्रतियोगिसत्त्वस्य न उपलम्भव्याप्यत्वं, उपलम्भकसामग्र्यन्तरविरहे प्रतियोगिसत्त्वेऽप्युपलम्भाभावात्‌, किं तु महत्त्वोद्भूतरूपाद्यवच्छिन्नस्यैव, एवंच महत्त्वादिविशिष्टपृथिवीत्वस्योपलम्भव्याप्यत्वाज्जलपरमाणौ पृथि-वीत्वाभावप्रत्यक्षापत्तिरिति वाच्यम्‌। तदधिकरणावृत्तिधर्मानवच्छिन्नत्वस्य योग्यताघटकीभूतव्याप्त्यंशे निवेशात्‌, महत्त्वस्य जलपरमाण्ववृत्तित्वेन तादृशव्याप्तौ तादृशधर्मानवच्छिन्नत्वाभावात्‌। तथाच तदधिकरणपदेन जलपरमाणूपादाने प्रतियोगिसत्त्वनिष्ठपरमाण्ववृत्तिधर्मानवच्छिन्नव्याप्ति-निरूपकोपलम्भाप्रसिद्ध्या तदभावरूपकारणविरहादेव न जलपरमाणौ पृथिवीत्वाभावप्रत्यक्षम्।

नच गन्धवदणुभिन्नत्वविशिष्टस्यापि पृथिवीत्वस्य तदुपलम्भव्याप्य-त्वाद्‌ गन्धवदणुभिन्नत्वस्य जलपरमाणुवृत्तित्वाच्च तद्दोषतादवस्थ्यमिति वा-च्यम्। योग्यताघटकव्याप्तौ प्रतियोगिग्राहकातिरिक्तधर्मानवच्छिन्नत्वस्यापि निवेशात्‌, गन्धवदणुभिन्नत्वादेश्च प्रतियोगिग्राहकातिरिक्तत्वेन तादृश-धर्मानवच्छिन्नत्वस्योक्तव्याप्तावभावात्। नच प्रतियोगिग्राहकत्वं प्रतियोगि-ग्रहजनकत्वं, तच्च गन्धवदणुभिन्नत्वपृथिवीत्वोभयसमूहालम्बनात्मक-लौकिकप्रत्यक्षे विषयविधया हेतुत्वात्‌ गन्धवदणुभिन्नत्वस्याप्यक्षतमिति वाच्यम्‌। प्रतियोगिप्रकारतानिरूपितलौकिकविशेष्यताविरहप्रयोजकीभूता-भावप्रतियोगित्वस्यैव प्रतियोगिग्राहकत्वपदर्थत्वात्‌।

**द्वितीययोग्यानुपलब्धिः**

अथैवं पिशाचत्वप्रकारतानिरूपितलौकिकविशेष्यत्वाप्रसिद्ध्या तद्धटितनिरुक्तयोग्यानुपलम्भविरहात्तदभावप्रत्यक्षं न स्यादिति चेन्न। नहि वयं सर्वत्राभावप्रत्यक्षे निरुक्तयोग्यानुपलम्भस्य हेतुत्वं ब्रूमः, किन्तु योग्यस्याभावप्रत्यक्षे। अयोग्यपिशाचत्वाद्यभावप्रत्यक्षे तु तदधिकरणवृत्तित्व-प्रसञ्जनप्रसञ्जितप्रतियोगिकस्तदधिकरणवृत्तित्वोपलम्भस्य विषयतासंब-न्धावच्छिन्नाभाव एव प्रतियोगिनिष्ठो हेतुः[\[49\]](\%22#_ftn49\%22 "\"\"")।

अत्राप्यापादनस्य सर्वत्रासंभवेन तदधिकरणवृत्तित्वप्रसंजन-प्रसंजितत्वं तदधिकरणवृत्तित्वनिष्ठव्याप्तिनिरूपकत्वम्। [\[50\]](\%22#_ftn50\%22 "\"\"")जातित्वादिविशि-ष्टस्य स्तम्भवृत्तित्वस्योपलम्भव्याप्यत्वात्‌ स्तम्भे पिशाचत्वाभावप्रत्यक्षं, जातित्वादिविशिष्टस्य पिशाचवृत्तित्वस्योपलम्भाव्याप्यत्वान्न पिशाचे स्तम्भत्वाभावप्रत्यक्षम्‌। एवं तादत्म्येन स्तम्भवृत्तित्वपिशाचवृत्तित्वयो-रुपलम्भव्याप्यत्वाव्याप्यत्वाभ्यां स्तम्भपिशाचयोः पिशाचभेदस्तम्भभेदयोः प्रत्यक्षत्वाप्रत्यक्षत्वे अप्युपपादनीये।

न च तदधिकरणवृत्तित्वप्रसञ्जनप्रसञ्जितप्रतियोगिकस्तदधि-करणवृत्तित्वोपलम्भस्याभावरूपा द्वितीयानुपलब्धिरेव ऐन्द्रियकघटाभावादिप्रत्यक्षेपि हेतुरास्तां, किं प्रथमयोग्यानुपलम्भहेतुतयेति वाच्यम्‌। तथा सति परमाण्वादौ महत्त्वाभावप्रत्यक्षानुपपत्तेः, परमाणोरयोग्यतया तद्वृत्तित्वस्योपलम्भाव्याप्यत्वात्। परमाणौ महत्त्वसत्त्वे तद्वत्त्वेन परमाणूपलम्भापादनस्य कर्तुं शक्यतया प्रथमानुपलब्ध्या परमाणावपि महत्त्वाभावस्य प्रत्यक्षत्वोपगमसंभवात्।

**द्वितीययोग्यानुपलब्धेः कारणत्वाभावः**

**संसर्गाभावप्रत्यक्षे प्रतियोगिनो योग्यता कारणम्**

विषयतया लौकिकप्रत्यक्षं प्रति विषयत्वेन = लौकिकप्रत्यक्षविषयतोपलक्षितत्वेन विषयस्य कारणत्वस्य [\[51\]](\%22#_ftn51\%22 "\"\"")क्लृप्तत्वात्तेनैव गुरुत्वादीनां लौकिकप्रत्यक्षविषयत्वोपलक्षितत्वाभावेनैव तेषु लौकिकविषयतासंबन्धेन प्रत्यक्षापत्तेरयोगात् गुरुत्वाद्यतीन्द्रियाभावप्रत्यक्षवारणसंभवेन तदनुरोधेन तदधिकरणीयत्वेत्यादिद्वितीययोग्यानुपलम्भस्य हेतुताया अनावश्यकत्वेन संसर्गाभावप्रत्यक्षे प्रतियोगिनो योग्यतामात्रमपेक्षितम्। प्रतियोगिनो योग्यता = योग्यमात्रप्रतियोगिकत्वे सति योग्यधर्म-मात्रावच्छिन्नप्रतियोगिताकत्वम्। अत्र विशेषणे, द्रव्यसामान्याभाववारणाय **मात्रेति**। गुरुत्ववद्धटात्यन्ताभाववारणाय **विशेष्यदलम्‌**। रूपगुरुत्वान्यतरावच्छिन्ना-भाववारणाय विशेष्यदले **मात्रेति**।

**अन्योन्याभावप्रत्यक्षे अधिकरणयोग्यता कारणम्**

अन्योन्याभावप्रत्यक्षेऽधिकरणयोग्यतापेक्षिता। अधिकरणयोग्यता च योग्याधिकरणवृत्तित्वम्। इदं चाभावग्राहकयोग्यसन्निकर्षप्रदर्शनार्थं, तेन स्तम्भ इव वाय्वादौ न पिशाचान्योन्याभावप्रत्यक्षमिति भावः। अन्योन्याभावे योग्यता तु जात्यवच्छिन्नप्रतियोगिताकत्व-जात्यतिरिक्तयोग्यधर्मावच्छिन्न-प्रतियोगिताकत्वान्यतरदेव। तेन स्तम्भे पिशाचान्योन्याभाव-पिशाचवद-न्योन्याभावयोः प्रत्यक्षत्वाप्रत्यक्षत्वोपपत्तिः। पिशाचभेदप्रत्यक्षोपपत्तये जात्यवच्छिन्नप्रतियोगिताकत्वोपादानं, घटवदन्योन्याभावादेः प्रत्यक्षोपपत्तये जात्यतिरिक्तेत्यादि उपात्तम्॥ 59॥ 60॥ 61॥ 62॥

**त्रिविधालौकिकप्रत्यासत्तिनिरूपणम् **

**अलौकिकस्तु व्यापारस्त्रिविधः परिकीर्तितः। **

**सामान्यलक्षणो ज्ञानलक्षणो योगजस्तथा॥ 63॥**

प्रत्यक्षं लौकिकालौकिकभेदेन द्विविधं, तत्र लौकिकप्रत्यक्षे षोढासंनिकर्षो वर्णितः। अलौकिकसंनिकर्षस्त्विदानीमुच्यते-**अलौकिक-स्त्विति**। **व्यापारः**- सन्निकर्षः, धूमत्वादिसामान्यलक्षणाया इन्द्रियजन्यत्वा-भावात् जन्यत्वघटितव्यापारत्वासंभवात्। यद्यपि धूमत्वादेरिन्द्रियप्रतियो-गिकत्वाभावात्‌ सन्निकर्षत्वमयुक्तम्‌, तथापि संयोगस्येन्द्रियप्रतियोगिकत्वात्‌ तद्धटितस्येन्द्रियसंयुक्तविशेष्यकज्ञानप्रकारीभूतधूमत्वादेः प्रत्यासत्तितानि-र्वाहः।

**इन्द्रियसंबद्धं सामान्यं प्रत्यासत्तिः इति प्राचीनतम्**

**सामान्यलक्षण इति**। सामान्यं लक्षणं यस्येत्यर्थः। तत्र लक्षणपदेन यदि स्वरूपमुच्यते तदा सामान्यस्वरूपा प्रत्यासत्तिरित्यर्थो लभ्यते। तदा इन्द्रियसंबद्धं सामान्यं प्रत्यासत्तिः= इन्द्रियसंबद्धविशेष्यकज्ञानप्रकारीभूतं सामान्यं तादृशं बोध्यम्। तथा हि-यत्रेन्द्रियसंयुक्तो धूमादिस्तद्विशेष्यकं धूम इति ज्ञानं यत्र जातं, तत्र ज्ञाने धूमत्वं प्रकारस्तत्र धूमत्वेन संनिकर्षेण धूमा इत्येवंरूपं सकलधूमविषयकं ज्ञानं जायते। अत्र यदीन्द्रियसंबद्धं सामान्यं प्रत्यासत्तिरित्येवोच्यते तदा धूलीपटले धूमत्वभ्रमानन्तरं सकलधूमविषयकं ज्ञानं न स्यात्‌, तत्र धूमत्वेन सह इन्द्रियसंबन्धाभावात्‌। मन्मते त्विन्द्रियसंबद्धं धूलीपटलं, तद्विशेष्यकं धूम इति ज्ञानं, तत्र प्रकारीभूतं धूमत्वं प्रत्यासत्तिः।

ननु यत्र यक्षुःसंनिकर्षेण धूम इति ज्ञानं जनितं तत्र चक्षुःसंयोगं विनापि तादृशज्ञानमादायेन्द्रियसंबद्धविशेष्यकज्ञानप्रकारस्य धूमत्वादे-र्धूमान्तरे सत्त्वात् (धूमान्तराणां) सामान्यलक्षणया ज्ञानापत्तिः। न च तदा धूमो नेन्द्रियसंबद्धः, ज्ञानलक्षणात्मकसंनिकर्षस्य धूमे सत्त्वात्‌। नच तत्रैकक्षणे सामान्यलक्षणाजन्यज्ञानस्वीकारे क्षतिविरह इति वाच्यम्‌। तन्मूलकज्ञानधारापत्तर्दुर्वारत्वादिति चेन्न। इन्द्रियसंबन्धस्य लौकिकस्य ग्राह्यत्वात्। अत्र लौकिकसन्निकर्षस्य विशेषणविधया घटकत्वं बोध्यम्‌। अन्यथा तत्र धूमे पूर्वकालीनचक्षुःसंयोगमादाय तद्दोषतादवस्थ्यमिति ध्येयम्‌। इदमुपलक्षणम् यत्र चक्षुःसंयोगे विद्यमानेऽपि दोषवशान्न धूमचाक्षुषं किंतु धूमत्वप्रकारकं स्मरणं तत्र धूमत्वसामान्यलक्षणाजन्यज्ञानापत्तिवारणाय सामान्यलक्षणा घटकज्ञाने तदिन्द्रियजन्यत्वस्य वाच्यत्वात्‌।

नन्विन्द्रियसंबद्धेत्यत्र लौकिकसंबन्धः, ज्ञानप्रकारेत्यत्र ज्ञानस्य तदिन्द्रियजन्यत्वं चेद्विवक्षितं, तदाणुत्वेन[\[52\]](\%22#_ftn52\%22 "\"\"") यत्किंचिदणूपस्थितावणुत्व-सामान्यलक्षणया सकलाणुगोचरो मानसो बोधो न स्यात्‌, तदाणौ मनसो लौकिकसंबन्धस्य ज्ञाने मनोजन्यत्वस्य चाभावादिति[\[53\]](\%22#_ftn53\%22 "\"\"") चेन्न। बहिरिन्द्रियस्थले एव तथात्वात्। मानसस्थले तु ज्ञानप्रकारीभूतं सामान्यं प्रत्यासत्तिः॥ 63॥

**सामान्यज्ञानं प्रत्यासत्तिः इति नव्यमतम्**

**आसत्तिराश्रयाणां तु सामान्यज्ञानमिष्यते।**

**अत्रेदं चिन्त्यम्।** समानानां भावः सामान्यं, तच्च क्वचिन्नित्यं धूमत्वादि, क्वचिच्चानित्यं घटादि। यत्रैको घटः संयोगेन भूतले समवायेन कपाले वा ज्ञातः, तदनन्तरं सर्वेषामेव तद्धटादिमतां भूतलादीनां कपालादीनां वा ज्ञानं भवति, तत्र सामान्यं येन सम्बन्धेन ज्ञायते, तेन सम्ब-न्धेनाऽधिकरणानां प्रत्यासत्तिः। अन्यथा समवायेन ज्ञान प्रकारीभूतघट-त्वादिसामान्यप्रत्यासत्त्या कालादिज्ञानापत्तेः। एवंच (1) इन्द्रियसम्बद्ध-विशेष्यकं घट इति ज्ञानं यत्र जातं, तत्र परदिने इन्द्रियसम्बन्धं विनाऽपि तादृशज्ञानप्रकारीभूतसामान्यस्य सत्त्वात् तादृशज्ञानं कुतो न जान्यते?

ननु कथमिदमापादनं? सामान्यलक्षणाघटकीभूतलौकिसन्निकर्षस्य विशेषणत्वविवक्षणेन कालान्तरीयसंयोगमादायोक्तातिप्रसङ्गस्याभावात् इति चेत्तथापि (2) यत्र तद्धटवतः स्मरणं जातं, तत्र सामान्यलक्षणया सर्वेषां तद्‌घटवतां भानं न स्यात्, सामान्यस्य तद्घटस्य तदानीमभावात्। नच तत्र स्वसमवायिसमवायादिसंबन्धेन घटत्वादेरेव प्रत्यासत्तितया नैष दोषोऽपि न संभवतीति वाच्यम्‌। स्वसमवायिसमवायादिना घटत्वं कपालादौ यदा न ज्ञातं, किंतु तदा तद्धट एव समवायादिना ज्ञातः, तदुत्तरमपि तद्धटाश्रय-कपालानां ज्ञानस्य सर्वानुभवसिद्धस्य घटत्वप्रत्यासत्त्या उपपादनासंभवात्‌।

(3) एवं ज्ञायमानस्य सामान्यस्य प्रत्यासत्तित्वे चैत्रीयज्ञानविषय-सामान्यप्रत्यासत्त्या मैत्रस्य तदाश्रयप्रत्यक्षापत्तिभिया तत्पुरुषीयत्व-निवेशस्यावश्यकतया गौरवम्‌, ज्ञानस्य प्रत्यासत्तित्वे तु पुरुषनिष्ठप्रत्यासत्त्या हेतुत्वान्न तत्पुरुषीयत्वनिवेश इति लाघवम्।

**तस्मात् सामान्यविषयकं ज्ञानं प्रत्यासत्तिः**, **न तु सामान्यमित्याह**-**आसत्तिरिति**। आसत्तिः= प्रत्यासत्तिः। तथा च ‘सामान्यलक्षणः’ इत्यत्र ‘लक्षण’शब्दस्य विषयोऽर्थः। तस्मात् **(1) इन्द्रियसंबद्धविशेष्यकं सामान्य-प्रकारकं ज्ञानमित्यर्थः। यद्वा (2) सामान्यविषयकं ज्ञानमात्रमित्यर्थः।** सामान्यविषयकज्ञानत्वं प्रत्यासत्तितावच्छेदकमिति यावत्‌। तथा चात्र कल्पे (2) इन्द्रियसंबद्धविशेष्यकत्व-प्रकारकत्व-तदिन्द्रियजन्यत्वानि ज्ञानस्य विशेषणानि नोपादेयानीति। पूर्वमते (1) तु तदिन्द्रयजन्यत्वादेर्निवेशेन इन्द्रियभेदेन कार्यकारणभावभेदकल्पनेन च गौरवमिति भावः। एतन्मते च (2) निर्विकल्पकसाधारणं स्मरणसाधारणं च सामान्यज्ञानमात्रं प्रत्यासत्तिः। तथाच घटत्वप्रकारकप्रत्यक्षत्वं कार्यतावच्छेदकं, घटत्वज्ञानत्वं च कारण-तावच्छेदकं, स्वप्रकारीभूतघटत्वाश्रयत्वं च कार्यतावच्छेदकः संबन्धः, स्वविषयघटत्वाश्रयत्वं कारणतावच्छेदकः संबन्धः, चक्षुःसंयोगादिशून्यकाले पूर्वोक्तातिप्रसङ्गस्य वक्ष्यमाणतदिन्द्रियजेत्यादिनैव वारणादिति ध्येयम्‌।

**तत्र सहकारिकथनम्**

**तदिन्द्रियजतद्धर्मबोधसामग्र्यपेक्ष्यते॥64॥**

ननु चक्षुःसंयोगादिकं विनाऽपि सामान्यज्ञानं यत्र वर्तते, तत्र सकलघटादीनां चाक्षुषप्रत्यक्षं स्यादत आह-**तदिति**। अस्याऽर्थः-यदा बहिरिन्द्रियेण[\[54\]](\%22#_ftn54\%22 "\"\"") सामान्यलक्षणया ज्ञानं जननीयं, तदा यत्किञ्चिद्धर्मिणि तत्सामान्यस्य तदिन्द्रियजन्यज्ञानस्य सामाग्र्यपेक्षिता, सा च सामग्री चक्षुःसंयोगालोकसंयोगादिकं, तेनाऽन्धकारादौ चक्षुरादिना तादृशं ज्ञानं न जन्यते। अयमाशयः- यदा घटचक्षुःसंनिकर्षादिघटिता चाक्षुषादिसामग्री, तदुत्तरक्षणे घट इति चाक्षुषं, सैव सामान्यलक्षणा, तयोत्तरक्षणे सकलघट-विषयकं ज्ञानं जन्यते इति प्राचीनमते क्षणैकविलम्बः कल्प्यते। तत्र च माना-भावः, यदैव घट इति चाक्षुषमुत्पद्यते तदैव संनिकृष्टघटांशे लौकिकमप्य-न्यघटांशेऽलौकिकमित्यभ्युपगमात्। तथा च सामान्यलक्षणाजन्यघटत्व-प्रकारकचाक्षुषत्वस्य व्यापकं घटत्वप्रकारकलौकिकचाक्षुषत्वमिति फलितम्‌। तथाच चक्षुःसंनिकर्षादिशून्यकाले व्यापकधर्मावच्छिन्नजनकसामग्र्याः सह-कारिण्या विरहादेव न चाक्षुषं सामान्यलक्षणया ज्ञानमिति॥64॥

**ज्ञानलक्षणाप्रत्यासत्तिनिरूपणम्**

**विषयी यस्य तस्यैव व्यापारो ज्ञानलक्षणः।**

ननु ज्ञानलक्षणाप्रत्यासत्तिः ज्ञानरूपा, सामान्यलक्षणापि यदि ज्ञानरूपा, तदा तयोर्भेदो न स्यादत आह-**विषयीति**। सामान्यलक्षणा-प्रत्यासत्तिर्हि तदाश्रयस्य ज्ञानं जनयति, ज्ञानलक्षणाप्रत्यासत्तिस्तु यद्विषयकं ज्ञानं तस्यैव प्रत्यासत्तिः।

**सामान्यलक्षणाया उपयोगः**

अत्रायमर्थः-प्रत्यक्षे सन्निकर्षं विना विषयता न संभवति, प्रत्यक्षविषयतायाः संनिकर्षाश्रयत्वव्याप्यत्वात्। तथाच सामान्यलक्षणां विना धूमत्वेन सकलधूमानां वह्नित्वेन सकलवह्नीनां च भानं कथं भवेत्‌? तदर्थं सामान्यलक्षणा स्वीक्रियते। नच सकलवह्निधूमभानाभावे का क्षतिरिति वाच्यम्‌। प्रत्यक्षधूमे वह्निसंबन्धस्य= व्याप्तेः गृहीतत्वात्‌, अन्यधूमस्य चानुपस्थितत्वेन धर्मिज्ञानाभावान्न तद्विशेष्यकोऽपि व्याप्यत्वसंशयः संभवति, इति धूमो वह्निव्याप्यो नवेति संशयानुपपत्तेः। मन्मते तु सामान्यलक्षणया सकलधूमोपस्थितौ कालान्तरीयदेशान्तरीयधूमे वह्निव्याप्यत्वसंदेहः संभवति। न च सामान्यलक्षणास्वीकारे प्रमेयत्वेन सकलप्रमेयज्ञाने जाते सार्वज्ञा-पत्तिरिति वाच्यम्‌। प्रमेयत्वेन सकलप्रमेयज्ञाने जातेऽपि विशिष्य सकलपदार्थानामज्ञातत्वेन सार्वज्ञ्याभावात्‌।

**ज्ञानलक्षणाया उपयोगः**

एवं ज्ञानलक्षणाया अस्वीकारे सुरभि चन्दनमिति चाक्षुषे ज्ञाने जायमाने सौरभस्य ज्ञानं न स्यात्‌, सौरभांशे चक्षुःसंनिकर्षाभावात्। सौरभत्वप्रकारकलौकिकप्रत्यक्षसामग्र्याः सहकारिण्या विरहेण सौरभवत्व-सामान्यलक्षणयापि सौरभभानस्यासंभवात्। यद्यपि सुरभि चन्दनमित्यादौ सौरभादेर्भानं सौरभत्वादिसामान्यलक्षणयैव संभवति, सौरभत्वप्रकारक-लौकिकप्रत्यक्ष-सौरभत्वावच्छिन्नप्रकारक(लौकिक)प्रत्यक्षान्यतरसामग्री-सहकारेणैव तस्याः फलजनकत्वाङ्गीकारात्‌, प्रकृते च द्वितीयसामग्र्याः सहकारिण्याः सत्त्वात् सामान्यलक्षणयापि सौरभस्य भानं संभवति, तथापि स्वरूपतः सौरभत्वस्य भानं ज्ञानलक्षणयैव। तदानीं सौरभत्वांशे धर्मान्तरस्यागृहीततया सामान्यलक्षणया तद्भानानिर्वाहादिति भावः।

ननु धर्मान्तरस्य सौरभत्वांशेऽग्रहेऽपि सौरभत्वसामान्यलक्षणयैव सौरभत्वादेर्भानमस्तु, सौरभत्वप्रकारकसौरभविशेष्यकत्वस्यैव तत्कार्यताव-च्छेदकत्वादिति चेन्न। सौरभत्वादिविषयताप्रयोजिकायाः सामान्यलक्षणायाः स्वविषयसौरभत्वादिमत्त्वरूपसंबन्धस्य सौरभत्वे अभावेन सामान्यलक्षणया तद्भानानिर्वाहात्‌। सौरभत्वसामान्यलक्षणायाः कार्यतावच्छेदके सौरभत्व-प्रकारकत्वनिवेशे प्रयोजनाभावाच्च। नच ज्ञानलक्षणायाः कारणत्वान्तरकल्पने गौरवभियैव सामान्यप्रकारकत्वस्य कार्यतावच्छेदके निवेश इति वाच्यम्‌। विशेषणज्ञानहेतुतयैव निर्वाहे ज्ञानलक्षणायाः कारणत्वान्तरकल्पनाविरहा-दिति।

ननु विशेषणज्ञानजन्यतावच्छेदकं विशिष्टबुद्धित्वं, ज्ञानलक्षणायास्तु विशिष्टप्रत्यक्षत्वमिति न क्लृप्तेन निर्वाहः। एवं यत्र ज्ञानलक्षणया स्वविषय-मुख्यविशेष्यकं मानसं[\[55\]](\%22#_ftn55\%22 "\"\"") तत्र विशेषणज्ञानकारणतयैन न निर्वाह इति चेत्- एवमपि यत्र धूमत्वेन धूलीपटलं ज्ञातं, तत्र धूलीपटलस्यानुव्यवसाये भानं ज्ञानलक्षणयैव। तत्र धूमत्वज्ञानरूपसामान्यलक्षणायाः स्वविषयधूमत्वा-श्रयत्वसंबन्धेन धूलीपटलेऽभावेन सामान्यलक्षणयाऽनुव्यवसाये धूलीपटल-भानासंभवात्।

**योगजप्रत्यासत्तिः**

**योगजो द्विविधः प्रोक्तो युक्तयुञ्जानभेदतः॥ 65॥**

**युक्तस्य सर्वदा भानं चिन्तासहकृतोऽपरः।**

**योगज इति**। योगाभ्यासजनितो धर्मविशेषः श्रुतिस्मृतिपुराणादि-प्रतिपाद्य इत्यर्थः। युक्तयुञ्जानरूपयोगिद्वैविध्याद्धर्मस्यापि द्वैविध्यमिति भावः॥65॥

**युक्तस्येति**। युक्तस्य तावद्योगजधर्मसहायेन मनसा आकाश-परमाण्वादिनिखिलपदार्थगोचरं ज्ञानं सर्वदैव भवितुमर्हति, द्वितीयस्य चिन्ताविशेषोऽपि सहकारीति॥ **इति पाण्डुरङ्गीवीरनारायणाचार्यसंगृहीतायां न्यायकारिकाविवृतौ द्वितीयः प्रत्यक्षखण्डः॥1॥**







**अथ तृतीयः अनुमानखण्डः**

**अनुमितिकारणनिरूपणम् **

प्रत्यक्षनिरूपणानन्तरम् उपजीव्योपजीवकभावसंगत्या (कार्यता-संगत्या) अनुमितिः निरूप्यते। अनन्तराभिधानप्रयोजकजिज्ञासाजनक-ज्ञानविषयस्मरणानुकूलसंबन्धो निरूपणीयनिष्ठा संगतिः। तथाहि प्रत्यक्षनिरूपणानन्तरमनुमाननिरूपणे प्रयोजकजिज्ञासा अनुमानज्ञानं मे भवत्वित्याकारिका, तज्जनकज्ञानमनुमानज्ञानं मदिष्टसाधनमित्याकारकं, तद्विषयोऽनुमानं, तत्स्मरणानुकूलसंबन्धः अनुमाननिष्ठप्रत्यक्षकार्यत्वं संगतिः।

संगतयश्च षट्। तदुक्तम्‌-"संप्रसङ्ग उपोद्धातो हेतुतावसरस्तथा। निर्वाहकैक्यं कार्यैक्यं षोढा संगतिरिष्यते" इति। तत्र उपोद्धातादिभिन्नः स्मरणप्रयोजकसंबन्धः **प्रसङ्गः**। प्रकृतोपपादकत्वम् **उपोद्धातः**। यथा अनुमितिलक्षणोपोद्धातसंगत्या विशिष्टपरामर्शस्य अनुमितिहेतुतानिरूपणम्। **हेतुता** निरूपकतासंबन्धेन आश्रयतासंबन्धेन च कार्यता। कारणतानिरूपकत्वस्यैव कार्यतारूपत्वात्‌। **अवसरः** अनन्तरवक्तव्यत्वं, यथा प्रत्यक्षनिरूपणानन्तरं तत्कार्यत्वेनानुमानोपमानयोरुभयोर्निरूपणप्राप्तौ बहुवादिसंमतत्वेन प्रथममनुमाने एव जिज्ञासोदयेन अनुमाननिरूपणेन प्रतिबन्धकजिज्ञासानिवृत्ताववसरसंगत्या उपमाननिरूपणम्‌। **निर्वाहकैक्यं** एकप्रयोजकप्रयोज्यत्वम्‌। **कार्यैक्यम्** एककार्यानुकूलत्वम्।

**अनुमितिलक्षणम्**

परामर्शजन्यं ज्ञानमनुमितिः। परामर्शत्वं च व्याप्तिविशिष्टपक्षधर्मता-ज्ञानत्वम्‌। तथा च व्याप्तिविशिष्टपक्षधर्मताज्ञानजन्यं ज्ञानमनुमितिरिति फलितम्‌।

पक्षधर्मताया अप्रवेशेन लाघवाल्लक्षणान्तरमुच्यते- व्याप्तिज्ञान-करणकं ज्ञानमनुमितिः।

अथवा वस्तुतो यां काचिदनुमितिव्यक्तिमादाय तद्व्यक्तिवृत्तित्वे सति यां कांचित्प्रत्यक्षव्यक्तिमादाय तदवृत्तिजातिमत्त्वस्यैवानुमितित्वम्। **एतत्सर्वं पूर्वमेव प्रत्यक्षलक्षणनिरूपणावसरे प्रपञ्चितम्।**

**अनुमितिकरणविचारः **

**व्यापारस्तु परामर्शः करणं व्याप्तिधीर्भवेत्‌॥66॥**

अनुमायाम्= अनुमितौ व्याप्तिज्ञानं करणं, परामर्शो व्यापारः। ननु व्यापारत्वं तज्जन्यत्वे सत्ति तज्जन्यजनकत्वं, तच्च परामर्शे न संभवति, वह्निव्याप्यधूमवान्पर्वत इति परामर्शे व्याप्तिज्ञानजन्यत्वस्याभावात्‌, महानसीयवह्निव्याप्तिज्ञानस्य तदानीमभावेन व्यभिचारादिति चेन्न। येन पुरुषेण महानसादौ धूमे वह्निव्याप्तिर्गृहीता पश्चात्‌ स एव पुरुषः क्वचित्पर्वतादावविच्छिन्नमूलां धूमरेखां पश्यति, धूमदर्शनस्य व्याप्तिस्मरणे उद्बोधकविधया हेतुत्वात् यादृशविशेषणविशिष्टस्य धूमस्य व्याप्तिसंबन्धितया ज्ञानं तादृशधूमदर्शनस्यैव व्याप्तिस्मृतावुद्बोधकत्वात् धूमो वह्निव्याप्य इत्येवंरूपं व्याप्तिस्मरणं तस्य भवति, व्याप्तिविषयकोद्बुद्धसंस्कारस्य पूर्वं सत्त्वात्, पश्चाच्च वह्निव्याप्यधूमवानयमिति ज्ञानं भवति, स एव परामर्श इत्युच्यते। तदनन्तरं पर्वतो वह्निमानित्यनुमितिर्जायते।  तथाच स्मरणात्मकव्याप्तिज्ञानस्य पूर्वं सत्त्वान्न व्यभिचार इति भावः।

नच तथापि यत्र व्याप्तिघटकानां पदार्थानां विशृङ्खलोपस्थितिमूलको ‘विशेष्ये विशेषणं, तत्रापि विशेषणम्’ इतिरीत्या परामर्शस्तत्र विशिष्ट-व्याप्तिज्ञानस्य व्यभिचारो दुरुद्धर एव, विशिष्टवैशिष्ट्यानवगाहित्वे वह्निव्याव्यो धूम इति ज्ञानं विना शाब्दपरामर्शसंभवादिति वाच्यम्‌। ‘विशेष्ये विशेषणं, तत्रापि विशेषणम्’ इतिरीत्या परामर्शादनुमितिस्वीकारे “व्याप्तितदभाववद्धूमवान्पर्वत” इति व्याप्त्यंशे संशयाकारपरामर्शादनुमितिवारणाय धूमांश इव व्याप्त्यंशे निश्चयत्वं निवेशनीयमिति गौरवम्‌। विशिष्टवैशिष्ट्यावगहिज्ञानस्य कारणत्वे तु कारणीभूतविशेषणतावच्छेदकप्रकारकनिश्चयेन प्रतिबन्धादेव व्याप्त्यंशे संशयासंभवेन तन्निवेशे प्रयोजनाभावाद्व्याप्त्यंशे निश्चयत्वा-निवेशप्रयुक्तलाघवेन ‘विशिष्टस्य वैशिष्ट्यम्’ इतिरीत्या परामर्शस्यैवानु-मितिहेतुत्वादित्यभिप्रायात्‌।

“स्मरणात्मकपरामर्शे व्याप्तिज्ञानस्य व्यभिचारः” इत्यपि न। स्वजन्यसंस्कारसंबन्धेन पूर्वं व्याप्तिज्ञानस्य सत्त्वात्‌। स्वजन्यसंस्कारसमवायान्यतरसंबन्धेन व्याप्तिज्ञानस्य परामर्शहेतुत्वान्न कुत्रापि व्यभिचारः।

**अनुमितिं प्रति मनस्त्वेन कारणतेति नव्यमतम्**

**अत्र नव्याः**-व्याप्तिज्ञानत्वं परामर्शव्यापकम्। परामर्शश्च तादात्म्येन व्याप्तिज्ञानत्वव्याप्यः। तथा च व्याप्तिज्ञानस्यानुमितिं प्रति कारणत्वमेव नास्ति, कुतः करणत्वम्‌, अन्यथा कपालादेर्घटं प्रति द्रव्यत्वेन हेतुतापत्तिः, तस्मादनुमितिं प्रति मनस्त्वेनैव कारणत्वमित्याहुः।

**ज्ञायमानलिङ्गस्यानुमितिहेतुत्वखण्डनम्**

**अनुमायां ज्ञायमानं लिङ्गं तु करणं नहि। **

**अनागतादिलिङ्गेन न स्यादनुमितिस्तदा॥ 67॥**

**अत्र प्राचीनास्तु**-व्याप्यत्वेन ज्ञायमानं लिङ्गमनुमितिकरणम्। तथा हि- अनुमितौ परामर्शमात्रं न हेतुः, अपि तु लिङ्गपरामर्शः। तथाच विशिष्टस्य कारणताग्रहे विशेषणस्यापि कारणताग्रहात्‌, असति बाधके विशिष्टस्य कारणताग्राहकप्रमाणेन विशेषणांशेऽपि कारणताग्रहात्। परामृश्यमानलिङ्गस्य लिङ्गपरामर्शस्य वा हेतुतेत्यत्र विनिगमनाविरहादुभयोर्हेतुतासिद्धौ तत्र च व्यापाराभावान्न परामर्शस्य करणता, किंतु लिङ्गस्यैव, परामर्शस्यैव विषयविधया लिङ्गजन्यत्वसंभवादिति वदन्ति।

तद्दूषयति-**ज्ञायमानमिति**। लिङ्गस्यानुमित्यकरणत्वे युक्तिमाह-**अनागता-दीति**। यद्यनुमितौ लिङ्गं करणं स्यात्तदानागतेन लिङ्गेन विनष्टेन चानुमितिर्न स्यादनुमिति करणस्य लिङ्गस्य तदानीमभावात्। नच परामर्शरूपव्यापारसंबन्धेन तदानीं लिङ्गमस्त्येवेति वाच्यम्‌। अतीतादिलिङ्गस्य परामर्शाजनकतया परामर्शस्य तद्व्यापारत्वासंभवात्, शाब्दादिपरामर्शस्य अतीतादिलिङ्गाजन्यतया लिङ्गव्यापारत्वासंभवात्। इदमुपलक्षणम्। लिङ्गस्य हेतुत्वे चैत्रीयपरामर्शविषयाल्लिङ्गान्मैत्रस्यानुमितिप्रसङ्गः तत्तत्पुरुषीयत्वनिवेशे गौरवम्‌। अस्मन्मते सामानाधिकरण्यप्रत्यासत्त्या हेतुहेतुद्भावेनैवातिप्रसङ्गा-भावान्न तत्पुरुषीयत्वनिवेश इति लाघवमित्यपि बोध्यम्‌। 66॥67॥

**परामर्शनिरूपणम्**

**व्याप्यस्य पक्षवृत्तित्वधीः परामर्श उच्यते। **

व्याप्तिविशिष्टस्य पक्षेण सह वैशिष्ट्यावगाहिज्ञानमनुमितौ जनकम्‌। व्याप्यस्य पक्षेण सह वैशिष्ट्यावगाहिज्ञानं च ‘पक्षे व्याप्य’ इति ज्ञानं, ‘पक्षो व्याप्यवान्’ इति ज्ञानं वा। अनुमितिस्तु ‘पक्षे व्याप्य’ इति ज्ञानात्‌ ‘पक्षे साध्यम्’ इत्याकारिका, ‘पक्षो व्याप्यवान्’ इति ज्ञानात्‌ ‘पक्षः साध्यवान्’ इत्याकारिका। कार्यतावच्छेदकस्य परस्परानुमितिव्यावृत्तत्वान्न व्यभिचारः।

**पक्षविशेष्यकत्वनियमवादिनवीनमतम्**

पक्षविशेष्यकत्वमेव सर्वत्रानुमितौ नियतमिति**नवीनमतेन तु** पक्षविशेष्यक-व्याप्यविशेष्यकोभयपरामर्शादपि ‘पक्षः साध्यवान्’ इत्येवानुमितिः। कारणतावच्छेदकं च परामर्शद्वयसाधारणं व्याप्यपक्षोभयवैशिष्ट्यावगाहि निश्चयत्वमतो न व्यभिचार इति भावः।

**अव्यवहितोत्तरत्वप्रवेशेन केचिन्मतम्**

द्विविधयोरपि परामर्शयोः स्वस्वा-व्यवहितोत्तरानुमितिं प्रति ताद्रूप्येण हेतुत्वमित्यपि केचित्‌।

**स्वपक्षः**

वस्तुतस्तु अनुभवानुरोधात्‌ पक्षविशेष्यकपरामर्शस्यैव हेतुत्वम्, अत एव वह्निव्याप्यधूमवांश्चायमित्याकारकः पक्षविशेष्यक एवोपनयः नवीनानां सर्वसंमत इति ध्येयम्‌।

**मीमांसकशङ्का**

ननु वह्निव्याप्यधूमवान्पर्वत इति ज्ञानं विनापि यत्र पर्वतो धूमवानिति प्रत्यक्षं, ततो वह्निव्याप्यो धूम इति स्मरणं, तत्र ज्ञानद्वयादप्यनुमितेर्दर्शनात्‌ व्याप्तिविशिष्टवैशिष्ट्यावगाहिज्ञानत्वं सर्वत्र न कारणतावच्छेदकं[\[56\]](\%22#_ftn56\%22 "\"\""), किंतु व्याप्यतावच्छेदकप्रकारकपक्षधर्मताज्ञानत्वमेव, तस्य उभयमतसिद्धनियत-पूर्ववृत्तितावच्छेदकताकत्वात्, तत्र चानन्यथासिद्धत्वमात्रं मीमांसकैः कल्पनीयं, नैयायिकैस्तूभयं कल्पनीयमिति तत्र विशिष्टज्ञानकल्पने गौरवाच्च इति चेन्न।

**मीमांसकशङ्कानिरासः**

अयमालोको धूमो वेति सन्देहदशायां व्याप्यतावच्छेदकप्रकारक-निर्णयाभावेऽपि वह्निव्याप्यवानिति ज्ञानात् अनुमित्युत्पत्तेः। वह्निव्याप्यवान् इत्यस्य वह्न्यभाववदवृत्तिमान् इत्यर्थः, नतु धूमसमानाधिकरणेत्यादिरूप-व्याप्तिविशिष्टवान् इति, अत्र हेतुतावच्छेदकभाननैयत्यात्‌। तथाच व्याप्यता-वच्छेदकप्रकारकपक्षधर्मताज्ञानस्य तत्र व्यभिचारान्न तेन रूपेण हेतुत्वम्।

ननु तत्र फलबलाद्‌ व्याप्यतावच्छेदकप्रकारकं ज्ञानं कल्पनीयमतो न व्यभिचार इति चेत्तथापि व्याप्यतावच्छेदकप्रकारकत्वापेक्षया व्याप्ति-प्रकारकत्वस्य लघुत्वात् विशिष्टपरामर्शस्यैव हेतुत्वम् ।

नन्वस्तु तवावच्छेदकलाघवं, तथापि पूर्वोक्तकल्पनलाघवमेव मीमांसकानां मूलयुक्तर्भविष्यतीति चेन्न। तथात्वे धूमवान्‌ पर्वत इति ज्ञानादनुमित्यापत्तेः, व्याप्यतावच्छेदकीभूतधूमत्वप्रकारकस्य पक्षधर्मताज्ञानस्य सत्त्वात्‌।

नच गृह्यमाणव्याप्यतावच्छेदकप्रकारकपक्षधर्मताज्ञानस्य हेतुत्वम्। अत्र शानचा ग्रहस्य वर्तमानताया अभिधानान्न कालान्तरीयतादृशग्रहमादाय दोषः इति वाच्यम्‌। तथात्वे चैत्रस्य व्याप्तिग्रहे मैत्रस्य पक्षधर्मताज्ञानात्‌ अनु-मित्यापत्तेः।

यदि तत्पुरुषीयगृह्यमाणव्याप्यतावच्छेदकप्रकारकं तत्पुरुषीय-पक्षधर्मताज्ञानं तत्पुरुषीयानुमितौ हेतुरित्युच्यते, तदानन्तकार्यकारणभावः। मन्मते तु समवायसंबन्धेन व्याप्तिप्रकारकपक्षधर्मताज्ञानं समवायसंबन्धे-नानुमितिं जनयतीति नानन्तकार्यकरणभावः।

ननु व्याप्तिप्रकारकं पक्षधर्मताज्ञानं च स्वतन्त्रं कारणमित्युच्यते, इत्थंच न तत्पुरुषीयत्वं निवेश्यते, चैत्रस्य व्याप्तिग्रहकाले तच्छून्यस्य मैत्रस्यानुमित्यापत्तेरभावात्, मैत्रात्मनि स्वतन्त्रहेतुभूतव्याप्तिज्ञानाभावादिति चेन्न। तदा कार्यकारणभावद्वयापातात्।

ननु व्याप्तिप्रकारकपक्षधर्मताज्ञानत्वेन, पक्षधर्मताविषयकव्याप्ति-प्रकारकज्ञानत्वेन वा हेतुतेत्यत्र विनिगमनाविरहेण हेतुताद्वयं तवापीति चेत्, तथापि तव मते वह्निव्याप्यो धूमः आलोकवान्‌ पर्वत इति ज्ञानादप्यनु-मित्यापत्तिः। न्यायनये तु व्याप्तिप्रकारतानिरूपितहेतुप्रकारतानिरूपितपक्ष-विशेष्यताशालिज्ञानत्वेन हेतुत्वस्य विवक्षितत्वात्‌ न तादृशज्ञानादनुमित्यापत्तिः, नवा धूमो वह्निव्याप्यो धूमवान्‌ पर्वत इति ज्ञानादनुमित्यापत्तिः, तत्र व्याप्तिप्रकारतनिरूपितधूमविशेष्यतायाः पर्वतविशेष्यतानिरूपितप्रकारतानात्मकत्वात्।

इदंच प्रकारताविशेष्यतयोरभेदवादि**जगदीशतर्कालङ्कार**मताभि-प्रायेण। तयोर्भेदवादि**गदाधरभट्टाचार्य**मते तु व्याप्तिप्रकारतानिरूपित-विशेष्यतावच्छिन्नप्रकारतानिरूपितपक्षविशेष्यताशालित्वेन कारणत्वं वक्तव्यम्। एकनिष्ठप्रकारताविशेष्यतयोरवच्छेद्यावच्छेदकभावस्वीकारात्‌। विशेष्यताप्रकारतयोरभेदस्वीकारे रक्तदण्डवानितिबुद्धौ रक्तरूपविशेष्यकदण्डाभावनिश्चयप्रतिबध्यत्वापत्तेः, दण्डप्रकारतानिरूपितरक्तरूपनिष्ठविशेष्यताशालित्वात्तादृशबुद्धेः[\[57\]](\%22#_ftn57\%22 "\"\"")।

ननु ज्ञानद्वयस्थले विशिष्टज्ञानकल्पने कल्पनागौरवं न्यायमते दूषणं भविष्यतीति चेन्न फलमुखगौरवस्यादोषत्वात्। फलं= कार्यकारणभावग्रहः। तन्मुखं= तदधीनं। गौरवं= गौरवज्ञानम्। विशिष्टज्ञानत्वावच्छेदेन कारणत्व-ग्रहे विशिष्टज्ञानत्वधर्मिकगौरवनिश्चयो विरोधी वाच्यः। तच्च गौरवं प्रमाणान्तरासिद्धतत्तदनुमित्यव्यवहितपूर्ववर्तिस्वाश्रयकत्वमेव, तादृशगौरव-निश्चयो[\[58\]](\%22#_ftn58\%22 "\"\"") विशिष्टज्ञानत्वेन कारणत्वनिश्चयाधीनस्वघटकीभूततत्तदनु-मित्यव्यवहितपूर्ववर्तिस्वाश्रयनिर्णयं विना न संभवतीति कार्यकारण-भावनिर्णयात्‌ पूर्वं गौरवनिर्णयाभावात्, स्वोत्तरोत्पन्नगौरवज्ञानस्य प्रतिबन्धकत्वासंभवात् न तादृशगौरवं दोष इति भावः।

**पूर्वपक्षव्याप्तिनिरूपणम्**

**व्याप्तिः साध्यवदन्यस्मिन्नसंबन्ध उदाहृतः॥ 68॥ **

परामर्शलक्षणानन्तरं व्याप्तिनिरूपणे उपोद्धातः संगतिः। व्याप्यो नाम व्याप्त्याश्रयः। तत्र व्याप्तिः केत्यत आह-**व्याप्तिरिति**। वह्निमान्‌ धूमादित्यादौ साध्यो वह्निः साध्यवान्‌ महानसादिस्तदन्यो जल-ह्रदादिस्तदवृत्तित्वं धूमस्येति लक्षणसमन्वयः। धूमवान्‌ वह्नेरित्यादौ साध्यव-दन्यस्मिंस्तप्तायःपिण्डादौ वह्नेः सत्त्वान्नातिव्याप्तिः।

अत्र येन संबन्धेन साध्यं तेन संबन्धेन साध्यवान्‌ बोध्यः। अन्यथा समवायसंबन्धेन वह्निमान्वह्नेरवयवः, तदन्यो महानसादिः, तत्र धूमस्य विद्यमानत्वादव्याप्तिप्रसङ्गात्। येन केनचित्संबन्धेन साध्यवत्त्वविवक्षणाभिप्रायेण इदम् अव्याप्त्यभिधानम् । यदि च संबन्धसामान्येन[\[59\]](\%22#_ftn59\%22 "\"\"") साध्यवत्त्वं विवक्ष्यते तदा धूमवान्‌ वह्नेरित्यादावति-व्याप्तिः। धूमशून्यायोगोलकादेरपि संबन्धसामान्यान्तर्गतकालिकादिना धूमवत्त्वेन धूमासमानकालीनपदार्थस्यैव धूमवदन्यत्वात्‌ तस्मिंश्च पदार्थे वह्नेरवृत्तेः।

साध्यवदन्यश्च साध्यवत्त्वावच्छिन्नप्रतियोगिताकभेदवान्‌ बोध्यः। तेन यत्किंचिद्वह्निमतो महानसादेर्भिन्ने पर्वतादौ धूमसत्त्वेऽपि न क्षतिः।

साध्यवत्त्वावच्छिन्नप्रतियोगिताकभेदश्च साध्यतावच्छेदकावच्छिन्न-पर्याप्तप्रतियोगितावच्छेदकताकभेदः। यथाश्रुते साध्यस्यैव साध्यवत्त्वरूपतया तत्तद्व्यक्तिमद्भेदस्य महानसीयवह्निमद्भेदस्य च वारणासंभवात्‌। इदंच गुरुधर्मस्यापि प्रतियोगितावच्छेदकत्वाभिप्रायेण। तेन द्रव्यत्वादिसाध्यकस्थले द्रव्यत्वत्वरूपसाध्यतावच्छेदकविशिष्टपर्याप्तावच्छेदकताया गुरुधर्मस्यानव-च्छेदकतामतेऽप्रसिद्धावपि न क्षतिः।

येन संबन्धेन हेतुता तेनैव संबन्धेन साध्यवदन्यावृत्तित्वं बोध्यम्। तेन साध्यवदन्यस्मिन्‌ धूमावयवे धूमस्य समवायसंबन्धेन सत्त्वेऽपि न क्षतिः।

साध्यवदन्यावृत्तित्वं च साध्यवदन्यवृत्तित्वत्वावच्छिन्नप्रतियोगिता-काभावः। तेन धूमवान्‌ वह्नेरित्यत्र साध्यवदन्यजलह्रदादिवृत्तित्वाभावेऽपि नातिव्याप्तिः। साध्यवदन्यावृत्तित्वत्वावच्छिन्नाभावश्च तादृशवृत्तित्वत्व-पर्याप्तावच्छेदकताकप्रतियोगिताकाभावः। अन्यथा वह्निमदन्यह्रदवृत्तित्वा-भावस्य वारणानुपपत्तेः।

साध्यवदन्यवृत्तित्वं च साध्यवदन्यानुयोगिकत्वविशिष्टहेतुतावच्छे-दकसंबन्धप्रतियोगित्वम्। नतु साध्यवदन्यनिरूपिततत्संबन्धावच्छिन्नाधे-यत्वम्‌, वृत्त्यनियामकसंबन्धेन हेतुतायां तदप्रसिद्धेः। तादृशाधेयतानवच्छेदकं हेतुतावच्छेदकमित्यत्रापि तादृशप्रतियोगितानवच्छेदकमित्येवार्थ इति ध्येयम्‌।

अत्र यद्यपि द्रव्यं गुणकर्मान्यत्वविशिष्टसत्त्वादित्यादौ “विशिष्टं शुद्धान्नातिरिच्यते” इति न्यायेन विशिष्टसत्तायाः शुद्धसत्तायाश्चैक्यात्‌ साध्यवदन्यस्मिन्‌ गुणादाववृत्तित्वं विशिष्टसत्तायाः नास्ति, विशिष्टा-धेयताया अनतिरिक्तत्वात्, तथापि हेतुतावच्छेदकरूपेणावृत्तित्वं वाच्यम्‌। हेतुतावच्छेदकं वृत्तितानवच्छेदकमिति फलितोऽर्थः। तथाच तन्निष्ठाधि-करणतानिरूपकतावच्छेदकस्यैव तन्निरूपिताधेयतावच्छेदकत्वनियमेन विशिष्टसत्तात्वस्य गुणाधेयतानवच्छेदकत्वान्नाव्याप्तिः।

यद्यपि विशिष्टसत्तात्वावच्छिन्नाधेयता शुद्धसत्तात्वावच्छिन्नाधेयता च एकैव। सत्तात्वस्य गुणाधेयतावच्छेदकत्वे तदभिन्नस्य विशिष्टसत्तात्वस्य गुणाधेयतावच्छेदकत्वावश्यंभावात् पुनरव्याप्तिस्तदवस्थैवेति भाति।

तथापि नेदं सत्तात्वं विशिष्टसत्तात्वाभिन्नम्, विशिष्टसत्तात्वस्य विशिष्टत्व-सत्तात्वोभयरूपत्वेन विशिष्टत्व-सत्तात्वयोः सत्तात्वाभिन्नत्वा-योगात्। अथवा आधेयतावच्छेदकतानवच्छेदकं हेतुतावच्छेदकतावच्छेदक-मित्यत्र तात्पर्यम्। हेतुतावच्छेदकतावच्छेदकस्य द्वित्वस्य गुणाधेयताव-च्छेदकतावच्छेदकत्वासंभवात्। एकत्वस्यैव तत्संभवात् इत्यदोषः। 68॥

**पूर्वपक्षव्याप्तौ दोषनिरूपणम्**

अस्य व्याप्तिलक्षणस्य केवलान्वयिनि ज्ञेयत्वादौ साध्ये साध्यवदन्यस्याप्रसिद्धत्वादव्याप्तिर्दोषः।

ननु यद्यपि सिद्धान्ते सिषाधयिषाविरहविशिष्टसिद्ध्यभावस्यैव पक्षतात्वोपगमात्‌ संशयात्मकपक्षताऽभावेपि अनुमितिर्भवत्येव। तथा च केवलान्वयिहेतौ भेदप्रतियोगितानवच्छेदकत्वरूपकेवलान्वयित्वनिश्चयकाले पक्षतात्मकसंशयाभावो न दोषः। तथापि मीमांसकमते केवलान्वयिसाध्यकानुमित्यनङ्गीकारात्कथं तत्राव्याप्त्यभिधानमिति चेत्-

तथापि सत्तावान् जातेरित्यादौ साध्यवदन्यस्मिन्‌ सामान्यादौ हेतुतावच्छेदकसंबन्धेन समवायेन वृत्तेरप्रसिद्धत्वादव्याप्तिरेव। तथा संयोगेन हेतुतायां गुणवान्‌ घटादित्यादावप्यव्याप्तिः।

ननु स्वाधिकरणावृत्तिसाध्यवदन्योन्याभावकत्वं लक्षणार्थः, तथाच नेयमव्याप्तिरिति चेन्न।

वह्निमान्‌ धूमात् इत्यादौ धूमाधिकरणे वह्निमदन्योन्याभावस्य कालिकसंबन्धेन वृत्तेरव्याप्त्यापत्तेः साध्यवत्ताग्रहविरोधितानियामकसंब-न्धेनावृत्तित्वमवश्यं विवक्षणीयम्। तथा च सत्ताभाववान्‌ जात्यभावादि-त्यादावव्याप्तिः, जात्यभावाधिकरणे साध्यवत्ताग्रहविरोधितानियामकसंबन्धेन समवायेन वृत्तेरप्रसिद्धेः।

नच सत्तावान्‌ जातेरित्यादौ स्वाधिकरणेत्यादिव्याप्तिज्ञानं कारणं, सत्ताभाववान्‌ जात्यभावादित्यादौ तु साध्यवदन्येत्यादिव्याप्तिज्ञानं कारणम्, साध्यसाधनभेदेन व्याप्तिभेदस्यावश्यकतया शब्दैक्यस्यानुपादेयत्वादिति वाच्यम्‌।

तथापि संयोगसंबन्धावच्छिन्नघटाभावे साध्ये विषयितया हेतौ घटे लक्षणद्वयस्याप्यव्याप्तेः, तत्र विषयितया हेत्वधिकरणज्ञाने साध्यवत्ताग्रह-विरोधितानियामकसंयोगेन वृत्तेरप्रसिद्धेः, तथा भूतले घटाधिकरणे हेतुतावच्छेदकविषयितया वृत्तेरप्रसिद्धेः।

तथा च पूर्वोक्तलक्षणस्याव्याप्तिरेवेति चेत्-

**सिद्धान्तव्याप्तिनिरूपणम्**

**अथ वा हेतुमन्निष्ठविरहाप्रतियोगिना।**

**साध्येन हेतोरैकाधिकरण्यं व्याप्तिरुच्यते॥ 69॥**

अत्राह-**अथवेति**। हेतुमति निष्ठा वृत्तिर्यस्य स तथा विरहोऽभावः।

**तथा च हेत्वधिकरणवृत्तिर्योऽभावस्तदप्रतियोगिना साध्येन सह हेतोः सामानाधिकरण्यं व्याप्तिरुच्यते।** पर्वतो वह्निमान् धूमात् इत्यत्र हेतुः धूमः तदधिकरणं महानसः, तद्वृत्तिः योऽत्यन्ताभावः नहि वह्न्यभावः, तत्र वह्नेः सत्वात्, किन्तु घटाभावः, तत्प्रतियोगि घटादिकम्, अप्रतियोगि यत्साध्यं वह्न्यात्मकं साध्यं, तदधिकरणं महानसः, तद्वृत्तित्वं धूमे वर्तते इति धूमरूपहेतौ लक्षणसमन्वयः। पर्वतो धूमवान् वह्नेः इत्यत्र हेतुः वह्निः, तदधिकरणम् अयोगोलकं, तद्वृत्तिः योऽत्यन्ताभावः धूमाभावः, तत्प्रतियोग्येव साध्वीभूतधूमः, अप्रतियोगि साध्यं न भवतीति नातिव्याप्तिः।

**उभयाभाव-विशिष्टाभाव-महानसीयवह्न्याद्यभाववारणम्**

ननु वह्निमान्‌ धूमादित्यादौ हेत्वधिकरणपर्वतादिवृत्त्यभाव-प्रतियोगित्वं तत्तद्वह्न्यादेरस्तीत्यव्याप्तिः। नच समानाधिकरणवह्निधूमयोरेव व्याप्तिरिति वाच्यम्‌। तत्तद्वह्न्यादेरप्युभयाभाव-विशिष्टाभावसत्त्वादेकसत्त्वेपि द्वयं नास्तीति प्रतीतेः, अभावे वैशिष्ट्य-व्यासज्यवृत्तिधर्मानवच्छिन्नप्रति-योगिताकत्वविशेषणेन अत्राव्याप्तिपरिहारेपि गुणवान्‌ द्रव्यत्वादित्यादाव-व्याप्तेः, अत्र हेतोरेकव्यक्तितया समानाधिकरणयोरेव व्याप्तिरित्युक्तावपि अव्याप्त्यनिस्तारात्। अत्राव्याप्तिरेव, न तु असंभवः, एतद्रूपवानेतद्रसादि-त्यादौ लक्षणसत्त्वात्। तथा च कथमव्याप्तिपरिहार इति चेत्

न। प्रतियोगितानवच्छेदकं यत्‌ साध्यतावच्छेदकं तदवच्छिन्नसामा-नाधिकरण्यं व्याप्तिरिति वाच्यत्वात्। तथा च वह्निमान् धूमात् इत्यादौ हेत्वधिकरणतत्तद्व्यक्तिवृत्त्यभावप्रतियोगितावच्छेदकत्वस्य तत्तद्व्यक्तित्वे सम्भवेऽपि तदनवच्छेदकत्वस्य साध्यतावच्छेदके सत्वात् तदवच्छिन्न-सामानाधिकरण्यमादाय लक्षणसमन्वयसम्भवात् नाव्याप्तिप्रसक्तिः। गुणवान्‌ द्रव्यत्वादित्यत्रापि गुणत्वस्य द्रव्यत्वासमानाधिकरणाभावप्रतियोगितानव-च्छेदकत्वान्नाव्याप्तिः।

**पर्याप्तिनिवेशप्रकारः**

अथ प्रतियोगितानवच्छेदकसाध्यतावच्छेदकमित्युक्तावपि नाव्याप्ति-परिहारः, हेत्वधिकरणपर्वतादौ महानसीयवह्न्यभावादिसत्त्वेन तत्प्रति-योगितायां महानसीयत्वादिसहितस्य वह्नित्वादेरवच्छेदकत्वात्‌। नच अनवच्छेदकत्वमवच्छेदकतापर्याप्त्यनधिकरणत्वम्‌। अवच्छेदकतापर्याप्ति-श्चोभयस्मिन्‌, नतु प्रत्येकमतो नाव्याप्तिरिति वाच्यम्‌। प्रत्येकावृत्तेरुभय-वृत्तित्वासंभवेनोभयोरवच्छेदकतापर्याप्त्यधिकरणत्वे प्रत्येकस्य तथात्व-स्यावश्यकत्वात्‌ इति चेन्मैवम्‌।

हेतुसमानाधिकरणाभावप्रतियोगितावच्छेदकतापर्याप्त्यनवच्छेदकसाध्यतावच्छेदकतापर्याप्त्यवच्छेदकमित्यस्य विवक्षितत्वात्‌। वह्निमान्धूमादि-त्यादौ वह्नित्वादेर्निरवच्छिन्नैव यद्यपि साध्यतावच्छेदकता, तथापि साध्यताव-च्छेदकतापर्याप्त्यवच्छेदकं वह्नित्वनिष्ठं तद्व्यक्तित्वं, तच्च न महनसीय-वह्न्यभावप्रतियोगितावच्छेदकतापर्याप्त्यवच्छेदकं, किन्तु महानसीयत्व-वह्नित्वोभयत्वमेव, व्यासज्यवृत्तिधर्मपर्याप्तेरेकमात्रवृत्तिधर्मस्यानवच्छेदकत्वात्‌ अन्यथाकाशाविति प्रयोगापत्तेः। नचैवं घटपटावित्यादौ घटमात्रवृत्तिधर्मस्य कथं घटपटगतद्वित्वपर्याप्त्यवच्छेदकत्वेन भानमिति वाच्यम्। एकमात्रो-द्देश्यतावच्छेदकताकस्थल एव द्वित्वपर्याप्त्यनवच्छेदकत्वस्योद्देश्यतावच्छेदके भानोपगमात्। अत्र तु महानसीयत्ववह्नित्वोभयत्वमेवेति नाव्याप्तिः।

**परेषां मतानुसारेणाव्याप्तिपरिहारः**

परेतु हेतुसमानाधिकरणभावप्रतियोगितायां साध्यतावच्छेदक-तदितरोभयानवच्छिन्नत्वं विशेषणमुपादायोक्ताव्याप्तिर्वारणीया। महानसीय-वहन्यभावादिप्रतियोगिताया वह्नित्वतद्भिन्नमहानसीयत्वाभ्यामवच्छिन्नतया लक्षणाघटकतया घटाद्यभावीयप्रतियोगिताया एव लक्षणघटकत्वात्‌। व्यभि-चारिणि साध्याभावस्य लक्षमघटकत्वोपपत्तये **तदितरेति**। सद्धेतौ तथाविधप्रतियोगिताप्रसिद्धये च **साध्यतावच्छेदकेति**।

**प्रमेयसाध्यतावच्छेदकस्थलेव्याप्तिपरिहारः**

अथैवमपि यत्र प्रमेयस्यैव साध्यतावच्छेदकता तादृशसद्धेतुस्थले प्रमेयरूपसाध्यतावच्छेदकेतराप्रसिद्ध्योक्तविशेषणोपादानासंभवः तादृशस्थले तद्विशेषणानुपादाने च प्रमेयवद्धटाद्यभावमादायव्याप्तिर्दुर्वारेति चेन्न। दण्ड्यादिसाध्यके परम्परया दण्डत्वस्येवात्रापि परम्परया प्रमेयत्वस्यैव साध्यतावच्छेदकत्वोपगमादिति वदन्ति।

**रूपवान्पृथिवीत्वात् इत्यत्राव्याप्तिपरिहारः**

रूपवान्पृथिवीत्वादित्यादौ विषयितया रूपत्ववतो ज्ञानादेः समवायेनाभावस्य पृथिव्यामपि सत्त्वेनाव्याप्त्यापत्त्या प्रतियोगितावच्छेदकतायां साध्यतावच्छेदकतावच्छेदकसंबन्धावच्छिन्नत्वं निवेशनीयम्।

**रूपत्वव्याप्यजातिमत्त्वान्‌ पृथिवीत्वात् इत्यत्राव्याप्तिपरिहारः**

ननु रूपत्वव्याप्यजातिमत्त्वान्‌ पृथिवीत्वात् इत्यादौ साध्यताव-च्छेदिका रूपत्वव्याप्यजातयः, तासां च शुक्लत्वादिजातीनां नीलघटादि-वृत्त्यभावप्रतियोगितावच्छेदकत्वमस्तीत्यव्याप्तिरिति चेन्न। तत्र परम्परया = स्वाश्रयसमवायसंबन्धेन रूपत्वव्याप्यजातित्वस्यैव साध्यतावच्छेदकत्वात्‌।

प्रतियोगितावच्छेदकतायां साध्यतावच्छेदकतावच्छेदकसंबन्धाव-च्छिन्नत्वस्य निविष्टत्वात् साध्यतावच्छेदकतावच्छेदकतादृशपरम्परा-संबन्धावच्छिन्नावच्छेदकताविरहस्य साध्यतावच्छेदकेऽक्षतत्वात् नाव्याप्तिः। उक्तपरम्परया रूपत्वव्याप्यजातित्वावच्छिन्नस्य समवायेनाभावस्य पृथिव्याम् अभावात्, अन्यथा रूपत्वव्याप्यजातिमान्नास्तीति बुद्ध्यापत्तेः।

**साध्यादिभेदेन व्याप्तेर्भेदमतम्**

साध्यतावच्छेदकसाधनतावच्छेदकभेदेन व्याप्तिज्ञानस्य कारणताभेदात्‌[\[60\]](\%22#_ftn60\%22 "\"\"") तादृशस्थले साध्यतावच्छेदकतावच्छेदकं प्रतियोगितावच्छेदकतानवच्छे-दक-मित्येव लक्षणघटकमि**त्यपि वदन्ति**।

**तत्रास्वारस्यप्रदर्शनम्**

तदस्वरसम्। पूर्वोक्तरीत्या निर्वाहे तत्र साध्यतावच्छेदकताव-च्छेदकधर्मिकप्रतियोगितावच्छेदकतानवच्छेदकत्वप्रकारकज्ञानस्य हेतुत्वं नोचितं, कारणतावच्छेदकगौरवात्।

**जातिमद्वानित्यनुमितिसमर्थनम्**

नच वह्निमानित्याद्यनुमितौ यद्धर्मिकमनवच्छेदकत्वज्ञानं तस्यैव विधेयतावच्छेदकतया भाननियमात् पूर्वोक्तरीत्या जातिमानित्येवानुमितिः स्यात्, नतु जातिमद्वानित्याकारिकेति वाच्यम्‌। पृथिवीत्वादिहेतुके जातिमानित्येवानुमित्याकारस्वीकारात्[\[61\]](\%22#_ftn61\%22 "\"\"")। जातिमत्त्वानित्याकारस्तु तद्व्यक्तित्वहेतुके, नीलघटादिनिष्ठतद्व्यक्तित्वादेर्हेतुत्वे तद्व्यक्तिनिष्ठाभावप्रतियोगितावच्छेदकत्वस्य नीलत्वादिजातौ बाधितत्वात् इत्यदोषात्।

**हेत्वधिकरणत्वविचारः**

हेत्वधिकरणं च हेतुतावच्छेदकविशिष्टाधिकरणं वाच्यम्। तेन द्रव्यं गुणकर्मान्यत्वविशिष्टसत्त्वादित्यादौ शुद्धसत्ताधिकरणगुणादिनिष्ठाभाव-प्रतियोगित्वेपि द्रव्यत्वस्य नाव्याप्तिः। नच विशिष्टनिरूपिताधिकरणतायाः हेतुतावच्छेदकसंबन्धत्वे कथं तेन संबन्धेन सत्ताधिकरणं गुणः समवायस्य तथात्वे तु द्रव्यत्वे साध्ये विशिष्टसत्ताया व्यभिचारित्वात्तत्राव्याप्त्यभि-धानमसङ्गतमिति वाच्यम्। साध्याभाववद्वृत्तितावच्छेदकहेतुतावच्छेदकस्यैव व्यभिचारपदार्थतया शुद्धसमवायसंबन्धस्य हेतुतावच्छेदकसंबन्धत्वेपि विशिष्टसत्त्वस्य हेतोर्व्यभिचारित्वाभावात्‌। नच हेतुतावच्छेदकविशिष्ट-सत्तात्वविशिष्टसत्त्वस्य गुणे सत्त्वादेवं विवक्षणेऽपि कथमव्याप्तिपरिहार इति वाच्यम्‌। हेतुत्वाच्छेदकावच्छिन्ननिरूपिताधिकरणत्वस्य विवक्षितत्वात्, विशिष्टसत्तात्वस्य गुणनिष्ठाधिकरणतानिरूपिताधियतानवच्छेदकतया तदवच्छिन्ननिरूपिताधिकरणत्वस्य गुणेऽभावादिति।

हेतुतावच्छेदकसंबन्धेन हेत्वधिकरणं बोध्यम्। तेन समवायेन धूमाधिकरणतदवयवनिष्ठाभावप्रतियोगित्वेऽपि वह्नेर्नाव्याप्तिः।

**प्रतियोगिव्यधिकरणत्वविचारः**

अभावश्च प्रतियोगिव्यधिकरणो बोध्यः। तेन कपिसंयोगी एत-द्वृक्षत्वादित्यत्र मूलावच्छेदेनैतद्वृक्षवृत्तिकपिसंयोगाभावप्रतियोगित्वेऽपि कपि-संयोगस्य नाव्याप्तिः।

नच प्रतियोगिव्यधिकरणत्वं यदि प्रतियोग्यनधिकरणवृत्तित्वं तदा अव्याप्तिः तदवस्थैव, प्रतियोगिनः कपिसंयोगस्यानधिकरणे गुणादौ वर्तमानो योऽभावस्तस्यैव वृक्षे मूलावच्छेदेन सत्त्वात्‌, अधिकरणभेदेनाभावभेदान-भ्युपगमात्। यदि तु प्रतियोग्यधिकरणवृत्तिभिन्नत्वं, तदा संयोगी सत्त्वादि-त्यादावतिव्याप्तिः, सत्ताधिकरणे गुणादौ यः संयोगाभावस्तस्य प्रतियोग्यधि-करणद्रव्यवृत्तित्वादिति वाच्यम्। प्रतियोगिव्यधिकरणपदेन हेत्वधिकरणे प्रतियोग्यनधिकरणवृत्तित्वविशिष्टस्य विवक्षितत्वात्‌।

नन्वेवं हेतुसमानाधिकरणेत्यस्य वैयर्थ्यं, सत्तावान्‌ जातेरित्यादौ[\[62\]](\%22#_ftn62\%22 "\"\"") सत्ताद्यभावस्य निरुक्तप्रतियोगिवैयधिकरण्याभावादव्याप्तिविरहादिति चेन्न। **स्वप्रतियोग्यनधिकरणीभूतहेत्वधिकरणवृत्त्यभाव इति निष्कर्षात्**। तथाच हेतुसमानाधिकरणत्वविशेषणबलादेव तादृशप्रतियोगिवैयधिकरण्यलाभान्न तद्वैयर्थ्यम्।

ननु विशिष्टसत्तावान्‌ जातेरित्यादौ जात्यधिकरणगुणादौ विशिष्ट-सत्ताभावप्रतियोगिसत्ताधिकरणत्वेन विशिष्टसत्ताभावो न प्रतियोगिव्यधि-करणः, अभावान्तरप्रतियोगितायाश्चानवच्छेदकमेव विशिष्टसत्तात्वमित्य-तिव्याप्तिः इति चेन्न। प्रतियोग्यनधिकरणत्वस्य प्रतियोगितावच्छेदकाव-च्छिन्नानधिकरणत्वरूपस्य वाच्यत्वात्।

**प्रतियोग्यनधिकरणत्वस्य साध्यतावच्छेदकसंबन्धेन निवेशः**

अत्र साध्यतावच्छेदकसंबन्धेन प्रतियोग्यनधिकरणत्वं बोध्यं। तेन ज्ञानवान्‌ सत्त्वादित्यादौ सत्तधिकरणघटादेर्विषयतया ज्ञानाधिकरणत्वेऽपि न क्षतिः।

ननु प्रतियोगितावच्छेदकसंबन्धेनैव प्रतियोग्यनधिकरणत्वमुच्यतां, तावतापि ज्ञानवान्‌ सत्त्वादित्यादावनतिप्रसङ्गादिति चेन्न। तथा सति वह्निमान्‌ धूमादित्यादौ प्रतियोगितावच्छेदकसमवायेन प्रतियोगिव्यधिकरणतादृशा-भावप्रतियोगितावच्छेदकत्वाद्वह्नित्वस्याव्याप्तिः। साध्यतावच्छेदकसंबन्धाव-च्छिन्नत्वेनाग्रिमप्रतियोगिताविशेषणे तु संबन्धद्वयप्रवेशेन गौरवम्। साध्य-तावच्छेदकसंबन्धेन प्रतियोग्यनधिकरणत्वविवक्षणे च समवायेन वह्न्यभावस्य साध्यतावच्छेदकसंयोगेन प्रतियोग्यनधिकरणहेत्वधिकरणवृत्तित्वाभावान्ना-व्याप्तिः।

**प्रतियोगिवैयधिकरण्यनिष्कर्षः**

**** अथ यत्र वह्निप्रतियोगिकसंयोगेन वह्नेः साध्यता तत्र घटाभावादिर्न प्रतियोगिव्यधिकरणः साध्यतावच्छेदकसंबन्धेन तत्प्रतियोगितावच्छेदकाव-च्छिन्नाधिकरणाप्रसिद्धेः। न च तत्तद्वह्निव्यक्त्यभाव एव लक्षणघटकोस्त्विति वाच्यम्‌। रूपवान्पृथिवीत्वादित्यादौ विषयितया रूपत्ववतोऽभावमादाया-व्याप्तिवारणाय प्रतियोगितावच्छेदकतायां साध्यतावच्छेदकताघटक-संबन्धावच्छिन्नत्वनिवेशस्यावश्यकतया तत्तद्व्यक्त्यभावप्रतियोगिताव-च्छेदकतायास्तत्संबन्धावच्छिन्नत्वाभावेन तस्य लक्षणाघटकत्वात्‌। नच तृणादिजन्यतावच्छेदकवैजात्यावच्छिन्नाभाव एव तथाविधः प्रसिद्ध्यतीति वाच्यम्‌। एवमपि तद्रूपप्रतियोगिकत्वविशिष्टसमवायेन तद्रूपसाध्यक-सद्धेतावगतेः साध्यस्यैव तेन संबन्धेनाधिकरणप्रसिद्धेरिति चेन्न।

विशेषरूपेण संसर्गतानभ्युपगमात्‌। तदभ्युपगमे तु साध्यतावच्छेदकसंबन्धसामान्ये यदभावप्रतियोगितावच्छेदकावच्छिन्नप्रति-योगिकत्व-हेत्वधिकरणीभूतयत्किंचिद्व्यक्त्यनुयोगिकत्वोभयाभावः तादृ-शाभाव एव हेत्वधिकरणे प्रतियोगिव्यधिकरण इति निर्वचनीयम्‌। एवंच घटाभावादिरेव तादृशः प्रसिद्ध्यति। यत्किंचिद्धटादिसंयोगे वह्नित्वाव-च्छिन्नप्रतियोगिकत्वपर्वाताद्यनुयोगिकत्वोभयाभावसत्त्वात्‌ वह्न्यभावस्यापि हेत्वधिकरणे प्रतियोगिव्यधिकरणत्वापत्त्या वह्निमान्धूमादित्यादावव्याप्तिरतः **सामान्यपदम्‌**। व्यभिचारिणि साध्याभावस्य लक्षणघटकत्वोपपत्तये **यत्किंचि-त्पदम्**। तेनायोगोलकं
यत्किंचित्पदेन उपदाय उभयाभावोपपत्तेर्लक्षण-घटकता साध्याभावस्यापति ध्येयम्‌।

एवं विशेषरूपेण संसर्गताभ्युपगमे यत्र वह्नित्वप्रतियोगिकसमवायेन वह्नित्वस्य साध्यतावच्छेदकता तत्र हेतुसमानाधिकरणाभावीय-प्रति-योगितावच्छेदकतायाः साध्यतावच्छेदकताघटकसंबन्धावच्छिन्नाया अप्रसि-द्ध्या अव्याप्तिरतः प्रतियोगितावच्छेदकतायां साध्यतावच्छेदकता-घटकसंबन्धावच्छिन्नत्वं न निवेशनीयं, परंतूक्ताव्याप्तिवारणाय साध्यताव-च्छेदकताघटकसंबन्धावच्छिन्नावच्छेदकत्वीयस्वरूपसंबन्धेन प्रतियोगिताव-च्छेदकत्वाभावो विवक्षणीय इति विभावनीयम्‌।

**प्रतियोग्यनधिकरणत्वे त्रेधा विकल्पः दूषणं च**

ननु (1) प्रतियोगितावच्छेदकावच्छिन्नस्य यस्यकस्यचित्प्रतियोगि-नोऽनधिकरणत्वं, (2) प्रतियोगितावच्छेदकावच्छिन्नसामान्यस्य वा अनधि-करणत्वं, (3) यत्किंचिद्यत्प्रतियोगितावच्छेदकं तदवच्छिन्नसामान्यस्य वा अधिकरणत्वं विवक्षितम्‌?

(1) आद्ये कपिसंयोगी एतद्वृक्षत्वादित्यत्र तथैवाव्याप्तिः, कपि-संयोगाभावप्रतियोगितावच्छेदकावच्छिन्नो वृक्षावृत्तिकपिसंयोगोऽपि भवति, तदनधिकरणं वृक्ष इति।

(2) द्वितीये तु प्रतियोगिव्यधिकरणाभावाप्रसिद्धिः, सर्वस्यैवा-भावस्य पूर्वक्षणवृत्तित्वविशिष्टस्वाभावात्मकप्रतियोगिसमानाधिकरणत्वात्‌। पूर्वक्षणवृत्तित्वविशिष्टस्य स्वस्य घटाभावादेर्योऽभावस्तदात्मकत्यर्थः। घटा-भावाद्यधिकरणेऽपि पूर्वक्षणवृत्तित्वविशिष्टघटाभावादेरभावस्य उत्तरक्षणाव-च्छेदेन सत्त्वादिति भावः। नच पूर्वक्षणवृत्तित्वविशिष्टस्य घटाभावादेरभावः स्वाभावस्य प्रतियोगी, न घटाभावादेरिति वाच्यम्। पूर्वक्षणवृत्तित्वविशिष्टस्य घटाभावादेर्योऽभावस्तदभावस्य पूर्वक्षणवृत्तित्वविशिष्टघटाभावरूपस्य घटा-भावानतिरेकितया विशिष्टघटाभावप्रतियोगिनस्तस्य शुद्धघटाभावप्रति-योगित्वात्‌। तथाच प्रतियोगिव्यधिकरणाभावाप्रसिद्ध्यासम्भवः।

नच वह्निमान्‌ धूमादित्यादौ घटाभावादेः पूर्वक्षणवृत्तित्वविशिष्ट-स्वाभावात्मकप्रतियोग्यधिकरणत्वं यद्यपि पर्वतादेः, तथापि साध्यताव-च्छेदकसंबन्धेन तत्प्रतियोग्यनधिकरणत्वमस्त्येवेति कथं प्रतियोगिव्यधि-करणाभावाप्रसिद्धिरिति वाच्यम्। अभावाधिकरणकाभावस्याधिकरणा-नतिरिक्तत्वात्, घटाभावे यो वह्न्यभावस्तस्य घटाभावात्मकतया घटाभावस्य वह्निरपि प्रतियोगी, तदधिकरणं च पर्वतादिरित्येवं क्रमेण प्रतियोगिव्यधि-करणस्याप्रसिद्धत्वात्‌। यदि घटाभावादौ वह्न्यभावादिर्भिन्नः एव, अन्यथा वह्निमति घटशून्यदेशे वह्निर्नास्तीति, घटवति वह्निशून्ये घटो नास्तीति प्रत्ययस्य चापत्तेः इत्युच्यते, तथापि धूमाभाववान्‌ वह्न्यभावादि-त्यादावव्याप्तिः, तत्र साध्यतावच्छेदकसंबन्धः स्वरूपसंबन्धः, तेन सर्वस्यैवाभावस्य पूर्वक्षणवृत्तित्वविशिष्टं यत् स्वं घटाभावादि, तदत्मकप्रतियोग्यधिकरणत्वात् हेत्वधिकरणस्य।

(3) तृतीये तु कपिसंयोगाभाववानात्मत्वादित्यादावव्याप्तिः, तत्रा-त्मवृत्तिः कपिसंयोगाभावाभावः कपिसंयोगः, तस्य गुणत्वात्, तत्प्रतियोगि-तावच्छेदकं गुणसामान्याभावत्वमपि, तदवच्छिन्नानधिकरणत्वं हेत्वधि-करणस्यात्मन इति।

अत्र प्राचां मते द्रव्ये संयोगसामान्याभावानङ्गीकारात् कपिसंयोगा-भावपर्यन्तानुधावनम्। घटत्वहेतुके यत्किंचित्प्रतियोगितावच्छेदकगुण-सामान्याभावत्वावच्छिन्नानधिकरणत्वं हेत्वधकरणस्य घटादेर्न संभवति, उत्पत्तिकाले घटे गुणसामान्याभावसत्वादत आत्मपर्यन्तानुधावनम्‌। घटा-भावीययत्किंचित्प्रतियोगितावच्छेदकघटत्वावच्छिन्नानधिकरणत्वस्य हेत्वधि-करणे संभवात् न द्वितीयपक्षोक्तरीत्या प्रतियोगिव्यधिकरणाभावाप्रसिद्धि-निबन्धनाव्याप्तिः संभवतीति
दोषान्तराभिधानम्।

**तृतीयकल्पानुसारेण एतत्समाधानम्**

मैवम्‌। यादृशप्रतियोगितावच्छेदकावच्छिन्नानधिकरणत्वं हेतुमत-स्तादृशप्रतियोगितानवच्छेदकत्वस्य विवक्षितत्वात्‌। यादृश्याः प्रतियोगिताया अवच्छेदकावच्छिन्नानधिकरणत्वं हेतुमतः तादृशप्रतियोगितावच्छेदकताना-श्रयत्वमिति अप्रतियोगिपदेन विवक्षितत्वात्‌ अदोष इत्यर्थः। कपिसंयोगा-भाववानात्मत्वादित्यादौ गुणसामान्याभावत्वावच्छिन्नप्रतियोगिताया एव यादृशप्रतियोगितापदेनोपादातुं शक्यतया तदनवच्छेदकत्वस्य कपिसंयोगा-भावत्वे सत्त्वान्नाव्याप्तिरिति भावः।

**स्वकीयं लघुलक्षणम्**

अत्रच साध्यतावच्छेदकसंबन्धेन यद्धर्मविशिष्टानधिकरणत्वं हेत्वधि-करणस्य तद्धर्मभिन्नसाध्यतावच्छेदकावच्छिन्नसामानाधिकरण्यस्य लघोर्निर्दु-ष्टस्य संभवेऽपि यथासंनिवेशे न वैयर्थ्यमिति भावः। न च प्रतियोगिता-नवच्छेदकानन्तधर्मभेदनिवेशे गौरवमिति वाच्यम्‌। गुरुधर्मस्याभावप्रति-योगितानवच्छेदकत्वमते गुरुधर्मघटितकम्बुग्रीवादिमद्भेदस्याप्यप्रसिद्ध्या साम्यात्।

**कालो घटवान्‌ कालपरिमाणादित्यत्राव्याप्तिः**

ननु साध्यतावच्छेदकसंबन्धेन प्रतियोग्यनधिकरणत्वविवक्षिणे कालो घटवान्‌ कालपरिमाणादित्यत्र प्रतियोगिव्यधिकरणाभावाप्रसिद्धिः, हेत्वधि-करणस्य महाकालस्य जगदाधारतया सर्वेषामेवाभावानां साध्यतावच्छेदक-संबन्धेन कालिकविशेषणतया प्रतियोगिसमानाधिकरणत्वात्‌।

**केचिन्मतेन अव्याप्तिपरिहारः**

**अत्र केचित्‌** महाकालभेदविशिष्टघटाभावस्तत्र प्रतियोगिव्यधिकरणः, दैशिकविशेषणताघटितसामानाधिकरण्यसंबन्धेन महाकालभेदविशिष्टस्य घटस्याभाव इत्यर्थः। महाकालस्य घटाधारत्वेऽपि महाकालभेदविशिष्ट-घटानाधारत्वात्‌, महाकाले अभावीयविशेषणतासंबन्धेन महाकालभेदा-भावात्‌। सामानाधिकरण्यघटकीभूतविशेषणविशेष्यप्रतियोगिकसंबन्धाभ्यां यत्र विशेषण-विशेष्योभयसत्त्वं तत्रैव विशिष्टाधिकरणत्वोपगमात् **इत्याहुः**।

**उभयाभावघटितपरिष्कारः**

ननु महाकालानुयोगिकविशेषणतासंबन्धेन साध्यतायां महाकाला-न्यत्वविशिष्टघटाभावोऽपि न प्रतियोगिव्यधिकरणः, तत्र तेन संबन्धेन महा-कालान्यत्वविशिष्टघटाधिकरणाप्रसिद्धेरिति[\[63\]](\%22#_ftn63\%22 "\"\"") चेन्न। **वस्तुतस्तु प्रतियोगिता-वच्छेदकसंबन्धेन प्रतियोग्यनधिकरणीभूतहेत्वधिकरणवृत्त्यभावप्रतियोगिता-सामान्ये यत्संबन्धावच्छिन्नत्व-यद्धर्मावच्छिन्नत्वोभयाभावः, तेन संबन्धेन तद्धर्मावच्छिन्नस्य तद्धेतुव्यापकत्वं बोध्यम्‌**। सामान्यपदोपादानेन **प्रतियो-गितात्वव्यापकः यत्संबन्धावच्छिन्नत्व-यद्धर्मावच्छिन्नत्वोभयाभावः लभ्यते।**

अत्र प्रतियोगितावच्छेदकसंबन्धेन प्रतियोग्यनधिकरणहेत्वधिकरण-वृत्त्यभावीय-साध्यतावच्छेदकसंबन्धावच्छिन्नप्रतियोगितानवच्छेदकत्वघटित-लक्षणकरणेऽपि कालो घटवान्‌ कालपरिमाणादित्यादावव्याप्तिस्तदवस्थैव, महाकालानुयोगिकविशेषणतासाध्यतावच्छेदकसंबन्धावच्छिन्नतादृशप्रतियो-गिताया अप्रसिद्धेः, अतः प्रतियोगिताधर्मिकोभयाभावपर्यन्तानुधावनम्‌।

समवायेन वह्न्यभावप्रतियोगितायां वह्नित्वावच्छिन्नत्वसत्त्वात्‌ वह्नि-मान्‌ धूमादित्यादाववव्याप्तिपरिहाराय **यत्संबन्धावच्छिन्नत्वनिवेशः।** संयोगेन घटाभावप्रतियोगितायां साध्यतावच्छेदकसंयोगावच्छिन्नत्वस्य सत्त्वात्‌ तत्रैवा-व्याप्तिवारणाय **यद्धर्मावच्छिन्नत्व**निवेशः। संयोगेन घटाभावप्रतियोगितायां धूमत्वावच्छिन्नत्वघटितोभयाभावसत्त्वादतिव्याप्तिवारणाय **सामान्ये इति**। संयोगेन महानसीयवह्निनिष्ठप्रतियोगितायां केवलवह्नित्वावच्छिन्नत्वा-भावान्नाव्याप्तिः।

इत्थंच कालो घटवान्‌ कालपरिमाणादित्यादौ संयोगसंबन्धेन घटाभावप्रतियोगिनोऽपि घटस्यानधिकरणे हेत्वधिकरणे महाकाले वर्तमानः स एव संयोगेन घटाभावः, तस्य प्रतियोगितायां कालिकसंबन्धावच्छिन्नत्व-घटत्वावच्छिन्नत्वोभयाभावसत्वान्नाव्याप्तिः।

**प्रमेयवह्निसाध्यके अव्याप्तिपरिहारः**

ननु प्रमेयवह्निमान्धूमादित्यादौ प्रमेयवह्नित्वावच्छिन्नत्वमप्रसिद्धं, तथा चाव्याप्तिः, गुरुधर्मे स्वरूपसंबन्धरूपावच्छेदकत्वानङ्गीकारात्। यदिच कम्बुग्रीवादिमान्नास्तीत्यादौ कम्बुग्रीवादिमत्प्रतियोगिताकाभाव एव विषयो, नतु कम्बुग्रीवादिमत्त्वे तत्प्रतियोगितावच्छेदकत्वमपीत्युच्यते, तदा यत्किंचिद्धटवत्यपि कम्बुग्रीवादिमान्नास्तीति वाक्यस्य प्रामाण्यापत्तिः इति चेन्न। कम्बुग्रीवादिमान्नास्तीति प्रतीत्या कम्बुग्रीवादिमत्त्वावच्छिन्नप्रति-योगिताविषयीकरणेन गुरुधर्मस्याप्यवच्छेदकत्वस्वीकारादिति संक्षेपः।

**साध्यतावच्छेदकताया विषयताविशेषरूपत्वम्**

ननु प्रतियोगिताधर्मिकोभयाभावघटितलक्षणे गुरुधर्मावच्छिन्न-साध्यकाव्याप्त्याशङ्कैव न संभवति, गुरुधर्मे साध्यतावच्छेकताया असं-भवादिति कथमेतदिति चेन्न।
स्वरूपसंबन्धरूपावच्छेदकताया एव गुरुधर्मे प्राचीनैरनङ्गीकारात्‌, साध्यतावच्छेदकताया विषयताविशेषरूपत्वेन गुरुधर्म-स्यापि तत्संभवात्॥ 69॥

**पक्षतानिरूपणम्**

**सिषाधयिषया शून्या सिद्धिर्यत्र न तिष्ठति। **

**स पक्षस्तत्र वृत्तित्वज्ञानादनुमितिर्भवेत्‌॥ 70॥**

 पक्षवृत्तित्वमित्यत्र पक्षत्वं घटकम्, तथा चोपोद्घातसंगत्या तदाह-**सिषाधयिषयेति**। व्याप्तिनिरूपणानन्तरं पक्षतानिरूपणे च व्याप्तिनिरूपितैक-कार्यकारित्वमेव सङ्गतिः। प्रयोजकत्वं च कारणकारणतावच्छेदकसाधारणम्‌। तेनानुमित्तौ पक्षतायाः कारणत्वेपि, व्याप्तेर्विषयविधया कारणताव-च्छेदकत्वेपि च न क्षतिः। वस्तुतस्तूपोद्धातोऽपि व्याप्तिनिरूपिता सङ्गति-र्भवत्येव, व्याप्तिनिरूपणानन्तरमप्येकपरामर्शविषयत्वेन पक्षवृत्तित्वस्मरणे वृत्तित्वघटकं किं पक्षत्वमिति जिज्ञासोत्पादसंभवात्‌।

**सिषाधयिषाविरहविशिष्टसिद्ध्यभावः पक्षता, तद्वान्‌ पक्षः**।

प्राचीनरीत्या साध्यसंदेहो न पक्षता, विनापि साध्यसंदेहं घनगर्जितेन मेघानुमानात्‌।

सिषाधयिषामात्रं न पक्षता, विनापि सिषाधयिषां घनगर्जितेन मेघानुमानात्‌। सिद्धौ सत्यामपि सिषाधयिषासत्त्वेऽनुमितिर्भवत्येव। अतः सिषाधयिषाविरहविशिष्टत्वं सिद्धौ विशेषणम्। तस्माद्दलद्वयं सार्थकम्।

तथाच यत्र सिद्धिर्नास्ति तत्र सिषाधयिषायां सत्यामसत्यामपि पक्षता संभवति। सिषाधयिषायां सत्यामुभयाभावप्रयुक्तस्य, असत्यां विशेष्या-भावमात्रप्रयुक्तस्य उक्तविशिष्टाभावस्य सत्वात्।

यत्र सिषाधयिषास्ति तत्र सिद्धौ सत्यामसत्यामपि पक्षता संभवति। सिद्धौ सत्यां विशेषणाभावप्रयुक्तस्य, असत्यां तूभयाभावमात्रप्रयुक्तस्योक्त-विशिष्टाभावस्य सत्वात्।

यत्र सिद्धिरस्ति सिषाधयिषा च नास्ति तत्र न पक्षता, सिषाधयिषाविरहविशिष्टसिद्धेः सत्त्वेन तदभावरूपपक्षताया अभावात्।

सिषाधयिषाविरहवैशिष्ट्यं च सिद्धावेककालावच्छेदेनैकात्मवृत्तित्वम्‌। एकात्मवृत्तित्वोपादानेन सिषाधयिषाकालीनसिद्धेः कालिकसंबन्धेन आत्मा-न्तरवृत्तिसिषाधयिषाविरहविशिष्टत्वसत्वेपि न क्षतिः। वृत्तित्वे एककालाव-च्छिन्नत्वोपादानेन एकस्मिन्नेवात्मनि कालान्तरावच्छेदेन विद्यमानः यः सिषाधयिषाविरहः तद्वैशिष्ट्यस्य सिषाधयिषाकालीनसिद्धौ सत्त्वेपि न क्षतिः।

**पक्षताया अनुपयोगित्वशङ्का**

ननु परामर्शरूपकारणसत्वे सिद्धिरूपविरोधिसत्त्वे यद्यनुमित्सा स्यात्तदा तस्याः उत्तेजकत्वं वाच्यं, नचैतत् संभवति। तथा हि- यत्र (1) परामर्शानन्तरं सिद्धिः, ततः सिषाधयिषा, तत्र सिषाधयिषाकाले परामर्श-नाशान्नानुमितिः। यत्र (2) सिद्धिपरामर्शसिषाधयिषाः क्रमेण भवन्ति तत्र सिषाधयिषाकाले सिद्धेर्नाशात्प्रतिबन्धकाभावादेवानुमितिः। यत्र (3) सिषाधयिषासिद्धिपरामर्शास्तत्र परामर्शकाले सिषाधयिषैव नास्ति। एवमन्यत्रापि यत्र (4) परामर्श-सिषाधयिषा-सिद्धयः क्रमेण भवन्ति, एवं (5) सिद्धि-सिषाधयिषा-परामर्शाः, एवं (6) सिषाधयिषा-परामर्श-सिद्धयश्च, तत्रापि सिद्धिपरामर्शोभयक्षणे च न सिषाधयिषा, योग्यविभु-गुणानां यौगपद्यनिषेधात्‌, तत्कथं सिषाधयिषाविरहविशिष्टत्वं सिद्धे-र्विशेषणमिति चेत्

न। यत्र वह्निव्याप्यधूमवान्‌ पर्वतो वह्निमानिति अनुमितीष्टसाधनताविषयकं[\[64\]](\%22#_ftn64\%22 "\"\"") सिद्धिपरामर्शोभयात्मकप्रत्यक्षं स्मरणं वा ततः सिषाधयिषा, तत्र पक्षतासंपत्तये तद्विशेषणस्यावश्यकत्वात्‌।

इदंतु बोध्यम्‌- यादृशयादृशसिषाधयिषासत्त्वे सिद्धिसत्त्वे[\[65\]](\%22#_ftn65\%22 "\"\"") यल्लिङ्ग-कानुमितिः, तादृशतादृशसिषाधयिषाविरहविशिष्टसिद्ध्यभावः तल्लिङ्गका-नुमितौ पक्षता। “यादृशयादृशसिषाधयिषासत्त्वे सिद्धिसत्त्वे यल्लिङ्ग-कानुमितिः” इति चोत्तेजकेच्छाव्यक्तेः परिचायकम्‌। उत्तेजकत्वं तु तत्तद्व्यक्तित्वेनैवेति बोध्यम्‌।

तत्तदिच्छाया उत्तेजकत्वेन सिद्धिपरामर्शसत्त्वे “एतदुत्तरकालीनं यत्किंचित्‌ ज्ञानं जायताम्” इतीच्छायामपि नानुमित्यापत्तिः, तदिच्छायास्तद्व्यक्तित्वेनोत्तेजकत्वानभ्युपगमात्। नच “यत्किंचित्‌ ज्ञानं जायताम्” इत्येतादृशेच्छाकाले सिद्धिसत्वेप्यनुमितिर्भवत्येवेति वाच्यम्‌। अनुमितिसामग्रीसत्त्वे आत्मादिविषयकयत्किंचिन्मानसादिसाग्रीसत्त्वनियमेन यत्किंचिन्मानसाद्युत्पत्त्यैव तादृशेच्छाविषयसिद्धेः तत्रानुमित्युत्पत्ताविष्टा-पत्त्यसंभवात्‌।

नन्वनुमितित्वप्रकारकेच्छात्वेनानुगतरूपेणैवोत्तेजकत्वं वाच्यं, तावतैव “यत्किंचित्‌ ज्ञानं जायताम्” इतीच्छावारणसंभवात्, नतु तत्तद्व्यक्तित्वेनोत्तेजकत्वं कल्प्यं, गौरवादिति चेन्न। तथा सति वह्निव्याप्यधूमवान्‌ पर्वतो वह्निमानिति प्रत्यक्षसत्वे शाब्दसामग्र्यसत्त्वे “प्रत्यक्षातिरिक्तं ज्ञानं जायताम्” इतीच्छायां सत्यामनुमितिर्न स्यात्। अनुमितित्वप्रकारकेच्छाभावात्।

एवं धूमपरामर्शसत्वे “आलोकेन वह्निमनुमिनुयाम्”इतीच्छायामपि नानुमितिः। इच्छायास्तत्तद्व्यक्तित्वेनोत्तेजकतया तदिच्छाव्यक्तेरनुत्तेज-कत्वात्।

**अनुगतरूपेणोत्तेजकत्वम्**

**इदं तु बोध्यम्‌**-“पर्वते वह्न्यनुमितिर्जायताम्”इत्याद्यनुगतेच्छानां पर्वतत्वावच्छिन्नोद्देश्यकत्वप्रकारतानिरूपितवह्निविधेयकत्वप्रकारताशाल्यनु-मितिगोचरेच्छात्वेन अनुगतरूपेणैवोत्तेजकत्वं, “प्रत्यक्षातिरिक्तं ज्ञानं जायताम्”इत्याद्यननुगतेच्छानां तु तत्तद्व्यक्तित्वेन, नतु सकलेच्छानां तत्तद्व्यक्तित्वेन, गौरवात्।

**सिद्धेः प्रतिबन्धकत्वप्रकारनिरूपणम्**

[\[66\]](\%22#_ftn66\%22 "\"\"")सिषाधयिषाविरहकाले यादृशसिद्धिसत्वे नानुमितिस्तादृशी सिद्धिर्विशिष्यैव तत्तदनुमितिप्रतिबन्धिका वक्तव्या। यथा पर्वतो वह्निमानित्यनुमितौ पर्वतत्वावच्छिन्नविशेष्यतानिरूपितवह्नित्वावच्छिन्नप्रका-रताशालिनिश्चयत्वेन प्रतिबन्धकता वक्तव्या। तेन “पर्वतस्तेजस्वी” “पाषाणमयो वह्निमान्” इति ज्ञानसत्वेप्यनुमितेर्न विरोधः।

**अवच्छेदकावच्छेदेनानुमितौ प्रतिबन्धकनिरूपणम्**

परंतु पक्षतावच्छेदकसामानाधिकरण्येन साध्यसिद्धावपि तदव-च्छेदेनाननुमितेर्दर्शनात्‌ पक्षतावच्छेदकावच्छेदेनानुमितिं प्रति पक्षताव-च्छेदकावच्छेदेन साध्यसिद्धिरेव प्रतिबन्धिका।

**अवच्छेदकसामानाधिकरण्येनुमितौ प्रतिबन्धकनिरूपणम्**

पक्षतावच्छेदकसामानाधिकरण्यमात्रेण[\[67\]](\%22#_ftn67\%22 "\"\"") अनुमितिं प्रति तु सिद्धिमात्रं विरोधि। पक्षविशेष्यक-साध्यप्रकारकनिश्चयत्वेन विरोधित्व-मित्यर्थः।

**उपाध्यायमतम्**

**उपाध्यायास्तु** सिषाधयिषाविरहविशिष्टसिद्धि-प्रत्यक्षसामग्र्योरन्य-तरस्याभावः पक्षता। तेन सिद्धिकाले समानविषयकप्रत्यक्षसामग्रीकालेऽपि च नानुमित्यापत्तिरित्याहुः।

**एकरूपेणोत्तेजकत्वासंभवेन तन्निरासः**

**समानविषये प्रत्यक्षसामग्र्याः बलवत्त्वम्**

तन्न। प्रत्यक्षसामग्र्यभावस्य पक्षताकुक्षिप्रवेशे प्रयोजनाभावात्।

ननु प्रत्यक्षसामग्र्यभावस्य पक्षताकुक्ष्यप्रवेशे प्रत्यक्षसामग्र्यां सत्यामप्यनुमित्यापत्तिरिति चेन्न। प्रत्यक्षसामग्र्याः स्वातन्त्र्येण प्रतिबन्धकत्वात्। तथा हि- यत्रायं पुरुषो न वेति संशयानन्तरं पुरुषत्वव्याप्यकरादिमानयमिति ज्ञानं तत्रासत्यामनुमित्सायां पुरुषस्य प्रत्यक्षं भवति[\[68\]](\%22#_ftn68\%22 "\"\""), संशयोत्तरप्रत्यक्षं प्रति हेतुभूतस्य विशेषपदर्शनस्य सत्त्वात्, न त्वनुमितिः। अतोऽनुमित्साविरहविशिष्टप्रत्यक्षसामग्री कामिनीजिज्ञासा-दिवत्स्वातन्त्र्येण प्रतिबन्धिका, न तु पक्षताकुक्षिप्रविष्टत्वेन।

ननु प्रयोजनाभावेपि प्रत्यक्षसामग्र्यभावस्य पक्षताकुक्षिप्रवेशे को दोष इति चेन्न। सिषाधयिषाविरहविशिष्टसिद्धि-प्रत्यक्षसामग्र्योरन्यतराभावः पक्षता इति मते तावत् सिषाधयिषा सिद्धौ प्रत्यक्षसामग्र्यां चोभयत्रैवोत्तेजिका। परन्तु तत्रोभयत्र सिषाधयिषायाः एकरूपेणोत्तेजकत्वं न संभवति, किन्तु भिन्नरूपेणैव, तथा हि- संयोगेन वह्निविशिष्टपर्वतबोधक- “सः” इत्यादिवाक्यजन्यशाब्दसिद्धौ[\[69\]](\%22#_ftn69\%22 "\"\"") सत्याम् “अशाब्दज्ञानं जायताम्” इतीच्छाया-मनुमितेरुत्पादात् सिद्धौ सिषाधयिषायाः अनुमितिगोचरेच्छात्वेन उत्तेजकत्वात्, तादृशेच्छाकाले प्रत्यक्षसामग्रीकालेऽनुमित्यनुत्पादेन प्रत्यक्ष-सामग्र्यां सिषाधयिषायाः अनुमितित्वप्रकारकेच्छात्वेन उत्तेजकत्वस्या-वश्यकतया एकरूपेणोत्तेजकत्वासंभवात्।

एवमुभयत्र सिषाधयिषाविरहस्य सिद्धौ प्रत्यक्षसामग्र्यां च नैकसंबन्धेन विशेषणत्वं, सिद्धौ समवायघटितसामानाधिकरण्येन, चक्षुः-संयोगादिरूपसामग्र्यां तु स्वाश्रयचक्षुःसंयुक्तमनःप्रतियोगिकविजातीय-संयोगघटितसामानाधिकरण्येन इत्येकरूपेण तयोः प्रतिबन्धकत्वासंभवात्।

**भिन्नविषये अनुमितिसामग्र्याः बलवत्त्वम्**

नन्वनुमितिं प्रति प्रत्यक्षसामग्र्याः स्वातन्त्र्येण प्रतिबन्धकत्वे भिन्नविषयेऽपि प्रत्यक्षसामग्रीकालेऽनुमित्यनुपपत्तिः। मन्मते तु अनुमाना-तिरिक्तप्रकृतसाध्यसाधकमानत्वेन[\[70\]](\%22#_ftn70\%22 "\"\"") पक्षताकुक्षौ तस्याः प्रवेशेनोक्तापत्त्यन-वकाशादिति चेन्न। परामर्शानन्तरं विना प्रत्यक्षेच्छां पक्षादेः प्रत्यक्षानुत्पत्तेः, प्रत्यक्षेच्छाविरहविशिष्टानुमितिसामग्री भिन्नविषयकप्रत्यक्षे प्रतिबन्धिकेति स्वीकारात्। तथाच भिन्नविषयकानुमितिसामग्र्यभावघटितप्रत्यक्षसामग्र्या-स्तत्राभावान्न पूर्वोक्तस्थलेऽनुमित्यनुपपत्तिरिति भावः।

ननु प्रत्यक्षसामग्री यथा भिन्नविषयकानुमितिसामग्र्यभावघटिता तथा भिन्नविषयकानुमितिसामग्र्यपि प्रत्यक्षसामग्र्यभावघटितेति भिन्नविषयक-प्रत्यक्षानुमित्योः सामग्रीसमवधानदशायामनुमित्यनुपपत्तिरशक्य-समाधिरेव, अनुमितिं प्रति प्रत्यक्षसामग्रीत्वेन प्रतिबन्धकतया तदभावघटितभिन्नविषयकानुमितिसामग्र्यभावादिति चेन्न।

अनुमितिसामग्र्येव प्रत्यक्षे प्रतिबन्धिका, नतु भिन्ने विषये प्रत्यक्षसामग्री अनुमितौ प्रतिबन्धिकेति तदर्थात्। तथाच प्रत्यक्षसामग्र्याः समानविषयकानुमितिं प्रत्येव प्रतिबन्धकतया न पूर्वोक्तानुमित्यनुपपत्तिरिति भावः॥ 70॥[\[71\]](\%22#_ftn71\%22 "\"\"")

**हेत्वाभाससामान्यनिरूपणम् **

**अनैकान्तो विरुद्धश्चाप्यसिद्धः प्रतिपक्षितः। **

**कालात्ययापदिष्टश्च हेत्वाभासाश्च पञ्चधा॥ 71॥**

स्वोक्तसद्धेतोः परामर्शेनानुमितेर्जननात्‌, परोक्तप्रतिहेतोर्दुष्टत्वेन ज्ञानस्य प्रतिबन्धकनिरासद्वारानुमितावुपयोगात् विजयलक्षणैककार्यकारि-त्वसंगत्या अनुमितिलक्षणैककार्यकारित्वसंगत्या च हेत्वाभासान्विभजते-**अनैकान्त इत्यादि**।

**नव्यमतेन लक्षणं समन्वयश्च**

तल्लक्षणं तु **यद्विषयकत्वेन ज्ञानस्यानुमितिविरोधित्वं तत्त्वम्‌**। तथा हि-व्यभिचारादिविषयकत्वेन ज्ञानस्याऽनुमितिविरोधित्वात्ते दोषाः।

ननु यद्विषयकत्वेनेत्यत्र तृतीयार्थोऽवच्छेदकत्वम्। तथाच वह्निमान्‌ धूमादित्यत्र वह्न्यभावेऽतिव्याप्तिः। पर्वतविशेष्यकवह्न्यभावप्रकारकनिर्ण-यत्वेन वह्न्यनुमितिं प्रति प्रतिबन्धकत्वेन वह्न्यभावविषयकत्वस्य प्रति-बन्धकतावच्छेदककोटिप्रविष्टत्वात्। नच स्वरूपसंबन्धरूपावच्छेदकतापर्या-प्त्यधिकरणत्वम् [\[72\]](\%22#_ftn72\%22 "\"\"")अनतिरिक्तवृत्तित्वं[\[73\]](\%22#_ftn73\%22 "\"\"") वावच्छेदकत्वं तृतीयार्थः। वह्न्यभावविषयकत्वस्य अवच्छेदककोटिप्रविष्टत्वेप्यवच्छेदकतापर्याप्त्यनधि-करणत्वात्, वह्न्यभावप्रकारकत्वादेरप्रतिबन्धकनिर्धर्मितावच्छेदककज्ञान-साधारणत्वेन अतिरिक्तवृत्तित्वाच्च नातिव्याप्तिरिति वाच्यम्‌। पर्याप्ति-निवेशेऽसंभवापत्तेः, अप्रामाण्यज्ञानानास्कन्दितत्वस्याधिकस्य प्रतिबन्धक-तावच्छेदककोटिप्रविष्टत्वात्‌। अनतिरिक्तवृत्तित्वरूपावच्छेदकत्वनिवेशे ह्रदो वह्निमान्‌ धूमादित्यादौ वह्न्यभावविशिष्टह्रदादावव्याप्त्यापत्तेः, प्रति-बन्धकत्वाभाववति ह्रद इत्येतादृशज्ञाने वह्न्यभावविशिष्टह्रदविषयकत्वस्य सत्त्वात्‌, विशिष्टह्रदस्य ह्रदानतिरेकादिति चेन्न।

यद्विषयकत्वस्य यादृशविशिष्टविषयकत्वरूपत्वात्। तेन बाधभ्रमस्य अनुमितिविरोधित्वेपि= बाधभ्रमसाधारणस्य पर्वतविशेष्यकवह्न्यभाव-प्रकारकनिश्चयत्वादेः अनुमितिविरोधितावच्छेदकत्वेपि न वह्न्यभावादा-वतिव्याप्तिः। इतरथा वह्न्यभावविषयकत्वस्य पर्वतविशेष्यकवह्न्यभा-वप्रकारकत्वरूपानुमितिप्रतिबन्धकतावच्छेदककोटिप्रविष्टत्वात्तत्रातिव्यप्तिः स्यात्। यादृशविशिष्टेति विवक्षिते तु तत्र नातिव्याप्तिः, तत्र वह्न्यभाववत्पर्वतरूपविशिष्टस्याप्रसिद्धत्वात्।

नच वह्न्यभावविशिष्टपर्वतस्याप्रसिद्धत्वेऽपि यादृशविशिष्टपदेन वह्न्यभावत्वविशिष्टं वह्न्यभावमुपादाय तत्रातिव्याप्तिरिति वाच्यम्‌। यादृश-विशिष्टेति विवक्षणेऽनतिरिक्तवृत्तित्वस्यैवावच्छेदकत्वस्य लक्षणे निवेश-नीयतया वह्न्यभावविषयकत्वस्य प्रतिबन्धकत्वाभाववति वह्न्यभाव इति ज्ञाने वृत्तेस्तत्रातिव्याप्तेरभावात्‌। नचैवं विशिष्टस्य शुद्धानतिरिक्ततया ह्रद इत्यप्रतिबन्धकज्ञानस्यापि विशष्टविषयकतया वह्न्यभावविशिष्ट-ह्रदादावव्याप्तिरिति वाच्यम्‌। यादृशविशिष्टविषयकत्वेनेत्यस्य यद्रूपावच्छिन्न-विषयकत्वेनेत्यर्थकत्वात्, तत्त्वमित्यस्य च तद्वत्त्वमित्यर्थकत्वात्‌, ह्रद इति ज्ञाने च वह्न्यभावविशिष्टह्रदत्वावच्छिन्नविषयकत्वाभावात्‌।

**प्रतिबन्धकनिश्चयनिष्कर्षः**

अथात्रानतिरिक्तवृत्तित्वरूपस्यावच्छेदकत्वस्य विवक्षणेऽनुमिति-प्रतिबन्धकत्वाभाववति ह्नदो वह्निमान्नवेति संशये, वह्न्यभाववान्‌ ह्रदो वह्नि-मान् इत्याहार्यनिश्चयेऽप्रामाण्यज्ञानास्कन्दिततादृशनिश्चये च वह्न्यभाव-विशिष्टह्रदविषयकत्वस्य सत्त्वादसंभव इति चेन्न। ज्ञानस्येत्यत्र ज्ञानपदस्या-नाहार्याप्रामाण्यज्ञानानास्कन्दितनिश्चयपरतया **तादृशनिश्चयनिष्ठं यादृश-विशिष्टविषयकत्वमनुमितिप्रतिबन्धकतानतिरिक्तवृत्ति तत्त्वमित्यर्थलाभात्।** तथाच वह्न्यभाववद्ह्रदविषयकत्वस्यानुमितिप्रतिबन्धकतातिरिक्तवृत्तित्वेपि तादृनिश्चयवृत्तित्वविशिष्टस्य तस्यानतरिक्तवृत्तित्वान्नासंभवः।

**सत्प्रतिपक्षस्यानित्यदोषत्ववादिन आशङ्का-तत्परिहारौ**

नच वह्न्यभावव्याप्यपाषाणमयत्ववानिति परामर्शकाले वह्निव्याप्य-धूमस्याभासत्वं न स्यात्‌, तत्र पाषाणमयत्वे वह्न्यभावव्याप्यत्वाभावात् विशिष्टस्याप्रसिद्धत्वादिति वाच्यम्। इष्टापत्तेः। तथाच सद्धेतूनां प्रतिपरामर्शेऽपि न दुष्टत्वम्। अन्यथा= प्रतिबन्धकीभूतभ्रमविषयस्यापि दोषत्वे पक्षे साध्याभावभ्रमदशायां सद्धेतावपि दोषवत्त्वापत्तेर्बाधस्यानित्यदोषत्वापत्तेः। तस्मात्तत्र भ्रमादनुमितिप्रतिबन्धमात्रं, हेतुस्तु न दुष्टः।

इत्थंच= **यादृशविशिष्टविषयकत्वेन ज्ञानस्य प्रतिबन्धकत्वं तादृशविशिष्टस्य दोषत्वे च साध्याभाववद्वृत्ति हेतु-साध्याभावविशिष्टपक्षादिकं दोषः। **यादृशविशिष्टपदेन व्यभिचारत्वादिविशिष्टं व्यभिचारादिकमादाय लक्षणं न संभवति, व्यभिचारविषयकत्वस्य प्रतिबन्धकताशून्ये “व्यभिचार” इति ज्ञाने वृत्तित्वेनातिरिक्तवृत्तित्वात्‌, किंतु व्यभिचारादिविशिष्टं हेत्वादिकमादायैवेति व्यभिचारादिविशिष्टं हेत्वादिकमेव दोष इति भावः।

ननु व्यभिचारादिविशिष्टस्य हेतोर्दोषत्वे तद्वत्त्वस्य हेतावभावाद्धेतौ दुष्टत्वव्यवहारो न स्यात्‌। नच तादात्म्येन तद्वत्त्वं विवक्षणीयमिति वाच्यम्‌। तथा सति वह्न्यभावविशिष्टह्रदादेः तादात्म्येन धूमेऽभावेन ह्रदपक्षके धूमस्य दुष्टत्वं न स्यादिति चेन्न। **तद्वत्वस्य हेतौ येन केनापि संबन्धेन विवक्षितत्वात्।** नच वह्निव्यभिचारविशिष्टद्रव्यत्वादेर्धूमेपि सत्त्वादतिव्याप्तिरिति वाच्यम्‌। यादृशविशिष्टविषयकज्ञानत्वेन यद्धेतुकानुमितिप्रतिबन्धकत्वं तादृशविशिष्टा-श्रयतद्धेतुत्वस्यैव दुष्टत्वात्। तथाच वह्न्यभाववद्वृत्तिद्रव्यत्वमितिज्ञानस्य तद्धूमहेतुकानुमितावप्रतिबन्धकत्वान्न तादृशद्रव्यत्वविशिष्टत्वेपि धूमस्य धूमो दुष्ट इति व्यवहारापत्तिः।

**सत्प्रतिपक्षस्यानित्यदोषत्ववादिपरेषां मतम्**

परेतु यद्विषयकत्वेन ज्ञानस्यानुमितिविरोधित्वं तद्वत्त्वं हेत्वाभासत्वम्। सत्प्रतिपक्षे विरोधिव्याप्त्यादिकमेव तथा। ननु
वह्न्यभावादिव्याप्तेर्यत्पदेनोपादातुं शक्यत्वेपि तस्या धूमावृत्तितया धूमस्य दुष्टत्वं न स्यादिति चेन्न। तद्वत्त्वस्य च हेतोर्ज्ञानरूपसंबन्धेन= एकज्ञानविषयत्वसंबन्धेन स्वीकारात्। नचैवं वह्निमान्‌ धूमादित्यादौ पक्षे बाधभ्रमस्य साध्याभावविषयकत्वेनानुमितिविरोधित्वात्‌ ज्ञानरूपसंबन्धेन साध्याभाववत्त्वस्यापि सत्त्वात्‌ तद्धेतोरपि बाधितत्वापत्तिरिति वाच्यम्‌। तत्र बाधभ्रमकालीनधूमादिसद्धेतौ ज्ञानस्य संबन्धत्वाकल्पनात्‌। अत्र प्रतिपरामर्शकालीने धूमादिसद्धेतौ सत्प्रतिपक्षित इति व्यवहारेण तत्कल्पनात्‌ तत्र बाधभ्रमकालीनधूमादिसद्धेतौ बाधित इति व्यवहाराभावात्, प्रत्युतायं न बाधितः, पुरुषस्तु भ्रान्त इत्येव व्यवहारात् **इत्याहुः**।

तादृशव्यवहारस्यानुभवमात्रसाक्षिकत्वादिदम् अस्वरसम्।

**अनुमितिविरोधित्वविचारः**

अनुमितिविरोधित्वं चानुमितितत्करणान्यतरविरोधित्वं, तेन व्यभि-चारिणि नाव्याप्तिः। व्यभिचारज्ञानस्य अनुमित्यविरोधित्वात्। दोषज्ञानं च यद्धेतुविषयकं तद्धेतुकानुमितौ प्रतिबन्धकं, तेनैकहेतौ व्यभिचारज्ञाने हेत्वन्तरेणानुमित्युत्पत्तेः, [\[74\]](\%22#_ftn74\%22 "\"\"")तदभावाद्यनवगाहित्वाच्च व्यभिचारज्ञानस्यानुमितिविरोधित्वाभावेपि नाव्याप्तिः।

**प्रमेयत्वविशिष्टव्यभिचारेऽतिव्याप्तिवारणम्**

नन्वत्र लक्षणेऽवच्छेदकत्वं न स्वरूपसंबन्धविशेषः पूर्वोक्तदोषादि-त्यनतिरिक्तवृत्तित्वमेव निवेशनीयम्। तथाच धूमवान्‌ वह्नेरित्यादौ प्रमेयत्व-विशिष्टव्यभिचारेऽतिव्याप्तिस्तद्विषयकत्वस्य प्रतिबन्धकतानतिरिक्तवृत्ति-त्वादिति चेन्न। प्रकृतानुमितिप्रतिबन्धकतावच्छेदकान्तराघटितत्वेन अनु-मितिविरोधितावच्छेदकस्य विशेषणीयत्वात्।

तथाच यादृशविशिष्टविषयकत्वमनुमितिप्रतिबन्धकतानतिरिक्तवृत्ति तादृशविशिष्टान्तराघटितत्वे सति यादृशविशिष्टविषयकत्वं तथाविधं, तादृशविशिष्टो दोष इति लक्षणम्। अघटितत्वस्य तदविषयकप्रतीति-विषयत्वरूपत्वेन स्वस्मिन् स्वविषयकप्रतीतिविषयत्वाभावादसंभव इत्यन्तरपदम्। तच्च न स्वभिन्नार्थकं, व्यभिचारादेः प्रमेयत्वविशिष्टव्यभिचारा-भिन्नत्वेनातिव्याप्तिवारणासंभवात्‌, किंतु स्वाविषयकप्रतीतिविषयत्वम्। प्रमेयत्वविशिष्टव्यभिचारश्च प्रकृतानु-मितिप्रतिबन्धकतावच्छेदकीभूतो यो व्यभिचारस्तद्धटित एवेति न तत्रातिप्रसङ्गः।

**लक्षणान्तरम्**

नन्वत्र अनुमितितत्करणज्ञानान्यतरप्रतिबन्धकत्वमन्यतरनिष्ठप्रति-बध्यतानिरूपकत्वघटितं यदि, तदा पर्वतो वह्णिमान्‌ धूमादित्यादौ वह्न्य-भावविशिष्टह्रदस्यापि दोषताप्रसङ्गः, तस्य पर्वतो वह्निमान्‌ ह्रदो वह्निमानिति समूहालम्बनात्मकप्रकृतानुमितिनिष्ठप्रतिबध्यतानिरूपितप्रतिबन्धकतावच्छे-दकत्वात्‌। यदिच तादृशान्यतरत्वावच्छिन्नप्रतिबध्यतानिरूपकत्वघटितं, तदा तादृशान्यतरत्वस्य कस्यचित्प्रतिबध्यतानवच्छेदकतयाऽसंभवः। तादृशान्य-तरत्वव्यापकप्रतिबध्यतानिवेशे च व्यभिचारादौ बाधादौ चाव्याप्तिः, व्यभि-चारादेरनुमित्यविरोधितया बाधादेश्च व्याप्तिज्ञानाविरोधितया तत्प्रति-बध्यतायास्तथाविधान्यतरत्वाव्यापकत्वात्‌। किंच तद्धर्मावच्छिन्नपक्षक-तद्धर्मावच्छिन्नसाध्यक-तद्धर्मावच्छिन्नहेतुकानुमितितत्करणज्ञानान्यतरवि-रोधित्वं लक्षणे निवेशनीयम्, अन्यथा पर्वतो वह्निमान्‌ धूमादित्यादौ पर्वतादेः काञ्चनमयत्वाभावो न दोषः स्यात्, एवं च निर्वह्निः पर्वतो वह्निमान् धूमात् इत्यादौ न कोपि हेत्वाभासः स्यात्‌, तादृशानुमितेरप्रसिद्धेरिति चेन्न। यादृशसाध्यपक्षहेतौ यावन्तो दोषास्तावदन्यान्यत्वं तत्र हेत्वाभासत्वम्‌। पञ्चत्वकथनं तत्संभवस्थलाभिप्रायेण इति स्वीकारात्। वायुर्गन्धवान्‌ स्नेहादित्यादौ सर्वहेत्वाभाससंभवः।

**हेत्वाभासानां प्रतिबन्धकतानिरूपणम्**

**अनैकान्तिकस्य प्रतिबन्धकतानिरूपणम् (नव्यमतम्)**

**साधारण-असाधारण-अनुपसंहार्यन्यतमत्वमनैकान्तिकत्वम्‌। **

**साधारणः** साध्यवदन्यवृत्तिः, तेन च व्याप्तिज्ञानप्रतिबन्धः क्रियते। व्याप्तिघटकाव्यभिचारांशे व्यभिचारज्ञानस्य प्रतिबन्धकत्वात्। इदंच साध्यवदन्यावृत्तित्वे सति साध्यसामानाधिकरण्यं व्याप्तिरित्यभिप्रायेण, व्यापकसामानाधिकरण्यस्य व्याप्तित्वे तु स्वसमानाधिकरणाभावप्रति-योगितावच्छेदक एव साधारणो बोध्यः। तदभावज्ञानस्यैव तज्‌ज्ञानप्रतिबन्धकत्वात्।

**असाधारणः** साध्यासमानाधिकरणो हेतुः, तेन व्याप्तिघटकीभूतसामानाधिकरण्यग्रहः प्रतिबध्यते ।

**अनुपसंहारी** च अत्यन्ताभावाप्रतियोगिसाध्यकादिः, अनेन व्यतिरेकव्याप्तिग्रहप्रतिबन्धः क्रियते। केवलान्वयिसाध्यके चान्वयव्याप्ति-ज्ञानादेवानुमितिरिति भावः।

एवंच साधारणासाधारणानुपसंहारिणां व्याप्तिज्ञानप्रतिबन्धकता-रूपदूषकताबीजैक्येन एकहेत्वाभासत्वमुपपद्यते। साधारणेनाव्यभिचारग्रहस्य, असाधारणेन सामानाधिकरण्यग्रहस्य, अनुपसंहारिणा च व्यतिरेकव्याप्ति-ग्रहस्य प्रतिबन्धात्।

**असाधारणे प्राचीनमतम्**

**प्राचीनास्तु** सपक्षावृत्तिरसाधारणः, सपक्षश्च निश्चितसाध्यवान्‌। असाधारण्यघटकसपक्षत्वस्य निश्चयघटितत्वे च शब्दोऽनित्यः शब्दत्वादित्यादौ यदा पक्षे साध्यनिश्चयस्तदा तदा पक्षस्यैव सपक्षत्वेन तत्र निश्चितसाध्यवति पक्षे हेतोर्निश्चयात् निश्चितसाध्यवद्व्यावृत्तत्वाभावात् नासाधारण्यम्। किन्तु पक्षे साध्यसंदेहदशायामेवासाधारणस्य हेत्वाभासता, तथाच असाधारणस्य अनित्यदोषत्वम् इति वदन्ति।

तदस्वरसम्। साधारणादित्रयाणामेकहेत्वाभासत्वानुपपत्तेः। नील-घटाधिकरणावृत्तित्वज्ञानस्य घटवत्ताज्ञाने इव निश्चितसाध्यवदवृत्तित्व-ज्ञानस्य साध्यसामानाधिकरण्यज्ञाने प्रतिबन्धकताविरहेण दूषकताबीजा-भावेनासाधारण्यस्य हेत्वाभासत्वानुपपत्तिरिति भावः।

**विरुद्धस्य प्रतिबन्धकतानिरूपणम्**

**विरुद्धस्तु साध्यव्यापकीभूताभावप्रतियोगी**। अयं साध्याभावग्रह-सामग्रीत्वेन प्रतिबन्धकः। सत्प्रतिपक्षे तु प्रतिहेतुः= प्रतिकूलो द्वितीयो हेतुः साध्याभावसाधकः, अत्र हेतुरेवेति विशेषः।

ननु यदि दूषकताबीजैक्येपि हेतुभेदे सत्प्रतिपक्षो, हेत्वैक्ये विरुद्धरूपं हेत्वाभासान्तरमित्युच्यते तदा यत्रान्वयिना हेत्वन्तरेण प्रतिरोधस्तत्र सत्प्रतिपक्षो, यत्र तु व्यतिरेकिणा तत्र हेत्वाभासान्तरं स्यादिति चेन्न। साध्याभावसाधक एव हेतुः साध्यसाधकत्वेनोपन्यस्त इत्यशक्तिविशेषोपस्थापकत्वेन उभयोर्भेदात्। वस्तुगत्या साध्याभावसाधके हेतावेव तव साध्यसाधकत्वभ्रम इति स्थापनावादिनं प्रति भ्रमरूपाऽशक्तिसूचकत्वं विरुद्धस्य, नत्वेवं सत्प्रतिपक्षस्येति भावः।

**सत्प्रतिपक्षस्य प्रतिबन्धकतानिरूपणम्**

**सत्प्रतिपक्षः साध्याभावव्याप्यवान्‌ पक्षः**। एवं साध्यवदन्यत्व-व्याप्यवान् पक्षः, पक्षनिष्ठौ साध्याभाव-साध्यवदन्यत्वव्याप्यावपि बोध्यौ। अन्यतमत्वादिनाऽनुगमान्न विभागव्याघातः।

**दूषकताबीजम्**

अत्र च परस्पराभावव्याप्यवत्ताज्ञानात्‌ परस्परानुमितिप्रतिबन्धः फलम्‌।

**सत्प्रतिपक्षे अन्येषां मतम्**

**अन्ये तु **अगृहीताप्रामाण्यकसाध्यव्याप्यवत्त्वोपस्थितिकालीनाऽ–गृहीताप्रामाण्यकतदभावव्याप्यवत्त्वोपस्थितिविषयः सत्प्रतिपक्षः। नित्यत्व-व्याप्यशब्दत्ववत्ताज्ञानशून्यकालीनानित्यत्वव्याप्यकृतकत्वपरामर्शसत्त्वेपि सत्प्रतिपक्षव्यवहाराभावात्‌ **कालीनान्तं** द्वितीयोपस्थितिविशेषणम्‌। गृही-ताप्रामाण्यकनित्यत्वव्याप्यवत्ताज्ञानकालीनानित्यत्वव्याप्यकृतकत्वपरामर्श-सत्त्वेपि तद्व्यवहाराभावा**दगृहीताप्रामाण्यकेति** प्रथमोपस्थितिविशेषणम्। तादृशकालीनानित्यत्वव्याप्यवत्तापरामर्शसत्त्वेपि तत्राप्रामाण्यग्रहकाले तथा व्यवहाराभावा**दगृहीताप्रामाण्यकत्वं** द्वितीयोपस्थितिविशेषणम्‌ इति **वदन्ति।**

**अन्येषां मतनिरासः**

**तदस्वरसम्।** व्यवहारमात्रोपयोगिनो निरुक्तरूपस्य प्रकृतानुपयोगात्, उपस्थितिघटितस्योक्तरूपस्य स्वरूपत एवोपुक्तस्य आभासतायामप्रयो-जकत्वात्।

**संशयानुमितिवादिरत्नकोषकारमतम्**

**रत्नकोषकारास्तु** यथा घटाभावव्याप्यवत्ताज्ञानेऽपि घटचक्षुःसंयोगे सति घटवत्ताज्ञानं जायते, यथाच शङ्खे सत्यपि पीतत्वाभावव्याप्य-शङ्खत्ववत्ताज्ञाने सति पित्तादिदोषे पीतः शङ्ख इति धीः, एवं कोटिद्वयव्याप्यदर्शनेऽपि कोटिद्धयस्य प्रत्यक्षरूपः संशयो भवति, तथा सत्प्रतिपक्षस्थले संशयरूपानुमितिर्भवत्येव। तदभावव्याप्यवत्ताज्ञानस्या-नुमितिप्रतिबन्धकत्वे मानाभावात्, क्लृप्ततत्तदभावानुमितिसामग्रीभ्यामेव तत्तदभावकोटिकसंशयानुमित्युत्पत्तौ संशयानुमितिं प्रत्युभयव्याप्यवत्ता-निश्चयत्वेन अतिरिक्तहेतुताकल्पनप्रयुक्तगौरवाभावाच्च। यत्र चैककोटि-व्याप्यदर्शनं तत्राधिकबलतया द्वितीयकोटिभानप्रतिबन्धान्न संशयः।

ननु यद्युभयभासकसत्त्वे उभयभानं तदा पित्तादिदोषसत्त्वेऽपि पीतत्वशुक्लत्वोभयस्मृतावुभयोर्भानापत्तिरिति चेन्न, फलबलेन अधिकबल-समबलभावकल्पनात्। तथाच तत्र पीतत्वसाक्षात्कारस्यैवानुभविकतया शुक्लत्वग्रहे पित्तरूपदोषस्य प्रतिबन्धकत्वं कल्पयित्वा पीतत्वसाक्षात्कार-सामग्र्या अधिकबलवत्त्वम्, एवं दूरत्वदोषे सत्यपि स्थाणुत्वपुरुषत्वयोः स्मृतौ संशयस्यैवोदयात्तत्सामग्र्याः समबलवत्त्वमेव कल्प्यत इति भावः। तथा च सत्प्रतिपक्षस्य संशयजनकत्वं दूषकताबीजं, नत्वनुमितिप्रतिबन्धकत्वम् **इत्याहुः**।

**रत्नकोषकारमतनिरासः**

**तन्न**। तदभावव्याप्यवत्ताज्ञाने सति तदुपनीतभानविशेषशाब्दबोधादेः अनुदयाल्लौकिकसन्निकर्षाजन्यदोषविशेषाजन्यज्ञानमात्रे तस्य प्रतिबन्धकता लाघवात्, नतूपनीतभानविशेषे दोषविशेषाजन्ये शाब्दबोधे च पृथक्‌ प्रतिबन्धकता, गौरवात्‌। तथाच प्रतिबन्धकसत्वात्‌ कथमनुमितिः। अनुमितेरपि तत्प्रतिबध्यतावच्छेदकाक्रान्तत्वात्। नहि लौकिकसन्निकर्षस्थले प्रत्यक्षमिव सत्प्रतिपक्षस्थले संशयाकारानुमितिः प्रामाणिकी येनानुमितिभिन्नत्वेनापि विशेषणीयम्‌। यत्र च कोटिद्वयव्याप्यवत्ताज्ञानं तत्रोभयत्राऽप्रामाण्यज्ञानात् संशयो, नान्यथा, अगृहीताप्रामाण्यकस्यैव विरोधिज्ञानस्य प्रतिबन्धकत्वादिति।

**असिद्धस्य प्रतिबन्धकतानिरूपणम्**

**असिद्धिस्तु आश्रयासिद्धि-स्वरूपासिद्धि-व्याप्यत्वासिद्ध्यन्य-तमत्वम्‌। **

**आश्रयासिद्धिः** पक्षे पक्षतावच्छेदकस्याभावः। यत्र काञ्चनमयः पर्वतो वह्निमानिति साध्यते, तत्र पर्वतो न काञ्चनमय इति ज्ञाने विद्यमाने काञ्चनमये पर्वते परामर्शप्रतिबन्धः फलम्‌।

**स्वरूपासिद्धिस्तु** पक्षे व्याप्यत्वाभिमतस्याभावः। तत्र च ह्रदो द्रव्यं धूमादित्यादौ पक्षे व्याप्यत्वाभिमतस्य हेतोरभावे ज्ञाते पक्षे साध्यव्याप्यहेतुमत्ताज्ञानरूपस्य परामर्शस्य प्रतिबन्धः फलम्‌।

साध्याप्रसिद्ध्यादयस्तु व्याप्यत्वासिद्धिमध्येऽन्तर्भूताः। साध्ये साध्यतावच्छेदकस्याभावः साध्याप्रसिद्धिः। एतज्ज्ञाने जाते काञ्चनमयवह्निमानित्यादौ साध्यतावच्छेदकविशिष्टसाध्यपरामर्शप्रतिबन्धः फलम्‌।

एवं साधनाप्रसिद्धिः हेतौ हेतुतावच्छेदकाभावः, यथा काञ्चनमयधूमादित्यादौ। अत्र हेतुतावच्छेदकविशिष्टहेतुज्ञानाभावात्‌ तद्धेतुकव्याप्तिज्ञानादेरभावः फलम्‌।

**केचित्तु** वह्निमान्नीलधूमादित्यादौ गुरुतया नीलधूमत्वस्य हेतुतानवच्छेदकत्वमपि व्याप्यत्वासिद्धिरिति वदन्ति।

तदस्वरसम्। तथा हि नीलधूमे व्याप्तिसत्त्वात्‌ कथं व्याप्यत्वासिद्धिः। नच तत्र व्यापतिसत्त्वेपि नीलधूमत्वस्यानवच्छेदकतया तदवच्छेदेन व्याप्यत्वासिद्धिरेवेति वाच्यम्‌। अनतिरिक्तवृत्तित्वरूपावच्छेदकत्वस्य नीलधूमत्वेऽपि सत्त्वात्‌। स्वरूपसंबन्धरूपावच्छेदकत्वाभावाद्व्याप्यत्वाप्रसिद्धिरित्यपि न, तथा सति पशुमान्‌ सास्नादिमत इत्यादावपि व्याप्यत्वासिद्ध्यापत्तेः। सास्नाद्यपेक्षया गोत्वादिजातेर्लघुत्वेन सास्नादेः स्वरूपसंबन्धरूपावच्छेदकत्वाभावात्‌।

अस्तु वा नीलधूमत्वादेः स्वरूपसंबन्धरूपावच्छेदकत्वाभावात्तदवच्छेदेन व्याप्त्यभावरूपव्याप्यत्वासिद्धिः, नतु हेत्वाभासत्वं अनुमितितत्कारणीभूतव्याप्तिज्ञानाविरोधित्वात्‌। नच वह्निमदन्यावृत्तिप्रमेयवानिति प्रमेयत्वसामानाधिकरण्येन व्याप्त्यवगाहिज्ञानादनुमित्यापत्तिवारणाय हेतुतावच्छेदकावच्छेदेन व्याप्तिज्ञानस्यैव कारणतया तद्विरोधितया निरुक्तव्याप्यत्वासिद्धिर्हेत्वाभास इति वाच्यम्‌। तावताप्यनतिरिक्तवृत्तित्वरूपावच्छेदकत्वज्ञानस्य कारणत्वेपि तत्र स्वरूपसंबन्धरूपावच्छेदकत्वाभावग्रहस्य ग्राह्याभावानवगाहितया अविरोधित्वात्। तस्मात् व्यर्थविशेषणस्थले न व्याप्यत्वासिद्धिः हेत्वाभासः, पुरुषस्त्वधिकेन निगृह्यत इति।

**बाधितस्य प्रतिबन्धकतानिरूपणम्**

**बाधस्तु पक्षे साध्याभाव-** साध्यवदन्यत्वस्य-पक्षावृत्तिसाध्यादिः। एतस्य त्वनुमितिप्रतिबन्धः फलम्‌। (1)**अनाहार्याप्रामाण्यज्ञानानास्कन्दिततद्धर्मिकतदभावनिश्चयः लौकिकसन्निकर्षाजन्यदोषविशेषाजन्यतद्धर्मिकतज्ज्ञानमात्रे विरोधीति।** बाधबुद्ध्युत्तरक्षणे लौकिकसन्निकर्षजन्यविशिष्टबुद्धेरानुभविकत्वात् **लौकिकसन्निकर्षाजन्येति**। नन्वेवं तदिन्द्रियजन्यलौकिकबाधनिश्चयोत्तरं तदिन्द्रियजन्यलौकिकतद्विशिष्टबुद्ध्यापत्तिरिति चेन्न। अलौकिकत्वं प्रतिबध्यतावच्छेदककोटावनिवेश्य (2)**तदिन्द्रियजन्यतद्विशिष्टबुद्धौ तदिन्द्रियजन्यलौकिकतदभावनिश्चयत्वेन प्रतिबन्धकत्वोपगमात्‌**। तदिन्द्रियजन्योपनीतभानात्मकबाधनिश्चयोत्तरं तदिन्द्रियजन्यलौकिकतद्विशिष्टबुद्ध्युदयात्‌ प्रतिबन्धकतावच्छेदककोटौ **लौकिकत्वनिवेशः**। नच लौकिकतदिन्द्रियजन्याभावप्रमास्थले तदधिकरणे प्रतियोगिनोऽसत्त्वादेव न तद्विशिष्टलौकिकप्रत्यक्षापत्तिरित्यलं तथाविधप्रतिबध्यप्रतिबन्धकभावेनेति वाच्यम्‌। यत्र प्रतियोग्यधिकरण एव संनिकृष्टाधिकरणान्तरवृत्तेरभावस्य लौकिकप्रत्यक्षात्मकारोपो दोषेण जनितस्तदुत्तरं तदधिकरणे प्रतियोगिनो लौकिकप्रत्यक्षापादनात्‌। “तत्राभावलौकिकप्रत्यक्षजनकदोषस्य प्रतिबन्धकत्वादेव नेयमापत्तिरन्यथाऽभावारोपोत्पत्तिक्षणे प्रतियोगिप्रत्यक्षापत्तिः” इति तु न। यत्र विनश्यदवस्थदोषेणाभावलौकिकप्रत्यक्षात्मकारोपस्तदुत्तरं प्रतियोगिप्रत्यक्षापादनात्‌। यत्राभावलौकिकप्रमासमकालं तद्‌द्वितीयक्षणे वा तदधिकरणे प्रतियोगिप्रकारकानुभूयमानारोपजनकदोषसमवधानं तत्राभावप्रमोत्तरं प्रतियोगिनो लौकिकप्रत्यक्षात्मकारोपापादनवारणाय वा इन्द्रियभेदेन तथाविधप्रतिबध्यप्रतिबन्धकभावोपगमात्‌। शङ्खो न पीतः, वंशो नोरग इति निश्चयेपि पित्तमण्जूकवसाञ्जनादिदोषवशाच्छङ्खः पीतः, वंश उरग इत्यारोपोदयात्तत्र व्यभिचारवारणायाह-**दोषविशेषेति**। दोषसामान्याजन्यत्वनिवेशे भ्रममात्रस्यैव बाधाप्रतिबध्यत्वापत्तिरतो **विशेषेति**। तथाच पित्तमण्डूकवसाञ्जनादिदोषान्‌ विशिष्योपादाय तदजन्यत्वं प्रतिबध्यतावच्छेदककोटौ निवेशनीयमिति भावः। न च पित्तद्रव्यात्मकदोषाजन्यत्वनिवेशो व्यर्थः, शङ्खः पीत इति भ्रमे शङ्खांशेऽनुभूयमानस्यैव पित्तद्रव्यपीतिम्न आरोपोपगमेन तदंशेऽपि लौकिकत्वात्, अलौकिकत्वस्य प्रतिबध्यतावच्छेदके निवेशादेव तत्र व्यभिचारवारणादिति वाच्यम्‌। पित्तद्रव्यस्यान्तरानवस्थानदशायामपि तत्पीतिम्नः शङ्खादौ प्रत्यक्षोदयेन स्मर्यमाणारोपस्यैव तत्र नवीनैः स्वीकारात्तदंशे तस्यालौकिकत्वात्‌। “तथा सति शङ्खः पीत इति प्रत्यक्षोत्तरं पीतं साक्षात्करोमीति साक्षात्कारित्वग्रहानुपपत्तिस्तद्व्यञ्जकलौकिकविषयतायास्तत्राभावात्” इति तु न। लौकिकविषयताया इव दोषविशेषजन्यत्वस्यापि साक्षात्कारित्वव्यञ्जकत्वात् अन्यथाऽयमुरग इति स्मर्यमाणारोपे साक्षात्कारित्वग्रहानुपपत्तेः।

शङ्खो न पीत इत्यादितदिन्द्रियजन्यबाधबुद्ध्युत्तरं पित्तादिदोषवशात्तदिन्द्रियजन्यः शङ्खः पीत इत्यारोपो यद्यनुभवसिद्धस्तदा पूर्वोक्तेन्द्रियभेदभिन्नप्रतिबध्यप्रतिबन्धकभावेऽपि दोषविशेषाजन्यत्वं प्रतिबध्यतावच्छेदके निवेशनीयमिति ध्येयम्‌।

ननु बाधप्रतिबध्यतावच्छेदककोटौ लौकिकान्यत्वस्य निवेशे बाधनिश्चयोत्तरं लौकिकसन्निकर्षजन्यसंशयापत्तिरिति चेन्न। भूतलं घटवदित्याद्याकारकलौकिकप्रत्यक्षोत्पत्तिकाले स्वातन्त्र्येण कथंचिदुपस्थितस्य घटाभावादेर्भूतले प्रकारतया भानवारणाय समानधर्मितावच्छेदककतत्कोटिकलौकिकप्रत्यक्षसामग्र्या विपरीतकोटिभानप्रतिबन्धकत्वमवश्यमङ्गीकरणीयम्‌। तथाच बाधनिश्चयोत्तरमपि नापत्तिः, लौकिकसन्निकर्षजन्यसंशयस्य तत्कोटिकलौकिकप्रत्यक्षसामग्र्याः प्रतिबन्धिकायाः सत्त्वेन विपरीतकोटिभानासंभवात्‌।

तर्हि क्वापि लौकिकसन्निकर्षजन्यसंशयो न स्यादिति चेत् सत्यम्‌। ज्ञानलक्षणाप्रत्यासत्त्यैव पूर्वोपस्थितकोट्योर्भानसंभवादिति।

यत्तु “संशयपूर्वं तत्कोट्यंशे लौकिकसन्निकर्षसत्त्वे कथं संशयस्य न लौकिकत्वं कथं वा तत्र संशये विपरीतकोटिभान तत्कोटिकलौकिकप्रत्यक्षसामग्र्याः प्रतिबन्धिकायाः सत्त्वात्” इति तन्न। तत्र लौकिकसन्निकर्षसत्त्वेपि संशयजनकदूरत्वादिदोषस्य लौकिकप्रत्यक्षप्रतिबन्धकस्य सत्त्वेन लौकिकप्रत्यक्षसामग्र्यभावादुभयोपपत्तेरित्यन्यत्र विस्तरः।

“संशयसाधारणं पक्षे साध्यसंसृष्टत्वज्ञानमनुमितिकारणम्। नन्वेवं बाधनिश्चयकाले संसृष्टत्वज्ञानाभावादेवानुमित्यभावोपपत्तौ बाधनिश्चयस्य नानुमितिविरोधित्वमिति हेत्वाभासत्वं न स्यादिति चेन्न। अनुमितिकारणीभूतस्य साध्यसंसृष्टत्वज्ञानस्य विरोधितया च बाधसत्प्रतिपक्षयोर्हेत्वाभासत्वात्” इति तु न युक्तम्‌। अप्रसिद्धसाध्यकानुमित्यनापत्तेः। नन्वप्रसिद्धसाध्यकानुमितिः कुत्रापि न भवत्येवेति चेत्तथापि साध्यसंशयादिकं विनाप्यनुमित्युत्पत्तिः। ननु संशयशून्यकालेपि सिषाधयिषाकालीनसाध्यनिश्चयात्मकं साध्यसंशृष्टत्वज्ञानमस्त्येवेति चेन्न। सिषाधयिषाकालीनसिद्धिं विनाप्यनुमित्युत्पत्तिः। नच संशयान्तरोत्पत्त्यैवानुमितिसिद्धिरिति वाच्यम्‌। सति विशेषदर्शने संशयायोगात्‌।

**साध्याभावज्ञाने प्रमात्वं बाध इति प्राचीनमतम्**

**प्राचीनास्तु** साध्याभावज्ञाने प्रमात्वज्ञानमपि साध्यवत्ताज्ञानं प्रति प्रतिबन्धकम्। तन्मते पक्षविशेष्यकसाध्याभावज्ञाने प्रमात्वनिश्चयोऽनुमितिप्रतिबन्धकः, तदभावः कारणम्, अतस्तादृशप्रमात्वमेव बाधः इत्याहुः।

**तन्निरासः**

तन्न समीचीनम्। ग्राह्याभावानवगाहिनस्तादृशज्ञानस्य विरोधित्वे मानाभावात्। ननु पक्षे साध्याभावज्ञानेऽपि तत्राप्रामाण्यज्ञानकालेऽनुमितेरुदयान्न साध्याभावज्ञानं प्रतिबन्धकम्‌। अस्मन्मते तु तदा साध्याभावज्ञानप्रमात्वनिश्चयाभावादेवाज्ञानुमित्युत्पत्तिरिति चेत् न गौरवात्। तथा हि तत्रानुमितिनिर्वाहाय संशयनिश्चयसाधारणाप्रामाण्यज्ञानाभाव एव प्रतिबन्धकतावच्छेदककोटौ निवेश्यते, नतु पक्षविशेष्यकसाध्याभावज्ञानप्रमात्वनिश्चयत्वेन प्रतिबन्धकत्वं, गौरवात्। यत्र पक्षे साध्याभावज्ञानमस्ति न तत्र प्रामाण्यज्ञानं, न वाऽप्रामाण्यज्ञानं, तत्राप्यनुमितिर्न भवत्येवेति भावः। “साध्याभाववत्पक्षघटितप्रमात्वविषयकत्वेऽनुमितिप्रतिबन्धकतानतिरिक्तवृत्तित्वसत्त्वात्तस्याभासत्वं दुर्वारम्” इति तु न। प्रमेयत्वविशिष्टव्यभिचारादेरिव तादृशविशिष्टान्तरघटितत्वेनाभासत्वायोगादिति।

नन्वगृहीताप्रामाण्यकसाध्याभावनिश्चयस्य प्रतिबन्धकत्वे प्रथमोपस्थितप्रमात्वनिश्चय एव तथा स्यादिति चेत्तर्हि सत्प्रतिपक्ष-विरोधादावपि तदभावव्याप्यवत्ताज्ञाने प्रमात्वविषयकत्वेन अनुमितिप्रतिबन्धकतापत्तिः।

इदंतु अङ्गीकरणीयमेव। भ्रमत्वज्ञानानास्कन्दितबाधबुद्धेः प्रतिबन्धकत्वात् तत्र भ्रमत्वशङ्काविघटनेन प्रामाण्यज्ञानं क्वचिदुपयुच्यते। तथा चानुमितितत्कारणज्ञानान्यतरं प्रति साक्षात्प्रतिबन्धकीभूतज्ञानविषयत्वाभावान्न साध्याभावज्ञानप्रमात्वं हेत्वाभासः।

**बाधस्यस्थले व्यभिचारस्यैव विरोधित्वशङ्का-तन्निरासौ**

ननु बाधस्थले पक्षे हेतुसत्वे व्यभिचारः, पक्षे हेत्वभावे स्वरूपासिद्धिरेव दोष इति चेन्न। बाधज्ञानस्य व्यभिचारज्ञान-असिद्धिज्ञानादेर्भेदात्‌। तथाच बाधस्थलेऽसिद्धिव्यभिटचारान्यतरनियमेपि बाधज्ञानस्य व्यभिचारादिविषयकत्वाभावेन तस्य हेत्वाभासान्तरत्वमिति भावः। नच हेतुमान्‌ पक्षः साध्याभाववानित्याकारक एव बाधग्रहः कुतो न भवति, सामग्रीसत्त्वात्‌, तथाच व्यभिचारात्मिकैव बाधबुद्धिरिति वाच्यम्‌। परामर्शात्मकाव्यभिचारज्ञानरूपप्रतिबन्धकसत्त्वेन बाधबुद्धेर्व्यभिचारविषयकत्वासंभवात्‌, एकत्र हेतौ व्यभिचाराव्यभिचारविषयैकनिश्चयासंभवाच्च।

नन्वयोगोलकपक्षकधूमसाध्यकवह्निहेतुके बाधलौकिकप्रत्यक्षवद्व्यभिचारलौकिकप्रत्यक्षमपि व्याप्तिनिश्चये सत्यपि भविष्यतीति चेदस्तु तथा, तथापि यत्र परामर्शानन्तरं बाधबुद्धिस्तत्र व्यभिचारज्ञानादेरकिंचित्करत्वाद्बाधस्यानुमितिप्रतिबन्धकत्वं वाच्यम्‌। व्यभिचारज्ञानं ह्यनुमितौ न साक्षात्प्रतिबन्धकं, किंतु परामर्शप्रतिबन्धद्वारा, तथाच परामर्शोत्तरकालीनं व्यभिचारज्ञानमकिंचित्करमिति तत्र बाधबुद्धिरेव प्रतिबन्धिकेति वाच्यत्वात्।

एवं यत्रोत्पत्तिक्षणावच्छिन्ने घटादौ गन्धव्याप्यपृथिवीत्ववत्ताज्ञानं, तत्र बाधस्यैव प्रतिबन्धकत्वं वाच्यम्‌, तत्र पक्षे हेतुसत्त्वेन स्वरूपासिद्धेः प्रतियोगिव्यधिकरणसाध्याभाववद्वृत्तित्वरूपस्य व्यभिचारस्य चाभावात्। नच पक्षे घटे गन्धसत्वात्‌ कथं बाध इति वाच्यम्‌। पक्षतावच्छेदकदेशकालावच्छेदेनानुमितेरनुभवसिद्धत्वादिति।

बाध-तद्व्याप्यसत्प्रतिपक्षभिन्ना ये हेत्वाभासाः व्यभिचारादयः तद्व्याप्या अपि तन्मध्य एवान्तर्भवन्ति, व्यभिचारादेरिव व्यभिचारादिव्याप्यस्यापि व्याप्तिग्रहप्रतिबन्धकज्ञानविषयत्वेन पञ्चहेत्वाभासानन्तर्गतत्वे तस्यातिरिक्तहेत्वाभासत्वं स्यात्।

बाधव्याप्यः सत्प्रतिपक्षस्तु भिन्न एव, स्वतन्त्रेच्छेन मुनिना पृथगुपदेशात्‌, सत्प्रतिपक्षव्याप्यस्तु न प्रतिबन्धकः, साध्याभावव्याप्यव्याप्यवत्ताज्ञानस्य साध्यवत्ताज्ञानविरोधित्वे मानाभावात् ॥71॥72॥



**अनैकान्तिकनिरूपणम्**

**आद्यः साधारणस्तु स्यादसाधारणकोऽपरः। **

**तथैवानुपसंहारी त्रिधाऽनैकान्तिको भवेत्‌॥ 72॥**



**साधारणनिरूपणम्**

**यः सपक्षे विपक्षत्रे च भवेत्साधारणस्तु सः। **

**यः सपक्ष इति**। सपक्षविपक्षवृत्तिः साधारण इत्यर्थः। **सपक्षो** निश्चितसाध्यवान्‌। **विपक्षः** साध्यवद्भिन्नः। विरुद्धवारणाय सपक्षवृत्तित्वमुक्तम्‌। वस्तुतो विपक्षवृत्तित्वमेव वाच्यम्‌, विरुद्धस्य साधारणत्वेपि साधारणस्याव्यभिचारज्ञाने, विरुद्धस्य सामानाधिकरण्यग्रहे प्रतिबन्धकत्वेन दूषकताबीजस्य भिन्नतया तस्य पार्थक्यात्‌।



**असाधारणनिरूपणम्**

**यस्तूभयस्माद्व्यावृत्तः सत्वसाधारणो मतः॥ 73॥**

**यस्तूभयस्मादिति**। सपक्षविपक्षव्यावृत्त इत्यर्थः। **सपक्षः** साध्यवत्तया निश्चितः। **विपक्षः** साध्यशून्यतया निश्चितः। निश्चयगर्भसपक्षत्वनिवेशनेन शब्दोऽनित्यः शब्दत्वादित्यादौ यदा शब्देऽनित्यत्वस्य संदेहस्तदा सपक्षत्वं विपक्षत्वं घटादीनामेव, तद्व्यावृत्तं च शब्दत्वमिति तदा तदसाधारणम्‌। यदा तु शब्देऽनित्यत्वनिश्चयस्तदा नासाधारणम्‌। **इदं तु प्राचां मतम्‌। नवीनमतं तु** असाधारणः साध्यासमानाधिकरणो हेतुरित्यादिना पूर्वमुक्तम्‌॥ 73॥



**मणिकारमतेन अनुपसंहारिनिरूपणम् **

**तथैवानुपसंहारी केवलान्वयिपक्षकः। **

केवलान्वयिपक्षक इति मूले पक्षता साध्यसंशयरूपा गृह्यते, तेन सर्वमभिधेयं प्रमेयत्वादित्यादौ यदा सिद्धिः सिषाधयिषा च तदा साध्यनिश्चयसंभवेन सामानाधिकरण्यघटितव्याप्तिग्रहसंभवात्तस्य सद्धेतोरलक्ष्यतया सिषाधयिषाविरहविशिष्टसिद्ध्यभावविशिष्टस्य पक्षस्य तदा केवलान्वयित्वेऽपि तत्र नातिव्याप्तिः।

सर्वमभिधेयं प्रमेयत्वादित्यादौ सर्वस्यैव पक्षत्वात्‌ सामानाधिकरण्यग्रहस्थलान्तराभावान्नानुमितिः। संशयोत्पत्तिक्षणे निश्चयवारणाय निश्चयं प्रति संशयसामग्र्याः प्रतिबन्धकत्वस्यावश्यं वाच्यतया, प्रकृते सर्वत्र साध्यसन्देहसत्त्वे तत्पूर्वं तत्सामग्र्याः सत्त्वेन साध्यनिश्चयस्य कुत्राप्यसंभवेन व्यापकसाध्यसामानाधिकरण्यविशिष्टप्रमेयत्वादिरूपव्याप्तिग्रहानुत्पादान्न तत्रानुमितिरित्यनुपसंहारिणो हेत्वाभासत्वम्।



**दीधितिकारमतेन अनुपसंहारिनिरूपणम् **

**तन्न समीचीनम्।** पक्षैकदेशे सहचारग्रहेपि तदानीमपि केवलान्वयिपक्षताकत्वस्यानुपसंहारित्वस्य क्षतेरभावात्। तथाच तत्रानुपसंहारित्वस्य सत्त्वात्तस्य व्याप्तिज्ञानानुत्पादप्रयोजनकत्वाभावाद्धेत्वाभासत्वानुपपत्तिः। नच संशयसामग्र्याः सत्त्वात्‌ कथं पक्षैकदेशे साध्यनिश्चय इति वाच्यम्‌। सर्वत्वधर्मितावच्छेदककसंशयसामग्रीसत्त्वेपि घटत्वादिधर्मितावच्छेदककसाध्यनिश्चयोत्पादे बाधकाभावात्‌, समानप्रकारकत्वेनैव विरोधात्‌।

अथ वा समानविषयकत्वेन प्रतिबन्धकत्वमतेन अस्तु सहचाराग्रहः, तावताप्यज्ञानरूपासिद्धिरेव, न हेत्वाभासत्वं सहचाराग्रहस्य, तस्य स्वरूपसत एव विरोधित्वेन तज्ज्ञानस्यानुमित्यनुत्पादप्रयोजकत्वाभावात्। नच तत्रसहचाराग्रहप्रयोजकः संशय एव हेत्वाभासः, तस्यापि स्वरूपसत एव विरोधित्वात्‌। नच संशयविषयस्य साध्याभावविशिष्टपक्षादेरेव तत्राभासत्वमिति वाच्यम्‌। सर्वमभिधेयमित्यादावभिधेयत्वाभावविशिष्टपक्षाप्रसिद्धेः।

**तस्मात् केवलान्वयिसाध्यकत्वं तत्त्वमिति वक्तव्यम्।**



**विरुद्धनिरूपणम्**

**यः साध्यवति नैवास्ति स विरुद्ध उदाहृतः॥ 74॥**

**यः साध्यवतीति**। एवकारेण साध्यवत्त्वावच्छेदेन हेत्वभावो बोधितः तथाच साध्यव्यापकीभूताभावप्रतियोगित्वं तदर्थः, तेनासाधारणे नातिव्याप्तिरिति भावः॥ 74॥



**असिद्धिनिरूपणम्**

**आश्रयासिद्धिराद्या स्यात्‌ स्वरूपासिद्धिरप्यथ।**

**व्याप्यत्वासिद्धिरपरा स्यादसिद्धिरतस्त्रिधा॥ 75॥ **

**पक्षासिद्धिर्यत्र पक्षो भवेन्मणिमयो गिरिः। **

**ह्रदो द्रव्यं धूमवत्त्वादत्रासिद्धिरथापरा॥ 76॥**

**व्याप्यत्वासिद्धिरपरा नीलधूमादिके भवेत्‌। **

असिद्धिं विभजते-**आश्रयासिद्धिरित्यादि**। **पक्षासिद्धिरिति**। आश्रयासिद्धिरित्यर्थः।

**अपरेति**। स्वरूपासिद्धेरित्यर्थः।

**नीलधूमादिके इति।** नीलधूमत्वादिकं गुरुतया न हेतुतावच्छेदकं, स्वसमानाधिकरणव्याप्यतावच्छेदकधर्मान्तराघटितस्यैव

व्याप्यतावच्छेदकत्वात्‌। धूमप्रागभावत्वसंग्रहाय- **स्वसमानाधिकरणेति**। अन्यथा तस्य व्याप्यतावच्छेदकीभूतधूमत्वघटितत्वेन तत्सङ्ग्रहो न स्यात्। स्वस्य स्वाविषयकप्रतीतिविषयत्वरूपस्वाघटितत्वाभावा**द्धर्मान्तरेति**। नच नीलधूमत्वस्यापि तादृशधर्मान्तराघटितत्वमस्त्येव धूमत्वस्य नीलधूमत्वभिन्नत्वाभावादिति वाच्यम्। स्वाविषयकप्रतीतिविषयत्वस्य स्वपर्याप्तावच्छेदकतानिरूपकप्रकारतानिरूपितावच्छेदकतापर्याप्त्यनधिकरणत्वपर्यवसितस्य तदर्थत्वात्‌, शुद्धधूमत्वपर्याप्तावच्छेदकताकप्रकारत्वनीलत्वादिविशिष्टधूमत्वपर्याप्तावच्छेदकताकप्रकारत्वयोर्भेदात्‌।

नन्वेवं वह्निमदन्यावृत्तित्वस्य वह्निव्याप्यतावच्छेदकतानुपपत्तिः, तस्य वह्नित्वरूपतादृशधर्मान्तरघटितत्वात्‌ धूमान्यान्यत्वादेर्व्याप्यतावच्छेदकत्वापत्तिभिया धर्मान्तरस्य विशेष्यविधयाऽघटकत्वविवक्षणस्याशक्यत्वादिति चेन्न। स्वसमानाधिकरणपदेन स्वव्यापकत्वस्य विवक्षितत्वात्‌, वह्नित्वस्य वह्निमदन्यावृत्तित्वाव्यापकत्वात्, धूमत्वस्य धूमान्यान्यत्वव्यापकत्वाच्चोक्तदोषासंभवात्‌। स्वव्यापकत्वं च धर्मान्तरस्य स्वघटकसाध्यसम्बन्धितावच्छेदकत्वेन, अन्यथा धूमालोकान्यतरत्वस्य वह्निव्याप्यतावच्छेदकत्वापत्तेः, धूमत्वालोकत्वयोः प्रत्येकमन्यतरत्वाव्यापकत्वात्।



**सत्प्रतिपक्षनिरूपणम् **

**विरुद्धयोः परामर्शे हेत्वोः सत्प्रतिपक्षता॥ 77॥**

**विरुद्धयोरिति**। अत्र मूले विरुद्धयोर्हेत्वोः परामर्श इति न भ्रमितव्यम्। किन्तु स्वसाध्यविरुद्धसाध्याभावव्याप्यवत्तापरामर्शकालीन-साध्यव्याप्यवत्तापरामर्शविषय इत्यर्थः। कपिसंयोगतदभावव्याप्यवत्तापरामर्शेपि न सत्प्रतिपक्षत्वमत उक्तं- **विरुद्धयोरिति**।



**बाधनिरूपणम्**

**साध्यशून्यो यत्र पक्षस्त्वसौ बाध उदाहृतः। **

**उत्पत्तिकालीनघटे गन्धादिर्यत्र साध्यते॥ 78॥**

**साध्यशून्य इति**। पक्षः= पक्षतावच्छेदकविशिष्टः। तेन घटे गन्धसत्त्वेपि न क्षतिः। पक्षपदस्य पक्षतावच्छेदकविशिष्टार्थत्वेन उत्पत्तिकालीनत्वविशिष्टघटनिरूपितगन्धाभावनिष्ठाधेयताया निरवच्छिन्नत्वेन भवति तादृशगन्धाभाववद्विशिष्टपक्षो बाधः। एवं मूलावच्छिन्नो वृक्षः कपिसंयोगीत्यत्रापि बोध्यम्‌, कालस्येव देशस्यापि पक्षतावच्छेदकत्वे बाधसम्भवात्॥75॥76॥77॥78॥ **इति पाण्डुरङ्गीवीरनारायणाचार्यसंगृहीतायां न्यायकारिकाविवृतौ अनुमानपरिच्छेदः॥1॥**







**उपमितिखण्डम्‌**

**ग्रामीणस्य प्रथमतः पश्यतो गवयादिकम्। **

**सादृश्यधीर्गवादीनां या स्यात्सा करणं मतम्‌॥ 79॥ **

**वाक्यार्थस्तातिदेशस्य स्मृतिर्व्यापार उच्यते।**

**गवयादिपदानां तु शक्तिधीरुपमाफलम्‌॥ 80॥**

 अवसरसङ्गत्या उपमितिं व्युत्पादयति-**ग्रामीणस्येति**। यत्रारण्यकेन केनचिद्ग्रामीणायोक्तं गोसदृशो गवयपदवाच्य इति। पश्चाद्‌ ग्रामीणेन क्वचिदरण्यादौ गवयो दृष्टः, तत्र गोसादृश्यदर्शनं यज्जातं त**दुपमितिकरणं**, तदनन्तरं गोसदृशो गवयपदवाच्य इत्यतिदेशवाक्यार्थस्मरणं यज्जायते तदेव **व्यापारः,** सादृश्यविशिष्टपिण्डदर्शनस्योद्बोधकविधया तादृशवाक्यार्थस्मारकत्वात्, तदनन्तरं गवयो गवयपदवाच्य इति ज्ञानं यज्जायते **तदुपमितिः**, न त्वयं गवयपदवाच्य इत्युपमितिः, गवयान्तरे शक्तिग्रहाभावप्रसङ्गात्‌। **नवीनमतेनैतत्‌**।



**सांप्रदायिकमतम्**

अतिदेशवाक्यार्थशाब्दबोधः करणम्, अतिदेशवाक्यार्थस्मरणं व्यापारः, सादृश्यविशिष्टपिण्डदर्शनं सहकारीति **सांप्रदायिकमतं** तु सहकारितयाऽऽवश्यकसादृश्यविशिष्टपिण्डदर्शनस्यैव करणत्वं युक्तमि**त्युपेक्षितम्‌**॥ 79॥ 80॥

**मतान्तरनिरासः**

एतेन “सादृश्यविशिष्टपिण्डदर्शनोत्तरं यत्रातिदेशवाक्यार्थबोधस्तत्रातिदेशवाक्यार्थस्मरणापेक्षाभावान्नातिदेशवाक्यार्थस्मृतिव्यापारकं सादृश्यविशिष्टपिण्डदर्शनं करणं, किंतु सादृश्यज्ञानमात्रं करणं, विशेषणज्ञानविधया तज्जन्यमतिदेशवाक्यार्थज्ञानं सादृश्यविशिष्टपिण्डदर्शनं च द्वयं व्यापारः” इति कस्यचिन्मतं प्रत्युक्तम्‌।

यत्र सादृश्यविशिष्टपिण्डदर्शनोत्तरमतिदेशवाक्यार्थशाब्दबोधस्तत्रोपमित्यनभ्युपगमात्‌ किंतु तदुत्तरं पुनः सादृश्यविशिष्टपिण्डदर्शनं ततोऽतिदेशवाक्यार्थस्मरणं तदुत्तरमेवोपमितिरिति भावः।

**गवयो गवयपदवाच्य इति ज्ञानं यज्जायत इति। **

**उपमितेः प्रमित्यन्तरत्वसाधनम्**

एतेन “उपमितिर्न प्रमित्यन्तरं, किन्तु शाब्दबोधात्मिकैव, गोसदृशो गवय इत्यत्र सदृशपदेनोपस्थितसादृश्यावच्छेदेन गवयपदवाच्यत्वग्रहस्य गोसदृशो गवयपदवाच्य इत्याकारकस्यैवोपमितिस्वरूपत्वात्” इत्यपास्तम्‌। गवयत्वावच्छेदेन गवयपदवाच्यत्वविषयिण्या उपमितेर्गवयपदजन्यगवयत्वविशिष्टोपस्थितिं विना शाब्दबोधरूपत्वासंभवादिति। नच गोसादृश्यस्य गवयत्वस्य च प्रत्यक्षेणोपस्थितौ कथं गवयत्वावच्छेदेनैव गवयपदवाच्यत्वोपमितिः, नतु सादृश्यावच्छेदेनेति वाच्यम्। उपस्थितेस्तौल्येपि गवयत्वजात्यपेक्षया गोसादृश्यस्य गौरवज्ञानेन तदवच्छेदेन गवयपदवाच्यत्वोपमितेरनुदयात्‌, गवयपदाद् गवयत्वप्रकारकशाब्दबोधानुपपत्तेश्च, तत्प्रकारकशाब्दबोधे तदवच्छेदेन शक्तिग्रहस्य हेतुत्वात्‌।

नच द्रव्यत्वविशिष्टे सादृश्यज्ञानात्‌ गवयत्वावच्छेदेन गवयपदवाच्यत्वोपमितेरनुदयात्‌, तद्धर्मविशिष्टे सादृश्यज्ञानं तद्धर्मावच्छेदेनोपमितिजनकं वाच्यम्‌। तथाच यदा गवयत्वादिजात्यनुपस्थितिस्तदा सादृश्यस्य संस्थानादिगुरुधर्मविशिष्टे ग्रहात्तदवच्छेदेन गवयादिपदवाच्यत्वोपमित्यापत्तिरिति वाच्यम्‌। इष्टापत्तेः। तस्याः भ्रमत्वेन तादृशगुरुधर्मावच्छेदेन गवयादिपदवाच्यत्वासाधकत्वादिति।

**इदमुपलक्षणम्‌।** वैधर्म्यविशिष्टपिण्डदर्शनं करणं, जलादिविधर्मगुणवती पृथिवीत्यतिदेशवाक्यार्थस्मृतिर्व्यापारः, पृथिवीत्वावच्छेदेन पृथिवीपदवाच्यत्वोपमितिः फलमित्यपि बोध्यम्‌।



**उपमानस्य प्रमाणान्तन्तरत्वसाधनम्**

ननूपमानस्य प्रमाणान्तरत्वे मानाभावः। नच प्रत्यक्षादिप्रमितिविजातीयप्रमितिकरणत्वात्‌ तस्य प्रमाणान्तरत्वम्‌, उपमितेः प्रत्यक्षादिप्रमितितो विजातीयत्वाभावादिति चेन्न। चक्षुरादिव्यापारविगमेपि उपमितेरुत्पादेन चाक्षुषत्वाद्यसंभवात्, न वा मानसत्वम्‌, मानसोत्तरमनुत्पद्यमानाया उपमिनोमीति प्रतीतेर्विषयत्वात्‌, उपमित्यनन्तरं साक्षात्करोमीति प्रतीतेरनुदयेन तत्र प्रत्यक्षत्वसत्त्वे प्रमाणाभावाच्च, अन्यथानुमितेरपि मानसत्त्वापत्तेः। नाप्यनुमितिः, व्याप्त्यादिज्ञानं विनाप्युदयात्‌। न शाब्दं, पदज्ञानाजन्यत्वात्‌। न स्मृतिः, अननुभूतार्थस्य स्मरणायोगात्।

**इति पाण्डुरङ्गीवीरनारायणाचार्यसंगृहीतायां न्यायकारिकाविवृतौ उपमानपरिच्छेदः॥1॥**







**शब्दखण्डम्‌**

**शाब्दबोधे करणादिनिरूपणम्**

**पदज्ञानं तु करणं द्वारं तत्र पदार्थधीः। **

**शाब्दबोधः फलं तत्र शक्तिधीः सहकारिणी॥ 81॥**

 उपमित्या उपजीव्योपजीवकभावसङ्गतिमभिप्रेत्य मूले शब्दनिरूपणम्। शाब्दबोधप्रकारं दर्शयति-**पदज्ञानं त्विति**। नतु ज्ञायमानं पदं करणम्‌, पदाभावेपि मौनिश्लोक-द्वित्वादिबोधकविजातीयहस्तचेष्टादौ शाब्दबोधात्‌।

**पदार्थस्मृतिः व्यापारः**

शाब्दबोधे पदजन्यपदार्थस्मरणं व्यापारः। पदार्थज्ञानमात्रस्य व्यापारत्वे पदज्ञानवतः प्रत्यक्षादिना पदार्थोपस्थितावपि शाब्दबोधापत्तेः। तत्रापि वृत्त्या पदजन्यत्वं बोध्यम्‌। वृत्त्या इत्यनुपादाने घटादिपदात्‌ समवायसंबन्धेनाकाशस्मरणे जाते आकाशस्यापि शाब्दबोधापत्तेः। ननु वृत्तिर्यदि शक्तिस्तदा गङागापदात्तीरादेर्बोधो न स्यात्‌, तत्र शक्त्या पदजन्यतीरोपस्थितेरभावादिति चेन्न। वृत्तिश्च शक्तिलक्षणान्यतरात्मकसंबन्ध इत्यङ्गीकारात्। पदजन्यपदार्थस्मरणे एव शक्तिज्ञानस्योपयोगः। पूर्वं शक्तिग्रहाभावे पदज्ञानेऽपि तत्संबन्धेन तत्स्मरणानुत्पत्तेः। पदज्ञानस्य हि एकसंबन्धिज्ञानविधया पदार्थोपस्थापकत्वम्‌।

**ईश्वरेच्छा शक्तिः इति प्राचीनमतम्**

शक्तिज्ञानं च सहकारि। शक्तिश्च पदेन सह पदार्थस्य संबन्धः। सा चास्माच्छब्दादयमर्थो बोद्धव्य इतीश्वरेच्छारूपा।

यद्यपीश्वरेच्छाया ऐक्याद्‌ घटशब्दाद् घटो बोद्धव्य इतीश्वरेच्छा पटेऽप्यस्तीत्यतिप्रसङ्गः। एवं गङ्गापदजन्यबोधविषयत्वप्रकारकेच्छायास्तीरेपि सत्त्वाच्छाक्त्यैव तीरबोधोपपत्तेर्लक्षणोच्छेदापत्तिः, तथापि गङ्गापदवाच्यत्वव्यवहारस्य तीरे अभावाद्गङ्गादिपदजन्यबोधविषयतात्वा-वच्छिन्नप्रकारतानिरूपितविशेष्यतासंबन्धेनेश्वरेच्छैव गङ्गादिपदानां शक्तिः। तीरादिनिष्ठविशेष्यताया गङ्गादिपदजन्यबोधविषयत्वप्रकारतानिरूपितत्वेऽपि न तस्यास्तादृशविषयतात्वेन तादृशप्रकारतानिरूपितत्वम्, अपितु शुद्धविषयतात्वेनेति नातिप्रसङ्गो, नवा लक्षणोच्छेद इति।

**अत्रेदं बोध्यम्-**











आधुनिकैः पित्रादिभिरेकादशेऽहनि सङ्केतिते नाम्नि शक्तिरस्त्येव, एकादशेऽहनि पिता नाम कुर्यादितीश्वरेच्छायाः एकादशाहकालीनपित्रुच्चारणविषयनामत्वेन सामान्यरूपेण तत्रापि सत्त्वात्‌। आधुनिकमात्रसङ्केतिते नदीवृद्ध्यादिपदे तु न शक्तिरिति **संप्रदायः**।

**इच्छैव शक्तिरिति नव्यमतम्**

**नव्यास्तु** ईश्वरेच्छा न शक्तिः, तथा सत्याधुनिकसङ्केतितान्नद्यादिपदाटच्छाब्दबोधो न स्यात्, किंत्विच्छैव, तेनाधुनिकसङ्केतितेपि शक्तिरस्त्येवेत्याहुः। मतद्वयेप्यपभ्रंशात्मकगर्गर्यादिपदे शक्तिभ्रमादेव बोध इत्यवधेयम्‌।



**शक्तिग्रहनिरूपणम्**

शक्तिग्रहस्तु व्याकरणादितः। तदुक्तम्-

 "शक्तिग्रहं व्याकरणोपमानकोशाप्तवाक्याद्व्यवहारतश्च।

 वाक्यस्य शेषाद्विवृतेर्वदन्ति सान्निध्यतः सिद्धपदस्य वृद्धाः॥ " इति।

**व्याकरणात् शक्तिग्रहः**

(1) धातुप्रकृतिप्रत्ययादीनां शक्तिग्रहो भू सत्तायाम्‌ वर्तमाने लडित्यादिव्याकरणाद्भवति। परन्तु क्वचित्‌ सति बाधके त्यज्यते।

**आख्यातस्य कृतौ शक्तिः**

वैयाकरणैराख्यातस्य कर्तरि शक्तिरुच्यते। चैत्रः पचतीत्यादौ कर्त्रा सह चैत्रस्याभेदान्वयः। तच्च गौरवात्‌ त्यज्यते। किंतु कृतौ शक्तिः, कृतित्वजातेः शक्यतावच्छेदकत्वे लाघवात्। कृतिश्चैत्रादौ प्रकारीभूय भासते। नच कर्तुरनभिधानाच्चैत्रपदोत्तरं तृतीया स्यात्, अनभिहित इत्यधिकारीयेण कर्तृकरणयोस्तृतीयेत्यनेनानभिहितकर्तरि तृतीयाविधानात् इति वाच्यम्‌। कर्तृसंख्यानभिधानस्य तृतीयायां प्रयोजकत्वात्‌।

संख्याभिधानयोग्यश्च कर्मत्वाद्यनवरुद्धः प्रथमान्तपदोपस्थाप्यः। चैत्रः पचति तण्डुल इत्यादौ कर्मत्वादिलाक्षणिकप्रथमान्तपदोपस्थाप्यतण्डुलादिव्युदासाय **कर्मत्वाद्यनवरुद्ध** इति। ननु चैन्न इव मैत्रो गच्छतीत्यत्राख्यातेनैकवचनत्वरूपेणोक्तायाः संख्यायाश्चैत्रेऽन्वयः स्यात्‌। कर्मत्वाद्यनवरुद्धत्वात्‌ प्रथमान्तपदोपस्थाप्यत्वाच्च। किंच पक्कमन्नं भुज्यत इत्यादावन्नादौ संख्यान्वयानुपपत्तिः। पाककर्मत्वस्यान्नेऽन्वयेन कर्मत्वाद्यनवरुद्धत्वाभावादिति चेन्न। **कर्मत्वादीत्यस्येतरविशेषणत्वेन तात्पर्याविषयत्वमर्थात्**। तथाच कर्मत्वपदमितरपरम्, अनवरुद्धत्वं च विशेषणतयाऽविवक्षितत्वम्‌। वस्तुतस्त्वितरस्यापि न विवक्षा। अविशेषणत्वमात्रस्य विवक्षितत्वात्‌। अविशेषणत्वं प्रकारताशून्यत्वम्। तस्य च शाब्दबोधात्‌ पूर्वं चैत्रादावपि सत्त्वात्‌ चैत्र इव मैत्रो गच्छतीत्यादौ चैत्रेपि संख्यान्वयापत्तिः। नच चैत्रीयं सादृश्यमित्यवान्तरवाक्यार्थबोधस्य पूर्वं सत्त्वात्‌ कथमविशेषणत्वं चैत्रस्येति वाच्यम्‌। यत्र खलेकपोतन्यायेन बोधस्तत्र चैत्रीयं सादृश्यमित्यवान्तरवाक्यार्थबोधस्य पूर्वमभावात्, अतो विशेषणत्वतात्पर्याविषयत्वपर्यन्तानुधावनम्‌। तेन चैत्र इव मैत्रो गच्छतीत्यादौ न चैत्रे संख्यान्वयः।

नच चैत्र एव पचति चैत्रश्चैत्रं पश्यतीत्यादावेवकारार्थेऽन्यस्मिन्‌ कर्मादौ च चैत्रस्य विशेषणत्वात्‌ कथं तत्र संख्यान्वय इति वाच्यम्‌। विशेषणत्वमात्रेण तात्पर्याविषयत्वस्य विवक्षितत्वात्‌। चैत्रस्योक्तस्थले विशेषणत्वमुख्यविशेष्यत्वाभ्यां तात्पर्यविषयत्वात्‌, तत्र संख्यान्वयोपपत्तिः।

यदि च चैत्र इव मैत्र इत्यादौ चैत्रादेर्यदा न विशेषणत्वं, तदा चैत्रेपि संख्यान्वयापत्तिः। नच शाब्दबोधे तात्पर्यज्ञानस्य हेतुत्वान्नैवमिति वाच्यम्‌। नानार्थातिरिक्तस्थले शाब्दबोधे तात्पर्यज्ञानस्य हेतुत्वे मानाभावादित्युच्यते, तदा विशेषणत्वं विशेषणत्वमात्रप्रयोजकप्रथमान्ततत्तत्पदानुपस्थाप्यत्वं बोध्यम्‌।

यत्र कर्मादौ न विशेषणत्वमात्रे तात्पर्यं, तण्डुलं पचतीत्यादौ यदि विशेषणत्वमुख्यविशेष्यत्वाभ्यां तण्डुलबोधे तात्पर्यं तत्र तण्डुले संख्यान्वयवारणाय तद्वारणाय **प्रथमान्तेति**। इदमुपलक्षणम्‌। चैत्रेण सुप्यत इत्यादौ धात्वर्थस्वापादौ संख्यान्वयवारणाय प्रथमान्तपदोपस्थाप्यत्वस्यावश्यकत्वात्‌।

यद्वा धात्वर्थातिरिक्ताविशेषणत्वं प्रथमदलार्थः। तेन चैत्र इव मैत्रो गच्छतीत्यत्र चैत्रादेर्वारणम्‌, तस्य सादृश्ये विशेषणत्वात्। स्तोकं पचतीत्यादौ स्तोकादेर्वारणाय **द्वितीयदलम्‌**। तस्य द्वितीयान्तपदोपस्थाप्यत्वात् =प्रथमान्तपदोपस्थाप्यत्वाभावात् वारणमिति। अत्र कल्पे चैत्र एव पचतीत्यादौ चैत्रे संख्यान्वयोपपादनं सुधीभिर्विभावनीयम्‌।

इदं त्ववधेयम्‌। संख्यान्वयबोधं प्रति न स्वातन्त्र्येण प्रथमान्तपदोपस्थाप्यत्वं हेतुः, आख्यातेन भावनानवगाहिसंख्यान्वयबोधस्य कुत्राप्यजननात्‌ संख्यान्वयबोधत्वव्यापकभावनान्वयबोधत्वावच्छिन्न-हेतुभूततादृशप्रथमान्तपदोपस्थाप्यत्वरूपकारणविरहेणैव प्रथमान्त-पदानुपस्थाप्ये संख्यान्वयापत्त्यसंभवात्‌। नच निरुक्तप्रथमान्तपदोपस्थाप्यत्वस्य जन्यतावच्छेदकं संख्यान्वयबोधत्वं भावनान्वयबोधत्वं वेत्यत्र विनिगमनाविरहः। संख्यान्वयमविषयीकृत्यापि भावनान्वयबोधस्यानुभवसिद्धतया भावनान्वयबोधत्वस्य जन्यतावच्छेदकत्वेन संख्यान्वयबोधत्वस्य तथात्वे मानाभावात्‌।

**व्यापारार्थकत्ववादिमीमांसकमतनिरासः**

लकारसामान्यस्य व्यापारोऽर्थ इति मीमांसकाः। तन्न। जन्यत्वादिघटितस्य व्यापारत्वस्य कृतित्वजात्यपेक्षया गुरुत्वात् व्यापारेपि शक्त्यकल्पनात् ।

**रथो गच्छति इत्यत्र व्यापारे आश्रयत्वे वा लक्षणा**

प्राचीनमते रथो गच्छतीत्यादौ व्यापारे निरूढलक्षणा। गमनानुकूलव्यापारस्य न बोधः, किंतु गमनाश्रयत्वस्यैवेति नवीनमते आश्रयत्वे निरूढलक्षणा।

**चैत्रो जानाति इत्यत्र आश्रयत्वे लक्षणा**

चैत्रो जानातीत्यादौ त्वाश्रयत्वे लक्षणा। ननु चक्षुर्जानातीत्यादौ व्यापारे जनकत्वे वा लक्षणास्वीकारात्‌ चैत्रो जानातीत्यादावाख्यातस्याश्रयत्वे लक्षणानियमो न संभवतीति चेत्तथापि चैत्रः इच्छति, चैत्रः यतत इत्यादौ आश्रयत्वे लक्षणैव। चक्षुरिच्छति इत्यादिप्रयोगाभावात्।

**चैत्रः तण्डुलं पचति इत्यत्र शाब्दबोधप्रदर्शनम्**

इदमत्र बोध्यम्‌। चैत्रः तण्डुलं पचति इत्यत्र कर्मत्वं द्वितीयार्थः। तत्र तण्डुलस्याधेयतया अन्वयः, कर्मत्वस्य पाके, पाकस्याख्यातार्थकृतौ, तस्याश्चैत्रे इति तण्डुलकर्मकपाकानुकूलकृतिमांश्चैत्र इति बोधः।

**चैत्रेण पच्यते तण्डुल इत्यत्र शाब्दबोधप्रदर्शनम्**

चैत्रेण पच्यते तण्डुल इत्यत्र कृतिस्तृतीयार्थः, तस्यामाधेयतया चैत्रादेरन्वयः, तस्याश्च धात्वर्थपाके, तस्यात्मनेपदार्थफले, तस्य चाश्रयतासंबन्धेन तण्डुले इति चैत्रवृत्तिकृतिजन्यपाकजन्यफलाश्रयस्तण्डुल इत्यन्वयबोधः।

**नामार्थयोर्भेदान्वयबोधस्याव्युत्पन्नः**

कृतां तु कर्ता कर्म चार्थः। चैत्रः पक्ता, तण्डुलः पक्व इत्यादावभेदान्वयानुरोधात्, नामार्थयोर्भेदान्वयबोधस्याव्युत्पन्नत्वात्।

**घटो नश्यतीत्यत्र प्रतियोगित्वे लक्षणा**

घटो नश्यतीत्यादौ तु प्रतियोगित्वे निरूढलक्षणा।

**उपमानादिभिः शक्तिग्रहः**

(2)उपमानाद्यथा शक्तिग्रहस्तथोक्तम्‌ उपमाननिरूपणावसरे।

(3)एवं कोशादपि शक्तिग्रहः। तदपि सति बाधके क्वचित्त्यज्यते। यथा नीलादिपदानां नीलरूपादौ नीलविशिष्टे च शक्तिः “गुणे शुक्लादयः पुंसि गुणिलिङ्गास्तु तद्वति”इति अमरकोशेन व्युत्पादिता, तथापि नीलादिमत्त्वापेक्षया नीलत्वादिजातेर्लघुतया शक्यतावच्छेदकत्वे लाघवान्नीलादावेव शक्तिः, नीलादिविशेष्टे तु लक्षणेति। इदन्त्वस्वरसम्, नीलादिपदानां लोके लाक्षणिकत्वाव्यवहारादिति **नव्यतराः**। “गुणवचनान्मतुपो लुगिष्ट” इति स्मरणाल्लुप्तेन मतुपैव विशिष्टार्थबोधसंभवेऽलं लक्षणयेत्यपि **वदन्ति**।

(4)एवमाप्तवाक्यादपि। यथा कोकिलः पिकशब्दवाच्य इत्यादिशब्दात्‌ पिकादिशब्दानां कोकिले शक्तिग्रहः।

(5)एवं व्यवहारादपि। प्रयोजकवृद्धेन घटमानयेत्युक्तं, तच्छ्रुत्वा प्रयोज्यवृद्धेन घट आनीतः, तदवधार्य पार्श्वस्थो बालो घटानयनरूपं कार्यं घटमानयेतिशब्दप्रयोज्यमित्यवधारयति। ततश्च घटं नय गामानय इत्यादिवाक्यात् आङ्पदोद्वाप-गोपदावापाभ्यां घटादिपदानां कार्यान्वितघटादौ शक्तिं गृह्णाति। अयमेव च शक्तिग्राहकशिरोमणिरित्यवधेयम्।



**कार्यान्विते शक्तिरिति प्राभाकरमतम्**

घटमानयेत्यादिरूपवाक्यश्रवण-तदुत्तरकालिकघटानयन-आङ्-गवादिपदावाप-उद्वापादिव्यवहारेण पार्श्वस्थो बालो घटादिपदानां कार्यान्वितघटादौ शक्तिं गृह्णाति।

व्यवहारेणानयनादिनानुमितघटानयनादिधर्मिककार्यज्ञाने पदानां कारणत्वं लाघवात्पदत्वावच्छेदेनैव गृहीतम्‌। एवंच साक्षात्परम्परया वा कार्यत्वान्वितविषयकशाब्दत्वाच्छिन्नं प्रति पदत्वेन कारणतेति कार्यकारणभावः पर्यवसितः। इयमेव कार्यान्विते पदानामानुभाविकी शक्तिः। एवंच कार्यत्वान्वितविषयकशाब्दत्वव्यापकीभूतकार्यताविषयकशाब्दत्वाव-च्छिन्नजनककार्यतावाचकलिङादिपदाभावात्‌ न कोशादितः शक्तिग्रहः

इत्थंच घटादिपदानां कार्यान्वितघटादिबोधे सामर्थ्यावधारणात्‌, कार्यताबोधं प्रति लिङादिपदानां स्वजन्यकार्यत्वोपस्थितिद्वारा हेतुत्वात्। घटादिपदानां कार्यत्वानुभवं प्रति हेतुत्वेपि घटादिपदेषु कार्यत्वस्मारकशक्त्यभावेन स्मारकशक्त्या कार्यत्वोपस्थापकलिङादिपदाभावान्न भूतले नीलो घट इत्यादितः शाब्दबोध **इति प्राभाकराः।**

**तन्निरासः**

तन्न। प्रथमतः कार्यान्वितघटादौ शक्त्यवधारणेऽपि, कार्यत्वान्वितघटशाब्दत्वापेक्षया घटशाब्दत्वस्य कार्यतावच्छेदकत्वे लाघवेन पश्चात्तस्य परित्यागौचित्यात्‌। कार्यत्वाविषयकबोधं प्रति पदानां हेतुत्वादेव चैत्र पुत्रस्ते जातः कन्या ते गर्भिणीत्यादौ मुखप्रसादमुखमालिन्याभ्यां सुखदुःखे अनुमाय तत्कारणत्वेन परिशेषाच्छाब्दबोधं निर्णीय तद्धेतुतया तं शब्दमवधारयति। तथाच कार्यत्वाविषयकबोधस्य चैत्र पुत्रस्ते जात इत्यादिपदैर्जननात् ‘घटादिपदैः कार्यताविषयक एव बोधो जन्यते’ इति नियमे व्यभिचारान्न कार्यान्विते शक्तिः।

नच तत्र तं पश्येत्यादिशब्दान्तरमध्याहार्यम्। तथाच तत्रापि लोडादिजन्यकार्यत्वोपस्थितेः सत्त्वेन कार्यताविषयकबोधस्यैवोत्पादान्न तादृशनियमे व्यभिचार इति वाच्यम्। मानाभावात्। चैत्र पुत्रस्ते जातो मृतश्चेत्यादौ पश्येत्यादिकार्यताबोधकपदाध्याहारासंभवाच्च।

इत्थंच अन्वितघटे शक्तिकल्पनापेक्षया घटमात्रे तत्कल्पने लाघवादन्वितघटेपि शक्तिं त्यक्त्वा घटपदस्य घटमात्रै शक्तिमवधारयति।

(6)एवं वाक्यशेषादपि शक्तिग्रहः। यथा “यवमयश्चरुर्भवति”[\[75\]](\%22#_ftn75\%22 "\"\"") इत्यत्र यवपदस्य दीर्घशूकविशिष्टे आर्याणां प्रयोगः, कङ्गौ तु म्लेच्छानाम्‌। तत्र हि तादृशद्विविधव्यवहारेण कङ्गौ दीर्घशूके वा यवपदस्य शक्तिरति सन्देहे सति वाक्यशेषाद्दीर्घशूके यवपदस्य शक्तिर्निर्णीयते। तथा हि "यदान्या ओषधयो म्लायन्तेऽथैते मोदमानास्तिष्ठन्ति” इति वाक्यशेषाद्दीर्घशूके शक्तिर्निर्णीयते, कङ्गौ तु शक्तिभ्रमात्‌ प्रयोगः[\[76\]](\%22#_ftn76\%22 "\"\"")। नानाशक्तिकल्पने गौरवात्‌। हर्यादिपदे तु विनिगमकाभावान्नानाशक्तिकल्पनम्‌। तत्र कोशस्योभयत्र तुल्यत्वात्‌। प्रकृते च वाक्यशेषस्यैव विनिगमकत्वात्।

(7)एवं विवरणादपि शक्तिग्रहः। विवरणं तु तत्समानार्थकपदान्तरेण तदर्थकथनं। यथा घटोस्तीत्यस्य कलशोस्तीत्यनेन विवरणात्‌ घटपदस्य कलशे शक्तिग्रहः। एवं पचतीत्यस्य पाकं करोतीत्यनेन विवरणात्‌ आख्यातस्य यत्नार्थकत्वं कल्प्यते। नच विवरणस्य कथं शक्तिग्राहकत्वं, तद्वाचकपदाभावादिति वाच्यम्‌। आख्यातं यत्नत्वविशिष्टे शक्तं यत्नत्वविशिष्टशक्तकरोतिप्रतिपादितार्थप्रतिपादकत्वादित्यनुमानविधया तस्य शक्तिग्राहकत्वात्‌।

(8)एवं प्रसिद्धार्थकपदस्य सान्निध्यादपि शक्तिग्रहः। यथा “इह सहकारतरौ मधुरं पिको[\[77\]](\%22#_ftn77\%22 "\"\"") रौति” इत्यादौ पिकशब्दस्य कोकिले शक्तिग्रह इति। [\[78\]](\%22#_ftn78\%22 "\"\"")तिङर्थधर्मिणि नामार्थान्वयस्याव्युत्पन्नतया नेदं शक्तिग्रहस्योदाहरणमिति तु न। "यो यः शूद्रस्य पचति द्विजोऽन्नं सोतिनिन्दित" इत्यादौ तिङर्थधर्मिणि तथान्वयदर्शनेन तादृशनियमस्यासिद्धेः।



**जातिशक्तिवादः**

**प्राभाकरास्तु** जातावेव शक्तिग्रहः, जातिविशिष्टे शक्तिस्वीकारे जातावपि शक्तिग्रहस्यावश्यकता नागृहीतविशेषणन्यायात्‌। तथाच जातावेव शक्तिर्लाघवात्‌। तदुक्तं-“विशेष्यं नाभिधागच्छेत्‌ क्षीणशक्तिर्विशेषणे” इति । नतु व्यक्तौ, यस्यां कस्याचिद्व्यक्तौ शक्तिः सर्वासु वा। नाद्यः, अगृहीतशक्तिकव्यक्तावपि शाब्दबोधोदयेन तत्र शक्तिज्ञानाभावाद्‌ व्यभिचारात्। न द्वितीयः, व्यक्तीनामानन्त्यात् शक्त्यानन्त्यापत्तेः। व्यक्तिं विना जातिभानस्यासम्भवाद्‌ व्यक्तेरपि भानम्। जातिभासकसामग्र्या एव व्यक्तिभासकत्वात्। इदमेव कथमिति चेद्व्यक्तिविशेष्यकजातिप्रकारकशाब्दबोधे जातिविषयकशक्तिज्ञानत्वेन हेतुत्वात्‌। नच तादृशबोधे व्यक्तिशक्तिज्ञानत्वेन हेतुत्वमुपगम्य व्यक्तावेव शक्तिः किं नाङ्गीक्रियत इति वाच्यम्‌। तथा सति उक्तानन्त्यादिदोषप्रसङ्गात्, तस्माज्जातावेव शक्तिः इति वदन्ति।

**जातिशक्तिवादनिरासः **

तन्न। शक्तिं विना व्याक्तिभानानुपपत्तेः, पदजन्यपदार्थोपस्थितेः शाब्दबोधं प्रति हेतुतया व्यक्तिशक्तिं विना तद्भानानिर्वाहात्। नच व्यक्तौ लक्षणा, तावतैव वृत्त्या पदजन्यपदार्थोपस्थितेर्निर्वाहात् इति वाच्यम्। अनुपपत्तिप्रतिसन्धानं विनापि व्यक्तिबोधात्‌। गामानयेत्यादौ गोत्वजातेरानयनान्वयानुपपत्त्या गोपदस्य गवि लक्षणास्वीकारेपि गौरस्तीत्यादौ गोत्वजातेरस्तित्वाद्यन्वयानुपपत्तेर्लक्षणाबीजस्याभावेन लक्षणायाः स्वीकर्तुमशक्यत्वात्। नच व्यक्तिशक्तावानन्त्यम्‌। सकलव्यक्तावेकस्या एव ईश्वरेच्छारूपशक्तेः स्वीकारात्‌। नचाननुगमः, गोव्यक्तीनामननुगततया विषयतासंबन्धेन शक्तिज्ञानकारणतायामवच्छेदकत्वासंभवात् इति वाच्यम्। गोत्वादेरेवानुगमकत्वात्‌। तथाच गोशाब्दबोधे गोत्वविशिष्टविषयकशक्तिज्ञानत्वेन हेतुत्वेन अदोषात्। ननु सर्वत्र पदजन्यपदार्थोपस्थितेर्हेतुत्वे मानाभावः। कथमन्यथा शाब्दबोधे संसर्गज्ञानम्‌। नचैवं पदानुपस्थितघटादेरपि भानापत्तिरिति वाच्यम्‌। गोविशेष्यकगोत्वप्रकारकशाब्दबोधं प्रति गोत्वशक्तिज्ञानत्वेन हेतुत्वस्योक्तत्वादेतादृशातिप्रसङ्गविरहादिति चेत्

अस्तु। तथापि गौः शक्येतिशक्तिग्रहो यदि, तदा व्यक्तौ शक्तिः, गौः शक्येति विशिष्टज्ञानं प्रमात्मकमेव, प्राभाकरमतेऽन्यथाख्यात्यभावात्‌, प्रमायाश्च वस्तुसाधकत्वात्। यदि तु गोत्वं शक्यमिति शक्तिग्रहः, तदा गोत्वप्रकारकपदार्थस्मरणं शाब्दबोधश्च न स्यात्‌, समानप्रकारकत्वेन शक्तिज्ञानस्य पदार्थस्मरणं शाब्दबोधं प्रति च हेतुत्वात्‌। ईदृशशक्तिज्ञानस्य गोत्वप्रकारकत्वाभावेन गामानयेत्यादौ गोत्वप्रकारकस्मरणशाब्दबोधयोरनुपपत्तिः। नच गोपदं गोत्वे शक्तमित्येतादृशशक्तिग्रहस्यैव शाब्दबोधे हेतुत्वात्‌, तस्य च शक्त्यंशे गोत्वप्रकारकत्वात्‌ न तत्प्रकारकशाब्दबोधानुपपत्तिरिति वाच्यम्‌। शक्तिग्रहे यदंशे गोत्वादिप्रकारकत्वं, शाब्दबोधस्यापि तदंशे गोत्वादिप्रकारकत्वमित्येतादृशसमानप्रकारकत्वस्य परमते सिद्धान्तितत्वात्‌। अत एवापूर्ववादे[\[79\]](\%22#_ftn79\%22 "\"\"")ऽपूर्वस्य पूर्वमनुपस्थितत्वात्‌ कथं तत्र शक्तिग्रह इत्याशङ्क्य कार्यत्वेन घटादिषु शक्तिग्रहात्‌ योग्यतया (कार्यतया) शाब्दबोधे अपूर्वभानमित्युक्तं तैः।

ननु कार्यत्वाद्युपाधिप्रकारशाब्दबोधस्थले तादृशसमानप्रकारकत्वस्य तदनुमतत्वेपि जातिप्रकारकशाब्दबोधस्थले तादृशसमानप्रकारकत्वं न तदनुमतमिति चेदस्तु, तथापि गोत्वे यदि शक्तिस्तदा गोत्वत्वं शक्यतावच्छेदकं वाच्यम्‌। गोत्वधर्मिकशक्यत्वज्ञानस्य गोपदधर्मिकगोत्वादिशक्तिज्ञानस्य वा शाब्दबोधहेतुत्वे गोत्वत्वावच्छिन्नगोत्वविषयताया निवेश आवश्यकः। निर्धर्मितावच्छेदककशक्तिज्ञानस्य गोत्वाद्यंशे निष्प्रकारकशक्तिज्ञानस्य वा विपरीतज्ञानाविरोधिनः शाब्दबोधाहेतुत्वात्‌। तथाच गोत्वत्वे शक्यतावच्छेदकत्वावगाहितादृशप्रमाया विषयसाधकत्वाद्गोत्वत्वे शक्यतावच्छेदकत्वसिद्धिः। गोत्वत्वं तु गवेतरासमवेतत्वे सति सकलगोसमवेतत्वम्‌। तथाच गोव्यक्तीनां शक्यतावच्छेदकेऽनुप्रवेशात्‌ तवैव गौरवम्‌। नच गोत्वत्वावच्छिन्नविषयकशक्तिज्ञानस्य कारणत्वेऽपि स भ्रमो, नतु तस्य विषयसाधकत्वमिति वाच्यम्। तथा सति प्रतीतेः कारणतावच्छेदकत्वाद्यंशेऽपि भ्रमत्वस्य वक्तुं शक्यतया कारणतावच्छेदकत्वादीनां कुत्रापि सिद्धिर्न स्यात्‌। अस्तु वा गोत्वत्वादीनामनवच्छेदकत्वं, तथापि गवेतरासमवेतत्वादिघटितगोत्वत्वादेर्धर्मितावच्छेदकताद्यात्मकगोविषयतायाः शाब्दबोधकारणतावच्छेदककोटिप्रवेशप्रयुक्तगौरवं दुर्वारमेव।

तस्मात्‌ तत्तज्जात्याकृतिविशिष्टतत्तद्व्यक्तिबोधानुपपत्त्या कल्प्यमाना शक्तिर्जात्याकृतिविशिष्टव्यक्तावेव विश्राम्यतीति। अवयवसंस्थानविशेषरूपाया आकृतेः शक्यत्वेऽपि न जातिवत्तदवच्छेदकत्व्म्‌। सामानाधिकरण्य संबन्धस्य शक्यतावच्छेदकतावच्छेदकत्वकल्पने गौरवात्‌।

**त्रिष्वेकैव शक्तिः इति प्राचीनमतम्**

अत्र च परस्परपरित्यागेन परस्परस्य बोधाभावात्‌ त्रिष्वेकैव शक्तिः। एतद्बोधनायैव सूत्रे (न्या.सू. 2.2.66.)“जात्याकृतिव्यक्तयः पदार्थः” इत्येकवचनमिति संप्रदायः।

**जातिविशिष्टव्यक्तावेव शक्ति इति नव्यमतम्**

**नव्यास्तु** संस्थानानुपस्थितावपि गोत्वादिना गवाद्यन्वयबोधाज्जातिविशिष्टव्यक्तावेव शक्तिः। संस्थाने च पृथगेव शक्तिः। व्युत्पत्तिवैचित्र्याच्च संस्थानव्यक्त्योरेकपदार्थयोरपि परस्परमन्वयबोधः। सौत्रं पदार्थ इत्येकवचनं तु जातिव्यक्त्योरेकशक्तिलाभायैवे**त्याहुः**।

**तच्छब्दशक्तिविचारः**

तच्छब्दस्य वक्तृबुद्धिविषयतावच्छेदकीभूतघटत्वाद्यवच्छिन्ने शक्तिः। अथ घटत्वादीनां शक्यतावच्छेदकत्वे शक्यतावच्छेदकभेदाच्छक्तिभेदापत्तिः। न च शक्यतावच्छेदकभेदेपि शक्यतावच्छेदकतावच्छेदकस्य बुद्धिविषयतावच्छेदकत्वस्यैक्यान्न शक्तिभेद इति वाच्यम्‌। तस्य शक्यतावच्छेदकतावच्छेदकत्वे शाब्दबोधे तद्भानापत्तेरिति चेन्न। बुद्धिविषयतावच्छेदकत्वस्योपलक्षणतया शक्यतावच्छेदकतावच्छेदकत्वात्‌। उपलक्षणस्य च शाब्दबोधे भानानङ्गीकारात्‌। घटत्वादेश्च शक्यतावच्छेदकत्वं विशेषणत्वेनैव। अतस्तस्य शाब्दबोधे भानम्‌।

विशेषणत्वं च तत्तत्पदजन्यबोधविषयत्वेन शक्तिविषयत्वम्‌। उपलक्षणत्वं च तत्तत्पदजन्यबोधविषयत्वेन शक्त्यविषयत्वमिति।

**इदम्-एतत्-तत्-अदसादिशब्दानां शक्तिविचारः**

एवमिदंपदादिष्वपि। तत्रापीदमेतदोः प्रत्यक्षबुद्धिविषये, अदसः परोक्षबुद्धिविषये शक्तिः। अतएव तेषां विभिन्नार्थकत्वम्‌। एव तदोपि।

"इदमः प्रत्यक्षगतं समीपतरवर्ति चैतदो रूपम्‌।

अदसस्तु विप्रकृष्टं तदिति परोक्षे विजानीयात्" इत्यपि[\[80\]](\%22#_ftn80\%22 "\"\"") वदन्ति।

**किंपदशक्तिविचारः**

किं पदस्य जिज्ञासाविषयत्वविशिष्टे शक्तिः।

**सर्वपदशक्तिविचारः**

सर्वपदस्य व्यापकत्वे। सर्वे घटा रूपवन्त इत्यादौ घटत्वव्यापकं रूपवत्त्वमिति बोधात्‌।

**त्वंपदशक्तिविचारः**

त्वंपदस्य तत्कालीनसंबोध्यचैत्रत्वादि शक्यतावच्छेदकम्‌।

**अहंपदशक्तिविचारः**

एवमहंपदस्य तत्कालीनस्वतन्त्रोच्चारयितृचैत्रत्वादि। स्वातन्त्र्योक्त्या च "वाच्यस्त्वया मद्वचनात्‌ स राजे"त्यादौ न मत्पदात् कवेर्बोध इत्यास्तां विस्तरः।



**पदविभागः**

शक्तं पदम्‌। तच्चतुर्विधम्‌। किंचिद्यौगिकं, किंचिद्रूढं, किंचिद्योगरूढं, किंचिद्यौगिकरूढम्‌।

(1) यत्रावयवार्थ एव बुध्यते तद्यौगिकम्‌। यथा पाचकादिपदम्‌।

(2) यत्रावयवशक्तिनिरपेक्षया समुदायशक्त्या गृह्यते तद्रूढम्‌। यथा गो-मण्डलादिपदम्‌।

(3) यत्र तु अवयवशक्तिविषये समुदायशक्तिरप्यस्ति तद्योगरूढम्‌। यथा पङ्कजादिपदम्‌। तथाहि-पङ्कजपदमवयवशक्त्या पङ्कजनिकर्तृरूपमर्थं बोधयति, समुदायशक्त्या च पद्मत्वेन रूपेण पद्मं बोधयति।

**प्राच्यमतम्**

नच केवलया अवयवशक्त्या कुमुदेऽपि प्रयोगः स्यादिति वाच्यम्‌। रूढिज्ञानस्य केवलयौगिकार्थबुद्धौ प्रतिबन्धकत्वात्। नच रूढिज्ञानस्य यौगिकार्थबुद्धौ प्रतिबन्धकत्वे पद्मेऽपि योगार्थस्य पङ्कजनिकर्तृत्वस्य बोधो न स्यादिति वाच्यम्‌। पद्मत्वावच्छन्नविशेष्यत्वानिरूपितपङ्कजपदयोगजन्यपङ्कजनिकर्तृत्वावच्छिन्नविषयताशालिबोधं प्रति रूढिज्ञानस्य प्रतिबन्धकत्वेन पद्मधर्मिकयोगार्थबुद्धेः प्रतिबध्यतावच्छेदकानाक्रान्तत्वात्। इति **प्राञ्चः**।

**मणिकारमतम्**

**नव्यास्तु **न प्रतिबन्धकत्वं संभवति, “प्रतिबन्धकत्वं जनकज्ञानविघटकत्वेनैव” इति नियमभङ्गापातात्। किन्तु समुदायशक्त्युपस्थितपद्मेऽवयवार्थपङ्कजनिकर्तुरन्वयो भवति, रूढ्यर्थस्य संनिहितोपस्थितिकत्वात्‌। व्यक्तिवचनानां= किंचिद्व्यक्तितात्पर्याकाणां संनिहितविशेषपरत्वनियमात् = उपस्थितविशेषपरत्वमिति नियमात्। तथाच पद्मे तात्पर्यसत्त्वेन रूढ्यर्थयोगार्थयोः परस्परान्वयबोधजनकसामग्र्यन्तरसत्त्वेन च रूढ्यर्थ एव योगार्थान्वयो, न कुमुदादाविति न रूढिज्ञानस्य यौगिकार्थबुद्धौ प्रतिबन्धकत्वम्‌।

एवं रूढ्यर्थयोगार्थयोः परस्परान्वयबोधसामग्रीस्थल एव न कुमुदादेः पङ्कजपदाद्बोधः। यत्र तु तयोः परस्परमन्वयबोधसामग्रीविरहः, कुमुदत्वेन बोधे च तात्पर्यं, तत्र कुमुदादेर्बोधो भवत्येव। परंतु कुमुदत्वेन रूपेण कुमुदत्वविशिष्टपङ्कजनिकर्तृत्वेन वा लक्षणया। पङ्कजनिकर्तृत्वेन तु शक्त्यैव।

यत्र तु कुमुदत्वेन रूपेण बोधे न तात्पर्यज्ञानं, पद्मत्वस्य च बाधस्तत्र चावयवशक्तिमात्रेण पङ्कजनिकर्तृत्वेन कुमुदशाब्दबोधनिर्वाहः, न तु लक्षणा इत्याहुः।

यत्र स्थलपद्मादाववयवार्थबाधस्तत्र समुदायशक्त्या पद्मत्वेनैव रूपेण बोधः। यदि तु स्थलपद्मं विजातीयमेव, तदा लक्षणयैवेति। रूढ्यर्थातावच्छेदकपद्मत्वजातेस्तत्राभावेन रूढ्या तद्बोधनासंभवात्।

(4) यत्र तु यौगिकार्थरूढ्यर्थयोः स्वातन्त्रेण बोधस्तद्यौगिकरूढम्‌। यथोद्भिदादिपदम्‌। तत्र हि उद्भेदनकर्ता तरुगुल्मादिर्बुध्यते यागविशेषोऽपीति॥ 81॥



**नव्यतरमतम्**

**वस्तुतस्तु शक्तं पदम् इति परिभाषैव असाधुः**। शक्तं पदमिति परिभाषां हित्वा विभक्त्यन्तं पदमिति स्वीकृत्य विभक्त्यन्तस्य पदस्य चतुर्धा विभागकरणे अनुपपत्तेरभावात्। शक्तं पदम् इति अस्याः परिभाषायाः मण्यादिग्रन्थेषु कुत्राप्यनुपलम्भात्। प्रत्युत विभक्त्यन्ता वर्णाः पदम् इत्येव न्यायसिद्धान्तः। यदि च शक्तं पदमिति परिभाषा स्वीक्रियते, तर्हि पाचक-पङ्कजादिशब्दानां वाक्यतुल्यत्वेन शक्तेरभावात् पदविभागेषु तेषां परिगणनानुपत्तिः।

अत एव **न्यायसूत्रेषु** तावत् “ते विभक्त्यन्ता वर्णाः पदम्” इत्यनेन गौः इत्यादिविभक्त्यन्तस्यैव पदत्वं वर्णितम्, न तु गो इति, सु इति च पदद्वयमिति।

**न्यायमञ्जर्यां** (न्या.मं.पृ.2.6) च “द्विविधः शब्दः पदं वाक्यं च। तत्र पदार्थपूर्वकत्वात् वाक्यार्थस्य प्रथमं पदार्थो निरूप्यते। पदं च द्विविधं, नाम आख्यातं च। उपसर्गनिपातकर्मप्रवचनीयानामपि नामस्वेवान्तर्भावमाचक्षते। तदुक्तं ‘सुप्तिङन्तं पदम्’ इति। इहापि सूत्रकृदाह ‘ते विभक्त्यन्ताः वर्णाः पदम्’ (न्या.सू.2.2.60) इति” इत्युक्तम्।

किंच यदि शक्तमेव पदं तर्हि का गतिः राजपुरुषादीनाम्। किं तेषां वाक्यता। न सा युक्ता, लौकिकैरव्यवहारात्। विभक्त्यान्तानाम् अनेकेषां पदानामेव वाक्यत्वात्। तथा च पदत्वमेव स्वीकार्यमनिच्छतापि। तदर्थं च त्याज्यैव इयं परिभाषापीत्यलमधिकेन।



**लक्षणानिरूपणम्**

**लक्षणा शक्यसंबन्धस्तात्पर्यानुपपत्तितः। **

**लक्षणा शक्यसंबन्ध इति**। गङ्गायां घोष इत्यादौ गङ्गापदस्य शक्यार्थे प्रवाहरूपे घोषस्यान्वयानुपपत्तिस्तात्पर्यानुपपत्तिर्वा यत्र प्रतिसन्धीयते, तत्र लक्षणया तीरस्य बोध इति। सा च शक्यसंबन्धरूपा। तथाहि-प्रवाहरूपशक्यार्थसंबन्धस्य तीरे गृहीतत्वात्‌ तीरस्य स्मरणम्‌। ततः शाब्दबोधः।

परंतु यदि **प्राचीनानुसारेण** अन्वयानुपपत्तिर्लक्षणाबीजं स्यात्तदा यष्टीः प्रवेशयेत्यादौ लक्षणा न स्यात्‌। यष्टिषु प्रवेशान्वयस्यानुपपत्तेरभावात्‌। तेन तत्प्रवेशे भोजनतात्पर्यानुपपत्त्या यष्टिधरेषु लक्षणा। एवं काकेभ्यो दधि रक्ष्यतामित्यादौ काकपदस्य काकबिडालादिसाधारणदध्युपघातकत्वविशिष्टे लक्षणा, सर्वतो दधिरक्षायास्तात्पर्यविषयत्वात्‌।

एवं छत्रिणो यान्तीत्यादौ छत्रिपदस्यैकसार्थवाहित्वविशिष्टे लक्षणा। इयमेवाजहत्स्वार्था लक्षणेत्युच्यते। एकसार्थवाहित्वेन रूपेण छत्रि-तदन्ययोर्बोधात्‌। छत्रिपदलक्षणाभिधानं च वाक्यलक्षणावादिमताभिप्रायेण। न्यायमते तु छत्रपदस्येवैकसार्थवाहित्वे लक्षणा प्रत्ययार्थश्च संबन्धी। तथा चैकसार्थवन्तो गच्छन्तीत्यन्वयः। एकसार्थवाहित्वं चैकसार्थ एव, न त्वेकसार्थगन्तृत्वम्‌। नैराकाङ्क्ष्येण यान्तीत्यस्यानन्वयापत्तेः। नचाजहत्स्वार्थतोक्तर्विरुद्धेति वाच्यम्‌। वाक्यलक्षणावादिमतेनैव तदभिधानादिति।

यदि चान्वयानुपपत्तिर्लक्षणाबीजं स्यात्‌ तदा क्वचिद्‌ गङ्गापदस्य गङ्गापदस्य तीरे तात्पर्यग्रहस्थले तीरे, क्वचिद् घोषपदस्य मत्स्यदौ तात्पर्यग्रहस्थले घोषपदस्य मत्स्यादौ लक्षणेति नियमो न स्यात्‌।

इदं तु बोध्यम्‌-शक्यार्थसंबन्धो यदि तीरत्वेन रूपेण गृहीतस्तदा तीरत्वेन तीरबोधः। यदि तु गङ्गातीरत्वेन रूपेण गृहीतस्तदा तेनैव रूपेण स्मरणम्‌। नच गङ्गायामित्यादौ गङ्गातीरत्वेन बोधे जहत्स्वार्थत्वहनिरिति वाच्यम्‌। तीरत्वेन लक्षणायामेव जहत्स्वार्थत्वस्य सर्वसंमतत्वात्‌। गङ्गातीरत्वेन भाने त्वजहत्स्वार्थैव लक्षणेति। एवं पूर्वोक्तस्थले यष्टीः प्रवेशय मञ्चाः क्रोशन्तीत्यादावपि यष्टिधरत्वमञ्चस्थत्वादिना बोधेऽजहत्स्वार्थैव लक्षणेति ध्येयम्‌।

अतएव तद्धर्मविशिष्टे लक्षणाग्रहस्य तेन रूपेणोपस्थितिशाब्दबोधौ प्रति हेतुत्वादेव लक्ष्यतावच्छेदके न लक्षणा। तत्प्रकारकबोधस्य तत्र लक्षणां विनाप्युपपत्तेः। एवंच पदानुपस्थाप्यस्यापि लक्ष्यतावच्छेदकस्य शाब्दे भानं सुकरम्। अतिप्रसङ्गस्य तद्धर्मविशिष्टेत्यादिनैव वारणादिति भावः। इदमुपलक्षणम्‌। गङ्गापदशक्यप्रवाहसंबन्धस्य तीरत्वे बाधादित्यपि द्रष्टव्यम्‌।

**शक्यतावच्छेदके न शक्तिरिति दीधितिकारमतम्**

परं त्वेवंक्रमेण शक्यतावच्छेदकेऽपि शक्तिर्न स्यात्‌, तत्प्रकारकशक्यार्थस्मरणं प्रति तत्पदस्य सामर्थ्यमित्यस्य सुवचत्वादिति विभावनीयम्‌।

**लक्षितलक्षणा नाधिका**

यत्रतु शक्यार्थस्य स्ववाच्यरेफद्वयघटितपदवाच्यत्वादिरूप परम्परासंबन्धरूपा लक्षणा सा लक्षितलक्षणेत्युच्यते। यथा द्विरेफादिपदे रेफद्वयसंबन्धो भ्रमरपदे ज्ञायते, भ्रमरपदस्य च संबन्धो भ्रमरे ज्ञायते, तत्र लक्षितलक्षणा। तथा च लक्षितलक्षणाया जहत्स्वार्थायामन्तर्भावः। नच द्वौ रेफौ यत्रेति व्युत्पत्त्या द्विरेफपदेन स्वशक्यरेफद्वयसंबन्धिभ्रमरपदं लक्ष्यते, भ्रमरपदेन च शक्त्या भ्रमरः कल्प्यते, इत्येतावतैव सामञ्जस्येऽलं द्विरेफपदस्य भ्रमरे परम्परासंबन्धरूपलक्षणया। एवंच लक्षितेन लक्षणा ज्ञापनमिति लक्षितलक्षणाशब्दार्थोऽप्यस्त्विति वाच्यम्‌। तथासति द्विरेफमानयेत्यादितः कर्मत्वादौ भ्रमरपदार्थान्वयानुपपत्तेः, प्रत्ययानां प्रकृत्यर्थान्वितस्वार्थबोधकत्वादिति।

**लाक्षणिकशाब्दबोधः तच्छब्देन न वा इत्यत्र मतभेदः**

ननु तच्छाब्दबोधे तच्छक्तपदज्ञानत्वेन हेतुत्वाल्लाक्षणिकशाब्दबोधः कथं स्यादिति चेन्न। लाक्षणिकपदस्य अनानुभावकत्वात्। लाक्षणिकार्थस्य शाब्दबोधे तु पदान्तरं कारणम्‌। शक्तिलक्षणान्यतरसंबन्धेन यः इतरपदार्थः तदन्वितस्वशक्यार्थशाब्दबोधं प्रति पदानां सामर्थावधारणात्‌ **इति प्राचीनाः**। कुमतिः पशुरित्यादिसर्वलाक्षणिकस्थले शाब्दबोधस्यानुभवसिद्धतया लाक्षणिकार्थस्याप्यानुभावकत्वमिति **नव्याः**।

**वाक्यलक्षणा**

ननु शक्यसंबन्धो न लक्षणा। तथा सति वाक्यस्य शक्याप्रसद्ध्या तत्र लक्षणा न स्यादिति मीमांसकाः। तन्न। वाक्येतु शक्तेरभावात्‌ शक्यसंबन्धरूपाया लक्षणाया असंभवात्। ननु गभीरायां नद्यां घोष इत्यादौ नदीपदस्य नदीतीरे लक्षणास्वीकारे गभीरपदार्थस्यैकदेशान्वयापत्त्या पदलक्षणाया असंभवेन वाक्यलक्षणाऽऽवश्यकीति चेन्न। गभीरायां नद्यां घोष इत्यत्र नदीपदस्य नदीतीरे लक्षणा, गभीरपदार्थस्य नद्या सहाऽभेदेनान्वयः, चैत्रस्य गुरुकुलमित्यादौ क्वचिदेकदेशान्वयस्यापि स्वीकृतत्वात्‌। पदभेदेन व्युत्पत्तिभेदात् प्रकृते तथा व्युत्पत्त्यकल्पनात्। यदि तत्रैकदेशान्वयो न स्वीक्रियते तदा नदीपदस्य गभीरनदीतीरे लक्षणा, गभीरपदं तात्पर्यग्राहकम्‌। नच विनिगमनाविरहेण गभीरपदस्य लक्षणा, नदीपदं तात्पर्यग्राहकमित्यस्यापि वक्तुं शक्यत्वात्‌, कथं नदीपदमात्रे लक्षणाभिधानमिति वाच्यम्‌। प्रत्ययानां प्रकृत्यर्थान्वितस्वार्थबोधकत्वव्युत्पत्तेरुत्तरपद एव लक्षणाया उक्तत्वात्‌।

**अत्र मीमांसकमतानुयायिनः**। वाक्यलक्षणयैवोपपत्तौ गभीरपदस्य तात्पर्यग्राहकत्वकल्पनमयुक्तम्‌। नच वाक्ये शक्त्यभावात्‌ शक्यसंबन्धरूपा लक्षणापि न संभवतीति वाच्यम्‌। स्वबोध्यसंबन्धस्यैव लक्षणापदार्थत्वात्‌। गङ्गायां घोष इत्यादौ गङ्गापदबोध्यस्य प्रवाहस्य संबन्धस्तीरे इति तत्र लक्षणा। गभीरायां नद्यामिति वाक्यस्य बोध्या गभीराभिन्ना नदी, तत्संबन्धस्तीरे इति वाक्येऽपि लक्षणा। एवं समासात्मके चित्रगुरिति वाक्येपि, चित्रगुपदस्यावयवशक्त्या चित्राभिन्ना गौः स्वबोध्या, स्वजन्यबोधविषयस्यैव स्वबोध्यत्वात्‌। तत्संबन्धस्य स्वामिनि सत्त्वादित्याहुः।

तन्न। स्वबोध्यत्वं हि न स्वजन्यबोधविषयत्वम्‌। गङ्गायां घोष इत्यादौ गङ्गायामित्यस्यापि लाक्षणिकत्वापत्तेः, अतस्तत्त्वेन बोधकत्वं वाच्यम्‌। नचैतावतापि निर्वाहः। अपभ्रंशस्यापि लाक्षणिकत्वापत्तेः, अतस्तत्त्वावच्छिन्ना या शक्त्यवच्छिन्ना बोधकता, सैव निवेश्या। तथाच कथं वाक्यस्य लक्षकत्वम्‌।

ननु तत्तदानुपूर्व्यवच्छिन्नतत्तद्घटपदशक्तिज्ञानसहकृता या बोधकता तन्निरूपकबोधविषयसंबन्ध एव तदानुपूर्व्यवच्छिन्नस्य लक्षणा, एवं च नापभ्रंशस्य लाक्षणिकत्वापत्तिः, न वा वाक्यलक्षणानुपपत्तिरिति चेन्न। वस्तुतस्तु स्वबोध्यत्वं यदि स्वजन्यशाब्दबोधविषयत्वं, तदा गङ्गायां घोष इत्यादौ गङ्गापदे लक्षणानुपपत्तिः, गङ्गापदेन तत्र प्रवाहशाब्दबोधाजननेन प्रवाहस्य गङ्गापदबोध्यत्वाभावात्‌। किंतु शक्त्या स्वजन्यज्ञानविषयत्वं तद्वाच्यम्‌। नच शक्त्येत्यधिकम्‌। समवायेन घटपदस्मारिताकाशस्यापि स्वबोध्यत्वापत्त्या तत्संबन्धज्ञानाद्धटपदेन पटादेः शाब्दबोधप्रसङ्गात्‌। एवंच शक्यसंबन्धापेक्षया शक्त्या स्वबोध्यसंबन्धस्य गुरुत्वान्न तस्य लक्षणात्वमिति।

किंच गभीरायां नद्यामिति सप्तम्यन्तस्य गभीरनदीतीरलक्षकत्वे घोषे तादृशतीराधेयताबोधानुपपत्तिः, आधेयताबोधकपदाभावात्‌, नामार्थयोर्भेदसंबन्धेनान्वयस्याव्युत्पन्नतयाऽऽधेयतासंबन्धेनापि तीरस्य घोषादावन्वयासंभवात्‌, गभीरायां नदीतिसप्तमीशून्यस्य तीरे लक्षकत्वे सप्तम्यर्थाधेयत्वादौ तादृशतीरादेरनन्वयापत्तिः, प्रत्ययानां प्रकृत्यर्थान्वितस्वार्थबोधकत्वव्युत्पत्तेः, गभीरायां नदीतिभागस्य सप्तमीप्रकृतित्वाभावात्‌। नच गभीरायां नद्यामिति सप्तम्यन्तस्य गभीरनदीतीरवृत्तित्वे लक्षणास्त्विति शङ्क्यम्‌। तादृशतीरवृत्तित्वस्य घोषादावन्वयानुपपत्तेः। नामार्थर्योर्भेदसंबन्धेनान्वयस्याव्युत्पन्नत्वात्‌। सप्तम्यन्तभागस्य तादृशतीरवृत्तौ लक्षणामुपगम्य तस्याभेदेन घोषादावन्वय इत्यपि न। अभेदेनान्वयबोधे समानविभक्तिकत्वस्य तन्त्रत्वादित्यास्तां विस्तरः। **एवमवयवलक्षणैव, नतु वाक्ये लक्षणा**।

**बहुव्रीहिविचारः**

बहुव्रीहावप्येवमवयवलक्षणैव। तत्र हि चित्रगुपदादौ यद्येकदेशान्वयः स्वीक्रियते, तदा गोपदस्य गोस्वामिनि लक्षणा, प्रत्ययार्थान्वयानुरोधेनोत्तरपदलक्षणाया युक्तत्वात्, गवि चित्राऽभेदान्वयः।

गोघर्मिकान्वयबोधे गोधर्मिकवृत्तिज्ञानस्य हेतुताया आवश्यकत्वात्‌, अन्यथा चित्रव्रजोस्तीत्यादावपि व्रजपदार्थस्य गोस्थानरूपस्यैकदेशे गवि चित्रान्वयप्रसङ्गात्‌, यदि एकदेशान्वयो न स्वीक्रियते[\[81\]](\%22#_ftn81\%22 "\"\""), तदा गोपदस्य चित्रगोस्वामिनि लक्षणा, चित्रपदं तात्पर्यग्राहकम्‌। एवमारूढवानरो वृक्ष इत्यत्र वानरपदे वानरारोहकर्मणि लक्षणा, आरूढपदं च तात्पर्यग्राहकम्‌। एवमन्यत्रापि।

**तत्पुरुषविचारः**

तत्पुरुषे तु पूर्वपदे लक्षणा। तथाहि-राजपुरुषादिपदे राजपदार्थेन पुरुषादिपदार्थस्य साक्षान्नान्वयः, **निपात-अव्ययातिरिक्तनामार्थयोर्भेदेन साक्षात् अन्वयबोधस्याव्युत्पन्नत्वेन
नामार्थयोरभेदेनैवान्वयावश्यंभावात्**। अव्ययनिपातातिरिक्तनामार्थयोरपि भेदेनान्वयबोधस्वीकारे राजा पुरुष इत्यत्रापि भेदेनान्वयबोधः स्यात्‌। पटो न घट इत्यादौ घटपटाभ्यां नञर्थान्योन्याभावस्य साक्षादेवान्वया**न्निपातातिरिक्तेति**। चन्द्र इव मुखम् इत्यादाविवार्थसादृश्ये चन्द्रस्य प्रतियोगितयान्वयात् **अव्ययातिरिक्तेति**। भूतले घट इत्यादावाधेयतारूपविभक्त्यर्थद्वारा भूतलस्य घटे अन्वयात्‌ **साक्षादिति**। साक्षादित्यस्य विभक्त्यर्थमद्वारीकृत्य इत्यर्थः।

न च राजपुरुषः इत्यादौ लुप्तविभक्तेः स्मरणं कल्प्यम्, तथा चात्रापि प्रत्ययार्थद्वारैव राजपूरुषयोरन्वयान्नोक्तव्युत्पत्तिविरोध इति वाच्यम्‌। अस्मृतविभक्तेरपि ततो बोधोदयात्‌।

तस्माद्‌ राजपदादौ राजसंबन्धिनि लक्षणा तस्य च पुरुषेण सहाभेदान्वयः।

**जगदीशादयस्तु** राजपुरुष इत्यादितत्पुरुषे न लक्षणा, व्युत्पत्तिवैचित्र्येण स्वत्वादिसंसर्गेणैव राज्ञः पुरुषादावन्वयबोधस्वीकारात्‌। अन्यथा 'दशैते राजमातङ्गास्तस्यैवामी तुरङ्गमा' इत्यादौ तच्छब्देन राज्ञः परामर्शौ न स्यात्‌ तस्यैकदेशत्वादित्याहुः।

**इतरेतरद्वन्द्वविचारः**

इतरेतरद्वन्द्वे तु धवखदिरौ छिन्धीत्यादौ धवः खदिरश्च विभक्त्यर्थद्वित्वप्रकारेण बुध्यते, तत्र न लक्षणा।

**मीमांसकमतम्**

मीमांसकास्तु- धवखदिरावित्यत्र धवत्वं खदिरत्वं च प्रत्येकं नोद्देश्यतावच्छेदकम्‌। सुपासुद्देश्यतावच्छेदकव्याप्यसंख्याबोधकत्वस्य आकाशावित्यादिवाक्ये प्रामाण्यापत्तिभिया क्लृप्तत्वेन धवद्वयस्य स्वदिरद्वयस्य वा बोधापत्तेः। **परंतु खदिरपदस्य धवखदिरसाहित्याश्रये लक्षणोपगम्यते**। एवंचोद्देश्यतावच्छेदकीभूततादृशसाहित्यव्याप्यत्वं न धवद्वयवृत्तिद्वित्वस्य, नवा खदिरद्वयवृत्तिद्वत्वस्य, अपि तु घवखदिरोभयवृत्तिद्वित्वस्येति न घवद्वयादेर्बोध इति प्राहुः।

**तन्निरासः**

तन्न। साहित्यशून्ययोरपि द्वन्द्वदर्शनात्‌। नचैकक्रियान्वयित्वरूपं साहित्यमस्तीति वाच्यम्‌। क्रियाभेदेपि धवखदिरौ पश्य छिन्धीत्यादिदर्शनात्‌, वस्तुगत्यैकक्रियान्वयित्वस्य धवखदिरयोः सत्वेप्येकक्रियान्वयित्वस्य शाब्दबोधाभावाच्च। किंच चैत्रमैत्रौ गच्छत इत्यादौ चैत्रादिपदस्य यदि साहित्यविशिष्टे लक्षणा, तदा साहित्यस्य व्यासज्यवृत्तितया तदवच्छेदेनाव्यासज्यवृत्तेर्गमनकर्तृत्वस्यान्वयासंभवः। तस्मात्‌ साहित्यादिकं नार्थः। अतएव राजपुरोहितौ सायुज्यकामौ यजेयातामित्यत्र लक्षणाभावाद्‌ द्वन्द्व आश्रीयते[\[82\]](\%22#_ftn82\%22 "\"\"")।

**कर्मधारयद्वन्द्वयोर्भेदप्रदर्शनम्**

ननु यदि द्वन्द्वे न लक्षणा तदा कर्मधारयाद्द्वन्द्वस्य को विशेष इति चेदुच्यते। चार्थे द्वन्द्व इत्यनुशासनम्‌ (पा.2.2.29)। तत्र चार्थाश्चत्वारः- समुच्चय-अन्वाचय-इतरेतरयोग-समाहारभेदात्‌। तत्र समुच्चयान्वाचययोः सामर्थ्याभावान्न समासः। इतरेतरसमाहारयोः सामर्थ्यसत्त्वात्तत्र समासः। तत्र चार्थस्य भेदव्याप्यत्वाद्‌ वास्तवो भेदो यत्र, तत्र द्वन्द्वः।

ननु यदि समासघटकपदार्थयोर्यत्र भेदस्तत्रैव द्वन्द्वः इति स्वीकारे नीलघटयोरभेदः इत्यत्र कथं द्वन्द्वः? तत्र नीलघटयोः वास्तवभेदाभावात्। एवं प्रमाणप्रमेयेत्यादिसूत्रे (न्या.1.1.1) “आत्मशरीरेन्द्रियार्थबुद्धिमनःप्रवृत्ति-दोषप्रेत्यभावफलदुःखापवर्गास्तु प्रमेयम्” इति (न्या.1.1.9) सूत्रोपात्तद्वादशविधप्रमेयान्तर्गतमनोबुद्धीन्द्रियाणां प्रमाणत्वेन प्रमाणप्रमेययोर्भेदाभावात्‌ कथं द्वन्द्वः? इति चेन्न। तत्र नीलपदस्य नीलत्वे घटपदस्य घटत्वे लक्षणा। तथाच तयोर्भेदसत्त्वात् द्वन्द्वः। अभेद इत्यस्य चाश्रयाभेद इत्यर्थात्‌। एवं प्रमाणप्रमेय इत्यत्रापि प्रमाणत्व-प्रमेयत्वादिभेदमादाय द्वन्द्वोपपत्तिः।

केचित्तु पदार्थत्वं पदजन्यप्रतीतिविषयत्वम्‌। तथाच क्वचित्पदार्थभेदात्, क्वचित्पदार्थतावच्छेदकभेदात् द्वन्द्वः। प्रकृते च नीलत्वघटत्वयोः पदार्थतावच्छेदकयोर्भेदाद्‌ द्वन्द्वः। अस्तु वा पदार्थतावच्छेदकभेद एव द्वन्द्वः। नचैवं घटा इत्यादौ द्वन्द्वस्याप्रसक्तत्वेन तदपवादकः सरूपैकशेषो न स्यादिति वाच्यम्। इष्टापत्तेः। तत्र घटपदोपस्थापितेषु बहुत्वान्वयादेव बहुघटबोधसंभवात्‌। सकृदुच्चरितः शब्दः सकृदेवार्थं गमयति इत्यादिव्युत्पत्तौ मानाभावात्‌। सरूपैकशेषविधेर्हरी इत्यादौ सार्थकत्वात्‌। अस्तु वा सकृदित्यादिव्युत्पत्तिः। परन्तु सकृदिति अर्थपदार्थैकदेशे वृत्तौ विशेषणम्‌। वस्तुतो बोधविशेषणमेव तदिति न दोष इत्याहुः।

**समाहारद्वन्द्वविचारः**

समाहारद्वन्द्वे तु [\[83\]](\%22#_ftn83\%22 "\"\"")यदि समाहारोप्यनुभूयते, अहिनकुलमित्यादौ अहिनकुलयोः समाहार इति प्रतीतेः, इत्युच्यते तदाऽहिनकुलमित्यादौ परपदेऽहिनकुलसमाहारे लक्षणा। पूर्वपदं तात्पर्यग्राहकम्‌। प्रत्ययानामिति व्युत्पत्तेर्विनिगमकत्वात्। नच भेरीमृदङ्गं वादयेत्यत्र कथं समाहारस्यान्वयः।
अभिघाताख्यसंयोगावच्छिन्नक्रियाया एव वादनपदार्थतया धात्वर्थतावच्छेदकीभूततादृशाभिघाताख्यसंयोगस्य अपेक्षाबुद्धिविशेषरूपे समाहारेऽसंभवेन वादनकर्मत्वासंभवादिति वाच्यम्‌। स्वाश्रयवृत्तित्वरूपपरम्परासंबन्धेन वादनकर्मत्वेन्वयात्‌। एवं पञ्चमूलीत्यादावपि।

**नव्यमतम्**

नव्यास्तु त्वहिनकूलमित्यादावहिर्नकुलश्च बुध्यते, नतु समाहारोऽपि। ननु यदि समाहारो न बुध्यते तदैकत्वस्य कुत्रान्वयः समाह्रियमाणयोरेकत्वाभावादिति चेन्न। तत्र प्रत्येकमेकत्वान्वयात्। **तत्रैकवचनं साधुत्वार्थमित्यपि केचित् वदन्ति**।

ननु पाणिपादमित्यादेः समुदायस्य समाहारबोधकत्वाभावे कथं तस्य समाहारसंज्ञेति चेन्न। तत्र पारिभाषिकत्वात्। ननु तादृशसंज्ञायाः किं प्रयोजनमिति चेन्न। नित्यैकवचनक्लीबलिङ्गत्वादिपदसंस्कारार्थत्वात्। यत्रैकत्वं नपुंसकत्वं च प्राणितूर्येत्यादि सूत्रेणोक्तं, तत्रैव अन्वर्थसमाहारसंज्ञास्वीकारात्। समाहारातिरिक्तद्वन्द्वे एकवचनमसाध्विति वदन्ति।

**विरूपैकशेषविचारः**

चैत्रस्य पितरौ मैत्रस्य श्वशुरावित्यादौ विरूपैकशेषस्थले पितृपदे जनकदम्पत्योः, श्वशुरपदे स्त्रीजनकदम्पत्योर्लक्षणा, एकस्य चैत्रादेः पितृद्वयासंभवेन तत्र निरूपैकशेषं विना गत्यभावात्।

विरूपैकशेषत्वेऽपि तत्र लुप्तमात्रादिशब्दस्मरणेनैव शाब्दबोधान्न लक्षणेत्यन्ये।

एवमन्यत्रापि- “पुमान् स्त्रिया” (1.2.67) इत्यनेन यत्रैकशेषस्तत्र दम्पतीपूजाप्रकरणे, ब्राह्मणावानयेत्यादौ, शिवौ नमस्कुर्यादित्यादौ, भ्रातरौ पुत्रावित्यत्रापि प्रमाणान्तरेण स्त्रीपरत्वज्ञाने, “भ्रातृपुत्रौ स्वसृदुहितृभ्याम्” (1.2.68) इति विरूपैकशेषाद्‌, भ्रातृपदे भ्रातृस्वस्रोः, पुत्रपदे च पुत्रदुहित्रोर्लक्षणा। घटा इत्यादौ तु न लक्षणा, बहुत्वान्वययोग्यानेकोपस्थितेः शक्तित एव संभवात्। घटत्वेन रूपेणा नानाघटोपस्थितिसंभवात्‌।

**कर्मधारयविचारः**

कर्मधारयस्थले तु नीलोत्पलमित्यादावभेदसंबन्धेन नीलपदार्थ उत्पलपदार्थे प्रकारः, तत्र च न लक्षणा। अतएव “निषादस्थपतिं याजयेत्”[\[84\]](\%22#_ftn84\%22 "\"\"") इत्यत्र न तत्पुरुषो, लक्षणापत्तेः, किंतु कर्मधारयः, लक्षणाया अभावात्‌। नच निषादस्य सङ्करजातिविशेषस्य “स्त्रीशूद्रौ नाधीयाताम्” इत्यनेन निषेधेन वेदानधिकाराद्‌ अध्ययनविधिसिद्धज्ञानाभावाद्याजनासंभव इति वाच्यम्‌। निषादस्य विद्याप्रयुक्तेः श्रुतिबोधितयाजनानुपपत्त्यैव कल्पनात्। ननु निषादस्य विद्याकल्पने गोरवमिति चेन्न। लाघवेन मुख्यार्थस्यान्वये तदनुपपत्त्या कल्पनायाः फलमुखगौरवतयाऽदोषत्वादिति।

ननु “स्त्रीशूद्रौ नाधीयाताम्” इति श्रुतेरप्रामाण्यापत्तिभिया लाघवमकिंचित्करम्‌। शूद्रपदस्य निषादेतरशूद्रपरत्वे निषादस्य वेदान्तराध्ययनप्रसङ्गः। अध्ययनपदस्य यागोपयुक्ताध्ययनेतराध्ययनपरत्वे च शूद्रान्तरस्यापि यागोपयुक्ताध्ययनप्रसङ्ग इति चेन्न। विशेषतः प्राप्ताध्ययनेतराध्ययनपरत्वादध्ययनपदस्य। तेन निषादस्य यागोपयुक्ताध्ययनेतराध्ययननिषेधः, शूद्रान्तरस्य त्वध्ययनमात्रनिषेधः सिध्यति।

ननु लक्षणाकल्पनेऽपि न दोषः। शक्यसंबन्धरूपलक्षणायाः क्लृप्तत्वात्‌। नच शाब्दबोधं प्रति लक्षणाज्ञानस्य हेतुत्वकल्पनमधिकमिति वाच्यम्। निषादानां स्थपतिरिति व्युत्पत्त्या निषादसंबन्ध्यभिन्नस्थपत्यनुभवस्य लौकिकवाक्ये क्लृप्तत्वात्, तदनुरोधेन लक्षणाज्ञानहेतुत्वस्य सर्वसिद्धत्वेन वेदेऽधिकस्याकल्पनादिति चेन्न। शक्यसंबन्धरूपलक्षणाज्ञानस्य शक्तिज्ञानं विनाऽसंभवेन शक्तिज्ञानस्य तत्रोभयसिद्धतया, भवन्मते वैदिकवाक्यजन्यशाब्दबोधात्‌ पूर्वं लक्षणाज्ञानव्यक्तिकल्पनागौरवस्य वज्रलेपत्वात्।

**उपकुम्भादिविचारः**

उपकुम्भमर्धपिप्पलीत्यादौ[\[85\]](\%22#_ftn85\%22 "\"\"") परपदे तत्संबन्धिनि लक्षणा, पूर्वपदार्थप्रधानतया चान्वयबोध इति। कुम्भपदलक्षितस्य कुम्भसंबन्धिन उपपदार्थसमीपेऽभेदान्वयात्‌ कुम्भसंबन्ध्यभिन्नसमीपम् इत्युपपदार्थविशेष्यकोऽन्वयबोधः।

**केचित्तु** उपपदार्थः सामीप्यं, नतु समीपम्‌। समीपे उपपदलक्षणास्वीकारे तु पदद्बयलक्षणापेक्षया कुम्भपदस्यैव कुम्भसमीपे लक्षणा, उपपदं तात्पर्यग्राहकं, कुम्भसमीपमिति चान्वयबोध इत्याहुः।

अत्र यद्यप्यर्धपिप्पलीति तत्पुरुषे शक्तिनिराकरणं पुनरुक्तं, पूर्वं तत्पूरुषे तन्निरासात्‌, तथापि पूर्वमुत्तरपदार्थप्रधानराजपुरुषादौ तन्निराकरणं पूर्वपदलक्षणया, इह च पूर्वपदार्थप्रधानेऽर्धपिप्पलीत्यादितत्पुरुषे उत्तरपदलक्षणया तन्निराकरणमिति भेदादपौनरुक्त्यम्।

**इत्थं च समासे न क्वापि शक्तिः। समासघटकीभूतपदशक्तिलक्षणाभ्यां
निर्वाहादिति। **



**शाब्दबोधसहकारिकारणनिरूपणम्**

**आसत्तिनिरूपणम्**

**आसत्तियोग्यताकाङ्क्षातात्पर्यज्ञानमिष्यते॥ 82॥ **

**कारणं, सन्निधानं तु पदस्यासत्तिरुच्यते। **

आसत्तिज्ञानं योग्यताज्ञानमाकाङ्क्षाज्ञानं तात्पर्यज्ञानं च शाब्दबोधे कारणम्‌।

आसत्तेः स्वरूपसत्या न कारणत्वं, गिरिर्भुक्तमग्निमान् देवदत्तेन इत्यादौ गिरिपदाग्निमत्पदयोरव्यवधानभ्रमेण शाब्दबोधोदयेन व्यभिचारात्। अतः आसत्तिज्ञानमेव कारणमिति वक्तव्यम्। तत्रासत्तिपदार्थमाह-**संनिधानं त्विति**।

**आसत्तिविषये प्राचीनमतम्**

अन्वयप्रतियोग्यनुयोगिपदयोरव्यवधानमासत्तिः, तज्ज्ञानं शाब्दबोधे कारणम्‌। क्वचिद्व्यवहितेऽप्यव्यवधानभ्रमाच्छब्दबोधादिति प्राचीनाः।

ननु “संनिधानं तु पदस्यासत्तिरुच्यते” इति मूलोक्तस्यासत्तिलक्षणस्य “गिरिर्भुक्तमग्निमान् देवदत्त” इति वाक्यघटके “गिरिर्भुक्तम्” इत्यंशेतिव्याप्तिः, तत्रापि गिरिपदभुक्तपदयोरव्यवधानसत्त्वादिति चेन्न। वस्तुतस्त्वव्यवधानज्ञानस्यानपेक्षितत्वात्‌ यत्पदार्थेन यत्पदार्थस्यान्वयः तात्पर्यविषयस्तयोः पदयोरव्यवधानेनोपस्थितिः शाब्दबोधे कारणम्‌। तेन गिरिपदार्थभुक्तपदार्थयोरन्वयो न तात्पर्यविषयः, अपितु गिरिपदार्थाग्निमत्पदार्थयोरेवेति गिरिपदभुक्तपदयोः तात्पर्यविषयीभूतान्वयवदर्थप्रतिपादकत्वविशिष्टयोः
अव्यवधानाभावान्नातिव्याप्तिः।

ननु “नीलो घटो द्रव्यं पटः” इत्यत्र नीलपदार्थपटपदार्थयोर्यत्रान्वयो वक्तुस्तात्पर्यविषयो, नतु नीलपदार्थघटपदार्थयोः, तत्र नीलपदघटपदयोरासत्तिर्न स्यात्‌। तत्तदर्थान्वयस्य तात्पर्यविषयत्वाभावात्‌। तथा च यत्पदार्थेन यत्पदार्थस्यान्वयः तात्पर्यविषयस्तयोरव्यवधानेनोपस्थितिरूपाया आसत्तेरभावात् “नीलो घटो द्रव्यं पट” इत्यादौ कथं नीलघटयोः अभेदशाब्दबोध इति चेन्न। तत्र आसत्तिभ्रमाच्छाब्दबोधोपगमात्।

ननु तत्र यद्यासत्तिभ्रमस्तदा शाब्दबोधो भ्रमात्मकः स्यात्। नचेष्टापत्तिः। घटे नीलस्य सत्त्वेन विषयबाधाभावादासत्तिभ्रमाच्छाब्दप्रमाङ्गीकारे चासत्तिभ्रमाच्छाब्दभ्रम इति प्राचीनगाथाविरोध इति चेन्न। आसत्तिभ्रमस्य शाब्दभ्रमाप्रयोजकत्वात्। योग्यताभ्रमस्यैव शाब्दभ्रमप्रयोजकत्वात्। आसत्तिभ्रमाच्छाब्दभ्रम इति प्राचीनगाथा तु निर्युक्तिकत्वादश्रद्धेयैव।

नचोक्ताया आसत्तेः श्लोकेऽभावात्, विशेषदर्शनेन पदाव्यवधानभ्रमस्यापि तत्राभावाच्छाब्दबोधो न स्यादिति वाच्यम्‌। श्लोकादौ योजनावाक्यादेवान्वयबोधोपगमात्‌।

**आसत्तिविषये नव्यमतम्**

**नव्यास्तु** उक्तासत्तिर्मौनिश्लेके न संभवति। तत्र पदाभावेन पदाव्यवधानासंभवात्‌, उक्तासत्तिज्ञानविलम्बेन शाब्दबोधविलम्बाभावाच्च। **किंत्वव्यवधानेन वृत्त्या पदजन्यपदार्थोपस्थितिरासत्तिः**। तत्राप्यव्यवधानांशो न निवेश्यते, शाब्दबोधं प्रति पदजन्यपदार्थोपस्थितेः कारणतयाऽव्यवधानेनैव तत्संभवात्‌। तस्माद्वृत्त्या पदजन्यपदार्थोपस्थितिरासत्तिरित्याहुः।

नन्वव्यवधानेन पदोपस्थितिः शाब्दबोधे कारणमित्ययुक्तम्‌। अनेकपदघटितवाक्यस्थलेऽव्यवधानेन पदोपस्थित्यसंभवात्। तथा हि यत्र छत्री कुण्डली वासस्वी देवदत्त इत्युक्तं, तत्रोत्तरपदस्मरणेन पूर्वपदस्मरणस्य नाशादव्यवधानेन तत्तत्पदस्मरणासंभव इति चेन्न। प्रत्येकपदानुभवजन्यसंस्कारैश्चरमस्य तावत्पदविषयकस्मरणस्याव्यवधानेनोत्पत्तेः पदार्थस्मृत्युत्पत्तेः। ननु तद्विशेष्यकतत्प्रकारकस्मृतिं प्रति तद्विशेष्यकतत्प्रकारकसंस्कारत्वेन जनकत्वात्‌ कथं प्रत्येकपदसंस्कारैर्नानापदविशेष्यकस्मरणं भिन्नविषयकत्वादिति चेन्न। यथा घटचक्षुःसंयोगाभ्यामेकं प्रत्यक्षं, तथा तत्तत्पदगोचरसंस्कारस्य भिन्नविषयकत्वांशेऽजनकत्वेऽपि तत्तत्संस्कारजन्यस्मरणमेकमेव जायते, बाधकाभावात्। तावत्पदसंस्कारसहितचरमवर्णज्ञानस्योद्बोधकत्वात्‌। नानासंस्काराणामेकस्मरणजनकत्वाभावे कथं वर्णानां प्रत्येकसंस्कारैः नानावर्णगोचरमेकपदस्मरणम्‌?।

**खलेकपोतन्यायेन शाब्दबोधः इति प्राचीनमतम्**

पदस्मरणवदाशुतरविनाशिनीनां क्रमिकाणां पदजन्यपदार्थोपस्थितीनामपि मेलनासंभवात् सर्वत्र शाब्दबोधे पदजन्यपदार्थोपस्थितिः समूहालम्बनात्मिकैव कारणम्‌। एवंच सर्वत्र एकदैव स्वलेकपोतन्याये सकलपदार्थानां “विशेष्ये विशेषणम्” इति न्यायेनैव तावत्पदार्थानां क्रियाकर्मभावेनान्वयबोधरूपः शाब्दबोधो, नतु “विशिष्टस्य वैशिष्ट्यम्” इति रीत्या घटमानयेत्यादौ प्रथमं घटीया कर्मतेत्येवं बोधः, तदनन्तरं च घटकर्मकानयनमित्यादिबोध इत्यादिक्रमेण, तज्जनकविशेषणतावच्छेदकप्रकारकनिर्णयस्य पूर्वमभावादिति **प्राचीनाः**। तदाहुः- "वृद्धा युवानः शिशवः कपोताः खले यथामी युगपत्पतन्ति। तथैव सर्वे युगपत्पदार्थाः परस्परेणान्वयिनो भवन्ति॥ " इति। अत्र वृद्धयुवशिशुभिः कपोतैश्चिरतरचरसंनिहितकालोक्तानां पदार्थानां साम्यं बोध्यम्‌।

**विशिष्टस्य वैशिष्ट्यम् इति रीत्या शाब्दबोध इति नव्यमतम्**

**नव्यास्तु **

"यद्यदाकाङ्क्षितं योग्यं संनिधानं प्रपद्यते।

तेन तेनान्वितः स्वार्थः पदैरेवावगम्यते॥"

स्वार्थाकाङ्क्षितं स्वार्थयोग्यं यद्यत्सन्निधानं प्रपद्यते स्वार्थोपस्थितिविषयो भवति, तेन तेनैवान्वितः स्वार्थः पदैः प्रथममनुभाव्यते। अनन्तरं च महावाक्यार्थबोध इत्यर्थः। एवंच पूर्वोक्तसमूहालम्बनात्मकं पदार्थस्मरणं विनापि निर्वाह इति भावः। नच घटमानयेत्यादौ चरमपदार्थस्मृतिकाले घटादिपदार्थस्मृतेर्नाशात्‌ समूहालम्बनस्मृतिरावश्यकीति वाच्यम्‌। तत्र घटस्मरणनाशेऽपि घटीया कर्मतेत्याकारकावान्तरशाब्दबोधस्यैव पदजन्यपदार्थोपस्थितित्वेन तेनैव घटकर्मकानयनमित्यादिमहावाक्यार्थबोधनिर्वाहात्‌। नहि पदजन्यपदार्थस्मृतित्वेन शाब्दबोधं प्रति हेतुत्वम्, अपितु शाब्दबोधसाधारणतादृशोपस्थितत्वेनैवेति। एवंचैतन्मते खण्डवाक्यार्थबोधपूर्वक एव महावाक्यार्थबोधः। अतएव सर्वत्र खण्डवाक्यार्थबोधरूपस्य विशेषणतावच्छेदकप्रकारकनिश्चयस्य पूर्वं सत्त्वात् “विशिष्टस्य वैशिष्ट्यम्”इति रीत्यैव महावाक्यार्थबोध उत्पद्यत इति। यत्र खण्डवाक्यार्थबोधनाशोत्तरं महावाक्यार्थबोधः, तत्रापि खण्डवाक्यार्थसमानाकारं स्मरणं कल्पयित्वा विशिष्टवैशिष्ट्यबोधनिर्वाहः।

अत्रेदं बोध्यम्‌। यत्र खण्डवाक्यार्थनुभवस्य नाशात्‌ समूहलम्बनसमरणमावश्यकम्‌। एवंच यत्र न विशिष्टवैशिष्ट्यबोधसामग्री तत्र विशेष्ये विशेषणमिति रीत्यैव बोधः, यत्र तत्सामग्री तत्र विशिष्टस्य वैशिष्ट्यमिति रीत्या।

तेन तावद्वर्णाभिव्यङ्ग्यः पदस्फोटोऽपि निरस्तः। तत्तद्वर्णसंस्कारसहितचरमवर्णोपलम्भेन तद्व्यञ्जकेनैवोपपत्तेरिति।

**अर्थाध्याहारवादिप्राभाकरमतम्**

अवान्तरवाक्यार्थबोधपूर्वकमहावाक्यार्थबोधेऽवान्तरवाक्यार्थस्मरण-मेव कारणम्‌। नतु समूहालम्बनस्मृतिः। नहि शाब्दबोधे पदजन्यपदार्थोपस्थितिः कारणम्‌। लाघवेन पदार्थोपस्थितेरेव हेतुत्वात्। अत एव द्वारमित्यादौ न पिधेहीति पदाघ्याहारः, किंत्वर्थाध्याहार एवेति प्राभाकराः।

**तन्निरासः**

तन्न। यत्र द्वारमित्युक्तं तत्र पिधेहीति पदस्य ज्ञानादेव बोधः, नतु पिधानादिरूपार्थज्ञानात्‌। पदजन्यतत्तत्पदार्थोपस्थितेस्तत्तच्छाब्दबोधे हेतुत्वात्‌, पदार्थोपस्थितिमात्रस्य हेतुत्वे प्रत्यक्षादिनोपस्थितस्यापि शाब्दबोधापत्तेः। ननु प्रत्यक्षोपस्थितकलशपटादेः शाब्दबोधाभावस्तात्पर्याभावात्, तत्सत्त्वे त्विष्टापत्तिरिति चेदस्तु, तथापि क्रियाकर्मपदानां तेन तेनैव रूपेणाकाङ्क्षितत्वात्‌ तेन क्रियापदं विना कथं बोधः स्यात्‌। द्वारं कर्मत्वं पिधानं कृतिरिति वाक्यत्‌ द्वारकर्मकपिधानान्वयबोधानुदयात् द्वारं पिधेहीत्यानुपूर्वीरूपाकाङ्क्षाज्ञानहेतुत्वस्यावश्यं वाच्यतया तादृशाकाङ्क्षाज्ञानार्थं पिधेहीति पदाध्याहार आवश्यक इति भावः।

ननु द्वारकर्मकपिधानानुकूलकृतिबोधे आनुपूर्वीविशेषस्य द्वारपदोत्तराम्पदरूपस्य पिधेहीत्याकारस्य वा ज्ञानं कारणमतो न द्वारं कर्मत्वं पिधानं कृतिरित्यस्माच्छाब्दबोधापत्तिः। तथाच द्वारमित्युक्ते पिधेहीति पदस्य नाध्याहारः। नच तादृशानुपूर्व्याः परस्मपरं व्यभिचारः। अव्यवहितोत्तरत्वस्य कार्यतावच्छेदके निवेशात्‌। नच यत्र द्वारं पिधानं कृतिरिति द्वारकर्मत्वं पिधेहीति चोक्तं तत्रापि द्वारकर्मकपिधानुकूलकृतेः शाब्दबोधापत्तिरिति वाच्यम्‌। इष्टापत्तेः। प्रत्यक्षानुमानादिनोपस्थितस्यैव निराकाङ्क्षपदेनोपस्थितस्यापि बोधे बाधकाभावादिति चेत्तथापि पुष्पेभ्य इत्यादौ स्पृहयतीत्यादिपदाध्याहारं विना चतुर्थ्यनुपपत्तेः, कर्मत्वार्थकचतुर्थ्याः स्पृहयतियोग एवानुशासनेन बोधनात् पदाध्याहार आवश्यकः इति। स्पृहयतीत्यादीत्यादिना क्रुध्यति द्रुह्यति असूयति ईर्ष्यतीत्यादिपरिग्रहः।

अत्रेदं चिन्त्यम्‌। अस्त्वेवंरीत्या क्वचित्पदाध्याहारः, तावतापि तज्जन्योपस्थितित्वेन न शाब्दबोधहेतुत्वं, लाघवेन पदार्थोपस्थितित्वस्यैव जनकतावच्छेदकत्वात्‌। तथाच द्वारमित्यादौ कथंचिदुपस्थितस्य पिधानादेर्बोधे बाधकाभावादर्थाध्याहारपक्ष एवोचित इति।



**योग्यता**

**पदार्थे तत्र तद्वत्ता योग्यता परिकीर्तिता॥ 83॥ **

“पदार्थे तत्र पद्वता योग्यता परिकीर्तिता”इत्यनेन तत्तत्पदार्थे तत्तत्पदार्थवत्त्वं योग्यतेत्युक्तं, तच्चायुक्तम् अनुयुक्तं च। स्वस्मिन्‌ स्वाधिकरणकत्वाभावात्‌, तज्ज्ञानस्य शाब्दबोधे हेतुत्वाभावाच्च। अतः प्रथमं तत्पदम् एकपदार्थपरं, द्वितीयं च तत्पदमपरपदार्थपरम्। तथा च एकपदार्थेऽपरपदार्थसंबन्धो योग्यतेत्यर्थः। तज्ज्ञानाभावाच्च वह्निना सिञ्चतीत्यादौ न शाब्दबोधः।

नन्वेतस्या योग्यताया ज्ञानं शाब्दबोधात्‌ प्राक्‌ सर्वत्र न संभवति, वाक्यार्थस्यापूर्वत्वेन सर्वत्र शाब्दबोधात्‌ पूर्वमनिश्चितत्वादिति चेन्न। तत्तत्पदार्थस्मरणे सति क्वचित्संशयरूपस्य, क्वचित् भूतले घट इति प्रात्यक्षिकनिश्चयोत्तरभाविनि शाब्दबोधे निश्चयरूपस्य योग्यताज्ञानस्य संभवात्, संशयनिश्चयसाधारणयोग्यताज्ञानत्वेन हेतुत्वात्।

**योग्यताज्ञानं न शाब्दबोधहेतुः इति नव्यमतम्**

नव्यास्तु योग्यताज्ञानं न शाब्दबोधहेतुः। वह्निना सिञ्चतीत्यादौ सेके वह्निकरणकत्वाभावरूपायोग्यतानिश्चयेन प्रतिबन्धान्न शाब्दबोधः। ननु अयोग्यतानिश्चयस्य प्रतिबन्धकत्वे तदभावत्वेन हेतुत्वं वाच्यम्‌। तदपेक्षया लाघवेन योग्यताज्ञानहेतुत्वस्यैवोचितत्वादिति चेन्न। तदभावनिश्चयस्य लौकिकसन्निकर्षाजन्यदोषविशेषाजन्यतद्विशिष्टबुद्धिमात्रे प्रतिबन्धकत्वात्‌, शाब्दबोधं प्रत्यपि प्रतिबन्धकत्वं सिद्धम्‌।

अत्र कार्यकारणभावे दलकृत्यानि। बाधनिश्चयकालेऽपि लौकिकसंनिकर्षजन्यतद्विशिष्टबुद्धेरुदयात् **लौकिकसंनिकर्षाजन्येति**। शङ्खो न पीत इति निश्चयेऽपि पित्तादिदोषवशात्‌ पीतः शङ्ख इति प्रत्यक्षोदयाद्‌ **दोषविशेषाजन्येत्युक्तम्‌**। शुक्तौ नेदं रजतमिति ज्ञानोत्तरं दोषजन्यस्येदं रजतमिति भ्रमस्य वारणाय **विशेषेति**। पित्तमण्डूकवसाञ्जनादिदोषेत्यर्थः।

तथा चायोग्यताज्ञानस्य शाब्दबोधं प्रति प्रतिबन्धकत्वस्य क्लृप्तत्वात्‌ तेनैव निर्वाहेऽयोग्यताज्ञानस्यातिरिक्तप्रतिबन्धकत्वं न कल्प्यते।

ननु यत्र नायोग्यताज्ञानं तत्र शाब्दबोधापत्तिरिति चेदिष्टापत्तिरेव। योग्यताज्ञानविलम्बात् शाब्दबोधविलम्बस्यासिद्धत्वात् **इत्याहुः**।

**इदस्वरसम्**। तद्बीजं तु यद्विषयकमनुमित्यादिकं न जातं, शाब्दबोध एव जातः, तद्विशिष्टबुद्धावयोग्यताज्ञानाभावत्वापेक्ष्या लाघवेन योग्यताज्ञानत्वेनैव हेतुतासिद्धिः। एवंच “यद्विशेषयोः कार्यकारणभावः सः असति बाधके तत्सामान्ययोरपि” इति व्याप्तिबलाच्छाब्दसामान्ये योग्यताज्ञानत्वेन हेतुतासिद्धिर्दुर्वारेति।

एवमिच्छाया उत्तेजकत्वानुरोधेनायोग्यताज्ञानप्रतिबन्धकत्वस्य विशेषे पर्यवसानात्‌ क्लृप्तप्रतिबध्यतावच्छेदकस्यानुमितित्वादेः शाब्दबोधसाधारण्यभावात्‌ शाब्दबोधे त्वयोग्यत्वनिश्चयस्यातिरिक्तप्रतिबन्धकताकल्पने गौरवात्‌ लाघवेन योग्यताज्ञानस्यैव हेतुत्वं युक्तमिति।

नच योग्यताज्ञानस्य हेतुत्वेऽप्रामाण्यनिश्चयाभावस्तत्र विशेषणं, तदपेक्षयाऽप्रामाण्यज्ञानाभावविशिष्टायोग्यतानिश्चयाभावस्य हेतुत्वे लाघवमिति वाच्यम्‌। योग्यताज्ञानस्य हेतुत्वे तदभाववति तत्प्रकारकमित्येकविधाप्रामाण्यग्रहाभावनिवेशेन लाघवात्‌। अयोग्यतानिश्चयस्य प्रतिबन्धकत्वे तु तदभावाभाववति तदभावप्रकारकं, तद्वति तदभावप्रकारकमिति द्विविधाप्रामाण्यग्रहाभावनिवेशेन प्रतियोगितासंबन्धावच्छिन्नप्रतियोगिताकतदभाववत्यभावे प्रतियोगितासंबन्धेन तत्प्रकारकमित्यप्रामाण्यग्रहाभावनिवेशेन च गौरवात्, बाधनिश्चयस्येव तदभावव्याप्य-तदभावाच्छेदकनिश्चययोः प्रतिबन्धकत्वेनातिगौरवाच्चेति।

एवं योग्यताज्ञानस्य शाब्दबोधाजनकत्वे शाब्दसामग्रीकाले योग्यताज्ञानाभावविशिष्टात्ममानसवारणाय तत्र शाब्दसामग्र्याः प्रतिबन्धकत्वं कल्पनीयमिति गौरवम्‌। योग्यताज्ञानस्य शाब्दबोधजनकत्वे तु तत्र योग्यताज्ञानाभावरूपविषयाभावादेव न तादृशमानसमिति तत्र शाब्दसामग्रीप्रतिबन्धकत्वं न कल्प्यते इति लाघवमित्याद्यवसेयम्॥83॥

**आकाङ्क्षानिरूपणम्**

**यत्पदेन विना यस्याननुभावकता भवेत्‌। **

**आकाङ्क्षा.......................... **

**येन पदेन विना यत्पदस्यान्वयाननुभावकत्वं तत्पदविशिष्टत्वं तत्पदस्याकाङ्क्षा**। घटमानयेत्यत्र घटपदं विना अम्पदस्यान्वयाननुभावकत्वात्‌ घटपदविशिष्टत्वमम्पदे आकाङ्क्षा। घटः कर्मत्वमित्यादौ कर्मत्वपदे घटपदवत्त्वं तु नाकाङ्क्षा, कर्मत्वपदे घटीया कर्मतेति शाब्दबोधाननुभावकत्वस्य घटपदविरहाप्रयुक्तत्वात्‌। अत्र चाननुभावकत्वं तादृशपदपरिचायकं, नत्वाकाङ्क्षास्वरूपान्तर्गतम्‌। यद्वा अननुभावकत्वमप्याकाङ्क्षास्वरूपान्तर्गतम्‌। शाब्दबोधे तस्य स्वरूपत एवोपयोगः। तेन जनितान्वयबोधकाद्वाक्यान्न पुनरन्वयबोधापत्तिः। एकपदेऽपरपदवत्त्वांशश्च ज्ञात एवोपयुज्यते।

क्रियापदं विना कारकपदं नान्वयबोधं जनयति तेन क्रियापदेन तस्य कारकपदस्य आकाङ्क्षा।

**प्रकृतिप्रत्यययोरेव आकाङ्क्षा**

अत्र चैकपदेऽपरपदवत्त्वमपरपदाव्यवहितोत्तरत्वम्‌। तत्र चाऽव्यवधानांशस्यासत्त्यैव लाभः। आसत्तेः पदाव्यवधानरूपतायाः पूर्वमुपवर्णितत्वात्‌। तथाच क्रियाकारकपदानां संनिधानमासत्त्या चरितार्थम्‌। उत्तरत्वं च क्रियाकारकपदयोर्नापेक्षितम्‌। चैत्रः पचति चैत्र इति वाक्यद्वयादप्यन्वयबोधात्, **अतः क्रियाकारकपदयोराकाङ्क्षा नास्त्येव। किंतु प्रकृतिप्रत्यययोरेव**। तत्राप्यव्यवधानांशस्यासत्त्या लाभात्‌ प्रत्यये प्रकृत्युत्तरत्वरूपाकाङ्क्षाज्ञानं कारणमित्येव वक्तव्यम्। तथा च घटकर्मताबोधं प्रति घटपदोत्तरद्वितीयारूपाकाङ्क्षाज्ञानं कारणम्‌। तेन घटः कर्मत्वमानयनं कृतिरित्यादौ न शाब्दबोधः।

ननु “अयमेति पुत्रो राज्ञः पुरुषोऽपसार्यताम्”इत्यादौ अजनितान्वयबोधदशायां राजपदस्य पुत्रपदेनेव पुरुषपदेनापि आकाङ्क्षासत्त्वाद्राज्ञः पुरुष इत्यन्वयबोधः स्यादिति चेन्न। अत्र पुत्रेण सह राजपदस्य तात्पर्यग्रहसत्त्वात्तेनैवान्वयबोधः। तथाच राजपदपुरुषपदयोराकाङ्क्षायाः सत्त्वेऽपि तात्पर्याभावान्न तथान्वयबोधः। पुरुषेण सह तात्पर्यग्रहे तु तेन सहान्वयबोधः भवत्येव।

ननु पुरुषेण पुत्रेण च राजपदस्य तात्पर्यज्ञानेऽपि पुत्रपदराजपदयोरेव यत्रैकवाक्यतानिश्चयः, पुरुषपदराजपदयोरेकवाक्यत्वाभावनिश्चयश्च, तत्र पुरुषपदेन सह निरुक्ताकाङ्क्षायाः सत्त्वाद्राज्ञः पुरुष इति बोधापत्तिरिति चेन्न। “यत्पदं विना” इत्यस्य “समभिव्याहृतयत्पदं विना” इत्यर्थकतया समभिव्याहारस्याप्याकाङ्क्षाशरीरे प्रवेशात्‌। समभिव्याहारश्च “इदं पदमेतत्पदेन सहान्वयं बोधयतु” इति पदतात्पर्यम्। प्रकृते च तद्भानाभावात् तद्धटिताकाङ्क्षाज्ञानाभाव इति।

समभिव्यहारस्य नाकाङ्क्षाशरीरे प्रवेशः, किंतु स्वातन्त्र्येण तद्भानं शाब्दबोधे कारणमि**त्यन्ये**।

नव्यास्तु अर्थतात्पर्यज्ञानस्य “राजपदं पुत्रविषयकराजसंसर्गकप्रतीतिच्छयोच्चरितम्” इत्याकारकज्ञानत्वादिना हेतुत्वादेवातिपरसङ्गाभावे समभिव्याहारज्ञानस्य हेतुत्वे मानाभावः। निरुक्ततात्पर्यनिश्चये पूर्वोक्तसमभिव्याहारस्य पदतात्पर्यरूपस्य संशये व्यतिरेकनिश्चये च भवत्येव शाब्दबोध इत्याहुः।

**अध्याहार-आवृत्ति-अनुषङ्ग-अनुवृत्तयः**

इदंतु बोध्यम्‌। आकाङ्क्षालक्षणे यत्पदं यत्पदज्ञानपरं मौनिश्लेकानुरोधात्, अत एवाध्याहृतपदेनाप्याकाङ्क्षानिर्वाहः। **अध्याहारश्चाश्रुतपदानामनुसन्धानम्‌**। अत एव सर्वापेक्षया जघन्यत्वं तस्य। **यतः स्वस्थानस्थितस्य पुनरनुसन्धानमावृत्तिः****, नेदीयःस्थानान्तरस्थितस्यानुसन्धानमनुषङ्गः, दवीयस्थानान्तरस्थितस्यानुसंधानमनुवृत्तिः**। इयं चानुवृत्तिः सिंहावलोकित-मण्डूकप्लुति-गङ्गास्रोतोवत् त्रिधेति।

“निराकाङ्क्षत्वज्ञानस्य प्रतिबन्धकत्वं, न त्वाकाङ्क्षाज्ञानस्य हेतुत्वम्” इति तु न सत्‌। तथा सत्याकाङ्क्षाऽभाव-तद्व्याप्य-तदवच्छेदकधर्मज्ञानानां प्रतिबन्धकत्वे गौरवादित्यलम्‌।



**तात्पर्यनिरूपणम्**

**...........वक्तुरिच्छा तु तात्पर्यं परिकीर्तितम्‌॥ 84॥**

घटमानयेत्यादौ कर्मत्वविशेष्यकाधेयतासंसर्गकघटप्रकारकप्रतीतीच्छा वक्तुस्तात्पर्यं, “तादृशेच्छयोच्चरितमिदं वाक्यम्” इत्याकारकं श्रोतुस्तात्पर्यज्ञानं शाब्दबोधे कारणमित्यर्थः।

यदि तात्पर्यज्ञानं कारणं न स्यात्‌ तदा “सैन्धवमानय” इत्यत्र क्वचिदश्वस्य, क्वचिल्लवणस्य बोधः, क्वचित्तदुभयोः इति नियमो न स्यात्‌। “श्वेतो धावति” इत्यादौ कदाटित्‌ श्वेतगुणविशिष्टस्य, कदाचित्‌ कुक्कुरादेर्बोध इति नियमो न स्यात्‌। किंच तात्पर्यसंशये व्यतिरेकनिश्चये वा शाब्दबोधानुदयाच्छाब्दबोधे तात्पर्यज्ञानं कारणं, “यत्संशयव्यतिरेकनिश्चयौ यदुत्पत्तिप्रतिबन्धकौ तन्निश्चयस्तद्धेतुः” इति व्याप्तेरित्यपि बोध्यम्‌।

नच तात्पर्यग्राहकाणां प्रकरण-संयोग-विभाग-साहचर्यादीनां शाब्दबोधे कारणत्वमस्तु, प्रकरणादीनां क्लृप्तनियतपूर्ववर्तिताकत्वेनानन्यथासिद्धित्वमात्रकल्पने लाघवात् इति वाच्यम्‌। तेषामननुगमात्‌। तथाच परस्परजन्यशाब्दबोधे परस्परव्यभिचारेण न तेषां हेतुत्वसंभवः। तात्पर्यज्ञानजनकत्वेन तेषामनुगमे तु तात्पर्यज्ञानमेव लाघवात्‌ कारणमस्तु।

शाब्दबोधत्वावच्छिन्नं प्रति तात्पर्यज्ञानस्य हेतुत्वे सिद्धे वेदस्थलेऽपि तात्पर्यज्ञानार्थमीश्वरः कल्प्यते। नच तत्राध्यापकतात्पर्यज्ञानं कारणमिति वाच्यम्‌। सर्गादावध्यापकाभावात्‌। नच प्रलय एव नास्ति, कुत्र सर्गादिरिति वाच्यम्‌। कार्यद्रव्यानधिकरणकार्याधिकरणकालविशेषात्मकखण्डप्रलयस्य "नाहो न रात्रिर्न नभो न भूमिर्नासीत्तमो ज्योतिरभून्न चान्यत्" इत्याद्यागमेषु प्रतिपाद्यत्वात्‌। इत्थंच संवादिशुकवाक्यजन्यशाब्दबोधेऽपि ईश्वरीयतात्पर्यज्ञानं कारणम्‌। विसंवादिशुकवाक्ये तु शिक्षयितुरेव भ्रमात्मकं तात्पर्यज्ञानं कारणं वाच्यम्‌। ईश्वरेच्छाया विसंवादित्वाभावात्।

अन्येतु गृहीतनानार्थशक्तिके हर्यादिपदे, गृहीतनानार्थलक्षणाके, गृहीतविभिन्नार्थशक्तिलक्षणाके, एकार्थगृहीतलक्षणाके क्वचिदेव तात्पर्यज्ञानं कारणम्। तथा च शुकवाक्ये विनैव तात्पर्यज्ञानं शाब्दबोधः। वेदे त्वनादिलाघवज्ञानात्मकतर्करूपमीमांसासहकृतानुमानैरर्थावधारणमित्याहुः।

इदस्वरसम्। गृहीतनानार्थवृत्तिकपदजन्यानुभवत्वापेक्षया लाघवेन पदजन्यानुभवत्वस्यैव तात्पर्यज्ञानजन्यतावच्छेदकत्वमुचितत्वात्।

**इति पाण्डुरङ्गीवीरनारायणाचार्यसंगृहीतायां न्यायकारिकाविवृतौ शब्दपरिच्छेदः॥1॥**







**गुणखण्डः**





**गुणनिरूपणम्‌ **

**अथ द्रव्याश्रिता ज्ञेया निर्गुणा निष्क्रिया गुणाः। **

 द्रव्यं निरूप्य गुणान्‌ निरूपयति-अथेत्यादिना। गुणत्वजातौ किं मानमिति चेत्‌, द्रव्यकर्मभिन्ने सामान्यवति या कारणता सा किंचिद्धर्मावच्छिन्ना निरवच्छिन्नकारणताया असंभवात्‌। नहि रूपत्वादिकं सत्ता वा तत्रावच्छेदिका न्यूनाधिकदेशवृत्तित्वादतश्चतुर्विशत्यनुगतं किंचिद्वाच्यं तदेव गुणत्वमिति। द्रव्याश्रिता इति। यद्यपि द्रव्याश्रितत्वं न लक्षणं कर्मादावतिव्याप्तेः तथापि द्रव्यत्वव्यापकतावच्छेदकसत्ताभिन्नजातिमत्त्वं तदर्थः। भवति हि गुणत्वं द्रव्यत्वव्यापकतावच्छेदकं तद्वत्ता च गुणानामिति। द्रव्यत्वं कर्मत्वं वा न द्रव्यत्वव्यापकतावच्छेदकं गगनादौ द्रवयकर्मणोरभावात्‌ द्रव्यत्वत्वं सामान्यत्वादिकं वा न जातिरिति तद्व्युदासः। निर्गुणा इति। यद्यपि निर्गुणत्वं कर्मादावपि तथापि सामान्यवत्त्वे सति कर्मान्यत्वे च सति निर्गुणत्वं बोध्यम्‌। जात्यादीनां न सामान्यवत्त्वं कर्मणो न कर्मान्यत्वं द्रव्यस्य न निर्गुणत्वमिति तत्र नातिव्याप्तिः। निष्क्रिया इति स्वरूपकथंन नतु लक्षणं

रूपं रसः स्पर्शगन्दौ परत्वमपरत्वकम्‌॥ 86॥

द्रवत्वं स्नेहवेगाश्च मता मूर्तगुणा अमी।

धर्माधर्मौ भावना च शब्दो बुद्ध्यादयोऽपि च 87

एतेऽमूर्तगुणाः सर्वे विद्वद्भिः परिकीर्तिताः।

संख्यादयो विभागान्ता उभयेषां गुणा मताः 88

गगनादावतिव्याप्तेः। रूपमिति। वेगा इति। वेगेन स्थितिस्थापकोप्युपलक्षणीयः। मूर्तगुणा इति। अमूर्तेषु न वर्तन्त इत्यर्थः। लक्षणं तु तावदन्यान्यत्वमेवमग्रेऽपि। अमूर्तगुणा इति। मूर्तेषु न वर्तन्त इत्यर्थः। उभयेषामिति। मूर्तामूर्तगुणा इत्यर्थः॥ 86॥ 87॥ 88॥



**संयोगश्च विभागाश्च संख्या द्वितावादिकास्तथा। **

**द्विपृथक्त्वादयस्तद्वदेतेऽनेकाश्रिता गुणाः॥ 89॥ **

**अतः शेषगुणाः सर्वे मता एकैकवृत्तयः।**

**वुद्ध्यादिषट्कं स्पर्शान्ताः स्नेहः सांसिद्धिको द्रवः 90**

**अदृष्टभावनाशब्दा अमी वैशेषिका गुणाः। **

**संख्यादिरपरत्वान्तो द्रवोऽसांसिद्धिकस्तथा॥ 91॥**

**गुरुत्ववेगौ सामान्यगुणा एते प्रकीर्तिताः। **

अनेकाश्रिता इति। संयोगविभागद्वित्वादीनि द्विवृत्तीनि त्रित्वचतुष्ट्वादिकं त्रिचतुरादिवृत्तीति बोध्यम्‌॥ 89॥ अत इति। रूपरसगन्धस्पर्शैकत्वपरिमाणैकपृथक्त्वपरत्वापरत्वबुद्धिसुखदुःखेच्छाद्वेष प्रयत्नगुरुत्वद्रवत्वस्नेहसंस्कारादृष्टशब्दा इत्यर्थः। बुद्ध्यादीति। बुद्धिसुखदुःखेच्छाद्वेषप्रयत्ना इत्यर्थः। स्पर्शान्ताः रूपरसगन्धस्पर्शा इत्यर्थः। द्रवो द्रवत्वम्‌। वैशेषिकाः विशेषा एव वैशेषिकाः स्वार्थे ठक्‌। विशेषगुणा इत्यर्थः। संख्येति। संख्यापरिमाणपृथक्त्वसंयोगीभागपरत्वापरत्वानीत्यर्थः।





**संख्यादिरपरत्वान्तो द्रवत्वं स्नेह एव च॥ 92॥ **

**एते तु द्वीन्द्रियग्राह्य अत स्पर्शान्तशब्दकाः। **

**बाह्यैकैकेन्द्रियग्राह्य गुरुत्वादृष्टभावनाः॥ 93॥ **

**अतीन्द्रिया विभूनां तु ये स्युर्वैशेषिका गुणाः। **

**अकारणगुणोत्पन्ना एते तु परिकीर्तिताः॥ 94॥**

द्वीन्द्रियेति। चक्षुषा त्वचापि ग्रहणयोग्यत्वात्‌। बाह्येति। रूपादीनां चक्षुरादिग्राह्यत्वात्‌। विभूनामिति। बुद्धिसुखदुःखेच्छाद्वेषप्रयत्नधर्माधर्मभावनाशब्दा इत्यर्थः। कारणगुणेन

कार्ये ये गुणा उत्पाद्यन्ते ते कारणगुणपूर्वका रूपादयो वक्ष्यन्ते बुद्ध्यादयस्तु न तादृशा आत्मादेः कारणाभावात्‌॥ 90॥ ॥ 91॥ 92॥ 93॥ 94॥

**अपाकजास्तु स्पर्शान्ता द्रवत्वं च तथाविधम्‌। **

**स्नेहवेगगुरुत्वैकपृथकत्वपरिमाणकम्‌॥ 95॥ **

**स्थितिस्थापक इत्येते स्तुः कारणगुणोद्भवाः। **

**संयोगश्च विभागश्च वेगश्चैते तु कर्मजाः॥ 96॥**

**स्पर्शान्तपरिमाणैकपृथक्त्वस्नेहशब्दके। **

**भवेदसमवायित्वमथ वैशेषिके गुणे॥ 97॥ **

**आत्मनः स्यान्निमित्तत्वमुष्णस्पर्शगुरुत्वयोः।**

**वेगेऽपि च द्रवत्वे च संयोगादिद्वये तथा॥ 98॥ **

**विधैव कारणत्वं स्यादथ प्रादेशिको भवेत्‌। **

**वैशेषिको विभुगुणः संयोगादिद्वयं तथा॥ 99॥ **

अपाकजास्त्विति। पाकजरूपादीनां कारणगुणपूर्वकत्वाभावादपाकजा इत्युक्तम्‌। तथाविधमपाकजम्‌। तथैकत्वमपि बोध्यम्‌। संयोगश्चेति। कर्मजन्यत्वं यद्यपि न साधर्म्यं घटादावतिव्याप्तेः। संयोगजसंयोगेऽव्याप्तेश्च

संयोगेऽव्याप्तेश्च तथापि कर्मजन्यवृ1त्तिगुणत्वव्याप्यजातिमत्त्वं बोध्यम्‌। एवमन्यत्राप्यूह्यम्‌॥ 95॥ 96॥ पृथक्त्वेत्यत्र त्वप्रत्ययस्य प्रत्येकमन्वयादेकत्वं पृथकत्वं च ग्राह्यम्‌। पृथक्त्वपदेन चैकपृथक्त्वम्‌। भवेदसमवायित्वमिति। घटादिरूपरसगन्धस्पर्शाः कपालादिरूपरसगन्धस्पर्शेभ्यो भवन्ति एवं कपालादिपरमाणादीनां घटादिपरिमाणाद्यसमवायिकारणत्वं शब्दस्यापि द्वितीयशब्दं प्रति एवं स्थितिस्थापकैकपृथक्त्वयोरपि ज्ञेयम्‌। निमित्तत्वमिति। बुद्ध्यादीनामिच्छादिनिमित्तत्वादिति भावः। द्विधैवेति। असमवायिकारणत्वं निमित्तकारणत्वं च। तथा हि उष्णस्पर्श उष्णस्पर्शस्यासमवायिकारणं पाकजे निमित्तम्‌। गुरुत्वं गुरुत्वपतनयोरसमवायिकारणमभिघाते निमित्तम्‌। वेगो वेगस्पन्दयोरसमवायी अभिघाते निमित्तम्‌। द्रवत्वं द्रवत्वस्यान्दनयोरसमवायि संग्रहे निमित्तम्‌। भेरीदण्डसंयोगः शब्दे निमित्तं भेर्याकाशसंयोगोऽसमवायी। वंशदलद्वयविभागः शब्दे निमित्तं वंशदलाकाशविभागोऽसमवायीति। प्रादेशिकः अव्याप्यवृत्तिः॥ 97॥ 98॥ 99॥



**चक्षुर्गार्ह्यं भवेद्रूपं द्रव्यादेरुपलम्भकम्‌। **

चक्षुरति। रूपत्वजातिस्तु प्रत्यक्षसिद्धा। रूपशब्दोल्लेखनी प्रतीतिर्नास्तीति चेन्मास्तु रूपशब्दप्रयोगः तथापि नीलपीतादिष्वनुगतजातिविशेषोऽनुभवसिद्ध एव। रूपशब्दाप्रयोगेऽपि नीलो वर्णः पीतो वर्ण इति वर्णविशेषोल्लेखनी प्रतीतिरस्त्येव।

एवं नीलत्वादिकमपि प्रत्यक्षसिद्धम्‌। नचैकैका एव नीलरूपादिव्यक्तय इत्येकव्यक्तिवृत्तित्वान्नीलत्वादिकं न जातिरिति वाच्यम्‌। नीलो नष्टो रक्त उत्पन्न इत्यादिप्रतीतेर्नीलादेरुत्पादविनाशशालितया नानात्वात्‌। अन्यथा एकनीलनाशे जगदनीलतामापद्येत। नच नीलसमवायरक्तसमवाययोरेवोत्पादविनाशविषयकोऽसौ प्रत्यय इति वाच्यम्‌। प्रतीत्या समवायानुल्लेखात्‌। नच स एवायं नील इति प्रत्यक्षबलाल्लाघवाच्चैक्यमिति वाच्यम्‌। प्रत्यक्षस्य तज्जातीयविषयत्वात्‌ सैवेयं गुर्जरीतिवत्‌। लाघवं तु प्रत्यक्षबाधितम्‌। अन्यथा घटादीनामप्यैक्यप्रसङ्गात्‌। उत्पादविनाशबुद्धेः समवायालम्बनत्वापत्तेरिति। एतेन रसादिकमपि व्याख्यातम्‌। चक्षुर्ग्राह्यमिति। चक्षुर्ग्राह्यविशेषगुणत्वमित्यर्थः।

एवमग्रेऽपि। द्रव्यादेरिति। उपलम्भकमुपलब्धिकारणम्‌।



**चक्षुषः सहकारि स्याच्छुक्लादिकमनेकधा॥ 100॥**

इदमेव विवृणोति चक्षुष इति। द्रव्यगुणकर्मसामान्यानां चाक्षुषप्रत्यक्षं प्रति उद्भूतरूपं कारणम्‌। शुक्लादिकमनेकधेति। तच्च रूपं शुक्लनीलपीतरक्तहरितकपिशकर्बुरादिभेदादनेकप्रकारकं भवति। ननु कथं कर्बुरमतिरिक्तं रूपं भवति। इत्थं नीलपीताद्यवयवारब्धोऽवयवी न तावन्नीरूपोऽप्रत्यक्षत्वप्रसङ्गात्‌। नापि व्याप्यवृत्तिनीलादिरूपमुत्पद्यते पीतावच्छेदेनापि व्याप्यवृत्तिजातीयगुणानामव्याप्यवृत्तित्वे विरोधात्‌। तस्मान्नानाजातीयरूपैरवयविनि विजातीयं चित्रं रूपमारभ्यते। अत एवैकं चित्ररूपमित्यनुभवोऽपि नानारूपकल्पने गौरवात्‌। इत्थं च नीलादीनां पीताद्यारम्भे प्रतिबन्धकत्वकल्पनादवयविनि न पीताद्युत्पत्तिः। एतेन स्पर्शोऽपि व्याख्यातः। रसादिकमपि नाव्याप्यवृत्ति किंतु नानाजातीयरसवदवयवैरारब्धेऽवयविनि रसाभावेऽपि न क्षतिः। तत्र रसनयावयवरस एव गृह्यते रसनेन्द्रियादीनां द्रव्यग्रहे सामर्थ्याभावात्‌ अवयविनो नीरसत्वेऽपि क्षतेरभावात्‌। नव्यास्तु तत्राव्याप्यवृत्त्येव नानारूपं नीलादेः पीतादिप्रतिबन्धकत्वकल्पने गौरवात्‌। अतएव "लोहितो यस्तु वर्णेन मुखे पुच्छेच पाण्डुरः। श्वेतः खुरविषाणाभ्यां स नीलो वृष उच्यते" इत्यादिशास्त्रमप्युपपद्यते। नच व्याप्याव्याप्यवृत्तिजातीययोर्द्वयोर्विरोधः मानाभावात्‌। नच लाघवादेकं रूपं अनुभवविरोधात्‌। अन्यथा घटादेरपि लाघवादैक्यं स्यात्। एतेन स्पर्शादिकमपि व्याख्यातमिति वदन्ति॥100॥

**जलादिपरमाणौ तन्नित्यमन्यत्‌ सहेकतुम्‌। **

जलादीति जलपरमाणौ तेजःपरमाणौ च रूपं नित्यं पृथिवीपरमाणुरूपं तु न नित्यं तत्र पाकेन रूपान्तरोत्पत्तेः। नहि घटस्य पाकानन्तरं तदवयवोऽपक्व उपलभ्यते। नहि रक्तकपालस्य कपालिका नीलावयवा भवति। एवं क्रमेण परमाणावपि पाकसिद्धेः। अन्यत्‌ जलतेजः परमाणुरूपभिन्नं रूपं। सहेतुकं जन्यम्‌।

**रसस्तु रसनाग्राह्यो मधुरादिरनेकधा॥ **101॥

**सहकारी रसज्ञाया नित्यातादि च पूर्ववत्‌। **

रसं निरूपयति-रसस्त्विति। सहकारीति रासनज्ञाने रसः

कारणमित्यर्थः। पूर्ववदिति। जलपरमाणौ रसो नित्यः अन्यः सर्वोऽपि रसोऽनित्य इत्यर्थः।

**घ्राणग्राह्यो भवेद्गन्धो घ्राणस्यैवोपकारकः॥ 102॥ **

**सौरभश्चासौरभश्च स द्वेधा परिकीर्तितः। **

गन्धं निरूपयति-घ्राणग्राह्य इति। उपकारक इति। घ्राणजनयज्ञाने सहकारी स इत्यर्थः। सर्वोऽपि गन्धोऽनित्य एव।

**स्पर्शस्त्वगिन्द्रियग्राह्यस्त्वचः स्यादुपकारकः 103**

**अनुष्णाशीतशीतोष्णभेदात्स त्रिविधो मतः। **

**काठिन्यादि क्षितावेव नित्यादि च पूर्ववत्‌॥ 104॥ **

स्पर्शं निरूपयति-स्पर्श इति। उपकारक इति। स्पार्शनप्रत्यक्षे स्पर्शः कारणमित्यर्थः। अनुष्णाशीत इति। पृथिव्यां वायौ च स्पर्शोऽनुष्णाशीतः जेले शीतः तेजस्युष्ण- कठिनसुकुमारस्पर्शौ पृथिव्यामेवेत्यर्थः। कठिनत्वादिकं तु न संयोगगतो जातिविशेषः, चक्षुर्ग्राह्यत्वापत्तेः। पूर्ववदिति। जलतेजोवायुपरमाणुस्पर्शा नित्यास्तद्भिन्नास्त्वनित्या इतियर्थः॥ 101॥ 102॥ 103॥ 104॥

**एतेषां पाकजत्वं तु क्षितौ नान्यत्र कुत्रचित्‌।**

**तत्रापि परमाणो स्यात्पाको वैशेषिके नये॥ 105॥**

एतेषां रूपरसगन्धस्पर्शानाम्‌। नान्यत्रेति। पृथिव्यां हि रूपरसगन्धस्पर्शपरावृत्तिरग्निसंयोगादुपलभ्यते। नहि शतधापि ध्मायमाने जले रूपादिकं परावर्तते। नीरे सौरभमौष्ण्यं चान्वयव्यतिरेकाभ्यामौपाधिकमेवेति निर्णीयते पवनपृथिव्योः शीतस्पर्शादिवत्‌। तत्रापि पृथिवीष्यपि मध्ये परमाणावेव रूपादीनां पाक इति वैशेषिका वदन्ति। तेषामयमाशयः।

अवयविनावष्टब्धेष्ववयवेषु पाको न संभवति परंतु वह्निसंयोगेनावयविषु विनष्टेषु स्वतन्त्रेषु परमाणुषु पाकः पुनश्च पक्वपरमाणुसंयोगाद्‌ द्व्यणुकादिक्रमेण पुनर्महावयविपर्यन्तमुत्पत्तिः तेजसामतिशयितवेगवशात्पूर्वव्यूहनाशो झटिति व्यूहान्तरोत्पत्तिश्चेति। अत्र द्व्यणुकादि स्वविनाशमारभ्य कतिभिः क्षणैः पुनरुत्पत्त्या रूपादिमद्भवतीति शिष्यबुद्धिवैशद्यार्थं क्षणप्रक्रिया। तत्र विभागजविभागानङ्गीकारे नवक्षणा। तदङ्गीकारे तु विभागः किंचित्सापेक्षो विभागं जनयेत्‌ निरपेक्षस्य तत्त्वे कर्मत्वं स्यात्‌ संयोगविभागयोरनपेक्षं कारणं कर्मेति हि वैशेषिकसूत्रं स्वोत्तरोत्पन्नभावनपेक्षत्वं तस्यार्थः। अन्यथा कर्मणोऽप्युत्तरसंयोगोत्पत्तौ पूर्वसंयोगनाशापेक्षणादव्याप्तिः स्यात्‌ तत्र यदि द्रव्यारम्भकसंयोगविनाशविशिष्टं कालमपेक्ष्य विभागजविभागः स्यात्‌ तदा दशक्षणा। अथ द्रव्यनाशविशिष्टं कालमपेक्ष्य विभागजविभागः स्यात्‌ तदैकादशक्षणा। तथाहि-अथ नवक्षणा। वह्निसंयोगात्‌ परमाणौ कर्म ततः परमाण्वन्तरेण विभागस्तत आरम्भकसंयोगनाशस्ततो द्व्यणुकनाशः 1 ततः परमाणौ श्यामादिनाशः 2 ततो रक्ताद्युत्पत्तिः 3 ततो द्रव्यारम्भानुगुणा क्रिया 4 ततो विभागः 5 ततः पूर्वसंयोगनाशः 6 ततः आरम्भकसंयोगः 7 ततो द्व्यणुकोत्पत्तिः 8 ततो रूपाद्युत्पत्तिः 9 इति नवक्षणा। ननु श्यामादिनाशक्षणे रक्तोत्पत्तिक्षणे वा परमाणौ द्रव्यारम्भानुगुणा क्रियाऽस्त्विति चेन्न। अग्निसंयुक्ते परमाणौ यत्कर्म तद्विनाशमन्तरेण गुणोत्पत्तिमन्तरेण च परमाणौ क्रियान्तराभावात्‌ कर्मवति कर्मान्तरानुत्पत्तेः निर्गुणे द्रव्ये द्रव्यारम्भानुगुणक्रियानुत्पत्तेश्च। तथापि परमाणौ श्यामादिनिवृत्तिसमकालं रक्ताद्युत्पत्तिः स्यादिति चेन्न। पूर्वरूपादिध्वंसस्यापि रूपान्तरे हेतुत्वात्‌। अथ दशक्षणा। साचारम्भकसंयोगविनाशविशिष्टं कालमपेक्ष्य विभागेन विभागजनने सति स्यात्‌। तथाहि वह्निसंयोगाद्‌ द्व्यणुकारम्भके परमाणौ कर्म ततो विभागः ततः आरम्भकसंयोगनाशस्ततो द्व्यणुकनाशविभागजविभागौ 1 ततः श्यामनाशपूर्वसंयोगनाशौ 2 ततो रक्तोत्पत्त्युत्तरसंयोगौ 3 ततो वह्निनोदनजन्यपरमाणुकर्मणो नाशः 4 ततोऽदृष्टवदात्मसंयोगाद्द्रव्यारम्भानुगुणा क्रिया 5 ततो विभागः 6 ततश्च पूर्वसंयोगनाशः 7 तत आरम्भकसंयोगः 8 ततो द्व्यणुकोत्पत्तिः 9 ततो रक्तोत्पत्तिः 10। अथैकादशक्षणा। वह्निसंयोगात्‌। परमाणौ कर्म ततो विभागस्ततो द्रव्यारम्भकसंयोगनाशः ततो द्व्यणुकनाशः 1 ततो द्व्यणुकनाशविशिष्टं कालमपेक्ष्य विभागजविभागश्यामनाशौ 2 ततः पूर्वसंयोगनाशरक्तोत्पत्ती 3 तत उत्तरदेशसंयोगः 4 ततो वह्निनोदनजन्यपरमाणुकर्मनाशः 5 ततोऽदृष्टवदात्मसंयोगाद्द्रव्यापम्भानुगुणा क्रिया 6 ततो विभागः 7 पूर्वसंयोगनाशः 8 ततो द्रव्यारम्भकोत्तरसंयोगः 9 ततो द्व्यणुकोत्पत्तिः 10 ततो रक्ताद्युत्पत्तिः 11। मध्यमशब्दवदेकस्मादग्निसंयोगान्न रूपनाशोत्पादौ तावत्कालमेकस्याग्रेरस्थिरत्वात्‌। किं च नाशक एव यद्युत्पादकस्तदा नष्टे रूपादावग्निनाशे नीरूपश्चिरं परमाणुः स्यात्‌। उत्पादकश्चेन्नाशकस्तदा रक्तोत्पत्तौ तदग्नेर्नाशे रक्ततरता न स्यात्‌। अथ परमाण्वन्तरे कर्मचिन्तनात्‌ पञ्चमादिक्षणेऽपि गुणोत्पत्तिः। तथाहि एकत्र परमाणौ कर्म ततो विभागः तत आरम्भकसंयोगनाशपरमाण्वन्तरकर्मणी ततो द्व्यणुकनाशः परमाण्वन्तरकर्मजन्यविभाग इत्येकः कालः 1 ततः श्यामादिनाशो विभागाच्च पूर्वसंयोगनाशश्चेत्येकः 2 ततो रक्तोत्पत्तिर्द्रव्यारम्भकसंयोग इत्येकः कालः 3 अथ द्व्यणुकोत्पत्तिः 4 ततो रक्तोत्पत्तिरिति 5 पञ्चक्षणा। द्रव्यनाशसमकालं परमाण्वन्तरे कर्मचिन्तनात्‌ षष्ठे गुणोत्पत्तिः। तथा हि परमाणुकर्मणा परमाण्वन्तरविभागः तत आरम्भकसंयोगनाशः ततो द्व्यणुकनाशपरमाण्वन्तरकर्मणी 1 अथ श्यामादिनाशः ततो द्व्यणुकनाशपरमाण्वन्तरकर्मणी 1 अथ श्यामादिनाशः परमाण्वन्तरे कर्मजो विभागश्च 2 ततो रक्तोत्पत्तिः परमाण्वन्तरं पूर्वसंयोगनाशश्च 3 ततः परमाण्वन्तरसंयोगः 4 ततो द्व्यणुकोत्पत्तिः 5 अथ रक्तोत्पत्तिरिति 6। एवं श्यामनाशक्षणे परमाण्वन्तरे कर्मचिन्तनात्सप्तक्षणा। तथाहि परमाणौ कर्म ततः परमाण्वन्तरेण विभागः तत आरम्भकसंयोगनाशस्ततो द्व्यणुकनाशः 1 ततः श्यामादिनाशपरमाण्वन्तरकर्मणी 2 ततो रक्तोत्पत्तिः परमाण्वन्तरे कर्मजविभागश्च 3 ततः परमाण्वन्तरेण पूर्वसंयोगनाशः 4 ततः परमाण्वन्तरेण संयोगः 5 ततोद्व्यणुकोत्पत्तिः 6 ततो रक्तोत्पत्तिरिति 7। एवं रक्तोत्पत्तिसमकालं परमाण्वन्तरविभागः तत आरम्भकसंयोगनाशः ततो द्व्यणुकनाशः 1 ततः श्यामनाशः 2 ततो रक्तोत्पत्तिपरमाण्वन्तरकर्मणी 3 ततः परमाण्वन्तरकर्मजविभागः 4 ततः पूर्वसंयोगनाशः 5 ततः परमाणणअवन्तरसंयोग) 6 ततो द्व्यणुकोत्पत्तिः 7 अथ रक्तोत्पत्तिः 8 इत्यष्टक्षणा॥ 105॥

**नैयायिकानां तु नये द्व्यणुकादावपीष्यते।**

नैयायिकानां मते द्व्यणुकादाववयविन्यपि पाको भवति। तेषामयमाशयः। अवयविनां सच्छिद्रत्वाद्वह्नेः सूक्ष्मावयवैरन्तःप्रविष्टैरवयवेष्ववष्टब्धेष्वपि पाको न विरुद्ध्यते अनन्तावयवितन्नाशकल्पने गौरवम्‌। इत्थं च सोयं घट इत्यादिप्रत्यभिज्ञा सङ्गच्छेते यत्र तु न प्रत्यभिज्ञा तत्रावयविनाशोऽपि स्वीक्रियत इति॥

**गणनाव्यावहारे तु हेतुः संख्याभिधीयते॥ 106॥**

**नित्येषु नित्यमेकत्वमनित्येऽनित्यमिष्यते।**

**द्वित्वादयः परार्धान्ता अपेक्षाबुद्धिजा मताः॥ 107॥ **

संख्यां निरूपयितुमाह-गणनेति। गणनाव्यवहारासाधारणं कारणं संख्येत्यर्थः॥ 106॥ नित्येष्विति। नित्येषु परमाण्वादिषु एकत्वं नित्यम्‌। अनित्ये घटादावेकत्वमनित्यमित्यर्थः। द्वित्वादयो व्यासज्यवृत्तिसंख्या अपेक्षाबुद्धिजन्याः॥ 107॥ परार्धम् (10¹² अथवा 10¹⁷)। वस्तुतस्तु संख्यायाः न परार्धपर्यन्तत्वम्, अपि तु अनन्तत्वमेवेति ध्येयम्। परार्धपर्यन्तत्वोक्तिस्तु वेदादौ क्वचिदुक्तत्वात्। रामायणे एव (यु.का.28.33-38) तथा अन्यत्रापि महौघपर्यन्तं गणितत्वात्। महौघः 10⁶².

**अनेकाश्रयपर्याप्ता एते तु परिकीर्तिताः। **

**अपेक्षाबुद्धिनाशाच्च नाशस्तेषां निरूपितः॥ 108॥ **

अनेकेति। यद्यपि द्वित्वादिसमवायः प्रत्येकं घटादावपि वर्तते तथापि एको द्वाविति प्रत्ययाभावात्‌ एको न द्वाविति प्रत्ययसद्भावाच्च द्वित्वादीनां पर्याप्तिलक्षणः कश्चित्संबन्धोऽनेकाश्रयोऽभ्युपेयते। प्रथममपेक्षाबुद्धिस्ततो द्वित्वोत्पत्तिः ततो विशेषणज्ञानं द्वित्वत्वनिर्विकल्पात्मकं ततो द्वित्वत्वविशिष्टप्रत्यक्षमपेक्षाबुद्धिनाशश्च ततो द्वित्वनाश इति। यद्यपि ज्ञानानां द्विक्षणमात्रस्थायित्वं योग्यविभुविशेषगुणानां स्वोत्तरवृत्तिगुणनाश्यत्वात्‌। तथाप्यपेक्षाबुद्धेस्त्रिक्षणावस्थायित्वं कल्प्यते। अन्यथा निर्विकल्पककालेऽपेक्षाबुद्धिनाशानन्तरं द्वित्वस्यैव नाशः स्यात्‌ न तु द्वित्पप्रत्यक्षं तदानीं विषयाभावा द्विद्यमानस्यैव चक्षुरादिना ज्ञानजननोपगमात्‌ तस्माद्द्वित्वप्रत्यक्षादिकमपेक्षाबुद्धेर्नाशकं कल्प्यते। नचापेक्षाबुद्धिनाशात्‌ कथं द्वित्वनाश इति वाच्यम्‌। कालान्तरे द्वित्वप्रत्यक्षाभावात्‌ अपेक्षाबुद्धिस्तदुत्पादिका तन्नाशात्तन्नाश इति कल्पनात्‌। अत एव तत्पुरुषीयापेक्षाबुद्धिजन्यद्वित्वादिकं तेनैव गृह्यत इति कल्प्यते। नचापेक्षाबुद्धेर्द्वित्वप्रत्यक्षे कारणत्वमस्त्विति वाच्यम्‌। लाघवेन द्वित्वं प्रत्येव कारणत्वस्यैवोचितत्वात्‌। अतीन्द्रिये द्व्यणुकादावपेक्षाबुद्धिर्योगिनां सर्गादिकालीनपरमाण्वादावीश्वरीयापेक्षाबुद्धिः

ब्रह्माण्डान्तरवर्तियोगिनामपेक्षाबुद्धिर्वा द्वित्वादिकारणमिति।

**अपेक्षाबुद्धिव्यङ्ग्यं द्वित्वादिकमिति केषांचित्पक्षः**

**अनेकैकत्वसमाहारो द्वित्वादिकमिति नव्यतरमतम्**

। 108॥

**अनेकैकत्वबुद्धिर्या सापेक्षाबुद्धिरिष्यते।**

अपेक्षाबुद्धिः केत्यत आह-अनेकैकत्वेति। अयमेकोऽयमेक इत्याकारिकेत्यर्थः। इदंतु बोध्यम्‌-यत्रानियतैकत्वज्ञानं तत्र त्रित्वादिभिन्ना बहुत्वसंख्योत्पद्यते यथा सेनावनादाविति कन्दलीकारः। आचार्यास्तु-त्रित्वादिकमेव बहुत्वं मन्यन्ते तथा च त्रित्वत्वादिव्यापिका बहुत्वत्वजातिर्नातिरिच्यते सेनावनादावुत्पन्नेऽपि त्रित्वादौ त्रित्वत्वाद्यग्रहो दोषात्‌। इत्थं चेतो बहुतरेयं सेनेति प्रतीतिरुपपद्यते बहुत्वस्य संख्यान्तरत्वे तु तत्तारतम्याभावान्नोपपद्येतेत्यवधेयेम्‌।

**सर्वदर्शनसंग्रहे निरूपितः क्रमः**

द्वित्वे च पाकजोत्पत्तौ विभागे च विभागजे।

यस्य न स्खलिता बुद्धिस्तं वै वैशेषिकं विदुः॥

**उत्पत्तिक्रमो निरूप्यते**  
1. तत्र प्रथममिन्द्रियसंनिकर्षः, 2. तस्मादेकत्वसामान्यज्ञानम्, 3. ततोपेक्षाबुद्धिः, 4. ततो द्वित्वोत्पत्तिः, 5. ततो  
द्वित्वत्वसामान्यज्ञानम्, 6. तस्मात् द्वित्वगुणज्ञानम्, 7. ततो द्वे  
द्रव्ये इति धीः, 8. ततः संस्कारः। तदाह-

आदाविन्द्रियसंनिकर्षघटनादेकत्वसामान्यधीः  
एकत्वोभयगोचरा मतिरतो द्वित्वं ततो जायते।  
द्वित्वत्वप्रमितिस्ततो नु परतो द्वित्वप्रमानन्तरं  
द्वे द्रव्ये इति धीरियं निगदिता द्वित्वोदयप्रक्रिया॥

**निवृत्तिक्रमो निरूप्यते**, १.अपेक्षाबुद्धित एकत्वसामान्यज्ञानस्य  
द्वित्वोत्पत्तिसमकालं निवृतिः, २. अपेक्षाबुद्धेर्द्वित्वसमान्यज्ञानात्  
द्वित्वगुणबुद्धिसमसमयम्, ३.  
द्वित्वस्यापेक्षाबुद्धिनिवृत्तेर्द्वव्यबुद्धिसमकालम्, ४.  
गुणबुद्धेर्द्र्व्यबुद्धितः संस्कारोत्पत्तिसमकालम्, ५.  
द्रव्यबुद्धेस्तदनन्तरं संस्कारादिति। **तथा च संग्रहश्लोकाः****-**  
आदावपेक्षाबुद्ध्या हि नश्येदेकत्वजातिधीः।  
द्वित्वोदयसमं, पश्चात् सा च तज्जातिबुद्धितः॥  
द्वित्वाख्यगुणधीकाले, ततो द्वित्वं निवर्तते।  
अपेक्षाबुद्धिनाशेन द्रव्यधीजन्मकालतः॥  
गुणबुद्धिर्द्रव्यबुद्ध्या संस्कारोत्पत्तिकालतः।  
द्रव्यबुद्धिश्च संस्कारादिति नाशक्रमो मतः॥

**परिमाणं भवेन्मानव्यवहारस्य कारणम्‌॥ 109॥ **

**अणु दीर्घं महद्भस्वमिति तद्भेद ईरितः। **

**अनित्ये तदनित्यं स्यान्नित्ये नित्यमुदाहृतम्‌॥ 110॥**

**सङ्ख्यातः परिमाणाच्च प्रचयादपि जायते। **

**अनित्यं, द्व्यणुकादौ तु संख्याजन्यमुदाहृतम्‌॥ 111॥**

परिमाणं निरूपयति-परिमाणमिति। परिमितिव्यवहारासाधारणं कारणं परिमाणमित्यर्थः। तच्चतुर्विधम्‌-अणु महद्दीर्घं हस्वं चेति। तत्‌ परिमाणम्‌। नित्यमित्यत्र परिमाणमित्यनुषज्यते। जायत इत्यत्रापि परिमाणमित्यनुवर्तते अनित्यमिति पूर्वेणान्वितम्‌। तथाचानित्यपरिमाणं संख्याजन्यं परिमाणजन्यं प्रचयजन्यं चेत्यर्थः। तत्र संख्याजन्यमुदाहरति-अनित्यमिति। द्व्यणुकस्य त्रसरेणोश्च परिमाणं प्रति परमाणुपरिमाणं द्व्यणुकपरिमाणं वा न कारणम्‌। परिमाणस्य स्वसमानजातीयोत्कृष्टपरिमाणजनकत्वाद्‌ द्व्यणुकस्याणुपरिमाणं तु परमाण्वणुत्वापेक्षया नोत्कृष्टम्‌ त्रसरेणुपरिमाणं तु न सजातीयमतः परमाणौ द्वित्वसंख्या द्व्यणुकपरिमाणस्य द्व्यणुके त्रित्वसंख्या च त्रसरेणुपरिमाणस्यासमवायिकारणमित्यर्थः॥ 109॥ 110॥ 111॥



**परिमाणं घटादौ तु परिमाणजमुच्यते। **

परिमाणजन्यं परिमाणमुदाहरति-परिमाणं घटादाविति। घटादिपरिमाणं कपालादिपरिमाणजन्यम्‌।

**प्रचयः शिथिलाख्यो यः संयोगस्तेन जन्यते॥ 112॥**

**परिमाणं तूलकादौ नाशस्त्वाश्रयनाशतः। **

प्रचयजन्यमूदाहर्तुं प्रचयं निर्वक्ति-प्रचय इति॥ 112॥ परिमाणं चाश्रयनाशादेव नश्यतीत्याह-नाश इति। अर्थात्परिमाणस्यैव। नचावयविनाशः कथं परिमाणनाशकः सत्यप्यवयविनि त्रिचतुरादिपरमाणुविश्लेपे तदुपचये वावयविनः प्रत्यभिज्ञानेऽपि परिमाणान्तरस्य प्रत्यक्षसिद्धत्वादिति वाच्यम्‌। परमाणुविश्लेषे हि द्व्यणुकस्य नाशोऽवश्यमभ्युपेयः तन्नाशे च त्र्यणुकनाशः एवं क्रमेम महावयविनो नाशस्यावश्यकत्वात्‌। सति च नाशकेऽनभ्युपगममात्रेण नाशस्यापलपितुमशक्यत्वात्‌। शरीरादाववयवोपचये समवायिकारणनाशस्यावश्यकत्वादवयविनाश आवश्यकः।

नच पटादिनाशेऽपि तन्त्वन्तरसंयोगात्परिमाणाधिक्यं न स्यादिति वाच्यम्‌। तत्रापि वेमाद्यभिघा तेनासमवायिकारणतन्तुसंयोगनाशात्‌ पटनाशस्यावश्यकत्वात्‌। किंच तन्त्वन्तरस्य तत्पटावयवत्वे पूर्वं तत्पट एव न स्यात्‌ तन्त्वन्तररूपकारणाभावात्‌, तन्त्वन्तरस्यावयवत्वाभावे च न तेन परिमाणाधिक्यं संयुक्तद्रव्यान्तरवत्‌। तस्मात्तत्र तन्त्वन्तरसंयोगे सति पूर्वं पटनाशस्ततः पटान्तरोत्पत्तिरित्यवश्यं स्वीकार्यम्‌। अवयविनः प्रत्यभिज्ञानं तु साजात्येन दीपकलिकादिवत्‌। नच पूर्वतन्तव एव तन्त्वन्तरसहकारात्पूर्वपटे सत्येव पटान्तरमारभन्तामिति वाच्यम्‌। मूर्तयोः समानदेशताविरोधात्‌ तत्र पटद्वयासंभवात्‌ एकदा नानाद्रव्यस्य तत्रोपलम्भस्य बाधितत्वाच्च। तस्मात्पूर्वस्य द्रव्यस्य प्रतिबन्धकस्य विनाशे द्रव्यान्तरोत्पत्तिरित्यस्यावश्यमभ्युपेयत्वात्‌॥



**संख्यावत्तु पृथक्त्वं स्यात्पृथक्प्रत्ययकारणम्‌॥ 113॥**

**अन्योन्याभावतो नास्य चरितार्थत्वमिष्यते। **

**अस्मात्पृथगिदं नेति प्रतीतिर्हि विलक्षणा॥ 114॥**

पृथक्त्वं निरूपयति-संख्यावदिति। पृथक्प्रत्ययासाधारणकारणं पृथक्त्वम्‌। तन्नित्यतादिकं संख्यावत्‌। तथाहि-नित्येष्वेकत्वं नित्यमनित्येष्वनित्यम्‌। अनित्यमेकत्वं तु आश्रयद्वितीयक्षणे चोत्पद्यते आश्रयनाशान्नश्यति तथैकपृथक्त्वमपि। द्वित्वादिवच्च द्विपृथक्त्वादिकमपीत्यर्थः॥113॥

नन्वयमस्मात्‌ पृथगित्यादावन्योन्याभावो भासते तत्कथं पृथक्त्वं गुणान्तरं स्वीक्रयते। नचास्तु पृथक्त्वं नत्वन्योन्याभाव इति वाच्यम्‌। रूपं न घट इति प्रतीत्यनापत्तेः। नहि रूपे घटावधिकं पृथक्त्वं गुणान्तरमस्ति न वा घटे

घटावधिकं पृथक्त्वमस्ति येन परम्परासंबन्धः कल्प्यत इत्यत आह-अस्मादिति। ननु शब्दवैलक्षण्यमेव नत्वर्थवैलक्षण्यमिति चेन्न। विनार्थभेदं घटात्पृथगितिवद्‌ घटो न पट इत्यत्रापि पञ्चमीप्रसङ्गात्‌। तस्माद्यदर्थयोगे पञ्चमी सोऽर्थो नञर्थान्योन्याभावतो भिन्नो गुणान्तरं कल्प्यत इति॥ 114॥



**अप्राप्तयोस्तु या प्राप्तिः सैव संयोग ईरितः। **

**कीर्तितस्त्रिविधस्त्वेष आद्योऽन्यतरकर्मजः॥ 115॥ **

**तथोभयस्पन्दजन्यो भवेत्संयोगजोऽपरः। **

**आदिमः श्येनशैलादिसंयोगः परिकीर्तितः॥ 116॥ **

**मेषयोः सन्निपातो यः स द्वितीय उदाहृतः। **

**कपालतरुसंयोगात्संयोगस्तरुकुम्भयोः॥ 117॥ **

**तृतीयः स्यात्कर्मजोऽपि द्विधैव परिकीर्तितः। **

**अभिघातो नोदनं च शब्दहेतुरिहादिमः॥ 118॥ **

**शब्दाहेतुर्द्वितीयः स्याद्विभागोऽपि त्रिधा भवेत्‌। **

**एककर्मोद्भवस्त्वाद्यो द्वयकर्मोद्भवोऽपरः॥ 119॥**

संयोगं निरूपयति-अप्राप्तयोरिति। तं विभजते-कीर्तित इति। एषः संयोगः। सन्निपातः संयोगः। द्वितीयः उभयकर्मजः। तृतीय इति। संयोगजसंयोग इत्यर्थः। तृतीयः स्यादिति पूर्वेणान्वितम्‌। आदिमः अभिघातः। द्वितीयो नोदनाख्यः संयोग इति। विभक्तप्रत्ययासाधारणकारणं विभागं निरूपयति-विभाग इति। एककर्मेति। तदुदाहरणं तु श्येनशैलविभागादिकं पूर्ववद्बोध्यम्‌।



**विभागजस्तृतीयः स्यात्तृतीयोऽपि द्विधा भवेत्‌।**

**हेतुमात्रविभागोत्थो हेत्वहेतुविभागजः॥ 120॥ **

तृतीयोऽपि विभागजविभागः कारणमात्रविभागजन्यः कारणाकारणविभागजन्यश्चेति द्विविधः। आद्यस्तावद्यत्रैककपाले घटनाशस्ततस्तेनैव कपालविभागेन सकर्मणः कपालस्याकाशविभागो जन्यते तत आकाशसंयोगनाशः तत उत्तरदेशसंयोगस्ततः कर्मनाश इति। नच तेन कर्मणैव कथं देशान्तरविभागो न जन्यत इति वाच्यम्‌। एकस्य कर्मण आरम्भकसंयोगप्रतिद्वन्द्विविभागजनकत्वस्यानारम्भकसंयोगप्रतिद्वन्द्विविभागजनकत्वस्य च विरोधात्‌। अन्यथा विकसत्कमलकुड्मलभङ्गप्रसङ्गात्‌। तस्माद्यदीदमनारम्भकसंयोगप्रतिद्वन्द्विविभागं जनयेत्तदारम्भकसंयोगप्रतिद्वन्द्विविभागं न जनयेत्‌। नच कारणविभागेनैव द्रव्यनाशात्‌ पूर्वं कुतो देशान्तरविभागो न जन्यत इति वाच्यम्‌। आरम्भकसंयोगप्रतिद्वन्द्विविभागवतोऽवयवस्य सति द्रव्ये देशान्तरविभागासंभवात्‌। द्वितीयस्तावद्यत्र हस्तक्रियय हस्ततरुविभागस्ततः शरीरेऽपि विभक्तप्रत्ययो भवति तत्र शरीरतरुविभागे हस्तक्रिया न कारणं व्यधिकरणत्वात्‌। शरीरे तु क्रिया नास्त्येव अवयविकर्मणो यावदवयवकर्मनियतत्वात्‌। अतस्तत्र

कारणाकारणविभागेन कार्याकार्यविभागो जन्यत इति। अतएव विभागो गुणान्तरं अन्यथा शरीरे विभक्तप्रत्ययो न स्यात्‌ अतः संयोगनाशेन विभागो नान्यथासिदधो भवति॥ 115॥ 116॥ 117॥ 118॥ 119॥ 120॥ **परत्वं चापरत्वं च द्विविधं परिकीर्तितम्‌।**

**दैशिकं कालिकं चापि मूर्त एव तु दैशिकम्‌ 121**

** परत्वं मूर्तसंयोगभूयस्त्वज्ञानतो भवेत्‌। **

** अपरत्वं तदल्पत्ववुद्धितः स्यादितीरितम्‌॥ 122॥**

** तयोरसमवायी तु दिक्संयोगस्तदाश्रये। **

** दिवाकरपरिस्पन्दभूयस्त्वज्ञानतो भवेत्‌॥ 123॥ **

** परत्वमपरत्वं तु तदीयाल्पत्ववुद्धितः। **

** अत्र त्वसमवायी स्यात्संयोगः कालपिण्डयोः124**

** अपेक्षाबुद्धिनाशेन नाशस्तेषां निरूपितः। **

परापरव्यवहारनिमित्ते परत्वापरत्वे निरूपयति-परत्वं चेति। दैशिकमिति। दैशिकपरत्वं बहूतरमूर्तसंयोगान्तरितत्वज्ञानादुत्पद्यते एवं तदल्पीयस्त्वज्ञानादपरत्वमुत्पद्यते अत्रावधित्वार्थं पञ्चम्यपेक्षा यथा पाटलिपुत्रात्‌ काशीमपेक्ष्य प्रयागः परः पाटलिपुत्रात्‌ कुरुक्षेत्रमपेक्ष्य प्रयागोऽपर इति॥ 121॥ 122॥ तयोः दैशिकपरत्वापरत्वयोः। असमवायी असमवायिकारणम्‌। तदाश्रये दैशिकपरत्वापरत्वाश्रये। दिवाकरेति। अत्र परत्वापरत्वं कालिकं ग्राह्यम्‌। यस्य सूर्यपरिस्पन्दापेक्षया यस्य सूर्यपरिस्पन्दोऽधिकः स ज्येष्ठः यस्य न्यूनः स कनिष्ठः। कालिकपरत्वापरत्वे जन्यद्रव्ये एव। अत्र कालिकपरत्वापरत्वयोः॥ 123॥ 124॥ तेषां कालिकदैशिकपरत्वापरत्वानाम्‌।

** बुद्धेः प्रपञ्चः प्रागेव प्रायशो विनिरूपितः॥ 125॥ **

** अथावशिष्टोऽप्यपरः प्रकारः परिदर्श्यते। **

** अप्रमा च प्रमा चेति ज्ञानं द्विविधमिष्यते॥ 126॥ **

** तच्छून्ये तन्मतिर्या स्यादप्रमा सा निरूपिता। **

** तत्प्रपञ्चो विपर्यासः संशयोऽपि प्रकीर्तितः॥ 127॥**

** आद्यो देहेष्वात्मबुद्धिः शङ्खादौ पीततामतिः। **

** भवेन्निश्चयरूपा या संशयोथ प्रदर्श्यते॥ 128॥ **

** किंस्विन्नरो वा स्थाणुर्वेत्यादिबुद्धिस्तु संशयः। **

** तदभावाप्रकारा धीस्तत्प्रकारा तु निश्चयः॥ 129॥**

क्रमप्राप्तां बुद्धिं निरूपयति-बुद्धेरिति। तत्र अप्रमांनिरूपयति-तच्छून्य इति। तदभाववति तत्प्रकारकं ज्ञानं भ्रम इत्यर्थः। तत्प्रपञ्चः अप्रमाप्रपञ्चः॥ 125॥ 126॥ 127॥ आद्य इति। विपर्यास इत्यर्थः। शरीरादौ निश्चयरूपं यदात्मत्वप्रकारकं ज्ञानं गौरोऽहमित्याकारकम्‌। एवं शङ्खादौ पीतः शङ्क इत्याकारकं यद्‌ ज्ञानं निश्चयरूपं तद्‌ भ्रम इति। किंस्विदिति वितर्के। निश्यस्य लक्षणमाह-तदभावेति। तदभावाप्रकारकं तत्प्रकारकं ज्ञानं निश्चयः॥ 128॥ 129॥

** स संशयो मतिर्या स्यादेकत्राभावभावयोः। **

** साधारणादिधर्मस्य ज्ञानं संशयकारणम्‌॥ 130॥ **

संशयं लक्षयति-स संशय इति। एकधर्मिकविरुद्धभावाभावप्रकारकं ज्ञानं संशय इत्यर्थः। साधारणेति। उभयसाधारणो यो धर्मस्तज्ज्ञानं संशयकारणम्‌। यथा उच्चैस्तरत्वं स्थाणुपुरुषसाधारणं ज्ञात्वाऽयं स्थाणुर्न वेति संदिग्धे। एवमसाधारणधर्मज्ञानं कारणम्‌। यथा शब्दत्वस्य नित्यानित्यव्यावृत्तत्वं गृहीत्वाशब्दो नित्यो न वेति संदिग्धे। विप्रतिपत्तिस्तु शब्दो नित्यो न वेत्यादिशब्दात्मिका न संशयकारणम्‌। शब्दव्याप्तिज्ञानादीनां निश्चयमात्रजनकत्वस्वाभाव्यात्‌ किंतु तत्र शब्देन कोटिद्वयज्ञानं जन्यते संशयस्तु मानस एवेति। एवं ज्ञानं प्रामाण्यसंशयाद्विषयसंशय इति। एवं व्याप्यसंशयादपि व्यापकसंशय इत्यादिकं बोध्यम्‌।

कितु संशये धर्मिज्ञानं धर्मीन्द्रियसन्निकर्षो वा कारणमिति॥ 130॥

** दोषोऽप्रमाया जनकः प्रमायास्तु गुणो भवेत्‌। **

** पित्तदुरत्वादिरूपो दोषो नानाविधो मतः॥ 131॥ **

दोष इति। अप्रमां प्रति दोषः कारणं प्रमां प्रति तु गुणः कारणम्‌। तत्रापि पित्तादि रूपा दोषा अननुगताः, तेषां कारणत्वमन्वयव्यतिरेकाभ्यां सिद्धम्‌। गुणस्य प्रमाजनकत्वं त्वनुमानात्सिद्धम्‌। यथा प्रमाज्ञानसामान्यकारणभिन्नकारणजन्या जन्यज्ञानत्वादप्रमावत्‌। नच दोषाभाव एव कारणमस्त्विति वाच्यम्‌। पीतः शङ्क इति ज्ञानस्थलेऽपि

पित्तरूपदोषसत्वाच्छङ्खप्रमानुत्पत्तिप्रसङ्गात्‌। विनिगमनाविरहादनन्तदोषाभावकारणत्वमपेक्ष्य गुणस्य

कारणताया न्याय्यत्वात्‌। नच गुणसत्वेऽपि पित्तेन प्रतिबन्धाच्छङ्खेन श्वैत्यज्ञानमतः पित्तादिदोषाभावानां कारणत्वमवश्यं वाच्यं तथाच किं गुणस्य हेतुत्वकल्पनेनेति वाच्यम्‌। तथाप्यन्वयव्यतिरेकाभ्यां गुणस्यापि हेतुत्वसिद्धेः। एवं भ्रमं प्रति गुणाभावः कारणमित्यस्यापि सुवचत्वात्‌। तत्र दोषाः के इत्याकाङ्क्षायामाह-पित्तेति। क्वचित्‌ पीतादिभ्रमे पित्तं दोषः क्वचिच्चन्द्रादेः स्वल्पपरिमाणभ्रमे दूरत्वं दोषः क्वचिच्च वंशोरगभ्रमे मण्डूकवसाञ्जनमित्येवंरूपा दोषा अननुगता एव भ्रान्तिजनका इत्यर्थः॥ 131॥

** प्रत्यक्षे तु विशेष्येण विशेषणवता समम्‌।**

** सन्निकर्षो गुणस्तु स्यादथ त्वनुमितौ पुनः॥ 132॥**

** पक्षे साध्यविशिष्टे तु परामर्शो गुणो भवेत्‌। **

** शक्ये सादृश्यबुद्धिस्तु भवेदुपमितौ गुणः॥ 133॥ **

** शाब्दबोधे योग्यतायस्तात्पर्यस्याथ वा प्रमा। **

** गुणः स्याद्भ्रमभिन्नं तु ज्ञानमत्रोच्यते प्रमा॥ 134॥ **

** शाब्दबोधे योग्यतायास्तात्पर्यस्याथ वा प्रमा। **

** गुणः स्याद्भ्रमभिन्नं तु ज्ञानमत्रोच्यते प्रमा॥ 134॥ **

अथ के गुणा इत्याकाङ्क्षायां प्रत्यक्षादौ क्रमेण गुणान्‌ दर्शयति-प्रत्यक्षेत्विति। प्रत्यक्षे विशेषणवद्विशेष्यसंनिकर्षो गुणः। अनुमितौ साध्यवति साध्यव्याप्यवैशिष्ट्यज्ञानं गुणः। एवमग्रेऽपि ज्ञेयम्‌। प्रमां निरूपयति-भ्रमभिन्नमिति॥ 132॥ 133॥ 134॥

** अथ वा तत्प्रकारं यज्ज्ञानं तद्वद्विशेष्यकम्‌। **

** तत्प्रमा, न प्रमा नापि भ्रमः स्यान्निर्विकल्पकम्‌॥ 135॥ **

**प्रकारतादिशून्यं हि संबन्धानवगाहि तत्‌। **

ननु यत्र शुक्तिरजतयोरिमे रजते इति ज्ञानं तत्र रजतांशेऽपि प्रमा न स्यात्‌। तज्ज्ञानस्य भ्रमभिन्नत्वाभावादत आह-अथवेति। तद्वद्विशेष्यकत्वे सति तत्प्रकारकं ज्ञानं प्रमेत्यर्थः। अथैवं स्मृतेरपि प्रमात्वं स्यात्ततः किमिति चेत्तथा सति तत्करणस्यापि प्रमाणान्तरत्वं स्यादिति चेन्न। यथार्थानुभवकरणस्यैव प्रमाणत्वेन विवक्षितत्वात्‌। इदं तु बोध्यं-येन संबन्धेन यद्वत्ता तेन संबन्धेन तद्वद्विशेष्यकत्वं तेन संबन्धेन तत्प्रकारकत्वं वाच्यम्‌। तेन कपालादौ संयोगादिना घटादिज्ञाने नातिव्याप्तिः। एवं सति निर्विकल्पकं प्रमा न स्यात्‌ तस्य सप्रकारकत्वाभावादत आह-न प्रमेति। ननु वृक्षे कपिसंयोगज्ञानं भ्रमः प्रमा च स्यादिति चेन्न। प्रतियोगिव्यधिकरणकपिसंयोगाभाववति संयोगज्ञानस्य भ्रमत्वात्‌। नच वृक्षे कपिसंयोगाभावावच्छेदेन संयोगज्ञानं भ्रमो न स्यात्‌ तत्र संयोगाभावस्य प्रतियोगिसमानाधिकरणत्वादिति वाच्यम्। तत्र संयोगाभावावच्छेदेन संयोगज्ञानस्य भ्रमत्वाल्लक्ष्यस्याननुगमाल्लक्षणस्याननुगमेऽपि न क्षतिः॥

** प्रमात्वं न स्वतो ग्राह्यं संशयानुपपत्तितः॥ 136॥**

प्रमात्वमिति। मीमांसका हि प्रमात्वं स्वतो ग्राह्यमिति वदन्ति। तत्र गुरूणां मते ज्ञानस्य स्वप्रकाशकत्वात्तज्ज्ञानप्रामाण्यं तेनैव गृह्यत इति। भट्टानां मते ज्ञानमतीन्द्रियं ज्ञानजन्यज्ञातता प्रत्यक्षा तया च ज्ञानमनुमीयते। मुरारिमिश्राणां मतेऽनुव्यवसायेन ज्ञानं गृह्यते। सर्वेषामपि मते तज्ज्ञानविषयकज्ञानेन तज्ज्ञानप्रामाण्यं गृह्यते विषयनिरूप्यं हि ज्ञानमतो ज्ञानवित्तिवेद्यो विषयः तन्मतं दूषयति-न स्वतो ग्राह्यमिति। संशयेति। यदि ज्ञानस्य प्रामाण्यं स्वतो ग्राह्यं स्यात्तदानभ्यासदशापन्नज्ञाने प्रामाण्यसंशयो न स्यात्‌। तत्र हि यदि ज्ञानं ज्ञातं तदाल त्वन्मते प्रामाण्यं ज्ञातमेवेति कथं संशयः। यदि तु ज्ञानं न ज्ञातं तर्हि धर्मिज्ञानाभावात्‌ कथं संशयस्तस्माद्‌ ज्ञाने प्रामाण्यमनुमेयम्‌। तथाहि इदं ज्ञानं प्रमा संवादिप्रवृत्तिजनकत्वात्‌ यन्नैवं तन्नैवं यथाऽप्रमा इदं पृथिवीत्वप्रकारकं ज्ञानं प्रमा गन्धवति पृथिवीत्वप्रकारकज्ञानत्वात्‌ एवमिदं जलत्वप्रकारकं ज्ञानं प्रमा स्नेहवति जलत्वप्रकारकज्ञानत्वात्‌। नच हेतुज्ञानं कथं जातमिति वाच्यम्‌। पृथिवीत्वप्रकारकत्वस्य स्वतो ग्राह्यत्वात्‌ तत्र गन्धग्रहेण गन्धवद्विशेष्यकत्वस्यापि सुग्रहत्वात्‌। तत्प्रकारकत्वावच्छिन्नतद्वद्विशेष्यकत्वं परं न गृह्यते संशयानुरोधात्‌। ननु सर्वेषां ज्ञानानां यथार्थत्वात्‌ प्रमालक्षणे तद्वद्विशेष्यकत्वं विशेषणं व्यर्थम्‌। नच रङ्गे रजतार्थिनः प्रवृत्तिर्भ्रमजन्या न स्यात्तव मते भ्रमस्याभावादिति वाच्यम्‌। तत्र हि दोषाधीनस्य पुरोवर्तिनि स्वतन्त्रोपस्थितरजतभेदाग्रहस्य हेतुत्वात्‌। सत्यरजतस्थले तु विशिष्टज्ञानस्य सत्वात्तदेव कारणम्‌। अस्तु वा तत्रापि रजतभेदाग्रहः स एव कारणमिति। नचान्यथाख्यातिः संभवति रजतप्रत्यक्षकारणस्य रजतेन्द्रियसंनिकर्षस्याभावात्‌ रङ्गे रजतबुद्धेरनुपपत्तेरिति चेन्न। सत्यरजतस्थले प्रवृत्तिं प्रति विशिष्टज्ञानस्य हेतुतायाः क्लृप्तत्वात्‌ अन्यत्रापि तत्कल्पनात्‌। नच संवागदिप्रवृत्तौ तत्कारणं विसंवादिप्रवृत्तौ च भेदाग्रहः कारणमिति वाच्यम्‌। लाघवेन प्रवृत्तिमात्रे तस्य हेतुत्वकल्पनात्‌। इत्थंच रङ्गे रजतत्वविशिष्टबुद्ध्यनुरोधेन ज्ञानलक्षणप्रत्यासत्तिकल्पनेऽपि न क्षतिः फलमुखगौरवस्यादोषत्वात्‌। किंच यत्र रङ्गरजतयोरिमे रजते रह्गे वेति ज्ञानं जातं तत्र न कारणबोधोऽपि। अपिच यत्र रङ्गरजतयोरिमे रजतरङ्गे इति ज्ञानं तत्रोभयत्र युगपत्प्रवृत्तिनिवृत्ती स्याताम्‌। रङ्गे रङ्गभेदग्रहे रजते रजतभेग्रहे चान्यथाख्यातिभयात्‌ त्वन्मते दोषादेव रङ्गे रजतभेदाग्रहस्य रजते रङ्गभेदाग्रहस्य च सत्त्वात्‌। किंचानुमितिं प्रतिभेदाग्रहस्य हेतुत्वे जलह्रदे वह्निव्याप्यधूमवद्भेदाग्रहादनुमितिर्निराबाधा। यदिच विशिष्टज्ञानं कारणं तदाऽयोगोलके वह्निव्याप्यधूमज्ञानमनुमित्यनुरोधादापतितं सेयमुभयतःपाशारज्जुः।

इत्थं चान्यथाख्यातौ प्रत्यक्षमेव प्रमाणं रङ्गं रजततयाऽवेदिषमित्यनुभवादिति संक्षेपः॥ 135॥ 136॥ 

**व्यभिचारस्याग्रहोत्थ सहचारग्रहस्तथा। **

**हेतुर्व्याप्तिग्रहे तर्कः क्वचिच्छङ्कानिवर्तकः॥ 137॥ **

पूर्वं व्याप्तिरुक्ता तद्गहोपायस्तु न दर्शित इत्यतस्तं दर्शयति-व्यभिचारेति। व्यभिचाराग्रहः सहचारग्रहश्च व्याप्तिग्रहे कारणम्‌। व्यभिचारग्रहस्य व्याप्तिग्रहे प्रतिबन्धकत्वात्तदभावः कारणमित्यर्थः। एवमन्वयव्यतिरेकभ्यां सहचारग्रहस्यापि हेतुता। भूयोदर्शनं तु न कारणं व्यभिचारास्फूर्त्तौ क्वचिद्व्याप्तिग्रहात्‌ क्वचिद्व्यभिचारशङ्काविधूननद्वारा भूयोदर्शनमुपयुज्यते। यत्र तु भूयोदर्शनादपि शङ्का नापैति तत्र विफक्षे बाधकतर्कोऽपेक्षितः। तथाहि वह्निविरहिण्यपि धूमः स्यादिति यद्याशङ्का भवति तदा सा वह्निधूमयोः कार्यकारणभावस्य प्रतिसन्धानान्निवर्त्तते यद्ययं वह्निमान्न स्यात्तदा धूमवान्न स्यात्‌ कारणं विना कार्यानुत्पत्तेः। यदिहि क्वचित्कारणं विना कार्यं भविष्यति तदाऽहेतु1क एव भविष्यतीतितत्राप्याशङ्का भवेत्‌ तदा सा व्याघातादपसारणीया। यदि हि कारणं विना कार्यं स्यात्तदा धूमार्थं वह्नेस्तृप्त्यर्थं भोजनस्य वा नियमत उपादानं तवैव न स्यादिति। यत्र स्वत एव शङ्का नावतरति तत्र न तर्कापेक्षापीति तदिदमुक्तं तर्कः क्वचिच्छङ्कानिवर्तक इति॥ 137॥

**साध्यस्य व्यापको यस्तु हेतोरव्यापकस्तथा। **

** स उपाधिर्भवेत्तस्य निष्कर्षोयं प्रदर्श्यते॥ 138॥ **

इदानीं परकीयव्याप्तिग्रहप्रतिबन्धार्थमुपाधिं निरूपयति-साध्यस्येति॥ साध्यत्वाभिमतव्यापकत्वे सति साधनत्वाभिमताव्यापक उपाधिरित्यर्थः॥ 138॥

**सर्वे साध्यसमानाधिकरणाः स्युरुपाधयः। **

** हेतोरेकाश्रये येषां स्वसाध्यव्यभिचारिता॥ 139॥ **

ननु स श्यामो मित्रातनयत्वादित्यत्र शाकपाकजन्यत्वं नोपाधिः स्यात्‌ तस्य साध्यव्यापकत्वाभावात्‌ श्यामत्वस्य घटादावपि सत्त्वात्‌। एवं वायुः प्रत्यक्षः प्रत्यक्षस्पर्शाश्रयत्वादित्यत्रोद्भूतरूपवत्त्वं नोपाधिः स्यात्‌ प्रत्यक्षत्वस्यात्मादिषु सत्त्वात्‌ तत्र च रूपाभावात्‌। एवं ध्वंसो विनाशी जन्यत्वादित्यत्र भावत्वं नोपाधिः स्याद्विनाशित्वस्य प्रागभावेऽपि सत्त्वात्‌ तत्र भावत्वाभावादिति चेन्न। यद्धर्मावच्छिन्नसाध्यव्यापकत्वं तद्धर्मावच्छिन्नसाधनाव्यापकत्वमित्यर्थे तात्पर्यात्‌। मित्रातनयत्वावच्छिन्नश्यामत्वस्य व्यापकं शाकपाकजत्वं तदवच्छिन्नसाधनाव्यापकं च। एवं पक्षधर्मबहिर्द्रव्यत्वावच्छिन्नप्रत्यक्षत्वस्य व्यापकमुद्भूतरूपवत्त्वं एवं बहिर्द्रव्यत्वावच्छिन्नसाधनस्याव्यापकं च। एवं ध्वंसो विनाशी जन्यत्वादित्यत्र जन्यत्वावच्छिन्नसाध्यव्यापकं भावत्वम्‌। सद्धेतावेतादृसो धर्मो नास्ति यदवच्छिन्नस्य साध्यस्य व्यापकं तदवच्छिन्नस्य साधनस्य चाव्यापकं किंचित्‌ स्यात्‌। व्यभिचारिणि तु उपाध्यधिकरणं यत्साध्याधिकरणं यच्चोपाधिशून्यं साध्यव्यभिचाराधिकरणं तदन्यतरत्वावच्छिन्नस्य साध्यस्य व्यापकत्वं साधनस्य चाव्यापकत्वमुपाधेरन्ततः संभवतीति। अत एव लक्ष्यमप्युपाधिस्वरूपमेतदनुसारेम दर्शयति-सर्व इत्यादिना॥ स्वसाध्येति। स्वं च साध्यं च स्वसाध्ये तयोर्व्यभिचारितेत्यर्थः॥ 138॥ 139॥

** व्यभिचारस्यानुमानमुपाधेस्तु प्रयोजनम्‌। **

उपाधेर्दूषकताबीजमाह-व्यभिचारस्येति। उपाधिव्यभिचारेण हेतौ साध्यव्यभिचारानुमानमुपाधेः। प्रयोजनमित्यर्थः। तथा हि यत्र शुद्धसाध्यव्यापक उपाधिस्तत्र शुद्धेनैवोपाधिव्यभिचारेण साध्यव्यभिचारानुमानम्‌ यथा धूमवान्‌ वह्नेरित्यादौ वह्निर्धूमव्यभिचारी तद्व्यापकार्द्रेन्धनसंयोगव्यभिचारित्वादिति व्यापकव्यभिचारिणो व्याप्यव्यभिचारावश्यकत्वात्‌। यत्र तु किंचिद्धर्मावच्छिन्नसाध्यस्य व्यापक उपाधिस्तत्र तद्धर्मवति उपाधिव्यभिचारेण साध्यव्यभिचारानुमानम्‌। यथा स श्यामो मित्रातनयत्वादित्यादौ मित्रातनयत्वं श्यामत्वव्यभिचारि मित्रातनये शाकपाकजत्वव्यभिचारित्वादिति। बाधानुन्नीतपक्षेतरस्तु साध्यव्यापकताग्राहकप्रमाणाभावात्‌। स्वव्याघातकत्वाच्च नोपाधिः। बाधोन्नीतस्तु उपाधिर्भवत्येव यथा वह्निरनुष्णः कृतकत्वादित्यादौ प्रत्यक्षेण वह्नावृष्णत्वग्रहे वह्नीतरत्वमुपाधिः। यस्य तूपाधेः साध्यव्यापकता संदिह्यते स संदिग्धोपाधिः। पक्षेतरस्तु संदिग्धोपाधिरपि नोद्भावनीयः कथकसंप्रदायानुरोधात्‌।

केचित्तु सत्प्रतिपक्षोत्थापनमुपाधेः फलम्‌। तथा हि अयोगोलकं धूमाभाववद्‌ आर्द्रेन्धनाभावादिति सत्प्रतिपक्षसंभवात्‌। इत्थंच साधनव्यापकोऽपि क्वचिदुपाधिः यथा करका पृथिवी कठिनसंयोगवत्त्वादित्यादौ अनुष्णाशीतस्पर्शवत्त्वम्‌। नचात्र स्वरूपासिद्धिरेव दूषणमिति वाच्यम्‌। सर्वत्रोपाधेर्दूषणान्तरसांकर्यात्‌। अत्र च साध्यव्यापकः पक्षावृत्तिरूपाधिरित्याहुः।

** शब्दोपमानयोर्नैव पृथक्प्रामाण्यमिष्यते॥ 140॥ **

** अनुमानगतार्थत्वादिति वैशेषिकं मतम्‌। **

शब्दोपमानयोरिति। वैशिषिकाणां मते प्रत्यक्षमनुमानं च प्रमाणम्‌ शब्दोपमानयोस्तु अनुमानविधयैव प्रमाण्यम्‌। तथा हि दण्डेन गामानयेत्यादिलौकिकपदानि यजेतेत्यादिवैदिकपदानि वा तात्पर्यविषयस्मारितपदार्थसंसर्गप्रमापूर्वकाणि आकाङ्क्षादिमत्पदकदम्बकत्वात्‌ घटमानयेति पदकदम्बकवत्‌। यद्वा एते पदार्थामिथः संसर्गवन्तः योग्यतादिमत्पदोपस्थापितत्वात्‌ तादृशपदार्थवद्‌ दृष्टान्तेऽपि दृष्टान्तान्तरेण साध्यसिद्धिरिति। एवं गवयव्यक्तिप्रत्यक्षानन्तरं गवयपदं गवयत्वप्रवृत्तिनिमित्तकं असति वृत्त्यन्तरे वृद्धेस्तत्र प्रयुज्यमानत्वात्‌ असति च वृत्त्यन्तरे वृद्धैर्यत्र यत्प्रयुज्यते तत्तत्प्रवृत्तिनिमित्तकं यता गोपदं गोत्पप्रवृत्तिनिमित्तकम्‌। यद्वा गवयपदं सप्रवृत्तिनिमित्तकं साधुपदत्वादित्यनुमानेन पक्षधर्मताबलाद्गवयत्वप्रवृत्तिनिमित्तकत्वं सिध्यति। **तन्न सम्यग्विनाव्याप्तिबोधं शाब्दादिबोधतः 141**

तन्मतं दूषयति-तन्न सम्यगिति। व्याप्तिज्ञानं विनापि शाब्दबोधस्यानुभवसिद्धत्वात्‌। न हि सर्वत्र शब्दश्रवणानन्तरं व्याप्तिज्ञाने प्रमाणमस्तीति। किं च सर्वत्र शाब्दस्थले यदि व्याप्तिज्ञानं कल्प्यते तदा सर्वत्रानुमितिस्थले पदज्ञानं कल्पयित्वा शाब्दबोध एव किं न स्वीक्रियतामिति ध्येयम्‌॥ 140॥ 141॥

**त्रैविध्यमनुमानस्य केवलान्वयिभेदतः। **

**दैविध्यं तु भवेद्व्याप्तेरन्वयव्यतिरेकतः॥ 142॥ **

त्रैविध्यमिति। अनुमानं हि त्रिविधं केवला न्वयिकेवलव्यतिरेक्यन्वयव्यतिरेकिभेदात्‌। तत्रासद्विपक्षः केवलान्वयी

यथा घटोऽभिधेयः प्रमेयत्वादित्यादौ तत्रहि सर्वस्यैवाभिधेयत्वाद्विपक्षासत्त्वम्‌। असत्सपक्षः केवलव्यतिरेकी यता पृथिवी इतरेभ्यो भिद्यते गन्धवत्त्वादित्यादौ तत्रहि जलादित्रयोदशभेदस्य पूर्वमनिश्चिततया निश्चितसाध्यवतः सपक्षस्याभावात्‌। सत्सपक्षविपक्षोऽन्वयव्यतिरेकी यथा वह्निमान्‌ धूमादित्यादौ तत्र सपक्षस्य महानसादेर्विपक्षस्य जलह्रदादेश्च सत्त्वादिति। **
अन्वयव्याप्तिरुक्तैव व्यतिरेकादिहोच्यते।**

** साध्याभावव्यापकत्वं हेत्वभावस्य यद्भवेत्‌॥ 143॥ **

तत्रहि व्यतिरेकिणि व्यतिरेकव्याप्तिज्ञानं कारणं तदर्थं व्यतिरेकव्याप्तिं निर्वक्ति-साध्याभावेति। साध्याभावव्यापकीभूताभावप्रतियोगित्वमित्यर्थः। अत्रेदं बोध्यम्‌। यत्संबन्धेन यदवच्छिन्नं प्रति येन संबन्धेन येन रूपेण व्यापकता गृह्यते तत्संबन्धावच्छिन्नप्रतियोगिताकतद्धर्मावच्छिन्नाभाववत्ताज्ञानात्‌ तत्संबन्धावच्छिन्नप्रतियोगिताकतद्धर्मावच्छिन्नाभावस्य सिद्धिरिति। इत्थं च यत्र विशेषणतासंबन्धेनेतरत्वव्यापकत्वं गन्धात्यन्ताभावे गृह्यते तत्र गन्धाभावाबावेनेतरत्वात्यन्ताभावः सिद्ध्यति। यत्र तादात्म्यसंबन्धेनेतरव्यापकता गन्धाभावस्य गृह्यते तत्र तु तादात्म्यसंबन्धेनेतरस्याभावः सिद्ध्यति स एवान्योन्याभावः। एवं यत्र संयोगसंबन्धेन धूमं प्रति संयोगसंबन्धेन वह्नेर्व्यापकता गृह्यते तत्र संयोगसंबन्धावच्छिन्नप्रतियोगिताकवह्न्यभावेन जलह्रदे संयोगसंबन्धावच्छिन्नप्रतियोगिताकधूमाभावः सिद्ध्यति। अत्रच

व्यतिरेकव्याप्तिग्रहे व्यतिरेकसहचारज्ञानं कारणम्‌। केचित्तु व्यतिरेकसहचारेणान्वयव्याप्तिरेव गृह्यते न तु व्यतिरेकव्याप्तिज्ञानमपि कारणम्‌ यत्र व्यतिरेकसहचाराद्व्याप्तिग्रहस्तत्र व्यतिरेकीत्युच्यते साध्यप्रसिद्धिस्तु घटादावेव जाता पश्चात्‌ पृथिवीत्वावच्छेदेन साध्यत इति वदन्ति॥ 142॥ 143॥

**अर्थापत्तिस्तु नैवेह प्रमाणान्तरमिष्यते। **

**व्यतिरेकव्याप्तिबुद्ध्या चारितार्थाहि सायतः॥ 144॥ **

अर्थापत्तिरिति। अर्थापत्तिं प्रमाणान्तरं केचन मन्यन्ते। तथा हि यत्र देवदत्तस्य शतवर्षजीवित्वं ज्योतिःशास्त्रादवगतं जीविनो गृहासत्त्वं च प्रत्यक्षादवगतं तत्र शतवर्षजीविनो गृहासत्त्वं बहिःसत्त्वे विनाऽनुपपन्नमिति बहिःसत्त्वं कल्प्यत इति। तदप्यनुमानेन गतार्थत्वान्नेष्यते। तथा हि यत्र जीवित्वस्य बहिःसत्त्वगृहसत्त्वान्यतरव्याप्यत्वं गृहीतं तत्रान्यतरसिद्धौ जायमानायां गृहसत्त्वबाधाद्बहिःसत्त्वमनुमित्तौ भासते। एवं पीनो देवदत्तो दिवा न भुङ्क्ते, इत्यादौ पीनत्वस्य भोजनव्याप्यत्वावगमाद्‌ भोजनसिद्धौ दिवाभोजनबाधे रात्रिभोजनं सिद्ध्यतीति। अभावप्रत्यक्षस्यानुभविकत्वादनुपलम्भोपि न प्रमाणान्तरम्‌। किं चानुपलम्भस्याज्ञातस्य हेतुत्वे ज्ञानाकरणकत्वात्‌ प्रत्यक्षत्वम्‌ ज्ञातस्य हेतुत्वे तु तत्राप्यनुपलम्भान्तरापेक्षेत्यनवस्था। एवं चेष्टापि न प्रमाणान्तरं तस्याः संकेतग्राहकशब्दस्मारकत्वेन लिप्यादिसमशीलत्वाच्छब्द एवान्तर्भावात्‌। यत्रच व्याप्त्यादिग्रहस्तत्रानुमितिरेवेति॥ 144॥

** सुखं तु जगतामेव काम्यं धर्मेण जायते। **

** अधर्मजन्यं दुःखं स्यात्प्रतिकूलं सचेतसाम्‌॥ 145॥**

सुखं निरूपयति-सुखं त्विति। काम्यमभिलाषविषयः। धर्मेणेति। धर्मत्वेन सुखत्वेन कार्यकारणभाव इत्यर्थः। दुःखं निरूपयति-अधर्मेति। अधर्मत्वेन दुःखत्वेन कार्यकारणभाव इत्यर्थः। प्रतिकूलमिति। दुःखत्वज्ञानादेव सर्वेषां स्वाभाविकद्वेषविषय इत्यर्थः॥ 145॥ ** निर्दुःखत्वे सुखे चेच्छा तज्ज्ञानादेव जायते।**

** इच्छा तु तदुपाये स्यादिष्टोपायत्वधीर्यदि॥ 146॥ **

** चिकीर्षा कृतिसाध्यत्वप्रकारेच्छा तु या भवेत्‌।**

** तद्धेतुः कृतिसाध्येष्टसाधनत्वमतिर्भवेत्‌॥ 147॥ **

इच्छां निरूपयति-निर्दुःखत्व इति। इच्छा द्विविधा फलविषयिणी उपायविषयिणी च फलं तु सुखं दुःखाभावश्च। तत्र फलेच्छां प्रति फलज्ञानं कारणम्‌। अतएव पुरुषार्थः संभवति यद्‌ ज्ञातं सत्स्ववृत्तितयेष्यते स पुरुषार्थ इति तल्लक्षणात्‌। इतरेच्छानधीनेच्छाविषयत्वं फलितोऽर्थः। उपायेच्छां

प्रतीष्टसाधनताज्ञानं कारणम्‌॥ 146॥ चिकीर्षेति। कृतिसाध्यत्वप्रकारिका कृतिसाध्यविषयिणीच्छा चिकीर्षा। पाकं कृत्या साधयामीति तदनुभवात्‌। चिकीर्षां प्रति कृतिसाध्यताज्ञानमिष्टसाधनताज्ञानं च कारणम्‌। तद्धेतुरिति। अत एव वृष्ट्यादौ कृतिसाध्यताज्ञानाभावान्न चिकीर्षा॥ 147॥

**बलवद्द्विष्टहेतुत्वमतिः स्यात्‌ प्रतिबन्धिका। **

**तदहेतुत्वबुद्धेसतु हेतुत्वं कस्यचिन्मते॥ 148॥**

बलवद्द्विष्टेति। बलवद्द्विष्टसाधनताज्ञानं प्रतिबन्धकमतो मधुविषसंपृक्तान्नभोजने न चिकीर्षा। बलवद्द्वेषः प्रतिबन्धक इत्यन्ये। तदहेतुत्वेति। बलवदनिष्टाजनकत्वज्ञानं कारणमित्यर्थः॥ 148॥

**द्विष्टसाधनताबुद्धिर्भवेद्द्वेषस्य कारणम्‌। **

**प्रवृत्तिश्च निवृत्तिश्च तथा जीवनकारणम्‌॥ 149॥**

द्वेषं निरूपयति-द्विष्टेति। दुःखोपायविषयकं द्वेषं प्रति बलवद्द्विष्टसाधनताज्ञानं कारणमित्यर्थः। बलवदिष्टसाधनताज्ञानं प्रतिबन्धकं तेन नान्तरीयकदुःखजनके पाकादौ न द्वेषः। प्रयत्नं निरूपयति-प्रवृत्तिरिति। प्रवृत्तिनिवृत्तिजीवनयोनियत्नभेदात्‌ प्रयत्नस्त्रिविध इत्यर्थः॥ 149॥

**एवं प्रयत्नत्रैविध्यं तान्त्रिकैः परिकीर्तितम्‌। **

**चिकीर्षा कृतिसाध्येष्टसाधनत्वमतिस्तथा॥ 150॥ **

चीकीर्षेति। मधुविषसम्पृक्तान्नभोजनादौ बलवदनिष्टानुबन्धित्वेन चिकीर्षाभावान्न प्रवृत्तिरिति भावः। कृतिसाध्यताज्ञानादिवद्बलवदनिष्टाननुबन्धत्वज्ञानमपि स्वतन्त्रान्वयव्यतिरेकाभ्यां प्रवृत्तौ कारणमित्यपि वदन्ति। कार्यताज्ञानं प्रवर्तकमिति गुरवः। तथाहि ज्ञानस्य प्रवृत्तौ जननीयायां चिकीर्षातिरिक्तं नापेक्षितमस्ति, सा च कृतिसाध्यताज्ञानसाध्या, इच्छायाः स्वप्रकारप्रकारकधीसाध्यत्वनियमात्‌। चिकीर्षा हि कृतिसाध्यत्वप्रकारिकेच्छा। तत्र कृतिसाध्यत्वं प्रकारस्तत्प्रकारकं ज्ञानं चिकीर्षायां तद्द्वारा च प्रवृत्तौ हेतुः, न त्विष्टसाधनताज्ञानं तत्र हेतुः, कृत्यसाध्येऽपि चन्द्रमण्डलानयनादौ प्रवृत्त्यापत्तेः। ननु कृत्यसाध्यताज्ञानं प्रतिबन्धकमिति चेन्न। तदभावापेक्षया कृतिसाध्यत्वज्ञानस्य लघुत्वात्‌। नच द्वयोरेव हेतुत्वं, गौरवात्‌। ननु त्वन्मतेऽपि मधुविषसंपृक्तान्नभोजने चैत्यवन्दने च प्रवृत्त्यापत्तिः कार्यताज्ञानस्य सत्त्वादिति चेन्न। स्वविशेषणवत्ताप्रतिसन्धानजन्यकार्यताज्ञानस्य प्रवर्तकत्वात्‌। काम्ये हि पाकयागादौ कामनास्वविशेषणं ततश्च बलवदनिष्टाननुबन्धिकाम्यसाधनताज्ञानेन कार्यताज्ञानं ततश्च प्रवृत्तिः। तृप्तश्च भोजने न प्रवर्तते तदानीं कामनायाः पुरुषविशेषणत्वाभावात्‌। नित्ये च शौचादिकं पुरुषविशेषणं तेन शौचादिज्ञानाधीनकृतिसाध्यताज्ञानात्‌ तत्र प्रवृत्तिः। ननु तदपेक्षया लाघवेन बलवदनिष्टाननुबन्धीष्टसाधनताविषयककार्यताज्ञानत्वेनैव हेतुत्वमस्तु, बलवदनिष्टाननुबन्धित्वं चेष्टोत्पत्तिनान्तरीयकदुःखाधिकदुःखाजनकत्वं बलवद्द्वेषविषयदुःखाजनकत्वं वेति चेन्न। इष्टसाधनत्वकृतिसाध्यत्वयोर्युगपज्ज्ञातुमशक्यत्वात्‌ साध्यत्वसाधनत्वयोर्विरोधित्वात्‌। असिद्धस्य हि साध्यत्वं सिद्धस्य च साधनत्वम्‌। नचैकमेकेनैकदा सिद्धमसिद्धं चेति ज्ञायते तस्मात्कालभेदादुभयं ज्ञायत इति।

मैवम्‌। लाघवेन बलवदनिष्टाननुबन्धीष्टसाधनत्वे सति कृतिसाध्यताज्ञानस्य तत्र हेतुत्वात्‌। नच साध्यत्वसाधनत्वयोर्विरोधः, यदा कदाचित्‌ साध्यत्वसाधनत्वयोरविरोधादेकदा साध्यत्वसाधनत्वयोश्च ज्ञानात्‌। नव्यास्तु ममेदं कृतिसाध्यमिति ज्ञानं न प्रवर्तकमनागते तस्य ज्ञातुमशक्यत्वात्‌। किंतु यादृशस्य पुंसः कृतिसाध्यं यद्दृष्टं तादृशत्वं स्वस्य प्रतसंधाय तत्र प्रवर्तते तेनौदनकामस्य तत्साधनताज्ञानवतस्तदुपकरणवतः पाकः कृतिसाध्यः तादृशश्चाहमिति प्रतिसन्धाय पाके प्रवर्तत इत्याहुः। तन्न। स्वकल्पितलिप्यादिप्रवृत्तौ यौवने कामोद्भेदादिना संभोगादौ च तदभावात्‌।

इदंतु बोध्यम्‌-इदानींतनेष्टसाधनत्वादिज्ञानं प्रवर्तकम्‌। तेन भावियौवराज्ये बालस्य न प्रवृत्तिः तदानां कृतिसाध्यत्वाज्ञानात्‌। एवं तृप्तश्च भोजने न प्रवर्तते तदानीमिष्टसाधनत्वाज्ञानात्‌। प्रवर्तते च रोषदूषितचित्तो विषादिभक्षणे तदानीं बलवदनिष्टाननुबन्धित्वज्ञानात्‌। नचास्तिकस्यागम्यागमनशत्रुवधादिप्रवृत्तौ कथं बलवदनिष्टाननुबन्धित्वबुद्धिर्नरकसाधनत्वज्ञानादिति

वाच्यम्‌। उत्कटरागादिना नरकसाधनताधीतिरोधानात्‌। वृष्ट्यादौ तु कृतिसाध्यताज्ञानाभावान्न चिकीर्षाप्रवृत्ती किंत्विष्टसाधनताज्ञानादिच्छामात्रम्‌। कृतिश्च प्रवृत्तिरूपा बोध्या। तेन जीवनयोनियत्नसाध्ये प्राणपञ्चकसंचारे न प्रवृत्तिः। इत्थंच प्रवर्तकत्वानुरोधाद्विधेरपीष्टसाधनत्वादिकमेवार्थः। इत्थंच विश्वजिता यजेतेत्यादौ यत्र फलं न श्रुयते तत्रापि स्वर्गः फलं कल्प्यते। नन्वहरहः सन्ध्यामुपासीतेत्यादाविष्टानुत्पत्तेः प्रवृत्तिः कथम्। नचार्थवादिकं ब्रह्मलोकादि प्रत्यवायाभावो वा फलमिति वाच्यम्‌। तथा सति काम्यत्वे नित्यत्वहान्यापत्तेः कामनाभावे चाकरणापत्तेः। इत्थंच यत्र फलश्रुतिस्तत्रार्थवादमात्रमिति चेन्न। ग्रहणश्राद्धादौ नित्यत्वनैमित्तिकत्वयोरिव नित्यत्वकाम्यत्वयोरप्यविरोधात्‌। नच कामनाभावेऽकरणतापत्तिः त्रिकालस्तवपाठादाविव कामनासद्भावस्यैव कल्पनात्‌। न तु वेदबोधितकार्यताज्ञानात्‌ प्रवृत्तिरिति संभवति स्वेष्टसाधनत्वमविज्ञाय तादृशकार्यताज्ञानसहस्रेणापि प्रवृत्तेरसंभवात्‌। यद्यपि पण्डापूर्व फलमिति तदपि न कामनाभावेऽकरणतापत्तेस्तौल्यात्‌ कामनाकल्पने त्वार्थवादिकं फलमेव रात्रिसत्रन्यायात्‌ कल्प्यताम्‌। अन्यथा प्रवृत्त्यनुपपत्तेः। तेनानुत्पत्तिं प्रत्यवायस्यान्ये मन्यन्ते। एवं "सन्ध्यामुपासते ये तु सततं शंसितव्रताः विधूतपापास्ते यान्ति ब्रह्मलोकमनामयम्‌" एवं "दद्यादहरहः श्राद्धं पितृभ्यः प्रीतिमावहन्‌" इति प्रीत्यात्मकमेव फलमस्तु। नच पितृप्रीतिः कथं फलं व्यधिकरणत्वादिति वाच्यम्‌। गयाश्राद्धादाविवोद्देश्यत्वसंबन्धेनैव फलजनकत्वस्य क्वचित्कलपनात्‌। अत एवोक्तं शास्त्रदर्शितं फलमनुष्ठानकर्तरीत्युत्सर्ग इति। पितॄणां मुक्तत्वे तु स्वसय स्वर्गादिफलं यावन्नित्यनैमित्तिकानुष्ठानस्य सामान्यतः स्वर्गजनकत्वात्‌। पण्डापूर्वार्थं प्रवृत्तिश्च न संभवति। नहि तत्सुखदुःखाभाववत्स्वतः पुरुषार्थः न वा तत्साधनम्‌। प्रत्यवायानुत्पत्तौ कथं प्रवृत्तिरिति चेदित्थम्‌-यथा हि नित्ये कृते प्रत्यवायाभावस्तिष्ठति तदभावे तदभावः। एवं प्रत्यवायाभावसत्त्वे दुःखप्रागभावसत्त्वं तदभावे तदभाव इति योगक्षेमसाधारणकारणताया दुःखप्रागभावं प्रत्यपि सुवचत्वात्‌। एवमेव प्रायश्चित्तस्यापि दुःखप्रागभावहेतुत्वमिति। ननु न कलञ्जं भक्षयेदित्यत्र विध्यर्थे कथं नञर्थान्वयः इष्टसाधनत्वाभावस्य कृतिसाध्यत्वाभावस्य च बोधयितुमशक्यत्वादिति चेन्न। तत्र बाधादिष्टसाधनत्वं कृतिसाध्यत्वं च न विध्यर्थः किंतु बलबदनिष्टाननुबन्धित्वमात्रं तदभावश्च नञा बोध्यते। अथवा बलवदनिष्टाननुबन्धित्वमात्रं तदभावश्च नञा बोध्यते। अथवा बलवदनिष्टाननुबन्धित्वविशिष्टेष्टसाधनत्वे सति कृतिसाध्यत्वं विध्यर्थः तदभावश्च नञा बोध्यमानो विशिष्टाभावो विशेष्यवति विशेषणाभावे विश्राम्यति। ननु श्येनेनाभिचरन्‌ यजेतेत्यादौ कथं बलवदनिष्टाननुबन्धित्वमर्थः। श्येनस्य मरणानुकूलव्यापारस्य हिंसात्वेन नरकसाधनत्वात्‌। नच वैधत्वान्न निषेध इति वाच्यम्‌। अभिचारे प्रायश्चित्तोपदेशात्‌। न च मरणानुकूलव्यापारमात्रं यदि हिंसा तदा खङ्गकारस्य कूपकर्तुश्च हिंसकत्वापत्तिर्गललग्नान्नभश्रणजन्यमरणे आत्मवधत्वापत्तिश्चेति वाच्यम्‌। मरणोद्देश्यकत्वस्यापि विशेषणत्वात्‌। अन्योद्देश्यकक्षिप्तनाराचहतब्राह्मणस्य तु वाचनिकं प्रायश्चित्तमिति चेन्न। श्येनवारणायादृष्टाद्वारकत्वेन विशेषणात्‌। अतएव काशीमरणार्थं कृतशिवबूजादेरपि न हिंसात्वम्‌। नच साक्षान्मरणजनकस्यैव हि हिंसात्वं श्येनस्तु न तथा किंतु तज्जन्यापूर्वमिति वाच्यम्‌। खङ्गाघातेन ब्राह्मणे व्रणपाकपरम्परया मृते हिंसात्वानापत्तेः।

केचित्तु श्यनस्य हिंसाफलं नतु मरणं तेन श्येनजन्यखङ्गाघातादिरूपा हिंसाभिचारपदार्थस्तसय च पापजनकत्वम्‌ अतः श्येनस्य वैधत्वात्‌ पापाजनकत्वेऽपि अग्रिमपापं प्रतिसन्धाय सन्तो न प्रवर्तन्ते इत्याहुः।

आचार्यास्तु आप्ताभिप्रायो विध्यर्थः पाकं कुर्या इत्यादावाज्ञादिरूपेच्छावाचित्ववत्‌ लिङ्गमात्रस्येच्छावाचित्वं लाघवात्‌। एवंच स्वर्गकामो यजेतेत्यादौ यागः स्वर्गकामकृतिसाध्यतया आप्तेष्ट इत्यर्थः। ततश्चाप्तेष्टत्वेनेष्टसाधनत्वादिकमनुमाय प्रवर्तते। कलञ्चभक्षणे तदभावान्न प्रवर्तते। यस्तु वेदे पौरुषेयत्वं नाभ्युपैति तं प्रति विधिरेव तावद्गर्भ इव श्रुतिकुमार्याः पुंयोगे मानम्‌। नच कर्त्रस्मरणं बाधकं कपिलकणादादिभिरद्यपर्यन्तं कर्तृस्मरणस्यैव प्रतीयमानत्वात्‌। अन्यथा स्मृतीनामप्यकरतृकत्वापत्तेः। तत्रैव कर्तृस्मरणमस्तीति चेद्वेदेपि छन्दांसि जज्ञिरे तस्मादित्यादिकर्तृस्मरणमस्त्येव। एवं "प्रतिमन्वन्तरं चैषा श्रुतिरन्या विधीयते" इत्यपि द्रष्टव्यम्‌। "स्वयंभूरेष भगवान्वेदो गीतस्त्वया पुरा। शिवादिऋषिपर्यन्ताः स्मर्तारोऽस्य न कारकाः" इति तु वेदस्य स्तुतिमात्रम्‌। नच पौरुषेयत्वे भ्रमादिसंभवादप्रामाण्यं स्यादिति वाच्यम्‌। नित्यसर्वज्ञत्वेन निर्दोषत्वात्‌। अतएव पुरुषान्तरस्य भ्रमादिसंभवान्न कपिलादेरपि कर्तृत्वं वेदस्य। किंच वर्णानामेवानित्यत्वस्य वक्ष्यमाणत्वात्‌ सुतरां तत्सन्दर्भस्य वेदस्यानित्यत्वमिति संक्षेपः॥ 150॥

**उपादानस्य चाध्यक्षं प्रवृत्तौ जनकं भवेत्‌।**

**निवृत्तिस्तु भवेद्द्वेषाद्द्विष्टसाधनताधियः॥ 151॥**

उपादानस्येति। उपादानस्य समवायिकारणस्याध्यक्षं प्रत्यक्षं प्रवृत्तौ कारणमिति। निवृत्तिरिति। द्विष्टसाधनताज्ञानस्य निवृत्तिं प्रति जनकत्वमन्वयव्यतिरेकाभ्यामवधारितमिति भावः॥ 151॥

**यत्नो जीवनयोनिस्तु सर्वदातीन्द्रियो भवेत्‌। **

**शरीरे प्राणसंचारे कारणं तत्प्रकीर्तितम्‌॥ 152॥ **

यत्न इति। जीवनयोनियत्नो यावजजीवनमनुवर्तते स चातीन्द्रियः। तत्र प्रमाणमाह-शरीर इति। प्राणसंचारो हि अधिकश्वासादिः प्रयत्नसाध्यः। इत्थंच प्राणसंचारस्य सर्वस्य यत्नसाध्यत्वानुमानात्‌ प्रत्यक्षप्रयत्नबाधाच्चातीन्द्रिययत्नसिद्धिः स एव जीवनयोनिर्यत्नः॥ 152॥ **अतीन्द्रियं गुरुत्वं स्यात्पृथिव्यादिद्वये तु तत्‌।**

**अनित्ये तदनित्यं स्यान्नित्ये नित्यमुदाहृतम्‌॥ 153॥ **

**तदेवासमवायि स्यात्पतनाख्ये तु कर्मणि। **

गुरुत्वं निरूपयति-अतीन्द्रियमिति। अनित्येति। अनित्ये द्व्यणुकादौ। तद्गुरुत्वमनित्यम्‌। नित्ये परमाणौ नित्यम्‌। गुरुत्वमित्यनुवर्तते। तद्गुरुत्वम्‌। असमवायि असमवायिकारणम्‌। पतनाख्य इति। आध्यपतने इत्यर्थः।

**सांसिद्धिकं द्रवत्वं स्यान्नैमित्तिकमथापरम्‌॥ 154**

**सांसिद्धिकं तु सलिले द्वितीयं क्षितितेजसोः। **

**परमाणौ जले नित्यमन्यत्रानित्यमिष्यते॥ 155॥ **

द्रवत्वं निरूपयति-सांसिद्धिकमिति। द्रवत्वं द्विविधं सांसिद्धिकं नैमित्तिकं चेति। द्वितीयं नैमित्तिकम्‌। परमाणाविति। जलपरमाणौ द्रवत्वं नित्यमित्यर्थः। अन्यत्र पृथिवीपरमाण्वादौ जलद्व्यणुकादौ च द्रवत्वमनित्यम्‌॥ 153॥ 154॥ 155॥

**नैमित्तिकं वह्नियोगात्तपनीयघृतादिषु। **

**द्रवत्वं स्यन्दने हेतुर्निमित्तं संग्रहे तु तत्‌॥ 156॥ **

कुत्रचित्तेजसि कुत्रचित्‌ पृथिव्यां च नैमित्तिकं द्रवत्वं तत्र को वा नैमित्तिकार्थस्तद्दर्शयति-नैमित्तिकमिति। वह्नीति। अग्निसंयोगजन्यं नैमित्तिकं द्रवत्वम्‌। तच्च सुवर्णादिरूपे तेजसि घृतजतुप्रभृतिपृथिव्यां च वर्तत इत्यर्थः। द्रवत्वमिति। हेतुरिति। असभवायिकारणमित्यर्थः। संग्रहे सक्तुकादिसंयोगविशेषे। तद्द्रवत्वम्‌, स्नेहसहितमिति बोद्ध्व्यम्‌। तेन द्रुतसुवर्णादीनां न संग्रहः॥ 156॥



**स्नेहो जले स नित्योऽणावनित्योवयविन्यसौ। **

**तैलान्तरे तत्प्रकर्षाद्दहनस्यानुकूलता॥ 157॥**

स्नेहं निरूपयति-जल इति जल एवेत्यर्थः। असौ स्नेहः। ननु पृथिव्यामपि तैले स्नेह उपलभ्यते नचासौ जलीयस्तथासति दहनप्रातिकूल्यप्रसङ्गादत आह-तैलान्तरं इति। तत्प्रकर्षात्‌ स्नेहप्रकर्षात्‌। तैले उपलभ्यमानः स्नेहोऽपि जलीय एव तस्य प्रकृष्टत्वादग्नेरानुकूल्यम्‌। अपकृष्टस्नेहं हि जलं वह्निं नाशयतीति भावः॥ 157॥

**संस्कारभेदौ वेगोऽथ स्थितिस्थापकभावने। **

**मूर्तमात्रे तु वेगः स्यात्कर्मजो वेगजः क्वचित्‌॥ 158॥ **

संस्कारं निरूपयति-संस्कारभेद इति। वेगस्थितिस्थापकभावनाभेदात्‌ संस्कारस्त्रिविध इत्यर्थः। मूर्तमात्र इति। कर्मजवेगजभेदाद्वेगो द्विविध इत्यर्थः। शरीरादौ हि नोदनजनितेन कर्मणा वेगो जन्यते तेन च पूर्वकर्मनाशस्तत उत्तरकर्म एवमग्रेऽपि। विना च वेगं कर्मणः कर्मप्रतिबन्धकत्वात्‌ पूर्वकर्मनाश उत्तरकर्मोत्पत्तिश्च न स्यात्‌। यत्र वेगवता कपालेन जनिते घटे वेगो जन्यते स वेगजो वेगः॥ 158॥

** स्थितिस्थापकसंस्कारः क्षितौ केचिच्चतुर्ष्वपि।**

** अतीन्द्रियोऽसौ विज्ञेयः क्वचित्स्पन्देऽपिकारणम्‌ 159**

स्थितिस्थापकेति। अतीन्द्रिय इति। आकृष्टशाखादीनां परित्यागे पुनर्गमनस्य स्थितिस्थापकसाध्यत्वात्‌। केचिदिति। चतुर्षु क्षित्यादिषु स्थितिश्थापकः। क्वचिदाकृष्टाशाखादौ॥ 159॥

** भावनाख्यस्तु संस्कारो जीववृत्तिरतीन्द्रियः। **

** उपेक्षानात्मकस्तस्य निश्चयः कारणं भवेत्‌॥ 160॥**

भावनाख्य इति। तस्य संस्कारस्य। उपेक्षात्मकज्ञानात्संस्कारानुत्पत्तेरुपेक्षानात्मक इत्युक्तम्‌। तत्संशयात्तस्यानुत्पत्तेर्निश्चय इत्युक्तम्‌। तेनोपेक्षान्यनिश्चयत्वेन संस्कारं प्रति हेतुतेति भावः। ननु स्मरणं प्रत्युपेक्षान्यनिश्चयत्वेन हेतुत्वं तेनोपेक्षादिस्थले न स्मरणम्‌। इत्थंच संस्कारं प्रति ज्ञानत्वे नैव हेतुतास्त्विति चेन्न। विनिगमनावरहेणापि संस्कारं प्रति उपेक्षान्यनिश्चयत्वेन हेतुतायाः सिद्धत्वात्‌। किंचोपेक्षास्थले संस्कारकल्पनायाः गुरुत्वात्‌ संस्कारं प्रति उपेक्षान्यनिश्ययत्वेन हेतुतायाः सिद्धत्वात्‌॥ 160॥

**स्मरणे प्रत्यभिज्ञायामप्यसौ हेतुरुच्यते। **

**धर्माधर्मावदृष्टं स्याद्धर्मः स्वर्गादिकारणम्‌॥ 161॥**

असौ संस्कारः। तत्र प्रमाणं दर्शयति-स्मरण इति। यतः स्मरणं प्रत्यभिज्ञानं च जनयत्यतः संस्कारः कल्प्यते। विना व्यापारं पूर्वानुभवस्य स्मरणादिजननाऽसामर्थ्यात्‌, स्वस्वव्यापारान्यतराभावे कारणत्वासंभवात्‌। नच प्रत्यभिज्ञां प्रति तत्तत्संस्कारस्य हेतुत्वे प्रत्यभिज्ञायाः संस्कारजन्यत्वेन स्मृतित्वापत्तिरिति वाच्यम्‌। अप्रयोजकत्वात्‌। परेत्वनुद्बुद्धसंस्कारात्प्रत्यभिज्ञानुदयादुद्बुद्धसंस्कारस्य हेतुत्वापेक्षया तत्तत्स्मरणस्यैव प्रत्यभिज्ञां प्रति हेतुत्वं कल्प्यत इत्याहुः। अदृष्टं निरूपयति-धर्मेति। स्वर्गादीति। स्वर्गादिसकलसुखानां स्वर्गसाधनीभूतशरीरादीनां च साधनं धर्म इत्यर्थः॥ 161॥

**गङ्गास्नानादियागादिव्यापारः स तु कीर्तितः। **

**कर्मनाशाजलस्पर्शादिना नाश्यस्त्वसौ मतः॥ 162॥ **

तत्र प्रमाणं दर्शयितुमाह-यागादीति। यागादिव्यापारतया धर्मः कल्प्यते। अन्यथा यागादीनां चिरविनष्टतया निर्व्यापारतया च कालान्तरभाविस्वर्गजनकत्वं न स्यात्‌। तदुक्तमाचार्यैः-'चिरध्वस्तं फलायालं न कर्मातिशयं विना' इति। ननु यागध्वंस एव व्यापारः स्यात्‌। नच प्रतियोगितद्ध्वंसयोरेकत्राजनकत्वम्‌, सर्वत्र तथात्वे मानाभावात्‌। नच त्वन्मते फलानन्त्यं मन्मते चरमफलस्यापूर्वनाशकत्वान्न तथात्वमिति वाच्यम्‌। कालविशेषस्य सहकारित्वादित्यत आह-गङ्गास्नानेति। गङ्गास्नानस्य हि स्वर्गजनकत्वेनन्तानां जलसंयोगध्वंसानां व्यापारत्वमपेक्ष्यैकमपूर्वमेव कल्प्यते लाघवादिति भावः। ननु ध्वंसोऽपि न व्यापारोऽस्तु। नच निर्व्यापारस्य चिरध्वस्तस्य कथं कारणत्वमिति वाच्यम्‌। अनन्यथासिद्धिनियतपूर्ववर्तित्वस्य तत्रापि सत्त्वात्‌। अव्यवहितपूर्ववर्तित्वं हि चक्षुःसंयोगादेः कारणत्वे, नतु सर्वत्र, कार्यकालवृत्तित्वमिव समवायिकारणस्य कारणत्वे इत्यत आह-

कर्मनाशेति। यदि ह्यपूर्वं न स्यात्‌। तदा कर्मनाशाजलस्पर्शादिना नाश्यत्वं धर्मस्य न स्यात्‌। नहि तेन यागादेर्नाशः प्रतिबन्धो वा कर्तुं शक्यते, तस्य पूर्वमेव वृत्तत्वादिति भावः। एतेन देवताप्रीतेरेव फलत्वमित्यपास्तम्‌। गङ्गास्नानादौ सर्वत्र देवताप्रीतेरसंभवाच्च देवतायाश्चेतनत्वेऽपि तत्प्रीतेरनुद्देश्यत्वात्‌ प्रीतेः सुखरूपत्वेन विष्णुप्रीत्यादौ तदसंभवात्‌ जन्यसुखस्य तत्राभावात्‌ तेन विष्णुप्रीतिजन्यत्वेन पराभिमतस्वर्गादिरेव विष्णुप्रीतिशब्देन लक्ष्यते॥ 162॥

** अधर्मो नरकादीनां हेतुर्निन्दितकर्मजः। **

** प्रायश्चित्ताद्विनाश्योऽसौ जीववृत्ती त्विमौ गुणौ ॥163॥**

अधर्म इति। नरकादिसकलदुःखानां नारकीयशरीरादीनां च साधनमधर्म इत्यर्थः। तत्र प्रमाणमाह-प्रायश्चित्तेति। यदि ह्यधर्मो न स्यात्तदा प्रायश्चित्तादिना नाश्यत्वं न स्यात्‌। नहि तेन ब्रह्महननादीनां नाशः प्रतिबनधो वा विधातुं शक्यते तस्य पूर्वमेव विनष्टत्वादिति भावः। जीवेति। ईश्वरस्य धर्माधर्माभावादिति भावः॥ 163॥

**इमौ तु वासनाजन्यौ ज्ञानादपि विनश्यतः। **

**शब्दो ध्वनिश्च वर्णश्च मृदङ्गादिभवो ध्वनिः 164**

**कण्ठसंयोगादिजन्या वर्णास्ते कादयो मताः। **

**सर्वः शब्दो नभोवृत्तिः श्रोत्रोत्पन्नस्तु गृह्यते 165**

इमौ धर्माधर्मौ। वासनेति। अतो ज्ञानिना कृते अपि सुकृतदुष्कृतकर्मणी न फलायालमिति भावः। ज्ञानादपीति। अपिना भोगपरिग्रहः। ननु तत्त्वज्ञानस्य कथं धर्माधर्मनाशकत्वं "नाभुक्तं क्षीयते कर्म कल्पकोटिशतैरपी"ति वचनविरोधात्‌। इत्थंच तत्त्वज्ञानिनां झटिति कायव्यूहेन सकलकर्मणां भोगेन क्षय इति चेन्न। तत्र भोगस्य वेदबोधितनाशकोपलक्षकत्वात्‌। कथमन्यथा प्रायश्चित्तादिना कर्मणां नाशः। तदुक्तं- "ज्ञानाग्निः सर्वकर्माणि भस्मसात्‌ कुरुतेऽर्जुन।" "क्षीयन्ते चास्य कर्माणि तस्मिन्‌ दृष्टे परावरे" इति। ननु तत्त्वज्ञानिनस्तर्हि शरीरावस्थानं सुखदुःखादिकं न स्यात्‌। ज्ञानेन सर्वेषां कर्मणां नाशादिति चेन्न। प्रारब्धेतरकर्मणामेव नाशात्‌। तत्तच्छरीरभोगजनकं हि यत्कर्म तत्प्रारब्धं तदभिप्रायमेव नाभुक्तमिति वचनमिति। शब्दं निरूपयति-शब्द इति। नभोवृत्तिः आकाशसमवेतः। दूरस्थशब्दस्याग्रहणादाह-श्रोत्रेति॥ 164॥ 165॥

**वीचीतरङ्गन्यायेन तदुत्पत्तिस्तु कीर्तिता। **

**कदम्बगोलकन्यायादुत्पत्तिः कस्यचिन्मते॥ 166॥**

ननु मृदङ्गाद्यवच्छेदेनोत्पन्ने शब्दे श्रोत्रे कथमुत्पत्तिरत आह-वीचीति। आद्यशब्देन बहिर्दशदिगवच्छिन्नोऽन्यः शब्दस्तेनैव शब्देन जन्यते। तेन चापरस्तद्व्यापकः। एवं क्रमेण श्रोत्रोत्पन्नो गृह्यत इति। कदम्बेति। आद्यशब्दाद्‌ दशदिक्षु दशशब्दा उत्पद्यन्ते तैश्चान्ये दशशब्दा उत्पद्यन्त इति भावः। अस्मिन्‌ मते कल्पनागौरवादुक्तं-कस्यचिन्मत इति॥ 166॥

**उत्पन्नः को विनष्टः क इति बुद्धेरनित्यता। **

**सोऽयं क इति बुद्धिस्तु साजात्यमवलम्बते॥ 167॥ **

ननु शब्दस्य नित्यत्वादुत्पत्तिकथनमसङ्गतमत आह-उत्पन्नेति। शब्दानामुत्पादविनाशप्रत्ययशालित्वादनित्यत्वमित्यर्थः। ननु स एवायं ककार इत्यादिप्रत्यभिज्ञानाच्छब्दानां नित्यत्वम्‌। इत्थंचोत्पादविनाशबुद्धिर्भ्रमरूपैवेत्यत आह-सोऽयमिति। साजात्यमिति। तत्र प्रत्यभिज्ञानस्य तत्सजातीयत्वं विषयो न तु तद्व्यक्त्यभेदो विषयः। उक्तप्रतीविरोधात्‌। इत्थंच द्वयोरपि प्रतीत्योरभ्रमत्वमिति॥ 167॥

**तदेवौषधमित्यादौ सजातीयेऽपि दर्शनात्‌। **

**तस्मादनित्या एवेति वर्णाः सर्वे मतं हि नः॥ 168॥ **

**इति श्रीविश्वनाथपञ्चाननकृता कारिकावली समाप्ता॥**

ननु सजातीये सोऽयमिति प्रत्यभिज्ञा कुत्र दृष्टेत्यत आह-तदेवेति। यदौषधं मया कृतं तदौषधमन्येनापि कृतमित्यादिदर्शनादिति भावः॥ 168॥

अथ निग्रहस्थानानि

**द्वाविंशतिः निग्रहस्थानानि**

(1) तत्र येन यद्यथा साध्यत्वादिना निर्दिष्टं तेन तस्य तथा परित्यागः प्रतिज्ञाहानिः । यथा पर्वतोऽग्निमान्प्रमेयत्वादित्युक्ते अनैकान्तिकत्वेन च प्रयुक्ते, ’मा भूत्तर्हि पर्वतोग्निमान्’ इति । (2) प्रथममविशिष्टतयोक्ते साध्यभागे पुनर्विशेषणप्रक्षेपः प्रतिज्ञान्तरम् । प्रतिज्ञोदाहरणे प्रयोज्यभागो निगमनं चेति साध्यभागः । यथा शब्दोऽअनित्य इति प्रतिज्ञाते, ध्वनिभिः सिद्धसाधनत्वोद्भावने वर्णात्मकः शब्दोऽअनित्य इत्यादि । (3) एकवक्तृके वाक्ये पदानामवान्तरवाक्यानां वा मिथो व्याघातः प्रतिज्ञाविरोधः। यथा मे माता वन्ध्येति । द्रव्यं गुणव्यतिरिक्तमव्यतिरिक्तत्वादिति । (4) स्वोक्तापलापः प्रतिज्ञासंन्यासः । यथा अग्निरनुष्ण इत्युक्ते प्रत्यक्षविरोधे चाभिहिते ब्रवीति, ’न मयाऽअग्निरनुष्ण इत्यभिहित’ इति। (5) प्रथमविशिष्टतयोक्ते साधकांशे पुनरधिकप्रक्षेपो हेत्वन्तरम् । हेतुरुदाहरणे प्रयोजकांश उपनयो दूषणं चेति साधकांशः । यथा शब्दो नित्य ऐन्द्रियकत्वादित्युक्ते सामान्येनानैकान्त्येऽअभिहिते सामान्यवत्वे सतीत्यादि। (6) प्रकृतानुपयुक्तान्वितोक्तिः अर्थान्तरम् । यथा शब्दो नित्यः प्रमेयत्वादित्यत्र प्रमेयत्वं हेतुः । हेतुशब्दश्च हिनोतेर्धातोस्तुन्प्रत्यये कृते सति कृदन्तं पदमित्यादि। (7) अवाचकपदप्रयोगो निरर्थकम् । यथा शब्दो नित्यः कचटतपानां जबगडदत्कादित्यादि। (8) त्रिवारमुक्तेऽअपि परिषत्प्रतिवादिभ्यामविज्ञातार्थवाचकपदमविज्ञातार्थम् । यथा कश्यपतनयाधृतिहेतुरयं त्रिनयनतनयासनसमाननामधेययुक्त इत्यादि । तद्ध्वजवत्त्वादित्यादि । (9) अनन्वितावाचकपदादिप्रयोगोऽअपार्थकम् । यथा कुण्डमजाजिनं दशदाडिमानि षडपूपा इत्यादि । (10) क्रमविपर्यासोऽप्राप्तकालम् । यथा कृतकत्वादनित्यः शब्द इत्यादि । (11) अवश्योपादेयानमन्यतमानुपदानं न्यूनम् । यथा पर्वतोऽअग्निमान्महानसवदित्यादि । (12) अन्वितोपयुक्तापुनरुक्तकृतकार्यप्रयोगोऽअधिकम् । यथा पर्वतोऽग्निमान् धूमवत्वात्प्रकाशविशेषवत्त्वाच्चेत्यादि । (13) प्रतीतार्थस्य पुनः स्ववचनेन प्रयोजनं विनाऽअभिधानं पुनरुक्तम् । यथा पर्वतोऽग्निमान्पर्वतोग्निमानित्यादि ।

(14) वादिनोक्तस्य प्राश्निकैर्विज्ञातार्थस्य वादिना परिषदा वा पुनरनूद्य दत्तस्योच्चारणयोग्यस्य स्वाज्ञानमनाविष्कुर्वता कथामविच्छिन्दता यदप्रत्युच्चारणं तदननुभाषणम् । (15) वादिना त्रिवारममिहितस्य परिषदा विज्ञातार्थस्य वाक्यस्यार्थाप्रतिपत्तिरज्ञानम् ।(16) वादिनोक्तस्य प्रत्युत्तराप्रतिपत्तिरप्रतिभा ।(17) केनचिद् व्याजेन कथाविच्छेदो विक्षेपः । यथा, कथामारभ्याह अद्य मे महत्प्रयोजनमस्ति तस्मिन्नवसिते वक्ष्यामीति । (18) इष्टापादनं मतानुज्ञा । यथा केनचित् स्वस्य चोरत्वमभ्युपेत्य त्वं चोरः पुरुषत्वादि त्युक्ते, तर्हि तवापि चोरत्वं प्रसज्येतेति । (19) अवश्योद्भाव्यतया प्राप्तनिग्रहस्थानानुद्भावनं पर्यनुयोज्योपेक्षणम् । (20) अतन्निग्रहप्राप्तौ तन्निग्रहोद्भावनं निरनुयोज्यानुयोगः । स चतुर्विधः । (१) छलम् । (२) जातिः । (३) हान्याद्याभासः । (४) अप्राप्तकालेग्रहणं चेति।(20.1)तत्र परोक्तस्य तदभिप्रेतार्थादर्थान्तरं परिकल्प्य तद्दूषणेन परोक्तभङ्गः छलम् । यथा गृष्टिविवक्षया गामानये त्युक्ते पृथिवीविवक्षया गवानयनमशक्यमिति । (20.2) सिद्धमपि दूषणसमर्थमुत्तरं जातिः । (20.3) प्रतिज्ञाहान्याद्यप्राप्तावपि भ्रान्त्यादिना तदुद्भावनं हान्याद्याभासः । (20.4) उद्भावनकालमप्राप्यातिक्रम्य वा निग्रहस्थानोद्भावनमप्राप्तकाले ग्रहणम् । (21) अपसिद्धान्तस्तु स्ववचनविरोध एव । यथा प्राभाकरस्येश्वराभ्युपगमः ।(22) पक्षधर्मत्वं, सपक्षे सत्वं, विपक्षाद्व्यावृत्तिरबाधितविषयत्वमसत्प्रतिपक्षत्वं चेति हेतोः पञ्चरूपाणि । तत्र विवक्षितरूपेषु कतिपयसहिताः कतिपयरहिता हेत्वाभासाः । इत्येतेषां क्रमः **प्रमाणपद्धत्युक्तो** ज्ञेयः।

** इति श्रीमहामहोपाध्यायविद्यानिवासभट्टाचार्यविरचितायां सिद्धान्तमुक्तावल्यां गुणनिरूपणम्‌॥ **

** समाप्तश्चायं ग्रन्थः॥ **














































------------------------------------------------------------------------



[\[1\]](\%22#_ftnref1\%22 "\"\"") काम्यप्रकरणे विश्वजिता यजेत इति विधिः श्रूयते। काम्यप्रकारणपठितत्वेन तस्य नित्यत्वाभावात्‌ प्रत्यवायपरिहारफलस्याप्यभावात्‌ प्रवृत्त्यर्थं किंचित्फलं कल्पनीयं, श्रुतौ फलाश्रवणादिति 'सः स्वर्गः सर्वान्प्रत्यविशिष्टत्वात्' इति जैमिनिना सूत्रं प्रणीतम्‌। सः विश्वजिता साध्यः स्वर्गो भवितुमर्हति स्वर्गस्य सर्वान्प्रत्यविशिष्टत्वात्सर्वेषामिच्छविषयत्वादिति यावत्‌। तथाच विश्वजिद्यागस्य पुत्रादिफलकत्वेऽपुत्राद्यर्थिनां तत्र प्रवृत्तिर्न स्यात्‌, स्वर्गफलकत्वे तु तस्य सर्वेषामिच्छाविषयतया सर्वेषां तत्र प्रवृत्तिः संभवतीति स्वर्ग एव फलत्वेन कल्प्यते।





[\[2\]](\%22#_ftnref2\%22 "\"\"") बुद्धिर्ज्ञानं। प्रतिभा तद्विशेषः स्फूर्त्याख्यः, प्रतिभादीत्यादिना विघ्नसंसर्गाभाव परिग्रहः।





[\[3\]](\%22#_ftnref3\%22 "\"\"") “नच पुत्रकामाधिकरणविरोधः” इति दिनकरपङ्क्तिः असमीचीना। पुत्रकामाधिकरणस्यैवाभावात्। किन्तु “योगसिद्धिर्वार्थस्योत्पत्त्ययोगित्वात्” इति (मी.4.3.12.28) अधिकरणे एवं सिद्धान्तितम्। “साध्यत्वमेव पश्वादेः शब्देन प्रतिपाद्यते। अमुत्र वेह वेत्येवं नास्ति शब्दो नियामकः। ....विपाकः कर्मणां येषां प्राग्देहविनिपाततः। प्राप्तस्तानीह भुज्यन्ते ततोन्यानि भवान्तरे॥” इति शास्त्रदीपिका।





[\[4\]](\%22#_ftnref4\%22 "\"\"") चिन्तामणिकृताम् ईश्वरवादे। एवमन्येषामपि ग्रन्थकृताम्।





[\[5\]](\%22#_ftnref5\%22 "\"\"") गादाधरीयविषयतावादे वर्धमानमतम्।





[\[6\]](\%22#_ftnref6\%22 "\"\"") प्रत्यक्षानुमानोपमानशब्दाः प्रमाणानि (न्या.सू.1.1.3)आत्मशरीरेन्द्रियार्थ-बुद्धिमनःप्रेत्यभावफलदुःखापवर्गास्तु प्रमेयम् (न्या.सू.1.1.9)





[\[7\]](\%22#_ftnref7\%22 "\"\"") अत्र षट् बुद्धयः किमर्थमुक्ता इति विचारणीयम्। द्वे चतस्रः वा बुद्धयः प्रसिद्धाः, तत्र षडिन्द्रियजन्यत्वविवक्षणमनावश्यकमेव।





[\[8\]](\%22#_ftnref8\%22 "\"\"") “तस्यापवर्गस्याधिगमाय यमनियमाभ्यां आत्मसंस्कारः । यमः समानं आश्रमिणां धर्मसाधनम्, नियमस्तु विशिष्टम् । आत्मसंस्कारः पुनरधर्महानं धर्मोपचयश्च । योगशास्त्राच्चाध्यात्मविधिः प्रतिपत्तव्यः । स पुनस्तपः प्राणायामः प्रत्याहारो ध्यानं धारणेति । इन्द्रियविषयेषु प्रसंख्यानाभ्यासो रागद्वेषप्रहाणार्थः । उपायस्तु योगाचारविधानं इति” इति न्यायभाष्यम्। “आत्मशरीरेन्द्रियार्थबुद्धिमनःप्रवृत्तिदोषप्रेत्यभावफलदुःखापवर्गास्तु प्रमेयं” । । न्या.सू. 1.1.2









[\[9\]](\%22#_ftnref9\%22 "\"\"") दाहश्च रूपान्तरोत्पत्तिः, पूर्वरूपपरावृत्तिर्वा।





[\[10\]](\%22#_ftnref10\%22 "\"\"") अत्र चानुकूलत्वं कारणकारणतावच्छेदकसाधारणं, तेन शक्तेः कारणतावच्छेदकत्वेऽपि न क्षतिः। वह्नित्वेन वह्नेः शक्तित्वेन वह्निनिष्ठशक्तित्वेन वा शक्तेश्च दाहं प्रति कारणत्वे गौरवात्, शक्तिविशिष्टवह्नित्वेनैव कारणत्वौचित्याच्छक्तेः कारणत्वाभावात्।





[\[11\]](\%22#_ftnref11\%22 "\"\"") समनैयत्यं निरूपणीयम्।





[\[12\]](\%22#_ftnref12\%22 "\"\"") तेजसि वा अन्तर्भावः।





[\[13\]](\%22#_ftnref13\%22 "\"\"") इदं चतुर्मात्रवृत्तिभूतत्वं च पञ्चवृत्तिभूतत्वभिन्नं जात्यन्तरमेव। जन्यजलत्ववत्।





[\[14\]](\%22#_ftnref14\%22 "\"\"") प्रतिबन्धकतातिरिक्तवृत्तित्वात् कथमनतिरिक्तवृत्तित्वरूपमवच्छेदकत्वम्। स्वरूपसंबन्धरूपमेव वा तदिति वक्तव्यम्।





[\[15\]](\%22#_ftnref15\%22 "\"\"") अत्र संयोगेन गन्धाभावस्य प्रतियोगिव्यधिकरणत्वसमन्वयप्रकारः- यादृशसंबन्धसामान्यं संयोगसंबन्धः। यदभावश्च प्रतियोगिव्यधिकरणत्वेन गृह्यमाणाभावः संयोगेन गन्धाभावः। यद्यपि संयोगेन गन्धाभावाधिकरणीभूतभूतलाद्यनुयोगिकत्वं संयोगेस्ति, तथापि यदभावप्रतियोगिगन्धप्रतियोगिकत्वं संयोगसंबन्धे नास्ति, तथा चोभयाभावसत्त्वात् तदभावाधिकरणे पृथिव्यां तादृशसंयोगसंबन्धेन गन्धाभावः प्रतियोगिव्यधिकरणः। समवायेन संयोगसामान्याभावो न प्रतियोगिव्यधिकरणः, तत्र संयोगाभावप्रतियोगिसंयोगप्रतियोगिकत्वस्य संयोगाभावाधिकरणीभूतयत्किंचिद्व्यक्त्यनुयोगिकत्वस्य च सत्त्वेनोभयाभावस्य असत्त्वात्। क्वचित् घटादिप्रतियोगिकसंयोगसंबन्धे उभयसत्त्वात् संयोगेन गन्धाभावस्य प्रतियोगिव्यधिकरणत्वाय संबन्धसामान्ये इत्युक्तम्।





[\[16\]](\%22#_ftnref16\%22 "\"\"") तमो नाम द्रव्यं बहलविरलं मेचकचलं प्रतीमः केनापि क्वचिदपि न बाधश्च ददृशे ।  
अतः कल्प्यो हेतुः प्रमितिरपि शाब्दी विजयते निरालोकं चक्षुः प्रथयति हि तद्दर्शनवशात्॥ इति श्रीमन्तः वरदाचार्याः। सुवर्भानुरासुरः सूर्यं तमसाऽविध्यदिति श्रुतिः।





[\[17\]](\%22#_ftnref17\%22 "\"\"") स्वतोव्यावर्तकत्वं च स्वतोव्यावृत्तत्वे सति व्यावर्तकत्वम्।





[\[18\]](\%22#_ftnref18\%22 "\"\"") एतद्रूपवान् एतद्रसात् इत्यादौ सामान्याश्रयस्य विशेषरूपेण हेतुत्वदर्शनात् चिन्त्योयं नियमः।





[\[19\]](\%22#_ftnref19\%22 "\"\"") संबन्धिभिन्नत्वं च संबन्धिनौ भिन्नौ यस्मादिति बहुव्रीहितया स्वीकरणीयम्। तेन समवायस्य घटादिना स्वरूपसंबन्धे नाव्याप्तिः।





[\[20\]](\%22#_ftnref20\%22 "\"\"") इदं चिन्त्यम्। पदार्थतत्त्वनिरूपणे सत्तानिरूपणभागे भावत्वस्य अभावत्वस्य चोभयोरेवाखण्डोपाधित्वोक्तेः। तथाहि तद्वाक्यानि “सत्ता....भावत्वं तत्। तच्च \[भावत्वं च\] अभावान्यत्त्वम्। अभावत्वं च (अभावत्वमेव वा) अनुगतप्रत्ययसिद्धः अखण्डोपाधिः। भावत्वमेव वा (भावत्वं वा) अखण्डोपाधिः। तच्च ज्ञेयत्वादिवत् घटाभावादिवच्च स्ववृत्त्यपि”। \[अत्र वृत्त()कसंस्थानि पदानि रघुदेवीटीकानुसारेण\]। अभावलक्षणे पुनरभावप्रवेशे स्फुटमात्माश्रयः। तदभावसंबन्धेन सत्ताविशिष्टत्वमित्यादिरीत्या परिष्कारेण तत्परिहारेपि नव्यमते सत्तैव नास्तीत्यनुपदमुक्तत्वात् कथं सत्ताभावः अभावत्वं स्यात्।





[\[21\]](\%22#_ftnref21\%22 "\"\"") विशेषणस्य सत्ताभावस्य एकस्यैव तत्र तत्र प्रकारत्वात्‌ विषयानवस्था नोक्ता, अपितु विषयतानवस्थैव।





[\[22\]](\%22#_ftnref22\%22 "\"\"") विनिगमनाविरहश्चिन्त्यः। तेषामन्यथासिद्धत्वात् गुरुभूतत्वात्। एवमुत्तरत्रापि।





[\[23\]](\%22#_ftnref23\%22 "\"\"") दण्डः घटपूर्वभावी इत्याकारकदण्डविशेष्यक-घटपूर्ववृत्तित्वग्रहविशेष्यतावच्छेदकत्वं तथा स्वतन्त्रान्वयव्यतिरेकशून्यत्वं च दण्डत्वे इति लक्षणसमन्वयः।





[\[24\]](\%22#_ftnref24\%22 "\"\"") तत्कार्यकारणावच्छिन्ना या स्वनिष्ठतत्कार्यनिरूपितनियतपूर्ववृत्तित्वग्रहविशेष्यता तदाश्रय इत्यर्थः। दण्डरूपं घटपूर्ववर्ति इत्याकारकज्ञानीया घटपूर्ववर्तित्वनिष्ठप्रकारतानिरूपितविशेष्यता दण्डरूपनिष्ठा, सा च विशेष्यता तत्कार्यकारणीभूतदण्डावच्छिन्ना, दण्डस्य विशेष्यतावच्छेदकतया तत्र भानात्। तादृशविशेष्यताकं स्वतन्त्रान्वयव्यतिरेकशून्यं च दण्डरूपमिति समन्वयः।





[\[25\]](\%22#_ftnref25\%22 "\"\"") तत्र कुलालजनकस्य फलानुगुणं कुलालं प्रति जनकत्वं गृहीत्वैव घटजनकत्वं गृह्यते।





[\[26\]](\%22#_ftnref26\%22 "\"\"") शब्दो यदि द्रव्याश्रितो न स्यात्‌ तदा द्रव्यजन्यो न स्यादित्यनुकूलतर्कः। अन्यथा गुणत्वमस्तु, द्रव्याश्रितत्वं मास्त्वित्यप्रयोजकत्वाशङ्कया गुणत्वेन द्रव्याश्रितत्वसिद्ध्यसंभवात्।





[\[27\]](\%22#_ftnref27\%22 "\"\"") अपूर्वं प्रति पूर्ववर्तित्वोपपादकं स्वर्गं प्रति पूर्ववर्तित्वं गृहीत्वा अपूर्वं प्रति पूर्ववर्तित्वं गृह्यते। तस्मात् यागः अपूर्वं प्रति नान्यथासिद्धः। परन्तु घटं प्रति पूर्ववर्तित्वानुपपादकं शब्दं प्रति पूर्ववर्तित्वं गृहीत्वैव आकाशस्य घटं प्रति पूर्ववर्तित्वं गृह्यते इत्याकाशः तृतीयान्यथासिद्ध इत्याशयः।





[\[28\]](\%22#_ftnref28\%22 "\"\"") यद्यपीदं पुनरुक्तं, घटत्वावच्छिन्नं प्रत्यनन्यथासिद्धे रामभेऽतिव्याप्तिवारणाय नियतेतीत्यस्य पूर्वमुक्तत्वात्‌, तथापि पूर्वम् “अन्यत्र क्लृप्तनियतपूर्ववर्तिभिरेव कार्यसंभवे तत्सहभूतमन्यथासिद्धम्” इति प्राचीनैर्निरुक्ता पञ्चमान्यथासिद्धिः घटत्वावच्छिन्नं प्रति रासभस्य न संभवति, घटत्वावच्छिन्नादन्यत्र क्लृप्तनियतपूर्ववर्तिभिः घटोत्पादासंभवादित्येवंरूपेण रासभस्य घटं प्रति अनन्यथासिद्धत्वमुपपाद्य नियतेतिपदस्य सार्थक्यमुक्तम्। इदानीं तु ग्रन्थकारैः “अतिरिक्तमथापि यद्भवेन्नियतावश्यकपूर्वभाविन” इत्येवं पञ्चमान्यथासिद्धेर्निर्वचनात्‌ तदनुसारेण रासभोपि घटत्वावच्छिन्नं प्रत्यन्यथासिद्ध एवेति तद्वैयर्थ्यमित्याशङ्कां समाधातुं पूर्वमुक्तस्यापि पुनरनुवाद इति मन्तव्यम्‌।





[\[29\]](\%22#_ftnref29\%22 "\"\"") यद्यपि ज्ञातृधर्मेतरकार्यापेक्षयेत्याचार्यग्रन्थे भावत्वं नोपात्तं, तथापि द्व्यणुकपरिमाणस्य स्वध्वंसं प्रतिकारणत्वेन पारिमाण्डल्यपदस्याणुपरिमाण-सामान्यपरत्वेन द्व्यणुकपरिमाणे भवत्यतिव्याप्तिरिति भावत्वमुपात्तं प्रकाशकारेण, भावत्वं तु स्वमतेपि देयमेव, अन्यथा तत्रैवातिव्याप्तेः।





[\[30\]](\%22#_ftnref30\%22 "\"\"") एतत्तत्त्वं तत्रैव स्पष्टीकरिष्यते।





[\[31\]](\%22#_ftnref31\%22 "\"\"") लीलावत्यां तावत् “विशेषगुणत्वं च शास्त्रीयां रूढिमाश्रित्यपंकजादिपदवत् तदुपाधिनियमिति अदोषः” इत्युक्तम्। तत्र हि न्यायलीलावतीप्रकाशे “स्वाश्रयसमानाधिकरणद्रव्यविभाजकोपध्यत्यन्ताभाव-समानाधिकरणगुणावृत्ति-गुणत्वव्याप्यजातिमत्त्वम्” इति विशेषगुणलक्षणम्। तत्र न्यायलीलावतीप्रकाशविवृतौ “वायुस्पर्शोपि पाकविरोध्यनुष्णाशीतत्वव्याप्यजातिमादाय विशेषगुणः” इत्युक्तम्। न्या.ली.पृ.816.





[\[32\]](\%22#_ftnref32\%22 "\"\"") निमेषा दश चाष्टौ च काष्ठा त्रिंशत्तु ताः कला ।

त्रिंशत्कला मुहूर्तः स्यादहोरात्रं तु तावतः । । मनु. १.६४ । ।





[\[33\]](\%22#_ftnref33\%22 "\"\"") किरणावल्याम्।





[\[34\]](\%22#_ftnref34\%22 "\"\"") प्रदीपप्रभायाः अधिष्ठानसंबद्धार्थग्राहित्वात् तद्विहाय प्रदीपानुसरणम्, तथैव किरणावल्युक्तेः, तस्मात् दिनकरोक्तं विचार्यम्।





[\[35\]](\%22#_ftnref35\%22 "\"\"") चक्षुर्बाह्यालोकाभ्यामारब्धेन चक्षुषा इति दिनकरीये। परन्तु बाह्यालोकेनैकीभूतस्य चक्षुषः ध्रुवादिग्राहकत्वं शालिकनाथसंमतम्, तद्विहाय चक्षुर्बाह्यालोकाभ्यां चक्षुरारम्भवचनं किरणावलीकाराणां दिनकरस्य च असदनुवादकतावहम् इति ध्येयम्। तेन तथा चक्षुष उत्पत्त्यसंभवेपि न दोषः।





[\[36\]](\%22#_ftnref36\%22 "\"\"") सुवर्णद्रवत्वं ह्याश्रयनाशाद्विनश्यति न त्वग्निसंयोगात्। इति मण्युक्तिः।





[\[37\]](\%22#_ftnref37\%22 "\"\"") कथम् दिग्विषयत्वाशङ्केति चिन्त्यम्।





[\[38\]](\%22#_ftnref38\%22 "\"\"") यद्यपि अतीतघटादिसाधारणोयं संबन्धः, स्वाश्रयतपनसंयोगिमहाकालसंयोगस्य अतीतघटादिवृत्तित्वात्, तथापि संबन्धघटकतया महाकालसिद्धिरित्येव भाष्याद्याशय़ः।





[\[39\]](\%22#_ftnref39\%22 "\"\"") सामान्यलक्षणादीधितिस्थमिदम्। स्वं घटोत्पत्तिक्षणः प्रथमः। प्रथमक्षणवृत्तिः ध्वंसः= ततः प्राग्वर्तिपटध्वंसः, तत्प्रतियोगिता पटे, तस्मिंश्च पटे घटाधिकरणक्षणवृत्तित्वाभावः अस्तीति पटनिष्ठा प्रथमक्षणवृत्तिध्वंसप्रतियोगिता घटाधिकरणक्षणावृत्तित्वव्याप्या भवतीति समन्वयः। अत्र च व्याप्यत्वं विहाय स्ववृत्तिध्वंसप्रतियोगितायां तदधिकरणक्षणावृत्तित्व-सामानाधिकरण्यनिवेशे घटोत्पत्तिद्वितीयादिक्षणसंबन्धस्यापि उत्पत्तित्वापत्तिः। घटो-त्पत्तेः प्राङ्नष्टपटे स्ववृत्तिध्वंसप्रतियोगितासत्त्वात् तत्र च घटाधिकरणक्षणा-वृत्तित्वस्यापि सत्त्वात्। व्याप्यत्वनिवेशे च घटोत्पत्तिकाले विद्यमानस्य पटस्य घटो-त्पत्तिद्वितीयक्षणे नाशेन घटोत्पत्तिद्वितीयक्षणोत्पन्नध्वंसप्रतियोगिताया अपि स्व-वृत्तिध्वंसप्रतियोगितारूपत्वात् तादृशप्रतियोगिताश्रये पटे च घटाधिकरण-(प्रथम)क्षणवृत्तित्वस्यैव सत्त्वात् व्याप्तिभङ्गेन न स्वपदेन द्वितीयक्षणोपादानसंभवः।





[\[40\]](\%22#_ftnref40\%22 "\"\"") घटाद्यात्मकघटप्रागभावध्वंसादीनामपि यावद्ध्वंसान्तर्गततया तद्विशिष्टसमया-प्रसिद्धिरतः स्ववृत्तिध्वंसप्रतियोगिप्रतियोगिकेति यावद्ध्वंसविशेषणमिदम्। दत्ते चास्मिन् घटाद्यात्मकध्वंसानां महाप्रलयरूपस्वृत्तित्वाभावान्नाप्रसिद्धिः।





[\[41\]](\%22#_ftnref41\%22 "\"\"") अथेश्वरस्य शरीराभावेन तदीयशुभाशुभकर्माभावादियमापत्तिरयुक्ता नह्यस्मदादिशुभादिकर्मणा ईश्वरेऽदृष्टोत्पत्तिरापादयितुं शक्या। चैत्रक्रियया मैत्रात्मन्यदृष्टोत्पत्तिवारणाय क्रियाया अवच्छेदकतासंबन्धेन स्वकारणीभूता या कृतिस्तद्वतत्वसंबन्धेनैवादृष्टकारणतायाः स्वीकरणीयत्वादीश्वरकृतेः अस्मदादिशरीरा-नवच्छिन्नतया अवच्छेदकतासंबन्धेन अहेतुत्वात्‌। नच स्वजनककृतिमत्त्वसंबन्धेनैव कर्मणोऽदृष्टहेतुत्वमस्तु, चैत्रक्रियायां मैत्रीयकृतेरजनकत्वान्न पूर्वोक्तापत्तिरेवं च कार्यमात्र एवेश्वरकृतेः कारणत्वेन ईश्वरे अदृष्टापत्तिः संभवत्येवेति वाच्यम्‌। कालिकसंबन्धावच्छिन्नकार्यत्वावच्छिन्नकार्यतानिरूपितकालिकसंबन्धावच्छिन्नकृतित्वावच्छिन्नकारणतायाः कृतिमात्रे सत्त्वात्‌ तद्भिन्नायां विशेषकारणतायामीश्वरकृतौ मानाभावादिति चेन्न। जीवादृष्टवशेन ईश्वरपरिगृहतरामकृष्णादिशरीरचेष्टाया ईश्वरकृतिजन्यत्वस्वीकारात्‌ तच्चरीरचेष्टाया जीवीयकृत्यसाध्यतया अवच्छेदकतया ईश्वरकृतिजन्यत्वमावश्यकम्, अस्मदीयचेष्टातो विलक्षणत्वात्‌। नच तदीयमुखप्रसादमालिन्याभ्यां सुखदुःखयोरनुमानाद्भोगस्यापीश्वरे प्रसङ्ग इति वाच्यम्‌। ईश्वरशरीरे अहं स्यामित्युपासनया कस्यचित्तच्छरीरमित्युपगमात्‌ परंतु जीवासाध्यचेष्टोपपत्तये भूतावेशन्यायेन तच्छरीरे अवच्छेदकतयेश्वरकृतिकल्पनादिति नानुपपत्तिलेशोऽपीत्यवधेयम्।





[\[42\]](\%22#_ftnref42\%22 "\"\"") बहुव्रीहिः।





[\[43\]](\%22#_ftnref43\%22 "\"\"") प्रशस्तपादेन विशेषप्रसङ्गोक्तं वाक्यमपि- “योगिनां नित्येषु तुल्याकृतिगुणक्रियेषु .. मुक्तात्ममनस्सु” इति वाक्यमपि स्मर्तव्यम्।





[\[44\]](\%22#_ftnref44\%22 "\"\"") चार्वाकाः तादृशा इति प्राचीनप्रवादः निर्मूलः, तैरनुमानप्रामाण्यस्वीकारादिति नव्याः। केचिदिति च संभावितास्तादृशा ग्राह्याः। अतीन्द्रियेषु अनुमानास्वीकाराच्च तादृशः प्रवादः इति समाधेयम्।





[\[45\]](\%22#_ftnref45\%22 "\"\"") प्रत्यक्षमपि विशेष्ये विशेषणमिति रीत्या उत्पद्यते इति दिनकरशङ्का दैवी। प्रत्यक्षस्य अस्मदादीच्छाननुसारित्वात्, सर्वत्रैकविधत्वाच्च। कुकल्पनेयं नव्यानाम्।





[\[46\]](\%22#_ftnref46\%22 "\"\"") जातित्वादिविशिष्टस्य इत्यधिकं दि. इदं च द्वितीयानुपलम्भप्रसङ्गे दि. परन्तु जातित्वादिविशिष्टस्य तेजोवृत्तित्वस्योपलम्भव्याप्यत्वात्‌ तेजसि गुरुत्वाभावप्रत्यक्षापत्तिः न युज्यते। गुरुत्वे जातित्वाभावात्। अतः अग्रेपि जातित्वादिविशिष्टस्य इति परित्यक्तम्। किंच मुक्तावल्यनुसारेणायं प्रसङ्गः प्रथमानुपलम्भविचारे एवास्ति, तथैव वाक्यात्। दिनकरीये रामरुद्रीये सुबोधिन्यां च द्वितीयानुपलम्भविचारसंगततया व्याख्यानमसंगतमेव, मूलाननुरोधात् “गुरुत्व-पिशाचादिप्रत्यक्षस्यापादयितुमशक्यत्वात्‌” इति मूलवाक्यस्य प्रथमानुपलम्भसंगतेः।





[\[47\]](\%22#_ftnref47\%22 "\"\"") अयोग्यस्य पिशाचत्वादिजातेरभावस्य प्रत्यक्षत्वात् गुरुत्वादिकमित्युक्तम्।





[\[48\]](\%22#_ftnref48\%22 "\"\"") वस्तुतस्तु इदमपि नावश्यकं, प्रथमानुपलम्भस्य हेतुत्वे प्रतियोगिसत्त्वस्य उपलम्भव्याप्यत्वाभावादेव तद्वारणसंभवात्। दिनकरकुकल्पनमेवेदम्।





[\[49\]](\%22#_ftnref49\%22 "\"\"") प्रथमयोग्यानुपलब्धौ यद्यत्र प्रतियोगिसत्त्वं स्यात् तर्हि उपलभ्येत इति प्रतियोगिसत्त्व-उपलम्भयोर्व्याप्तिः। द्वितीयायां तु यद्यत्र पिशाचत्वे स्तम्भवृत्तित्वं स्यात् तर्हि स्तम्भवृत्तित्वं पिशाचत्वे उपलभ्येत इत्येवंरीत्या तदधिकरणवृत्तित्व-उपलम्भयोर्व्याप्तिः इति भेदः।





[\[50\]](\%22#_ftnref50\%22 "\"\"") पिशाचे व्याप्तिभङ्गवारणायेदम्।





[\[51\]](\%22#_ftnref51\%22 "\"\"") विषयासत्त्वदशायां तद्विषयकलौकिकप्रत्यक्षवारणाय तत्तलौकिकप्रत्यक्षे तत्तद्व्यक्तित्वेन तादात्म्येन कारणताया आवश्यकतया यद्विशेषयोरिति न्यायेन सामान्यतः कार्यकारणभावस्यावश्यकत्वात्







[\[52\]](\%22#_ftnref52\%22 "\"\"") अणुपदं परिमाणपरम्।





[\[53\]](\%22#_ftnref53\%22 "\"\"") यद्यपि ज्ञानसामान्यस्यैव मनोजन्यतयाऽणूपस्थितौ मनोजन्यत्वमस्त्येव तथापि स्मरणस्यापि कालोपाधिविधया इन्द्रियजन्यत्वेन तद्वारणाय तदिन्द्रयनिष्ठजनकतानिरूपितत्प्रत्यक्षविभाजकोपाध्यवच्छिन्नजन्यताया एव विवक्षणीयतया तादृशमनोजन्यतायाः सुखादिज्ञान एव सत्त्वान्नासंगतिः





[\[54\]](\%22#_ftnref54\%22 "\"\"") अणुत्वज्ञानमात्रेणैव सकलाणुगोचरमानसबोधोदयात् बहिरिति।







[\[55\]](\%22#_ftnref55\%22 "\"\"") उपनीतं विशेषणतयैव भासते इति व्यवहारो मानसेतस्थले इत्यभिप्रायः सु.





[\[56\]](\%22#_ftnref56\%22 "\"\"") वह्निव्यप्यधूमवान्पर्वत इति शाब्दादिपरामर्शस्थले ज्ञानद्वयं विनापि मीमांसकैरप्यनुमितिस्वीकारात्‌ ज्ञानद्वयादपि इत्युक्तम्।





[\[57\]](\%22#_ftnref57\%22 "\"\"") रक्तरूपनिष्ठप्रकारतानिरूपिता दण्डनिष्ठविशेष्यता पुरुषनिष्ठविशेष्यतानिरूपिता दण्डनिष्ठप्रकारता चेत्युभयोः दण्डवृत्त्योः प्रकारताविशेष्यतयोरभेदस्वीकारे, तथा रक्तरूपत्वनिष्ठप्रकारतानिरूपितरक्तरूपनिष्ठविशेष्यता दण्डनिष्ठविशेष्यतानिरूपितरक्तरूपनिष्ठप्रकारता इत्युभयोः रक्तरूपवृत्त्योः प्रकारताविशेष्यतयोरभेदस्वीकारे दण्डनिष्ठविशेष्यतानिरूपितरक्तरूपनिष्ठप्रकारतायाः दण्डनिष्ठप्रकारतानिरूपितविशेष्यतारूपत्वात् तच्छालिज्ञानस्य च रक्तरूपविशेष्यकदण्डाभावनिश्चयप्रतिबध्यत्वात्।





[\[58\]](\%22#_ftnref58\%22 "\"\"") स्वाश्रयकत्वं= स्वाश्रयवृत्तित्वम्‌। तादृशकारणतानिश्चये सत्येव कार्यलिङ्गेन तत्तदनुमित्यव्यवहितपूर्ववृत्तित्वविशिष्टपरामर्शस्य निर्णयसंभवात्।

कारणत्वनिश्चयाधीनः स्वघटकीभूततत्तदनुमित्यव्यवहितपूर्ववर्तिस्वाश्रयनिर्णयः। स्वं= गौरवम्।





[\[59\]](\%22#_ftnref59\%22 "\"\"") यत्किंचित्संबन्धेन साध्यवत्त्वविवक्षणे समवायेन वह्निमदन्यत्वस्य पर्वतादौ सत्त्वादव्याप्तिः। संबन्धसामान्येन साध्यवत्त्वविवक्षणे यत्किंचित्संबन्धेन तदभिमतेन समवायेन वह्निमदन्यत्वस्य पर्वतादौ सत्त्वेपि तत्र वह्नेरेव सत्त्वेन संबन्धसामान्येन साध्यवत्त्वस्यैव सत्त्वेन संबन्धसामान्येन वह्निमदन्यत्वस्य पर्वतादावभावेन नाव्याप्तिः। परन्तु अतिव्याप्तिः।





[\[60\]](\%22#_ftnref60\%22 "\"\"") कदाचिद्रूपत्वन्यूनवृत्तिजातिमानित्याकारिका कदाचिच्च तादृशजातिमद्वानित्या-कारिकानुमितिरिति सर्वानुभवसिद्धं, तच्च कारणवैलक्षण्यं विना न संभवतीति यदा तादृशजातित्वस्य विधेयतावच्छेदकतया भानं तदा तादृशानुमितौ परम्परयानवच्छेदकत्वस्य साध्यतावच्छेदकधर्मिकं ज्ञानं कारणम्‌, यदा तु तादृशजातित्वस्य विधेयतावच्छेदकतावच्छेदकत्वेन भानं तदा तादृशानुमतौ साध्यतावच्छेदकतावच्छेदकधर्मिकं प्रतियोगितावच्छेदकतानवच्छेदकत्वज्ञानं कारणमिति व्याप्तिज्ञानकारणताभेद एव पर्यवसानम्। एवंच मूले साध्यसाधनभेदेनेत्यस्य साध्यतावच्छेदकसाधनतावच्छेदकभेदेनेत्येवार्थ इति ध्येयम्‌।





[\[61\]](\%22#_ftnref61\%22 "\"\"") अथेदमनुपपन्नं, जातित्वस्यैव साध्यतावच्छेदकत्वात् वह्नित्ववद्वान् इतिवत् साध्यतावच्छेदकीभूतजातित्ववद्वान् इत्येवानुमितिसंभवात्, न तु जातिमान् इतीति चेदत्रोच्यते। द्रव्यत्वविशिष्टं द्रव्यमिव जातित्वविशिष्टं जातिरित्यभिप्रायेण जातिमान् इत्याकारप्रदर्शनात्। “अन्यथा रूपत्वव्याप्यजातिमान्नास्तीति बुद्ध्यापत्तेः” इति पूर्वतनवाक्यस्याप्ययमेवार्थः।





[\[62\]](\%22#_ftnref62\%22 "\"\"") वह्निमान् धूमादित्यत्र हेतुसामानाधिकरण्यनिवेशेपि वह्न्यादेरव्याप्यवृत्तित्वात्पुनरव्याप्तितादवस्थ्यमिति सत्तासाध्यकानुसरणम्।





[\[63\]](\%22#_ftnref63\%22 "\"\"") यद्यपि पूर्वोक्तोभयाभावघटितप्रतियोगिवैयधिकरण्यप्रवेशे गगनाभाव एव तत्रापि प्रसिद्ध्यति, तथापि गगनादेरपि कालिकसंबन्धेन महाकालवृत्तित्वमस्त्येव, अन्यथा पूर्ववृत्तिताघटितशब्दादिकारणत्वं गगनादौ न स्यात्‌, अवृत्तित्वप्रवादस्तु कालिकदिक्कृतविशेषणतातिरिक्तसंसर्गेणावृत्तित्वादेव। अतएव जगतामाश्रयो मत इति मूलमपि सङ्गच्छते।





[\[64\]](\%22#_ftnref64\%22 "\"\"") प्रत्यक्षोत्पत्तेः पूर्वमनुमितीष्टसाधनताधीस्वीकारे इच्छासामग्र्या प्रतिबन्धात्‌ प्रत्यक्ष-मेव न स्यात्‌, अतः अनुमितीष्टसाधनताविषयकमिति। “अनुमितिरिष्टसाधनम् वह्निव्याप्यधूमवान्‌ पर्वतो वह्निमांश्च” इति समूहालम्बनं ज्ञानम्।





[\[65\]](\%22#_ftnref65\%22 "\"\"") घटानुमितिर्जायतामितीच्छासत्त्वेपि पर्वतो वह्निमानिति सिद्ध्यसत्वे वह्निमानि-त्यनुमित्युत्पत्तेः पर्वतो वह्निमानिति सिद्धिसत्त्वेपि तदिच्छाबलात्तादृशानुमित्यापत्तिरत उक्तं-**सिद्धिसत्त्व इति**।





[\[66\]](\%22#_ftnref66\%22 "\"\"") सिषाधयिषाकाले पर्वतो वह्निमानिति सिद्धिसत्त्वेऽपि पर्वतो वह्निमानित्यनुमित्युत्पत्तेस्तादृशसिद्धेर्न तादृशानुमितिप्रतिबन्धकत्वं स्यादत उक्तं- सिषाधयिषाविरहकाल इति।





[\[67\]](\%22#_ftnref67\%22 "\"\"") अवच्छेदकावच्छेदेनानुमितेरपि सामानाधिकरण्यावगाहितया तद्व्यवच्छेदाप्रतीतेः मात्रपदम्।





[\[68\]](\%22#_ftnref68\%22 "\"\"") एतादृशप्रत्यक्षसामग्रीविशेषपर्यन्तानुधावनं च तद्विषयेऽनुमितिसामग्रीसंपत्ति-दर्शनार्थम्, अन्यथा प्रत्यक्षसामग्र्यनन्तर्गतत्वेन स्वातन्त्र्येणानुमितिसामग्रीप्रदर्शनेन प्रयासापत्तेः, एकसामग्रीप्रदर्शनेनैवोभयसामग्रीप्रदर्शनोपपत्तौ पृथक्‌ पृथक्‌ सामग्रीप्रदर्शनस्यानुचितत्वात्।





[\[69\]](\%22#_ftnref69\%22 "\"\"") तादात्म्येन वह्निमत एव प्रकारत्वात् पर्वतो वह्निमानित्यादिवाक्यजन्यसिद्धेरप्रतिबन्धकत्वात् एवमाकारप्रदर्शनम्।





[\[70\]](\%22#_ftnref70\%22 "\"\"") सिषाधयिषाविरहविशिष्टसिद्धि-अनुमित्युपधायकातिरिक्तसिद्ध्युपधायकान्यतरत्वेन प्रतिबन्धकत्वादिति पर्यवसितोऽर्थः। यथाश्रुते सचक्षुषोऽनुमित्यनुपपत्तेरिति बोध्यम्‌।





[\[71\]](\%22#_ftnref71\%22 "\"\"") तदयं मथितार्थः- उपाध्यायमते प्रत्यक्षसामग्र्यभावोपि पक्षतायां प्रविष्टः, त्यक्षसामग्रीकाले अनुमित्यनुदयात्। शिरोमणिमतेन तु प्रत्यक्षसामग्री स्वातन्त्र्येण अनुमितिप्रतिबन्धिका, न तु पक्षताकुक्षिप्रविष्टत्वेन। एकरूपेण एकसंबन्धेन च प्रत्यक्षसामग्र्याम् अनुमित्सायाः उत्तेजकत्वासंभवात्। प्रत्यक्षसामग्री अनुमितिप्रतिबन्धिका चेत् भिन्नविषयेपि अनुमित्यनुदयापत्तिरिति चेन्न। समानविषये एव प्रत्यक्षसामग्री अनुमितिप्रतिबन्धिका, भिन्नविषये चानुमितिसामग्री एव प्रत्यक्षे प्रतिबन्धिकेति स्वीकारात्।





[\[72\]](\%22#_ftnref72\%22 "\"\"") निरूप्यनिरूपकभावापन्नविषयिताशालिनिश्चयत्वेनैव प्रतिबन्धकताया वक्तव्यतया विशिष्टविषयकत्वादिसमुदायत्वस्य न्यूनवृत्तितया पर्याप्त्यनधिकरणत्वादाह- अनतिरिक्तवृत्तित्वं वेति।





[\[73\]](\%22#_ftnref73\%22 "\"\"") प्रतिबन्धकताशून्यावृत्तित्वमेव प्रतिबन्धकतावच्छेदकत्वम्।





[\[74\]](\%22#_ftnref74\%22 "\"\"") ननु तद्धेतुकतत्साध्यकानुमितिं प्रति तद्धेतौ तत्साध्यव्यभिचारग्रहाभावो हेतुर्वाच्यस्तत्राह-तदभावेति।





[\[75\]](\%22#_ftnref75\%22 "\"\"") मीमांसा 1.3.9. वाक्यशेषबलेन यवशब्दः दीर्घशूकविशेषे प्रयुज्यते, नतु प्रियङ्गुषु इति तत्र निर्णीतम्। अत्र तु कङ्गुग्रहणस्य मूलं चिन्त्यम्।





[\[76\]](\%22#_ftnref76\%22 "\"\"") “वसन्ते सर्वसस्यानां जायते पत्रशातनम्‌। मोदमानाश्च तिष्ठन्ति यवाः कणिशशालिनः” इति स्मृतिवाक्यमपि तादृशम्।





[\[77\]](\%22#_ftnref77\%22 "\"\"") मीमांसा 1.3.10 अधिकरणे आर्यप्रसिद्ध्यभावेन तद्विरोधाभावात् पिकादिशब्दानां म्लेच्छप्रयोगानुसारेण कोकिलादौ शक्तिग्रहः इति। आर्येषु पिकशब्दस्य प्रभूतप्रयोगाभावोत्र कारणम्।





[\[78\]](\%22#_ftnref78\%22 "\"\"") **वस्तुतस्तु** पिकः सहकारतरौ रौति इति योजनया पिके मधुररावकृतेराश्रयतयान्वयः। तथा च पिकः मधुररावकृत्याश्रयः इति शाब्दबोधः नैयायिकसिद्धः। परन्तु पिकशब्दार्थाज्ञानदशायां कर्तृपदाभावात् तदज्ञानाद्वा रौति इति आख्यातस्य कर्तरि लक्षणया केवलं “सहकारतरौ मधुरं रौति” इति योजनया “सहकारतरौ मधुररावकर्ता” इति शाब्दबोधो भवति। ततश्च प्रसिद्धार्थकपदसांनिध्येन पिकशब्दार्थग्रहस्य वाच्यत्वात् स्वकीयलौकिकानुभवेन सहकारतरौ मधुररावकर्ता कोकिल एवेति निश्चयात् “मधुररावकर्त्रभिन्नः पिकः(= पिकशब्दवाच्यः कोकिलः)” इति शाब्दबोधो भवति। तथा च “मधुरं रौति पिकः” इति योजना। अत्र च तस्मिन् तिङर्थस्य= आख्यातार्थस्य मधुररावकृतेः धर्मी (लक्षणया) मधुररावकर्ता। तस्मिन् तिङर्थस्य धर्मिणि (पदार्थे) नामार्थस्य पिकशब्दार्थस्य अन्वयः स्वीकृतः। स चानुपपन्नः। आख्यातार्थोद्देश्यतावच्छेदककनामार्थान्वयस्याव्युत्पन्नत्वा्त। अन्यथा “पश्यन् गच्छति” इत्यर्थे “पश्यति गच्छति” इति प्रयोगापत्तिः। इति **आक्षेपतात्पर्यम्।**

**समाधानस्यायमाशयः** शूद्रस्यान्नं पचति द्विजः अतिनिन्दितः इति धर्मशास्त्रीयवाक्ये पचति इति तिङर्थस्य धर्मिणि= लक्षणया तिङ्प्रतिपाद्ये पुरुषे अतिनिन्दितस्याभेदान्वयस्य दृष्टत्वात् नायं नियमः।

**वस्तुतस्तु **शूद्रस्यान्नं पचति यः सः द्विजः अतिनिन्दितः इत्येवान्वयेन यच्छब्दार्थः पुरुष एव पचति इति तिङर्थस्य धर्मी, तत्रैव यच्छब्दार्थे अतिनिन्दितस्याभेदेनान्वयः, नतु आख्यातार्थे एव अतिनिन्दितस्यान्वयः, अन्यथा “पश्यन् गच्छति” इत्यर्थे “पश्यति गच्छति” इति प्रयोगापत्तेर्दुर्वारत्वात्।





[\[79\]](\%22#_ftnref79\%22 "\"\"") तत्त्वचिन्तामणौ अपूर्ववादे इत्यर्थः।





[\[80\]](\%22#_ftnref80\%22 "\"\"") ल.मं. पृ.1163





[\[81\]](\%22#_ftnref81\%22 "\"\"") यद्यपि घटशून्यमित्यादावेकदेशान्वयो दृश्यते तथापि तादात्म्येन तथान्वयो न स्वीक्रियत इति हृदयम्‌।





[\[82\]](\%22#_ftnref82\%22 "\"\"") मीमांसा 6.6.13.





[\[83\]](\%22#_ftnref83\%22 "\"\"") वस्तुतस्तत्राहिनकुलमात्रप्रतीतेर्नोत्तरपदे समाहारलक्षणा न वा शक्तिः इत्यभिप्रेत्योक्तं-यदीति।





[\[84\]](\%22#_ftnref84\%22 "\"\"") मीमांसा 6.8.20





[\[85\]](\%22#_ftnref85\%22 "\"\"") अत्र कुम्भस्य समीपमित्यादिरीत्या अस्वपदविग्रहः। अव्ययीभावस्य नित्यसमासत्त्वात्‌।



 -------------------------------------------------------













![](include/loader.gif) **Please Wait....**





**End Of Book**











\]
