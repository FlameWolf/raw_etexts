+++
TITLE = "तर्कभाषाप्रकाशः"
AUTHOR = "गोवर्शनमिश्रः"
DOMAIN = "दर्शनानि"
SUB-DOMAIN = "न्यायशास्त्रम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-4043"
url = "https://www.ebharatisampat.in/readbook3.php?bookid=NjQxMjExODA4MjExODgz&pageno=MjI0MjQyNjk5NTk="
title = "तर्कभाषाप्रकाशः"

+++
[[तर्कभाषाप्रकाशः	Source: [EB](https://www.ebharatisampat.in/readbook3.php?bookid=NjQxMjExODA4MjExODgz&pageno=MjI0MjQyNjk5NTk=)]]

\[

<div id="page-content" class="page-content" style="line-height: 20px">

<div class="row" style="display: block;">

<div class="col-lg-12" style="height:800px;">

<div id="style2" class="content app scrollbar" finder-content="" finder-scroll-offset="175" finder-wrapper="">

<div id="content" class="content" style="line-height: 40px;">







** ॥ श्री ॥**

** ॥ तर्कभाषाप्रकाशः ॥**



यत्तर्कभाषामनुभाषते स्म गोवर्धनस्तर्ककथासु धीरः ।

तेनानवद्येन सुधांशुगौरी कीर्तिर्गुरूणाममृताधिकास्तु ॥ 1 ॥

विजयश्रीतनूजन्मा गोवर्धन इति श्रुतः ।

तर्कानुभाषां तनुते विविच्य गुरुनिर्मितिम् ॥ 2 ॥

श्रीविश्वनाथानुजपद्मनाभानुजो गरीयान्बलभद्रजन्मा ।

तनोति तर्कानधिगत्य सर्वान् श्रीपद्मनाभाद्विदुषो विनोदम् ॥ 3 ॥

 शिष्यप्रवृत्तये स्वाभिधेयं प्रतिजानीते । बालोऽपीति । मयैषा संक्षिप्तयुक्त्यन्विततर्कभाषा प्रकाश्यते । तर्काः षोडश पदार्थास्ते भाष्यन्तेऽनयेति तर्कभाषा । गौतमप्रणीतसूत्रसंदर्भरूपा न्यायविद्या । सा विशदीक्रियत इत्यर्थः । एवं च न्यायविद्याभिधेयाः षोडश पदार्था एवास्यापि ग्नन्थस्याभिधेयाः । मीमांसाया इव वेदवैशद्याय प्रवृत्ताया धर्मः । ननु सा स्वत एव विशदेति किमर्थं तत्र प्रवृत्तिरिति शंकापाकृतये संक्षिप्तयुक्त्यन्वितत्वं न्यायविद्याया विशेषणमुपात्तम् । या संक्षिप्ता शब्दतः युक्त्यन्विता च सा कथं स्वतो विशदेति तदर्थं प्रवृत्तिरुचितैवेति भावः । एवं संक्षिप्ता चासौ युक्त्यन्विता च संक्षिप्तयुक्त्यन्विता संक्षिप्तयुक्त्यन्विता चासौ तर्कभाषा च संक्षिप्तयुक्त्यन्विततर्कभाषेति विग्रहः । ननु भाष्यकारादिभिरेव तस्या वैशद्यं कृतं किमर्थं तव प्रयत्न इत्यत आह । यः बालोऽपि न्यायनये प्रवेशं वाञ्छति तस्य कृत इति । भाष्यादिस्तु न बालव्युत्पादनक्षमः । कठिनत्वादित्याशयः । उक्तानुक्तद्विरुक्तचिन्तासामर्थ्यविकलो हि बालशब्देनोच्यते । भाष्यादिपाठे च त एवाधिकारिण इति भावः । ननु सोऽपि गुरुमुखादभ्यासपुरः सरमधीत्य ज्ञास्यतीत्यत आह । अलस इति । अल्पेन श्रुतेन योऽलसस्तादृशपाठाशक्तः स्वल्पपाठेनैव व्युत्पित्सुस्तदर्थं मदीयः प्रयत्न इत्यर्थः । एतावता न्यायप्रयोजनेन मोक्षेणैव प्रयोजनवत्ता । तत्संबन्धेनैव च प्रतिपाद्यप्रतिपादकभावादिना संबन्धवत्ता प्रदर्शिता भवति । अधिकारी चात्रावान्तरो व्युत्पित्सुः परमो मुमुक्षुः । ननु प्रमाणादयस्तदास्याभिधेया यदि न्यायविद्यायाः स्युः । मोक्षश्च तदास्य पुरुषार्थो यदि तस्याः । संबन्धाधिकारिणावपि यदि न्यायविद्यायास्तौ तदैवास्य ग्रन्थस्य स्याताम् । इति न्यायस्य प्रमाणादीनामभिधेयानि दर्शयितुं सूत्रमवतारयति । प्रमाणेति । नन्वत्र सूत्रे प्रमाणादीनां निग्रहस्थानान्तानां तत्त्वज्ञानान्निः श्रेयसप्राप्तिः श्रूयते न चैतावता मोक्षस्य पुरुषार्थत्वमित्यत आह । अस्यार्थ इति । प्रकृते निः श्रेयसपदेन मोक्षस्यैव ग्रहणादिति भावः । ननु तत्त्वज्ञानं स्वरूपज्ञानम् । प्रमाणादिस्वरूपं तु गृहीतशक्तिकेन प्रथमसूत्रादेव ज्ञातमित्यग्रेतनानि सूत्राणि भवतां च तद्वैशद्याय प्रयासो व्यर्थ इत्यत आह । न च प्रमाणादीनामिति । तत्त्वज्ञानमिहेतरभि न्नत्वेन ज्ञानमनुमितिरूपम् । तत्र च पक्षज्ञानार्थमुद्देशस्य हेतुज्ञानार्थं लक्षणस्य हेतौ व्यभिचारादिपरिहारार्थं परीक्षाया उपयोग इति न प्रथमसूत्रमात्रेण तत्सिद्धिरिति भावः । त्रिविधेति । यद्यपि शास्त्रस्याचेतनतया प्रवृत्तिर्न घटते तथाप्येतच्छास्त्रविषयिणी त्रिविधा प्रवृत्तिः । उद्देशविषयिणी लक्षणविषयिणी परीक्षाविषयिणी चेत्यर्थः । एतच्छास्त्रकर्ता ह्येतच्छास्त्रान्तर्गतत्वेनोद्देशादिकं त्रितयं कृतवानिति भावः । तथा चास्माभिरपि त्रितयवैशद्याय यत्नः कर्तव्य इत्यर्थागतमेव । इदानीं तर्करसिकप्रमोदार्थं सूत्रे किंचिद्विचार्यते । ननु तत्त्वज्ञानान्निः श्रेयसमित्येव किमिति न कृतं व्यर्थमधिगमपदमिति चेन्न । यथैव कृत्या मोक्ष उत्पाद्यते तथैव प्राप्यतेऽपि न तु सिद्धस्य पटादेरिव प्राप्तौ विलम्ब इति बोधयितुमधिगमपदोपादानात् । ननु तत्त्वज्ञानस्य मोक्षजनकत्वे प्राप्तेऽपि न शास्त्रस्य तत्प्राप्तिरिति चेन्न । तत्त्वं ज्ञायतेऽनेनेति व्युत्पत्त्या तत्त्वज्ञानपदेन शास्त्रग्रहणात् । ननु तर्हि शास्त्रादित्येव कथं नोक्तम् । रूढपदाज्झटिति प्रत्ययो भवतीति चेन्न । व्यापारलाभार्थं तथोपादानात् । शास्त्रेण हि तत्त्वज्ञानमुत्पाद्य मोक्षजननात् । अस्यार्थस्य शास्त्रादित्यनेनालाभात् । ननु शिष्यति इति शास्त्रम् । तथा च प्रकृतेऽप्यनुशासनरूपो व्यापारो लभ्यत एवेति चेन्न । एवं ह्यध्यापकस्य मुक्तिः स्यान्न त्वध्येतुः । अनुशासनरूपस्य व्यापारस्याध्यापकसंबद्धस्यैव प्रतीतेः । व्यापारफलयोः सामानाधिकरण्यस्यौत्सर्गिकत्वात् । तत्त्वज्ञानादिति पञ्चमी च न हेतौ शास्त्रस्य मोक्षाजनकत्वात् । तद्धि न साक्षात् । दूरविनष्टस्य शब्दात्मकस्य तस्य कालान्तरभाविमोक्षलक्षणफलं प्रति साक्षाज्जनकत्वस्य वक्तुमशक्यत्वात् । नापि परंपरया द्वाराभावात् । न हि मिथ्याज्ञानध्वंसो व्यापारः । मोक्षवत्तस्यापि कालान्तरभावित्वात् । ज्ञानसाध्यत्वेन साक्षाच्छब्दासाध्यत्वाच्च । नापि मनननिदिध्यासनतत्त्वसाक्षात्काराः । अनुमितिस्मरणप्रत्यक्षरूपत्वेन तेषां शब्दप्रमाणात्मकशास्त्राजन्यत्वात् । अन्यथा शाब्दत्वानुमितित्वादीनामेकत्र वृत्तिप्रसंगात् । नापि श्रवणम् । तस्य श्रुतिवाक्यसाध्यत्वात् । किंतु प्रयोजकत्वे पञ्चमी । शास्त्रेणानुमितिरूपमननजनकलिङ्गज्ञानजननात् । इष्टप्रयोजकताज्ञानमेव च प्रवर्तकं लाघवात् । न तु साधनताज्ञानमनन्यथासिद्धत्वगर्भत्वेन गुरुत्वात् । तृप्त्यर्थिनस्तण्डुलक्रये प्रवृत्त्यनापत्तेश्च । प्रयोजकत्वे च पञ्चम्या न लक्षणा किंतु यथा गौरनित्य इत्यत्र गोपदाद्विशिष्टोपस्थितौ विशेषणांशस्य नित्यतयानित्यत्वानन्वयेऽपि विशेष्ये तदन्वयः । शक्त्यैव स्वतन्त्रोपस्थितत्वात् । तथा प्रकृतेऽपि विशेषणरूप एकदेशे परं नान्वयः । परतन्त्रतयोपस्थितत्वात् । विशेषणरूप एकदेशेनान्वयोऽयमप्युत्सर्गो न तु नियमः । पार्थ एव धनुर्धर इत्यत्रैकदेशेऽन्योन्याबावे विशेषणरूप एव पार्थान्वयात् । एवं च साकांक्षत्वनिराकांक्षत्वे एवान्वयानन्वययोः प्रयोजके । न तु पदार्थत्वतदेकदेशत्वे इति । एतेन कथं पञ्चम्या प्रयोजकत्वप्राप्तिः सुब्विभक्तौ लक्षणानंगीकारादिति निरस्तम् । तस्माच्छास्त्रमोक्षयोः प्रयोज्यप्रयोजकभाव एव संबन्धो न तु जन्यजनकभाव इति तत्त्वम् । तत्त्वज्ञानमपि शास्त्रप्रयोज्यं नाहत्य मोक्षजनकं किंतु मिथ्याज्ञानादिध्वंसक्रमेणेति । मन्तव्यम् । तथा च द्वितीयं सूत्रम् । दुःखजन्मप्रवृत्तिदोषमिथ्याज्ञानानामुत्तरोत्तरापाये तदनन्तरापायादपवर्गः । दोषौ रागद्वेषौ । मिथ्याज्ञानस्य पृथगुपादानात् । एवं च दुःखादीनां मिथ्याज्ञानान्तानां कार्यकारणभावापन्नानामग्रिमस्याग्रिमस्य कारणस्य नाशे पूर्वस्य पूर्वस्य कार्यस्याभावे मोक्ष इत्यर्थः । अन्ये तु तत्त्वं जानन्तीति तत्त्वज्ञाः पुरुषास्तेषां तत्त्वज्ञानमिति षष्ठीं सूत्रे वदन्ति तन्न । शास्त्रस्य पुरुषार्थसंबन्धाप्राप्तेः । नन्वेतत्सूत्रात्पुरुषार्थावगतौ शास्त्रे प्रवृत्तिः प्रवृत्युत्तरं चैतत्सूत्रपाठे पुरुषार्थावगतिरित्यन्योन्याश्रय इति चेन्न । घनगर्जितन्यायेन श्रुतात्सूत्रात्पुरुषार्थावगतौ शास्त्रपाठे प्रवृत्तेन शास्त्रान्तर्गततया प्रथमसूत्रस्यापि पठनात् । प्रथमसूत्रे च समासो न द्विगुर्नाप्यव्ययीभावः । तादृशप्रयोगाभावात् । नापि बहुव्रीहिकर्मधारयौ । अऱ्तासंभवात् । नापि तत्पुरुषः । उत्तरपदार्थस्य निग्रहस्थानस्य प्राधान्येन विविक्षितार्थहानिप्रसङ्गात् । किं त्वितरेतरद्वन्द्वः । प्रत्यक्षादीनां स्वस्वप्रमालक्षणफलजनने परस्परनिरपेक्षत्वमिति बोधयितुं प्रमाणानीति बहुवचनम् । सकलप्रमेयज्ञानस्य मोक्षहेतुतेति ज्ञापनाय प्रमेय एकवचनम् । संशयानां परस्परनिरपेक्षाणां न्यायप्रवर्तकतेति बोधनाय तत्रापि बहुवचनम् । दृष्टान्ते द्विवचनं परस्परनिरपेक्षस्थैवोदाहरणप्रयोजकत्वात् । सिद्धान्ते बहुवचनं स्वप्रयोजने परस्परनिरपेक्षत्वात् । अवयवेष्वपि बहुवचनम् । खण्डवाक्यार्थे परस्परनिरपेक्षत्वात् । हेत्वाभासे स्वव्यापारे परस्परनिरपेक्षत्वाद्बहुवचनम् । तथा छलजातिनिग्रहस्थानेष्वपि । एवं च प्रमाणानि च प्रमेयं च संशयाश्च प्रयोजनं च दृष्टान्तौ च सिद्धान्ताश्चावयवाश्च तर्कश्च निर्णयश्च वादश्च जल्पश्च वितण्डा च हेत्वाभासाश्च च्छलानि च जातयश्च निग्रहस्थानानि चेति निबन्धसंमतो विप्रहोऽध्यवसेय इति संक्षेपः । उद्देशात्मकशास्त्रलक्षणमाह । उद्देश इति । नाम्ना वस्तुसंकीर्तनमित्युच्यमाने लक्षणात्मकेऽतिप्रसंगः । तत्रापि नाम्ना वस्तुसंकीर्तनसत्त्वात् । प्रमाकरणं प्रमाणमित्यादि हि लक्षणात्मकं शास्त्रम् । तत्र च प्रमाणमिति लक्ष्यभागनिर्देशस्य नाम्ना सत्त्वात्तद्वारणाय नाममात्रेणेति । ननु मात्रपदेनान्यकरणकं वस्तुकीर्तनं वाक्यते । तच्च पुनरप्यतिव्याप्तम् । लक्ष्यभागस्यापि नाम्ना केवलेनाभिधानात् । लक्षणेन लक्ष्यानाबिधानात् । न च प्रमाकरणमिति लक्षणभागेनापि लक्ष्यमुच्यत एव । अन्यथा सामानाधिकरण्यानुपपत्तिरिति वाच्यम् । पृथिव्या लक्ष्याभिधानाल्लक्षणभागेनानभिधानादिति चेन्न । नाम्ना वस्तुसंकीर्तनमात्रमुद्देश इति । भिन्नक्रमेण मात्रपदतात्पर्यात् । मात्रपदेन लक्षणादिव्यवच्छेदस्याभिप्रेतत्वात् । ननु किमर्थं लक्षणात्मकशास्त्रलक्ष्यभागेऽतिव्याप्तिर्वार्यते तस्यापि लक्ष्यत्वात् । लक्ष्यपदेन लक्ष्यमुद्दिश्य लक्षणविधानात् । अत एव परीक्षायां लक्षणभागोऽपि लक्षणात्मकमेव शास्त्रं तदतिरिक्तभागसर्यैव परीक्षात्वम् । नन्वेवं लक्षणाद्यन्तर्गतोद्देशादिभिरेवोपपत्तौ पृथगुद्देशादिप्रणयनानुपपत्तिरिति चेन्न । न्यूनाधिकसंख्याव्यवच्छेदफलत्वात्पृथगुद्देशस्य । ननु तत्र न पृथगुद्देशस्य शक्तिस्तात्पर्यमात्रं त्वपृथगुद्देशस्यापि संभवतीति चेन्न । अपृथगुद्देशस्य लक्षणान्वितत्वेन चरितार्थस्य तत्र तात्पर्यकल्पने मानाभावात् । पृथगुद्देशस्यापि लक्षणजिज्ञासाजनकत्वेनोपक्षीणत्वान्न तत्र तात्पर्यमिति चेन्न । लक्ष्यभागस्यैव लक्षणजिज्ञासाजनकत्वसंभवात् । अत एव पृथगुद्देशस्य व्यर्थत्वाद् व्यर्थं सत्किंचिद्‌ज्ञापयतीति न्यायेन तत्र तात्पर्यम् । एवं च लक्ष्यभागस्यापि नोद्देशत्वे किमपि बाधकमिति चेन्न । व्यवहाराभावस्यैव बाधकत्वात् । ननु तर्ह्युभयथापि मात्रपदान्वये लक्षणवाक्याद्यन्तर्गतलक्ष्यप्रतिपादकनाम्न्यतिव्याप्तिरिति चेन्न । अनुपदं वक्ष्यमाणोद्देशलक्षणे तात्पर्यात् । ननु संकीर्तनं मौनिकृतग्रन्थोद्देशाव्यापकमिति चेन्न । प्रतिसंधीयमानलक्षणवाक्याद्यसमभिव्याहृतनाम्न उद्देशात्मकशास्त्रस्वरूपत्वात् । लक्षणमिति । लक्षणात्मकशास्त्रमित्यर्थः । असाधारणेति । असाधारणधर्मप्रतिपादकं वाक्यं पृथिव्या गन्धवत्त्वं लक्षणमित्याद्याकारं लक्षणात्मकशास्त्रमित्यर्थः । असाधारणेतिपदानुपादाने प्रमेयाणामभिधेयत्वं धर्म इत्यादिवाक्यातिव्याप्तिः । अभिधेयत्वादीनां केवलान्वयितयाव्यावर्तकतयालक्षणत्वेन तत्प्रतिपादकस्य लक्षणात्मकशास्त्रत्वाभावात् । नन्वसाधारणो धर्म एव क इत्यत आह । यथेति । व्यतिरेकित्वमेवासाधारणत्वमित्यर्थः । ननु लक्षणात्मकत्वं शास्त्रे न लक्षणस्वरूपत्वं व्याघातात् । किंतु लक्षणप्रतिपादकत्वम् । लक्षणत्वमपि व्यतिरेकिधर्मत्वम् । तथा च व्यतिरेकिधर्मप्रतिपादकं वाक्यं व्यतिरेकिधर्मप्रतिपादकं शास्त्रमित्यायातम् । एवं च लक्ष्यतावच्छेदकलक्षणयोरभेद इति चेन्न । वाक्यत्वगर्भस्यैव लक्षणत्वात् । शास्त्रत्वगर्भस्य लक्ष्यतावच्छेदकत्वात् । वाक्यत्वशास्त्रत्वयोर्भेद इति सर्वजनसिद्धत्वात् । यथेति । येन रूपेण यल्लक्ष्यतावच्छेदकाक्रान्तत्वेन यस्य यल्लक्षणं कृतं तल्लक्ष्यतावच्छेदकाक्रान्तस्यैव तल्लक्षणमुपपद्यते न वेति विचारः परीक्षेत्यर्थो यथाशब्दमर्यादया प्राप्यते । एवं च पृथिवीत्वेन पृथिव्या गन्धवत्त्वे लक्षणे कृते घटस्य गन्धवत्त्वं लक्षणमुपपद्यते न वेति विचारः परीक्षा न भवतीत्यायाति । तथा च परीक्षाप्रतिपादकं वाक्यं परीक्षात्मकं शास्त्रमित्यर्थः । ननु परीक्षाप्रतिपादकवाक्यत्वं शास्त्रबहिः स्थेऽपि वादिप्रतिवादिवाक्ये तिष्ठतीत्यतिव्याप्तिः । शास्त्रत्वविवक्षायां तु लक्ष्यतावच्छेदकलक्षणयोरभेद इति चेन्न । परीक्षात्मकशास्त्रत्वेन व्यवहर्तव्यस्य लक्ष्यत्वात् । तेनेति । शास्त्रस्य त्रितयात्मकत्वेनोद्देशस्य च प्रथमसूत्रे कृतत्वेनेत्यर्थः । तत्रापि प्रमाणादीनां लक्षणादौ कर्तव्येऽपि प्रथममिति प्रथममुद्देशश्च सकलसाधकत्वेन प्राधान्यादिति भावः । प्रमाकरणमिति । अत्रापि प्रमाणत्वेन व्यवहर्तव्यत्वं लक्ष्यतावच्छेदकमिति भावः । तर्कज्ञानानामित्यत्र तर्कशब्दो गोबलीवर्दन्यायात्तर्कस्याप्याहार्यंविपर्ययरूपत्वात् । निश्वयरूपभ्रमस्यैव विपर्ययत्वात् । बलीवर्दसमभिव्याहृतं गोपदं यथा बलीवर्दभिन्नं गोपदार्थमाह तथा तर्कसमभिव्याहृतं विपर्ययपदं तर्कभिन्नं विपर्ययमाहेति गोबलीवर्दन्यायार्थः । इदानीं प्रमाप्रमाणयोर्लक्षणं विचार्यते । यथार्थानुभवः प्रमेति । ननु किमिदं यथार्थवम् । न तावदर्थसादृश्यम् । यथाकथंचिदर्थसादृश्यस्य भ्रमेऽपि सत्त्वात् । प्रमेयत्वादीनां भ्रमार्थे शुक्त्यादौ भ्रमे च सत्त्वात् । समानधर्मस्यैव सादृश्यशब्दार्थत्वात् । सकलार्थवृत्तिधर्माणां च प्रमायामप्यभावेनासंभवात् । रजतत्वादीनां रजतप्रमादावभावादिति चेन्न । वद्वति तत्प्रकारकत्वस्य यथार्थत्वस्य प्रकृते विवक्षितत्वात् । तत्प्रकारकानुभवत्वमात्रविवक्षायां भ्रमेऽतिव्याप्तिः तद्वारणाय तद्वतीति । तद्वद्विशेष्यकत्वे सति तत्प्रकारकत्वं तदर्थः । भ्रमश्च रजतत्वादिप्रकारकत्वे सत्यपि न रजतत्वादिमद्विंशेष्यकः शुक्त्यादीनां विशेष्यत्वात् । अनुभवपदार्थान्तर्गतज्ञानानुपादाने रजतविषयिण्यामिच्छायां रजतत्ववति रजतत्वप्रकारिकायामतिव्याप्तिः । रजतत्ववद्विशेष्यकत्वमात्रविवक्षायां शुक्तित्वप्रकारके रजतविशेष्यके ज्ञानेऽतिव्याप्तिः । तद्वारणाय रजतत्वप्रकारकेति । एवं च रजतविशेष्यकं रजतत्वप्रकारकं स्मृतिभिन्नं ज्ञानं रजतप्रमेति रजतप्रभालक्षणं पर्यवस्यति । एवं च घटादिप्रमापि लक्षणीया । ननु तद्वतीत्याद्यनुगतं लक्षणं विहाय किमित्यननुगतलक्षणनिर्माणमिति चेन्न । तच्छब्दवाच्यस्यैकस्याभावेनानुगतलक्षणाभावेनाननुगते लक्ष्येऽननुगतस्यैव लक्षणस्य तदर्थत्वात् । नन्वत्राकाशत्वमिति प्रमायामाकाशप्रकारिकायामव्याप्तिः । आकाशस्याकाशत्वेऽभावेनाकाशवत्याकाशप्रकारकत्वाभावादिति चेन्न । तत्संबन्धवति तत्प्रकारकत्वस्यैव विवक्षितत्वात् । आकाससंबन्धस्याकाशत्वे सत्त्वात् । ननु समवायसंबन्धेन जलविशिष्यकं गन्धप्रकारकं ज्ञानं प्रभा स्यात् । संयुक्तसमवायेन गन्धस्य जलसंबद्धत्वात् । अपि च यः पूर्वं श्याम आसीत्तत्र रक्ततादशायाभिदानीं श्याम इति प्रतीतिः प्रभा स्यात् । न च प्रकारस्य विद्यमानता विवक्षिता । श्यामः पूर्वं श्याम इति प्रतीत्योरप्रभात्वापत्तेः । ज्ञानकाले प्रकारस्याविद्यमानत्वादिति चेन्न । यदनवच्छेदेन यत्संबन्धपुरस्कारेण यत्र यत्संबद्धं तदनवच्छेदेन तत्संबन्धपुरस्कारेण तत्र तदनुभवस्य प्रभात्वात् । समवायेन जले गन्धज्ञाने च न संयुक्तसमवायपुरस्कारः । संयुक्तसमवायेन तज्ज्ञानं प्रमैव । इदानीं श्याम इति प्रतीतिस्तु न । यदनवच्छेदेन श्यामं रूपं तिष्ठति तदनवच्छेदेन । एतत्कालानवच्छेदेन वृत्तौ तदवच्छेदस्यैव भानादिति दिक् । प्रमाकरणं च प्रमाणम् । ननु किं करणत्वम् । ननु मूलोक्तं प्रकृष्टकारणत्वमेव । न । प्रकर्षस्यैवाज्ञानात् । ननु व्यापारवत्त्वमेवेति चेन्न । आत्मादावतिव्याप्तेः । आत्ममनोयोगादेर्व्यापारस्य सत्त्वात् । ननु मूल एवाग्र उत्कर्षोऽप्युक्तः । यस्मिन्सत्यविलम्बेन क्रिया जायते तत्करणमित्येवमिति चेन्न । इन्द्रियादीनामकरणत्वापत्तेः । तस्मिन्सत्यपि व्यासङ्गदशायां प्रमानुत्पत्तेरिति चेन्न । व्यापारवत्त्वस्यैव करणत्वात् । न चात्मादावतिव्याप्तिः । तद्वारणाय विवक्षान्तरकरणात् । तथा हि । अनुभवत्वव्याप्यजात्यवच्छिन्नकार्यतानिरूपितकारणताश्रयत्वे सति प्रमाकरणत्वं प्रमाणत्वम् । आत्मादौ च नानुभवत्वव्याप्यजात्यवच्छिन्ना कार्यता । आत्मत्वादिना कारणत्वस्य जन्यज्ञानत्वेन जन्यानुभवत्वेन वा जन्यात्मविशेषगुणत्वेन वा कार्यत्वस्य सत्त्वात् । प्रमाणेषु तु तिष्ठति शाब्दत्वोपमितित्वानुमितित्वादीनां शब्दादिप्रमाणजन्यतावच्छेदकानामनुभवत्वव्याप्यनातित्वात् । इन्द्रियजन्यतावच्छेदकं च यद्यपि न साक्षात्त्वं नित्यवृत्तित्वात् । जन्यसाक्षात्त्वं च न जातिः । तथापि चाक्षुषत्वादि तिष्ठत्येव । चक्षुष्ट्वादिना कारणत्वस्य चाक्षुषत्वादिना कार्यंत्वस्य सत्त्वात् । जातिपदस्थाने धर्मपदोक्तावालोकेऽतिव्याप्तिः । आलोकत्वेन कारणत्वस्यान्धकारेतरविषयकचाक्षुषसाक्षात्कारत्वेन कार्यत्वस्य सत्त्वात्र । अस्य च धर्मस्यानुभवत्वव्याप्यत्वाद्विषयालोकसंयोगस्य कारणत्वेन व्यापारवत्त्वाच्च । प्रमाकरणत्वमित्यत्र व्यापारपदानुपादाने लिङ्गपरामर्शादौ व्यापारेऽतिव्याप्तिः । तत्राप्यनुमितित्वजात्यवच्छिन्नकार्यतासत्त्वात् । प्नमेत्यत्र यथार्थत्वानुपादाने सदोषे चक्षुरादावतिव्याप्तिः । तत्रापि चक्षुष्ट्वादिनैव कारणत्वस्य चाक्षुषत्वादिनैव कार्यत्वस्य सत्त्वात् । अनुभवत्वव्याप्येति च न व्यर्थम् । सुखत्वजात्यवच्छिन्नकार्यत्वप्रतियोगिककारणताया आत्मन्यपि सत्त्वात् । नन्वनुभवत्वसमानाधिकरणेत्येतावदेवास्तां व्यर्थं नैयत्यमिति चेन्न । तथैव विवक्षितत्वात् । विस्तरस्त्वन्यस्यां मत्कृतौ पितृकृतौ वाध्यवसेयः । इदं चाध्यवसेयम् । प्रमाणलक्षणे प्रभान्तर्गतो ज्ञानत्वभागः स्मृतिभिन्नत्वभागश्च न देयः । न चेच्छाकरणात्मादौ स्मृतिकरणे च संस्कारद्वारानुभवेऽतिव्याप्तिः । तत्र सत्यन्तस्यैवाभावात् । एवं चैवं लक्षणार्थः पर्यवसन्नः । अनुभवत्वसमानाधिकरणजात्यवच्छिन्नकार्यत्वप्रतियोगिककारणाताश्रयत्वे सति व्यापारवत्त्वे सति तद्वति तत्प्रकारककारणत्वं प्रमाणत्वमिति । न चानुभवत्वसामानाधिकरणेत्यत्र ज्ञानत्वसमानाधिकरणेत्येतावदेवास्तामिति वाच्यम् । ज्ञानत्ववदनुभवत्वस्यापि जातित्वात् । तेनेति । ननु किमनन्यथासिद्धत्वम् । अन्यथासिद्ध्यभाव इति चेन्न । तस्याप्यनिर्वचनात् । कार्यान्तरजनकत्वमेवेति चेन्न । दण्डादीनामपि घटेऽजनकत्वापत्तेः । तेनापि निजरूपादिजननात् । यस्य कारणत्वाङ्गीकारे कल्पनागौरवं तदन्यथासिद्धामिति चेन्न । एवं कारणलक्षणं कारणत्वगर्भं स्यात् । तथा चात्माश्रय इति चेदत्राहुः । अन्यथासिद्धिपञ्चकराहित्यस्यानन्यथासिद्धपदेन विवक्षितत्वात् । अन्यतासिद्धिपंञ्चकं चेदम् । अन्यत्र क्लप्तनियतपूर्ववर्तिन एव कार्यसंभवे तत्सहभूतत्वमन्यथासिद्धत्वमित्येका । यथा यत्र घटे नियतपूर्ववर्तीं रासभस्तद्‌घटत्वेन कार्यत्वे रासभत्वेन कारणत्वे स्वीक्रियमाणे तत्र ह्यन्यत्र घटान्तरे क्लृप्ता ये नियतपूर्ववर्तिनो दण्डादयस्तैरेव तद्‌घटसंभवे दण्डादिसहभूतत्वं रासभस्यान्यथासिद्धत्वम् । अन्यं प्रति पूर्ववृत्तित्वे गृहीते यत्रान्यं प्रति पूर्ववृत्तिता गृह्यते तदन्यथासिद्धमित्यपरा । यथा घटादिकं प्रत्याकाशस्य । आकाशस्य ह्याकाशत्वेन रूपेण घटादिकं प्रति कारणता वाच्या । आकाशत्वं च शब्दकारणत्वम् । कारणत्वं च पूर्ववर्तिताघटितम् । तथा च शब्दं प्रति पूर्ववर्त्तित्वे गृहीत एव घटादिकं प्रति पूर्ववर्त्तित्वग्रहो भवतीति घटादावाकाशोऽन्यथासिद्धः । ननु कथमाकाशः शब्दकारणम् । यदि शब्दकारणत्वेनैव तदात्माश्रयः । यद्यष्टद्रव्यातिरिक्तद्रव्यत्वादिना प्रकारन्तरेण तदा तेन रूपेण घटादिकारणत्वेऽपि नान्यथासिद्धिरिति चेन्न । अत एव तदन्यथासिद्धिस्थलेऽवश्यकल्प्यमाननियतपूर्ववर्त्तिन एव कार्यसंभवे तत्सहभूतत्वमन्यथासिद्धत्वमित्येतस्याः पितृभिरभिषिक्तत्वात् । शब्दशरीरादौ तु नाकाशमन्यथासिद्धं तत्राकाशस्यावश्यकल्प्यत्वेनानन्यथासिद्धत्वात् । घटादौ तु दण्डादेरेवावश्यकल्प्यमानत्वेन तत्सहभूतत्वेनाकाशस्यान्यथासिद्धत्वात् । यं पुरस्कृत्य यस्य पूर्ववर्तिता गृह्यते तत्तेनान्यथासिद्धमित्यन्या । यथा तन्तुं पुरस्कृत्य तन्तुरूपस्य पूर्ववृत्तिताग्रहे तन्तुरूपमन्यथासिद्धम् । यमादायैव यस्य पूर्ववृत्तिता गृहते तदन्यथासिद्धमितीतरा । यथा दण्डत्वमादायैव दण्डपूर्ववृत्तिताग्रहे दण्डेन दण्डत्वमन्यथासिद्धम् । जनकपूर्ववृत्तित्वे गृहीत एव यत्र जन्यपूर्ववर्त्तिताग्रहस्तदन्यथासिद्धमितीतरा । यथा कुलालपितृत्वेन कुलालपितुर्घटकारणतायां वाच्यायां घटजनकं कुलालं प्रति पूर्ववृत्तित्वे गृहीत एव जन्यं घटं प्रति पूर्ववर्त्तित्वग्रहात्कुलालजनकपुंस्त्वस्यैव कुलालपितृत्वात्कुलालपितान्यथासिद्धः । एतदन्यथासिद्धिपञ्चकराहित्ये सति नियतपूर्ववर्त्तित्वमेव कारणत्वम् । पूर्ववर्त्तित्वमात्रघटितलक्षणे किं दूषणं येन नियतपदोपादानमिति चेन्न । घटमात्रं प्रति रासभस्य कारणत्वापत्तेः । न हि घटमात्रे रासभोऽन्यथासिद्धः । अन्यत्रक्लृप्तेत्याद्यन्यथासिद्धिर्हि तत्र वाच्या । न च घटमात्रे रासभप्त्य सा संभवति । घटमात्रापेक्षयान्यः पटादिस्तत्र क्लृप्तकारणाद्‌घटासंभवादिति दिक् । अनन्यथेति । अनन्यथासिद्धान्नियतपश्वाद्भावित्वमित्यर्थः । यो यस्मादनन्यथासिद्धान्नियमतः पश्चाद्भवति स तस्य कार्यः । घटस्तु न रासभकार्यः । रासभस्यान्यथासिद्धत्वादित्याशयः । कार्येति । कार्येणानुकृतौ कार्यान्वयव्यतिरेककालपूर्वकालौ यावन्वयव्यतिरेकौ तावस्येति कार्यानुकृतान्वयव्यतिरेकि तत्कारणमित्यर्थः । यदन्वये यदन्वयो यद्व्यतिरेके यद्व्यतिरेकस्तत्तस्य कारणमिति पर्यवस्यति । अत्र यदन्वये यदन्वय इत्युक्तौ रासभेऽतिव्याप्तिः । कदाचिद्रासभावन्वयेऽपि घटान्वयात् । यद्व्यतिरेके यद्व्यतिरेक इत्युक्तावपि रासभव्यतिरेकेऽपि कदाचिद्‌घटभ्यतिरेकादित्युभयोपादानम् । ननूभयोरुपादानेऽपि रासभेऽतिव्याप्तिः । घटसामग्रीकाले रासभान्वये घटान्वयात् । तद्विरकाले रासभव्यतिरेके घटव्यतिरेकात् । न च यद्व्यतिरेकप्रयुक्तो यद्व्यतिरेक इति विवक्षितं रासभव्यतिरेकप्रयुक्तस्तु न घटव्यतिरेकः किंतु दण्डादिव्यतिरेकप्रयुक्त इति वाच्यम् । व्यतिरेके प्रयुक्तत्वं हि तदुत्तरसमयसत्त्वम् । तच्च तत्रास्त्येव घटसामग्रीविरहकालीनरासभव्यतिरेकानन्तरं घटव्यतिरेकसत्त्वात् । न च जन्यत्वं प्रयुक्तत्वमिति वाच्यम् । दण्डादावव्याप्तेः । घटव्यतिरेकस्य प्रागभावात्मकतया दण्डव्यतिरेकाजन्यत्वात् । न च यदन्वयो यदन्वयजन्य इति विवक्षितमिति वाच्यम् । घटान्वयस्याप्याद्यक्षणसंबन्धरूपतया तस्य च स्वरूपद्वयात्मकतया क्षणस्य दण्डान्वयाजन्यत्वेन डण्डेऽव्याप्तेः । न च सकलनियतपूर्ववर्तिसमवधाने सति यदन्वय इत्यादि विवक्षितं न चेदं रासभे गतं दण्डादिसमवधाने रासभव्यतिरेके घटव्यतिरेकाभावादिति वाच्यम् । दण्डादावव्याप्तेर्दण्डादिसकलसमवधाने दण्डव्यतिरेकेऽपि धटव्यतिरेकाभावात् । दण्डव्यतिरेकस्यैवाभावात् । न च स्वेतरसकलसमवधान इत्यादि विवक्षितम् । संभवति चैतद्दण्डे दण्डेतरचक्रादिसमवधाने दण्डव्यतिरेके घटव्यतिरेकदर्शनात् । न तु रासमे तदितरदण्डचक्रादिसमवधाने तद्व्यतिरेकेऽपि घटस्यैव जायमानत्वादिति वाच्यम् । दण्ड एवाव्याप्तेः । दण्डेतरदण्डचक्रसंयोगादीतरचक्रादिसमवधाने दण्डव्यतिरेके घटव्यतिरेकादिति वाच्यम् । तन्तुरूपादावप्यन्यथासिद्धेऽतिव्याप्तेः । तन्तुरूपव्याप्यतन्त्वादीतरसकलसमवधाने तन्तुरूपव्यतिरेकेऽपि पटव्यतिरेकात् । तन्तोरपि सामयिकव्याप्त्या तन्तुरूपव्याप्यत्वात् । आद्यक्षणे च न व्यभिचारः । स्थूलकालोपाधिमादाय व्याप्तिस्वीकारात् । भवति हि यस्गिन्दण्डे निमेषे वा तन्तुस्तत्रावश्यं तन्तुरूपमिति व्याप्तिग्रहः । न चानन्यथासिद्धेत्यपि विशेषणम् । अन्वयभागवैयर्थ्यात् । अत्र ब्रूमः । लक्षणद्वये तात्पर्यात् । अनन्वथासिद्धनियतयदन्वये यदन्वय इत्येकं लक्षणम् । अत्र नियतपदोपादानं पूर्वन्यायेन रासभेऽतिव्याप्तिवारकम् । स्वेतरस्वव्याप्येतरसकलनियतपूर्ववर्तिसमवधानेऽनन्यथासिद्धयद्व्यतिरेके यद्व्यतिरेक इत्यपरम् । अत्रापि घटमात्रेऽनन्यथासिद्धे रासभेऽतिव्याप्तिवारणाय समवधानान्तमिति संक्षेपः । तत्र व्यतिरेकगर्भं लक्षणमाकाशाद्यव्यापकतया दूषयति । नित्येति । नित्यत्वान्न कालिको व्यतिरेकः । व्यापकत्वान्न दैशिक इत्यर्थः । तत्रेति । स्वसमवेतानन्यथासिद्धनियतपूर्ववर्तित्वं समवायिकारणत्वमित्यर्थः । न चानन्यथासिद्धेति व्यर्थम् । घटस्य घटभिन्नभिन्नत्वेन रूपेण निजरूपादिसमवायिकारणतापत्तेः । तेन रूपेण तु तदन्यथासिद्धम् । घटत्वेन रूपेणावश्यकल्प्यमानाद्धटात्कार्यसंभवे घटभिन्नभिन्नत्वेन तस्यैवान्यतासिद्धत्वात् । लाघवेन घटत्वेनैवावश्यकल्प्यमानत्वात् । न च न तदन्यथासिद्धं किंतु गौरवादकारणमिति वाच्यम् । गौरवेणाप्यनन्यथा सिद्धभागस्यैव दूरीकरणात् । अन्यथा लक्षणसत्त्वे गौरवस्य कारणवाविरोधितापत्तेरिति । संबन्धमात्रस्य समवायत्वं मन्वान आक्षिपति । नन्विति । ययोर्मध्य इति । ननु विनश्यत्ताविरहः किं यत्किंचिद्विनश्यत्ताविरहः । प्रकृतसंबन्धिनोर्विनश्यत्ताविरहो वा । सकलविनश्यत्ताविरहो वा । नाद्यः । घटघटरूपयोर्विंनश्यत्तायां जातायामपि यत्किंचिद्विनश्यत्ताविरहस्य सत्त्वेन समवायाभावापत्तेः । पटरूपविनश्यत्ताविरहवतोऽपि घटरूपस्य समवायिकारणविनाशघटितस्वविनश्यत्तायामपाश्रितत्वाभावात् । न द्वितीयः । नित्यसंबन्धिनोर्विनश्यत्ताप्रसिद्धेः । न तृतीयः । असंभवापत्तेः । संबन्धिकाले सकलविनश्यत्ताविरहस्याप्रसिद्धेः । यत्किंचिद्विनश्यत्तायाः सत्त्वादिति । न च सर्गाद्यकार्योत्पत्तिदशायां न कस्यापि विनश्यत्तेति वाच्यम् । इदानीन्तनसंबन्धिनोः समवायाभावापत्तेरिति चेन्न । यौ द्वावसंबद्धाबेकस्मिन्काले न स्तस्तयोः समवायाभ्युपगमात् । समवायलक्षणं चाग्रे व्युत्पादनीयम् । अनाश्रिता एवेति । क्षणमात्रमिति शेषः । विनश्यत्ता त्विति । ननु विनाशसामग्रीत्येतदेवास्तु व्यर्थमधिकमिति चेन्न । इष्टापत्तेः । समानकालोत्पत्तौ त्विति । नन्विदमसंगतं समानकालोत्पत्तिकानामपि घटरूपादीनां सामग्र्यभेदेऽपि भेदात् । न च तत्र समवायिकारणस्यैकत्वेऽप्यसमवायिकारणभेदाद्भेदो रूपं प्रति रूपस्य रसं प्रति रसस्यासमवायिकारणत्वादिति वाच्यम् । प्रकृतेऽपि तुल्यवात् । घटं प्रतिकपालदूयसंयोगस्य घटरूपं प्रति च कपालरूपस्यासमवायिकारणत्वादिति चेन्न । फक्किकार्थानवबोधात् । गुणगुणिनोः समानकालोत्पत्तौ यद्गुणिनः समवायिकारणं तदेव रूपादौ गुणेऽपि वाच्यम् । गुणिनः समानकालत्वेन समवायिकारणत्वाभावस्य त्वयैवोक्तत्वात् । एवं च कपालरूपघटरूपयोः समानसामग्नीकत्वं विवक्षितम् । गुणसमानसामग्रीकत्वादित्यस्य च समानसमवायिकारणत्वादित्यर्थः । तथा च कपालमेव घटरूपस्य समवायिकारणं वाच्यम् । एवं च कपालरूपघटरूपयोर्भेदो न स्यात् । एकदैकस्मिन्समवायिकारणे रूपद्वयानङ्गीकारात् । एवं चैव मूलग्रन्थाभिव्यक्तिः । गुणगुणिनोः समानकालोत्पत्तौ कपालरूपघटरूपयोः कपालसमवायिकारणकत्वे भेदो न स्यात् । एकस्मिन्काले रूपभेदे समवायिकारणभेदस्य प्रयोजकत्वात् । कारणभेदोऽपीति । घटरूपकपालरूपयोरित्यर्थः । ननु समवायिकारणभेदः । कपालरूपघटरूपयोरन्यताप्युपपद्यते कपालरूपे कपालरूपस्यैव घटरूपे घटरूपस्यैव कारणत्वादित्यत आह । घटो हीति । एवं घटरूपस्यापि न घटरूपकारणत्वमभेदादित्यर्थः । न च कथमभेदे कार्यकारणभावशङ्कान्यरैनाशङ्कितत्वादिति वाच्यम् । स्वनुपाख्यो विधिर्न च इति कारिकायामाचर्यैरुक्तत्वात् । न हीति । प्रथमे क्षणेऽचाक्षुष एव घटादिरिति त्वयाप्यङ्गीक्रियत इत्यर्थः । निमेषे तु क्षणचतुष्टयात्मके चाक्षुषत्वमेवेति भावः । घटविषयकलौकिकचाक्षुषज्ञानं प्रति घटस्यापि हेतुत्वेनोत्तरक्षण एव तज्जन्यचाक्षुषज्ञानसंभवात् । तस्मात्प्रथमे क्षणेऽचाक्षुषः स्यादित्याशङ्कानुपपन्नैव यद्यपि तथापि द्वितीयक्षणे रूपोत्पत्तौ द्वितीये क्षणे घटश्वाक्षुषो न स्यात् । रूपस्यापि तत्र कारणत्वात् । कारणसमसमयकार्यानुत्पत्तेरित्याशङ्कार्थः । परिहारार्थस्तु यथा सगुणोत्पत्तिपक्षे प्रथमे क्षणेऽग्रहणेऽपि न क्षतिस्तथा निर्गुणोत्पत्तिपक्षेऽपि द्वितीये क्षणेऽग्रहणेपि न क्षतिरितीत्थमव्याख्याने सर्वानुपपत्तिः । यदि निर्गुण उत्पद्येत प्रथमे क्षणेऽचाक्षुषः स्यादिति हि यथाश्रुततर्कार्थः । स च तदास्याद्यदि प्रथमे क्षणे सगुणोत्पत्त्या घटताक्षुषता समर्थ्येत । न त्वेवम् । सगुणोत्पत्त्यापि द्वितीयक्षण एव घटताक्षुषतोपपत्तेः । न तु प्रथमे क्षणे । तत्र कारणीभूतस्य रूपस्यैवोत्पत्तेः । सार्यीभूतस्य चाक्षुषप्रत्यक्षस्याग्रिमक्षण एवोत्पत्तुमर्हत्वादिति संक्षेपः । द्वितीयादिक्षण इति । अत्रातद्गुणसंविज्ञानबहुव्रीहिणा तृतीयादिक्षणपरिग्रहः । योग्यतयेति । निरुक्तं विवृणोति । गुणाश्रयत्वमिति । गुणात्यन्ताभावानधिकरणत्वं द्रव्यलक्षणं प्रथमे क्षणेप्यस्ति । प्रागभावसत्त्वेप्यत्यन्ताभावासत्त्वादित्यर्थः । यत्समवायिकारणेति । नन्वेतावता समवायिकारणप्रत्यासन्नत्वे सति कारणत्वमसमवायिकारणत्वमित्युक्तं भवति । तच्चानुपपन्नम् । समवायिकारणप्रत्यासत्तेरेव वक्तुमशक्यत्वात् । न तावत्समवायिकारणसमवेतत्वं समवायिकारणप्रत्यासन्नत्वम् । पटरूपासमवायिकारणे तन्तुरूपेऽभावात् । पटरूपसमवायिकारणे पटेऽसमवेतत्वात् । नापि समवायिकारणसमवायिकारणसमवेतत्वं पटासमवायिकारणे तन्तुसंयोगेऽसत्त्वात् । तन्तुष्वेव समवेतत्वात् । नापि क्वचित्तत्क्वचिदिदमननुगमात् । अत्राहुः । कार्यकारणभावलक्षणसंबन्धानिरूपकसंबन्ध्येकार्थसमवायित्वेन कारणत्वसमवायिकारणत्वम् । कार्यकारणभावनिरूपकौ तन्तुपटौ । तन्मध्ये कार्येण पटेनैकार्थसमवायी तन्तुसंयोगः । तन्तुषु पटसंयोगयोः समवायात् । तेन रूपेण तन्तुसंयोगः पटकारणमिति भवत्यसमवायिकारणम् । एवं कार्यकारणभावनिरूपके पटपटरूपे । तन्मध्ये कारणेन पटेनैकार्थसमवायि तन्तुरूपम् । तन्तुषु तन्तुरूपपटयोः समवायात् । तेन रूपेण तन्तुरूपं पटरूपकारणमिति । ननु कार्यकारणभावनिरूपके आत्मसुखे । तन्मध्ये कार्येण सुखेनैकार्थसमवाय्यदृष्टम् । आत्मनि द्वयोः समवायात् । कारणं च भवतीति कथं नासमवायिकारणमिति चेन्न । तत्र निरुक्तैकार्थसमवायित्वे सत्यपि तेन रूपेण कारणत्वाभावात् । प्रमाणाभावात् । नन्वात्ममनः संयोगादीनामपि तथाकारणत्वे किं प्रमाणं लाघवादात्ममनोयोगत्वादिनैव कारणत्वोपगमौचित्यात् । न चानित्यभावत्वेन जन्यतायामनुगतायामसमवायिकारणानां तन्तुसंयोगादीनां तेनैव रूपेण कारणत्वमुचितमन्यथाननुगमादिति वाच्यम् । अनित्यभावत्वस्योपाधितया कार्यतावच्छेदकत्वे प्रमाणाभावात् । कार्यमात्रवृत्तिजातेरेव कार्यतावच्छेदकत्वनैयत्यात् । उपाधौ तत्क्वाचित्कत्वात् । किंचैतद्रूपमदृष्टादावपि तिष्ठति । न चानेन रूपेण कारणतेति । तस्मादतिप्रसक्तस्यास्य कथं कारणतावच्छेदकता । ननु मास्तु सामान्यतः कारणता । विशेषकारणतावच्छेदक एव तत्प्रविष्टम् । कार्यकारणभावनिरूपकसंबध्न्येकार्थसमवायित्ववच्छिन्नतुन्तुद्वयसंयोगत्वादिना कारणत्वस्य पटत्वादिना कार्यत्वस्याप्रत्यूहत्वात् । एवं कारणतादृष्टादौ नास्ति । तत्र लाघवेनादृष्टत्वेनैव कारणत्वात् । तथा कारणत्वे मानाभावात् । तथा च निरुक्तसमवायित्वघटितधर्मेण कारणत्वमेवासमवायिकारणत्वं पर्यवस्यतीति चेन्न । तन्तुसंयोगादीनामपि तथाकारणत्वे प्रमाणाभावात् । लाघवेन तन्तुसंयोगत्वादिनैव कारणत्वात् । ननु पटतन्तुरूपे तावदवश्यं पटरूपकारणे इति तयोः प्रत्यासत्तिरपि कारणं कारण प्रत्यासत्तेः कारणत्वात् । सा चान्या न संभवत्येवेत्येकार्थसमवायो वाच्यः । एवं च सकारणैकार्थसमवाय एव पर्यवस्यति । तथा च यस्य कार्यकारणभावनिरूपकसंबन्ध्येकार्थसमवायोपि कारणं सोऽसमवायिकारणमिति लक्षणं निर्व्यूढमिति चेन्न । तथापि तन्तुसंयोगे कार्यैकार्थसमवायिकारणत्वे प्रमाणाभावात् । कारणप्रत्यासत्तेरपि कारणत्वनियमेन कारणैकार्थसमवायस्यैव पूर्वोक्तया त्वदीयरीत्या कारणत्वसंभवेन तन्तुरूपस्यैव पूर्वोक्तासमवायिकारणत्वोयपत्तेः । ननु तयोः प्रत्यासत्तेः कारणत्वे पटतन्तुरूपयोः कारणत्वमेव न स्यात् । विनिगमनाविरहं विनावच्छेदकत्वेनान्यथासिद्धत्वात् । इति विनिगमनाविरहनिर्वाहाय तादृशसंबन्धवत्तन्तुरूपत्वेन कारणता वाच्या । तथा च तादृशसमवायित्वं यत्र कारणतावच्छेदकं तदसमवायिकारणमिति चेन्न । एवं सति पटेऽतिप्रसक्तेः । तत्राप्यन्यथासिद्धिपरिहाराय तादृशसंबन्धवत्पटत्वेन कारणत्वस्वीकारौचित्यात् । ननु पटे न कार्यनिरूपितैकार्थसमवायः । कार्यस्य पटरूपस्य पटे समवेतत्वात्तत्र पटासमवायात् । नापि कारणेन पटेनैकार्थसमवायः । अभेदे तन्निरूपितैकार्थसमवास्य तत्राभावात् । एवं न पटेऽतिप्रसङ्गः । कार्यकारणभावसंबन्धनिरूपकसंबन्धिनिरूपितैकार्थसमवायस्य पटेऽसत्त्वेन तेन रूपेण कारणत्वाभावादिति चेन्न । एवमपि तन्तुसंयोगादेरसमवायिकारणत्वासमर्थनात् । न हि तत्र कार्यप्रत्यासत्तेः कारणत्वे प्रमाणमस्ति येनानन्यथासिद्धये प्रत्यासत्तिरवच्छेदिका स्यात् । ननु यत्र बहुतन्तुकः पटस्तत्र तन्तुसंयोगौ तन्तुसंयोगा वासमवायिकारणं न त्वेक एव विनिगमकाभावात् एवं च तेषामपि परस्परप्रत्यासत्तिरपेक्षिता । सा चान्या न संभवत्येवेति कार्यैकार्थसमवायरूपैव वाच्या । एकतन्तुसंयोगकार्येण पटेन सहैकार्थसमवायस्यापरतन्तुसंयोगे सत्त्वात् । पटश्च तन्तुकार्योऽपीति सा कार्यैकार्थप्रत्यासत्तिरेव पर्यवसन्ना । तथा चैकत्र संयोगस्य तथाप्रत्यासन्नत्वेन जनकत्वेऽन्यत्राप्यन्यत्रक्लृप्तन्यायेन भवतीति चेन्न । कर्मणि संयोगासमवायिकारणे संयोगलक्षणकार्यप्रत्यासत्तेः कारणत्वे प्रमाणाभावादिति न किंचिदेतत् । ननु समवायिकारणप्रत्यासन्नत्वे सति कारणत्वमेवासमवायिकारणत्वम् । न चैतन्निमित्तकारणे गच्छति । तत्र समवायिकारणप्रत्यासत्तेरभावात् । यत्र समवायिकारणं कारण् तत्रैव यत्कारणं तस्यैव समवायिकारणप्रत्यासन्नपदेन ग्रहणात् । न चैवं निमित्तकारणं तस्य समवायिकारणशून्येऽभावेऽपि कारणत्वादिति चेन्न । समवायिकारण एवातिप्रसक्तेः । भेदगर्भं नैयत्यं विवक्षितमिति चेन्न । या निमित्तकारणता भावमात्रनिरूपिता तद्वत्यतिप्रसक्तेः । यः कारणविभाजकोपाधिः समवायिकारणकार्यनिरूपितकारणतानियतस्तद्वत्त्वमसमवायिकारणत्वम् । न चैवं निमित्तकारणे निमित्तकारणविभाजकस्य निमित्तकारणत्वस्य तदव्याप्यत्वादिति चेन्न । विभाजकोपाधेरेव विचार्यत्वादिति पूर्वपक्षः । ननु तदवच्छिन्नं कारणत्वमत्र न तदवच्छिन्नं स्वरूपयोग्यत्वम् । पटासमवायिन्यपि तन्तौ संयोगस्य पटस्वरूपयोग्यत्वात् । तन्तुरूपस्य पटरूपस्वरूपयोग्यत्वात् । किंतु फलोपधानम् । तत्तु तन्तुसंयोगादौ तेनैवावच्छिद्यत इति चेन्न । समवायिकारणादाविवेतरसमवधानेनैव तदवच्छेदात् । ननु समवायिकारणातिरिक्तत्वे सति कार्यनाशजनकनाशप्रतियोगित्वमसमवायिकारणत्वमिति चेन्न । द्वित्वनाशप्रयोजकनाशप्रतियोगिन्यामपेक्षाबुद्धौ गतत्वात् । मनः संयोगादिनाशेऽपि धर्माद्यनुवृत्तेश्च । अन्योन्याश्रयापत्तेश्च । तथा हि निमित्तकारणेतरकारणनाशत्वेन तावन्नाशकता वाच्या । तथा चैतदवच्छेदकप्रतीतौ तथाकारणत्वग्रहे लक्षणग्रहस्तद्‌ग्रहे च निमित्तकारणताग्रह इति । ननु भावकार्यस्य क्वाचित्कत्वनियामकं कारणसमवायिकारणम् । यत्तन्तुसंयोगोऽसमवायी तत्रैव तज्जन्यपटसमवायात् । एवं यत्पटस्य समवायितन्तौ रूपसमवायस्तत्रैव पटे तज्जन्यरूपसमवायादिति चेन्न । येन तन्तुना तुरीसंयोगस्तत्र पटसभवाय मकत्वे तुर्यामपि पटसमवायः स्यादिति चेन्न । मनः संयोगस्य वृत्तिनियामकत्वे मनस्यपि सुखवृत्त्यापत्तेः । कार्यप्रागभावस्यैव नियामकत्वौचित्याच्च । यत्र यत्कार्यपागभावस्तत्र तत्समवायात् । यत्तु लीलावतीकृतासमवायिकारणलक्षणेऽदृष्टमभिन्नत्वं विशेषणमुपात्तं तद्यदि यथाश्रुतमेव तदा तुरीतन्तुसंयोगाद्यवारकं यदि च निमित्तकारणभिन्नत्वपरं तदान्योन्याश्रयग्रस्तम् । यदप्यदृष्टादौ लक्षणसत्त्वेऽपि नासमवायिकारणपदप्रयोगः पूर्वेषामप्रयोगादिति तत्रैव प्रतीयते तदपि न । अपसिद्धान्तात् । तुरीतन्तुसंयोगस्य पटासमवायिकारणत्वे तन्नाशान्नाशापत्तेश्च । शक्तिविशेषोऽसमवायिकारणत्वमिति मीमांसकमते शोभते । कुर्वद्रूपत्वविशेष इति तु बौद्धमते । तस्माद्धेदकाभावान्न निमित्तकारणादसमवायिकारणं भिद्यत इति समवायिकारणातिरिक्तकारणत्वं निमित्तकारणत्वमिति द्वे एव कारणे । न च तन्तुद्वयसंयोगनाशात्पटानाशापत्तिरपेक्षाबुद्धिवदुपपत्तेः । न च निमित्तकारणेतरकारणनाशत्वेन तस्यासंग्रहेऽननुगतन्मशकापत्तिरिष्टत्वादनुगतस्यासंभवात् । कार्येप्यननुगमात् । अत्र केचित् । असमवायिकारणशब्दोप्यक्षादिशब्दवन्नानार्थः । तथा चावयवमात्रसंयोगत्वं द्रव्यासमवायिकारणलक्षणम् । एवं तत्तदसमवायिकारणलक्षणं निर्वाच्यम् । न चाननुगमः । अक्षादिवदुपपत्तेरिति । स्वरूपसंबन्धविशेष एवेत्यपरे । अखण्डोपाधिरूपमेव तदभावत्ववत्सखण्डोपाधेर्जातेश्चासंभवादित्यन्ये विशदयन्ति । यन्न समवायीति । यत्कार्ये यन्न समवायिकारणं नाप्यसमवायिकारणमथ च कारणं तत्तत्र निमित्तकारणमित्यर्थः । दण्डादीनामपि क्वचित्समवायिकारणतया चक्रभ्रम्यादीनामपि क्वचिदसमवायिकारणतया सामान्यतो भेदस्यासिद्धेः । नन्विदमभावनिमित्तेऽव्याप्तम् । तस्य समवायिकारणाद्यप्रसिद्धेः । न च भावनिमित्तस्यैवेदं लक्षणम् । अभावे त्वभावं प्रत्यनन्यथासिद्धनियतपूर्ववृत्तित्वमिति वाच्यम् । अभावकारणमभावनिमित्तमित्यनयोः पर्यायत्वापत्तेरिति चेन्न । प्रकृतकार्यनिष्ठप्रतियोग्यनुयोगिभावसंबन्धाश्रयसमवायिकारणादिभिन्नत्वं विवक्षितमिति । तच्च ध्वंसस्थलेऽपि प्रसिद्धम् । तत्र प्रतियोगिनः समवायिकारणादिसत्त्वादिति कश्चित् । तन्न । संयोगिनः संयोगध्वंसं प्रति निमित्तत्वाभावापत्तेः । न चेष्टापत्तिः । घटे संयोगध्वंस उत्पन्न इति प्रतीत्योत्पत्त्यधिकरणत्वेन प्रतीयमानस्य तस्य कारणत्वात् । न ह्यधिकरणमकारणमित्यभ्युपगमात्कालादीनामपि कारणत्वे तस्यैव प्रमाणत्वात् । अभावकारणत्वाभावनिमित्तत्वयोरभेदस्यादोषस्वीकार एव वात्र परमं भेषजमिति भावनिमित्तस्यैवेदं लक्षणमिति तत्त्वम् । यत्त्विति । अगृहीतयथार्थज्ञानत्वं प्रमात्वम् । तत्करणत्वं च प्रमाणत्वमित्यर्थः । अन्यथा भ्रमातिव्याप्तिः । स्मृतिभिन्नत्वपदेनैव स्मृतिवारणमुचितम् । न त्वगृहीतग्राहितापदेनेत्याह । घटोऽयमिति । द्वितीयादिक्षणविशिष्टो द्वितीयादिज्ञाने भासते । स च प्रथमादिज्ञानेनागृहीत एवेति शङते । न चेति । भेदग्रहे हीति । तेषां योग्यतया तद्गतमेदस्यापि योग्यतया क्रियादिग्राहिणा प्रत्यक्षेण क्रियाद्युत्पादनक्षणस्य भिन्नत्वेन ग्रह एकक्षण एव जातत्वाभिमानो न स्यादित्यर्थः । ननु योग्यस्यापि भेदस्य सामग्रीविरहेणाग्रहे भ्रमः स्यादिति चेन्न । क्षणस्यायोग्यत्वस्य सर्वसंमतत्वात् । यस्मिन्सति क्रिया भवत्येव तत्करणं न च प्रमात्रादि तथेत्याह । उच्यत इति । साक्षात्कारीति । अत्र यथा नातिप्रसक्तिस्तथा प्रमाणलक्षणानुसारेण मन्तव्यम् । येन्द्रियजेति । न चेश्वरप्रमायामव्याप्तिः । तस्या अलक्ष्यत्वात् । न च मनोजन्येनुमित्यादावतिव्याप्तिः । इन्द्रियत्वेन तज्जन्यत्वस्य विवक्षितत्वात् । योजनाहीनं संबन्धानवगाहि निर्विकल्पकमित्यर्थः । योजनात्मकं संबन्धावगाहि सविकल्पकमित्यर्थः । हानादिबुद्धिरनिष्टसाधनतादिबुद्धिः । अधिकं तद्गतसंयुक्तसमवायातिरिक्तमित्यर्थः । तेषु सत्स्वेवायमेतावानिति ग्रहादिति भावः । परिमाणादिग्रहे दीर्घत्वादिग्रहे । नात आदिपदविरोधः । उत्कर्षादिविशेषावच्छिन्नपरिमाणादिग्रहे चतुष्टयसंनिकर्षः कारणमिति हृदयम् । ननु संयुक्तविशेषणतैवैतावता प्रत्यासत्तिरुक्ता । तथा सति पीतेतरत्वाभावे प्रत्यासत्तिर्न स्यात् । पीतरूपस्य चक्षुरसंयुक्तत्वात् । अत आह । तदेवमिति । संक्षिप्तेन संबन्धविशेषणताशब्देन संयोगादिषट्‌कान्यतमसंबन्धेन संबद्धविशेषणतोच्यत इति भावः । अर्थजन्यं ज्ञानं प्रत्यक्षम् । अर्थस्तु पारमार्थिक एव जनकः । पारमार्थिकता तु व्यक्तेरेव । न तु सामान्यस्य तस्य भावात्मकस्याभावात् । अघटव्यावृत्तेरेव घटरूपत्वात् । व्यावृत्तेश्चाभावात्मिकायास्तुच्छत्वात् । तस्माद्व्यक्तिविषयकतयार्थजन्यं निर्विकल्पकं प्रत्यक्षम् । सविकल्पकं तु सामान्यविषयकतयार्थजन्यं न प्रत्यक्षमिति शङ्कते । ननु निर्विकल्पकमिति । परमार्थसत्स्वलक्षणं परमार्थसती व्यक्तिः । एतावता तद्विषयस्य पारमार्थिकत्वेन जनकत्वेन भवतु तस्य प्रत्यक्षतेत्याशयः । अनुगताकारत्वं सामान्यस्य तुच्छत्ये हेतुः । तन्मते प्रामाणिकस्य देशकालाननुगतत्वात्क्षणिकत्वादेकदेशस्थायित्वाच्चेत्याशयः । सामान्यस्य वस्तुभूतत्वादिति । प्रथमतस्तस्य भावरूपत्वमेव । अभावरूपत्वेऽपि न तुच्छता । तस्यापि प्रामाणिकत्वांत् । देशकालानुगमश्च न तुच्छताप्रयोजकत्वेन द्वयोः सिद्धः क्षणकत्वस्याप्रामाणिकत्वादिति तार्किकाशयः । लिंगपरामर्श इति । ननु तस्य चरमकारण वात्कथं प्रमाणता । तथा च कथमनुमानता । सामान्याभावे विशेषव्यावृत्तेः । अपि च लिङ्गपरामर्शपदेन व्याप्तिविषयकपक्षधर्मताज्ञानग्रहे धूमे व्याप्त्यवगाहिन्यालोके पक्षधर्मत्वावगाहिनि च समूहालम्बनेऽतिप्रसङ्गः । एकस्मिन्धर्मिणि तदुभयावगाहनविवक्षायां व्यतिरेकिपरामर्शेऽव्याप्तिरिति चेन्न । एतेषां मते यस्मिन्सति क्रिया भवत्येव तस्यैव कारणतया निर्व्यापारत्वस्य दोषत्वाभावात् । न चापि चेत्यादिनोक्तदोषः । व्यभिचारज्ञानविरोधिपक्षधर्मताज्ञानस्यैव लिङ्गपरामर्शपदेनाभिधानात् । व्यभिचारज्ञानविरोधिता च धूमे वह्निव्याप्यत्वज्ञानस्येव धूमाभावे वह्न्यभावव्यापकताज्ञानस्यापि । उभयथापि धूमे वह्न्यभावसामानाधिकरण्याग्रहात् । नन्वेतावता लिङ्गपरामर्शत्वं लक्षणं लक्ष्यतावच्छेदकत्वमनुमितिकारणत्वमुक्तम् । न चैतयोः सामानाधिकरण्यमत आह । येन हीति । सामानाधिकरण्यमस्त्येवेत्यर्थः । व्याप्तिबलेनेति । नन्वेतावता व्याप्तिसहकृतं यदर्थगमकं तल्लिङ्गमित्युक्तं भवति । तच्च पक्षतादावतिप्रसक्तमिति चेन्न । व्याप्तिमतो लिंगत्वात् । न च स्वरूपासिद्धेऽतिव्याप्तिः । पक्षधर्मत्वेन विशेषणात्। व्याप्तिलक्षणमाह । यत्रेति । अत्र धूमाग्निपदमुदाहरणार्थम् । लक्षणं तु साहचर्येत्यादि । ननु किमिदं साहचर्ये नियतत्वम् । ननु स्वसमानाधिकरणात्यन्ताभावाप्रतियोगिसाध्यसामानाधिकरण्यं व्याप्तिरिति चेन्न । इंद संयोगीद्रव्यत्वादित्यत्राव्याप्तेः । साध्यात्यन्ताभाववदगामित्वमिति चेन्न । घटोऽभिधेयः प्रमेयत्वादित्यत्राव्याप्तेः । तस्यात्यन्ताभावाप्रसिद्धेः । अत एव साध्यवदन्योन्याभाववदगामित्वमपि न व्याप्तिः । स्वसमानाधिकरणप्रतियोग्यसमानाधिकरणात्यन्ताभावाप्रतियोगिसाध्यसामानाधिकरण्यमिति चेन्न । अयं संयोगसामान्याभाववान्सत्त्वादित्यत्र द्रव्ये व्यभिचारिण्यतिव्याप्तेः । द्रव्ये सत्त्वेन समानाधिकरणस्यापि संयोगलक्षणस्य संयोगसामान्यभावाभावस्य विशेषाभावलक्षणप्रतियोगिसमानाधिकरणत्वात् । संयोगलक्षणेऽभावे सामान्याभावस्येव विशेषाभावास्यापि प्रतियोगित्वात् । यत्किंचित्प्रतियोगिसामानाधिकरण्येऽपि यावत्प्रतियोग्यसामानाधिकरण्यं तत्रास्त्येव । सामान्याभावेन प्रतियोगिनासमानाधिकरणत्वादिति चेन्न । अयं संयोगविशेषाभाववान्सत्त्वादित्यत्रातिव्याप्तेरिति चेन्न । साध्यसामानाधिकरण्यावच्छेदकरूपस्य व्याप्तित्वात् । यातीदं लक्षणं पर्वतो बह्निमान्धूमादित्यत्र धूमत्वस्य वह्निसामानाधिकरण्यावच्छेदकत्वात् । व्यभिचारिणि च न याति । तत्र वह्नित्वस्यानवच्छेदकत्वात् । घटोऽभिधेयः प्रमेयत्वादित्यत्र च याति । प्रमेयत्वस्यावच्छेदकत्वात् । सामानाधिकरण्यावच्छेदकत्वं तु सामानाधिकरण्यानधिकरणावृत्तित्वमेव । सामानाधिकरण्यानधिकरणं तु केवलान्वयिन्यवृत्त्यैव प्रसिद्धम् । तत्र प्रमेयत्वादीनामसत्त्वमस्त्येव । इदमबिधेयं प्रमेयादित्यत्राव्याप्तिः । अत्र हेतुतावच्छेदकस्य प्रमेयत्वस्यासमानाधिकरण आकाशे सत्त्वादिति चेन्न । तत्र वृत्तिमत्प्रमेयत्वस्यावच्छेदकत्वात् । इह च विस्तरो न लिख्यते बालानामनुपयोगात् । ननु व्याप्तिर्न स्वरूपसती कारणमिति व्याप्तिबलेनेत्याद्यसंगतभत आह । तस्यामिति । तज्ज्ञानोपयोगादेव तस्या बलवत्त्वमित्याशयः । तस्य तृतीयमिति । व्यभिचारज्ञानविरोधिपक्षधर्मताज्ञानमित्यर्थः । तृतीयत्वं तु न विवक्षितम् । व्याप्तिसंस्कारोद्बोधकस्य धूमज्ञानातिरिक्तस्य भावे व्याप्तिधूमयोर्युगपत्स्मरणे संनिकृष्टे पर्वते प्रथममेव लिङ्गपरामर्शोदयात् । तस्य च प्राथमिकव्याप्तिज्ञानापेक्षया द्वितीयत्वात् । धूमादिपदे व्युत्पन्नस्य वह्निव्याप्यधूमवानयमिति प्रथममपि लिङ्गपरामर्शोदयाच्च । तस्य प्राथमिकत्वादिति भावः । नन्वविवक्षितमपि तृतीयत्वं नोपपद्यते व्याप्तिग्राहकाणां सहचारदर्शनानां बहुत्वादत आह । प्रथममिति । व्याप्तिग्रहमारभ्य तृतीयत्वमिति भावः । व्याप्तिग्राहकं भूयोदर्शनमाह । महानसादाविति । तस्य व्याप्तिग्राहकतामाह । तेनेति । ननु भूयोदर्शनस्य व्याप्तिग्राहकत्वे मैत्रीतनयत्वश्यामत्वयोरपि व्याप्तिर्गृह्येतेत्यन्वयव्यभिचार इत्यत आह । यद्यपीति । तत्र व्याप्तिप्रमाऽपाद्यते भ्रमो वा । नाद्यः । विषयाभावादित्यभिप्रेत्याह । तथापीति । अन्त्यस्तु न वार्यते । यदि व्यभिचारदर्शनदोषादिसमवधानमिति भावः । तत्र विषयाभावमुपपादयति । तथा हीति । तस्य प्रयोजकत्वे कि सिद्धमत आह । प्रयोजकश्चेति । तर्ह्यत्रापि कश्चिदुपाधिर्भविष्यतीत्यत आह । न चेति । अशक्यत्वादिति । अनुमानमात्रोच्छेदकत्वादिति भावः । योग्योपधिव्यतिरेकस्तु योग्यानुपलब्ध्या सुनिश्चय इत्याह । योग्यस्य चेति । ननु योग्यानुपलब्धिविषयत्वेऽप्युपाधेर्विद्यमानता स्यादत आह । यत्रोपाधिरिति । योग्यानुपलब्धिविषयतया प्रकृत उपाधिर्नास्तीत्याह । न चेति । अनुपलब्धौ योग्यतातर्कितप्रतियोगिसत्त्वविरोधिता । तत्र तर्कमाह । यदीति । वास्तवं विपर्ययपर्यवसानमाह । तत इति । तथाकरणे चानुमानमेव न स्यादिति भावः । तथा च सतीति । नन्वनौपाधिकत्वं न व्याप्तिः । यत्किंचित्साध्यव्यापकसाधनाव्यापकधर्मस्य पर्वतो वह्निमन्धूमादित्यत्र निषेध्दुमशक्यत्वात् । गुणत्वव्यापकभावत्वाव्यापकसत्तायास्तत्र सत्त्वात् । प्रकृतसाध्यव्यापकसाधनाव्यापकधर्मश्च सिद्ध्यसिद्धिभ्यां निषेध्दुमशक्यः । ननु प्रकृतसाध्यव्यापकं यस्याव्यापकं तद्भिन्नस्तस्मिन्साध्य नौपाधिकः । संभवति चैतद्‌धूमादौ वह्निव्यापकसामग्र्यव्याप्यद्रव्यत्वादिभिन्नत्वादिति चेन्न । केवलान्वयिन्यव्याप्तेः । केवलान्वयिसाध्यव्यापकं यदव्यापकं तस्पाप्रसिद्धेः । यदपि च संस्कारयोः सहकारत्वमिति तदपि न । स्मृतित्वापत्तेरिति चेन्न । व्यभिचारादर्शनसहचारदर्शनयोर्व्याप्तिग्राहकत्वम् । व्यभिचारादर्शनं च व्यभिचारज्ञानाभावः । तच्च शङ्कासाधारणम् । उपधिसंदेहाहितव्यभिचारशङ्कोपाध्यभावावधारणे सति निवर्तत इत्येतावन्मात्रेण तदवधारणस्य व्याप्तिग्रहोपयोग उक्तः । भूयोदर्शनाहितसंस्कारस्त्वनुकूलतर्कावतार इत्याशयात् । स्मृतित्वे च न तावन्मात्रं प्रयोजकमिति भावः । पक्षधर्मताज्ञानस्यानुमितावुपयोगमाह । एतच्चेति । व्याप्तिज्ञानस्यान्वयव्यतिरेकावाक्षेपसमाधानाभ्यामाह । नन्विति । पक्षताया उपयोगमाक्षेपसमाधानाभ्यामाह । अथेति । व्याप्तिज्ञानं कारणम् । नन्वनुमातरि कदाचिद्व्याप्तिज्ञानमपेक्षितमित्याशयेनाक्षेपसमाधाने करोति । अथेति । ननूद्बोधकामावाद्धूमे ज्ञातेऽपि कथं व्याप्तिस्मरणमित्यत आह । धूमेति । एकसंबन्धिज्ञानेऽपसंबन्धिस्मरणादित्यर्थः । तृतीयमित्यनन्तरं धूमवांश्चायमिति क्वचित्पाठः । वह्निव्याप्यधूमवानयमिति तस्यार्थः । स्वप्रतिपत्तीति । वाक्याप्रत्युक्तः परामर्शः स्वार्थानुमानमित्यर्थः । विशिष्टेन सहचारदर्शनादिसहकृतेन । तत्परार्थमिति । वाक्यप्रयुक्तः परामर्श इत्यर्थः । पञ्चावयवमिति कथाभिप्रायेण । अतथाभूतादाप्तवाक्यादपि परामर्शोत्पत्तेरिति भावः । नन्वत्र शब्दादेव किमिति न साद्यं प्रतिपद्यत इत्यत आह । अत्र पर्वतस्येति । अनाप्तोक्तत्वादिति भावः । नन्वयं त्रिषु क इत्यत आह । स चेति । अन्वयव्यतिरेकयोरुभयोः सत्त्वादयमन्वयव्यतिरेकीत्यर्थः । अन्वयव्यप्ताविति । व्यापकनिवृत्तिमति व्याप्यनिवृत्त्यवश्यंभावादित्यर्थः । व्याप्यस्य वचनमिति । यच्छब्दप्रयोगप्राथम्याभ्यामेव तत्र व्याप्तिनिश्चयादिति भावः । ननु पञ्चावयवप्रयोगे सर्वत्र व्याप्तिद्वयं तर्हि किमिति न प्रयुज्यत इत्यत आह । यत्त्विति । आधिक्यापत्तेरित्याशयः । व्यतिरेक्यपि केवलः कदाचित्प्रयुज्येतेत्यत आह । तत्रापीति । इदं तु सामान्यतः पञ्चावयवप्रयोगसमयबन्ध उभयस्फूर्तौ ज्ञातव्यम् । उभयप्रयोगसमयबन्ध उभयोः प्रयोगात्केवलव्यतिरेकव्याप्तिसमयबन्धे तस्या एव प्रयोगात् । सामान्यसमयबन्धेऽपि व्यतिरेकमात्रस्फूर्तौ तस्या एव प्रदर्शनादिति भावः । ननु यद्यन्वयमात्रेणान्वयिता तदा केवलव्यतिरेकी हेतुर्न स्यात् । तस्यापि पक्षेऽन्वयादित्यत आह । कश्चिदिति । न पक्षान्वयितयान्वयिता किं तु सपक्षान्वयितयेति भावः । न चेदं जीवच्छरीरं तथा । इदं जीवच्छरीरं प्राणादिमत्त्वाभाववन्न भवतीत्यर्थः । तत्मान्न तथा । प्राणादिमत्त्वाभावाभावान्न तथा । न सात्मकत्वाभाववदित्यर्थः । पक्ष एव । अनियतसाध्य एव । अन्यथा पक्षस्यापि सपक्षत्वाविरोधात् । अन्वयिनि वह्निमानित्यनुमितिः । व्यतिरेकिणि न वह्नभाववानित्याकारा । अन्वयव्यतिरेकिण्युभयाकारेत्यनुमितीनां वैलक्षण्यं मन्तव्यम् । अन्यस्याप्रामाणिकत्वादिति । व्यतिरेकित्वमपि विपक्षव्यतिरेकितया । न तु व्यतिरेकितामात्रेण । तथा सत्ययमाकाशात्यन्ताभाववान्कालात्यन्ताभावादत्रातिप्रसक्तेरित्याह । कश्चिदिति । ननु केवलान्वयिकेवलव्यतिरेकिणोः कथमनुमानत्वम् । एकत्र विपक्षव्यावृत्तेरपरत्र सपक्षसत्त्वस्यैवाङ्गस्याभावादत आह । एतेषां चेति । तत्र रूपचतुष्टयमेवाङ्गमिति भावः । संदिग्धेति । ननु यत्र सिषाधयिषया निश्चितेऽनुमानं तत्र संदेहाभावादव्याप्तिरिति चेन्न । अनुमित्साविरहविशिष्टसिद्ध्यभावस्य पक्षतात्वात् । अनुमित्साविरहो विशेषणम् । सिद्धिर्विंशेष्या तदुभयविशिष्टाभावश्च यत्रानुमित्सासिद्धस्तत्रानुमित्साविरहरूपविशेषणाभावात् । यत्रानुमित्सासिद्ध्यभावश्व तत्रोभयाभावात् । यत्रानुमित्साविरहसिद्ध्यभावौ तत्र विशेष्याभावादिति भावः । विपक्ष इति । निश्चितव्याप्यवृत्तिसाध्यात्यन्ताभाववानित्यर्थः । नातः संयोगे साध्ये द्रव्ये विपक्षतेति भावः । हेत्वाभासास्त्वग्रे व्याख्येयाः । तथापि काचित्फक्किका व्याक्रियते । एक इति । सहचाराभावादित्यर्थः । अपर इति अव्यभिचाराभावादित्यर्थः । न च सत्त्वेति । क्षणिकत्वस्याप्रसिद्ध्या दृष्टान्तेऽपि न हेतुसाध्यसहचार इति भावः । सोपाधिकतया त्विति । तथा च क्षणिकत्वं क्वचित्प्रसिद्धं स्यादिति भावः । साध्यव्यापक इति । नन्विदं साधनपक्षधर्मावच्छिन्नसाध्यव्यापके न याति । न च साध्यतावच्छेदकावच्छिन्नसाध्यव्यापकता न विवक्षितैव किं तु साध्यव्यापकतामात्रं सा च किंचिदवच्छिन्नसाध्यव्यापकत्वेऽप्यस्त्येवेति वाच्यम् । पर्वतो वह्निमान्धूमादित्यत्र व्यजनवत्त्वस्योपाधितापत्तेस्तस्यापि धूमाव्यापकस्य महानसीयत्वावच्छिन्नवह्निव्यापकत्वादिति चेन्न । यद्धर्मावच्छिन्नसाध्यव्यापकस्तद्धर्मावच्छिन्नसाधनाव्यापक उपाधिरित्यभिधानात् । व्यजनवत्त्वस्य च महानसीयत्वावच्छिन्नवह्निव्यापकस्य तदवच्छिन्नसाधनव्यापकत्वात् । नित्यधर्मेति । नित्यधर्मोऽकारणकत्वं तद्रहितत्वात् । सकारणत्वादित्यर्थः । अनित्यधर्मेति । अनित्यधर्मो ध्वंसप्रतियोगित्वम् । तद्वत्तयानुपलभ्यमानत्वादित्यर्थः ।

 उपमानलक्षणमाह । अतिदेशेति । ननु सहकृतमित्यन्तं व्यर्थम् । गोपदसत्त्वेनोपमानान्तरे चाव्याप्तिः । न च सहकृतमित्यन्तं व्यापारप्रदर्शनाय गोपदं च क्वाचित्काभिप्रायं तथा च सादृश्यविशिष्टपिण्डज्ञानमुपमानमिति वाच्यम् । वैधर्म्योपमानेऽव्याप्तेरिति चेन्न । अनवगतसंपतिसंज्ञासमभिव्याहृतवाक्यार्थस्य संज्ञिन्यनुसंधानस्योपमानत्वादिति । तत्र साधर्म्योंपमानमुदाहरति । यथेति । वाक्यार्थं स्मरन्निति । अनष्टवाक्यार्थविषयकसंस्कार इत्यर्थः । तस्य सादृश्यज्ञानव्यापारत्वेन यथाश्रुतेऽनुपपत्तेः । वैधर्म्योपमानं तु कीदृगुष्ट्र इति प्रश्रोत्तरं प्रलम्बोष्ठः कंटकाशीत्यादिवैधर्म्यश्रवणे सति तादृशस्य वैधर्म्यस्योपलम्भे तद्वाक्यार्थस्मरणे सति यत्र शक्तिप्रमोष्ट्रपदवाच्योऽयमित्याकारिका भवति तत्र ज्ञातव्यम् ।

 शब्दलक्षणमाह । आप्तेति । नन्वग्रिमग्रन्थपर्यालोचनयाप्तजन्याकांक्षादिमतां पदानां समूहः शब्द इति पर्यवसितम् । तत्राप्तपदेन यथाभूतार्थोपदेष्टोक्तः । उपदेष्टृत्वं च यदि पदप्रयोक्तृत्वं तदा शुकादिसंवादिवाक्येऽव्याप्तिः । तत्र भगवतः प्रयोक्तृत्व्राभावात् । अथ शब्दजनकत्वं तदापि वैयर्थ्यम् । विसंवादिवाक्यस्य योग्यतापदेनैव वारणात् । आकांक्षासत्ती च व्यर्थे । नाकांक्षापदेन निराकांक्षं वारणीयम् । तद्द्विधा । विसंवादि संवादि च । तत्राद्यं योग्यतापदेनैव वारितम् । द्वितीयमपि शाब्दबोधे स्वरूपयोग्यमतथाभूतं च । तत्राद्यम् । अहो विमलं जलं नद्याः कक्षे महिषश्चरतीति वाक्ये नद्या इति जलाभिप्रायेण प्रयुक्ते नद्याः कक्ष इत्यादि । तच्च प्रमाणमेव । स्वरूपायोग्यं तु निराकांक्षं गौरश्व इत्यादि । तत्संवादि विसंवादि वा भवतु । योग्यतापदेनैव वार्यताम् । अर्थाबाधस्य योग्यतावत्वात् । अर्थपदेन च प्रकृतवाक्यप्रतिपाद्यग्रहणात् । स्वरूपायोग्ये च प्रतिपाद्याभावात् । यदि च फलोपहितमेव लक्ष्यं तदा याग्येतायां फलोपधानविवक्षयैवास्तामफलोपहितवारणम् । एवमनासन्नेऽपि ज्ञातव्यम् । यच्च पदसमूह इति तदप्यवद्यम् । यत्रैकपदार्थयोरेव परस्परमन्वयस्तत्र तदभावात् । यथाख्यातप्रतिपाद्यकृतिकालयोरिति चेन्न । योग्यतावच्छब्दस्यैव प्रमाणशब्दलक्षणत्वात् । एतावत्प्रपञ्चस्य बालबोधार्थं करणात् । आप्तस्त्विति । यदवच्छेदेन येन संबन्धेन यो यत्र संबद्धस्तद्विरुद्धानवच्छेदेन तेन संबन्धेन तत्र तदुपदेष्टेत्यर्थः । एतेन यथाभूतत्वं यदि विद्यमानत्वं तदा पूर्वं श्यामे रक्ततादशायां श्यामोऽयमित्युक्तावव्याप्तिः । न च तदप्रमाणमेव पृर्वं तत्र श्यामतासत्त्वात् । इदानीं श्याम इत्यप्रयोगात् । न च तत्र कदाचिद्विद्यमानतापेक्षिता । इदानीं श्याम इत्यस्यापि प्रामाण्यापत्तेः । न च यदवच्छेदेन तदवच्छेदेनेति विवक्षितम् । अवच्छेदकमात्रापुरस्कारे प्रामाण्यानापत्तेः । संयुक्तसमवायेन जले गन्धसत्त्वे समवायाभिप्रायेण प्रयोगे प्रामाण्यापत्तेश्चेति निरस्तम् । अत एवेत्यग्निनेत्यत्राप्येवमित्यत्रापि चान्वेति । एकत्राकांक्षापदादपरत्र योग्यतापदादन्यत्रासत्तिपदादित्यर्थः । नन्वत्राकांक्षा यदि परस्परान्वयस्तदा न पदे संभवतीत्याह । नन्वत्रापीति । आकांक्षितत्वात् । अन्वितत्वात् । योग्यतयैव गतार्थत्वं चेत्यपि द्रष्टव्यम् । ननु साकांक्षार्थप्रतिपादकत्वमाकांक्षेत्यत आह । न च विचार्यमाण इति । जिज्ञासाकांक्षा । सा च घटमानयेति वाक्ये घटमिति पदश्रवणानन्तरमानय वा पश्य वान्यद्वेत्येवमाकारिका भवति । आनयेतिश्रवणानन्तरं घटमन्यद्वेत्येवमाकारिका । सेयमाकांक्षा वाक्यान्तेरऽप्येवमेव जिज्ञासा ज्ञातव्येति । नन्वेवं जिज्ञासाया आकांक्षत्वा आत्मा साकांक्षः स्यान्न त्वर्थ इत्यत आह । अर्था इति । स्वेतरपदार्थजिज्ञासानुकूलोपस्थितिविषयत्वमर्थेषु साकांक्षत्वमित्यर्थः । नन्वेतावतापि पदानि कथं साकांक्षाणीत्यत आह । तद्‌द्वारेणेति । साकांक्षार्थप्रतिपादकत्वेन पदानां लक्षणया साकांक्षत्वव्यवहार इत्यर्थः । अर्थानां मुख्यं साकांक्षत्वं पदानां तु लाक्षणिकमित्युक्तम् । संप्रति मुख्यमात्मन्येव तज्जनकत्वान्मुख्यसंबन्धादर्थेष्विव पदेष्वपि लाक्षणिकमित्याह । यद्वेति । नन्वेतावता जिज्ञासाया आकांक्षात्वमुक्तं तच्चायुक्तम् अजिज्ञासोरपि शाब्दवोधोदयादिति चेन्न । शाब्दबोधे जनयितव्ये परस्परसहकारित्वस्यैवाकांक्षापदार्थत्वात् । गौरश्च इत्यादौ स्वरूपायोग्यत्वेन परस्परसहकारिताविरहात् । अबाधितान्वयत्वं मुख्यमर्थेष्वेव योग्यतोपचारात्तु शब्देष्वपीत्याह । एवमिति । संनिहितत्वमिति । अन्वयप्रतियोग्युपस्थापकानां पदानामन्वयविरोध्यव्यवधानेनोच्छारणमासत्तिर्मुख्यवृत्त्यैव पदेषूच्चारणस्य पदधर्मत्वादित्यर्थः । श्रोतुरिति । अग्रे कस्य प्रतिपादकं पदं वदिष्यतीति पदान्तरविषयाकांक्षा कमर्थं वदिष्यतीत्यर्थान्तरविषयेत्यर्थः । प्रतीयमानेति । अबाधितान्वयानामित्यर्थः । ननु वर्णानामाशुतरविनाशिनामेकक्षणावस्थायित्वेन समूहत्वमित्यर्थः । ननु तृतीयवर्णोत्पादनसमये प्रथमवर्णस्य नाशात्कथं बहुवर्णात्मकपदस्य लौकिकं प्रत्यक्षं विषयस्याभावादित्यत आह । एवं चेति । पूर्वपूर्ववर्णानां येषामनुभवोऽपे नष्टस्तेषां भाने संस्कारः स्मरणं वा प्रत्यासत्तिः । यत्रानुभवो न नष्टस्तत्र स एव प्रत्यासत्तिः । चरमे तु वर्णे समवाय एव प्रत्यासत्तिः । एवं च द्विविधप्रत्यासत्त्यांशे लौकिकमंशे चालौकिकं पदज्ञानमुत्पद्यत इति सिद्धम् । इदं त्ववधेयम् । यदुपनीतं बहिरिन्द्रियजन्ये भासते तद्विशेषणतयैव भासत इति नियमः । वर्णास्तु सर्वेऽपि प्रधानतया परिफुरन्तीति नायं पन्थाः । अपि तु चरमस्याप्यनुभवानन्तरं सकलावगाहिनी स्मृतिरेव संस्कारसमाहाराज्जायत इति । ननु पदे ज्ञातेऽपि किं ततः शक्त्यग्रहे पदार्थास्मरणादत आह । पदेति । पदव्युत्पादनमेतस्य व्याख्यानम् । समयग्रहणेति । शक्तिग्रहाहितः संस्कारस्तस्यां दशायां तिष्ठति । तज्जन्यस्मरणं चेत्यर्थः । प्रतीतं पदं गृहीतशक्तिकस्य पुंसः पदार्थस्मरकमित्याशयः । ननु यत्र बहूनि पदानि तत्र तृतीयपदार्थज्ञानकाले प्रथमपदार्थज्ञानस्य नाशात्कथं शाब्दबोध इत्यत आह । तत इति । नन्विदं द्वयमप्यसंबद्धम् । पूर्वपूर्वपदानुभवस्य पूर्वन्यायेनासंभवात् । चरमपदेन च श्रोत्रस्य बहुवर्णस्थले लौकिकसंनिकर्षासंभवादिति चेन्न । तावत्पदसमूहालम्बनस्मरणोरीकारात् । न चानुभवाभावान्न संस्कारसंभवः । स्मरणस्यापि संस्कारजनकत्वात् । उपनयेन मानसानुभवसंभवाच्च । पदार्थेत्यादिना शाब्दबोधजनकतया पदार्थानामपि समूहालम्बनस्मरणं स्वीकृतं प्रत्येकं पदार्थस्मरणानां नष्टत्वादिति भावः ।

 नन्विति । दिवाभुञ्जानस्य पीनत्वेऽनुपपत्तिर्न देवदत्ते रात्रिभोजनमनुमातुमर्हति । व्यधिकरणत्वात् । साभानाधिकरण्यविशेषस्य व्याप्तित्वात् । देवदत्तावृत्तित्वेन पक्षधर्मताविरहाच्चेति भावः । अनुमानप्रकारमाह । अयमिति । अत्र योगिरोगिभिन्नत्वे सतीत्यपि विशेषणम् । तेन न तत्र व्यभिचारः । किमिति । क्लृप्तेनोपपत्तावक्लृप्तकल्पनाविरहादित्यर्थः ।

 नन्विति । अनुपलब्धेस्तावदभावग्रहकारणत्वमुभयसिद्धमिति तस्या एव प्रमाणत्वकल्पनायां लाघवमिन्द्रियस्य तु प्रमाणत्वांगीकारे प्रत्यासत्त्यन्तरकल्पनायां गौरवं स्यादिति भावः । योग्यानुपलब्धेरभावग्रह इन्द्रियसहकारित्वमात्रं न तु प्रमाणत्वं गौरवात् । तत्र योग्यतानुपलब्धौ तर्कितप्रतियोगिसत्त्वविरोधिता । तत्र तर्कमाह । अत्र यदीति । ननूक्तमिन्द्रियेषु संबन्धान्तरकल्पना स्यादित्याह । नन्विति । ननु शरीरे व्यभिचार इत्यत आह । यद्वेति । अत्र हेतौ बहिः पदं संपातायातं मनस्यापे साध्यसत्त्वात् । दृष्टान्तासिद्धिमपाकरोति । त्वगादीनामिति । अयुतेति । भावत्वाभावादित्यर्थः । भिन्नेति । भिन्नत्वाभावात् । उभयाश्रितत्वाभावात् । एकत्वाभावाच्चेत्यर्थः । अभावस्यापीति । द्रव्याद्यन्यतमाभावे नास्त्येव पदार्थान्तरकल्पनायां गौरवमेवेति स्वरूपमेव विशेषणतादीत्यर्थः । न च भावाभावयोर्विशेषणतादिवैलक्षण्यं समानाकारप्रत्यादित्याशयः । एवं तर्हि व्याप्यव्यापकभावादयोऽपि संबंधा न स्युरित्यत्रेष्टापत्तिमाह । एवमिति । ननु संबन्धान्तरमन्तरा विशिष्टप्रतीतिजननयोग्यत्वं स्वरूपसंबन्धः । स च धऱ्मिभ्यां भिन्नो भवत्येव योग्यताया योग्यनिष्ठत्वात् । न चाभावे द्रव्याद्यन्यतमाभावः । उपाधिरूपस्य सामान्यस्य सत्त्वात् । सामान्यं द्विविधं जातिरूपमुपाधिरूपं चेति विभागकरणात् । एवं व्यापकत्वादिकमपि व्याप्तिनिरूपकत्वादिकमन्यदेवेत्यत आह । नापीति । नन्वेकत्वादुभयाश्रितः स्यादित्यत आह । नापीति । भावशब्द इति । असाधारण्यं विना प्रवृत्तिनिमित्तात्मकभावत्वानुपपत्तियिति भावः । उभयनिरूपणीयत्वमुभयविषयकज्ञानविषयत्वम् । सत्यमिति । प्रत्यासत्तेरप्यतिप्रसंगभंगार्थमेव स्वीकारादित्यर्थः । वस्तुतस्तु विशेषणतापि संबन्ध एव । अन्यथा घटाभाववद्भूतलमित्यादेर्विशिष्टबोधत्वानुपपत्तिरित्याशयः । एवं च प्रत्यासत्तेः क्लृप्तत्वान्न प्रमाणान्तरकल्पनेति भावः । समश्च परमत इति । अनुपलब्ध्याभावो गृह्यमाणः क्वचिदेव कथं प्रमीयत इति पूर्वपक्षे विशेषणताया एव नियामकत्वेन स्वीकर्तव्यत्वादित्यर्थः ।

 इदमिति । प्रामाण्यस्य परतस्त्वमित्यर्थः । अत्र विप्रतिपत्तिः । प्रामाण्यं मीमांसकमात्रसंमतप्रामाण्यग्राहकसामग्रीग्राह्यं न वा । अत्र मात्रपदानुपादाने मीमांसकस्य विधिकोटौ सिद्धसाधनं नैयायिकाभिमताया अपि मीमांसकाभिमतत्वात् । न च यत्र प्रामाण्ये मीमांसकमात्रसंमता सामग्री न वृत्तैव तत्र बाधः । जातमीमांसकमात्रसंमतप्रामाण्यग्राहकसामग्रीकज्ञानप्रामाण्यस्य पक्षत्वात् । मूले तु विदिकोटिरेषा प्राप्यते ज्ञानग्राहकातिरिक्तानपेक्षत्वं स्वतस्त्वमिति । तस्याप्यत्रैव तात्पर्यम् । न हि ज्ञानग्राहकग्राह्यत्वं तदर्थः । नैयाकिकाभिमतसामग्रीग्राह्यत्वेन सिद्धसाधनात् । नापि यावदिति विवक्षितम् । ज्ञानमस्तीत्यादिना तदग्रहात् । अप्रामाण्यग्राहिकया तदग्रहाच्चेति दिक् । परतोग्राह्यतापक्षमाह । जलादीति । कस्मिंश्चिज्जलज्ञाने प्रामाण्यग्रहे सति तद्दृष्टान्तेन तज्जातीयत्वेन लिंगेन जाते जलज्ञाने प्रामाण्यमवधार्य कश्चित्प्रवर्तत इत्यर्थः । कश्चिदिति । प्रामाण्यनिश्चयस्य प्रवृत्त्यनंगत्वादिति भावः । इदमुपलक्षणम् । कश्चित्तु प्रामाण्यसंशयनिश्चयाभ्यां शून्योऽर्थज्ञाने जाते प्रवर्तते इत्यवधेयम् । प्रामाण्यनिश्चयत्वेन प्रामाण्यज्ञानत्वेन वा तत्राहेतुत्वात् । न च निष्कंपप्रवृत्तौ प्रामाण्यनिश्चयो हेतुः । अप्रामाण्यशङ्काशून्यार्थनिश्चयादेवोपपत्तेरिति दिक् । एवं चानुमितौ पक्षज्ञानानुरोधेन संशये धर्मिज्ञानानुरोधेन मीमांसाकाभिमतायाः सामग्र्या वृत्तत्वेन तया च प्राभाण्यग्रहेण न स्वतस्त्वमिति नैयायिकाशयः । प्रामाण्यज्ञानत्वेन प्रवृत्तित्वेन जन्यजनकभावात् । प्रवृत्तेः पूर्वं प्रामाण्यज्ञानं तावदावश्यकम् । न च तन्नैयायिकाभिमतसामग्रीतः संभवति । सर्वत्र तज्जातीयत्वलिङ्गावतारासंभवात् । प्राथमिकप्रामाण्यज्ञाने दृष्टान्ताभावात् । नापि समर्थप्रवृत्तिजनकत्वलिङ्गात् । तस्य प्रवृत्त्युत्तरकालीनत्वात् । तस्मात्प्रामाण्यज्ञानस्य प्रवर्त्तकत्वान्यथानुपपत्त्यास्वतस्त्वं प्रामाणस्येति भावः । मीमांसकस्य मतमाह । अत्र कश्चिदिति । प्रागेवेति । यतः स्वतः प्रामाण्यग्रहोऽत एव प्रामाण्यावधारणोत्तरं पुरुषः प्रवर्तत इत्यर्थः । स्वतः प्रामाण्यग्रहं विना प्रामाण्यग्रहस्य प्रवर्तकत्वं न स्यादिति भावः । स्वतस्त्वमाह । येनेति । भवदुक्तानुमित्यनुराधेने संशयानुरोधेन च ज्ञानग्राहिका सामग्री तावदवश्यम् । सैव च नो दर्शने प्रामाण्यग्राहिका । न तु प्रथमतो ज्ञानं गृहीत्वोत्तरया सामग्र्या प्रामाण्यग्रह इत्यर्थः । ज्ञानग्रहः प्रवृत्तेः पूर्वं प्रकारद्वयस्थले भवताप्यभिमतः । एकत्र पक्षज्ञानत्वादपरत्र धर्मिंज्ञानत्वात् । तृतीयस्तु प्रकारोऽवशेष्यते । स तु प्रामाण्यग्रहस्यान्वयव्यतिरेकसिद्धेन प्रवर्त्तकत्वेनैव बाधित इति मन्वान आह । ज्ञानं चेति । तत्र भट्टमतमुपपादयति । तस्मादिति । भट्टानां मते ज्ञानमतीन्द्रियम् । तेन कश्विज्ज्ञाततानामकपदार्थो जन्यते । स तु प्रत्यक्षः । तदन्यथानुपपत्तिर्ज्ञानमिव प्रामाण्यमपि ग्राहयतीत्यर्थः । प्रामाण्यज्ञानस्य प्रवर्तकत्वान्यथानुपपत्तिस्तावत्स्वतत्स्वे मानमुपन्यस्तम् । न च तदुपपद्यते । तस्य प्रवर्त्तकत्वानङ्गीकारात् । प्रवृत्तिमात्रस्यार्थज्ञानादेवोपपत्तेर्निष्कम्पायाः प्रवृत्तेरप्रामाण्यशङ्काशून्यार्थनिश्चयादेव संभवादप्रामाण्यशंकाविरहस्यापि धर्मिज्ञानविलम्बादिना संभवात्संशयानुपपत्तेः स्वतस्त्वबाधिकायाः संभवाच्चेत्याशयेनाह । अत्रोच्यत इति । तत्र प्रथमं ज्ञाततामेवापाकरोति । ज्ञाततेति । प्रत्यक्षां ज्ञाततां पक्षीकृत्य ज्ञाततात्वेन ज्ञानजन्यत्वानुमितिं दर्शयति । तेनेति । ज्ञाततात्वेनायं ज्ञातताख्यो धर्मो ज्ञानजन्य इत्यनुमीयत इत्यर्थः । ननु क्वचिदपि तस्य ज्ञानजन्यत्वाग्नहे कथमनुमानभत आह । स चेति । ननु ज्ञानस्याप्रत्यक्षत्वात्कथमन्वयव्यतिरेकाभ्यां कारणताग्रहः । तस्य तत्रासामर्थ्यादिति चेन्न । अत्र ब्रूमः । ज्ञाततां पक्षीकृत्य तस्याः कादाचित्कत्वं प्रतीत्य कारणजन्यत्वमनुमाय परिशेषेण ज्ञानजन्यत्वसिद्धिमासादयन्ति प्रमाताः । तथा हि । न तावदेषात्मधर्मेषु संस्कारधर्माधर्मजन्या संस्काराविषये प्रथममपि ज्ञाततोत्पत्तेः । धर्माधर्मजन्यत्व उपेक्षणीयज्ञाततानुत्पत्तिप्राप्तेः । नापीच्छाद्वेषप्रयत्नजन्या तदविषयेऽपि जायमानत्वात् । नापि सुखदुःखजन्या तदनुत्पादेऽप्युत्पत्तेः । न चात्मधर्माजन्यैव प्रत्यात्मनियतत्वानुपपत्तेः । तस्मादस्ति कश्चिदात्मधर्मः कादाचित्को यो ज्ञाततां सूत इति प्रतीत्य तत्र ज्ञानसंज्ञां संनिवेश्य ज्ञानजन्यत्वं प्रतियन्ति प्रत्येतार इति । अनुमानेन ज्ञानसिद्धिमुवत्वा स्वमतेनार्थापत्त्याह । एवमिति । ज्ञातोऽयमिति प्रत्यक्षं ज्ञानविषयत्वमेव विषयीकरोतीति न ज्ञाततासिद्धिरित्याह । न चैतदिति । अस्मिन्नपि प्रत्यक्षे ज्ञातता भासत एवेत्यत आह । नन्विति । तत्र परिशेषं प्रमाणयति । तथा हीति । ज्ञानाभिन्नत्वं ज्ञानविषयत्वं न संभवत्येव नैयायिकैस्तदनभ्युपगमात् । नापि ज्ञानजनकत्वं चक्षुरादिषु प्रसङ्गात् । तस्माज्ज्ञानजन्यज्ञातताधारत्वमेव ज्ञानविषयत्वमित्यर्थः । स्वरूपसंबन्धविशेष एव विषयत्वमित्याह । स्वभावादेवेति । इतरथेति । ननु तत्र स्वरूपसंबन्धोऽपि कथमेकस्य स्वरूपस्याभावादिति चेन्न । ज्ञानस्यैव विषयिविषयभावात्मकस्वरूपसंबन्धात्मकत्वात् । संप्रति तुष्यतु दुर्जन इति न्यायेनास्तु ज्ञातता न तु प्रामाण्यं स्वतोग्राह्यमित्याह । अस्तु वेति । ज्ञातता ज्ञानजन्या ज्ञाततात्वादित्यनुमानं संभवति । न तु प्रमारूपज्ञानजन्या भ्रमजन्यज्ञाततायां व्यभिचारात् । संभति तु ज्ञातताविशेषेण प्रामाण्यानुमानम् । इयं ज्ञातता प्रमारूपज्ञानजन्या प्रभाहितज्ञाततात्वादित्येवमाकारेण । न चात्र सिद्धसाधनं ज्ञाततावत्प्रमितताया अखण्डायाः स्वीकर्तुमुचितत्वात् । तद्धर्मेण तदनुमानसंभवात् । न चैवं स्वतस्त्वम् । अप्रमितताधर्मेणाप्रामाण्यानुमाने तस्यापि स्वतस्त्वापत्तिरित्यर्थः । स्वमतमुपपादयति । ज्ञानं हीति । ननु कथं प्राथमिकं प्रामाण्यानुमानं दृष्टान्ताभावेनान्वय्यसंभवात् । न च व्यतिरेकी साध्याप्रसिद्ध्या तस्याप्यसंभवादिति चेन्न । जन्मान्तरीयसंस्कारेण प्रामाण्यस्मरणे सति व्यतिरेक्यनुमानसंभवादित्यभिप्रेत्याह । प्रयोगश्चेति । ननु प्रामाण्याप्रामाण्यविवादः कदाचिदप्रमाणेऽपि संभवतीत्यत आह । अत्रेति । स्मृत्येति । बाधापत्तेरित्यपि द्रष्टव्यम् । ननु प्रवृत्तेः पूर्वमपि प्रामाण्यग्रहः क्वचिज्जायत इत्युभयसिद्धम् । स च न समर्थप्रवृत्तिजनकत्वेन लिङ्गेन तदानीमग्रहादिति स्वत एतेत्यत आह । अनेनेति । अनभ्यासदशापन्नत्वमनवधृतप्रामाण्यसजातीयत्वमभ्यासदशापन्नत्वमवधृतप्रामाण्यसजातीयत्वमिति संक्षेपः । अत्रेदं तत्त्वम् । प्राभाकराणां मते स्वप्रकाशेन ज्ञानेन स्वात्मेव स्वप्रामाण्यमपि गृह्यते । सर्वस्य ज्ञानस्य घटमहं घटत्वेन जानामीत्याद्याकारात् । अत्र द्वितीयार्थस्य विशेष्यत्वात्तृतीयार्थस्य प्रकारत्वाद् घटविशेष्यकत्वे सति घटत्वप्रकारकत्वस्य प्रामाण्यत्वात्तस्य च ग्रहणात् । भट्टानामपि मते ज्ञाततात्वलिङ्गजन्यानुमितिरित्याकारैवज्ञानज्ञानस्य तथैवाकारदर्शनात् । ज्ञाने तद्विशेष्यकत्वादिनिर्णायकस्य ज्ञानज्ञानतिरिक्तस्याभावात् । मुरारिमिश्राणामपि मते मनसा जायमानं ज्ञानज्ञानं तादृगेव । तस्मात्प्रामाण्यशरीरघटकानां सर्वेषां पदार्थानां स्फुरणाज्ज्ञानज्ञाने प्रामाण्यं भासत इति मीमांसकाशयः । अत्र तार्किकानामित्थं हृदयम् । तथा सति प्रामाण्यसंशयो न स्यात् । निश्चिते संशयाभावात् । न च प्रामाण्यज्ञाने प्रामाण्यसंशयात्सः । तत्रापि संवतोग्रहे संशयानुपपत्तेः । न च प्रामाण्यसंशयं विनैव निश्चितेऽपि ज्ञानविषयत्वात्समानधर्मादेव संशयः । समानधर्ममात्रस्य संशायकत्वे संशयानुच्छेदप्रसंगात् । तस्मान्निश्चिते संदेहः प्रामाण्यसंदेहादेव प्रामाण्यशङ्काकलङ्कशून्यस्य प्रतिबन्धकस्य निश्चयस्याभावात् । विशेषणाभावे विशिष्टस्याभावात् । तस्मादिदं रजतत्वेन जानामीत्येव ज्ञानज्ञानाकारो न तु विशेष्ये रजतत्वावत्तापि गृह्यत इति न स्वतः प्रामाण्यग्रह इति दिक् ।

 आत्मत्वेति । लक्षणमत्रात्वमात्रम् । तस्य जातित्वं बोधयितुं सामान्यग्रहणम् । संबन्धविशेषेण चात्मत्वस्य लक्षणतां सूचयितुं मतुप् । संयुक्तसमवायेनान्यत्रापि सत्त्वात् । ननु शरीरमेवात्मा । इन्द्रियमेव वा । तथा च शरीरत्वमिन्द्रियत्वं वात्मत्वं न च तयोर्जातित्वमत आह । स चेति । ननु तथापि नात्मत्वं जातिरात्मन ऐक्यादत आह । प्रतिशरीरमिति । देहादिव्यतिरिक्तत्वे हेतुमाह । विभुरिति । विभुत्वनित्यत्वाभ्यां देहव्यतिरिक्तत्वं सिध्यतु न त्विन्द्रियव्यतिरिक्तत्वमपि । श्रोत्रस्य नित्यत्वाद्विभुत्वाच्च मनसश्च नित्यत्वादत आह । स च मानसप्रत्यक्ष इति । प्रत्यक्षत्वादिन्द्रियत्वभेदोऽपि सुग्रहः । इन्द्रियस्यातीन्द्रियत्वादिति भावः । प्रत्यक्षमपि शरीरादिविषयतयैवान्यथासिद्धमस्त्वत आह । विप्रतिपत्ताविति । अनित्यत्व इति । एकेन्द्रियग्राह्यत्वात् । एकेन्द्रियमात्रग्राह्यत्वात् । अन्यथा घटादावेव व्यभिचारः स्यात् । इदं च रूपत्वादौ व्यभिचरतीत्यनित्यत्वे सतीति । तावन्मात्रं च घटादावेवेति मिलितमुपात्तम् । ननु रूपप्रागभावे व्यभिचारस्तस्य चक्षुर्मात्रग्राह्यत्वात् । न चानित्यत्वं ध्वंसावच्छिन्नसत्तायोगित्वमिति न तत्तत्रेति वाच्यम् । यो घटश्वक्षुषैव गृहीतस्तत्र व्यभिचारात् । न चेन्द्रियद्वयग्रहणयोग्यताराहित्यं हेतुः । अतीन्द्रिये व्यभिचारात् । न चेन्द्रियद्वयग्रहणयोग्यताराहित्यं हेतुः । अतीन्द्रिये व्यभिचारात् । न च प्रत्यक्षत्वे सतीत्यपि विशेषणम् । एकेन्द्रियग्रहणयोग्यतावतीन्द्रियद्वयग्रहणयोग्यताविरहाभावात् । व्यासज्यवृत्तिधर्मावच्छिन्नप्रतियोगिताकाभावानङ्गीकारादिति चेन्न । एकेन्द्रियग्रहणयोग्यताविशिष्टापरेन्द्रियग्रहणयोग्यताराहित्यस्य विवक्षितत्वात् । अस्य च विशिष्टाभावत्वात् । न च प्रमाकर्मणि व्यभिचारः । कर्मान्यत्वविशेषणात् । प्रमाया अप्रत्यक्षत्वपक्षे प्रमाकर्माप्यप्रत्यक्षमेव । अन्यथा प्रभायामेव व्यभिचारादित्यपरे । ननु गुणेन कथं गुणनुमातव्यस्तयोरसामानाधिकरण्यादत आह । गुणश्चेति । परिशेषप्रकारमाह । तत्र बुद्ध्यादय इति । न भूतगुणा बुद्ध्यादय इत्यर्थः । भूतसंबन्धित्वमात्रस्य निषेधस्यासंभवेन गुणपदस्य पक्षान्तर्गतत्वासंभवात् । हेतौ रूपादौ व्यभिचारं वारयितुं मानसेति । मानसं यत्प्रत्यक्षं तद्विषयत्वादित्यर्थः । तेन मनोजन्यचाक्षुषप्रत्यक्षविषये रूपादौ न व्यभिचारः । दिगादिगुणानामविशेषगुणत्वे हेतुमाह । ते हीति । अन्यथा कतिपयद्रव्यवृत्तित्वस्य विशेषगुणत्वात्मकत्वेऽतिप्रसंगात् । गुणत्व इति । रूपत्वादौ व्यभिचारं वारयितुं सत्यन्तम् । एकेन्द्रियग्राह्यत्वमेकेन्द्रियमात्रग्राह्यत्वम् । अन्यथा संख्यादौ व्यभिचारतादवस्थ्यात् । तदप्येकेन्द्रियग्राह्यायां घटसंख्यायां व्यभिचरतीति द्वीन्द्रियग्रहणयोग्यताराहित्यं विवक्षितम् । तदपि प्रभासंख्यायामनैकान्तिकमिति द्वीन्द्रियग्राह्यनुणत्वव्याप्यजातिराहित्यं विवक्षितम् । एवं च गुरुत्वे व्यभिचार इति प्रत्यक्षत्वे सतीति विशेषणम् । न चेश्वरबुद्ध्यादौ भागासिद्धिः । प्रत्यक्षगुणत्वव्याप्यजातिमत्त्वे सतीत्यस्य तदर्थत्वात् । एवं गुणत्वे सतीत्यपि न देयम् । रूपत्वादावेवमप्यव्यभिचारात् । न च धर्मादौ भागासिद्धिः । तस्यापक्षत्वात् । प्रयोगश्चेति । अत्र साध्यप्रसिद्धिप्रकारश्चिन्तामणौ सुलभोऽपि क्रियांश्चित्प्रदर्श्यते । बुद्ध्यादयो द्रव्याश्रिता गुणत्वादिति द्रव्यसिद्धौ तद्‌द्रव्यमष्टद्रव्यातिरिक्तं तदवृत्तिधर्मवत्त्वादित्यष्टद्रव्यातिरिक्तद्रव्यसिद्धौ तदाश्रितत्वप्रकारकबोधार्थं व्यतिरेकीति । अत्र रूपादौ व्यभिचारं वारयितुं सत्यन्तम् । रूपत्वादौ गुणत्वादिति शब्दसाम्येनान्वयप्रवृत्तिमभिप्रेत्याह । अन्वयव्यतिरेकी वेति । तस्य विभुत्वमास्थापयति । स चेति । यत्र यत्र शरीरं याति तत्र तत्रेत्यर्थः । अणुपरिमाणत्वे चातीन्द्रियत्वं मध्यमपरिमाणत्वे परमाण्वादिकल्पनायां गौरवं स्यादिति महापरिमाण इति भावः । सुखेति । एकस्मिन्विचित्रसुखादेरेकदानुपपत्तेरित्यर्थः । शरीरलक्षणे भोगपदार्थमाह । सुखेति । यद्यप्युभयानुभवत्वमसंभवि प्रत्येकानुभवत्वं प्रत्येकाव्याप्तं तथापि साक्षात्कारसामग्रीनिविष्टताव्याप्योत्पत्तिव्याप्यगुणत्वसाक्षाद्व्याप्यजातिमत्त्वेन सुखदुःखे अनुगमय्य तदीयो लौकिकः साक्षात्कारो भोग इति भोगलक्षणम् । लौकिकपदेनातीतसुखदुःखाद्यनुभववारणम् । सुखादिलक्षणे च साक्षात्कारसामग्रीनिविष्टताव्याप्योत्पत्तिमत्त्वमात्रविवक्षायां ज्ञानविशेषादावतिव्याप्तिः । जातिमात्रस्य व्याप्यत्वाभिधानमेव यद्यप्युचितं तथापि प्रतिशरीरं ज्ञानवैजात्यपक्षे यच्छरीरावच्छेदेनोत्पन्नं ज्ञानं गृह्यत एव तत्र ज्ञानेऽतिव्याप्तिवारणाय गुणत्वसाक्षाद्व्याप्येत्युत्पत्तिव्याप्यजातिविशेषणम् । यदि च तादृश्यर्थे प्रमाणाभावस्तदा न देयमेव । आयतनपदार्थं व्याचष्टे । स चेति । ननु शरीरावयवेऽतिव्याप्तिः । न चान्त्यावयवित्वं विशेषणं मृतशरीरेऽव्याप्तेः । न च तदपि प्राग्भोगायतनमेव । परिमाणभेदेन शरीरभेदे मरणोत्तरमेव वारद्वयमुपचितेऽपचित चाव्याप्तेरिति चेन्न । प्रयत्नकारणमनः संयोगवद्वृत्त्यन्त्यावयविमात्रवृत्तिजातिमत्त्वस्य तत्त्वात् । घटादावतिव्याप्तिवारणाय वृत्त्यन्तम् । पृथिवीत्वादिनातिव्याप्तिवारणाय मात्रेति । पण्डमनः संयोगो घटादावपीति प्रयत्नकारणेति । शरीरस्य लक्षणान्तरमाह । चेष्टेति । अत्रापि चेष्टावद्वृत्त्यन्त्यावयविमात्रवृत्तिजातिमत्त्वं विवक्षितम् । तेन न मृतशरीरेऽव्याप्तिः । ननु चेष्टा क्रिया सा च घटादावप्यस्तीत्यत आह । चेष्टा त्विति । ननु हितप्राप्त्यहितपरिहारौ क्रियाश्रये न संभवत एवात्मधर्मत्वात् । आत्मनस्तु हिताहिते क्रियान्तरेणापि संभवत एवेति चेन्न । चेष्टात्वस्य जातित्वात् । प्रयत्नवदात्मसंयोगासमवायिकारणकक्रियात्वस्य वा तत्त्वात् । शरीरसंयुक्तमिति । नन्विदं कालादावतिव्यापकं तस्यापि व्यापारवत्त्वेन ज्ञानकरणत्वात् । संनिकर्षेऽतिव्याप्तिवारणाय च संयुक्तपदमेवोचितं न तु शरीरपदमपीति चेन्न । स्मृत्यजनकज्ञानकारणमनः संयोगाश्रयत्वस्य तत्त्वात् । घटादेः पण्डमनः संयोगवत्त्वेऽपि न ज्ञानकारणमनः संयोगवत्त्वम् । आत्मादिमनः संयोगस्तु न स्मृत्यजनकः । तत्रेति । गन्धोपलब्धिसाधनत्वं तदसाधारणसाधनत्वम् । तेन न मनस्यतिव्याप्तिः । इन्द्रियपदं संनिकर्षेऽतिव्याप्तिवारणाय । एवं रसनादिलक्षणेऽपि नेयम् । गन्धग्राहकत्वं गन्धसाध्ये संनिकर्षे व्यभिचारीति प्रकारान्तरेण व्याप्तिमाह । यदिन्द्रियपिति । अनुमानं चेत्थम् । घ्राणं गन्धवत् । गन्धग्राहकेन्द्रियत्वादिति । सामान्यतो व्याप्त्यनङ्गीकारे व्यतिरेकी द्रष्टव्यः । रूपादिष्विति । रूपस्यैवाभिव्यञ्जकत्वमप्रसिद्धं रूपत्वादेरप्यभिव्यंजकत्वादत उक्तं मध्यान्तम् । अप्रसिद्धिवारकं च विशेषणं व्याप्तिग्रहौपयिकत्वे न दीयत एव । व्यभिचार इवाश्रयाप्रसिद्वावपि व्याप्त्यग्रहात् । नियमानुपादाने मनः प्रभृतौ व्यभिचारः । संनिकर्षे च व्यभिचारवारणाय द्रव्यपदम् । चक्षुरादिसंनिकर्षस्यापि रूपादिमात्रग्राहकत्वात् । एवमन्यत्राप्यनुसंधेयम् । त्वक्थानं त्वक्स्थितिः । अधिष्ठानान्तरस्याप्रमाणाणिकत्वात् । तदपीति । शब्दवदपीत्यर्थः । शब्दग्राहकत्वं देहादिना व्यभिचारि । तदसाधारणग्राहकत्वं च संनिकर्षेण । द्रव्यत्वे सतीन्द्रियत्वे सतीति वा विशेषणे दृष्टान्ताभावः । इत्यतः सामान्यव्याप्तिमाह । यदिन्द्रियमिति । यदेकमात्रगुणग्राहकमित्यर्थः । नातो मनसा व्यभिचारः । सुखादीति । सुखलौकिकसाक्षात्कारसाधनमिन्द्रियमित्यर्थः । नातश्चक्षुरादावतिप्रसक्तिः । आदिपदेन दुःखादिघटितं लक्षणं पृथक्पृथग्बोद्धव्यम् । नातो वैयर्थ्यम् । करणसाध्या असाधारणकारणसाध्याः । नातः शरीरादिनार्थान्तरता ।

 प्रयोजनवशादिति । तेनापि रूपेण तत्त्वज्ञानस्योपयोगित्वादित्यर्थः । समवायीति । कार्यसमवायवदित्यर्थः । अन्यथा समवायिनः कारणत्वं समवायित्वे सति कारणत्वं समवायवत्कारणं यस्येति चार्थे रूपादावतिव्याप्तिः । स्वसमवेतकार्यकारणत्वे कारणत्वपदवैयर्थ्यमिति दूषणं स्यात् । नवैवेति । अत्रैवकारेणान्धकारादेर्द्रव्यत्वं व्यवच्छिनत्ति विशेष्यसंगतत्वपक्षे । अन्यथा तु सुवर्णादेर्द्रव्यान्तरतां वारयाते । पाकजा इति । यद्यपि नैयायिकानां पिठरपाकाभ्युपगमात्संभवत्येवावयविनिपाकजं रूपादि तथापि नियमो न मन्तव्यः । कारणगुणप्रक्रमेणापि कदाचित्तेषामुत्पत्तेः । पिण्डितमिति । उपलक्षणमेतत् । सौरादितेजसामपि संग्रहात् । तेषां पिण्डितत्वाभावात् । उपलक्षणमेतत् । सौरादितेजसामपि संग्रहात् । तेषां पिण्डितत्वाभावात् । ननु पिण्डितमपि सुवर्णं तेजो नोद्भूतरूपस्पर्शमत आह । सुवर्णं त्विति । न गृह्येतेति । तथा च तद्गताः संख्यादयो न गृह्येरन्नित्यर्थः । नन्वन्धतरेण पार्थिवरूपाग्रहेण सुवर्णरूपं गृह्येत बलवत्सजातीयग्रहणाभावेनाभिभवासंभवात् । न व्यञ्जकतेजोविरहान्न गृह्यते तेजोरूपस्य तेजोऽन्तराप्रकाश्यत्वादत आह । अभिभवस्त्विति । बलवत्सजातीयसंबन्ध एवाभिभव इति भावः पृथिव्यादीति । नन्वनुद्भूतरूपा पृथिव्येवास्तामिति चेन्न । उद्भूतत्पर्शपृथिव्या रूपोद्भवनियमात् ।

 शेषमिति । संयोगादीनामसमवायिकारणत्वादित्यर्थः । कार्यगता इति । अवयविन्यपाकजस्थल एतत् । स्पर्शवदूद्रव्यसंयोगो नोदना । स्पर्शवद्वेगवद्‌द्रव्यसंयोगोऽभिघातः । संहारे संहारपूर्वकाले । तत इति । संजिहीर्षासहकृतक्रियाकारणादित्यर्थः । ननु प्रलय एव तथा । नेत्याह । यथा वेति । ननु द्व्यणुकस्थले क्लृप्तत्वादसमवायिकारणनाशादेव द्रव्यनाशोऽस्तु । न च तन्तुषु नष्टेषु संयोगनाशप्रतीक्षायां समवायिकारणं विना क्षणद्वयं द्रव्यावस्थितिः स्यादिति वाच्यम् । कारणान्तरकल्पने गौरवेण तथैवोचितत्वादिति चेन्न । समवायिकारणनाशत्वेन जनकतायां तत्समवेतकार्यनाशत्वेनैव जन्यतालाघवात् । न तु द्रव्येतरेत्यपि विशेषणं गौरवात् । द्वयोर्द्रव्यनाशकत्वेनाननुगम इति चेन्न । निमित्तकारणेतरकारणनाशत्वनोनुगमात् ।

 स्वल्पपरिमाणेति । स्वस्वल्पपरिमाणेत्यर्थः । हेतौ रूपादौ व्यभिचारवारणाय द्रव्यत्वादिति । तत्र परिमाणाभावेन तदवधिकस्वल्पत्वाभावात् । तदिति । त्र्यणुकसमवायिकारणमित्यर्थः । हेतुर्महद्‌द्रव्यसमवायिकारणत्वम् । स्वमते परमाणौ व्यभिचारं वारयितुं महत्पदम् । अत्रोभयत्राप्युद्देश्यसिद्धये साध्ये स्वल्पपरिमाणत्वं विशेषणम् । अन्यथा वैयर्थ्यात् द्व्यणुकपरमाण्वोः सिद्धेस्तावतैव भावात् । यद्यपि विशेषणे दत्तेऽपि न द्व्यणुकत्वपरमाणुत्वप्रकारिका प्रतीतिस्तथापि यत्प्रकारिका प्रतीतिर्भवति तस्या एवोद्देश्यत्वे विशेषणसार्थकतेति मन्तव्यम् । अनन्तेति । तथा चानवस्थापराहतिरित्यर्थः । तस्या अप्रामाणिकतामाह । तथा चेति । ननु क्वचिदनन्तावयवपरस्पराकभूयोऽवयवारब्धत्वं क्वचित्तादृगल्पावयवारब्धत्वमिति परिमाणविशेषः स्यादिति चेन्न । द्व्यणुकस्य सावयवारब्धत्वे महत्त्वप्रसंगस्यैव बाधकत्वात् । एकस्येति । असमवायिकारणाभावादित्यर्थः । प्रमाणाभावादिति । महत्त्वप्रसंगादित्यपि मन्तव्यम् । ननु त्रिभिरप्यारम्मे कथं महत्त्वं कारणमहत्त्वस्यैव कार्यमहत्त्वकारणत्वादत आह । कार्ये हीति । प्रचयाख्यसंयोगोऽपि न संभवतीत्यपि द्रष्टव्यम् ।

 नन्वितरप्रतिषेधः परिशेषः । तथा चैतेन पृथिव्यादिवृत्तित्वाभावः सिद्ध्यतु न तु गगनवृत्तित्वम् । अतः परिशेषपदार्थमाह । प्रसक्तेति । शब्दस्य हि गुणत्वेन पृथिव्यादावेव वृत्तिः प्रसक्ता न तु गुणादौ । निरस्ते च पृथिव्यादौ सिध्यत्याकाश इत्यर्थः । परिशिष्यमाणं वस्तुतो न सिद्धत्वेन । सामान्यवत्त्व इति । रूपत्वादौ व्यभिचारं वारयितुं सत्यन्तम् । एकेन्द्रियग्राह्यत्वं चैकेन्द्रियमात्रग्राह्यत्वम् । नातो घटादौ व्यभिचारः । आत्मनि व्यभिचारं वारयितुं बाह्येति । एकेन्द्रियमात्रग्राह्यत्वं त्वप्रसिद्धम् । योगिनेन्द्रियान्तरयोग्यस्य सर्वथा योग्यताशून्यस्य वा योगजधर्मसाचिव्याद्‌ग्रहणात् । अत उक्तम् । अस्मदादीति । अस्मदादिनापि ज्ञानादिलक्षणया प्रत्यासत्त्या सर्वं सर्वेन्द्रियैरुपलभ्यत एवेति चेन्न । लौकिकप्रत्यासत्त्या बाह्यैकेन्द्रियमात्रप्रत्यक्षत्वादित्यर्थात् । न चैकेन्द्रियगृहीतनष्टघटे व्यभिचारः । द्वीन्द्रियग्रहणयोग्यताराहित्यस्य विवक्षितत्वात् । न चैवमप्रत्यक्षे व्यभिचारः । बाह्यलौकिकप्रत्यक्षविषयत्वे सतीति विवक्षितत्वात् । न च प्रभासंख्यायां व्यभिचारः । शब्दो विशेषगुणो लौकिकप्रत्यासत्त्येन्द्रियग्राह्यत्वे सति लौकिकप्रत्यासत्त्या द्वीन्द्रियग्रहणयोग्यताराहित्ये सति या गुणत्वव्याप्या जातिस्तद्वत्त्वात् । प्रभात्वमादाय व्यभिचारं वारयितुं गुणत्वव्याप्येति । गुरुत्वमादाय प्रथमं सत्यन्तम् । संख्यात्वमादाय द्वितीयम् । यदि च प्रभावेगे कश्चिदुत्कर्षोऽपकर्षो वेतरव्यावृत्तोऽस्ति तदा तद्वारणाय साक्षादित्यपि व्याप्ये विशेषणम् । ननु नभस एकत्वे शब्दस्य सर्वत्रोपलम्मः कथमत आह । एकत्वेनेति । विभुत्वादित्यर्थः । परममहदिति । परममहतः परिमाणमित्यर्थः । अतो नासंगतिः । सामानाधिकरण्याभावात् । सर्वत्रेति । एकेन विभुनोपपतौ नानेका विभुकल्पनेत्यर्थः । दिगिति । दिग्विपरीतत्वं परत्वापरत्वयोर्जातिविशेषः । तदनुमेयत्वं च यद्यप्यनित्यद्रव्येऽप्यस्ति तथापि तदसमवायिकारणसंयोगाश्रयविभुत्वं लक्षणमित्यर्थः । कथमिति । परत्वादौ विपरीतत्वं तदनुमेयत्वं च काले कथमित्यर्थः । संनिहित इति । दिक्कृतपरत्वापरत्वयोः संयुक्तसंयोगभूयस्त्वाल्पीयस्त्वयोः कारणत्वादित्यर्थः । द्वितीयोत्तरम् । तदिदमिति । येन पिण्डसंयोगोऽसमवायी सूर्यसंयोगश्च निमित्तं तादृशं तयोः कारणं न पृथिव्यादि तस्योभयप्राप्त्यभावात् । नाकाशात्मानौ तयोरन्यधर्मोपनयनेऽतिप्रसंगात् । न च कालेऽप्येष प्रसंगः सिद्ध्यसिद्धिपराहतेः । न च परत्र परधर्मोपनयाभाव एवायम् । बहुतरतपनपरिस्पन्दान्तरितजन्मेत्यादिविशिष्टप्रतीतेः सत्त्वात् । नापि दिक् । तस्या असाधारणव्यवहारसमर्थकोपाध्युपनायकत्वात् । एकस्य प्राच्या अपरं प्रति प्रतीचीत्वात् । कालेन तु सर्वसाधारण एव व्यवहारो जन्यते वर्तमानस्य सर्वं प्रति वर्तमानत्वादित्यर्थः । स चेति । एकेनैको व्यवहारो द्वितीयेन द्वितीयः परेण पर इत्यर्थः । पूर्ववदिति । एकेनोपपत्तौ विभुत्वं तेन च नित्यत्वमित्यर्थः । पूर्वादीति । पूर्वादिप्रत्ययासाधारणनिमित्ततया दिक् सिध्यतीत्यर्थः । ननु विषय एव तथास्तामत आह । पूर्वस्मिन्निति । यदपेक्षया सूर्योदयाचलसंयोगसंनिहिता या दिक्सा तदपेक्षया प्राची । व्यवहिता प्रतीचा । उदयाचलाभिमुखस्य पुंसः दक्षिणभागावच्छिन्ना दिद्गक्षिणा । वामभागावच्छिन्ना दिगुत्तरा । उत्क्षेपणजन्यसंयोगाश्रया दिगूर्ध्वा । अपक्षेपणक्रियाजन्यसंयोगाश्रयोऽधः । विदिङ्‌निरूपणं सुलभमेवेति भावः । असत्स्वपीति । अव्यापृतेष्वपीत्यर्थः । सर्वेन्द्रियव्यतिरेकासंभवात् । अन्ततस्त्वचः सत्त्वात् ।तच्चाणुपरिमाणामिति । मध्यमपरिमाणस्यानित्यत्वनियमात् । एतेन संकोचविकाशशालि मन इति प्रत्युक्तं भवति । लाघवेन नित्यत्वाङ्गीकारात् । अवयवपरिकल्पनायां गौरवात् । करणस्वाभाव्ये हि नानाज्ञानानि मा भवन्तु समूहालम्बनं तु स्यादेवेत्यणु मन इत्यर्थः ।

 सामान्यवानिति । कर्मद्रव्यभिन्नत्वे सति जातिमत्त्वमित्यर्थः । रूपमिति । चक्षुर्ग्नाह्यत्वं संख्यायामपीत्यत उक्तं मात्रेति । रूपत्वेऽतिव्याप्तिं वारयितुं गुण इति । प्रभासंख्यायामतिव्याप्तिं वासयितुं विशेषगुण इति । नन्वतीन्द्रियेऽव्याप्तिरिति चेन्न । चक्षुर्मात्रग्राह्यजातिमद्गुणत्वस्य विवक्षितत्वात् । प्रभायामतिव्याप्तिं वारयितुं गुणपदोपादानात् । पृथिव्या इति । संभवाभिप्रायेणैतत् । तदेव शुक्लपाकजमेव रस इति । रसनेन्द्रियमात्रग्राह्यजातिमानित्यर्थः । गुणपदवैयर्थ्यात् । गन्ध इति । घ्राणमात्रग्राह्यजातिमानित्यर्थः । स्पर्श इति । त्वगिन्द्रियमात्रग्राह्यजातिमानित्यर्थः । मात्रपदानुपादाने गुणत्वादिकमादायातिव्याप्तेः । एतेषां प्रत्यक्षयोग्यतामाह । एत इति । परमाणुरूपादीनां चक्षूरूपादीनां च सुवर्णरूपादीनां चाग्रहणादिति भावः । एकत्वादीति । संख्यात्वजातिमतीत्यर्थः । अन्यथा प्रत्येकं लक्षणत्वेऽननुगमः । मिलितस्यासंभवापत्तेः । स्वेति । स्वपदेनात्रैकत्वाश्रयग्रहः । इदमेकमिति । नन्वेवं द्वित्वोत्पत्तिसमये प्रथमापेक्षाबुद्धेर्नाशात्तस्य क्षणिकत्वापत्तिः । न च यावदपेक्षाबुद्धिनाशो नाशकः । त्रित्वादिस्थले यावदपेक्षाबुद्धेर्मिलनाभावेनानुत्पत्तिप्राप्तेरिति चेन्न । समूहालम्बनरूपायास्तस्याः स्वीकारात् । नाशादेवेति । ननु कथं परमाण्वादिस्थले भगवदपेक्षाबुद्ध्योत्पन्नद्वित्वादेर्विनाश इति चेन्न । तत्र दृष्टविशेषनाशादेव नाशोपगमात् । परिमाणमिति । परिमाणत्वजातिमदित्यर्थः । अन्यथा कालादावतिव्याप्तेः । असाधारण्यविवक्षायां व्यवहारपदेन शब्दग्रहणसंभवः । तस्य व्यवहर्तव्याजन्यत्वात् । प्रत्यक्षविवक्षायामव्याप्तिः स्यात् । प्रशिथिलेति । प्रशिथिलत्वं संयोगगतो जातिविशेषः । यथेति । हस्तस्य कायकारणत्वात्तरोश्चाकारणत्वात्कायस्य हस्तकार्यत्वात्तरोश्चाकार्यत्वादित्यर्थः । संयोगपूर्वक इति । असंयुक्तयोस्तु सा प्रतीतिः संयोगाभावविषयेत्यर्थः । एकस्यामिति । द्विक्कृतपरत्वं प्रति पिण्डः समवायी दिक्पिण्डसंयोगोऽसमवायी संयुक्तसंयोग्भूयस्त्ववानिति बुद्धिर्निमित्तकारणम् । अपरत्वं प्रति त्वल्पसंयुक्तसंयोगवानिति धीरिति विशेष इति भावः । अनियतेति । कालकृतपरत्वं प्रति पिण्डः समवायी कालपिण्डसंयोगोऽसमवायी बहुतरतपनपरिस्पन्दान्तरितजन्मेति ज्ञानं निमित्तम् । अपरत्वे तु स्वल्पतरतपनपरिस्पन्दान्तरितजन्मेति धीरिति विशेष इत्यर्थः । गुरुत्वमिति । द्वितीयपतनासमवायिकारणे वेगेऽतिव्याप्तिवारणायाह । आद्येति । स्नेह इति । पर्यायकथनेन स्नेहत्वं जातिर्लक्षणमित्यर्थः । शब्द इति । श्रोत्रग्राह्यगुणत्वं लक्षणमित्यर्थः । नन्विति । संनिकर्षं विना ग्रहणासंभवादित्यर्थः । वीचीति । अत्र विकल्पोऽव्यवस्थितः । यदि हि दिक्ष्वेक एव वायुस्तदा वीचीतरङ्गन्यायः । यदि च वायुभेदस्तदा द्वितीय इत्यर्थः । अन्त्यः श्रोत्रप्राप्त इत्यर्थः । नत्विति । अप्राप्त इत्यर्थः । संयोगजशब्दे क्रममभिधाय विभागज आह । एवमिति । ननु भेरीशब्दं शृणोमीत्यनुव्यवसायः कथमत आह । भेरीति । कर्मेति । अत्र बुद्धिवत्त्रिक्षणावस्थायित्वं न तु कर्मसाम्यं तस्य क्षणचतुष्टयावस्थायित्वात् । उपान्त्येनेति । अयमाशयः । द्वयोरपि शब्दयोः क्षणत्रयावस्थायित्वम् । तत्रोपान्त्योत्पत्त्यनन्तरं पञ्चमे क्षणेऽन्त्यनाशः । चतुर्थे क्षणे उपान्त्यनाशः । तथा च पूर्वमसत उपान्त्यस्य कथमन्त्यनाशकत्वमिति । इदं च क्षणत्रयावस्थायित्वपक्षे । क्षणद्वयावस्थायित्वपक्षे तु चतुर्थेऽन्त्यनाशः । तृतीय उपान्त्यस्य बोध्यः । न च सुन्दोपसुन्दन्यायकथनाद्युगपदेवोभयोर्नाशः । क्षणिकतापत्तेरिति । अन्वयस्तु त्रिक्षणावस्थायित्वादन्त्यस्य द्वितीयक्षणानुगामिनान्त्यस्य तृतीयक्षणे चासतेति बोध्यः । अमुमानं चेत्थम् । उपान्त्यशब्दो नान्त्यनाशजनकस्तदव्यवहितपूर्वक्षणेऽसत्त्वात् । तत्रासंभवश्व त्रिक्षणमात्रावस्थायित्वे सति तदवधिकप्राक्पञ्चमे क्षणेऽजायमानत्वात् । द्विक्षणमात्रावस्थायित्वे सति वा तदवधिकप्राक्चतुर्थक्षणे जायमानत्वात् । शब्दः इति । सत्यन्तं रूपत्वादौ व्यभिचारवारणाय । बाह्यपदमात्मनि अलौकिकप्रत्यासत्या तत्रैवास्मदादीति । अनित्यत्वं चेति । ध्वंसप्रतियोगित्वमात्रमनित्यत्वं प्रागभावसाधारणव्यवहारानुरोधादित्यर्थः । परमाणव इति । अत्र कस्यचिदिति संपातायातं प्रत्यक्षत्वमात्रस्यैव साध्यत्वात् । साध्ये च सामान्यज्ञानप्रत्यासत्त्यजन्यत्वं विशेषणम् । नातस्ताभ्यामर्थान्तरता । अर्थेति । बुद्धित्वं लक्षणमित्यर्थः । एवं सुखादिल7णेऽपि बोद्धव्यम् । शरीरादिकमिति । आद्यमिति शेषः । द्वितीयादेर्ज्ञानादिनापि जननसंभवात् । प्रथमस्य पूर्वं शरीरं विना तेषामसंभवाद्भावनायाश्च शरीरजनकत्वे मानाभावात् । साध्य एकत्वादिनार्थान्तरं वारयितुं विशेष इति । ईश्वरादिना देवदत्तेति । हेतावात्मादिना व्यभिचारं वारयितुं सत्यन्तम् । परभोगसाधनेन षष्ठ्यन्तम् । स्पर्शवद्विशेषेति । स्पर्शवान्यो विशेषो मूर्तापेक्षयेत्यर्थः । अन्ततः सर्वशरीरेषु तदुपगमात् ।

 चलनेति । कर्मत्वजातिमदित्यर्थः । अनुवृत्तीति । प्रमाणकथनमेतत् । न तु लक्षणम् । उपाधावतिव्याप्तेः । लक्षणमाह । नित्यमिति । अत्रैकमिति पदं स्वरूपकथनाय । द्रव्यत्वमेकं गुणत्वमेकमित्यादिबोधनाय । लक्षणं तु नित्यत्वे सत्यनेकसमवेतत्वम् । सत्यन्तं द्वित्वादावतिव्याप्तिवारणाय । जलपरमाणुरूपादावनेकेति । अत्यन्ताभावादौ समवेतत्वमिति । विधीति । अन्यथागोव्यावृत्तोऽयमित्याकारः स्यादित्यर्थः ! विशेष इति । निः सामान्यत्वे सत्येकमात्रसमवेतत्वं विशेषत्वमित्यर्थः । रूपादावतिव्याप्तिवारणाय सत्यन्तम् । सामान्य एकमात्नेति । रूपध्वं सादौ समवेतेति । अयुतेति । ननु परमाणुरूपध्वंसयोः स्वरूपसंबन्धेऽतिव्याप्तिरिति चेन्न । स्वरूपसंबन्धातिरिक्तसंबन्धेन संबद्धभिन्नाभावत्वस्य विवक्षितत्वात् । भावत्वानुपादानेऽभावातिव्याप्तिः । द्रव्यादयस्तु संयोगादिनापि संबद्धाः । नन्विति भवतामिदमुदाहरणस्थलं तत्र चास्माकं विप्रतिपत्तिरित्यर्थः । उत्पत्तेरिति । नन्विदमसंबद्धम् । अन्योन्याभावेऽतिव्याप्तेः । न च संसर्गाभावः । दण्डादिनिष्ठे घटाद्यत्यन्ताभावेऽतिव्याप्तेः । न च कारणपदेन सभवायिकारणग्रहणम् । समवायिकारणवृत्तित्वस्य विशेषणत्वे तदवृत्तितादशायामव्याप्तेः । उपलक्षणत्वेऽवच्छेदकाभाव इति चेन्न । अनादिसान्तत्वस्य प्रागभावत्वात् । उत्पन्नस्येति । सादित्वे सत्यन्तशून्यत्वमित्यर्थः । त्रैकालिक इति । अभावः संसर्गाभाव इत्यर्थः । अन्योन्येति । नन्वसत्तादात्म्यप्रतियोगिकतया तुच्छत्वं स्यादिति चेन्न । प्रतियोगितावच्छेदकारोपहेतुकधीविषयत्वस्य तल्लक्षणत्वात् ।

 स्वप्नस्य स्मरणत्वे इदंतावभासे गतिमाह । दोषवशेनेति । साकारतावादनिराकरणायाह । सर्वमिति । नन्विति । जाते ज्ञानेऽर्थेन स्वाकारो जन्यत इत्येकः पक्षः । स्वाकारविशिष्टं ज्ञानमेव जन्यत इत्यपर इत्यर्थः । तन्नेति । किमिदमर्थाकारत्वं ज्ञाने । न तावदर्थवृत्तिकिञ्चिद्धर्मवत्त्वमिष्टापत्तेः । प्रमेयत्वादीनां सत्त्वात् । नापि यावद्धर्मवत्त्वमभेदापत्तेः । घटेनेव च ज्ञानेनापि जलाहरणादिप्रसक्तेरित्यर्थः । अन्ये तु घटेन घटाकारं ज्ञानं जन्यते तेन च कार्येण घटोऽनुमीयत इत्याहुस्तदपाकरोति । अत एवेति । उत्सर्गतो ज्ञानज्ञानेऽर्थो भासत एवेत्याह । सर्वमिति । ज्ञानमस्तीति । शाब्दबोधादौ तु सामग्र्यसंपत्तिरेव बाधिकेति भावः । यद्वार्थस्य प्रत्यक्षविषयत्वे मानमाह । सर्वमिति । धर्माधर्ममयी । धर्माधर्मजनिकेत्यर्थः । अत्रादृष्टहेतुसंसारियत्नत्वं लक्ष्यतावच्छेदकम् । अदृष्टजनकानित्ययत्नत्वं लक्षणमिति ध्येयम् । तस्या विशेषमाह । वागादीति । क्रियापदमारम्भपदस्य सूत्रस्थस्य पर्यायः । तथा च प्रवृत्तिस्त्रिविधा । वाक्‌क्रिया बुद्धिक्रिया शरीरक्रिया चेत्यर्थः । वचनोत्पादनद्वारादृष्टहेतुरनित्ययत्नो वागारम्भः । आत्मधर्मोत्पादनद्वारा तादृशः प्रयत्नो बुद्ध्यारम्भः । बुद्धिश्चात्र मनः । बोगावच्छेदकक्रियाद्वारा तादृशः प्रयत्नः शरीरारम्भ इति भावः । ननु प्रवृत्तेर्धर्माधर्महेतुत्वे जगद्धेतुत्वं स्यादित्यत्रेष्टापत्तिमाह । तस्या इति । प्रवृत्तिजनकप्रत्यक्षात्मविशेषगुणत्वं सामान्यलक्षणं त्दृदि निधाय दोषान्विभजते । दोषा इति । अदृष्टजनकप्रयत्नजनकेच्छा रागः । नातो जीवन्मुक्ते प्रसंगः । द्वेषत्वजातिमान्द्वेषः । भ्रमो मोह इत्यर्थः । पुनरिति । आत्मनः शरीरादिदोषपर्यन्तेन विश्लेषपूर्वकः संबन्धः प्रेत्यभाव इत्यर्थः । फलमिति । अत्र मिथ्याज्ञानवतो भोगः । नातो जीवन्मुक्तभोगे प्रसक्तिरिति । पीडेति । दुःखत्वजातिमदित्यर्थः । संप्रदायस्त्वात्मापवर्गान्यत्वे सति दुःखसंबन्धिप्रमेयत्वमेव दुःखत्वम् । लक्ष्यतावच्छेदकं च दुःखत्वमत्र हेयत्वम् । लक्षणे च मुख्यदुःखस्य प्रवेश इति नात्माश्रयः । तथा चात्मापवर्गव्यतिरिक्तस्य प्रमेयजातस्य दुःखत्वमित्याह । स चेति । सुखादीनां दुःखत्वोपचारे बीजमाह । सुखमिति । तत्त्वस्येत्यन्तेन मननं दर्शितम् । विरक्तस्येत्यन्तेन ध्यानाद्युपयोगि वैराग्यं विवक्षितम् । न तु परमम् । तस्य साक्षात्कारोत्तरकालीनत्वात् । ध्यायिन इति । निदिध्यासनं ध्यानपरिपाको योगजो धर्मः । आत्मन इत्यन्तेन साक्षात्कारः । हीनस्येत्यन्तेन मिथ्याज्ञानादिध्वंसः । नन्वभुक्तानां प्राक्तनकर्मणामक्षयाद्भोगारम्भककर्मभिस्तद्धेतुभिरदृष्टान्तरजननात्तैर्भोगान्तरार्जनमित्येवं क्व मोक्ष इत्यत आह । निष्कामेति । निष्कामं रागाद्यजन्यम् । दोषजन्यकर्मणैव धर्मादिजननादिति भावः ।

 एकास्मिन्निति । ननु जलं गन्धवदित्यत्रातिव्याप्तिरिति चेन्न । एकस्मिन्धर्मिणि स्फुरद्विरोधनानार्थावमर्शस्य संशयत्वात् । एक इति । समानधर्मवद्धर्मिज्ञानानन्तरं कोटिद्वयस्मरणे सति समानधर्मजन्मा संदेहो भवति । तत्र समानधर्मस्य कोटिद्वयस्मारकतासंबन्धिज्ञानत्वेन सहचारसंबन्धस्य सत्त्वात् । विप्रतिपत्तिरपि पदार्थतया कोटिस्मरणद्वारैव संशयहेतूपयोगिनी शाब्दस्य संशयस्याभावात् । असाधारणधर्मस्तु विरोधसंबन्धेन कोटिद्वयोपस्थापक इति भावः । येनेति । यदिच्छयेत्यर्थः । तच्चेति । उपलक्षणमेतत् । गौणप्रयोजनमप्यवगन्तव्यम् । वादीति । संप्रतिपत्तिरत्र व्याप्यव्यापकवत्तया विवक्षिता तेन व्यतिरेकिदृष्टान्तस्यापि संग्रहः । प्रामाणिकत्वेनेति । प्रामाणिकत्वप्रकारकार्थनिश्चय इत्यर्थः । अयं च निश्चयः कथानुकूलत्वेनापि विशेषणीयः । तेन शास्त्रीय एवाभ्युपगमः प्राप्यते । अन्यथा लौकिकाभ्युपगमेऽतिप्रसंगः । स च श्यामा एव शालयो मद्त्यं रोचन्त इत्यादिः । वादिभ्यामभ्युपगतस्यार्थस्य कथोपयोगिनोऽभ्युपगमः सर्वतन्त्रसिद्धान्तः । तमुदाहरति । तत्रेति । शब्दस्य नित्यत्वानित्यत्वविवादे शब्दो धर्मी सर्वतन्त्रसिद्धान्तसिद्ध उभाभ्यामभ्युपेतत्वादित्यर्थः । एकमात्राभ्युपगमः प्रतितन्त्रसिद्धान्तः । यथा प्राभाकरस्य शब्दनित्यत्वाभ्युपगमः । नैयायिकैरनङ्गीकारात् । यथा वा नैयायिकानां तदनित्यताभ्युपगमः । प्राभाकरैरनङ्गीकारात् । द्वितीयो यथेत्यादिस्तु तर्कभाषाप्रमादस्तस्याभ्युपगमसिद्धान्तोदाहरणत्वात् । पक्षधर्मताबललभ्यार्थाभ्युपगमोऽदिकरणसिद्धान्तः । तमुदाहरति । तृतीय इति । क्षित्यादेः सकर्तृकत्वे साध्ये सार्वज्ञं पक्षधर्मताबललभ्यं तद्विना क्षित्यादिकर्तृत्वासंभवादित्यर्थः । परतन्त्रसाधितः स्वतन्त्रेऽधिकृतोऽभ्युपगमसिद्धान्तः । यथा वैशेषिकसाधितायां मानसेन्द्रियतायां नैयायिकैरभ्युपगमः । चतुर्थो यथेत्यादिस्तर्कभाषा त्वनुपपन्ना । तस्या हि यथाश्रुताया अयमर्थः । जैमिनीयनित्यत्वादिविचारो यथा तथास्तु । शब्दस्तावद्गुण इति ह्यभ्युपगमप्रदर्शना । सा कस्यां दशायाम् । यदि नित्यत्वादिविचारे प्रक्रान्ते गुणत्वाङ्गीकारः प्रकृतानुपयोगी तदार्थान्तरम् । यदि च प्रवृतोपयोगी तदुभयोरभ्युपगमः सर्वतन्त्रसिद्धान्तः । अन्यतराभ्युपगमे प्रतितन्त्रसिद्धान्तः । यदि च तदेव विचार्यं तदा प्रतितन्त्रसिद्धान्त एवेति । अनुमानेति । नन्ववयवायवे द्व्यवयवादौ वा प्रसंग इति चैन्न । न्यायजन्यबोधविषयान्वयप्रतियोगिखण्डवाक्यार्थबोधकतात्पर्याधारः पदसंमुदायोऽवयव इत्यर्थात् । एवं न्याये तदवयवावयवे द्व्यवयवादौ वा न प्रसंगः । अवयवावयवबाधितोऽपि खण्डवाक्यार्थो भवत्येवेति चेन्न । अन्वयाप्रतियोगित्वस्यान्वयविशेषणत्वात् । अवयवावयवो हि महावाक्यार्थप्रतियोगी यः खण्डवाक्यार्थस्तत्प्रतियोगी यः खण्डवाक्यार्थस्तद्बोधकः । न च न्यायबहिः स्थेऽतिव्याप्तिः । पदसमुदायपदेन न्यायैकदेशग्रहणात् । तथा च न्यायजन्यबोधविषयान्वयाप्रतियोग्यन्वयप्रतियोगिखण्डवाक्यार्थबोधकतात्पर्याधारा न्यायैकदेशा अवयवा इति पर्यवसन्नम् । प्रतिज्ञालक्षणमाह । तत्रेति । ननु न्यायवहिः स्थलेऽतिव्याप्तिः । न च न्यायन्तर्गतत्वे सतीति विशेषणम् । उदाहरणैकदेशे निगमनैकदेशे चातिव्याप्तेरिति चेन्न । हेत्वभिधानप्रयोजकजिज्ञासाजनकज्ञानजनकत्वे सति न्यायावयवत्वस्य तल्लक्षणत्वात् । पञ्चम्यन्तमिति । इदमपि निगमनैकदेशेऽतिव्याप्तमिति चेन्न । व्याप्त्यभिधानप्रयोजकजिज्ञासाजनकज्ञानजनकन्यायावयवत्वस्य तत्त्वात् । सव्याप्तिकमिति । न च दृष्टान्तवचनरय सामयिकतयाव्याप्तिरिति वाच्यम् । मक्षधऱ्मत्वाभिधानप्रयोजकजिज्ञासाजनकज्ञानजनकन्यायावयवत्वस्य तदर्थत्वात् । पक्ष इति । ननु निगमनैकदेशेऽतिव्याप्तिरिति चेन्न । न्यायैकदेशजन्यपक्षधर्मत्वजिज्ञासाया निवर्तकवाक्यत्वस्य तदर्थत्वात् । पक्ष इति । एतच्चतुष्टयावयवान्यावयवत्वमित्यर्थः । अवयवत्वमौपचारिकमित्याह । प्रतिज्ञादय इति । अयं चेति । तर्कस्य विपर्ययपर्यवसानमुखेन साध्यसाधकत्वादित्यर्थः । इदं च विपर्यपर्यवसानं प्रत्यक्षादिस्थले वासबमन्यथानुमानादेव तदर्थसिद्धौ प्रत्यक्षादिवैफल्यात् । अनुमानस्थले तु विपर्ययपर्यवसानमेवानुमानमिति । ननु लाघवादिष्वव्याप्तिस्तत्रानिष्टप्रसंगाभावादिति चेन्न । तेषामलक्ष्यत्वात् । अनुमानस्थले च तर्को द्वेधा । एकोव्याप्तिग्राहकोऽपरो विषयपरिशोधकः । व्याप्तिग्राहको धूमो यदि वन्हिव्यभिचारी स्याद्वन्हिजन्यो न स्यादित्यादिः । विषयपरिशोधकस्तु मूल एवोक्तः । व्याप्याहार्यारोपोऽत्र कारणम् । व्याप्तिज्ञानं पक्षधर्मताज्ञानं च । अत्राप्यापाद्यापादकयोर्व्यांप्तिज्ञानं विनाहार्यापादकारेपं च विनाहार्यारोपरूपस्य तर्कस्यानुदयात् । अधिकं तु विस्तरभयान्न लिख्यते । संप्रदायस्त्वात्माश्रयादीनामप्यत्रैवान्तर्भावः । यदि घटो घटजन्यः स्याद्धटभिन्नः स्यादित्युत्पतौ यदि घटाश्रितः स्यात्तथा प्रमीयेतेति स्थितौ यदि घटो घटज्ञाप्यः स्यात्तदानवस्था स्यात् । घटज्ञानं प्रति घटज्ञानस्यापेक्षणादिति ज्ञप्तौ प्रसंगसंभवात् । एवमन्योन्याश्रयादावपि । तथा च । आत्माश्रयान्योन्याश्रयचक्रकानवस्थैतदन्यबाधितार्थप्रसंगभेदात्पञ्चविधस्तर्क इति । आत्माश्रयादयस्तु प्रामाणिका न दोषायेति ध्येयम् । तत्त्वेति । अत्र केचित्तत्त्वनिर्णयमात्रोद्देशप्रवृत्तकथात्वमिति मात्रपदान्तर्भावेन वादलक्षणमाहुः । तन्न । मात्रपदव्यवच्छेद्याभावात् । न हि क्वचिद्विजिगीषा बुभुत्सा चेति द्वयं संभवति येन तद्व्यवच्छेद्यं स्यात् । वादकथायां स्थेयो नास्ति । स हि मध्यस्थो वीतरागः । तत्कर्तव्यं च वीतरागाभ्यां ताभ्यामेव कर्तव्यम् । कथकगुणदोषविवेचनादि हि तत्कृत्यम् । तच्च तत्त्वबुभुत्सायां ताभ्यामेव कर्तव्यम् । अन्यथा तत्त्वबोधानिर्वाहादनुविधेयोऽपि राजादिर्लाभादिसंपादनव्यापारः । सोऽपि वादे कथकयोरनपेक्षित इति सोऽपि न वादे । मध्यस्थस्तु बुद्धिपूर्वं न कर्तव्यः । यदि दैवादायाति तदा न वारणीयोऽपि तत्संवादेन स्थिरतत्त्वनिश्चयसंभवात् । स चाष्टनिग्रहाणामधिकरणमिति । ननु केनाभिप्रायेणैतत् । प्रतिज्ञाहानिः प्रतिज्ञासंन्यासो निरर्थकमविज्ञातार्थमर्थान्तरमपार्थकं चेति षट्कं तावन्न पतत्येव वादे । स्वाशक्तिनिगूहनार्थानामेषां वादे प्रयोगे तत्त्वप्रतिपत्तिव्याघातप्रसंगात् । तत्र स्वीकृतोक्तपरित्यागः प्रतिज्ञाहानिः । सा चेयं पञ्चधा पक्षसाध्यहेतुदृष्टान्ततद्विशेषणपरित्यागात् । शब्दोऽनित्यः प्रत्यक्षगुणत्वाद्धटवदिति प्रयुक्ते परेण प्रत्यभिज्ञाबाधेन दूषितेऽस्तु तर्हि घटोऽनित्य इति पक्षपरित्यागः । तेनैव दूषणेनास्तु नित्य एव शब्द इति स्वीकारेण साद्यपरित्यागः । शब्दस्य द्रव्यत्ववादिना स्वरूपासिद्ध्या हेतौ दूषिते कृतकत्वादिति हेतुप्रयोगे हेतुपरित्यागः । घटस्य द्रव्यतया दृष्टान्तासिद्धावभिधीयमानायां रूपे दृष्टान्तीकृते दृष्टान्तहानिः । एवं विशेषणहानिरप्युदाहार्या । उक्तापलापः प्रतिज्ञासंन्यासः । सोऽयं चतुः प्रकारः । क एवमाहेति वा परपक्षोऽयं मयोक्त इति वा स्वोक्ते त्वयैवोक्तमिति वा परोक्ते मयैवोक्तमिति वा । न चायं प्रकारोऽसंभावित एव । वस्तुत्यागेन स्वीयतया विशेषणेन वापलापेन वा स्तेनवन्निर्वृत्तिकामनासंभवात् । अवाचकप्रयोगो निरर्थकम् । स च लिङ्गव्यत्ययादौ यथा शब्दमनित्यमित्यादौ । वादिना त्रिरभिहितमपि परिषत्प्रतिवादिभ्यां दुर्बोधमविज्ञातार्थम् । यथा स्वशास्त्रासाधारणपरिभाषादौ । प्रकृतानुपयोग्यर्थान्तरम् । अनन्वितमपार्थकं च प्रसिद्धमेव । तदेतत्षट्कं वादे न पतत्येव । यद्यप्यनुक्तत्वभ्रमाद्धानिसंन्यासौ वाचकत्वोपयुक्तत्वस्फुटार्थत्वान्वितत्वभ्रमाच्चान्ये संभवन्ति तथापि स्वाशक्तिनिगूहनार्थं न संभवन्तीति कथासंप्रदायतात्पर्यम् । किंचित्संभवदप्यनुद्भाव्यम् । यथा प्रतिज्ञान्तरं हेत्वन्तरमज्ञानमप्रतिभाविक्षेपो मतानुज्ञा पर्यनुयोज्योपेक्षणमिति सप्तकम् । परोक्तदूषणोद्धाराय पूर्वानुक्तविशेषणवतः पूर्वोक्तस्य साधनीयांशस्य प्रतिपादनं प्रतिज्ञान्तरम् । स द्वेधा पक्षविशेषणपूरणात्साध्यविशेषणपूरणात् । शब्दोऽनित्यः कार्यत्वादित्युक्ते ध्वनिनांशतः सिद्धसाधने वर्णात्मक इति विशेषणोपादान आद्यः । विवादाध्यासितं बुद्धिमत्पूर्वकमित्यत्रान्यविषयकज्ञानवता सिद्धसाधन उपादानविषयत्वे बुद्धिविशेषणे चरमः । अविशिष्टं साधनभागमभिधाय पुनर्विशेषणवत्तद्वचनं हेत्वन्तरम् । शब्दोऽनित्यः प्रत्यक्षत्वादित्युक्तौ सामान्ये व्यभिचारे जातिमत्त्वे सतीति विशेषणोपादानादौ । कथायां प्रकृतविषये स्वाज्ञानाविष्करणमज्ञानम् । स च वादिमध्यस्थाभ्यामनूद्य दत्तेऽपि किमनेनोक्तमहं न जानामीत्याद्याकारः । उत्तरापरिस्फूर्तिरप्रतिभा । सा प्रसिद्धैव । कार्यव्यासंगात्कथाविच्छेदो विक्षेपः । यथा कथायां प्रवृतायामद्य मया न वक्तव्यं किंचित्कृत्यमस्तीत्यादिः । स्वपक्षे दोषाभ्युपगमात्परपक्षे दोषप्रसंगो मतानुज्ञा । यथा त्वं चोर इत्युक्ते त्वमपि चोर इति कथनम् । निग्रहस्थानप्राप्तस्यानिग्रहः पर्यनुयोज्योपेक्षणमित्यपि सुप्रसिद्धमेव । एतत्सप्तकं संभवदप्यनुद्भाव्यम् । ननु प्रतिज्ञान्तरं हेत्वन्तरं चावश्योद्भाव्यं तदनुद्भावने साधनिविशेषेण साध्यविशेषसिद्धेरसंभवादिति चेन्न । यत्र विशेषसाधनं नाभिमतं तत्स्थाभिप्रायेणैतदभिधानात् । तथैव कथकसंप्रदायात् । मतानुज्ञायाः प्रसंगाभासतया तदनुद्भावने तत्त्वव्याघात इति चेन्न । तस्याः प्रसंगाभासत्वाभावात् । पर्यनुयोज्योपेक्षणं तु मध्यस्थस्योद्भावयितुरभावादेव नोद्भवनार्हम् । किंचिदुद्भाव्यमपि न कथावसानाय । एकवाक्यांशयोर्मिथो व्याघातः प्रतिज्ञाविरोधः । यथा माता वन्ध्येत्यादावयोग्यतारूपः । तत्त्वधीविरोधीत्युद्भाव्य एव । अवयवविषर्यासोऽप्राप्तकालत्वम् । यथा धूमात्पर्वतो वह्निमानिति । असावनाकांक्षितत्वादेव न तत्त्वधियं जनयति । न्यूनमाकांक्षितानासत्तिरूपत्वादेव । अधिकं पुनरुक्तं चानाकांक्षितासत्तिरूपत्वादेव । लक्षणं तु न्यूनस्य स्वसिद्धान्तसिद्धावयवन्यूनता । अधिकस्य हेतूदाहरणादेराधिक्यम् । पुनरुक्तस्यानुवादं विना शब्दार्थयोः पुनर्वचनम् । अननुभाषणं पञ्चधा । तदित्यादिसर्वनाम्ना विपरीतानुवादेन वैकदेशानुवादेन वा केवलधूषणोक्त्या वा स्तम्मेन वा । तत्रायथानुभाषणमर्थाप्रतिसंधानसमर्पकतया तत्त्वधीविरोध्येव । लक्षणं त्वननुभाषणस्यानूद्य दूषणानमिधानम् । परिगृहीतसिद्धान्तविरुद्धाभ्युपगमेऽपसिद्धान्ते तु स्फुटं तत्त्वधीविरोधिता । तथा च प्रतिज्ञाविरोधोऽप्राप्तकालं न्यूनमधिकं पुनरुक्तमयथानुभाषणमपसिद्धान्त इत्येतत्सप्तकमुद्भाव्यमपि न कथापर्यवसानक्षमम् । यद्यपि हेत्ववयवन्यूनतायां निर्णायकाभावात्तत्त्वधीविच्छेदे कथापर्यवसानमेव तथाप्यवयवान्तरन्यूनतायां न तथेत्याशयः । हेत्वाभासनिरनुयोज्यानुयोगयोरेव कथावसानिकत्वमिति । निरनुयोज्यानुयोगस्त्वदूषणे दूषणाभिधानम् । हेत्वाभासाश्चाग्रे वाच्याः । एवं चेदं गणनं क्वोपयुक्तमिति चेन्न । अस्य प्रवादमात्रस्योषन्यासात् । उपलक्षणत्वात् । तथा च न तर्कभाषाकारस्यावधारणे तात्पर्यमुन्नेयमिति दिक् । जल्पलक्षणमाह । उभयेति । अत्र विजिगीषुपदं वादेऽतिव्याप्तिवारणाय । उभयसाधनवतीति पदं वितण्डायाम् । स च यथासंभवमिति । उद्भावने तु यथासमयबन्धमित्यपि द्रष्टव्यम् । पतितानामपि केषांचिदनुद्भावनात् । तत्र सकण्टकोद्ध्रारे स्थापनानुमाने वादिना प्रयुक्ते प्रतिवादिनः स्वपक्षस्थापनं वा प्रथमं कर्तव्यं तदूद्‌षणं वेत्यत आह । परपक्ष इति । प्रथमं परपक्षदूषणं तदनु स्वपक्षरक्षणमित्यर्थः । सति परिपंथिनि स्वपक्षरक्षणस्यावसराभावादिति भावः । वितण्डालक्षणाह । स्वपक्षेति । विजिगीषुकथेत्यपि पूरणीयम् । अन्यथा यत्र वादे मया नित्यत्वानुमानं शब्दे किंचित्कृतमस्ति तद्विचारणीयं शुद्धमशुदं वेति बुभुत्सया वादप्रवृत्तौ प्रतिवादिना तद्‌दूषणमात्रं तत्रातिव्याप्तिः स्यात् । यदि च नैवं कथा प्रामाणिकी तदा न देयमेव । अत्न च प्रतिवादिनः कर्तव्यद्वैताभावन्न क्रमाकांक्षेत्याह । परपक्षेति । तदेव स्फुटयति । नास्येति । ननु वितण्डायामपि प्रतिवादिनासाधकतानुमानं क्रियत इति चन्न । विप्रतिपत्तिविषयान्यतरकोटिविषयानुमानस्य प्रतिवादिनोऽभावात् । यत्र सत्प्रतिपक्षं करोति तत्रास्तीति चेन्न । दूषणत्वेनोपन्यासेऽपि स्वपक्षसाधकत्वेनानुपन्यासात् । कथासामान्यलक्षणमाह । कथेति । ननु यत्र मिलितैर्बहुभिर्विचारः क्रियते तत्रातिव्याप्तिः साधनदूषणानुवादे चातिव्याप्तिः यत्र प्रतिवादिनोऽप्रतिभया कथापर्यवसानं तत्राव्याप्तिश्च पूर्वोत्तरपक्षयो कैकमत्रवक्तृकत्वे नानावक्तृकत्वाभावदसंभवश्चति चेन्न । वादिप्रतिवाद्यन्याभिधानावृत्तिस्थापनावादिसाधनाभिधानप्रतिवादिदूषणाभिधानवृत्तिवाक्यत्वाधिकरणनिष्पादनोद्देशप्रवृत्तवादिप्रतिवाद्यन्यतरसाधनदूषणान्यतरत्वस्य कथात्वस्वरूपत्वात् । विशेषत्रयं लक्षयित्वा च सामान्यलक्षणं प्रणयतोऽयमाशय उन्नीयते यत्त्रय एव विशेषा इति । ननु यथा विजिगीषुकथा स्वपक्षस्थापनाहीना वितण्डा तथा तत्त्वबुभुत्सुकथापि तथाभूता कथान्तरं स्यात्सानातनिना लिखितत्वादिति चेन्न । तत्त्वबुभुत्सुना स्वपक्षस्यापि स्थापनीयत्वात् । तत्त्वनिर्णिनीषुविजिगीषुकथा काचिच्चतुर्थीं वादवितण्डात्मिकास्तीति रत्नकोशकारस्तन्न । एकस्य विरुद्धेच्छाद्वयासंभवात् । एकैव कथा न तु प्रकारभेद इति तु निर्बीजमेव । स्फुटवैलक्षण्यानुभवादिति दिक् । हेत्वाभासानां लक्षणमाह । उक्तानामिति । ननु पक्षधर्मत्वाद्यन्यतरराहित्यमेतावता लक्षणमुक्तं तच्चायुक्तम् । अन्यतरपदेनानिर्धारितविशेषैकग्रहणेऽननुगमात् । अन्यान्यग्रहे व्यर्थविशेषणत्वादिति चेन्न । परामर्शप्रतिबन्धान्यद्वारानपेक्षसार्वत्रिकानुमितिप्रतिबन्धकज्ञानविषयवतो हत्वाभासत्वात् । न चोपाधिमत्यतिव्याप्तिः । उपाधिज्ञानस्य परामर्शप्रतिबन्धान्यव्यभिचारज्ञानादिद्वारसापेक्षत्वात् । न च साध्यगौरवयोः प्रसंगः पक्षतास्थले साद्यनिश्चयस्य प्रामाणिकतास्थले गौरवज्ञानस्याप्रतिबन्धकत्वात् । मतुपा च न व्यभिचारायथार्थज्ञानविषयेण धूमादिना प्रसंगः । न च व्यभिचारत्वादिमति व्यभिचारादौ दोषे दुष्टहेतुलक्षणं प्रसक्तं हेतुत्वाभिमतत्वे सतीति विशेषणात् । हेत्वाभासशब्दस्य योगमाह । तेऽपीति । व्याप्तस्येति । यद्यप्येतन्नासिद्धिस्वरूपमज्ञातदोषत्वाज्ज्ञातदोषस्यैव हेत्वाभासत्वादसिद्धेस्तद्विशेषत्वाल्लिङ्गपरामर्शाभावे सद्धेतोरप्यसिद्धहेत्वाभासत्वापत्तेस्तत्सत्त्वेऽसतोऽपि तदभावापत्तेः । तथापि लिङ्गपरामर्शविषयाभावोऽसिद्धिस्ताद्विषयश्च व्याप्तिः पक्षतावच्छेदकं हेतुमत्ता चेति भावः । हेत्वाभासानां धर्म्यसंकरो नापेक्षित एव । व्यभिचारिणि विरुद्धे वा व्याप्यत्वासिद्धेर्नियमतः समावेशात् । अन्येषामपि प्रायशः परस्परं सभावेशात् । किंतु धर्माव्यभिचारादयः परस्पराविषयकप्रतिबन्धकज्ञानविषया अपेक्षितास्तच्चास्त्येव । न हि व्यभिचारादिज्ञानामेकैकविषयकतायां प्रतिबन्धेऽन्यविषयकतापेक्षा येन तस्यैव हेतुदोषता स्यादावश्यकत्वात् । तस्मात्परस्परानपेक्षप्रतिबन्धकज्ञानविषयतया सर्वेऽपि हेत्वाभासाः । यत्र बहवः संभवन्ति तत्र पुरः स्फूर्तिकत्वं नियामकमित्याह । तच्चेति । सांकर्यमुद्भाव्यतायां विनिगमनाविरहः । न सांकर्यं विनिगमकप्रवृत्तिः । पुरत इति । यो यत्र प्रथमं स्फुरति स एव तत्रोद्भावनीयः । तस्यैवानुमितिप्रतिबन्धासाधकतानुमानयोः समर्थत्वात् । न तु तेन द्वितीयमुन्नीय तदुद्भावनभित्यर्थः । दुष्टिज्ञप्तिकारीत्यनन्तरं तत्र उद्भाव्य इति शेषः । दुष्टिज्ञप्तिकरीत्यस्य पर्यायान्तरमाह । दूषणमिति । यावदित्यनेन पर्यायता द्योत्यते । यदा विरुद्धताव्यवहारस्तदाह । तथा च सतीति । अत्राग्रे स इति दर्शनात्सतीत्यग्रे य इति पूरणीयम् । व्यभिचारिव्यवहारप्रयोजकमाह । एवामिति ते पुनरिति । अत्र दुष्टेतिपूर्वं दोषा इति पूरणीयम् । अन्यथा यावदित्यनुपपत्तेः । ते पुनः पूर्वोक्ता असिद्धादयः । व्याप्तिपक्षधर्मताविशिष्टहेतुस्वरूपेण ज्ञप्त्यभावेन दोषा इत्यन्वयः । अत्रासिद्धपदेनैकासिद्धिर्गृह्यते तेनादिपदेनेतरयोः परिग्रहः । एवं चायं पृथग्‌रूपेण व्यभिचारादिभ्यो दूषणमिति न सांकर्यमिति भावः । असिद्धविभागं करोति । तथाभूत इति । गगनारविन्दमिति । अत्रारविन्दे गगनीयत्वं विशेषणम् । तदसिद्धाश्रयासिद्धिः । न त्वत्यन्तासद्गगनारविन्दपक्षतायाम् । तदप्रसिद्धावाश्रयासिद्धासिद्धेरप्युद्भावयितुपशक्यत्वात् । तत्रापार्थकस्यैव दोषत्वात् । सिद्धसाधनस्य स्वरूपसतोऽपि प्रतिबन्धकस्य हेत्वाभासत्वमिति प्राचीनमतेनाह । अयमपीति । नावगम्यते नास्तीत्यर्थः । ननु भागासिद्धः किमिति न गणित इत्यत आह । भागेति । ननु विशेषणासिद्धादयः किमिति न गणिता इत्यत आह । विशेषणेति । असमर्थमस्त्येवेति । विशेषणाभाव इति षः । शेषमिति । विशेषणत्वाभाव इव प्रकृते विशेषणत्वाभाव इव प्रकृते विशेष्यत्वाभावाद्विशिष्टाभाव इति भावः । अर्वाचां तु मतेऽसमर्थविशेषणत्वादयो व्याप्यत्वासिद्धान्तर्गता इति ध्येयम् । एक इति । सहचारलक्षणविशेष्याभावादित्यर्थः । अपर इति । अव्यभिचारलक्षणविशेषणाभावादित्यर्थः । यत्सदिति । अत्र क्षणिकत्वप्रसिद्धौ कथमसहचारः । अप्रसिद्धौ त्वपार्थकतैवेति चेन्न । अस्य विरुद्धोदाहरणान्तरोपलक्षकत्वात् । इदानीमिति । यत्रोपाधिस्तत्रावश्यं व्यभिचार इति विशेषणाभावप्रयुक्तो विशिष्टाभाव इति भावः । साध्यविरुद्धेति । ननु नैयत्यांशमपहायावशिष्टो व्यभिचारभाग एव दोषोऽस्तु किमिति विरुद्धस्य पार्थक्येन दोषत्वस्वीकार इति चेन्न । साध्यासहचारस्य विरुद्धत्वात् । अत्र च व्यभिचाराप्रवेशात् । सव्यभिचार इति वेति । पूर्वं संशयहेतुत्वमिदानीं कोटिद्वयोपस्थापकत्वं विवक्षितमिति भेदः । संशयहेतुरित्युक्तं तत्कथमस्य संशयहेतुतेति विभजन्नेव दर्शयति । स द्विविध इति । तत्र प्रथम इति । अत्र सपक्षविपक्षवृत्तितया साध्यतदभावसाहचर्यसंबन्धेन तौ स्मारयित्वा पक्षवृत्तितया तत्र साध्यसंदेहं साधारणो हेतुर्जनयतीत्यर्थः । तस्येति । पक्षसपक्षविपक्षाणामित्यर्थः । विपक्षेति । असाधारणो धर्मः । उभयविरोधसंबन्धेन तौ स्मारयित्वा पक्षवृत्तितया तत्र साध्यसंदेहं जनयतीत्यर्थः । नन्वसाधारणस्य कथं व्यभिचारित्वं साध्यात्यन्ताभाववद्गामित्वलक्षणव्यभिचाराभावादित्यत आह । तस्येति । तस्यासाधारणस्य यथा व्यभिचारस्तन्निरुच्यत इत्यर्थः । नियमाभाव एव हि व्यभिचारः । नियमश्चान्ययव्यतिरेकिणि हेतौ सपक्षवृत्तित्वे सति विपक्षव्यावृत्तिरेव । तदभावश्च साधारण उभयसत्तयेवासाधारण उभयव्यावृत्या विशिष्ट इत्याह । संभवतीति । तस्य नियमत्वे बीजमाह । गमकेति । अनुमित्यौपयिकत्वादित्यर्थः । तस्य चेति । यथा विरुद्धस्य नियमाभावो विरोधस्तथा तदन्यस्य हेतोर्नियमाभावो व्यभिचार इत्यर्थः । यस्येति । समबललिङ्गान्तरेण यस्यानुमितिः प्रतिरुद्धा स हेतुः सत्प्रतिपक्ष इत्यर्थः । समबलपदस्य कृत्यमाह । यत्पुनरतुल्येति । अधिकबलस्थले बाध इत्यर्थः । तत्राद्येति । परमामुपक्षकानित्यत्वानुमानं हि न परमाणोरसिद्धौ संभवति आश्रयासिद्धेस्तत्सिद्धिस्तु न परमाणुसाधकप्रामाण्यमन्तरा । तेन चाश्रयासिद्धिद्वारा नित्यत्वाभावानुमान उपजीव्येन परमाणोर्नित्यत्वं गृहीतमिति धर्मिंग्राहकप्रमाणबाध इति भावः । बाधकत्वे हेतुमाह । बलवदिति । बलवत्त्वे निदर्शनच्छद्मनोपजीव्यत्वं बीजमाह । यथेति । उपजीव्यत्वे बीज दर्शयति । तच्चेति । तदेव स्पष्टयति । न हीति । इदं च नाग्रिमानुमानेन बाध्यत इत्याह । अनेनेति । अग्रिमानुमानं स्वव्याघातकत्वान्न पूर्वानुमानबाधकमित्यर्थः । उपजीवकमिति । अधिकबलं न दुर्बलस्य प्रतिपक्षो नापि दुर्बलमधिकबलस्येत्याशयः । तत्किमनुमानेनैव सत्प्रतिपक्षतेव बाधितताप्यनुमानेनैव स्यात् । न । किंतु प्रमाणमात्रेणेति बाधलक्षणप्रदर्शनच्छलेन दर्शयति । यस्येति । त्वगिन्द्रियेण बाधं दर्शयित्वेन्द्रियान्तरेण दर्शयति । तथेति । इदं च यदि क्षणिकत्वस्य प्रसिद्धिस्तदा । नो चेदपार्थकतैवेति मन्तव्यम् । उपसंहरति । एत इति । ननु हेतूनां कथं हेत्वाभासत्वमत आह । अहेतव इति । ननु पक्षधर्मत्वादिपञ्चरूपोपपन्नस्य कथमहेतुत्वमत उक्तं प्राग्यथायथमिति । ननु स्वसाध्यसाधकाः कथं रूपहीना इत्यत आह । स्वसाध्यमिति । ननु लक्षणस्याप्यनुमानतया तत्रातिव्याप्त्यादयो हेत्वाभासान्तरं स्युरत आह । येऽपीति । इयान् परं विशेषो यल्लक्षणत्वेनोपन्यासदशायामतिव्याप्त्यादिशब्देनोच्यते । अनुमानत्वेनोपन्यासदशायां व्याप्यत्वासिद्धादिशब्देनेति । विपक्षमात्रादिति । मात्रशब्दोऽत्र सकलवाची यत्किंचिद्विपक्षव्यावृत्तेरननुगुणत्वादिति भावः । ननु विपक्षवृत्तौ सोपाधिकतानियम इत्यत आह । सोपाधीति । अयं गौः पशुत्वादित्यत्र सास्नोपाधिरित्याह । यथेति । ननु प्रयोजिका सास्ना नोपधिरत आह । गोत्व इति । शाबलेयत्वस्येति । यत्किंचिद्गोमात्रवृत्तित्वादित्यर्थः । एकशफत्वस्येति । गोर्द्बिशफत्वादित्यर्थः । छललक्षणमाह । अभिप्रायान्तरेणेति । परातात्पर्यविषये शब्दतात्पर्यसंचारेण दूषणवचनं छलमित्यर्थः । ननु यत्रानभिहितेऽभिहितत्वमारोप्याभिहितत्वेऽनभिहितत्वमारोप्य दूषणाभिधानं तत्राव्याप्तिरिति चेन्न तस्याननुभाषणमभेदत्वात् । तच्च त्रिविधम् । वाक्छलं सामान्यच्छलमुपचारच्छलं चेति । तत्र मुख्यवृत्त्या प्रयुक्ते वृत्तिमात्रेण दूषणाभिधानं वाक्छलम् । तद्‌द्वेधा । शक्यान्तरे तात्पर्यसंचारेण लक्ष्यान्तरे तत्पर्यसंचारेण च शक्यान्तरे तात्पर्यसंचारस्य मूल एवोदाहरणम् । द्वितीयोऽग्निर्दाहक इत्युक्तौ कथं माणवको दाहक इत्युक्तिः । शक्त्युपचारपुरस्कारे वक्तुस्तात्पर्यविषये शब्दतात्पर्यान्तरकल्पनेन दोषाभिधानं सामान्यच्छलम् । यथा संभवाभिप्रायेण ब्राह्मणे विद्येति प्रयुक्ते नियमाभिप्रायेण दूषणमाह । नैवं मूर्खाणामपि दर्शनात् । उपचारवृत्त्या प्रयुक्ते वृत्तिमात्रेण दूषणाभिधानमुपचारच्छलम् । तदपि द्वेधा । शक्यान्तरे तात्पर्यसंचारेण लक्ष्यान्तरे तात्पर्यसंचारेण च । आद्ये मंचाः क्रोशन्तीत्युक्ते कथं काष्ठपुंजाः क्रोशन्तीति । द्वतीये गंगायां घोष इत्युक्तौ कथं गंगासंबन्धिनि तीरे मकरो घोष इति । असदुत्तरमिति । व्याप्तिपक्षधर्मत्वान्यतरापुरस्कारप्रवृत्तमुत्तरं जातिरित्यर्थः । सा चोत्कर्षसमादीति । ननु सूत्रे साधर्म्यादिगणना तथा च कथमित्थमभिधानमिति चेन्न स्वतन्त्रेच्छत्वात् । अत्रेति । पक्षे निष्ठस्य सपक्षधर्मस्य परोक्तसाधनाव्यापकस्य परोक्तादेव साधनादापादनमुत्कर्षसमा इत्यर्थः । अपकर्षसमा त्विति । अव्याप्तेनाव्यापकधर्मस्येत्यत्राव्याप्तेनाभावेनाव्यापकधर्मस्य न विद्यते व्यापको यस्येति व्युत्पत्त्याव्याप्यधर्मस्य । अयमाशयः । व्यापकाभावो व्याप्यः । व्याप्याभावश्च व्यापकः । तथा च केवलं सहचरितयोरेकनिवृत्त्या परनिवृत्तेरनिष्टाया प्रसञ्जनमपकर्षसमा इत्यर्थः । उदाहरणमाह पूर्वस्मिन्निति । यद्यकृतकत्वनिवृत्त्या शब्दे नित्यत्वनिवृत्तिरित्यनित्यत्वमङ्गीक्रियते तदा कृतकत्वश्रावणत्वयोः शब्दत्वे सहचारोपलब्धेः कृतकत्वाश्रावणत्वयोश्च घटे सहचारदर्शनात्तथैवाकृतकत्वनिवृत्त्या श्रावणत्वनिवृत्तिरपि स्यादित्याशयः पराजयेति । यस्य पक्षे निग्रहस्थानं पतति तस्य पराजयव्यवहारादित्यर्थः । निग्रहस्थानविशेषास्त्वस्माभिः पूर्वमेव निरुक्ता नेहोच्यन्ते । विरोधस्तु प्रतिज्ञाविरोधो ज्ञेयः । अन्यस्य तस्याभावात् । विरोधलक्षणार्थोऽपि प्राक्तन एव ज्ञेयः । नन्वत्र व्युत्पादितेषु पदार्थेषु केचित्सम्यङ्‌ न व्युत्पादिताः केचित्तु न व्युत्पादिता एवेति किमनेन ग्रन्थेनेत्यत आह । इहेति । बालव्युत्पत्तेस्तावतैव सिद्धेरित्यर्थः ॥

 दिशतु पुरन्दरसोदरमिन्दीवरसुन्दरं श्रेयः ।

 अभिलाषितमिन्दिरया विधुंन्तुदनुदं तेजः ॥

**इति श्रीजगद्‌गुरुमिश्रबलभद्रात्मजविजयश्रीगर्भसंभवविश्वनाथानुजपद्मनाभानुजमिश्रगोवर्धनविरचिततर्कभाषाप्रकाशः **

**समाप्तः ।**

**-------------------\*\*\*\*\*\*\*\*\*\*\*\*\*\*\*\*------------**

 



</div>

<div id="alert" class="alert alert-danger text-center" style="display: none;">

![](include/loader.gif) **Please Wait....**

</div>

<div id="complete" class="alert alert-success text-center" style="display: block;">

**End Of Book**

</div>

</div>

</div>

</div>

</div>

\]
