+++
TITLE = "शब्दशक्रिप्रकाशिका"
AUTHOR = "जगदीशतर्कालङ्ग्कारः"
DOMAIN = "दर्शनानि"
SUB-DOMAIN = "न्यायशास्त्रम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-4039"
url = "https://www.ebharatisampat.in/read_chapter.php?bookid=ODU0MjQxMzI4ODI3Nzgz"
title = "शब्दशक्रिप्रकाशिका"

+++
[[शब्दशक्रिप्रकाशिका	Source: [EB](https://www.ebharatisampat.in/read_chapter.php?bookid=ODU0MjQxMzI4ODI3Nzgz)]]

\[

<div class="page-content">

<div class="row">

<div class="col-lg-12">

<div id="page-content" class="content app scrollbar" finder-content="" finder-scroll-offset="175" finder-wrapper="">



              **ॐ  
 ॥ श्री श्रीगणेशायनमः ॥  
श्रीमज्जगदीशतर्कालङ्कारविनिर्मिता  
   शब्दशक्तिप्रकाशिका**


** नामप्रकरणम् ।**


 (1) तर्कं तन्त्रञ्च विदुषा विदुषां तोषकारिका ।  
 क्रियते जगदीशेन शब्दशक्तिप्रकाशिका ॥ 1॥  
 {(1)नत्वा गु?रूंश्च पितरौ विदधामि यथामति ।  
 छात्राणामुपकारार्थं टिप्पणीं कारिकासु च ॥  
 तर्कमिति । न्यायशास्त्रं कातन्त्रव्याकरणादिकं च जानता न्यायव्याकरणशास्त्रयोर्व्युत्पन्नेन जगदीशेन, विदुषामुक्तशास्त्रद्वये व्युत्पन्नानां पंडितानां शब्दखण्‍डे व्युत्पत्तिपटुताहेतुत्वात्संतोषजनिका, शब्दशक्तेर्बोधसामर्थ्यस्य प्रकाशकत्वात् शब्दृशक्तिप्रकाशिका --- तदाख्यग्रन्थो विरच्यते इति कारिकार्थः । आसां पठनाच्छिष्याणां विदुषां च शब्दश्त्रण्डे व्युत्पत्तिलाभः प्रयोजनं, शब्दशक्तिरूपमभिधेयं, शब्दशक्तिग्रन्थयोः प्रतिपाद्यप्रतिपादकभावरूपः सम्बन्धः, व्याकरणन्याययोः प्रविष्टश्छात्रश्चाधिकारीति अनुबन्धचतुष्टयप्रदर्शनं प्रेक्षाबत्प्रवृत्त्यङ्गमनया कारिकायां प्रदर्शितं जगदीशतर्कालङ्कारेण। }  
 \</ना.प्र.1\>  
 \<ना.प्र.2\>  
 ग्रन्थारम्भे विघ्नविघाताय समुचितां शब्दमयीं देवतां ग्रन्थकृत् स्मरति स्म------  
 (1)अनुभवहेतुः सकलेल सद्यः समुपासिता मनुजे ।  
 साकांक्षाऽसन्ना च स्वार्थे योग्या सरस्वती देवी ॥ 2॥  
 इतरा तावद्देवता सम्यगुपासिताप्युपासके न साकांक्षा, सकांक्षापि वा नाऽऽसन्ना, आसन्नापि वा न स्वस्योपासितुरभिलषितार्थे योग्या, योग्यापि वा न समस्तोपासकेऽनुभवस्य जनिका, जनिकापि वा न सद्यः किन्तु कालक्रमेणैव, सरस्वती तु देवी सकलमनुज एव साकांक्ष आसन्ना योग्या चोपासिता सती सद्य एवानुभवं तनुते, अतो देवतान्तरमपेक्ष्योत्कर्षवतीयमवश्यमुपास्येत्यत्र तात्पर्य्यम् ॥ 2 ॥  
 {(1) अनुभवहेतुरिति । यथा सम्यगाराधिता वाङ्मयाधिष्ठात्री सरस्वती देवी उपासितुर्मनोरथप्रपूरणं कर्तमुभिलषन्ती तत्र समर्था च सती सन्निहिता भूता सकलोपासकेभ्यो फलप्रदाने वैषम्यबुद्धिं परिहरन्ती सती प्रत्यक्षा जायते, तथा वाक्यरूपाणि साऽऽकांक्षासत्तियोग्यताविशिष्टा गृहीना ज्ञाता सती शब्दखण्डे न्यायव्याकरणोभयमतेन व्युत्पत्तिद्वारा प्रवेशमिच्छति सर्वस्मिन् उपासके पाठके सद्यएवानुभवं शाब्दबोधात्मकं जनयतीत्यर्थः । एवं चात्र देवतान्तरापेक्षया वाग्देव्या उत्कर्षप्रातिपादानाद्व्यतिरेकालंकारध्वनिर्बाध्यः ॥ 2॥ }  
 \</ना.प्र.2\>    
 \<ना.प्र.3\>  
 अथ शब्दो यदि स्वार्थानुभवे भवेद्धेतुः प्रात्यक्षिक एवौपनायिके, तत्र नाकांक्षाद्युपयोगः, तद्भिन्नेऽपि चेदानुमानिक एव, न च तत्र सद्यः साकांक्षत्वादिधीसामग्रीमात्रेण, व्याप्तिबुद्ध्यादेरप्यधिकस्यापेक्षणात्, इत्याशङ्कामपनेतुमन्वयबोधनामकमनुभवान्तरं दर्शयति ----  
   
 (1)साकांक्षशब्दैर्यो बोधस्तदर्थान्वयगोचरः ।  
 सोऽयं नियन्त्रितार्थत्वान्न प्रत्यक्षं न चानुमा ॥3॥  
 अस्ति तावद्गौरस्ति गामानयेत्यादिसाकांक्षशब्देभ्यः स्वस्ववृत्त्या पदार्थानामुपस्थित्युत्तरं गवादावस्तित्वादेरन्वयावगाही विलक्षणे बोधो, यत्रान्वयव्यतिरेकाभ्यामाकांक्षादिमत्तया शब्दस्यावगमो हेतुः, न तु पदार्थानामुपस्थितिमात्रं विशिष्टमतेरानुभविकत्वादन्यथाऽनुमितेरप्यपलापापत्तेः ।  
 न चासौ स्मृतिः, समानाकारसंस्काराप्रभवत्वात् । नापि साक्षात्कारः, साकांक्षपदेनेव प्रकारान्तरेणाप्युपस्थितार्थस्योपनयमर्य्यादयावगाहितापत्तेः । न चेष्टापत्तिरनुभवविरोधात्, तदुत्तरं तथाविधानुव्यवसायापत्तेश्च । तत्तदर्थविषयकशाब्दमतेरनुव्यवसायं प्रति तत्तदर्थसाकांक्षपदजन्यतद्गोचरशाब्दत्वेन विषयविधया हेतुत्वकल्पनायामतिगौरवात् । इतरबाधलब्धस्य छिद्रेतरत्वादेरपदार्थस्यापि अवगाहित्वेन शाब्दमतेरनुव्यवसीयमानत्वात्, गवादावस्तित्वादेरिवास्तित्वादावपि गवादेर्भानप्रसङ्गस्य तावताप्यनुद्धाराच्च । अत एवासौ नानुमितिरपि, पूर्वपरामृष्टस्य वस्तुमात्रस्यैवासति बाधके शाब्दधीविषयतापत्तेः । न च तत्तदर्थगोचरशाब्दधियं प्रति साकांक्षपदजन्यायास्तत्तदर्थगोचरस्मृतेः कारणत्वकल्पनान्नैष दोषः, तावतापि पदार्थानाः मन्वयधीशशायामपदार्थानामपि स्वस्वसामग्रीबलेन प्रत्यक्षानुमित्योरन्यतरप्रसङ्गस्य दुर्वारतापत्तेः । शाब्दधियः प्रत्यक्षत्वाभ्युपगमे प्रत्यक्षादिसामान्यं प्रति शाब्दसामाग्प्याः प्रतिबन्धकत्वासम्भवात्, शाब्दान्यप्रत्यक्षत्वावच्छिन्नं प्रति तस्यास्तथात्वमपेक्ष्य शाब्दधियः प्रत्यक्षादिभिन्नत्वकल्पनायामेव लाघवान्मानाभावाच्च ॥ 3 ॥  
 {(1) प्रत्यक्षानुमानभिन्नं शब्दाख्यं तृतीय प्रमाणं साधायेतुमन्वयबोधनामकमनुभवान्तरे प्रभेयमाह साकांक्षशब्दैरिति । आकांक्षासत्तियोग्यताविशिष्टपदप्रयोज्यः यः तत्तदर्थसंसर्गावगाही बोधोऽनुभवो जायते, स चायं बोधस्तादृशपदोपस्थाप्यस्यैवार्थस्यावाहित्वान्न प्रत्यक्षानुमित्योरन्तर्भवितुमर्हतीति कारिकार्थः । }  
 \</ना.प्र.3\>  
 \<ना.प्र.4\>  
 अथ लिङ्गजत्वेनान्वयबुद्धेरनुमितित्वसिद्धावनायत्या शाब्दान्यानुमितौ तत्सामग्प्याः प्रतिबन्धकत्वं वाच्यमतो लिङ्गजत्वमेव शाब्दधियः खण्डयति
----  
 (1)योग्यतार्थगताकाङ्क्षा शब्दनिष्ठानुभाविका ।  
 प्रत्येकं वा मिलित्वा वा नैते लिङ्गमसिद्धितः ॥ 4 ॥  
 गवादावस्तित्वादेरनुभवार्थं न तावदस्तित्वादेर्बाधविरहित्वरूपं योग्यतामात्रं लिङ्गं, बाधनिश्चयाभावेनान्यथासिद्धस्य योग्यतानिश्चयस्याऽनावश्यकत्वात् । योग्यतामात्रलिङ्गकसंसर्गानुमानस्यान्वयबुद्धिरेव घटः कर्म्मत्वमित्यत्यादिस्थलीयस्यापि तस्य तथात्वापातात्, योग्यतायाः संशयस्थलेप्यन्वयबुद्धेरानुभविकत्वाच्च । गवादावस्तित्वादेरन्वयबोधानुकूलानुपूर्वीपर्यवसिता त्वाकाङ्क्षा स्यवमसिद्धा कथमस्तित्वादेरन्वयबोधं साधयेत् ? अत एवास्तित्वादेर्योग्यताविशिष्टमप्याकाङ्क्षावत्त्वं गवादौ न तदन्वयस्यानुमापकमप्रसिद्धेः ।  
 (1) अथ गौरस्तितावान् स्वधर्मिकास्तित्वान्वयबोधानुकूलाकाङ्क्षाश्रयपदस्मारितत्वात् घटवत्, अस्तिपदसमभिव्याहृतगौः पदस्मारितत्वाद्वा, चक्षुर्वादित्याद्यनुमानत एवास्त्वन्वयधियोऽन्यथासिद्धिः । पदानामेकवाक्यतापन्नत्वरूपसमभिव्याहृतत्वनिश्चयं विना न्यायनयेऽप्यन्वयबोधस्यानुत्पत्त्या पूर्वं तस्याऽऽवश्यकत्वात् । न च विनष्टे भाविनि वा घटे चक्षुरादौ च व्यभिचारः, स्वार्थानुमाने स्वरूपसतस्तस्याकिञ्चित्करत्वात्, एकविधव्यभिचारज्ञानसत्त्वेऽप्यन्यविधव्याप्तिनिश्चयस्य सम्भवाच्च, समानाकरस्यैव व्यभिचारग्रहस्य व्याप्तिधीविरोधित्वात् इति नव्यवैशेषिकाः ।  
 (1)तन्न, गवादे) पदस्मारितत्वाद्यभावग्रहदशायामुत्पन्नस्य गौरस्तीत्याद्यन्वयबोधस्योक्तहेतुनाप्यनिष्पत्तेः, पदजन्या हि पदार्थस्मृतिः स्वरूपसत्येवान्वयबुद्धावुपयुज्यते, न तु ज्ञाता, प्रमाणाभावात्, पदैरस्मारितस्यापि तत् स्मारितत्वग्रह(1) दशायामन्वयधीप्रसङ्गाच्च । एतेन गौः पदमस्तित्ववद्गोगोचरज्ञानपूर्व्वकम् अस्तिपदसाकाङ्क्षगौः पदत्वात् , यन्नैवं तन्नैवं, यथाऽऽकाशमित्येवं पदपक्षकमप्यनुमानं कणभक्षपक्षानुसारिणाम्(2) अपास्तम् । गवादिपदानां ज्ञानपूर्वकत्वाद्यभावनिश्चयदशोत्पन्नस्य गवादिमुख्यधर्म्मिकास्तित्वाद्यन्वयबोधस्य सर्वजनानुभवसिद्धस्योक्तलिङ्गादप्यनिष्पत्तेः, वाक्यार्थस्यापूर्वत्वेन तद्गर्भसाध्यस्य प्रायशः प्रागनुपस्थित्याऽनुमानायोगाच्च ।  
 (1)वस्तुतो वाक्यार्थबोधस्यानुमितित्वे सत्येव साकाङ्क्षपदत्वादिलिङ्गकत्वं कल्प्यं, तदेव त्वसिद्धं प्रमाणाभावात्, अस्तित्वेन गामनुमिनोमूत्यादेरनुव्यवसायस्य तत्रासत्त्वात्, प्रत्युत गौरस्तीतिवाक्यादस्तित्वेन गौः श्रुतो नत्वनुमित इत्यनुभवाच्च, "श्रोतव्यो मन्तव्य" इत्यादिप्रयोगदृष्ठ्या शाब्दत्वस्यापि श्रृणोतेः शक्यतावच्छेदकत्वात् । न चासौ भ्रान्तिः, बाधकाभावात् । (अन्यथा) न चेदेवमनुमितिमात्रस्य पदजन्यत्वं प्रकल्प्यान्वयबोधत्वं किमिति न रोचयेः ? अनुमिताविवान्वयमतावपि समानविषयकप्रत्यक्षसामग्प्यादेः प्रतिबन्धकतया तदभावजन्यत्वेनैकशेषस्य दुष्करत्वात्, पटादिपदैरर्थस्य पटादेः स्मरणे सति तदीयव्याप्तेरिव दहनाद्यर्थैस्तदर्थकवह्न्यादिपदस्य स्मरणोत्तरं तदीयाकाङ्क्षाद्यवगमस्य सुवचत्वात्, वाच्यतावद्वाचकत्वास्यापि सम्बन्धस्य स्मारकतायामविशिष्टत्वात् । न च ह्रदे धूमभाव इत्याद्यप्रसिद्धसाध्यकानुमितिस्थले पूर्वं साध्यस्यानु पस्थित्या तेन साध्यवाचकपदस्य स्मरणासम्भव इति वाच्यम् । तत्र साध्यज्ञानविरहेऽपि उद्बोधकान्तरात् साध्यवाचकपदस्मरणसम्भवात् ।  
 किञ्च घटादन्य इत्यादिवाक्याद्धटप्रतियोगिताकान्यत्वादिप्रकारेण निरवच्छिन्नविशेष्यताको घटान्यस्य बोधः सर्वजनसिद्धः, स चाऽस्माकं तादृशानुपूर्वीकपदज्ञानत्वेन तथाविधान्वयबोधं प्रति हेतुत्वादुपपद्यते, परेषान्तु भेदो घटप्रतियोगिताकस्तत्साकाङ्क्षान्यपदस्मारितत्वादित्यादिरीत्या अनुमित्या न तन्निर्वाहः, पक्षविधयाऽन्यत्वस्य भानेऽप्यन्यत्वप्रकारेणान्यस्य तत्राभानात् । न च तत्रान्यपदमेव घटान्यत्वप्रकारेण घटान्यस्य लक्षकम्, घटादित्यस्य व्यर्थतापत्तेः, अन्यथा घटोऽस्तीत्यादावपि घटादिपदस्यैवास्तित्वादिविशिष्टघटादिलक्षकत्वसम्भवात्, तत्राप्यस्तित्वघटयोरन्वयबोधापलापापत्तेरित्यास्तां विस्तरः ॥ 4॥  
 {(1) ननु योग्यताकांक्षयोः शाब्दबोधसामग्र्योर्लिङ्गत्वसम्भवेन शाब्दबुद्धेरनुमितित्वमेवास्तामित्याशङ्कामुत्तरयाति योग्यतेति । अर्थगता बाधाभावरूपा योग्यता तथा शब्दनिष्ठाऽन्वयबोधानुकूलापूर्वीरूपाऽऽकांक्षा च शाब्दबोधजनिका भवति, किन्तु प्रत्येकमेकेकशो मिलित्वा सम्भूयवैते योग्यताकांक्षे स्वयमसिद्धत्वाद्धेतोर्न लिङ्गं भवितुमर्हति इति कारिकार्थः ।}  
 {(1)"अथेत्यादि, नव्यवैशेषिका" इत्यन्तमनुमाने एव शब्दस्यान्तर्भावमङ्गीकुर्वतां व्योमशिवाचार्यातिशिक्तानां नवीनानां भाष्यकारादीनां च सर्वेषां मतं प्रदर्शितम् । तेषामयमभिप्रायः । यथा हि गृहीतसम्बन्धस्य लिङ्गदर्शनानन्तरं व्याप्त्यनुस्मरणन्ताभ्यामतीन्द्रियेऽर्थेनुमानं (परामर्शज्ञानं) जायते, तथा शब्दश्रवणात्समयानुस्मरणे सति परामर्शज्ञानं तस्मात्परोक्षार्थप्रतिपत्तिरिति । तथाचायं गौरित्याद्यर्थपक्षकानुमानेनैवाम्बयधियः सम्भवे किं शब्दाख्यप्रमाणेनातिरिक्तेनेति । एतच्च व्योमशिवाचार्यैर्वैशेषिकभाष्यं टीकयद्भिरपि खण्डितम् । तेषामयामाशयः । धूमवच्छब्दोऽर्थज्ञाने न स्वाभाविकं सम्बन्धमपेक्षते किन्तु पुरुषेच्चासम्पादितसमयापेक्ष एवार्थप्रातिपादकः, स्वाभाविकसम्बन्धे हि विनापि सङ्केतं म्लेच्छादिशब्दश्रवणादर्थप्रतिपत्तिः स्यात् । संकेतापेक्षस्य त्वर्थप्रतिपादकत्वे स एवास्त्वलं नित्यसम्बन्धेन, तथा च शब्दानां समयवशेनार्थप्रतिपादकत्वादुपपन्नमनुमानादर्थान्तरत्वमिति संक्षेपः ।}  
 {(1) तन्नेति । पदस्मारित्वाभावग्रहकालेपि अस्ति गौरिति शाब्दजन्यस्यास्तितावती गौरिति शाब्दबोधस्यानुभवसिद्धत्वादुक्तहेतुपरामर्शासंभवेन कुतोऽनुमानेऽन्तर्भाव इति भावः । पदजन्यपदार्थस्मृतिज्ञानस्य हेतुत्वे दोषमप्याह पदैरिति । तथाच परमार्थतः पदैरस्मारितस्यापि पदस्मृतोयमर्थ इति भ्रमज्ञानविषयस्याप्यर्थस्य शाब्दबोधः स्यादिति भावः ।}  
 {(1) अत्र तत्स्मृतत्वग्रहादन्वय -- इति पाठान्तरं रामभद्रस्याभिमतं बोध्यम् ।}  
 {(2) साध्यतावच्छेदकघटकविषया गवादावस्तित्वानुमाने पर्यवसानं कणादमतानुसारिणामित्यर्थः ।}  
 {(1) ज्ञानज्ञानस्यैव व्यवहारविषयसाधकत्वमभिप्रेत्याह वस्तुत इति । अयमभिप्रायः । पर्वते वह्निमनुमिनेतीतिवह्नैरस्तीतिवाक्यादस्तित्वेन गौरित्यनुव्यवसायसत्त्वाच्छब्दस्यापि अनुमानवत्मामाण्यसंगीकतव्यम्, अन्यथाऽनुमितिमात्रे परार्थानुमानवत्स्वार्थानुमानेऽपि पदजन्यत्वं प्रकल्प्य शाब्दबोधत्वमेव किं न स्यात् शब्दस्थले व्याप्त्यादिवदनुमानस्थले आकांक्षादिकल्पनायुक्तेस्तौल्यात् इति । }  
 \</ना.प्र.4\>  
 \<ना.प्र.5\>  
 साकाङ्क्षत्वादिधीरिव वाक्यार्थगोचरयथार्थज्ञानवदुक्तत्वरूपस्याप्तोक्तत्वस्यापि निश्चयः शाब्दधीहेतुरतो नैकपदार्थघर्मिकोऽपरपदार्थस्यान्वयबोधोऽनुमितिः, सिद्धिसत्त्वे विनानुमित्सां तदसम्भवात्, परन्त्वनुमितेरन्य एव, किन्त्वसौ गृहीतग्राहित्वान्न प्रमा, यज्जातीयविशिष्टज्ञानत्वावच्छेदेन समानाकारनिश्चयोत्तरत्वं तज्जातीयान्ययथार्थज्ञानस्यैवागृहीतग्राहित्वेन प्रमात्वात्, अत एव धारावाहिकप्रत्यक्षव्यक्तीनां समानाकारग्रहोत्तरवर्त्तित्वेऽपि न तासां प्रमात्वहानिः, हानिस्तु समानाकारानुभवसमुत्थानां । स्मृतीनामिति जरन्मीमांसकानां समाधानं निरस्यति
-----  
 (1)नाप्तोक्तता तु वाक्यार्थगर्भा ज्ञातोपयुज्यते ।  
 वाक्यार्थानामपूर्वत्वात्संशयेऽप्यन्वयोदयात् ॥ 5 ॥  
 यद्येकपदार्थवदपरपदार्थपर्यवसन्नस्य वाक्यार्थस्य ज्ञानवदुक्तत्वरूपाया आप्तोक्तताया निश्चयः शाब्दमतेः कारणं स्यात्, स्यादपि तेनैव रूपेण साध्यनिश्चयेन प्रतिबन्धादेकपदार्थपक्षिकाया अपरपदार्थानुमितेरनुत्पादो, न चैवं, शाब्दधियः पूर्वं वाक्यार्थस्योपस्थित्यनियमेन तद्गर्भस्याप्तोक्तत्वस्यापि मतेरनावश्यकत्वात्, अन्यथा वेदस्याप्यनुवादकतापत्तेः (न हि लौकिके(न) तत्त्वेन ज्ञातवाक्येन जनित एवान्वयबोधे तस्य हेतुत्वं गौरवात्,) (1) एकपदार्थेऽपरपदार्थस्य शाब्दे वाक्यार्थज्ञानवदुक्तत्वस्य संशयेऽपि शाब्दमतेरुत्पादाच्च । अत एवाऽऽप्तोक्तत्वस्य संशये व्यतिरेकनिश्चये वाऽन्वयबुद्धेरनुत्पादादवश्यं तन्निश्चयस्तत्र हेतुरित्यपि प्रत्युक्तम्, असिद्धेः ।  
 (1)ननु माभूदाप्तोक्तत्वस्य निश्चयानुरोधेन सिद्धसाधनं तात्पर्यस्य तु स्यात्, तन्निश्चयस्याऽन्वयधीहेतुत्वात्, अन्यथा घटकर्मत्वादिपरत्वाभावस्य घटकर्मत्वाद्यन्यमात्रपरत्वस्य वा निश्चयेऽपि घटमित्यादिवाक्यात् कर्मत्वं घटीयमित्याद्यन्वयबोधापत्तेरिति चेत् । न(2), कर्मताधर्मिकघटाद्यन्वयधीपरत्वाभावनिश्चयदशायां प्रमेयत्वादिप्रकारेण घटकर्मत्वादिपरत्वस्य निश्चयेऽपि, घटीयं कर्मत्वमित्यन्वयमतेरनुत्पत्त्या कर्मताधर्मिकघटान्वयबोधपरत्वप्रकारकनिश्चयत्वेनैव तात्पर्य्यधियस्तस्यां कारणत्वेन वाक्यार्थस्य तत्रानिवेशात् ।  
 (1)वस्तुतः(स्तु) समानानुपूर्वीकस्यैव वाक्यान्तरस्य तस्यैव वा कालान्तरमन्तर्भाव्य घटीयकर्मत्वादिपरत्वनिश्चयसत्त्वेऽपि श्रूयमाणवाक्यव्यक्तिविदानीमन्तर्भावेण तत्परत्वस्यानिश्चयेऽभावनिश्चये वा, घटीयं कर्मत्वमित्याद्यन्वयमतेरनुत्पादाद्विशिष्यैव तत्तद्वाक्यव्यक्तिधर्मिकस्य घटकर्मत्वादि(2)परत्वनिश्चयस्य तत्तदन्वयबोधहेतुत्वमुपेयम्, तथा च तत्तद्धेतुभूतानां प्रकरणज्ञानाभिधानामेव विज्ञानव्यक्तीनां तथात्वमुचितम् अवश्यक्लृप्तपूर्ववर्त्तिताकत्वात् । अत एव सैन्धवमानय इत्यादावपि लवणपरत्वधीर्न लवणाद्यन्वयबुद्धौ हेतुः, किन्तु तदर्जकत्वेनाभिमतं भोजनादिप्रकरणस्य प्रतिसन्धानमिति न्यायसिद्धान्तः ।  
 एवञ्च -- वाक्यार्थप्रतीतिजनकतयाभिप्रेतत्वलक्षणस्य तात्पर्य्यस्य ज्ञानमवश्यं शाब्दसामान्ये हेतुः, तस्य संशये व्यतिरेकनिश्चये च तदनुत्पादात्, तन्निश्चयस्यैव युगपदनेकार्थोपस्थितावेकार्थमात्रान्वये विनिगमकत्वात्, लक्षणाकल्पकत्वात् मुख्यार्थबाधस्य सर्वत्र लक्षणाया असम्भवात्, तथा च तात्पर्य्यावच्छेदकतयैव सर्वत्र वाक्यार्थसिद्धेः प्रत्यक्षानुमितिभ्यां भिन्नमनुभवं भावयन्नपि शब्दो गृहीतग्राहित्वेनानुवादक -- इति प्रभाकरमतमप्यनादेयम्, कविवाक्यनामन्यार्थमात्परत्वस्य शुकादिवाक्यानाञ्च स्वार्थपरत्वाभावस्य निश्चयेऽपि ततः सामाजिकादेरन्वयानुभवोत्पत्त्या व्यभिचारादित्यास्तां विस्तरः ॥ 5 ॥  
 {(1) वाक्यार्थविषयकयथार्थज्ञानवदुक्तत्वरूपस्याप्तोक्तत्वनिश्चयस्यापि आकांक्षादिज्ञानवच्छाद्वबोधे हेतुत्वान्नैकपदार्थेऽपरपदार्थप्रकारकबोधोऽनुमितिरुक्ताप्रोक्तत्वरूपसिद्धिज्ञानस्य प्रतिबन्धकस्य सत्त्वाकिन्तु तद्भिन्नोऽपि गृहीतग्राहित्वादसौ स्मृतिवन्न प्रमेति जरन्मीमांसकाशयं निरस्यन्नाह नाहोक्ततेति । सर्वत्र वाक्यार्थानां शाब्दबोधात्पूर्वमप्रतीतत्वाद्धेतोः वाक्यार्थघटितोक्तस्वरूपाऽप्रोक्ता निश्चिता सती शाब्दबोधे नोपयुज्यते, तथा उक्तविधप्तोक्तत्वस्य संशयेऽपि शाब्दमतेरुत्पादादपि तस्याः शाब्दबोधे नोपयोग इति कारिकार्थः ॥}  
 {(1) अं पाठो रामभट्टस्य नेष्ट इति कुण्डलनान्तर्गतः कृतः ।}  
 {(1) तात्पर्यग्रहकप्रकरणादिनैवार्थाविशेषेबोधकत्वसम्भवान्न तात्पर्यज्ञानस्य हेतुत्वं सर्वत्र शाब्दबाधे नैयायिकैरंगीक्रियते इत्याशयेनाह वस्तुत इति । }  
 {(2) कर्मतादीति पाठः रामभद्वस्येष्टः ।}  
 {(1) घटमिति वाक्यं कर्मताधर्मिकाधेयतासम्बन्धेन घटप्रकारकप्रतीतिजनकत्वेनाभिप्रेतमित्यादितात्पर्यज्ञानस्य तादृशतात्पर्याभावनिश्चयदशायां तद्वाक्यात्कर्मत्वं घटीयमिति शाब्दबोधवारणायाऽवश्ये हेतुत्वं वाच्यन्तथा च तत्रैव वाक्यर्थस्य प्रवेशाच्छब्दोऽनुवादक इत्यत्र मीमांसकशङ्काभिप्रायो बोध्यः ।}  
 {(2) नेति । तात्पर्यज्ञानस्य शाब्दबाधे हेतुत्वस्वीकारेऽपि तत्रैकपदार्थविशिष्टापरपदार्थवत्त्वरूपवाक्यार्थस्य न निवेशः किन्तु निरूप्यनिरूपकभावापन्नविषयताया एवेति नैयायिकसमाधानार्थः । }  
 \</ना.प्र.5\>  
 \<ना.प्र.6\>  
 ननु स्वार्थान्वयगोचरो बोधः साकाङ्क्षैरपि सार्थकैरेव शब्दैः सम्पादनीयो, न तु निरर्थकैस्तत्र कोऽसौ सार्थकः कतिविघश्च इत्याकाङ्क्षायामाह ----  
 (1)शब्दान्तरमपेक्ष्यैव सार्थकः स्वार्थबोधकृत् ।  
 प्रकृतिः प्रत्ययश्चैव निपातश्चेति स त्रिधा ॥ 6 ॥  
 यादृशः शब्दः शब्दान्तरं सहकृत्यैव स्वस्य स्वघटस्य वा दृत्त्युपस्थाप्ययादृशार्थावगाहिबोधं प्रत्यनुकूलः, स तथाविधार्थे सार्थकः । पटपाचकाद्याः प्रकृतयः सुप्तिङ्ङाद्याः प्रत्ययाश्चादयो निपाताश्च स्वोपस्थाप्यार्थस्य बोधं नियमतः(1) शब्दान्तरं सहकृत्य जनयन्ति, वाक्यानि पुनरसहकृत्यापि । शशविषाणादिकः शब्दोऽपि शशीयत्वादिना विषाणादेरन्वयबोधमादधानस्तादृशविषयताकबोधने सार्थक एव, परन्त्वयोग्यः ।  
 स चायं त्रिविध एव-प्रकृतिः प्रत्ययो निपातश्चेति । शप्श्यनादिविकरणे नुमाद्यागमश्चाऽन्वयबोधने प्रकृत्यादीनां सहायोऽपि न स्वार्थोपस्थितिद्वारा, येन तमादाय चतुरादिविधः सार्थकः स्यात् । पुत्रो व इत्यादावपि युष्मदादिसम्बन्धो न वसाद्यादेशस्यार्थः, किन्तु तदादेशिनो युष्माकमित्यादिवाक्यस्य, अतः पूर्वपदमपेक्ष्यैव तादृशसम्बन्धबोधानुकूले तत्र न प्रसङ्गः सदृशाद्यर्थे प्रकृत्यादिभ्यो भिन्नेषु निभनीकाशादिशब्देष्वतिप्रसङ्गस्तु समासान्तर्गतत्वनियतस्वार्थबोधकताकान्यत्वेन विशेषणाद्वारणीवः ॥ 6॥  
 {(1) सार्थकशब्दस्य स्वरूपं भेदञ्जाह शब्दान्तरेति । यः शब्दान्तरसहकारेण स्वस्वघटकान्यतरवृत्त्युपस्थाप्ययादृशार्थान्वयबोधजनकः स शब्दः सार्थकः, स च प्रकृतिप्रत्ययनिपातेभेदन त्रिविध इति कारिकार्थः ।}  
 {(1) घटमित्यादिवाक्यस्यान}  
\</ना.प्र.5\>  
\<ना.प्र.6\>  
 तत्र प्रथमोद्दिष्टां प्रकृतिं लक्षयति----  
 (1) स्वेतरार्थानवच्छिन्नयत्स्वार्थस्यावबोधने ।  
 यच्छब्दनिश्चयो हेतुः प्रकृतिः सा तदर्थिका ॥ 7 ॥  
 स्वेतरशब्दार्थाविशेषितस्य यादृशस्वार्थस्याऽन्वयबोधं प्रति स्वाव्यवहितोत्तरसंसर्गेण यादृशशब्दवत्ताया निश्चय एव हेतुस्तादृशशब्दस्तथाविधार्थे प्रकृतिः । पट -- भूप्रभृतयो हि शब्दाः स्वोत्तरविभक्त्याद्यंशे निश्चिता एव स्वोपस्थाप्यस्य वसनजननादेरन्वयं प्रत्ययार्थे कर्मत्व - कर्तृत्वादौ बोधयन्ति न त्वन्यथा । प्रत्ययास्तु पदार्थान्तरावच्छिन्नस्यापि स्वार्थस्य सङ्ख्याकालेष्टसाधनत्वादेरन्वयबोधं प्रत्यनिश्चिता अप्युपयुज्यन्ते, चैत्रः पचति यजेतेत्यादौ शब्दान्तरधर्मिकसुबादिनिश्चयस्यासत्त्वेऽपि तदर्थस्यैकत्ववत्तैमानत्वेष्टसाधनत्वादेश्चैत्र - पाक - यागादावन्वयात् । स्वाव्यवहितोत्तरत्वसंसर्गेण(1) यादृशशब्दवत्ताया निश्चय एव तदुपस्थाप्ययादृशार्थप्रकारकान्वयबोधं प्रति हेतुस्तादृशस्यैव शब्दस्य प्रकृते तथाविधः स्वार्थः, स च पाकेत्यादेः शक्यादिविरहेऽपि पचनादिरूपः सुवच एव, पचनादेः कर्मत्वादावन्वयबोधं प्रत्यामादिधर्मिकतादृशशब्दवत्ताया निश्चयस्यैव हेतुत्वात्(2) ।  
 बहुगुडो द्राक्षेत्यादावीषदसमाप्तत्वादिरूपस्य स्वार्थस्य द्राक्षादावन्वयबोधं प्रति गुडादिपदधर्मिकः स्वोत्तरत्वसम्बन्धेन बहुजादिप्रत्ययस्य निश्चय एव हेतुरपि न पदार्थान्तरानवच्छिन्नस्य तादृशस्वार्थस्य द्राक्षादविन्वयबोधकः, प्रत्ययानां प्रकृत्यर्थावच्छिन्नस्यैव संख्यादिभिन्नस्वार्थस्य (1) कर्तृकृदादावन्वयबोधकत्वव्युत्पत्तेः, अतो नाम्नः प्राग्विहिते बहुचि न प्रसङ्गः, न वा चन्द्रनिभोऽयं कुम्भकारोऽयमित्यादौ सदृशकर्त्राद्यर्थके निभकारादौ, पूर्वपदार्थावच्छिन्नस्यैव सदृशाद्यर्थस्य बोधकतायास्तत्र व्युत्पन्नत्वात् ।  
 न चैवमेवकारादेरन्ययोगव्यवच्छेदाद्यर्थे प्रकृतिवनं न स्यात्, पार्थ एव धनुर्धर इत्यादौ पार्थादिपदार्थविशेषितस्यैव तादृशस्वार्थस्यान्वयबोधं प्रति हेतुत्वादिति वाच्यम् । इष्टत्वात् । प्रकृतेः स्वोत्तरविभक्तिसाकाङ्क्षासजातीयत्वनियमात्, एवकारादेश्च सविभक्तिकत्वे एव प्रमाणाभावात् ।  
 ये तु मन्यन्ते --- पार्थान्ययोगत्वावच्छिन्नव्यवच्छेदस्यैव तत्रैवकारार्थत्वं तादृशार्थबोधने तात्पर्य्यग्राहकत्वेन शबादिवदाकाङ्क्षासम्पादकत्वेनैव वा पार्थादिशब्दस्योपयोगादेवकारादिनिपातः प्रकृतिरेव, तस्य च लुप्तविभक्तिकत्वेन तादृशविभक्त्यंश एव तन्निश्चयस्य पार्थान्ययोगत्वाद्यवच्छिन्नव्यवच्छेदरूपस्वार्थान्वयबोधं प्रति हेकुत्वम्
--- इति ।  
 तेषां मते पार्थ एवेत्यत्र पार्थैवकारार्थयोर्भेदेनानुभविकस्यान्वयबोधस्यापलापप्रसङ्गः, प्रसङ्गश्च तयोरभेदेनान्वयस्य, तथा व्यवच्छेद एवेत्यादावपि, प्रातिपदिकार्थयोरभेदान्वये तन्त्रस्य नाम्नोः समानविभक्तिकत्वस्यानपायादिति ।  
 यत्तु --- उपसर्गाणामिवैवकारादिनिपातानामपि न प्रकृतित्वं निरर्थकत्वात्, परन्तु समभिव्याहृतपार्थादिपदानां तदन्ययोगव्यवच्छिन्नादिलक्षणायां निरूढत्वसम्पादकत्वमात्रम् -- इति मतम् । तच्चिन्त्यम् ॥ 7 ॥  
 {(1) प्रकृतिलक्षममाह स्वेतरेति । यच्छब्दस्य निश्चयो स्वभिन्नार्थासम्बद्धस्य स्वकीयार्थस्य बोधं प्रतिकारणं स शब्दस्तदर्थे प्रकृतिरिति कारिकार्थः ।}  
 {(1) सम्बन्धेनेति पाठः कृष्णकान्तस्याभिमतो बोध्यः ।}  
 {(2) सर्वपदार्थप्रधानस्य घटपदेत्वादिद्वन्द्वस्य कलज्ञवसनादि, पूर्वपदार्थप्रधानस्योपकुम्भाव्ययीभावस्य कुम्भसमीपादिः, तथाऽघटेत्यादिनञ्‌समासस्य घटादिभिन्नत्वादिः,प्राप्तजायार्द्धपिप्पल्यादितत्पुरुषस्य पुरुषसिंहेत्यादिकर्मधारयस्य यथायथं जायाप्राप्त्याश्रयपिप्पल्यर्द्धासिंहसदृशपुरुषादिरीराढवानर इत्यादि बहुव्रीहेः स्वकर्मकारोहणकतृवानरसम्बन्ध्यादि विशेषतो ग्राह्यः । इत्येवं क्वाचित्पुस्तकेऽतिरिक्ता पाठः ।}  
 {(1) अत्र धर्म्यन्तरे पाठो मु. पु. बोध्यः।}  
\</ ना.प्र.7\>  
\<ना.प्र.8\>  
 लाघवादन्यथा निर्वक्ति ----  
 (1) स्वोपस्थाप्ययदर्थस्य बोधने यस्य निश्चयः ।  
 तत्त्वेन हेतुरथवा प्रकृतिः सा तदर्थिका ॥ 8 ॥  
 तत्त्वेन --- यन्निश्चयत्वेन, स्वोपस्थाप्ययादृशार्थस्यान्वयबोधं प्रति स्वाव्यवहितोत्तरत्वसंसर्गेण यादृशशब्दवत्तानिश्चयत्वेन हेतुत्वं तादृश एव शब्दस्तथाविधार्थे प्रकृतिरिति तु फलितार्थः । बहुगुडो द्राक्षेत्यादौ बहुजाद्यर्थस्यान्वयबोधं प्रति न गुडादिपदधर्मिकबहुजादिनिश्चयत्वेन हेतुत्वमपि तु सुबादिधर्मिकबहुगुडादिपदनिश्चयत्वेन, अन्यथा केवलादपि बहुगुडादिशब्दात् द्राक्षादौ बहुजाद्यर्थस्यान्वयबोधापत्तेरिति न तत्र प्रसङ्गः ॥ 8 ॥  
 {(1) स्वेतरार्थानवच्छिन्नत्वनिवेशाभावमयुक्तलाघवेन लक्षणान्तरमाह स्वोपस्थाप्येति । प्रकृत्युपस्थाप्ययादृशार्थान्वयबोधे प्रति अव्ययहितोत्तरत्वसम्बन्धेन यादृशशब्दवत्तानिश्चयः तत्त्वेन - निश्चयत्वेन कारणं तादृश एव शब्दस्तत्रार्थे प्रकृतिरित्यर्थः । अमादिधार्मिकघटादिनिश्चयः घटीयं कर्मत्वमित्यन्वयबोधं प्रति कारणमिति घटार्थे घटशब्द) प्रकृतिरिति लक्षणसमन्वय इति कारिकार्थः ।}  
\</ ना.प्र.8\>  
\<ना.प्र.9\>  
 प्रत्ययं लक्षयति विभजते च ----  
 (1)यादृशार्थे प्रकृत्यन्यो निपातान्यश्च वृत्तिमान् ।  
 स तादृशार्थे शब्दः स्यात्प्रत्ययोऽसौ चतुर्विधः ॥ 9 ॥  
 यादृशार्थ इति वृत्तावप्यन्वेति(2), तेन यादृशार्थकप्रकृतिनिपाताभ्यां भिन्नो यादृशार्थे शक्तिनिरूढलक्षणान्यतरात्मकप्रशस्तवृत्तिमान् यादृशः शब्दः, स तादृशार्थकप्रत्ययः, प्रशंसायां मतुपो विधानात् । शक्त्या निरूढलक्षणया च गुण - गुणिनोः स्थितिप्रस्थानयोश्च बोधका अपि शुक्ल - स्थाप्रभृतयः प्रकृतिभ्यो न भिन्नाः, तथा शक्त्या समुच्चयादिप्रतिपादका अपि चादयो न निपातेभ्यः, सुबादयस्तु स्वपरतायामेव प्रकृतयो न त्वेकत्वाद्यर्थे । तृतीयादौ कर्मत्वादेः सत्यपि लक्षणा न निरूढा, प्रायशः प्रयोगविरहात् । अत एव यत्रास्ति प्रयोगस्तत्र तृतीयादितोऽपि कर्मत्वादेरवगमः, यथा \`पशुना रुद्रं यजत' इत्यादौ । अत एव चान्वर्थ बलादेवैकवचनादेरेकत्वादिबोधकत्व प्राप्तौ "द्व्येकयोर्द्विवचनैकवचने, बहुषु बहुवचनमिति" यत् पाणिनिः प्राह, तदिदं द्वित्त्वैकत्वादावेव द्विवचनैकवचनादिनियमार्थमिति फणिभाष्यकृतः, तेन द्वित्त्वादावपि नैकवचनादिप्रयोगः प्रमाणम् ।  
 तद्धिताख्यातकृतोऽप्येतेन व्याख्याताः । तत्रापि शक्तिवन्निरूढलक्षणाया एव प्रत्ययत्वसम्पादकत्वात्, नहि भक्षको दाक्षिः पक्ष्यतीत्यादौ भक्षणोदेर्लक्षणया देशाद्यवगमः कृदादितः कस्यापि । स्वार्थिकप्रत्ययमात्रस्य च स्वरूपमर्थः, तेन \`जुगुप्सते देवते'त्यादौ सन्तलादौ नाव्याप्तिः । भावविहितानामपि घञादीनामुक्तैव गतिः, तत्रापि भावपदार्थस्य धात्वर्थस्वरूपपरत्वात्, अन्यथा \`पाकं पश्ये'त्यादौ धात्वर्थस्य पचनादेः कर्मत्वादावन्वयानुपपत्तेः(1), सुबर्थे धात्वर्थस्यान्वयस्याव्युत्पन्नत्वात् । इत्थमेव च \`स्तोकः पाक' इथ्यादिप्रयोगस्य परिशिष्टाद्युक्तस्य प्रामाण्यम्, अन्यथा स्तोकादीनां धात्वर्थविशेषणत्वे नियमतो द्वितीयापत्तेः, अत एव "सञ्चारोरतिमन्दिरावधि सखीकर्णावधि व्याहृतम्" इत्यादिकं काव्यम्(1), "आगमो निष्फलस्तत्र भुक्तिः स्तोकापि यत्र नो" इत्यादिस्मृतिश्च (यज्ञo स्मृo व्यवo27) सङ्गच्छत इति नव्याः ।  
 स्वोत्तरप्रत्ययार्थसाकाङ्क्षस्यैव धातोरर्थे विशेषणतापन्नस्य बोधने तदर्थकनाम्नो द्वितीयाद्यपेक्षा न तु धातुमात्रस्य, तथाच स्तोकः पाक इत्यादिरेव प्रमाणं न तु स्तोकं पाक इत्यादिः, \`अपृथग्‌रूपक्रियाया विशेषणं कर्मे'त्याद्यनुशिष्टेरपि तत्रैव तात्पर्य्यात् । अत एव \`स्तोकं स्थीयते, साधु गतं, चकितं द्रष्टव्यमि'त्यादौ धात्वर्थस्य तिङ्ङाद्यर्थकालादिसाकाङ्क्षत्वान्न तद्विशेषणस्य द्वितीयाद्यनुपपत्तिरिति तु शाब्दिकसम्प्रदायः । यत्तु वाक्यपदीये भर्तृहरिणोक्तं ----  
 यः स्वेतरस्य यस्यार्थे स्वार्थस्यान्वयबोधने ।  
 यदपेक्षस्तयोः पूर्वा प्रकृतिः, प्रत्ययः परः ॥  
 इति, तद्बहुजादावव्याप्त्यतिव्याप्तिप्रसङ्गादुपेक्षितम् ।  
 यदुपि ----  
 स्वेतरार्थानवच्छिन्नस्वार्थस्यान्वयबोधने ।  
 योऽसमर्थः सैष शब्दः प्रत्ययोऽयं चतुर्विधः ॥  
 इत्युमापत्युक्तम् । तदप्ययुक्तम्, सुप्तिङोः पदार्थान्तरावच्छिन्नस्वार्थसंख्यादिप्रकारकबोधसमर्थत्वेन तयोस्तव्यादौ चाव्याप्तेः । \`सैष' इत्यत्र लुप्तविभक्तिकस्यापि सस्य पाद(1)पूरणे पुनः सन्धिः, \`सैष दाशरथी राम' इत्यादिवत् ॥ 9 ॥  
 {(1) लक्षणविभागाभ्यां प्रत्ययं निरूपयति यादृशार्थे इति । यादृशार्थकप्रकृतिनिपातभिन्नः यादृशार्थे प्रशस्तशक्तिनिरूढलक्षणात्मकवृत्तिमांश्च यादृशः शब्दः स तादृशार्थाबोधकः प्रत्ययो चतुर्विध इत्यर्थः ।}  
 {(2) स्वपरतायां सेः प्रकृत्यन्यत्वं नास्तीति यादृश इति प्रकृत्यन्यांशे, स्मृतमनुभूतञ्चेत्यत्र चकारस्य समुच्चयार्थे प्रकृत्यन्यत्वं स्वपरतायां निपातान्यत्वमस्तीति निपातान्यांशे, एकत्वाद्यर्थे घटशब्दस्य घटरूपार्थे च सेः प्रकृत्यन्यत्वञ्चास्तीत्यतिव्याप्तिवारणाय वृत्तिमानित्यंशे च विशेषणं बोध्यम् ।}  
 {(1) अनन्वयापत्तेरिति रामभद्रस्याभिमतः पाठोब़त्र द्रष्टव्यः।}  
 {(1) तथाच \`सञ्चारो रतिमन्दिरावधी'त्यत्रावधिशब्दस्य घञ्प्रत्ययान्तचरधात्वर्थाविशेषणत्वात् धत्वर्थविशेषणस्य कर्मत्वमेकत्वनपुंसकत्वञ्चेति नियमान्नपुंसकलिङ्गैकवचनमेकत्वञ्च सङ्गच्छते । एवं \`भुक्तिः स्तोकापी'त्यत्र स्तोकशब्दस्य प्रत्ययार्थविशेषणतया प्रथमापि सङ्गच्छत इति प्रत्ययार्थाविशेषणस्य प्रथमान्तत्वं धात्व}  
 {(1) अत्र \`पादस्य' इति रामभद्राभिमतः पाठो द्रष्टव्यः ।}  
\</ ना.प्र.9\>  
\<ना.प्र.10\>  
 लाघवादन्यथा निर्वक्ति ---  
 (2)इतरार्थानवच्छिन्ने स्वार्थे यो बोधनाक्षमः ।  
 तिङ्ङर्थस्य निभाद्यन्यः स वा प्रत्यय उच्यते ॥ 10 ॥  
 यः शब्दः शब्दान्तरार्थाविशेषिते यादृशस्वार्थे धर्मिणि तिङ्ङर्थस्यान्वयबोधने स्वरूपायोग्यः, स वा निभादिशब्देभ्यो भिन्नस्तादृशार्थे प्रत्यय इत्यर्थः । \`चैत्रोऽस्ती'त्यादावर्थान्तरानवच्छिन्ने स्वार्थे नाम्नां तिङ्ङर्थान्वयबोधकत्वम् । एवं \`यजेत स्थीयते' इत्यादौ यजादिधातूनाम् । \`पचती'त्यादौ तिङां \`पाचकोऽस्ती'त्यादौ कृतां \`काश्यपिरि'त्यादौ च तद्धितानाम् प्रकृत्यर्थावच्छिन्न एव स्वार्थे कृत्यादौ तिङ्ङर्थस्य वर्त्तमानत्वादेर्बोधकत्वं न तु तदनवच्छिन्न इति तेषु नाप्रसङ्गः । निभनिपातादिकस्तु शब्दान्तरार्थानवच्छिन्ने सदृशसमुच्चयादिस्वार्थे तिङ्ङर्थस्यान्वयबोधं प्रति स्वरूपायोग्योऽपि निभादिरेवेति न तत्र प्रसङ्गः ॥ 10॥  
 {(2) स्वेतरार्थाविशेषितस्वार्थबोधजनकस्वरूपयोग्यत्वाभाववान्निपाताद्यतिरिक्तः शब्दः प्रत्यय इति कारिकार्थः ।}  
\</ ना. प्र.10\>  
\<ना.प्र.11\>  
 निपातं लक्षयति ----  
 (1)स्वार्थे शब्दान्तरार्थस्य तादात्म्येनान्वयाक्षमः ।  
 सुबाद्यन्योनिपातोऽसौ विविधश्चादिभेदतः ॥ 11 ॥  
 यः शब्दः केवले यादृशस्वार्थे शब्दान्तरार्थस्य तादात्म्येनान्वयबोधं प्रत्यसमर्थः सुबादिप्रत्ययेभ्यः प्रत्येकं भिन्नः स तादृशार्थे निपातः । चादयो निपाताः स्वार्थे समुच्चयादौ नामाद्यर्थस्याभेदेनान्वयबोधं प्रत्ययोग्याः, नहि स्मृतमनुभूतओञ्चेत्यादितः कस्यापि स्मृतः समुच्चय इत्यादिरनुभवः, किन्तु स्मृतानुभूतयोः समुच्चय इत्यादिरेव । स्तोकं पचतीत्यादौ धातुरपि स्वार्थे नामार्थस्य तादात्म्यं बोधयंस्तत्समर्थ एव । प्रत्ययस्तु सुबादिरेव । चः शब्द इत्यादौ नामार्थस्याभेदसाकाङ्क्षश्चकारादिः स्वपरतायां न निपातः किन्तु नामैव (तथा सुबादिरपीति) । पुरन्दरप्रभृतौ तु नाम्नि निपातव्यपदेशः सूत्रानिष्पाद्यत्वप्रयुक्तो भाक्तः(1) । "कार्त्तिक्यादौ यन्न दानं तदत्यन्तविनिन्दित"मित्यादौ न केवले नञर्थे यदर्थस्य तादात्म्येनाऽन्वयः, किन्तु दानाद्यवच्छिन्ने । स्वर्दिवा नक्तमाद्यव्ययमपि नामैव न तु निपातः, शोभनं स्वरित्यादौ तदर्थे नामार्थस्य तादात्म्येनान्वयात् । प्रादयस्तूपसर्गा न सार्थकाः, सार्थकाश्चेन्निपाता अपि । जातौ सत्ता नास्तीत्यत्र सत्तायां जातिवृत्तित्वस्य समवेतत्सनिरूपितस्वरूपसम्बन्धेनात्यन्ताभावो नञा प्रत्याय्यते, न तु सत्त्वस्याभावः प्रथमान्तपदानुपस्थाप्यत्वेन नञर्थे तत्रास्तित्वादिक्रियान्वयस्यायोगात्, जातौ जाती न स्त इत्यत्र जातिद्वयत्वावच्छिन्नाभावस्यैकत्वेन तत्र तिङ्ङर्थद्वित्त्वस्य पर्याप्तिबाधेनान्वयासम्भवाच्च । सत्ता (1)समवायेन जातौ नास्तीत्यादौ तु समवेतत्वीयस्वरूपसम्बन्धावच्छिन्नप्रतियोगिताकत्वे समवायशब्दस्य लक्षणा(2), परेषामपि सत्ताभावस्य समवायावच्छिन्नत्वासम्भवेन समवायावच्छिन्नप्रतियोगिताकत्वे तल्लक्षणाया आवश्यकत्वात् । (1) प्रथमार्थप्रतियोगित्वे समवायावच्छिन्नत्वस्य तत्रान्वय इति तु साहसम्, प्रथमायाः प्रतियोगितार्थकत्वस्य क्वचिदप्यकल्पनात् । विशिष्टसत्ता गुणे नास्तीत्यादिकस्तु प्रयोगो यदि प्रमाणं, तदाधेयत्वस्याव्याप्यवृत्तित्वेन(2) द्रव्यवृत्तित्वावच्छेदेन तस्यां गुणवृत्तित्वाभावसत्त्वाद् । विशिष्टस्यातिरिक्तत्वादित्यपि कश्चित् ।  
  न क्रोधो न च मात्सर्य्यं न लोभो नाशुभा मतिः ।  
  भवन्ति कृतपुण्यानां भक्तानां पुरुषोत्तमे ॥  
 इत्यादावनेकनञामानर्थक्यप्रसङ्गस्तु --------  
  न तं विरिञ्चिर्न भवो न श्रीर्नापि धनाधिपः ।  
  दातुमर्हन्ति विभवं विष्णोराराधनेन यः ॥  
 इत्यादाविव प्रकारान्तरवादिनामपि समानः समानसमाधानश्च । पदात् परस्य युष्मदोदस्तेप्रभृत्यादेशविधौ च पदशब्दः साकाङ्क्षनिपातस्याप्युपलक्षकस्तेन "न ते धनं धर्म्य"मित्यादौ न तस्यानुपपत्तिः । सदृशाद्यर्थे निभादेर्निपातत्वव्युदासस्तु प्रागुक्तदिशावसेयः ।  
  स चायं निपातश्चतुनञ्‌पुनरिवैवमास्मादिभेदाद्बहुविधः ॥ 11 ॥  
 {(1)यादृशार्थे शब्दान्तरार्थस्याभेदनोन्वयबोधजननायोग्यः सुबादिभिन्नो निपातश्चादिभेदनोक्तविध इति कारिकार्थः ।}  
 {(1) भाक्त इति । तथा च "पुरन्दर शक्र" इत्यादौ पुरन्दरार्थे शब्दान्तरार्थेन्द्रस्याभेदेनान्वयस्वीकारेपि तस्य निपातत्वाभावान्नाव्याप्तिरित्यर्थः ।}  
 {(1) अत्र तृतीयार्थोऽवच्छिन्नत्वं, तेनायमर्थः --- समवेतत्वीयस्वरूपसम्बन्धावच्छिन्नप्रतियोगिताविशिष्टजातिवृत्तित्त्वाभाववती अस्तितावती च सत्तेति ॥}  
 {(2) तथा च जातिनिरूपितसमवायसम्बन्धावच्छिन्नवृत्तित्वाप्रसिद्ध्या समवायशब्दस्य तादृशप्रतियोगिताकत्वे लक्षणया समतायसम्बन्धावच्छिन्नाधेयत्वीयस्वरूपसम्बन्धावच्छिन्नप्रतियोगिताकजातिनिरूपितवृत्तित्वाभाववती सत्ता इत्यन्वयबोध इति भावः ॥}  
 {(1) यदि च प्रथमार्थप्रतियोगित्वे समवायावच्छिन्नत्वस्यान्वयान्न परेषां लक्षणा तदाह प्रथमार्थेति ।}  
 {(2) व्याप्यवृत्तित्वादवच्छेदकभेदेनेति पाठः कृष्णकान्तसमंतः ।}  
\</ना.प्र.11\>  
\<ना.प्र.12\>  
 ननु यदि प्रकृतिः निराकाङ्क्षशब्दसहकृतं वा किन्न कुर्य्यात्, मिलितानामेव तेषां तथात्वन्तु सर्वत्राऽसम्भवीत्यत आह -----  
  (1)वाक्यभावमवाप्तस्य सार्थकस्यावबोधतः ।  
  सम्पद्यते शाब्दबोधो न तन्मात्रस्य बोधतः ॥ 12 ॥  
 सार्थकस्य प्रकृत्यादेर्वाक्यतामापन्नस्यैव स्वार्थोपस्थितिद्वाराऽन्वयबोधकत्वं, न तु प्रत्येकस्य निराकाङ्क्षसहितस्य वा ॥  
 {(1) वाक्येति । विशेषणविशेष्यभावेनैकवाक्यताप्राप्तस्यैव सार्थकस्य प्रकृतिप्रत्ययादेर्ज्ञानाच्छाब्दबोधो जायते न केवलादिति कारिकार्थः ।}  
\</ना.प्र.12\>  
\<ना.प्र.13\>  
 वाक्यं यदि शब्दसमूहस्तदा मिथो निराकाङ्क्षस्यापि तस्याऽन्वयबोधकत्वापत्तिरतो वाक्यं लक्षयति ----  
  (2)मिथः साकाङ्क्षशब्दस्य व्यूहो वाक्यं चतुर्विधम् ।  
  सुप्तिङ्ङन्तचयो नैवमतिव्याप्त्यादिदोषतः(1) ॥ 13 ॥  
 यादृशशब्दानां यादृशार्थविषयिताकान्वयबोधं प्रत्यनुकूला परस्पराकाङ्क्षा तादृशशब्दस्तोम एव तथाविधार्थे वाक्यम् । तच्च चतुर्विधं, चतस्रश्च विधा वक्ष्यन्ते । वह्निना सेक इत्याद्यपि वाक्यमेव, परन्तु बाधितार्थकत्वादयोग्यम् । शाब्दमतेराहार्यत्वोपगमे \`निर्वह्निर्वह्निमान्' \`पचन्न पचती'त्यादिकमपि वाक्यमेव, नो चेदपार्थकमेव, यादृशबोधत्वावच्छेदेनाहार्य्यत्वं तादृशबुद्ध्यर्थं प्रयुक्तपदानामेव तथाविधार्थबोधं प्रत्यपार्थकत्वात् ।  
 यत्तु \`सुप्तिङ्ङन्तचयो वाक्यमि'(1)त्यमरसिंहैरुक्तम्, तन्न युक्तम्, सुबन्तादेः प्रत्येकसमुदायविकल्पेनातिव्याप्त्यव्याप्त्योः प्रसङ्गात्, (2) न हि घटं पटमित्याकारः पचति गच्छतीत्यानुपूर्वीको वा शब्दसमूहो वाक्यं, न वा घटः पचतीत्येतयोः प्रत्येकं न वाक्यम् । क्रियारहितन्न वाक्यमस्तीत्यादिकस्तु प्राचां प्रवादो निर्युक्तिकत्वादश्रद्धेयः ॥ 13 ॥  
 {(2) मिथ इति । परस्पराकाङ्क्षाविशिष्टशब्दसमुदायो वाक्यं तच्चतुर्विधम् । प्रत्येकसमुदायाभ्यामतिव्याप्त्यादिदोषात्सुबन्ततिङन्तचयो वाक्यं न भवितुमर्हमित्यर्थः ।}  
 {(1) अतिव्याप्त्यादिदोषश्चाग्रे वक्ष्यते ।}  
 {(1) क्रिया वा कारिकान्वितेति द्वितीयपादः}  
 {(2) सुबन्ततिङन्तभेदेन प्रत्येकसमुदायेऽतिव्याप्तिं दर्शयति नहीति ।}  
\</ना.प्र.13\>  
\<ना.प्र.14\>  
 प्रकृतिं विभजते ---  
  (1)निरुक्ता प्रकृतिर्द्वेधा नाम - धातुप्रभेदतः ।  
  यत् प्रातिपदिकं प्रोक्तं तन्नाम्नो नातिरिच्यते ॥ 14 ॥  
 निरुक्ता, न तु सांख्यानामिव जगदुपादानभूता(2) ।  
 यच्च पाणिनिप्रभृतिभिः प्रातिपदिकं प्रकृतिरित्युक्तं, तदपि नाम्नो नातिरिच्यते, नातो विभाग(स्य)न्यूनता ॥ 14 ॥  
 {(1) स्वेतरार्थानवच्छिन्नेत्यादिना लक्षिता प्रकृतिर्नामधातुभेदेन द्विविधेत्यर्थः । पाणिन्यादिभिर्यत्प्रातिपादिकं प्रकृतिरित्युक्तन्तदपि नाम्नो न भिन्नमिति न विभागन्याघात इति परार्धार्थः।}  
 {(2) जगत्कारणीभूत प्रकृतिर्न त्वित्यर्थः ।}  
\</ना.प्र.14\>  
\<ना.प्र.15\>  
 तत्र प्रथमोद्दिष्टं नाम लक्षयति -----  
 (1) येन स्वीययदर्थस्य मुख्यतः प्रतिपादने ।  
 स्वोत्तरप्रथमापेक्ष्या तन्नाम स्यात्तदर्थकम् ॥ 15 ॥  
 यादृशशब्देन स्वोपस्थाप्ययदर्थमुख्यविशेष्यकान्वयबोधार्थं स्वोत्तरप्रथमाविभक्तिरपेक्ष्यते तादृशः शब्द एव तदर्थकं नाम । घटादयो हि शब्दाः प्रथमान्तत्वेन निश्चिता एव स्वार्थमुख्यविशेष्यकं बोधमुत्पादयन्ति नत्वन्यथा, (1)न हि घट इत्यादित इव घटादित्यादितोऽपि घटादिमुख्यकः सुबर्थसंख्यादेरवगमः । पतिपट इत्यादिकः समासोऽपि स्वोत्तरं प्रथमाप्रतिसन्धानदशायामेव पटादिमुख्यधर्मिकस्य पीताद्यन्वयबोधस्य जनकः, अत एव "नापदं प्रयुञ्जीतेति" वृद्धाः । पदं विभक्त्यन्तम् । पीतपटरूपमित्यादावपि नावान्तरवाक्यार्थबोधपूर्वको महावाक्यार्थबोधः, पटादिनाम्नः प्रथमान्तत्वाभावेन तदर्थे पीताद्यन्वयधियः पूर्वमसम्भवात्, विशिष्टवैशिष्ट्यावगाहितायाः प्रमाणान्तरेण पटधर्मिकपीतनिश्चयादपि तत्र सम्भवात् । न चान्योन्यपरस्परादिनामस्वव्याप्तिः, \`एभ्यः प्रथमा नाभिधीयत' इति वृद्धस्मरणादिति वाच्यम् । मल्लाभ्यामन्योन्यं हन्यत इत्यादौ मल्लयोः परस्परकर्तृक - हननकर्मत्वान्वयानुरोधेन(1)तेषामपि प्रथमान्तत्वात्, अन्यथा सकर्मकस्य हन्तेर्भावाख्यात साकाङ्क्षत्वानुपपत्तेरकर्मकस्यैव धातोस्तथात्वात् ॥ 15 ॥  
 {(1) यञ् स्वकीयार्थस्य विशेष्यतयान्वयबोधने स्वोत्तरप्रथमादिविभक्तिसापेक्षं तत्तदर्थकं नामेत्यर्थः ।}  
 {(1) मुख्येत्यस्य व्यावृत्तिमाह नहीति।}  
 {(1) बोधने इति कृष्णकान्तसम्मतोत्र पाठो द्रष्टव्यः ।}  
\</ना.प्र.15\>  
\<ना.प्र.16\>  
 निरुक्तं नाम विभजते -----  
  (1)रूढञ्च लक्षकञ्चैव योगरूढञ्च यौगिकम् ।  
  तच्चतुर्द्धा, परै रूढयौगिकं मन्यतेऽधिकम् ॥ 16 ॥  
 तन्नाम । च - त्रयमवधारणार्थम् । तेन किञ्चिन्नाम क्वचिदर्थे रूढमेव, यथा गौप्रभृतौ गवादि "गमेर्डोर्दाभाभ्यां नुर्धेट इच्चे" त्यादेरौणादिक(स्य)प्रत्ययस्य शक्तिविरहेण यौगिकत्वायोगात् । किञ्चिल्लक्षकमेव, यथा तीरादौ गङ्गादि, आद्यव्युत्पत्त्या पूरवत्तीरे शक्तिग्रहस्याविशिष्टत्वेऽप्याजानिकप्रयोगापत्त्या तदप्रामाण्यकल्पनात्, शक्तेः पूर्वपूर्वप्रयोगनियतत्वात् । किञ्चिद्योगरूढमेव, यथा पङ्कजाते(1) पद्मादौ पङ्कजादि । किञ्चिद्यौगिकमेव, यथा पाककर्त्रादौ पाचकादि ।  
 रूढयौगिकमप्यधिकं ना, यथा मण्डप(2)महारजतादि, तद्धि कदाचिदवयववृत्त्या योगार्थमेव, कदाचिच्च समुदायशक्त्या रूढ्यर्थमेवाभिधत्त इत्यपरेषाम् मतम् । गौर्वाहिक इत्यादौ तु शक्यार्थसदृशत्वावच्छिन्नबोधकतया गौणं गवादिपदं गोसदृशादौ लक्षकमेव न तु ततो भिद्यते ॥ 16 ॥  
 {(1) तन्मा 1-रूढ 2- लक्षक 3-योगरूढ 4-यौगिकभेदाच्चतुर्विधं स्वमतेन, अन्यमते न च 5- रूढयौगिकमपि पञ्चममधिकमिति बोध्यमिति कारिकार्थः ।}  
 {(1) स्थलपद्मव्यावर्तनार्थं पङ्कजात इत्युक्तम् ।}  
 {मण्‍ड - पा - कृत्प्रत्ययानां प्रत्येकशक्त्या मण्डपानकर्तृबोधकमेवेत्यर्थः । एवं महारजतशब्दो रूढ्या काञ्चनबोधकः अवयवशक्त्या महद्जातं बोधयतीत्यर्थः ।}  
\</ना.प्र.16\>  
\<ना.प्र.17\>  
 रूढं नाम लक्षयति विभजते च -----  
  (1)रूढं सङ्केतवन्नाम, सैव संज्ञेति कीर्त्त्यते ।  
  नैमित्तिकी पारिभाषिक्यौपाधिक्यपि तद्भिदा ॥ 17 ॥  
 यन्नाम यादृशार्थे सङ्केतितमेव न तु यौगिकमपि तद्रूढम्,योगरूढन्तु पङ्कजादिकं न तथा । रूढनामैव च संज्ञापदेनाभिलप्यते, न तु रूढादिवत् संज्ञापि नाम्नोऽवान्तरभेदः, येन विभागव्याघातः स्यात् ।  
 संज्ञायाश्च त्रयो भेदाः --- नैमित्तिकी परिभाषिकी औपाधिकी चेति ।  
 पाचक-पाठकादयस्तु न संज्ञाः सङ्केतशून्यत्वादिति वक्ष्यते ॥ 17 ॥  
 {(1) यादृशार्थविशेषबोधने व्यवहारादिना यत्संकेतितमात्रं तन्नाम संज्ञेत्युच्यते । सा च संज्ञा1 वैभित्तिकी 2 परिभाषिकी 3 औपाधिकी चेति त्रिविधेति कारिकार्थः ।}  
\</ना.प्र.17\>  
\<ना.प्र.18\>  
 ये तु रूढस्य नाम्नश्चतुर्विधत्वमाहुस्तन्मतमुपन्यस्यति ----  
  (1)जातिद्रव्यगुणस्पन्दैर्धर्मैः सङ्केतवत्तया ।  
  जातिशब्दादिभेदेन चातुर्विध्यं परे जगुः ॥ 18 ॥  
 गोगावयादीनां गोत्वादिजात्या पश्वाढ्यादीनां लाङगूलघनादिद्रव्येण धन्यपिशुनादीनां पुण्यद्वेषादिगुणेन चलचपलादीनाञ्च शब्दानां कर्मणावच्छिन्नशक्तिमत्त्वाच्चातुर्विध्यमेव रूढनामिति । यदुक्तं दण्ड्याचार्य्यैः -----  
  शब्दैरेव प्रतीयन्ते जातिद्रव्यगुणक्रियाः ।  
  चातुर्विध्यादमीषान्तु शब्द उक्तश्चतुर्विधः ॥ इति,  
 तदेतज्जडमूकमूर्खादीनामन्यशून्यादीनाञ्च शब्दानामपरिग्रहापत्त्या परित्याक्यक्तमस्माभिः ॥ 18 ॥  
 {(1) जाति - व्यक्ति - गुण - क्रियारूपोपाधिषु गृहीतसङ्केतितया (1) जातिशब्दः (2) व्यक्तिशब्दः (3) गुणशब्द (4) क्रियाशब्देतिभेदान्नाम्नश्चातुर्विध्यामिति वैयाकरणाः प्राहुरित्यर्थः ।}  
\</ना.प्र.18\>  
\<ना.प्र.19\>  
 नैमित्तिकसंज्ञां लक्षयति ----  
  (1)जात्यवच्छिन्नसङ्केतवती नैमित्तिकी मता ।  
  जातिमात्रे हि सङ्केताद्व्यक्तेर्भानं सुदुष्करम् ॥ 19 ॥  
 यन्नाम जात्यवच्छिन्नसङ्केतवत् सा नैमित्तिकी संज्ञा, यथा गोचैत्रादिः । सा हि गोत्वचैत्रत्वादिजात्यवच्छिन्नमेव गवादिकमभिधत्ते न तु गोत्वादिजातिमात्रम्, गोपदं सङ्केतितमित्याकारकग्रहाद्गामानयेत्यादौ गोत्वादिना गवादेरन्वयानुभवानुपपत्तेः ; एकशक्तत्वग्रहस्यान्यानुभावकत्वेऽतिप्रसङ्गात् ।  
 (1)ननु गामानयेत्यादौ गोत्वादिकर्मताकत्वेनैवानयनादेरन्वयधीर्गोत्वादिशक्तत्वेन पदज्ञानस्य गोत्वाद्यन्वयबुद्धिं प्रत्येव हेतुत्वात्, (2)सुबर्थकर्मत्वादौ स्वाश्रयवृत्तित्वसम्बन्धेनैव प्रकृत्यर्थस्य गोत्वदिः साकाङ्क्षत्वात्, गवादिकर्मताकत्वेन बोधस्तूत्तरकालमाक्षेपात् । कर्मत्वं गवीयं गोत्वनिष्ठकर्मतात्वात्, आनयनं गोवृत्तिकर्मताकं गोत्ववृत्तिकर्मताकत्वा(1)दित्याद्यनुमानसाम्राज्यात् । न च वस्तुगत्या यद्गोत्वशक्तत्वं तज्ज्ञानस्य हेतुत्वे गोपदं जातिशक्तिमित्येवं गोपदज्ञानादपि शुद्धगोत्वस्यान्वयबोधापत्तिः, गोत्वत्वाद्यावच्छिन्नशक्तत्वप्रकारकज्ञानत्वेन तथात्वे च लाघवाद्गोत्वावच्छिन्नशक्ततात्प्रकारकज्ञानत्वेनैव हेतुत्वं गोत्वत्वाद्यप्रवेशादिति वाच्यम् । गोपदं गोत्वशक्तमित्यकारकज्ञानत्वेनैव हेतुतायां शुद्धस्यैव गोत्वस्य विषयितासम्बन्धेन शक्त्यंशे विशेषणत्वेन गोत्वत्वादिप्रवेशगौरवस्यासम्भवात् । न हि समवायान्यसम्बन्धेन जातेः प्रकारतायां धर्मावच्छिन्नत्वनियमो मानाभावात्, अयं गौरित्यादिव्यवसायोत्तरमिमं गोत्वेन जानामीत्याकारके तस्य ज्ञाततालिङ्गकानुमानेऽनुव्यवसाये वा(1) व्यभिचाराच्च प्रागनुपस्थित्या गोत्वत्वादेस्तत्रोपनयायोगात् । एतेन जातेर्निरवच्छिन्नप्रकारत्वस्य समवायसंसर्गावच्छिन्नत्वनियमात्, केवलस्य गोत्वादेः शक्त्यंशे विषयतया सुबर्थकर्मत्वांशे(2) च परम्परया प्रकारत्वायोग इत्यपि प्रयुक्तम् । उक्त स्थल एव व्यबिचारात् । (3) न चैवं \`कालो गौः पदं गौ'रित्यादिप्रत्ययोऽपि प्रमा स्यात्, कालिकादिसम्बन्धेन गोत्वादिमति कालिकादिसम्बन्धेन तत्प्रकारकत्वादिति वाच्यम् । कालिकादिसम्बन्धेन गोत्वादेः प्रामाण्यस्य गोत्वत्वाद्यवच्छिन्नप्रकारतागर्भत्वेन तादृशमतेः प्रमात्वायोगात्, अन्यथा घटत्वादिजातेः संस्थानसमवेतत्वमते संयोगो घट इत्यादिप्रतीतेः समवायेन प्रमात्वस्य दुर्वारपत्तेः, शाब्दस्येव प्रत्यक्षस्यापि कालो गौरित्यादिबोधस्य नियमतो गवाद्यभेदावगाहित्वेनैवाप्रमात्वसम्भवाच्चेति भट्टमतानुवर्त्तिनः ।  
 (1) तन्मन्दम्, विनाप्याक्षेपं गामानयेत्यादितो गवादिकर्मताकत्वेनानयनादेरन्वयबोधस्याऽऽनुभविकत्वात्, गौर्गच्छतीत्यादौ शुद्धगोत्वे गतिमत्त्वाद्यन्वयस्यानुभवेनास्पर्शात्, गोत्वात्वाद्यनुपस्थित्या च गोत्वं गच्छतीत्याद्यनुभवस्यासम्भवात्, स्वाश्रयवृत्तित्वसम्बन्धेन गतिमत्त्वादिहेतुना गवादौ साक्षात्सम्बन्धेन गतिमत्त्वाद्याक्षेपस्य व्यभिचारादिदोषेण दुःशक्यत्वाच्च ।  
 एतेन --- कर्मत्वादौ गोत्वादेः स्वाश्रयवृत्तित्वसम्बन्धेनान्वयबोधोत्तरं कर्मत्वस्य गोवृत्तित्वं विना गोत्ववृत्तित्वमनुपपन्नमित्यनुपपत्तिधीसहकृतेन गामित्यादिवाक्येनैव कर्मत्वं गवीयमित्यौपादानिको गवादिव्यक्तिबोध - इत श्रीकरमतमप्यनादेयम् । मिथो विरुद्धाभ्यां शाब्दत्वार्थापत्तित्वाभ्यामवच्छिन्नबोधस्यालीकत्वेन शब्दानुपपत्तिभ्यां सम्भूय तथाविधौपादानिकबोधस्य जननायोगाच्च ।  
 (1) यत्तु - गौज्जार्यते गौर्नश्यति इत्यादौ सर्वत्र गोत्वादिजातिशक्तेनैव गवादिपदेन लक्षणया गोत्वादिविशिष्टा व्यक्तिर्बोध्यते, व्यक्तीनां बहुत्वेनान्यलभ्यत्वेन च तत्र शक्तेरकल्पनात् तात्पर्य्यानुपपत्तेरपि लक्षणायां बीजत्वात् । यदाहुर्मण्डनाचार्य्याः
---  
  जातेरस्तित्वनास्तित्वे न हि कश्चिद्विवक्षति ।  
  नित्यत्वाल्लक्षणीयाया व्यक्तेस्ते हि विशेषणे ॥ - इति,  
 तदपि तुच्छम्, व्यक्तिं विनाकृतायां गोत्वादिजातौ गवादिपदस्य मुख्यप्रयोगाभावेन तन्मात्रस्याशक्यत्वे तद्वति गवादौ लक्षणाया वक्तुमशक्यत्वात्, शक्यसम्बन्धस्यैव लक्षणात्वात् । न \`च गोरन्यो महिष' इत्यादौ पञ्चम्यर्थेऽवधित्वे प्रतियोगित्वे वा स्वावच्छेद्यत्वसम्बन्धेन शुद्धस्य गोत्वादेरन्वयात्तथाविधस्थले एव जातौ मुख्यप्रयोगः, तत्र पञ्चम्याः स्वार्थेऽवधित्वादौ स्वनिष्ठगोत्वावच्छेद्यत्वसंसर्गेण प्रकृत्यर्थस्य गवादेरन्वयबोधकत्वात्, अन्यथा गोगोत्वयोर्भक्तिशक्तिभ्यां गोपदेन बोधने वृत्तिद्वयस्य यौगपद्यापत्तेः(1) । वस्तुतस्तु शुद्धस्य गोत्वादेः शाब्दधीप्रकारतायाः समवायावच्छिन्नत्वनियमात्तस्यावधित्वादौ स्वावच्छेद्यत्वादिसम्बन्धेनान्वयो दुर्घट एव, द्रव्यं घट इत्यादिप्रतीतेः(2) समवायेन प्रमात्वानुरोधाद्धटत्वादिजातेर्नानात्वोपगमादिति ।  
 (1)प्राभाकरास्तु गोत्वशक्तत्वेन ज्ञातं पदं ताद्रूप्येण गोशाब्दत्वावच्छिन्नं प्रत्येव हेतुः, अतो गोत्वशक्तिग्रहान्न गोत्वेन गवयादेः न वा द्रव्यत्वादिना गोरन्वयधियोऽतिप्रसङ्गः । न चैवं जातेरिव व्यक्तेरपि शक्यत्वमावश्यकम्, न हि गवादिपदस्य शक्यत्वं जन्यत्वमपि तु जन्यशाब्दधीविषयत्वं, तच्च गोत्वस्येव गोरप्यविशिष्टमिति वाच्यम् । गवादिपदधर्मिकस्वशक्तताज्ञानत्वावच्छिन्नशाब्दधीजनकतावच्छेदकत्वेन गोत्वादिजातेरेव गवादिपदशक्यत्वात्, गोत्वशक्तत्वापेक्षया गोशक्तत्वस्य गुरुतया तज्ज्ञानत्वस्य गोशाब्दं प्रति जनकतानवच्छेदकत्वात् । अत एवान्वयबुद्धेरात्मस्वात्माद्यवगाहित्वेपि न तेषां पदशक्यत्वम् । अस्तु वा गोत्वादिशक्तत्वेन ज्ञातं पदं गोत्वादिशाब्दत्वावच्छिन्नं प्रत्येव हेतुर्विशेष्यतया तादृशशाब्दं प्रति समवायेन गोत्वस्य नियामकत्वकल्पनाच्च(1) नातिप्रसङ्गः । गोत्वादिना गवादेरिव गवादेर्गोत्वादिनाऽन्वयबोधत्वाच्छिन्नं प्रत्यपिविनिगमकाभावेन(2) गोत्वादिशक्तिज्ञानत्वेन हेतुत्वमपेक्ष्य गोत्वशाब्दत्वावच्छिन्नं प्रत्येव गोत्वस्य तच्छक्तत्वज्ञानस्य च द्वयोः कारणतायामेव लाघवात् । (3)वस्तुतस्तु गोत्वशाब्दं प्रति गोत्वशक्तिज्ञानमेव हेतुर्न तु गोत्वमपि, जातिव्यक्त्योस्तुल्यवित्तेवेद्यत्वनियमादेव गोव्यक्तीनां तद्विषयत्वसिद्धेः, प्रमाणविरहादेव गोत्वादिना गवयादिविषयत्वस्य तत्रासिद्धेश्च । यद्यपि जातेर्विषयत्वं तत्समवायिव्यक्तिविषयतानिरूपितमिति न व्याप्तिः, गोत्वाद्यालोचने कालो गोत्ववानित्यादिबोधे च व्यभिचारात्, नापि जातेर्निरवच्छिन्नप्रकारतायास्तथात्वनियमः, गोरयमित्यादिज्ञानस्य प्रत्यक्षे गोत्वेनेमं जानामीत्याकारके तथात्वात् । तथाप्यन्वयबोधस्य निरवच्छिन्नगोत्वादिप्रकारकत्वं गवादिविशेष्यतानिरूपितमेवेतिव्याप्तिस्तादृशविशेष्यताकत्वं विना शुद्धस्य गोत्वादेरन्वयबोधेनास्पर्शनात्, गुरूणां गोत्वेन गवयादिबोधस्यालीकत्वात् । अत एव \`गवाद्यंशे गोत्वादिप्रकारको बोधः समवायेनेवसम्बन्धान्तरेणापि तत्प्रकारकः स्याद्गोत्वशक्तिज्ञानस्य तदीयसम्बन्धभा(1)नं प्रत्युदासीनत्वादि'त्यपि प्रत्युक्तम् । शाब्दमतेः शुद्धगोत्वप्रकारतायां गोविशेष्यताकत्वस्येव समवायावच्छिन्नत्वस्यापि व्याप्तिबलेन सिद्धावपि तस्याः सम्बन्धान्तरवच्छिन्नत्वस्य प्रमाणविरहेणासिद्धेः । एवञ्च गोत्वादिशक्तिज्ञानत्वेन जनकतायां विषयतयावच्छेदकत्वाद्गोत्वादिरेव गवादिपदस्यार्थः, गवादौ तद्व्यवहारस्तु तादृशावच्छेदकधर्मवत्ताप्रयुक्तो गौणः(1) । न चैवं गम्यादिधातेरपि गत्यादौ शक्तिर्न स्याद्गतित्वादिजातिशक्तिज्ञानादेव ताद्रूप्येण गत्यादेर्गम्यादिधातुतो बोधसम्भवादिति वाच्यम् । गुरूणां गतित्वादेः संस्थानाव्यङ्ग्यत्वेन जातित्वासम्भवात्, उत्तरसंयोगाद्यवच्छिन्नक्रियात्वाद्युपाधिरूपे च तत्र स्वरूपतः शक्तिग्रहायोगात्, सखण्डस्य निरवच्छिन्नप्रकारकत्वाभावात्, निरुक्तक्रियात्वत्वावच्छिन्नशक्तताज्ञानत्वेन हेतुतामपेक्ष्य लघुतया तादृशक्रियात्वावच्छिन्नशक्तिमत्त्वज्ञानत्वेनैव तथात्वौचित्यात्, गुरुत्वादिप्रयोज्यस्य पतनत्वादेरखण्डोपाधित्वे पत्यादिधातूनां तत्र शक्तत्वेऽपि क्षत्यभावाच्च । पश्वादिपदानामपि लोमवल्लाड्गूलादिपर्य्यवसिते पशुत्वादिमात्रे शक्तिः, तस्य तत्र वृत्तिग्रहोत्तरं तन्मात्रस्यैवानुभवेन तदाश्रयस्यालाभात्, लोमादीनां स्वाश्रयतुल्यवित्तिवेद्यत्वस्य लोमवल्लाङ्गूलवान् देश इत्याद्यनुभवे व्यभिचारादिति प्राहुः ।  
 (1) तत्र ब्रूमः ---- शाब्दमतेर्गवादिव्यक्त्यवगाहि(2)त्वमवश्यङ्कारणप्रयोज्यं जन्यधीविषयितायास्तत्प्रयोज्यत्वनियमादन्यथा पक्षधर्मिकसाध्याद्यवुगारितादरपि परामर्शादिप्रयोज्यता न स्यादनुमितिसामान्यं प्रत्येव ज्ञानत्वादिना हेतुत्वस्य लाघवेनौचित्यात्(1), पक्षतादिसहकृतपरामर्शाद्युत्तरज्ञानस्य तत्प्रकाशस्यैव वा(2) पक्षे साध्यावगाहित्वनियमादेवानुमित्यादेः प्रतिनियतपक्षाद्यवगाहित्वसिद्धेः । किञ्च गोत्वशक्तत्वं न गोत्वसमर्थत्वं यस्य धीरन्वयधीहेतुरप्रसिद्धत्वात् । नापि तद्गोचरमभिधानामकं पदार्थान्तरं, तत्र मानाभावात् । न वा गोत्वानुभवजनकत्वं, पटादिपदस्यापि गोत्वुशक्तित्वापत्तेस्तस्यापि गवादिपदाकाक्षादिसाचिव्येन गोत्वानुभवजनकत्वात् । न च गोत्वानुभवसामान्यं प्रति हेतुत्वं तथा, गवादिपदेऽप्यसत्त्वात् । नापि गोत्वानुभवजनकत्वप्रकारकनित्यसङ्केतवत्त्वं तादृशसङ्केतवत्त्वमात्रं वा गोत्वशक्तत्वमिति साम्प्रतम् । गोपदं गोत्वेन गवानुभवस्य जनकतया न सङ्केतितमित्यादिग्रहेऽपि तस्य ग्रहाद्गोत्वेन गोरन्वयधीप्रसङ्गात्, किन्तु गोत्वेन गवानुभवस्य जनकतया सङ्केतितत्वं तथा, तथा च पदधर्मिकतज्ज्ञानत्वेन गोत्वप्रकारकशाब्दं प्रति हेतुतायां गोत्वस्येव तद्विशिष्टस्य गोरपि विषयविधयाऽवच्छेदकत्वादवश्यं गोत्वादिविशिष्टो गवादिर्गवादिपदस्यार्थः ॥ 19 ॥  
 {(1) स्वमतेनोक्तां नैमित्तिकीं संज्ञां लक्षयति जातीति । जातिविशिष्टव्यक्तौ गृहीतसङ्केता संज्ञानैमित्तकीत्यर्थः । मीमांसकमतानुसरणेन जातिमात्रे यदि संज्ञायाः सङ्केतो गृह्यते तदा व्यक्तिनानं संज्ञया न स्यादिति परार्धार्थो बोध्यः ।}  
 {(1) जातिमात्रे पदस्य शक्तिरिति वादिनां तौतातितानां भाट्टानां मतं दूषयितुं तन्मतमुपन्यस्यति नन्विति । तेषामयमाशयः -- वाक्यार्थप्रतिपत्त्यनुकूलपदार्थस्मरणडजनकपदपदार्थयोस्सम्बन्धस्तावत् वाचकत्वं नाम सकलवादिसिद्धम् । तच्च सङ्केतो वा पदार्थान्तरं वेत्यन्यदेतत् । स च सम्बन्धः कुत्र कल्प्यतां जातिमात्रे वा जातिव्यक्त्योर्वेति विमर्शे जायमानेपि जातावेव तत्कल्पना ज्यायसी \`नागृहीतविशेषण'न्यायेन, न तु व्यक्तौ अनन्ताभिर्व्यक्तिभिः सह सम्बन्धग्रहणस्याशक्यत्वात्, सामान्यलक्षणायाः प्रत्यासत्तेः प्रमाणाभावेनानङ्गीकारात्, तथात्वे वा व्यक्तेरन्यथालाभसम्भवेन तत्र शक्तिकल्पनस्य गौरवपराहतत्वात्, अत एवोक्तं \`विशेष्यं नाभिधा गच्छेत् क्षणिशक्तिर्विशेषणे" इति । व्यक्तेः कथं लाभ इति चेत्? कर्मत्वं गवीयं गोत्वनिष्ठकर्मतात्वादित्याद्यनुमानरूपाक्षेपेणैव तल्लाभसम्भवात् । ननु व्यक्तिं विना किमनुपपन्नं, न तावज्जातिः, व्यक्तिं विना जातिस्वरूपावस्थानादिति । मैवम् । जातेर्हि व्यक्तिवृत्तिता नियतेति कथमाक्षेपानुपपत्तिः । न च जातिव्यक्त्योर्युगपत्प्रतीतिदर्शनात्कथमाक्षेप्याक्षेपकभाव इति वाच्यम् । गौरवप्रसंगबाधकबलेन युगपत्प्रतीतेर्भ्रान्तत्वकल्पनस्योचितत्वात् । तस्माज्जातावेव शक्तिरिति । }  
 {(2) ननु गोत्वादावानयनकर्मत्वाभावात् कथं कर्मत्वे गोत्मदेराधेयतयाऽन्वयबोधो योग्यताविरहादित्यत आह सुबर्थेति ।}  
 {(1) रामभद्रमते \`गोत्वकर्मतात्वात्, गोत्वकर्मताकत्वात्' इति हेतुद्वयस्य पाठो द्रष्टव्यः ।}  
 {(1) ज्ञाततालिङ्गकात्मपक्षकायं गौरितिज्ञानस्यानुमानं इत्यर्थः । अत्र ज्ञातताया हेनुत्वं स्वजमकज्ञानसमवायित्वसम्बन्धेन बोध्यम्, एतज्ज्ञानस्य भट्टमतेऽनुमानत्वं, नैयायिकमतेऽनुव्यवसायत्वमतोऽनुव्यवसाये वेति ।}  
 {(2) कर्मत्वादाविति रामभद्रसम्मतः पाठः ।}  
 {(3) जातिशक्तिवादिमते दोषमाह नचैवमिति ।}  
 {(1) उक्तमतं दूषयति तन्मन्दमिति । अयमत्र नैयायिकानामभिप्रायः --- गामा नेयतचि वाक्यश्रवणानन्तरं प्रयोज्यवृद्धस्य गवानयने प्रवृत्तिर्दृश्यते, सा च गवानयनज्ञानसाध्या, तच्च ज्ञानं गमानयेति वाक्यजन्यम्, वाक्यजे ज्ञाने पदोपस्थापित एवार्थोऽन्वयप्रतियोगितया भासते इति सिद्धान्तात् । तथा च गोपदाद्भोव्यक्तेरनुपस्थितौ कथमन्वयप्रत्ययः । आक्षेपोपस्थितस्य च वाक्यजप्रत्ययान्वयमतित्वाभावात्, अन्यथा घटनयेति वाक्यं रूपसंख्यापरिमाणादिकमाक्षिप्यान्वयबोधं विदध्यात्स, न चैवं, तथानुभवाभावात् । किं चाद्येपे व्यक्तेः प्राधान्येन भानं न स्यात् इत्यन्यत्र विस्तरः ।}  
 {(1) व्यक्तेः प्रधान्यानुभवाल्लक्षण व्यक्तौ, आक्षेपे तूपसर्जनता स्यादिति भट्टैकदेशिमण्डनमिश्रमतमाह यत्त्विति ।}  
 {(1) एकपदेन शक्यार्थलक्ष्यार्थयोर्युगपदन्वयबोधापत्तेरित्यर्थः ।}  
 {(2) द्रव्यमित्याकारिकाया घट इत्याकारिकायाश्च प्रतीतोरित्यर्थः ।}  
 {(1) गामानयेत्यादिवाक्यस्थले विभक्त्युपनीतकर्मत्वादेर्व्यक्त्यन्वयानुपपत्त्या कल्पितां जरत्प्राभाकरणामर्धजरतीमुपन्पस्यति प्राभाकरास्त्विति । वस्तुतस्त्वित्यादिना तन्मते विशिष्टे शक्तिरिति प्रदर्शयिष्यतेऽनुपदमेव । अतश्चायमेतेषामभिप्रायः ---- शक्तिर्हि शक्यकार्यापेक्षया, कार्यं चात्र विशिष्टज्ञानमेकमेवेत्यकैव सा, तस्याश्च विशिष्टगोचरता विशिष्टज्ञानविषयतयैवेति विशिष्टगोचरा एकैव शक्तिः, किन्तु जातिनिष्ठतया ज्ञातोपयुज्यते व्यक्तौ तु स्वरूपसती, अन्यथा गौरवात्, समानसंवित्संवेद्यतया च व्यक्तेरपि भानमिति तत् लाभ इति । व्यक्तेरन्वयप्रकारतया भानमिति च गुरुतमतैकदेशिनः । केवलजातेरान्वयनाद्यनयायोग्यतया तद्योग्यताघटकत्वेन घटपदे च्छिद्रेतरत्ववद्व्यक्तिः प्रतीयत इति तेषां तात्पर्यम् । अत्र च तन्मतेन गोव्यक्त्याकृती न गोशब्दवाच्ये गोत्वभिन्नत्वात्पदवदित्यनुमानप्रयोगो द्रष्टव्यः ।}  
 {(1)तादृशनियामकत्वञ्च, समवायेन गोत्वस्य हेतुत्वनैव निर्वहतीति तस्य हेतुत्वं कल्पनीयमिति पर्यवसितम् ।}  
 {(2) गोत्वप्रकारगोविशेष्यकशाब्दत्वं, किं वा गोविशेष्यकगोत्वप्रकारकशाब्दत्वं कार्यतावच्छेदकमित्यन्नैकतरसाधकप्रमाणाभावेनेत्यर्थः ।}  
 {(3) भाविभूतगवादेरप्यन्वयबोधात्तत्?र गोत्वस्यासत्त्वाद्व्यभिचार इत्यत आह--- वस्तुत इति ।}  
 {(1) विशिष्टशक्तिमये यत्सम्बन्धेन यद्धर्मविशिष्ठस्य शक्त्यंशे विषयतासम्बन्धेन विशेषणत्वं, तत्‌सम्बन्धावच्छिन्नप्रकारकताक एव शाब्द इति गोशक्तिज्ञानस्य तदीयसम्बन्धविशेषभानं प्रति नौदासीम्यमिति भावः । जातिशक्तिवादिमते तु जातेर्विषयतयैव शक्त्यंशे विशेषणत्वं नतु, तस्य सम्बन्धविशेषस्यापि विषयत्वमिति भावः ।}  
 {(1) शक्यसम्बन्धस्य लक्षणप्रयोजकत्वाद्गौण इति भावः ।}  
 {(1) उक्तप्राभाकरमतं निरस्यन्नाह तत्र ब्रूमहति । अयमत्र नैयायिकानामाशयः -- गामानयेत्यादि वाक्याद्गोव्यक्तिबोधात्तत्रापि गोपदशक्तिः स्वीकार्या । न च जातिप्रत्ययानन्तरं व्यक्तिप्रतीतिरत्र, येन विशिष्टेशक्तिग्रहः स्याद्विशेषणज्ञानस्य विशिष्टज्ञानात्पूर्वं नियमेन सत्वस्यावश्यकत्वात्, किन्तु युगपदेव । न च तदुपपादकं युगपद्वृत्तिद्वयं सम्भवति । क्वचिन्मुख्यं हि क्वचिल्लाक्षणिकं भवति, न च जातौ क्वचिन्मुख्यः प्रयोगो व्यक्तिमनादाय क्वचिदपि पदाज्जातेर्व्यवहाराभावात्तथाच गोबोधार्थं तत्रापि शक्तिरावश्यकी । एवं जातौ निर्विकल्पकोपस्थितायां न शक्तिप्रहः, किन्तु सविकल्पकोपास्थितायां, जातौ विशेषणं व्यक्तिरेव तथाच जातेः स्मरणमपि सविकल्पकतया विशेषणसापेक्षम्, विशेषणं च व्यक्तिरेवेति समानसंवित्सम्वेद्यतया कथामाक्षेपः । न चान्वयप्रकारतयापि व्यक्तेर्ज्ञानं किन्तु प्राधान्येन । किञ्च पदार्थोपस्थितावन्वयप्रकारता स्यात् व्यक्त्या विना जात्युपस्थितिरेव नास्तीति कस्यान्वये व्यक्तिः प्रकारः स्यात् । तस्मात् पदशक्तेः कार्यापेक्षतयोभयविषयकज्ञानस्यैव कार्यस्यानुभवसिद्धत्वादुभयत्रैकैव शक्तिः । किञ्च न्यायमते पदानां शक्तिः सङ्केतो न तु पदार्थान्तरम्, स च व्यवहारबलेन जातिवद् व्यक्तावपि गृह्यते न हि गोपदाज्जातिमात्रं गृह्यते न च व्यक्तिरिति युक्तिमत्, तस्मात्सङ्केतग्राहकस्य जातिव्यक्तिसाधारणस्य प्रमाणसिद्धत्वादुभयत्रापि सङ्केतरूपा शक्तिरिति न काप्यनुपपत्तिः । एतेन गुरूणामर्धजरती निरस्ता, स्वरूपशक्तेः पदार्थोपस्थित्यनङ्गत्वात् तदर्थमेव तस्याः कल्पनात्, अन्यथा जातावपि स्वरूपसत्येवास्तामित्यपि वक्तुं शक्यत्वात्तस्माज्जातिरिव व्याक्तिरपि यथासम्भवमाकृतिरपि पदार्थ इत्यवधार्यैवोक्तमक्षपादेन जात्याकृतिव्यक्तयः पदार्थं इति तदेव युक्तमिति सर्वं समञ्जसम् ।}  
 {(2) गवादिव्यक्तिनिष्ठविशेष्यतानिरूपितविषयत्वमित्यर्थः ॥}  
 {(1) तत्पक्ष --- तत्साध्यव्याप्यवत्तावगाहिनिश्चयत्वरूपरामर्शत्वापेक्षया ज्ञानत्वस्य लघुत्वादिति भावः ॥}  
 {(2) गुरुमतेत्वाह --- तत्प्रकारकाशस्यैवेति । तत्पक्षस्यैवेत्यर्थः । पटपदस्य क्वचिद्गोत्वानुभवजनकत्वेऽपि गोत्वानुभवसामान्यजनकत्वान्नातिप्रसङ्ग इति भावः ॥}  
\</ना.प्र19\>  
\<ना.प्र.20\>  
 स्यादेतत्, निरुक्तस्यैव सङ्केतस्य कुतः प्रथमतो ग्रहः, नोपमानान्नकोषान्न विवरणान्न प्रसिद्धार्थशब्दसामानाधिकरण्यान्नापि वाक्यशेषादमीषां शक्तिग्रहमूलकत्वेन पूर्वं पृथुकस्य कस्यापि तदसत्त्वादत आह -----  
 (1)सङ्केतस्य ग्रहः पूर्वं वृद्धस्य व्यवहारतः ।  
 पश्चादेवोपमानाद्यैः शक्तिधीपूर्वकैरसौ ॥ 20 ॥  
 प्रथमं पदेषु सङ्केग्रहो वृद्धस्य व्युत्पन्नस्य शब्दाधीनव्यवहारादेव वालानाम्, तथा हि --- गामानयेति केनचिन्निपुणेन नियुक्तः कश्चन व्युत्पन्नस्तद्वाक्यतोऽर्थं प्रतीत्य गवानयनं करोति, तच्चोपलभमानोल बाल इदं गवानयनं स्वगोचरप्रवृत्तिजन्ये चेष्टात्वान्मदीयस्तनपानादिवादित्यनुमाय, सा गवायनप्रवृत्तिः स्वविषयधर्मिककार्य्यताज्ञानजन्या प्रवृत्तित्वान्निजप्रवृत्तिवदिति प्रवृत्तेर्गवानयनधर्मिककार्य्यताज्ञानजन्यत्वं प्रसाध्य, गवानयनगोचरतज्ज्ञानमसाधारणहेतुकं कार्य्यत्वाद्धटवदित्येवमनुमिन्वानः प्रथममुपस्थितत्वाल्लाघवाच्च श्रुतं वृद्धवाक्यमेव तदसाधारणकारणत्वेनावधारयति । तदनन्तरञ्च गवादिपदानां प्रत्येकमावापोद्वापेन गवादिबुद्दौ जनकत्वमवगत्यानतिप्रसक्तये गवादिसङ्केतस्य तदनुकूलत्वं कल्पयति ।  
 पश्रात्तु क्वचिदुपमानाच्छक्तिग्रहो, यथा गवादिपदशक्तिधीसाचिव्येन गोसादृश्यातिदेशवाक्यात् गवयपदवाच्यत्वबोधोत्तरं गवयत्वजात्यवच्छिन्नेगोसादृश्यग्रहात् गवयो गवयपदवाच्य इत्याकारः । क्वचिच्च व्याकरणात्, यथा \`कर्मणि द्वितीया' \`कर्त्तरि परस्मैपदमि'त्याद्यनुशासनात् कर्मत्वादौ द्वितीयादेः । क्वचित् कोषादपि, यथा  
  गुणे शुक्लादयः पुंसि गुणिलिङ्गास्तु तद्वति ।  
  शीतं गुणे तद्वदर्थाः सुशीमः शिशिरो जङः ॥  
  चूर्णे क्षोदः समुत्पिञ्जपिञ्जलौ भृशमाकुले ।  
 इत्यादिकोषेभ्यः श्वैत्यादौ शुक्लादिशब्दस्य । क्वचिद्विवरणादपि, यथा \`पचति, पाकं करोती'ति तुल्यार्थकवाक्यात् कृत्यादौ तिङादेः । क्वचित् प्रसिद्धार्थकशब्दसामानाधिकरण्यादपि, यथा "नीरूपस्पर्शवान् वायुर्निस्पर्शं मूर्त्तिमन्मन" इत्यादौ रूपशून्यस्पर्शवदादिषु वाय्वादिपदस्य वायुत्वादिजातेरतीन्द्रियत्वेन स्वरूपतस्तदवच्छिन्नस्यानुपस्थित्या तत्र शक्तिग्रहायोगात् । यथा वा "सतकृत्यालङ्कृतां कन्यां ददानः कूकुदः स्मृत" इत्यादावुक्तरीत्या कन्यादात्रादिषु कुकूदादिपदस्य । "इह सहकारतरौ मधुरं रौति पिक" इत्यादिकन्तु न युक्तमुक्तक्रमेण शक्तिग्रहस्योदाहरणं, तिङर्थे धर्मिण्यभेदेन नामार्थान्वयस्याव्युत्‌पन्नत्वात्, प्रत्यक्षसिद्धकोकिलत्वजात्यवच्छिन्न एव लाघवेन पिकशब्दस्य शक्त्यवच्छेदाच्च । क्वचिद्वाक्यशेषादपि, यथा यवपदस्य कङ्गुप्रभृतौ म्लेच्छानां, दीर्घशूके च शिष्टानाम्, व्यवहारादेकमात्रे शक्तेः परिच्छेत्तुमशक्यत्वात्, नानार्थत्वस्य चान्याय्यत्वात्, "यवमयश्चरुर्भवतीति" श्रुतौ यवपदस्यार्थसन्देहे  
  वसन्ते सर्वशस्यानां जायते पत्रशातनम् ।  
  मोदमानास्तु तिष्ठन्ति यवाः कणिशशालिनः ॥  
 इति विध्यर्थाकाङ्क्षया प्रवर्त्तमानाद्वाक्यशेषाद्दीर्घशूके एव यवपदस्य शक्तिग्रहः । कनिशं - शस्यमञ्जरी । यथा वा " स्वाराज्यकामोऽग्निष्टोमेन यजेते"त्यादिविधिशेषीभूतेभ्यः ।  
  यन्न दुःखेन सम्भिन्नं न च ग्रस्तमनन्तरम् ।  
  अभिलाषोपनीतं च तत्सुखं स्वःपदास्पदम् ॥  
 इत्यादिवाक्येभ्यः स्वरादिपदस्य ॥ 20 ॥  
 {(1) बालकस्य प्रथमं वृद्धव्यवहारादेव पदार्थसङ्केतग्रहो पदे जायते तदनन्तरमुपमानादिभिः शक्तिज्ञानपूर्वकस्सङ्केतग्रहो भवतीति कारिकार्थः ।}  
\</ना.प्र.20\>  
\<ना.प्र.21\>  
 ननु व्यवहारादनुमिते गवाद्यानयनधर्मिककार्य्यत्वस्यान्वयज्ञाने पदानां प्रथमतः कारणत्वं साकाङ्क्षपदत्वावच्छेदेन गृहीतमुपस्थितत्वादतस्तदुपपत्तये शाब्दसामान्यं प्रत्यवश्यं(1)कार्य्यतावाचिपदस्य तत्‌साकाङ्क्षपदस्य वा हेतुत्वमुपेतव्यम्, तथा च कथं केवलकोषादितः शक्तिग्रहस्तस्य विध्यनाकाङ्क्षत्वेनार्थवादतया शाब्दबोधानर्जकत्वादिति प्राभाकराशङ्कां निरस्यति ----  
  (1)कार्यत्वस्यान्वयज्ञाने प्राग्गृहीतापि हेतुता ।  
  पदानामर्थवादेभ्यः पश्चाद्बोधादुपेक्ष्यते ॥ 21 ॥  
 साकाङ्क्षापदत्वावच्छेदेन कार्यताधीजनकत्वं पूर्वगृहीतमप्युत्तरकालमर्थवादेभ्यः शाब्दबोधानुरोधदुपेक्ष्यते, पूर्वगृहीतस्यापरिहार्य्यत्वानियमात् प्रतिबिम्बिते वस्तुनि व्यभिचारात् । न वोपस्थितधर्मोवच्छेदेनैव जनकत्वस्य ग्रहनियमः, पटजनकं देयद्रव्यमित्यादौ तत्सामानाधिकरण्येनापि ग्रहात्(1), अन्यथाऽन्यथाख्यात्यापत्तेस्तत्रैव दुर्वारतापत्तेः । न च कार्य्यतासाकाङ्क्षपदान्तर्भावेणैव शब्दानामन्वयानुभवहेतुत्वस्य क्लृप्तत्वादर्थवादस्थले न शाब्दधीः, परन्त्वसंसर्गाग्रहमात्रमाकाङ्क्षान्तरकल्पने गौरवादिति वाच्यम् । कार्य्यतानिराकाङ्क्षपदान्तर्भावेणैव शाब्दधीहेतुत्वस्य कल्पनया विधिस्थले न शाब्दधीरित्यस्यापि सुवचत्वात्, उभयत्राप्यन्वयमतेरानुभविकत्वेनैकशेषस्य दुष्करत्वादिति(1) दिक् ॥ 21 ॥  
 {(1) प्रत्येवावश्यमिति कृष्णकान्त संभतोऽत्र पाठो बोध्यः ।}  
 {(1) गवाद्यानयनधर्मिककार्यत्वस्यान्वयबोधे पूर्वं वृद्धव्यवहारकाले गृहीतापि पदानां कारणताऽनन्तरमर्थवादवाक्येभ्यः शाब्दबोधदर्शनात्त्यज्यत इति कारिकार्थः ।}  
 {(1) द्रव्यादौ पटजनकत्वस्य बाधिततया तन्त्वादिरूपद्रव्यत्वसामानाधिकरण्येन पटजनकत्वस्य ग्रह इति भावः ।}  
 {(1) कर्तुमशक्यत्वादिति कृष्णकान्तसंमतः पाठः ।}  
\</ना.प्र.21\>  
\<ना.प्र.22\>  
 पारिभाषिकीमौपाधिकीञ्च संज्ञां क्रमेण लक्षयति -----  
  (2)उभयावृत्तिधर्मेण(3) संज्ञा स्यात् पारिभाषिकी ।  
  औपाधिकी त्वनुगतोपाधिना या प्रवर्त्तते ॥ 22 ॥  
 उभयावृत्तिधर्मावच्छिन्नसङ्केतवती संज्ञा पारिभाषिकी, यथाऽऽकाशडित्थादि, सा हि द्वितयावृत्तिधर्मेणैव शब्दादिना रूपेण तदाश्रयमभिधत्ते । न चाकाशादिपदस्य गगनादौ निरवच्छिन्नैव शक्तिः, पटादिपदस्यापि पटादौ तादृशशक्त्यापत्तेः । पटे शक्तमपि पटपदं न पटत्वावच्छिन्नशक्तिमदित्यादिग्रहोत्तरं ततः पटत्वविशिष्टस्याननुभवादवश्यं तच्छक्तिरवच्छिन्नेति चेत् । शब्दवति शक्तमप्याकाशपदं न शब्दवत्त्वावच्छिन्नओशक्तिमदित्येवं ग्रहदशायामाकाशादिपदान्न शब्दवत्त्वेन गगनस्य प्रतीतिरतस्तस्यापि शब्दवत्त्वावच्छिन्नैव तत्र शक्तिरिति विभाव्यताम् । एतेन पटत्वाद्युपलक्षिते धर्मिण्येव शक्तिग्रहस्य ताद्रूप्येण पटाद्यनुभवं प्रतिहेतुत्वान्माऽस्तु पटादिपदस्यापि पटत्वाद्यवच्छिन्ने शक्तिः, परन्तु पटत्वाद्युपलक्षितव्यक्तिष्वेव --- इति शिरोमण्युक्तमपि प्रत्युक्तम् । \`शब्दोपलक्षितधर्मिणि शक्तिग्रहादेवाकाशादिपदात्तदंशे निर्विकल्प(1)कात्मकस्मरणमन्वयानुभवश्चोत्पद्यत'इति तु नानुभविकम्, न वा यौक्तिकम् ।  
 या चानुगतोपाध्यवच्छिन्ने सङ्केतवती संज्ञा सा त्वौपाधिकी, यथा भूतदूतादिः, सा हि सचेतनावृत्तिविशेषगुणवत्त्ववार्त्ताहारकत्वाद्यनुगतोपाधिपुरस्कारेणैव प्रवर्त्तते, शब्दादिकन्तु सखण्डत्वेनोपाधिरपि नानुगतोद्वितयावृत्तित्वादतः पारिभाषिके गगनादिपदे नातिप्रसङ्गः । घटत्वदिजातेः संस्थानवृत्तित्वमते यदि घटादिपदं विलक्षमसंस्थानवत्त्वेन शक्तं तदौपाधिकमेव,यदि च परम्परया वैलक्षण्यवत्त्वेन तदा नैमित्तकमेव । वस्तुतः सामान्यस्य शाब्दबुद्धौ स्वरूपतः प्रकारत्वं समवायेनैवेत्यभिहितं प्रागिति ॥ 22 ॥  
 {(2) द्वितयावृत्तिधर्मविशिष्टा संज्ञा पारिभाषिकी, अनुगतोपाधिविशिष्टा च संज्ञौपाधिकीति कारिकार्थः ।}  
 {(3) स्वप्रतियोगिवृत्तित्वस्वानुयोगिवृत्तित्वैतदुभयसम्बन्धेन भेदविशिष्टान्यत्वमुभयावृत्तित्वम् ।}  
 {(1) }  
\</ना.प्र.22\>  
\<ना.प्र.23\>  
 ये तु जात्यवच्छिन्नसङ्केतवतामपि चैत्रादिपदानां पारिभाषिकत्वमाहुस्तेषां मते त्रैविध्यमन्यथा निर्वक्ति ------  
 (1)यद्वाधुनिकसङ्केत शालि स्यात्पारिभाषिकम् ।  
 जात्या नैमित्तिकं शक्तमौपाधिकमुपाधिना ॥ 23 ॥  
 यत्रार्थे यन्नामाऽऽधुनिकसङ्केतवत्तदेव तत्र पारिभाषिकम्, यथा पित्रादिभिः पुत्रादौ सङ्केतितं चैत्रादि, यथा वा शास्त्रकृद्भिः सिद्ध्यभावादौ पक्षतादि । जात्यवच्छिन्नशक्तिमन्नाम नैमित्तिकम् , यथा गो
--- गवयादि । यदुपध्यवच्छिन्नशक्तिमन्नाम तदौपाधिकम्, यथाऽऽकाश --- पश्वादि ।  
 आधुनिकस्तु सङ्केतो न शक्तिर्नित्यस्यैव तस्य तथात्वात् । तदुक्तं भर्त्तृहरिणा ----  
  आजानिकश्चाधुनिकः सङ्केतो द्विविधो मतः ।  
  नित्य आजानिकस्तत्र या शक्तिरिति गीयते ॥  
  कादाचित्‌कस्त्वाधुनिकः सास्त्रकारादिभिः कृतः ॥ इति ।  
 न च पित्रादिना सङ्केतिते चैत्रादिपदे नित्यसङ्केतत्त्वे मानमस्ति, "द्वादशेऽहनि पिता नाम कुर्य्यादिति" श्रुतेः पितृकर्त्तव्यसङ्केतविधायकमात्रपरत्वात्, चैत्रादिपदस्य शक्तिमत्त्वे पूर्वपूर्वप्रयुक्तत्वापाताच्च, तस्य तन्नियतत्वादित्युक्तत्वात् । चैत्रादिपदानामिव पारसीकादिशब्दानां सङ्केतवत्त्वाविशेषेऽपि न तेषां धर्मकर्मण्युपयोगः, "साधुभिर्भाषितव्यं नापभ्रंशितवैन म्लेच्छितवै" (1)इति श्रुत्या तत्र तन्निषेधात् । म्लेच्छितवै म्लेच्छमात्रसङ्केतितैः । खरादिशब्दास्तु रासभादौ म्लेच्छैरिवार्यैरपि सङ्केतिताः(2) ।  
 ननु गवादिपदं गोत्वादिनेव संस्थानप्रभेदेनापि विशिष्ट एव गवादौ शक्तमिति तत्रापि तदौपाधिकं स्यात् । न स्याच्छक्यत्वाविशेषेऽपि गोत्वाद्यपेक्षया गुरुत्वेन संस्थानस्य(1) गवादिपदशक्त्यतानवच्छेदकत्वात् । न च(2) संस्थानमशक्यमेव गवादिपदस्येति देशनीयम्, गवादिपदाद्गोत्वादिजात्या इव सास्नादिलक्षणाकृत्या अपि नियमतो गवादेरनुभवेन तस्यापि तच्छक्यत्वात्, तथाच न्यायसूत्रं "जात्याकृतिव्यक्तयः पदार्थः" इति । पदार्थो गवादिपदशक्यः । त्रिष्वेकशक्तेर्लाभार्थमेकवचनम्, अन्यथा विभिन्नशक्तौ विशकलितानामेव(1) तासामनुभवस्यगौर्नित्या गुणो वेत्यादौ लक्षणाद्यभावस्य च प्रसङ्गादिति साम्प्रदायिकाः ।  
 नव्यास्तु जातिव्यक्त्योरेकशक्तिप्राप्त्यर्थं सौत्रमेकवचनम् । आकृतिरूपन्तु संस्थानं पृथगेव शक्यम्, शक्यञ्चैकपदोपस्थाप्ययोरप्याकृति व्यक्त्योर्भेदान्वयबोधनं गवादिशब्देन, व्युत्पत्तिवैचित्र्यात्, अत एव संस्थानानुपस्थितौ केवलगोत्वादिप्रकारेण व्यक्तेरवगमः शक्त्यैव सम्पद्यते । यद्येवं संस्थानव्यक्त्योरेवैकशक्तिर्गोत्वादिजातावेव शक्त्यन्तरं, तद्वैशिष्ट्यं तु पदार्थविधया युष्माकमिवाऽस्माकं वाक्यार्थविधया भासते इत्येव किं न स्यात् । न स्यादेव, समवायेन गोत्वादिमदपेक्षया परम्परया संस्थानवतः परमगुरुत्वेनाशक्यत्वात्, शक्यतायाः किञ्चिद्धर्मावच्छिन्नत्वनियमात्, शुद्धगोत्वादौ(1) तदयोगाच्चेत्याहुः ।  
 मिथो वैशिष्ट्याविधुराभ्यां चन्द्रत्वसूर्यत्वाभ्यामवच्छिन्नैकशक्तिमतः पुष्पवन्तपदस्येव गोत्वसंस्थानप्रभेदाभ्यामेवावच्छिन्नैकशक्तिमतो गवादिपदस्यापि जात्यवच्छिन्नशक्तिमत्तया नैमित्तिकसंज्ञात्वेऽपि नौपाधिकसंज्ञात्वम्, सखण्डोपाधिमात्रावच्छिन्नशक्तिमत एव नाम्नस्तथात्वादिति वस्तुगतिः ।  
 सौमाकृतिपदं न संस्थानपरं, परन्तु कारणव्युत्पत्त्याऽऽकारनिरूपकार्थकं जातिव्यक्त्योः संसर्गपरमेव, अन्यथा समवायादेरपि सम्बन्धविधया गवादिपदशर्क्यत्वेन तदनुक्त्या मुनेर्न्यूनत्वापत्तेः । कादाचित् --- कस्तु(1) जातिसंस्थानाभ्यां गवादेरवगमो गवादिपदस्य जात्याकृतिविशिष्टे शक्तिभ्रमेण लक्षणया वा सम्पाद्य इति पुनर्न्यायरहस्येऽस्मद्गुरुचरणाः ॥ 23 ॥  
 {(1) आधुनिकसंङ्केतवदर्थबोधकं नाम पारिभाषिकम्, जातिविशिष्टार्थबोधकं च नैमित्तिकम्, डपाधिविशिष्टार्थप्रतिपादकं च नामौपाधिकमिति वैयाकरणतेन कारिकार्थे द्रष्टव्यः । }  
 {(1) \*न म्लेच्छितवै न म्लेच्छितव्यम्, अव्यक्तं प्रकृतिप्रत्ययविभागहीनं न शब्दितव्यमित्यर्थ इति तु पाणिनिः । "कृत्यार्थे तवै - केन् केन्य-त्वेनः ॥ "(वेदिo ।3।4।14) इत्यनेन कृत्यार्थे तवै प्रत्ययेन प्रसाध्य "न म्लेच्छितवै" इति न म्लेच्छितव्यमित्यर्थः ।}  
 {(2) तथाच तेषां धर्मकर्मण्युपयोग एवेति भावः ।}  
 {(1) गोत्वसंस्थानविशिष्टे शक्तस्यापि गवादिपदस्य शक्यतावच्छेदकं लाघवात् गोत्वमेव स्वीकार्यमिति भावः ।}  
 {(2) तथाच गुरुतया शक्यतानवच्छेदकत्वेन उपाध्यवच्छिन्नेऽशक्तत्वानौपाधिकं गवादिपदमिति भावः ।}  
 {(1)विशकलितानां - परस्परविशेषणभावानापन्नानां तासां गोत्वसंस्थानव्यक्तीनामिर्त्यर्थः ।}  
 {(1) तथाच, संस्थानगतवैजात्यापेक्षया गोत्वत्वस्य शक्यतावच्छेदकत्वेऽतिगौरवम्, गवेतरावृत्तित्वेसति सकलगोवृत्तित्वरूपस्य तस्यानेकपदार्थघटितत्वादिति भावः ।} {(1) क्वाचित्कस्त्विति रामभद्रसंमतः पाठः ।}  
\</ ना.प्र.23\>  
\<ना.प्र.24\>  
 लक्षकं नाम लक्षयति ------  
  (1)यादृशार्थस्य सम्बन्धवति शक्तन्तु यद्भवेत् ।  
  तत्र तल्लक्षकं नाम तच्छक्तिविधुरं यदि ॥ 24 ॥  
 यादृशनामार्थसम्बन्धवति यन्नाम सङ्केतितं तदेव तादृशार्थो लक्षकं यदि तादृशार्थे शक्तिशून्यं भवेत् । सैन्धवादयस्तु शब्दास्तुरगादिसम्बन्धिनि लवणादाविव तुरगादावपि शक्ता एव । गङ्गादयस्तु तीरादावसङ्केतितास्तत्सम्बन्धिनीरादिशक्तत्वेन गृहीता एव तीराद्यन्वयं बोधयन्तीति तत्र ते लक्षका एव । शक्तत्वे पूर्वपूर्वप्रयुक्तत्वापत्तेः, तस्य तद्व्याप्यत्वात् । कथञ्चित्तीरादिसम्बन्धित्वेन गृहीतादपि गङ्गादिपदात्तीरादेरन्वयाबोधेन तीराद्यशक्तत्वे सति तत्सम्बन्धितामात्रन्तु न लक्षणा, गङ्गागङ्गायां घोष इत्यादावपि गङ्गागङ्गेतिभागस्य निरुक्तलक्षणायाः सत्त्वेन वैयर्थ्याभावप्रसङ्गाच्च । एतेन \`तीराद्यशक्तत्वे सति तीरादिपरत्वे तीरादिपरत्वं तीरादिसम्बन्ध्यनुभावकत्वं वा तल्लक्षकत्वमि'त्यपि प्रत्युक्तम्, अपभ्रंशस्यापि लक्षकत्वापातात् । न चेष्टापत्तिः, शक्तिलक्षणान्यतरवृत्तिमत्त्वे तस्य साधुत्वापत्तेः, पदसाधुतायां वृत्तिमत्त्वस्यैव तन्त्रत्वात् । किञ्चानुभावकत्वं यद्यनुभवस्योपाधायकत्वं, तदा घोषादिपदसाकाङ्क्षस्य गङ्गादिपदस्य तीरलक्षकता न स्यात्, तेन तीरसम्बन्धिनो नीरस्यानुभवानर्जनात्, स्वरूपयोग्यत्वन्तु गङ्गायामिति वाक्यस्य दुर्वारं तस्याप्याधेयताधर्मिकनीरानुभवं प्रति नीरार्थकनामोत्तरसप्तमीत्वेन तथात्वात्, नीराधेयत्वस्य च तीरसम्बन्धित्वानपायात् ।  
 ननु वाक्यमपि लक्षकं भवत्येव, कथमन्यथा चित्रगुसमुदायस्य लक्षमया चित्रगोस्वामिनां बोधः? कथं वा गभीरायां नद्यां घोष इत्यादौ गभीरनदीतीरस्य ? न हि तत्र नदीपदं तीरलक्षकं, गभीरायामित्यस्यानन्वयापत्तेः, न हि तीरं गभीरं, नापि गभीरपदं तथा, नद्यामित्यस्यानन्वयापत्तेः, न हि तीरं नदी, तस्माद्वाक्यमेव तत्र गभीरनदीतीरलक्षकमिति मीमांसकाः ।  
 तन्न, गभीरायां नद्यामिति विभक्त्यन्तभागस्य तादृशतीरलक्षकत्वे घोषादावादेयत्वेन तदन्वयानुपपत्तेः, समासादन्यत्र नामार्थयोर्भेदान्वयस्याव्युत्पन्नत्वात् । एतेन तादृशतीरवृत्तितायामेव तद्भागस्य लक्षणयापि न निस्तारः, तादृशतीरवृत्तेश्च लक्ष्यत्वे घोषादावभेदेन तदन्वथायोगात्, समासभिन्नस्थले नामार्थयोरभेदान्वये नाम्नोः समानाविभक्तिकत्वस्य तन्त्रत्वात् ।  
 न च गभीरायां नदीतिभागस्यैव तादृशतीरलक्षकत्वम्, तदर्थे विभक्त्यर्थस्यानन्वयापत्तेः, नहि स भागः प्रकृतिर्येन तदर्थे विभक्त्यर्थस्यान्वयः स्यात्, गभीरायां नदीं व्रजेत्यादितोऽपि गभीरनदीतीरकर्मकत्वादिबोधापत्तेस्तद्भागस्य वाक्यादन्यत्वाच्च, तस्माद्गभीरापदं नदीपदं वा तत्र गभीरनदीतीरलक्षकं, पदान्तरन्तु तत्र तात्पर्य्यग्राहकमिति सिद्धान्तविदः ।  
 चटचटाद्यनुकरणस्य, हुंफट् हुवा 3 दिस्तोभस्य, (1) च स्वानुभावकत्वमपभ्रंशानामिव शक्तिभ्रमादेव, गौर्वाहिक इत्यादौ तु शक्यार्थसदृशत्वावच्छिन्नबोधकतया गौणं गवादिपदं गोसदृशादौ लक्षकमेवास्तु, न तु ततो लक्षकाद्भिद्यते ।  
 स्यादेतत्, \`मुकं विकसितस्मित'(2)मित्यत्र विकसितपदेन विस्तृतार्थलक्षणया मुखस्य प्रकटितस्मितवत्तामनुभाव्योत्तरकाले कुसुमतुल्यसौरभादिमत्त्वं तस्य लक्षमामूलव्यञ्जनया वृत्त्या बोध्यत इति रूढादिवद्व्यञ्जकमपि शब्दान्तरमास्थेयम् । न हि तत्र विकसितादिपदं कुसुमतदृशादौ रूढमसङ्केतितत्वात्, नापि यौगिकं स्वावयववृत्त्या तदप्रापकत्वात्, नवा लक्षकम् उपस्थितार्थान्वयानुपपत्तिधीरूपस्य लक्षणाबीजस्य तत्रासत्त्वादित्यालङ्कारिका वदन्ति ।  
 तत्र अन्वयानुपपत्तिज्ञानस्य लक्षमाबीजत्वं हि न तज्जनकत्वं शक्यसम्बन्धात्मिकाया लक्षमाया(1)स्तदजन्यत्वात्, नापि तज्ज्ञापकत्वं मुख्यार्थान्वयानुपपत्तिज्ञानमन्तरेणापि प्रमाणान्तरेण तद्ग्रहसम्भवात्, अत एव न लक्ष्यार्थतात्पर्य्यग्राहकत्वमपि प्रकरणादितोऽपि लक्ष्यार्थपरत्वग्रहात् । न च लक्षणाजन्यान्वयबोधं प्रति तस्याः कारणत्वमेव लक्षणाबीजत्वमिति साम्प्रतम्, "यष्टीः प्रवेशये"त्यादौ व्यभिचारात्, तादृशहेतुतायां प्रमाणामावाच्च ।  
 अथास्ति नानार्थशब्दैः प्रकरणादिसाचिव्यत्क्वचिदेकविधानामर्थानामन्वयबुद्धेरनन्तरमप्यन्यविधानामन्वयानुभवः सहृदयस्य, यथा "अयं गौरवितो महान्" इत्यादौ, यथा वा "वयस्था नागरासङ्गादङ्गानां हन्ति वेदना"मित्यादौ । स चायमनुभवो न शक्तिधीप्रभवः, शक्यार्थबुद्धौ तत्परत्वग्रहस्य तद्ग्राहकप्रकरणाद्यवगमस्य वा हेतुत्वेन तदसत्त्वात्, नापि लक्षणाप्रयुक्तः, शक्यार्थे तदयोगात्, परन्त्वभिधामूलव्यञ्जनयैव सम्पाद्यः, तदुक्तम् ----  
 अनेकार्थस्य शब्दस्य प्रस्तावाद्यैर्नियन्त्रिते ।  
 एकत्रार्थेऽभिधामूलव्यञ्जनाऽन्यस्य बोधिका ॥ इति चेन्न ।  
 तात्पर्य्यधियो हेतुत्वस्य पूर्वं परास्तत्वात्, अत एव प्रकरणादीनामननुगतानां क्वचिदसत्त्वेऽपि क्षत्यभावात् ।  
 वस्तुतः शक्त्याद्युपस्थितानामेकविधानां पदार्थानामन्वयमतेरनन्तरं यद्यन्यविधानामन्वयबोधः स्यात्, स्यादपि तदनुरोधेन व्यञ्जनास्वीकारः, न चैवं, तत्तदर्थकशाब्दसामान्यं प्रत्येव तत्तदर्थनिस्तारत्पर्य्यकत्वधियः प्रतिबन्धकत्वात्, तत्तदर्थानां यताकथञ्चिदुपनयवसेन मनसैव विशिष्टधीसम्भवात्, मानोरथिकसुखप्रभेदपर्य्यवसितं चमत्कारं प्रत्यपि शाब्दस्येव मानसस्यापि बोधस्य विशिष्य हेतुतायाः सुवचत्वात्, अतिरिक्तस्य(1) व्यञ्जनाख्यपदार्थान्तरस्य स्वरूपसत्तया अन्वयबुद्धौ तद्धेतुत्वस्य च प्रमाणविरहेणासत्त्वाच्चेति संक्षेपः ॥ 24 ॥  
 {(1) मुख्यार्थशक्तिशून्यत्वे सति मुख्यार्थसम्बद्धार्थशक्तं नाम लक्षकमित्यर्थः।}  
 {(1) हूं मिति क्रोधबीजं, --- "क्रोधाख्यो हूं तनुत्रञ्च शस्त्रादौ रिपुसंज्ञक" इत्युक्तेः । फट् अस्त्रबीजं, -- "फडस्त्रं शस्त्रमायुधं" इति बीजाभिधानात् । स्तोभाः --- सामगीतिपूरणार्थानि अक्षराणि, हावु हावु हावु इत्यादिनि । इति छान्दोग्यादौ स्पष्टम् ।}  
 {(2) "मुखं विकसितस्मितं वशितवक्रिम प्रेक्षितं , समुच्छलितविभ्रमा गतिरपरस्तसंस्था मतिः । उरो मुकुलितत्तनं जघनमसंबन्धोद्धुरं, बतेन्दुवदनातनौ तरुणिनोदूगमो मोदते ॥ इति पूर्णश्लोकाः । }  
 {(1) कृष्णकान्तमतेऽत्र तस्या इति पाठो इष्टव्यः ।}  
 {(1) अत्र अतिरीक्तया इति रामभद्रस्येष्टोपि पाठो पदार्थान्तरस्येत्यस्य विशेषणत्वात्सम्भवान्निष्कासितः ।}  
\</ना.प्र.24\>  
\<ना.प्र.25\>  
 लक्षकं नाम विभजते -----  
 जहत्स्वार्थाजहत्स्वार्थानिरूढाधुनिकादिकाः ।  
 लक्षणा विविधास्ताभिर्लक्षकं स्यादनेकधा ॥ 25 ॥  
 काचिल्लक्षणा शक्यावृत्तिरूपेण बोधकतया जहत्स्वार्थेत्युच्यते, यथा तीरत्वादिना गङ्गादिपदस्य । काचिच्छक्यलक्ष्योभयवृत्तिना शक्यवृत्तिनैव वा रूपेणानुभावकत्वादडहत्‌स्वार्था, यथा द्रव्यत्वादिना नीलघटत्वादिना च घटपदस्य । काचिल्लक्ष्यतावच्छेदकीभूततत्तद्रूपेण पूर्वं पूर्वं प्रत्यायकत्वान्निरूढा, यथा आरुण्यादिप्रकारेण तदाश्रयद्रव्यानुभावकत्वादरुणादिपदस्य । काचिच्च पूर्वं पूर्वं ताद्रूप्येणाप्रत्यायकत्वादाधुनिकी, यथा घटत्वादिना पटादिपदस्य । आदिना शक्यसदृशत्वप्रकारेण बोधकतया गौण्युपगृह्यते, यथा अग्निर्माणवक इत्यादावग्निसदृशत्वादिना अग्न्यादिपदस्य । तदेवं विविधलक्षणावत्त्वाल्लक्षकं नामापि जहत्‌स्वार्थाऽजहत्स्वार्थादिभेदादनेकविधमित्यर्थः ।  
 स्यादेतत्, यदि तीरादिलक्षकतया गङ्गादिपदस्य ज्ञानं तीराद्यनुभवे भवेद्धेतुर्भवेदप्युक्तक्रमेण लक्षकाणां विभागाः, न त्वेतदस्ति, तीराद्यन्वयबोधं प्रति तीरादिशक्तत्वेनैव पदज्ञानस्य लाघवेन हेतुतया लक्षकाणामननुभावकत्वात्, गुरूणा "मग्नौ शैत्यं स्पृशे"दित्यादौ शक्येन दहनादिनेव \`गङ्गायां घोष' इत्यादौ लक्षितेन तीरादिना सार्द्धमगृहीतासंसर्गकस्यैव सप्तम्यर्थाधेयत्वादेरन्वयबोधप्रविष्टत्वादिति चेन्न ।  
 प्रकृत्यर्थावच्छिन्नस्यैव प्रत्ययार्थस्य धर्म्यन्तरेऽन्वयबुद्धेर्व्युत्पन्नतया तीराद्यविशेषितस्य सुबर्थाधेयत्वादेर्घोषादावन्वयबोधायोगात् । न च शक्तपदस्यैव स्वसाकाङ्क्षपदान्तपरोपस्थाप्यार्थान्वितस्वार्थधर्मिकान्वयबोधं प्रति हेतुत्वादन्वयबुद्धौ लक्ष्यार्थस्याप्रवेशः, कुन्ताः प्रविशन्तीत्यादौ लक्ष्यस्य कुन्तधरादेरन्वयविशेष्यत्वानुपपत्तेः, कुमतिः पशुरित्यादौ लक्ष्यार्थयोर्मिथोऽन्वयबोधस्याप्यानुभविकत्वाच्च । तस्माच्छक्तेरिव भक्तेरपि ज्ञानमनुभावकं भवत्येव, कार्य्यतावच्छेदकस्य सङ्कोचाच्च न व्यभिचारः ॥ 25 ॥  
\</ना.प्र.25\>  
\<ना.प्र.26\>  
 योगरूढं नाम लक्षयति ---  
 स्वान्तर्निविष्टशब्दार्थस्वार्थयोर्बोधकृन्मिथः ॥  
 योगरूढं न यत्रैकं विनाऽन्यस्यास्ति शाब्दधीः ॥ 26 ॥  
 यन्नाम स्वावयववृत्तिलभ्यार्थेन समं स्वार्थस्यान्वयबोधकृत् तन्नाम योगरूढम्, यथा ---- पङ्कजकृष्णसर्पाधर्मादि, तद्धि स्वान्तर्निविष्टानां पङ्कादिशब्दानां वृत्तिलभ्येन पङ्कजनिकर्त्रादिना समं स्वशक्यस्य पद्मादेरन्वयानुभावकं, पङ्कजमित्यादितः पङ्कजनिकर्तृ पद्ममित्यनुभवस्य सर्वसिद्धत्वात् ।  
 इयांस्तु विशेषो --- यद्रूढमपि मण्डपरथकारादिदं योगार्थविनाकृतस्य रूढ्यर्थस्येव रूढ्यर्थविनाकृतस्यापि योगार्थस्य बोधकम् , \`मण्‍डपे शेते' इत्यादौ योगार्थस्य मण्डपानकर्त्रादिरिव, \`मण्डपं भोजयेदि'त्यादौ समुदितार्थस्य गृहादेरयोग्यत्वेनान्वयाबोधात् । योगरूढन्तु पङ्कजादिपदमवयववृत्त्या रूढ्यर्थमेव समुदायशक्त्या चावयवलभ्यार्थमेवानुभावयति, नत्वन्यत् व्युत्पत्तिवैचित्र्यात्तथैव(1) साकाङ्क्षत्वात् । अत एव "पङ्कजं कुमुद"मित्यत्र पङ्कडनिकर्तृत्वेन "भूमौ पङ्कजमुत्पन्न"मित्यादौ च पद्मत्वेन पद्मत्वेन पङ्कजपदस्य लक्षणयैव कुमुदस्थलपद्मयोर्बोध इति वार्त्तिकम् ।  
 ननु \`पुष्पं पङ्कजे'त्यादौ पङ्कजादेरन्वयस्याबोधात् , बोधाच्च \`पङ्कजपुष्प'मित्यादौ निर्विभक्तिकेन निर्विभक्तिकेन पङ्कजादिपदेनोपस्थाप्यार्थस्यान्वयधीसामान्यंस प्रत्येव तादृशपङ्कजादिपदोत्तरशब्दोपस्थाप्यत्वं तन्त्रम्, एवं \`पुष्पं पङ्कजमि'त्यादौ अन्वयबोधदर्शनात्तदनुरोधेन सविभक्तिकपङ्कजादिपदोपस्थाप्यार्थान्वयबोधं प्रति स्वसमानविभक्तिकपदोपस्थाप्यत्वञ्च, अत(1)स्तदुपस्थापितस्य तस्य पङ्कजातादेः कथं पदान्तरानुपस्थापिते पद्मादावन्वय इति चेत् ।  
 "अपङ्कजवृत्तिः सत्ते"त्यादौ स्खलदक्षरसंशोभि तरुण्या मुखपङ्कज"मित्यादौ च व्यभिचारादुक्तव्युत्पत्तेः सङ्कोचेनेति गृहाण । न च धेनुपदस्य धानकर्मत्वविशिष्टायां गवीव पङ्कजादिपदस्यापि पङ्कजातत्वादिविशिष्टे पद्मादौ रूढिरेवास्तु, न तु योगरूढिरिति साम्प्रतम् । अन्यत्र क्लृप्तशक्तिभ्यः पङ्कजन्यादिपदेभ्य एवाकाङ्क्षादिसाचिव्येन पङ्कजनिकर्तृत्वादेर्लाभसम्भवे तद्वशिष्टस्य पद्मस्य गुरोः समुदायाशक्यत्वादनन्यलभ्यस्यैव शब्दार्थत्वात् । यद्यपि कर्तृवाचकडप्रत्यय एव पद्मत्वविशिष्टस्य लक्षमया भानसम्भवान्न पङ्कजभागस्य तत्र शक्तिरुचिता, प्रकारान्तरालभ्यस्यैव शब्दशक्यत्वमित्युक्तत्वात्, कृतिवर्त्तमानत्वयोरिवैकपदार्थयोरपि कर्तृपद्मयोर्मिथोऽन्वयस्य सम्भवित्वात् । तथाप्यवयवानां शक्तेरग्रहे ग्रहेऽपि वा पद्मादौ तदर्थस्यान्वयधीविरोधिधीदशायां पङ्कजस्तीत्यादितः पद्ममस्तीत्याद्यनुभवार्थमवश्यं पद्मत्वादिविशिष्टे पङ्कजादिभागस्य रूढिरुपेया, इतरथा प्रकृत्यर्थावच्छिन्नस्यैव प्रत्ययार्थस्य पदार्थान्तरेणान्वयस्य व्युत्पन्नतया डप्रत्ययोपस्थापितस्यापि पद्मस्यास्तित्वादिना सहाऽन्वयानुपपत्तेः, अत एव पङ्क दिपदागृहीतशक्तिकस्य पुंसः \`पङ्कजमस्ती'त्यादितोजात्वपि कर्त्तास्तीत्याकारको नान्वयबोधः, प्रत्ययमात्रोपस्थाप्यस्य कर्त्तुरन्यत्रान्वये निराकाङ्क्षात्वादिति वक्ष्यते । किञ्चैवमेकाक्षरकोषावधृतशक्तिकानां कखादिप्रत्येकवर्णानामेव निरूढलक्षणया तत्तदर्थानुभावकत्वसम्भवाद्बकनखादिसमुदायस्यापि तत्तदर्थे(1) शक्तिर्विलीयेत । "कादिप्रत्येकवर्णस्य शक्तिग्रहं विनापि बकादिशब्दाद्बकोदरनुभवार्थं तत्र समुदाये शक्तिरि'ति तु प्रकृतेऽपि समानम्, डादिप्रत्ययमात्रस्य पद्मादौ वृत्तिमत्त्वाग्रहेऽपि पङ्कजादिसमुदायात् पद्मादेरनुभवस्य सर्वसिद्धत्वात् । न चैवं \`चित्रगुरि'त्यादावपि चित्रगोस्वाम्यादौ समुदायस्य शक्तिप्रसङ्गः, समाप्तत्वस्याविशिष्टत्वादिति वाच्यम् । अगृहीतावयववृत्तिकस्य पुंसस्ततोऽर्थानधिगमेनावयवानां वृत्तेरवश्यापेक्षायां तेषामेव तताविधार्थबोधकत्वोचित्यस्य वक्ष्यमाणत्वादिति ॥ 26 ॥  
 {(1) न त्वन्यं वैचित्र्येण ततैवेति कृष्णकान्तसंमतः पाठोऽत्र द्रष्टव्यः ।}  
 {(1) अतएवेति पाठ कृष्णकान्तेनात्र व्याख्यातः ।}  
 {(1) अत्र कृष्णकान्तमतेन \`तत्र' इति पाठो द्रष्टव्यः ।}  
\</ना.प्र.26\>  
\<ना.प्र.27\>  
 पङ्कजादिपदेभ्यः केवलस्यैव योगार्थस्य रूढ्यर्थस्य वा बोधव्युदासार्थं तादृशार्थयोर्मिथः साकाङ्क्षत्वनियमो न कल्प्यते, परन्तु रूढ्यर्थभिन्नो योगार्थस्य बोधं प्रति रूढिधियः प्रतिबन्धकत्वम्, तेन रूझेरप्रतिसन्धानदशायामवयवशक्त्यैव "पङ्कजं कुमद"मित्यादौ पङ्कजनिकर्तृत्वादिना कैरवादरेवगमः, तथा चावयवशक्तेरनुपस्थितौ समुदायशक्त्यैव "भूमौ पङ्कडमुत्पन्न"मित्यादौ पद्मत्वप्रकारेण स्थलपद्मादेः, अत एव च तैलपदं योगेन तिलप्रभवं, रूढ्या च विलक्षणद्रवद्रव्यपर्य्यवसितं स्नेहं बोधयद्योगरूढमपि \`तैलं पत्रमि'त्यादौ सर्षपस्य \`तैलमि'त्यादौ च शक्त्यैव प्रत्येकस्य बोधकमिति मीमांसकानां मतमुपन्यस्यति ------  
  रूढ्यर्थभिन्ने योगार्थबुद्धौ रूढेर्विरोधिताम् ।  
  वदन्ति केचिदेकैकबुद्धिस्तैः क्वचिदिष्यते ॥ 27 ॥  
 क्वचित् --- समुदायावयवयोरेकमात्रस्य शक्तिप्रतिसन्धानस्थले । यद्यपि पद्मान्यधार्मिकपङ्कडातत्वान्वयधीसामान्यं प्रति पङ्कजपदं पद्मशक्तमित्येवं रूढिज्ञानत्वेन न विरोधित्वम्, तादृशधीसत्त्वेऽपि कर्दमजादिशब्देभ्यस्ताद्रूप्येण कैरवादेरवगमात्, नापि पङ्कजपदजन्यतादृशबोधं प्रत्येव तथात्वेनविरोधित्वम् रूढिज्ञानदशायमपि समुदायस्य लक्षणया शक्तिभ्रमेण वा पङ्कजपदात् पङ्कजातत्वेन कुमुदबोधस्य सर्वैरुपगमात् । तथाप्यवयवशक्त्या पङ्कजपदजन्यपद्मान्यधर्मिकपङ्कजातत्वान्वयबोधं प्रत्येव निरुक्तरूढिज्ञानत्वेन प्रतिबन्धकत्वम् । न च कुमुद एव पद्मत्वेन रूढिभ्रमदशायां ताद्रूप्येण कुमुदस्य बोधो न स्यात् विरोधिन्या रूढिधियः सत्त्वादिति वाच्यम् । पद्मान्यधर्मिकेत्येन पद्‌मत्वानवच्छिन्नविशेष्यताकत्वस्योक्तत्वात् । पद्मस्येव कुमुदस्यापि समुदायशक्यत्वधीदशायामवयवशक्त्य' \`पङ्कजातं कुमुदमि'त्याकारकधीस्वीकारे तु कुमुदादिशक्तत्वज्ञानाजन्यत्वेनापि प्रतिबध्यं विशेषणीयम् । न च यत्र तात्पर्यादिधीविलम्बादयोग्यताभ्रमादिना प्रतिबन्धद्वा रूढ्योपस्थिते पद्मे योगार्थस्य पङ्कडनिकर्तुरन्वयस्तत्रावयवशक्त्या पङ्कजातत्वेन कुमुदादिबोधो न स्यात् विरोधिनो रूढिज्ञानस्य सत्त्वादिति वाच्यम् । मीमांसकानामिष्टत्वात् ते हि \`मण्डपं भोजये'त्यादावपि गृहादौ रूढिधीसत्त्वे मण्डपादिपदानामवयवशक्त्या मण्डपानाकर्त्रादेर्न मन्वते बोधम्, भ्रमत्वग्रहा(1)नास्कन्दितस्येव रूढ्यर्थगोचरतत्तदयोग्यताज्ञानाद्यभावविशिष्टस्यैव रूढिज्ञानस्य विरोधितायाः सुवचत्वाच्च । यदि च समुदाय एव पङ्कजनिकर्तृत्वेन पद्मत्वेन च शक्तेः प्रमाभ्रमाभ्यां \`पङ्कजातं पद्म'मित्याकारको बोधः प्रामाणिकः, तदानीं च पङ्कजनिकर्तृत्वेन कुमुदस्य नान्वयधीः, तदावयवशक्त्येत्यपहाय पङ्कजपदघटकशब्दशक्त्येति प्रतिबध्यकुक्षौ निक्षेपणीयम् । तद्घटकत्वञ्चेह तद्विषयिताकत्वमात्रं तदवयव इव तत्राप्यविशिष्टम् ।  
 यत्तु ---- स्वावयवशक्त्या पङ्कजपदजन्यं पङ्कजकर्तुत्वेनान्वयबोधं प्रतिपद्मत्वं हेतुः तत्र कार्य्यस्य विशेष्यत्वं तदवच्छेदकत्वं वा कारणस्य तु समवायस्तादात्म्यं वा प्रत्यासत्तिरित्येतावतैव योगार्थमर्त्यायदया कुमुदादेर्बोधव्युदाससम्भवात् उक्तक्रमेण प्रतिबन्धकतायां मानाभावः, \`पद्मत्वं पङ्कजपदप्रयोगोपाधिरि'ति प्राचीनप्रवादस्याप्युक्तार्थ एव पर्य्यवसानात् ---- इति ।  
 तत्तुच्छम्, पद्मागृहीतशक्तिकस्यापि पुंसः पङ्कजनिकर्तृत्वेनावयवशक्त्या कुमुदस्य बोधानुदयप्रसङ्गात् । न चेष्टापत्तिरनुभवविरोधात् । न च रूढिज्ञानकालीनमेव योगार्थस्य बोधं प्रत्युक्तरीत्या पद्मत्वस्य हेतुत्वम्, तथा सति रूढिधदिशायामपि तदसमानकालीनस्य पङ्कडातत्वेन कुमुदबोधस्य सामान्यसामग्रीमहिम्ना दुर्वारतापत्तेः, रूढिज्ञानासमानकालीनतादृशबोधं प्रति विशेषतो हेत्वन्तरस्याक्लृप्तत्वात्, तत्कल्पने चातिगौरवात् ।  
 यदपि -- पङ्कजननकर्तृषु पङ्कजादिपदानां शक्तिसत्त्वेऽपि पङ्कडपदान्नताद्रूप्येण पद्मस्य बोधः परन्तु पद्मत्वमात्रेण, योगार्थमर्य्यादया पङ्कजातत्वप्रकारकबोधसामान्यं प्रत्येव पद्मत्वविशिष्टे रूढिज्ञानस्य(1) लाघवेन विरोधित्वात्, पद्मान्यधर्मिकत्वादेर्गौरवेण प्रतिबध्यकोट्यप्रविष्टत्वादतो योगरूढं नामैव नास्ति, युधिष्ठिरादिशब्दादपि रणस्थिरत्वादिकं योगार्थं परित्यज्यैव वैजात्यादिप्रकारेण(1) कुन्तीपुत्राद्यवगमात्, यदुक्तमभियुक्तैः  
  या वृत्तिरजहत्स्वार्था सेयमत्रोपपादिता ।  
  जहत्स्वार्था तु तत्रैव यत्र रूढिर्विरोधिनी ॥  
 पङ्कजं मनसादेवी पद्मनाभो युधिष्ठिरः ॥ इति ।  
 तदेतद्वैयाकरणमतं पङ्कजमस्तीत्यादितः पङ्कजातं पद्ममस्तीत्याद्यनुभवस्य न्यायमीमांसादिसकलतन्त्रसिद्धत्वेन गौरवस्य प्रामाणिकत्वादनादे७यम्, अन्यथा अवयवशक्तेरपि प्रतिबध्यतायामप्रवेशापत्तेर्लाघवेन पङ्कजातत्वप्रकारकशाब्दसामान्यं प्रत्येव रूढिधियः प्रतिबन्धकत्वस्य सुवचत्वात् ।  
 (1) नन्वेवं \`द्रव्यं सरसिजमस्ती'त्यादितो द्रव्यनिष्टं सरोजमिव द्रव्याभिन्ने सरसि जातं पद्ममपि प्रतीयेत, नामार्थयोरभेदान्वये तन्त्रस्य नाम्नोः समानविभक्तिकत्वस्यानपायादिति चेत् ।  
 सत्यम्, (2)सविभक्तिकनामार्थस्य नामान्तरार्थान्वये वृत्तिशब्दैकदेशान्येनैव समानविभक्तिकनामान्तरेण स्मारितत्वस्य तन्त्रतायाः स्वीकार्य्यत्वादिति ॥ 27 ॥  
 {(1) ध्रूमत्वज्ञानाना --- इति रामभद्रस्येष्टः पाठः ।}  
 {(1) रामभद्रमतेन \`पद्मत्व विशिष्टरूढिज्ञानस्ये'ति समस्तपाठो द्रष्टव्यः ।}  
 {(1) अत्र रामभद्रमतेन \`वैजात्यविशेषेणे'ति पाठस्स च कृष्णकान्तवागीशैः खम्डित इति तत्रैव द्रष्टव्यम् । }  
 {(1) अत्र रामभद्रमतेन \`न चैवम्' अग्रे च \`इतिचेत्'इत्यत्र \`इतिवाच्यम्'इति पाठो बोध्यः ।}  
 {(2) अत्रापि \`सविभक्तिकस्य'अग्रे \`वृत्तिशब्दैकदेसान्येनैव'इत्यत्र \`वृत्तिशब्दान्येन'इति रामभद्रस्येष्टः पाठो द्रष्टव्यः ।}  
\</ना.प्र.27\>  
\<ना.प्र.28\>  
 यद्यदाकाङ्क्षितं योग्यं सन्निधानं प्रपद्यते ।  
 तेन तेनान्वितः स्वार्थः पदेः समधिगम्यते ॥  
 इति रूढ्यर्थयोगार्थयोर्युगपदुपस्थितौ तयोराकाङ्क्षादिसाचिव्यादाहत्या(1)न्वयबुद्धिस्थल एव योगार्थस्य रूढ्यर्थस्य वा नान्यत्रान्वयो, न तु तयोरेव मिथः साकाङ्क्षत्वम् अन्यत्र योगार्थस्य बोधने रूढिधियः प्रतिबन्धकत्वं वा प्रमाणाभावात्, एवञ्च यत्र योगार्थरूढिलभ्यार्थयोस्तात्पर्य्याद्यग्रहाद्विरोधिसमवधानाद्वा न प्रथममन्वयधीस्तत्र योगार्थमर्य्यादया पङ्कजातत्वेन कुमुदादेः समुदायशक्त्या च पद्मत्वेन स्थलकमलस्य बोधो भवत्येवेति मणिकृन्मतं दर्शयति
---  
 रूढ्यर्थेऽन्यत्र वा यत्र यदाऽऽकाङ्क्षादिनिश्चयः ।  
 तदैव तत्र योगार्थस्यान्वयो मणिकृन्मतः ॥ 28 ॥  
 समुदायशक्त्युपस्थापिते पदान्तरवृत्त्युपस्थापिते वा यत्र धर्मिणि अवान्तरवृत्तिलभ्यार्थस्य यदाकाङ्क्षा(दि) निश्चयादिस्तदैव तत्र तस्यान्वयबोध उत्पद्यते सम्भूतसामग्रीकत्वात् रूढ्यर्थभिन्ने योगार्थस्यान्वयबोधव्युदासाय तु रूढेर्योगापहारिताप्रवादो रूढ्यर्थमात्रे योगार्थस्यान्वयबोधसामग्रीस्थलभिप्रायक इति चिन्तामणिकृतां मतम् ॥ 28 ॥  
 {(1) आदित इति कृष्णकान्तिसंमतोऽत्र पाठो द्रष्टव्यः ।}  
\</ना.प्र.28\>  
\<ना.प्र.29\>  
 योगरूढं विभजते ----  
  सामासिकं तद्धिताक्तमिति तद्द्विविधम्भवेत् ।  
  योगरूढं कृदन्तस्य समासत्वव्यवस्थितेः ॥ 29 ॥  
 तद् -- योगरूढं, सामासिकं - समासात्मकं, कृष्णसर्पादि, तद्धिताक्तं वासुदेवादि । कृदन्तस्य पङ्कजादियोगरूढस्य सामासिक एवान्तर्भाव इति नाधिक्यम् ॥ 29 ॥  
\</ना.प्र.29\>  
\<ना.प्र.30\>  
 यौगिकं नाम लक्षयति विभजते च ---  
 योगलभ्यार्थमात्रस्य बोधकं नाम यौगिकम् ।  
 समासस्तद्धिताक्तं च कृदन्तञ्चेति तत्त्रिघा ॥ 30 ॥  
 यन्नाम स्वान्तर्निविशिष्टशब्दानां योगलभ्यस्यैव यादृशार्थस्यान्वयबोधं प्रति हेतुस्तन्नाम तादृशार्थे यौगिकम्, योगरूढन्तु कृष्णसर्पादिपदं योगेनावच्छिन्नस्य रूढ्यर्थस्य बोधकं, न तु तन्मात्रस्य । तच्च यगिकं त्रिविधं ---- समासः तद्धिताक्तं कृदन्तञ्चेति । द्वन्द्वोऽपि समासः स्वघटकशब्दानामाकाङ्क्षया लभ्यस्य घवखादिराद्यर्थस्यान्वयबोधकतया यौगिक एव । सर्वञ्चेदं रूढान्यत्वेन विशेषणीयम्, नातः कृष्णसर्पादौ वासुदेवादौ पङ्कजादौ च योगरूढेऽतिप्रसङ्गः । \`ब्राह्मणी - श्वश्रूः - शूद्रे'त्यादौ ङीबादेः स्त्रीत्ववाचित्वे तादृशं नाम यौगिकमेव, अन्यथा तु स्त्रीत्वादिमति तत्तदर्थे रूढमेव, नातो विभागस्य व्याघातः ॥ 30 ॥  
 **॥ इति श्रीजगदीशतर्कालङ्कारकृतौ शब्दशक्तिप्रकाशिकायां नामप्रकरणं समाप्तम् ॥**



**          
----------------------------------------------------**






**        ॐ  
   (2) समासप्रकरणम् ।**





\<स.प्र.31\>  
 यौगिकेषु समासं लक्षयति ---  
  यादृशस्य महावाक्यस्यान्तस्त्वादिर्निजार्थके ।  
  यादृशार्थस्य धीहेतुः स समासस्तदर्थकः ॥ 31 ॥  
 यादृशमहावाक्योत्तरस्त्वतलादिः स्वार्थस्य यादृशार्थावच्छिन्नविषयताशालिबोधे हेतुस्तादृशं तद्वाक्यं तथाविधार्थे समासः । पाचकादिकन्तु पाककर्त्राद्यर्थकं वाक्यमपि स्पघटकानेकनामलभ्यतादृशार्थकत्वविरहान्न महावाक्यम् । प्रकृत्यर्थमात्रावच्छिन्नप्रत्ययार्थस्यान्वयबोधं प्रत्ययोग्यत्वं वा प्रकृते वाक्यस्य महत्त्वं वाच्यम्, तेन उपकुम्भादौ नाव्याप्तिर्नवानीलघटत्वमित्यादौ नीलघटत्वादिभागेऽतिप्रसङ्गः । \`क्षीरपायी'त्यादिकस्तु प्रकृत्यर्थावच्छिन्नकृदर्थस्यान्वयबोधे समर्थोऽपि न प्रकृत्यर्थमात्रावच्छिन्नस्य ततः पानशीलसामान्यस्याप्रत्यया । \`राज्ञः पुरुषत्वमि'त्यादितो राजन्येव पुरुषभावः प्रतीयते न तु राजपुरुषस्य भावः, तद्धितानां प्रकृत्यर्थमात्रान्वितस्वार्थबोधकत्वादतो \`राज्ञः पुरुषे'त्यादिभागे न प्रसङ्गः । \`पायं पायमि'त्यादिणमन्त भागस्तु स्वार्थावच्छिन्नस्य धात्वन्तरार्थस्यैवान्वयबोधको न तु त्वादिप्रत्ययार्थस्य । \`प्रस्थाये'त्यादौ प्रमासव्यपदेशो ल्यबादिशब्दसंस्कारप्रयोजको गौणाः ॥ 31 ॥  
\</स.प्र.31\>  
\<स.प्र.32\>  
 विभजते ------  
  स चायं षड्‌विधः कर्मधारयादिप्रभेदतः ।  
  यश्चोपपदसंज्ञोऽन्यस्तेनासौ सप्तधा मतः ॥ 32 ॥  
 स चायं निरुक्तः समासः कर्मधारय 1 द्विगु 2 तत्‌पुरुष 3 अव्ययीभाव 4 बहुव्रीहि 5 द्वन्द्व 6 बेदात् षड्विधः, यश्च कुम्भकारादिरप्युपपदसंज्ञकः 7 समासोऽस्ति, तेन समं समासः सप्तविधः । सङ्काश -- निभ - नीकाशादीनामिव कारादीनामपि शब्दानामुपपाद्र्थान्वितस्यैव स्वार्थस्य बोधकतया तथाविधनामान्तत्वमेव चैतस्य समासान्तराद्विशेषः ॥ 32 ॥  
\</स.प्र.32\>  
\<स.प्र.33\>  
 ननु यदि षड्‌विधः सप्तविधो वा समासस्तदाऽस्य पञ्चविधत्वोक्तिः प्राचामसङ्गतेत्यतस्तामुपपादयति ---  
 (1)पूर्वगध्यान्त्यसर्वान्यपदप्राधान्यतः पुनः ।  
 प्राच्यैः पञ्चविधः प्रोक्तः समासो वाभटादिभिः ॥ 33 ॥  
 \[1\] कश्चित्त्समासः पूर्वपदार्थधर्मिकान्वयबोधजनकतया पूर्वपदप्रधान उच्यते, यथा प्राप्तजायार्द्धपिप्पलीपूर्वकायादिकस्तत्‌पुरुषः, यथा वा उपकुम्भाद्यव्ययीभावः, पुरुषसिंहादिकर्मारयश्च । \[2\] कश्चिन्मध्यपदार्थधर्मिकधीजनकतयैव मध्यपदप्रधानो, यथा पटानधिकरण - प्रतियोगितानवच्छेदकेत्यादिकस्तुत्‌पुरुषः, पटस्य न धिकरणमित्यादिविग्रहे मध्यपदार्थस्यैव विशेष्यत्वात्, \`बहुपदे बहुव्रीहिरेवे'त्यस्य तत्पुरुषादेर्वहुनामगर्भत्वाभावे तात्पर्य्यमित्यग्रे व्युत्पाद्यत्वात् । \[3\] कश्चिदन्त्यपदार्थधर्मिकधीहेतुत्वादन्त्यपदप्रधानः, यथा राजपुरुषादिकस्ततपुरुषो, नीलोत्पलादिकः कर्मधारयो, द्विगार्ग्याद्यव्ययीभावाश्च । \[4\] कश्चित्सर्वपदार्थधर्मिकबुद्धिहेतुत्वात् सर्वपद प्रधानः यथेतरेतरद्वन्द्वो, द्वन्द्वमात्रं वा । \[5\] कश्चित् स्पघटकान्यपदार्थधर्मिकज्ञानजनकत्वादन्यपदार्थप्रधानः, यथा --- बहुव्रीहिः, खलेयवा(1)द्यव्ययीभावश्च । तदेवं पञ्च भेदानादायैव पञ्चविधत्वं प्राच्यैरुक्तमतो न विरोधः ।  
 नित्यानित्यभेदेन समासस्य द्वैविध्यमप्यस्ति, यदुक्तं जयादित्येन(2)
-  
  विभक्तिमात्रप्रक्षेपान्निजान्तर्गतनामसु ।  
  स्वार्थस्याबोधबोधाभ्यां नित्यानित्यौ समासकौ ॥ इति ।  
 स्वान्तर्गतनामसु विभक्तिमात्रप्रक्षेपेण यल्लभ्यार्थस्याबोध- स नित्यः समासः । यथा --- कृष्णसर्पनिर्मक्षिकासुरादिः, \`कृष्णः सर्पो' \`मक्षिकाया निः' \`न सुर' इत्यादितस्तल्लभ्यस्य वैजात्यादेरग्रहात् । यल्लभ्यस्य च बोधः सोऽनित्यसमासः । यथा --- राजपुरुषपूर्वकायादिः, तल्लभ्यार्थस्य \`राज्ञः पुरुषः' \`पूर्वं कायस्ये'त्यादिवाक्यादपि प्रतीतेः । \`स्फुरद्वाणी, चलच्चैत्र' इत्यादिकः कर्मधारयोऽप्यनित्य एव समासः, स्फुरन्ती वाणीत्यादिविग्रहस्य वाण्यादौ स्फुरदादिविधेयकबोधाजनकत्वेऽपि स्फुरदभिन्नावण्यादावेकत्वादिबोधकत्वमादायैव तदर्थप्रकाशकत्वात्, स्फुरन्ती वाणीमित्यादिवाक्यस्यैव तत्र विग्रहत्वसम्भवाच्च, विग्रह एव समासलभ्यार्थस्य बोधकत्वं तन्त्रं, न तु समासे विग्रहार्थस्य, विग्रहलभ्ययोर्लिङ्गसंख्ययोर्व्यञ्जकबैधुर्य्येण प्रायशः समासाबोध्यत्वात् । अत एव यत्र समासे तयोर्व्यञ्जकसद्भावस्तत्रावगमोऽपि, यथा \`जरतीचित्रगुर्जनः, प्रियातिसा पुरुष' इत्यादौ स्त्रीत्वस्य स्त्रीप्रत्यय - तिस्रादेशयोस्तदभिव्यञ्जकयोः सत्त्वात्, यथा वा \`अक्षपरि, शलाकापरि, प्रिययुवया, हस्त्यश्वमि'त्यादावेकत्वादेः, अक्षशलाकयोरेकत्व एवाव्ययीभावस्य , युष्मदस्मदोर्द्वित्व एव युवाद्यादेशस्य, सेनाङ्गानां बहुत्व एव समाहारद्वन्द्वस्य विधानात् । तदुक्तमभियुक्तैः ----  
  सङ्ख्या तु व्यञ्जकाभावादव्यक्ता प्रातरादिवत् ।  
  यत्र तु व्यञ्जकं किञ्चित्तत्र सङ्ख्या प्रकाशते ॥  
  शलाकापरि हस्त्यश्वं पूर्वकायोऽर्द्धपिप्पलीति ।  
 पूर्वादेरर्द्धस्य च ङसर्थैकत्वमन्तर्भाव्यैवावयविना तत्पुरुषस्य व्युत्पन्नत्वात् । \`सरसिजा'दौ \`कण्ठेकालादौ' चालुक्समासे सुपः संख्यावगमेऽपि न क्षतिः । तत्र व्यञ्जकसुपः सत्त्वेऽपि संख्यापि न बुध्यत इति तु समासशक्तिवादिनः पातञ्जलाः ॥ 33 ॥  
 {(1) पूर्व - मध्य - अन्त्य - सर्व - अन्य पदार्थप्राधान्यतया पूर्वादिप्रदानस्समानसः पञ्चविधो भवतीति वाभटादिप्राचीनवैयकरणसंमतमिति कारिकार्थः ।}  
 {(1) खलेयवमिति रामभद्रस्येष्टः पाठः ।}  
 {(2) पाणिनीयसूत्रवृत्तिकाशिकाकारेण ।}  
\</ स.प्र.33\>  
\<स.प्र.34\>  
 समासेषु कर्मधारयं लक्षयति -----  
  (1)क्रमिकं यन्नामयुगमेकार्थेऽन्यार्थबोधकम् ।  
  तादात्म्येन भवेदेप समासः कर्मधारयः ॥ 34 ॥  
 क्रमिकं यन्नामद्वयं तयोरेकस्य नाम्नोऽर्थे धर्मिणि तादात्म्येनापरनाम्नोऽर्थस्यान्वयबोधं प्रति समर्थं तादृशं नामद्वयं कर्मधारयः । \`नीलोत्पलमि'त्यादावुत्पलादिपदस्यार्थे नीलादिपदार्थस्य तादात्म्येनान्वयः । तथा \`पुरुषसिंह'इत्यादावपि पुरुषादावुत्तरपदलक्ष्यस्य सिंहादिसदृशस्य, पुरुषः सिंहः इवेत्यादिविग्रहे "प्रायेणोपमेयस्योपमानैरिति(2)"कर्मधारयानुशासनात् । कुम्भस्य समीपमित्याद्यर्थक \`स्तूपकुम्भा'दिर्न तादात्म्येनान्वयबोधकः, \`प्रबलमपद्रव्यमि'त्यादेः सङ्ग्रहाय नामपदस्य धातुभिन्नोपलक्षकत्वात्, सार्थकसामान्यपरत्वेऽपि क्षत्यभावाच्च । \`नीलमुत्‌पलमित्या'दिकं(1) तु समानविभक्तिकं नामद्वयं स्वार्थयोरभेदान्वयं बोधयदपि न क्रमिकं, विभक्त्या व्यवधानात् । यदि च -- तादात्म्येन नीलादिनामार्थस्यान्वयबुद्धौ नीलादिनामोत्तरनामोपस्थाप्यत्वं तन्त्रमतो न तत्राभेदसम्बन्धेन नीलादेरन्वयः, परन्तु विशेषणविभक्त्युपस्थापिते तादात्म्य एवाधेयत्वेन, \`नीलघटपटावि'त्यादौ च नीलपदाव्यवहितेन घटपटेत्येवं द्वन्द्वात्मकनाम्नैवोपस्थापिते पटे नीलस्य तादात्म्येनान्वयान्न व्यभिचारः, \`स्तोकं पचति, धान्येन धनं, प्रकृत्या पटुरि'त्यादावपि स्तोकादेर्न धात्वाद्यर्थे तादात्म्येनान्वयः, किन्तु द्वितीयाद्यर्थे तादात्म्य एवाधेयत्वेन -- इत्यादिकं विभाव्यते, तदा क्रमिकत्वमनुपादेयमेव । \`राजपुरुष' इत्यादिकस्तु तत्पुरुषो न पुरुषे पूर्वपदलक्षितराज सम्बन्धिनस्तादात्म्येनान्वयबोधकः समासविग्रहयोस्तुल्यार्थकत्वहान्यापत्तेः, परन्तु राजसम्बन्धस्यैव, अत एव \`राजपुरुष इत्यादौ पूर्वपदे षष्ठ्यर्थसम्बन्धे लक्षणे'ति मणिकृदुक्तमपि सङ्गच्छते । यथा च नामार्थयोर्भेदेनाऽन्वयेऽपि न क्षतिस्तथोपरिष्ठाद्वक्ष्यते । किञ्चिद्विविशिष्ट(1)सुबर्थानवच्छिन्नम्यैव वा तादात्म्येनान्वयबोधकत्वमुक्तनिरुक्तौ निवेश्यम् ।  
 न चैवमपि \`पञ्चपुल्या'दिद्विगौ \`द्विगार्ग्यं गच्छत'इत्यादिस्थलीयेद्वितयाद्यभिन्नगार्ग्यादिबोधकाव्ययीभावे चातिव्याप्तिः, तदन्यत्वेनापि विशेषणीयत्वात् । अत्र च \`मानुषब्राह्मणे ब्राह्मणमानुष' इत्याद्यप्रयोगाद्विशेषणविशेष्ययोर्यत्र मिथस्तादात्म्येन व्यभिचारस्तत्रैव कर्मधारयः साधुः । प्रमेयधूम इत्यादौ तु \`नरस्य शरीरं, राहोः शिर' इत्यादाविव तादात्म्य सम्बन्धार्थकषष्ट्या तत्पुरुष एवेति (1)वृद्धाः ।  
 \`चन्दनतरुर्विन्ध्यगिरिर्वसन्तसमय'इत्यादिप्रयोगस्य प्रामाणिकत्वात् विशेष्यस्यैव विशेषणव्यभिचारित्वं(अत्र) कर्मधारये तन्त्रं, न तु विशेषणस्यापि तद्व्यभिचारित्वम् । \`पुरुषोत्तम'इत्यत्र चोत्तमत्वं न नित्यज्ञानादिमत्त्वम्, किन्तु भ्रमविधुरत्वम्, अत एव तत्र पुरुषस्येव पुरुषेऽपि तस्य व्यभिचारसत्त्वात् \`उत्तमपुरुष' इत्यपि कर्मधारयः साधुरिति तु नव्याः ।  
 तदाद्युत्तरपदकः कर्मधारयः प्रायशे नेष्यते, \`नीलतदस्ती'त्यादितो जात्वपि नीलोत्पलादेरस्तित्वाद्यप्रतीतेः ।  
  पक्वयद्भोजनं रम्यमामतद्भञ्जनं वृथा ।  
  नीलयद्रस आस्वाद्यः कटुतद्रूपमीक्ष्यते ॥  
 इत्यादिप्रयोगात् क्वचिदिष्टतेऽपि, प्रयुक्तन्तु जुमरनन्दिना परमः स इत्याद्यर्थे \`परमसः' \`परमता'वित्यादि । तत्पुरुषोऽप्येतेन व्याख्यातः ।  
 ननु विशेष्यतया नामार्थप्रकारकान्वयबुद्धिमात्रं प्रत्येव नामोत्तरविभक्त्युपस्थाप्यत्वं तन्त्रं, न तु तादात्म्यसम्बन्धावच्छिन्नतत्प्रकारकबुद्धिं प्रति(1)गौरवात्, अतो नामार्थयोर्नीलोत्पलयोरन्वयासम्भवात् कर्मधारयादिकः समासो न यौगिकः, किन्तु नीलोत्पलत्वादिविशिष्टे रूढ एव, तदुक्तं भर्तृहरिणा -----  
  अबुधान् प्रत्युपायाश्च विहिताः प्रतिपत्तये ।  
  शब्दान्तरत्वादत्यन्तं भेदो वाक्यसमासयोः ॥ इति वैयाकरणाः ।  
 तन्मन्दम्, \`नीलोत्पलमि'त्यादौ समुदाये रूढ्यप्रतिसन्धानेऽपि नीलादिप्रत्येकपदोपास्थित्या तयोस्तादात्म्येनान्वयबोधस्यानुभविकत्वेन गौरवस्य प्रामाणिकत्वात्, अन्यता नामार्थस्यान्वयबोधसामान्यं प्रत्येव नामोत्तरनामोपस्थाप्यत्वं तन्त्रमुररीकृत्य \`नीलमानयेत्या'दौ नामार्थसुबर्थयोर्नान्वयबोधः, परन्तु सुबन्तभागस्य नीलविशिष्टकर्मत्वादौ रूढिरेवेत्यपि किन्न रोचयेः । न च समासस्याशक्तत्वे \`नीलो द्रव्यञ्च घट' इत्यादाविव \`नीलघटो द्रव्यमि'त्यादावपि घटे धर्मिण्येकत्र द्वयमिति न्यायेन नीलद्रव्ययोस्तादात्म्येनान्वयापत्तिरिति वाच्यम् । नामार्थस्य मुख्यविशष्यताक इव तादात्म्यावच्छिन्नविधेयताकेऽपि बोधे नाम्नः प्रथमान्तत्वस्य तन्त्रत्वात् । विधेयत्वन्तु विषयतानच्छेदकत्वान्यप्रकारत्वं प्रकारताप्रभेदो वेत्यन्यदेतत् । \`पटमि'च्यादौ तु कर्मत्वादौ पटादिर्न तादात्म्येन विधेय इति न तत्र व्यभिचारः ।  
 ननु नीलं पीतञ्चोत्पलं यत्र इत्यर्थे \`नीलपीतोत्पलं सर' इत्यादिकोबहुव्रीहिरिव, नीलं पतिञ्चोत्पलमित्यर्थे \`नीलपीतोत्पलं पुष्पमि'त्यादिकः कर्मधारयोऽप्येकत्र द्वयमिति न्यायेन नीलपीताभ्यामवच्छिन्नोत्पलनिष्ठधर्मिताकधीजनकः कथं न स्यादिति चेन्न । "बहुपदे बहुव्रीहिरेव नेतरो द्वन्द्वान्यः समासः" इत्यनुशिष्टिबलेन बहुव्रीहेरेव स्वनिविष्टनामद्वयोपस्थाप्यार्थद्वयावच्छिन्नतादृशनामान्तरार्थनिष्ठविषयताकबोधं प्रति हेतुत्वेन समासान्तरस्य तादृशधियं प्रत्यसमर्थत्वात् । "नीलपीतोत्पले रम्ये,पीतनीलोत्पलाश्रित" मित्यादौ तु नीलोत्पलं पीतोत्पलञ्च रम्यमित्याकारक एवान्वयबोधो, न तु नीलं पीतञ्च यदुत्पलं तद्रम्यमित्याकारः । अत एव द्वन्द्वात् परस्य प्रत्येकाभिसम्बन्धसूचनार्थं नीलपीते च ते उत्पले चेत्यादिकमेव तत्र विग्रहं वर्णयन्ति, न तु नीलं पीतञ्च तदुत्पलञ्चेत्यादिकम्। घटस्य नाधिकरणमित्यादिविग्रहे \`घटानधिकरणमि'त्यादिकस्तु मध्यपदप्रधानस्तत्पुरुषो न बहुनामगर्भो नवैकत्र द्वयमितिन्यायेन स्वार्थस्य बोधक इति सम्प्रदायविदः ॥  
 स्यादेतत् समासानां समुदायशक्तत्वे \`वाचस्पतिर्मितायाः, स श्यामे कण्ठेव्रणः पुमान्' इत्यादौ वाचि मितायाः, कण्ठे च श्यामादेर्नाभेदेनान्वयो वागादेः पदार्थैकदेशत्वेन तत्र पदार्थान्तरस्य \`पशुरपशुर्गगनं समवेतमि'त्यादाविव निराकाङ्क्षत्वात्, एवं \`पत्न्या द्विजातिस्वाध्यायो, जटाभिस्तापसस्पृहे' त्यादौ पत्नीसहभावस्य द्विजातौ जटावैशिष्ट्य च तापसे भेदेनापि नान्वयो यता \`ऽऽकाशमभिधातादि'त्यादौ, यौगिकत्वे तु तत्र तत्र तथाविधान्वयो दुर्वारो वाक्‌प्रभृतेः पदार्थत्वादिति चेन्न ।  
 वृत्त्यैकदेशपदर्यार्थे सम्बन्धस्य कारकस्य वा बोधकान्यविभक्तेः स्वार्थानुभावकतायां निराकाङ्क्षत्वादेव तस्य निरस्तत्वात्, अत एव \`चैत्रस्य गुरुकुलं, शरैः शातितपत्रक' इत्यादौ गुर्वादिपदस्य वृत्त्यकदेशत्वेऽपि तदर्थे षष्ट्यर्थसम्बन्धस्य तृतीयाद्यर्थकरणत्वादेश्चान्वयः सर्वसिद्धः, समासस्येव क्यजादिप्रत्ययान्तस्यापि वृत्तित्वात्,  
  परिष्कृतायाः सततं यस्तु वाचरपतीयते ।  
  सम्पदा जटया वापि पुत्रीयति स पुरुषः ॥  
 इत्यादेरपि वागाद्यंसे परिष्कृतादेः पुत्राद्यंशे च सम्पदादेः सहभावादेर्बोधकतायां न सामर्थ्यम्, अत एव  
  प्रतियोगिपदादन्यद्यदन्यत् कारकादपि ।  
  वृत्तिशब्दैकदेशार्थे न तस्यान्वय इष्यते ॥  
 इत्यपि पठन्ति । \`कर्म चाण्डालयोगोत्थं कुरु पापक्षयं ममे'त्यत्र च योगोत्थमित्यस्य योगप्रयोज्यमित्यर्थः, स चाभेदेन पापक्षयेऽन्वितः ।  
  यस्मिन् राशिगते सूर्य्ये विपत्तिं यान्ति मानवाः ।  
  तेषां तत्रैव कर्त्तव्याः पिण्डदानादिकाः क्रियाः ॥  
 इति वचनन्तु अमूलम्, समूलत्वे तु \`यस्मिन् राशौ गत सूर्य्ये'इत्येव तत्र पाठ इत्यास्तां विस्तरः ॥ 34 ॥  
 {(1) तादात्म्यसम्बन्धेन पूर्वनामार्थ प्रकारकोत्तरनामार्थविशेष्यकशाब्दबोधजनकं क्रमिकनामाद्वयं कर्मधारयसमास इति कारिकार्थः । समासप्रयुक्तलक्षणाशून्यतुल्याधिकरणकनामद्वयघटितसमासत्वं कर्मधारयत्वम्, \`चित्रगू राजपुरुष' इत्यादौ समासप्रयुक्तलक्षणासत्त्वात्, \`नीलघटयोरभेद' इत्यादौ च तुल्याधिकरणापदद्वयाभावाच्च नातिव्याप्तिरिति जयरामपंचाननभट्टाचार्याः । विग्रहे समासे च ययोः पदयोस्तुल्याधिकरणत्वं तदुभयपदघटितसमासत्वम्, । विग्रहसमासयोरन्यतरत्र ययोरतुल्याधिकरण तदुभयभिन्नपदद्वयघटितसमासत्वं वा कर्मधारयत्वमित्यन्ये ।}  
 {(2) अत्र \`उपमितं व्याघ्रादिभिः सामान्याप्रयोगे (2।1।56) इति पाणिनीयं सूत्रम् ।}  
 {(1) मित्यादाविति कृष्णकान्तसंमतोत्र पाठो द्रष्टव्यः ।}  
 {(1) अत्र \`किञ्चिन्निष्ठे'ति रामभद्रसंमतः पाठो बोध्यः ।}  
 {(1) \`महावृद्धा' इत्यत्र रामभद्रसंमतः पाठः ।}  
 {(1) अत्र \`तथा'इत्याधिकामिष्टं कृष्णकान्तस्य ।}  
\</ स.प्र.34\>  
\<स.प्र.35\>  
 द्विगुं लक्षयति ----  
  (1)संख्याशब्दयुतं नाम तदलक्ष्यार्थबोधकम् ।  
  अभेदेनैव यत्स्वार्थे स द्विगुस्त्रिविधो मतः ॥ 35 ॥  
 संख्यावच्छिन्नशक्तयत्पदोत्तरत्वविशिष्टं यन्नाम स्वार्थधर्मिकं तादात्म्येन तदलक्ष्म्यार्थस्यान्वयबोधं प्रति समर्थं तन्नामोत्तरतापन्नं तन्नामैव तदलक्ष्यार्थाभिन्नस्वार्थे द्विगुरुच्यते । \`त्रिकटु त्रिभुवन चतुर्युग चतुर्वर्ग पञ्चगव्य पञ्चामृत षड्स षट्पदार्थ सप्तर्षि अष्टनाग अष्टवसु नवग्रह दशमूल एकादशरुद्र द्वादशादित्येत्या'दिकस्तु कर्मधारयः शुण्ठ्यादिपर्य्याप्तत्रित्वावच्छिन्नबोधकतया न पूर्वपदालक्ष्यार्थस्य बोधकस्त्रिकटुप्रभृतिभ्यः कटुत्रयादिसामान्यप्रतीतेः । \`पञ्चमूली'त्यादौ तु मूलप़ञ्चकत्वेनैव मूलविशेषे तात्पर्य्यं न तु विशेषरूपेणापि, अत एव  
   कण्टकार्य्यादिकं स्वल्पं गाम्भीर्यादि च यन्महत् ।  
   पञ्चमूलं तदुभयं दशमूलमुदाहृतम् ॥  
 इत्यादिकस्ताद्रूप्येण बोधस्थलीयप्रयोगः, "वर्षाकाले मघर्क्षेण युक्ता चापि त्रयोदशी"त्यादिवदेकवचनस्य साधुत्वसम्भवात् । द्वयो रूपमित्याद्यर्थे \`द्विरूपा'दिपदं नाभेदेन द्विप्रभृतेरनुभावकम्, एकत्वसंख्यया विशिष्टं बोधयदपि एकपदं न पर्य्याप्तिसंसर्गेण तदवच्छिन्नस्य बोधकम्, द्वितयादिपदं पर्य्याप्त्या द्वित्वावच्छिन्नं प्रतिपादयदपि न तत्र शक्तं वाक्यत्वात्, अतो \`नैकघटद्वितयपटे'त्यादिकर्मधारयेऽतिप्रसङ्गः । "सप्तशती पठ्यतामि"त्यादौ च यद्यपि शते धर्मिणि सप्तानामभेदेन नान्वयो बाधितत्वात्'नापि सप्तपदलक्षितस्य सप्तगुणितस्य द्विगुत्वहान्यापत्तेः, तथापि शतपदार्थेकदेशे शतत्वसंख्यायां, तस्याः सप्तत्वसम्भवादिति वदन्ति । \`द्विगार्ग्यं गच्छत'इत्याद्यव्ययीभाववारणन्तु पूर्ववत् ।  
 स चायं द्विगुस्त्रिविधः -- तद्धितार्थ 1 उत्तरपद 2 समाहार 3 भेदात् ॥ 35 ॥  
 {(1) लक्षकभिन्नसंख्याबोधकनामोत्तरं यन्नाम स्वार्थधार्मिकतादात्म्यसम्बन्धवच्चिन्नमुख्यार्थान्वयबोधं प्रति स्वरूपयोग्यं तन्नामविशिष्टं तन्नाम द्विगुरिति कारिकार्थः । संज्ञाविषयान्यत्वे सति संख्यावाचकपूर्वपदकतुल्याधिकरणसमासो द्विगुरिति भावः ।}  
\</ स.प्र.35\>  
\<स.प्र.36\>  
 तत्र\[1\] तद्धितार्थं द्विगुं लक्षयति ---  
  तद्धितार्थान्वितस्वार्थस्तद्धितार्थद्विगुर्मतः ।  
  तद्धितार्थे लाक्षणिकस्वान्त्यनामात्वसर्वगः ॥ 36 ॥  
 यो द्विगुः स्वोत्तरतद्धितार्थान्वितस्वार्थकः स तद्धितार्थद्विगुः । \`द्विमुद्रो वृष' इत्यादौ द्वाभ्यां मुद्राभ्यां क्रीतस्य, \`द्विवर्षा गौ'रित्यादौ द्वाभ्यां वर्षाभ्यामभिन्नवयस्कस्य, \`द्विदलं पवित्रमि'त्यादौ द्वाभ्यां दलाभ्यां निर्मितस्य \`द्विगुञ्जं स्वर्णमि'त्यादौ द्वाभ्यां गुञ्जाभ्यां तुलितस्य, \`त्रिकाण्डः पुरुष' इत्यादौ त्रिभिः काण्डैः परिमितस्य, \`पञ्चकपाल(1)श्चरुरि'त्यादौ पञ्चभिः कपालैः संस्कृतस्य बोधने लुप्तस्यैव ठगादितद्धितस्य क्रीताद्यमिधायकत्वात् । परिशिष्टकृतां मतेनेदम् ।  
 \`उक्तप्रयोगेषु द्विगोरन्तिमनाम्नैव क्रीतादिरूपार्थो लक्ष्यते, न तु लुप्तष्ठगादिरप्यपेक्ष्यतेऽतस्तद्धितार्थलाक्षणिकस्वान्त्यनामको द्विगुरेव तद्धितार्थद्विगुरि'ति फणिभाष्यमतन्तु न युक्तम्, असर्वगत्वात् --- \`पाञ्चपुरुषिरि'त्यादौ पञ्चानां पुरुषाणामपत्यस्य, \`पञ्चगर्गरूप्यो गौरि'त्यादौ पञ्चानां गर्गाणां भूतपूर्वस्य बोधने तद्धितेनैव स्वार्थस्यापत्यप्रभृतेरुपस्थापनात्, \`द्विस्वर्णमुद्रः पशुरि'त्यादावुत्तरपदस्य शक्तिविरहेण क्रीताद्यर्थे लाक्षणिकत्वायोगाच्च ॥ 36 ॥  
 {(1) अत्र समासस्यैवं संस्कृतोऽर्थः, कपालपदस्यैव वा कपालसंस्कृतोऽर्थः, तत्र व्युत्पत्तिवैचित्र्यादभेदेनैकदेशे कपाले पञ्चाभेदान्वयात् पञ्चाभिन्नकपालसंस्कृत इति शाब्दबोधः, तद्धितार्थस्य समासादिनाऽभिधानादुक्तार्थत्वान्न तद्धितार्थप्रत्यय इति जयरामपञ्चाननभट्टाचार्याः । किं त्वग्ने लक्षणावादिवैयाकरणमतखण्डनात्रैयायिकैः समासे शक्त्यस्वीकाराच्च नैतद्युक्तमिति जगदीशेनोपेक्षितमिति ध्येयम् ।}  
\</ स.प्र.36\>  
\<स.प्र.37\>  
 \[2\] उत्तरपदद्विगुं लक्षयति ----  
  स्वान्तर्निविष्टशब्दाभ्यां शब्दान्तरसमासगः ।  
  यो द्विगुः शाब्दिकैरुक्तः स उत्तरपदद्विगुः ॥ 37 ॥  
 यो द्विगुः स्वघटकनामभ्यां सह साकाङ्क्षनामान्तरेण समासस्यान्तर्गतः स उत्तरपदद्विगुः । यथा पञ्च गावो धनमस्येत्यादिविग्रहे \`पञ्चगवधनः(1) पुरुष' इत्यादौ बहुव्रीह्यादिनिविष्टः प़ञ्चगवादिः ॥ 37 ॥  
 {(1) अत्र पञ्चगावो धनं यस्येति विग्रहेऽन्तर्वर्तिद्विगुमवलम्ब्य राजादित्वादन्प्र्त्ययः, समुदायस्तु बहुव्रीहिः, पञ्चगवाभिन्नधसम्बन्धीति च शाब्दबोधो बोध्यः ।}  
\</ स.प्र.37\>  
\<स.प्र.38\>  
 \[3\] समाहारद्विगुं लक्षयति ----  
  स्वार्थान्वितसमाहारलक्षकस्वान्त्यशब्दकः ।  
  उक्ताभ्यामितरः किं वा समाहारद्विगुर्द्विगुः ॥ 38 ॥  
 स्वोपस्थाप्यार्थस्य समाहारलक्षको यदीयान्त्यशब्दः स द्विगुः समाहारद्विगुः । (1)\`पञ्चपुली'त्यतः पञ्चानां पुलानामेव बोधो न तु तत्समाहारस्यापि, अतएव \`पञ्चपबुलीं छिनत्ती'त्यादिकः प्रयोगः प्रमाणम्, अन्यथा समूहात्मनः समाहारस्य च्छिदाद्यसम्भवेन तदयोग्यत्वापत्तेः, पुलादेर्द्वित्वबहुत्वेऽप्येकवचनन्त्वानुशासनिकं दारादेर्बहुवचनवदुपपद्यते, न च द्रव्यप्राधान्ये \`पञ्चखट्वी'त्यादौ ह्रस्वो न स्यात्, गोशब्दस्येव स्त्रीप्रत्ययस्यापि समासान्त्यस्योपसर्जनस्यैव तद्विधानादिति वाच्यम्, समाहारसंज्ञकद्विगोरप्यन्त्यस्य स्त्रीप्रत्ययस्य पृथगेव ह्रस्वविधेर्वक्तव्यत्वात्, प्रयोगानुसारित्वात् कल्पनायाः, \`पञ्चपाचकी'त्यादावव्याप्तिश्च, तत्रोत्तरपदस्य वाक्यत्वेन लक्षकत्वायोगात् --- इति सूक्ष्ममीक्ष्यते, तदा पूर्वनिरुक्ताभ्यां तद्धितार्थोत्तरपदद्विगुभ्यां भिन्नद्विगुरेव समाहारद्विगुर्बोध्यः । एवञ्च द्विगोः कर्मधारयान्तर्गतत्वेऽपि न क्षतिरिति तु विभावनीयम् ॥ 38 ॥  
 {(1) अत्र रामभद्रमतेन \`पञ्चमूली'ति पाठो बोध्यः । एवमग्रपि । अत्र च पात्रादिभिन्नादन्तद्विगुत्वादीप्रत्ययो बोध्यः । द्विगुविशेषलक्षकपद्यार्थाः स्फुटतया नोक्ताः ।}  
\</स.प्र.38\>  
\<स.प्र.39\>  
  (1)यदीयेन सुबर्थेन युतयद्बोधनक्षमः ।  
  यः समासस्तस्य तत्र स तत्पुरुष उच्यते ॥ 39 ॥  
 यदर्थगतेन सुबर्थेन विशिष्टस्य यदर्थस्यान्वयबोधं प्रति यः समासः स्वरूपयोग्यः स तदर्थस्य तदर्थे तत्पुरुषः, न तु \`यन्नामोत्तर यन्नाम यदर्थगतसुबर्थावच्छिन्नस्य यत्स्वार्थस्य बोधकं तदुत्तरं तन्नामैव तदर्थयोस्तत्पुरुषः' \`पूर्वकायोऽर्द्धापिप्पली'त्यादावव्याप्तेः । \`स्तोकपक्ते'त्यादौ क्रियाविशेषणैः कर्मधारय एव, \`महाकविर्महाविज्ञ' इत्यादौ कवित्वादाविव प्रकृतेऽप्येकनामार्थैकदेशे पचनादावपरनामार्थस्याभेदान्वयबोधकतया तथात्व सम्भवात् । \`स्तोकं पक्ते'त्यादौ अमस्तादात्म्यवाचित्वे तु तत्पुरुषः सम्भवत्येव । \`क्रियाविशेषणैः समास एवाव्युत्पन्न'इति तु न देश्यम्, "स्तोकनम्रा स्तनाभ्या"मित्यादेः कालिदासाद्यैः प्रयुक्तत्वात् । द्विगौ कर्मधारये च शाब्दिकानां तत्पुरुषत्वव्यपदेशः पदसंस्कारार्थो गौणः ॥ 39 ॥  
 {(1) समासप्रयुक्तलक्षणाशून्योत्तरनामपदकत्वे सति लुप्तद्वितीयादिविभक्तिकपूर्वनामपदकसमासत्वं तत्पुरुषत्वम् । \`पञ्चफली'त्यादि वारणाय सत्यन्तम्, \`नीलोत्पलादि'वारणाय लुप्तत्यादि, \`अब्राह्मणमि'त्वाद्यव्ययीभाववारणाय पूर्वेति, क्रेचित् । एतन्मते तु यन्नामोत्तरसुबर्थावच्छिन्नयदर्थबोधजनकस्वरूपयोग्यत्वं तत्पुरुषत्वमिति श्लोकार्थो बोध्यः ।}  
\</स.प्र.39\>  
\<स.प्र.40\>  
 तत्पुरुषं विभजते ---  
 द्वितीयादिसुबर्थस्य भेदादेव(1) च षड्‌विधः ।  
 क्रियान्वयीद्वितीयादेरर्थः प्रायोऽत्र योजितः ॥ 40 ॥  
 \`ग्रामगतः चैत्रनीतः ब्राह्मणदत्तः वृक्षपतितः चैत्रधनं मैत्रगतिः गृहस्थित'इत्यादौ द्वितीयादिसुबर्थस्य कर्मत्वकर्तृत्वादेर्बोधभेदादेतस्य द्वितीयातृतीयादितत्पुरुषत्वेन षड्भेदाः, स्वघटकैकपदार्थानिष्ठद्वितीयार्थावच्छिन्नापरपदार्थबोधकसमासादेर्धर्मषट्कस्य सुवचत्वात् ।  
 इयांसु विशेषो-यदेतेषु धात्वर्थान्वय्येव द्वितीयादेरर्थः प्रायो घटकः, \`पीठं परितः, पुण्येन सुखं, शमाय विद्या, दण्डाद् घटः, गवां कृष्णा सम्पन्नाक्षीरा, तिलेषु तैलमि'त्यादिविग्रहे तत्पुरुषस्यासाधुत्वात् । \`वर्षसुखीलोष्टकाणः कुण्डलहिरण्यं घटान्यः कुवेरबलिः कर्मकुशल' इत्यादौ तु तत्तद्विशेषविधेर्द्वितीयादितत्पुरुषः ।  
 ननु \`ग्रामगत' इत्यत्र गतौ ग्रामकर्मत्वस्य \`राजपुरुष' इत्यत्र च पुरुषे राजसम्बन्धस्यावगमो न ग्रामादिपदेभ्यो लुप्तसुपः स्मरणात्, तल्लोपमजानतोऽप्यन्वयबोधात्, \`समृद्धं ग्रामगत' इत्यादितः समृद्धग्रामयोरभेदान्वयधीप्रसङ्गाच्च, \`सम्पन्नं दधि पश्ये'त्यादाविव तत्रापि नामार्थयोरभेदान्वयबोधोपयुक्तस्य नाम्नोः सामानविभक्तिप्रसतिसन्धानस्याविशिष्टत्वात् । नापि ग्रामादिपदस्य ग्रामकर्मत्वादिलक्षकत्वात्, अभेदान्यसम्बन्धेन नामार्थस्यान्वयबोधं प्रत्यनुकूलस्य नामोत्तरविभक्त्युपस्थाप्यत्वस्य तादृशप्रत्ययोपस्थाप्यत्वस्य वा गत्यादावसत्त्वात् । न च ग्रामादिपदलक्षितस्य ग्रामकर्मकादेरेव तत्र गत्यादौ तादात्म्येनान्वय इति साम्प्रदायिकानां मतमेव साम्प्रतम् । तत्पुरुषस्यापि समस्यमानपदार्थयोरभेदान्वयबोधकत्वे कर्मधारयत्वापत्तेः, ग्रामं गतः राज्ञः पुरुष इत्यादिविग्रहस्य समासतुल्यार्थकत्वहान्यापत्तेश्चेति चेन्न ।  
 प्रत्ययान्ततत्तन्नामार्थस्यैव भेदेनान्वयबोयं प्रति तत्तन्नामोत्तरप्रत्ययोपस्थाप्यतायास्तन्त्रत्वोपगमेन \`ग्रामगत' इत्यादौ ग्रामादिपदलक्षितस्य ग्रामकर्मत्वादेर्गत्यादौ भेदेनान्वये बाधकाभावात् । न चैवं \`गतो ग्रामे'त्यत्रापि ग्रामपदलक्षितस्य ग्रामकर्मत्वादेर्गत्यादौ भेदेनान्वयबोधप्रसङ्गः, प्रत्ययान्तान्यतत्तन्नामोपस्थाप्यार्थस्यान्वयबोधसामान्यं प्रत्येवोत्सर्गतस्तादृशतत्तन्नामोत्तरनामोपस्थाप्यत्वस्य हेतुत्वेन तदसम्भवात् । अत एवा \`ऽर्द्धपिप्पलीच्छेद' इत्यादौ पूर्वपदप्रधानत्वेनानुशिष्टस्य तत्पुरुषादेरन्त्यपदार्थानां पिप्पलीप्रभृतीनामर्द्धाद्यर्थे \`घटपचमछानामि'त्यादौ च सर्वपदप्रधानत्वेन द्वन्द्वस्यानन्त्यपदार्थानां घटादीनां सुबर्थेऽन्वयः, तथा \`बहुगुडो द्राक्षे'त्यादौ गुडादीनामपि बहुजर्थे प्रकृत्यर्थस्येषदसमाप्तौ नाम्नः प्राग्बहुचोविधानादिति ।  
 ननु यदि नामार्थयोरपि भेदेनान्वयो व्युतपन्नस्तर्हि \`ग्रामगत' इत्यादौ कर्मत्वादिसंसर्गेण ग्रामादेरेव गत्यादावन्वयोऽस्तु, कृतं ग्रामादिशब्दस्य ग्रामकर्मत्वादिलक्षणयेति चेत् । सत्यम्, विग्रहवाक्यानां समाससमानार्थकत्वरक्षमाय तत्र लक्षणास्वीकारात् । माऽस्तु वा ग्रामादिपदस्य तत्कर्मत्वादौ लक्षणा, कर्मत्वादिसंसर्गेणैव ग्रामादेर्गत्यादावन्वयसम्भवात्तथापि न क्षतिः, \`ग्रामंगत' इत्यादिविग्रहस्यापि कर्मत्वार्थकद्वितीयाद्यनुसन्धानवशा(1)देव कर्मत्वादिसंसर्गेण गत्यादौ ग्रामाद्यन्वयबोधकतया समाससमानार्थकत्वसम्भवात्, \`ग्राममि'त्यादौ कर्मत्वादिधर्मिकान्वयबोधानुरोधेन द्वितीयादेः कर्मत्वाद्यर्थकत्वात् । अत एवा\`ऽघटः पट' इत्यादावन्यस्य \`असुरो दैत्य' इत्यादौ विरोधिनः, \`अनिक्षुः शर' इत्यादौ सदृशस्य, \`अब्राह्मणो बार्द्धुषिक' इत्यादावपकृष्टस्य, \`अनुदरमुदन्तरुण्या' इत्यादौ स्वल्पस्य वाचकेन नञ्‌निपातेन स्वार्थे प्रतियोगित्वादिसम्बन्धेनैव घटादेरनुभावनेऽपि तत्रत्यतत्पुरुषे नाव्याप्तिः । पटस्याभाव इत्यर्थे प्रसह्य(ज्य)नञा अव्ययीभाव एव समासः प्रमाणम्, तेना\`पटं वर्त्तत' इत्याद्येव तत्र प्रयोगः, तत्पुरुषस्योत्तरपदलिङ्गकत्वनियमात् इति वृद्धाः ।  
 प्रसह्य(ज्य)नञाऽप्यपट इत्यादिकस्तत्पुरुष एव साधुर्नाव्ययीभावः, नढ्‌तत्पुरुषविधेस्तदपवादकत्वात्, अत एव "वादिनामविवाद इत्यादिकः किरणावल्यादौ पुंसि प्रोयग" इति तु पक्षधरमिश्राः । युज्यते चोत्तरः कल्पः । न चेदेवं ----  
  दशैते राजमातङ्गास्तस्यैवामी तुरङ्गमाः ।  
  चैत्रो ग्रामगतस्तत्र मैत्रः किं कुरुतेऽधुना ॥  
 इत्यादौ राजसम्बन्धादे राजादिपदलक्षकत्वे तदेकदेशस्य राजादेस्तदा परामर्शो न स्यात् , विशेष्यविधया वृत्त्या पूर्वोपस्थापितस्यैवार्थस्य परामर्शकत्वात् तदादिशब्दानाम्,  
  न हि\`प्रजावतीयं मे त्वं तस्मै देहि कम्बलम् ।  
  नीलो मणिर्गुणः सो'ऽत्र भ्रात्रादिर्बोध्यते तदा ॥  
 नन्वेवंरीत्या "निषादस्थापतिं याजयेदिति" श्रुतौ निषादानां स्थपतिरिति व्युत्पत्त्या न तत्पुरुषः, परन्तु निषादः स्थपरित्यर्थे कर्मधारय एवेति सिद्धान्तो व्याहन्येत, तत्पुरुषे भक्तिभिया हि तत्र कर्मधारयस्वीकारस्तन्मूलको निषादस्याधानेऽपूर्वविद्याप्रयोगश्च कल्प्यते, कल्प्यते च निषादीयतत्तदध्ययनेऽपूर्वनिषेधविधि बाधात् \`स्त्रीशूद्रौ नाधीयतामि'तिऽश्रुतौ तत्तदध्ययनेतराध्ययनपरत्वं धातोः, शूद्रपदस्य त्रैवर्णि कान्योपलक्षकत्वात् । यदि च कर्मधारय इव तत्पुरुषेऽपि न लक्षणा तदा तत्पुरुष एव तत्रोचितस्त्रैवर्णिकस्यैव निषादीयस्थपतित्वेन प्राप्तावपूर्व(1)विद्याप्रयुक्तेस्तन्मूलकनिषेधविधिसङ्कोचस्य चाकल्प्यत्वादिति चेन्न ।  
 तत्पुरुष लक्षणापक्षेऽपि किमिति कर्मधारय एव तत्राभ्युपेयते न तु तत्पुरुषःस निषादानां स्थपतिरिति व्युत्पत्त्या निषादस्थपतिपदान्निषादसम्बन्धवत्त्वेन स्थपत्यनुभवसहस्रस्य सर्वसिद्धत्वेन तदनुरोधाल्लक्षणायाः(1)क्लृप्तत्वेन तत्कल्पनाभयस्यासम्भवात्, न हि निषादस्थपत्यादिपदं निषादादिसम्बन्धवत्तया स्थपत्यादिबोधने निराकाङ्क्षम्, तथासति निराकाङ्क्षत्वादेव तत्पुरुषत्वासम्भवेन लक्षणापत्तेस्तद्बाधकतयोपन्यासानौचित्यात् ।  
 (2) अथ(वा) बाधकं विना मुख्यार्थ एव श्रुतीनां प्रामाण्यं न तु प्रमाणान्तराविषयेऽपि लक्ष्यार्थे, "मुख्ये हि शब्दस्वरस" इत्यादीमीमांसया तथैव सम्प्रतिपत्तेरिति चेत्, तर्हि बाधकासत्त्वे कर्मधारयविधयैव वेदानां प्रामाण्यं न तु प्रमाणान्तराविषयेऽपि तत्पुरुषविधया, कर्मधारयात् समासान्तरस्य दौर्बल्यमित्यादिमीमांसया तथैव सम्प्रतित्तेरित्यपि किन्न रोचयेः । तत्पुरुषाद्बहुव्रीहेर्जघन्यत्वमित्यत्राप्युक्तैव रीतिरनुसर्त्तव्या, न हि बहुव्रीहौ समस्तपदानां लाक्षणिकत्वादेव ततो दुर्बलत्वम्, एकपदमात्र लक्षणयापि बहुव्रीहेर्व्यवस्थाप्यत्वादित्यास्तां विस्तरः ॥ 40 ॥  
 {(1) \`एष' इति रामभद्र सम्मतात्रे पाठो बोध्यः । प्रायसो धात्वर्थान्वितद्वितीयादिसुबर्थभेद एवं द्वितीयादितत्पुरुषविशेषप्रयोजक इति श्लोकार्थः ।}  
 {(1) रामभद्रमतेनाऽत्र \`उपसन्दावशात्' इति पाठो द्रष्टव्यः ।}  
 {(1) अत्र रामभद्रमते \`अक्लृप्तविद्ये'ति पाठो बोध्यः ।}  
 {(1) अन्त कृष्णकान्तमते \`तदनुरोधेन लक्षमायाः क्लृप्तत्वात्'इति पाठो द्रष्टव्यः ।}  
 {(2) रामभद्रमते \`अथ बाधकमि'त्येवं पाठः ।}  
\</स.प्र.40\>  
\<स.प्र.41\>  
 अव्ययीभावं लक्षयति ---  
  (1)उत्तरार्थान्वितस्वार्थाव्ययपूर्वस्तु यो भवेत् ।  
  समासः सोऽव्ययी भाव स्त्रीपुंल्लिङ्गविवर्जितः ॥ 41 ॥  
 य समासः स्वोत्तरपदोपदापस्थाप्येन पदार्थेनान्वितस्य यदर्थस्य बोधकाव्ययपूर्वभागकः स तद्विशिष्टस्य तदर्थस्य बोधनेऽव्ययीभावः । \`गृहे निर्मक्षिकम्, उपकुम्भमि'त्यादौ हि मक्षिकाया अभावः, कुम्भादेश्च सामीप्यादिर्मक्षिकादिपदप्राग्वर्तिना निराद्यव्ययेनानुभाव्यते । \`अर्द्धशरीरमि'त्यादौ उत्तरपदार्थान्वितस्वार्थबोधकमप्यर्धपदं नाव्ययम् । \`निर्मक्षिका भूमिः, निर्मनुष्यो देश' इत्यादौ तु मक्षिकादेरभाववन्तं बोधयन्नपि निर्मक्षकादिकस्तत्पुरुषो न तादृशार्थे स्त्रीपुंल्लिङ्गकार्य्यविधुर इति तत्र न प्रसङ्गः ॥ 41 ॥  
 {(1) नियमतोऽव्ययपूर्वपदार्थविशेष्यकबोधजनकसमासत्वमव्ययीभावत्वमित्यर्थः ।}  
\</ स.प्र.41\>  
\<स.प्र.42\>  
 नन्वेकस्याक्षस्य शलाकाया वा द्यूतेऽन्यथापातनमित्यर्थेऽ\`क्षपरि शलाकापरि' इत्यव्ययीभावेऽव्याप्तिस्तम्याव्ययगर्भत्वेऽपि तत्पूर्वकत्वाभावात्, एवं द्वौ गार्ग्यावित्यर्थे \`द्विगार्ग्यं गच्छत' इत्यादौ, द्वाभ्यां दण्डाभ्यामित्यर्थे \` द्विदण्डि प्रहरती'त्यादौ, तिसृणां यमुनानां समाहार इत्यर्थे \`त्रियमुनं स्नाती'त्यादौ, लोहिता गङ्गा यस्मिन्नित्यर्थे \`लोहित गङ्गं देश' इत्यादौ, दण्डेन मिथः प्रहृत्य रणं वृत्तमित्यर्थे \`दण्डादण्डि रणमि'त्यादौ, केशेषु मिथः प्रगृह्य वृत्तमित्याद्यर्थे \`केशाकेशि युद्धमि'त्यादौ, खले यवा यदा, संहृता यवा यदा, तिष्ठन्तो गावो यदेत्याद्यर्थे \`खलेयवं, संहृतयवं,तिष्ठद्गु वा काल' इत्यादौ, द्विगार्ग्य - द्विदण्ड्यादिष्वपि, तेष्वव्ययगर्भत्वस्याप्यभावादतः प्रकारान्तरेण निर्वक्ति ----  
  अमादेशं विना श्रूयमाणषष्ठी न बोधिका ।  
  स्वार्थे यदर्थस्य यद्वा सोऽव्ययीभाव इष्यते ॥ 42 ॥  
 अमादेशं विना श्रूयमाणषष्ठी स्वार्थे यत्समासार्थस्यान्वयबोधं प्रत्यसमर्थास एव वाऽव्ययीभावः । श्रूयमाणैव षष्ठी स्वार्थे समासान्तरार्थस्यान्वयबोधने समर्था न तु लुप्तापि । कृतयोरक्षपरि व्यर्थत्वमित्यादौ त्वव्ययीभावार्थस्य लुप्तापि, कृतयोरेकाक्षान्यथापातनयोर्निष्फलत्वमित्यन्वये लुप्तषष्ठ्यैव पातनस्य सम्बन्धप्रत्यायनात् । \`स्निग्धस्योपगङ्गं पावित्र्यमि'त्यादौ स्निग्धस्य गङ्गासमीपस्य पवित्रत्वमित्याद्यन्वये समीपादेः सम्बन्धः श्रुतयाऽप्यमादेशवशादेव षष्ठ्याऽनुभाव्यत इति न तत्रोपगङ्गाद्यव्ययीभावेऽव्याप्तिः । \`अनुगङ्गेन सञ्चारः, उपगङ्गेषु पूतत्वम्, उपकुम्भादानीतमि'त्यादावमादेशं विनापि श्रूयमाणाभिस्तृतीयासप्तम्यादिसुब्‌भिरव्ययीभावार्थस्य करणत्वाधिकरणत्वादिकं बोध्य इति षष्ठीपर्यन्तानुसरणम् ॥ 42 ॥  
\</ स.प्र.42\>  
\<स.प्र.43\>  
 बहुव्रीहिं लक्षयति ----  
  बहुव्रीहिः स्वगर्भार्थसम्बन्धित्वेन बोधकः ।  
  निरूढया लक्षणाय स्वांशज्ञापकशब्दवान् ॥ 43 ॥  
 समास इति प्रकृतम्, तथा च स्वांशस्य निरूढलक्षणया ज्ञापकेन शब्देन घटितः स्वगर्भस्य यादृशार्थस्य सम्बन्धित्वप्रकारेणान्वयबोधं प्रति समर्थः समासः स्वगर्भतादृशार्थसम्बन्धिबोधने बहुव्रीहिरित्यर्थः । \`आरूढवानरो वृक्ष' इत्यत्रारूढो वानरो यमिति व्युत्पत्त्या स्वकर्मकारोहरणकर्त्तृवानरसम्बन्धित्वेन वृक्षं, \`पीतपयस्कं पात्रमि'त्यत्र पीतं पयो येन इति रीत्या स्वकरणकपानकर्मजलसम्बन्धित्वेन पात्रं, \`पक्वतण्डुलश्चैत्र'इत्यत्र पक्वस्तण्डुलो येनेति दिशा स्वकर्तृकपाककर्मतण्डुलसम्बन्धित्वेन चैत्रं, \`दत्तदक्षिणो द्विज' इत्यत्र दत्ता दक्षिणा यस्मै इति क्रमेण स्वसम्प्रदानकदानकर्मदक्षिणासम्बन्धित्वेन द्विजं, \`पतितपत्रस्तरुरि'त्यत्र पतितं पत्रं यस्मादितिविग्रहेण स्वापादानकपतनाश्रयपत्रसम्बन्धित्वेन तरुं, \`चित्रगुश्चैत्र' इत्यत्र चित्रा गौर्यस्येति वाक्यानुसारेण चित्राभिन्नस्वगोसम्बन्धित्वेन चैत्रं, \`रक्तपटः काय' इत्यत्र रक्तः पटो यत्रेति व्युत्पत्त्या रक्ताभिन्नस्ववृत्तिपटसम्बन्धित्वेन कायम्, एवं \`बाणच्छिन्नकरो नर' इत्यादावपि बाणेन छिन्नकरो येन यस्य वा इत्यादिविग्रहेण बाणकरणस्वकर्तृकच्छिदाकर्मकरसम्बन्धित्वादिना नरादिकं बहुव्रीहिर्बोधयतीति सर्वत्रैव स्वगर्भतत्तदर्थसम्बन्धित्वेन धर्मिणामवगमः । \`दक्षिणपूर्वा, पूर्वोत्तरे'त्यादिविदिग्बहुव्रीहिस्थले दक्षिणया पूर्वा यस्या इत्यादिविग्रहेण स्वपार्श्वस्थदक्षिण सहितपूर्वसम्बन्धित्वादिना आग्नेयीप्रभृतीनां विदिशां बोधः । \`अस्तिक्षीरा, नास्ति क्षीरा गौरि'त्यादावप्यस्ति क्षीरं यस्या इत्यादिविग्रहेणास्तित्ववत्‌स्वक्षीरसम्बन्धित्वादिप्रकारेण गवादेरवगतिः । इयांस्तु विशेषे -- यत्तत्रैकेषां मतेऽस्तीत्यादिकं तिङन्तमन्येषां तत्प्रतिरूपकाव्ययमिति(1) । उप समीपे दश येषामिति समीपगणितार्थकषष्ठ्या विग्रहात् \`उपदशाः शकुनय' इत्यादौ स्वसमीपगणितदशसम्बन्धित्वेन नवानामेकादशानाञ्च पक्षिणामवगमः ।  
 तत्र दशशब्दस्य दशत्वलक्षमया स्वपर्य्याप्तसंख्यासमीपगणितदशत्वसम्बन्धित्वेनैव नवादेर्बोध इति दुर्गप्रभृतयः । अधिका दश येषामित्यादिविग्रहे \`अधिकदशाः पुरुषा' इत्यादावपि स्वपर्य्याप्तसंख्याधिकदशवृत्तिसंख्यापर्य्याप्त्यधिकरणदशसम्बन्धित्वेन नवादिपुंसां प्रत्ययः । द्वौ त्रयो वा येषां इत्यन्यतरार्थकवाशब्देन विग्रहे "द्वित्राः पवित्राः परमा" इत्यादौ द्वित्र्यन्यतरपर्य्याप्तस्वपर्य्याप्तसंख्यासम्बन्धित्वेन द्वयोस्त्रयाणां वा पवित्राणां बोधः, \`पटे घटे वा घटत्वमि'त्याद्यनुरोधेन वाकारस्यान्यतरार्थकताया व्युत्पाद्यत्वात्, तस्य च वृत्तौ गतार्थत्वादश्रुतिः । पञ्च षड् वा येषामित्यादिविग्रहात् \`पञ्चषाः पुरुषा' इत्यादावप्युक्तरीत्यैवान्वयो द्रष्टव्यः ।  
 परे तु द्वौ वा त्रयो वा येषामित्यादिविग्रहे वाशब्दस्य संशयकोट्यर्थकतया \` द्वित्रा' इत्यादिबहुव्रीहेः स्वधर्मिकसंशयकोटितापन्नद्वित्रिसम्बन्धित्वेन द्विप्रभृतिबोधकत्वमित्याहुः(1) । द्विस्त्रयो येषामितिविग्रहे तु द्विशब्दस्य द्विगुणितवाचित्वेन द्विगुणितत्रिपर्य्याप्तस्ववृत्तिसंख्यासम्बन्धित्वेन \`द्वित्रा रसा' इत्यादौ षण्णामवगमः । सुजन्तर्भावेणैव विग्रहस्य व्युत्पन्नत्वाच्च पञ्चकृत्वो दश येषामित्यर्थे \`पञ्चदशा' इत्यादिको न समासः, सर्वत्रोक्तबहुव्रीहौ राजादित्वादतिचरमस्वरादेर्लोपः ।  
 \`स्वधनसम्बन्धी चैत्र' इत्यादौ स्वधनस्य सम्बन्धीति व्युत्पत्त्या स्वगर्भार्थस्य सम्बन्धित्वेन चैत्रं बोधयन्नपि तत्पुरुषो न स्वांशस्य निरूढलक्षणया प्रत्यायकपदेन घटितः । तथा आधुनिकलक्षणया स्वपटबोधकेन पटपदेन गर्भितः \`पटसम्बनधी'त्यादिरपि । \`मातृभक्त' इत्यादिकस्तु तत्पुरुषः स्वमातृत्वेन निरूढलक्षणया बोधकेन विशेषितोऽपि न तत्सम्बन्धित्वे न बोधकः ।  
 न च द्वौ मुनी, त्रयो वा मुनयो यस्येति वक्तृत्वार्थकषष्ठ्या विग्रहे स्ववक्तृमुनिद्वयादिसम्बन्धित्वेन बोधके \`द्विमुनि, त्रिमुनि वा ग्रन्थ' इत्यादौ द्विमुन्याद्यव्ययीभावे, स्वमातृसम्बन्धित्वेन बोधके \`मातृसम्बन्धी'त्यादितत्पुरुषे चातिव्याप्तिः, तदन्यत्वेनापि विशेषणीयत्वात् ।  
 इदमत्रावधातव्यम् --- \`चित्रगुरस्ती'त्यादौ चित्राभिन्नस्वगोसम्बन्धिप्रभृतीनां प्रतीत्यार्थं न चित्रगुसमुदायस्य लक्षणा, तस्य वाक्यत्वेन लक्षकत्वायोगात्, वाक्ये लक्षणायाः प्रागेव परास्तत्षात् । न च चित्रपदमेव तत्र चित्राभिन्नस्वगोसम्बन्धिलक्षकं, गोपदन्तु तादृशार्थे तात्पर्य्यग्राहकं लक्षणया निरूढत्वसम्पादकं वेति वाच्यम् । चित्रपदस्य प्रथमान्तत्वाभावेन तदर्थेऽस्तित्वाद्यन्वयस्यानुपपत्तेः, प्रथमान्तपदोपस्थाप्यस्यैव भावनाविशेष्यत्वात्, अन्यथा \`राजपुरुषोऽस्ती'त्यादावपि राजन्यस्तित्वान्वयप्रसङ्गात्, प्रकृत्यर्थ एव सुपः संख्याबोधकत्वव्युत्पत्तेः, गोपदोत्तरप्रथमया चित्रपदोपस्थाप्ये चित्राभिन्नस्वगोसम्बन्धिन्येकत्वबोधनायोगाच्च ।  
 यत्तु -- गोपदमेव तादृशगोसम्बन्धिलक्षकं, चित्रपदन्तु तत्र तात्पर्य्यादिग्राहकम् -- इति मणिकाराद्युक्तम्, तन्न युक्तम् --- पूर्वपदार्थसाकाङ्क्षस्यैव स्वार्थस्योपसर्जनतायां गोपदस्य ह्रस्वविधानात् टचित्रपदार्थेन समं तदर्थस्यानन्वये तदनुपपत्तेः, अन्यथा \`गौरस्ती'त्यादावपि चित्राभिन्नस्वगोसम्बन्धित्वेन गोपदस्य लक्षमायामुदन्तत्वापत्तेः । न च नामोत्तरवर्त्तिन एव गोपदस्य स्वार्थोपसर्जनतायां ! ह्रस्वविधिः, यत्र गोपदेन लक्षणयोपस्थापितेचित्राभिन्नस्वगोसम्बन्धिन्यभेदेन चित्रपदस्यान्वयस्तत्र \`चित्रगवोऽस्ती'त्यादिकर्मधारयेऽपि गोपदस्य ह्रस्वप्रसङ्गात् । वस्तुतः \`कृतपाकश्चैत्र' इत्यादौ स्वकृतिविषयपाकसम्वन्धित्वादिना चैत्राद्यवगमः पूर्वपदस्य पदपदस्य वा लक्षमया न सम्भवदुक्तिकस्तयोरशक्तत्वेन तद्भक्तत्वायोगात् । न च तत्र कादिवर्णस्य स्वरूपशक्तस्य घञादिप्रत्ययस्य वा स्वकृतिविषयपाकसम्बन्धिनि लक्षणा, तन्निरूढत्वसम्पादकञ्च शब्दान्तरमिति साम्प्रतम् । कृतादिपदेभ्यः स्वार्थानुपस्थितावपि तदन्वयबोधप्रसङ्गात्, घञादिमात्रस्य नामत्वाभावेन तन्मात्रोपस्थाप्यार्थे सुबर्थान्वयायोगात्, प्रकृत्यर्थावच्छिन्नस्यैव कृदर्थस्य पदार्थान्तरेऽन्वयबुद्धेर्व्युत्पन्नत्वाच्च । (1)तस्माच्चित्रगुरित्यत्र गोपदं स्वगोसम्बन्धिलक्षकं, तदेकदेशे च गवि तादात्म्येन चित्रपदस्यान्वयः । न च गौधर्मिकान्वयबुद्धौ तद्धर्भिकवृत्तिज्ञानत्वेन हेतुत्वात् पदार्थैकदेशे गवि चित्रस्यान्वयो दुर्घटः, \`चित्रव्रजोऽस्ती'त्यादौ गोस्थानरूपय्य व्रजस्यैकदेशे गवि चित्रस्यानन्वयेन तादृशव्युत्पत्तेरावश्यकत्वादिति वाच्यम् । \`घटशून्यं, चैत्रनप्ते'त्यादितत्पुरुषे भेदेनेव चित्रगुप्रभृतिबहुव्रीह्वावप्यभेदेन पदार्थैकदेशधर्मिकान्वयबोधस्य व्युत्पत्तिवैचित्र्येण सम्भवात्, फलानुरोधित्वात् कल्पनायाः । प्राच्यैरपि \`सुन्दरराजपुरुष' इत्यादावभेदेन सुन्दरादेः पदार्थैकदेशे राजन्यन्वयबुद्धेः स्वीकाराच्च ।  
 यत्तु ---- गोपदं तत्र स्वकीयगोत्वेन सम्बन्धित्वेन च लक्षकमतश्चित्रस्य गोपदार्थ एव स्वकीये गवि, तस्य च सम्बन्धिनि अन्वयान्न पदार्थैकदेशान्वयित्वम्, एकपदार्थयोश्च मिथोऽन्वयः कृतिवर्त्तमानत्वयोरिव नाव्युत्पन्न ---- इति । तन्मदन्म्, तथासति "चित्रगुः पुरुषस्तस्याः सञ्चारोऽतिमनोहर" इत्यादौ तदादेः स्वकीयगवादिपरामर्शकत्वापत्तेः, पदार्थैकदेशस्यैव परामर्शकतायास्तदादावव्युत्पन्नत्वादिति । एवञ्चा\`रूढवानरो वृक्ष' इत्यादावपि रुहधातुना स्वकर्मकारोहणस्य, क्तेन कर्तुः वानरपदेन च वानरसम्बन्धिन उपस्थापनादमीषामाकाङ्क्षादिधीसाचिव्यादेव स्वकर्मकारोहणकर्त्रभिन्नवानरसम्बन्धित्वादिना वृक्षादेर्बोध इत्यास्तां विस्तरः ॥ 43 ॥  
 {(1) वस्तुतो द्वित्रास्त्रिष्ठन्तीत्यादितो द्वौ वा त्रयो वा तिष्ठन्तीति न संशयः, शब्दस्य तत्रासामर्थ्यात्, द्वौ त्रयस्तिष्ठन्तीति च न निश्चयः द्वयोः सत्त्वे भ्रमत्वापातादिति द्वित्र्यन्यतरे सन्तीति बोध इति जयरामपञ्चानन भट्टाचार्याः ।}  
\</स.प्र.43\>  
\<स.प्र.44\>  
 न चारूढो वानरो यस्य वृक्षमित्यादिविग्रहादारूढवानरपदं स्वकीयवृक्षारूढवानरसम्बन्धित्वेन ग्रामादिकं बोधयदपि बहुव्रीहिः स्यादतस्तादृग्वाक्यस्य विग्रहत्वं खण्डयन्नाह ----  
  अस्यैकं प्रथमान्तं सत् सुबन्तैरितरैः सह ।  
  यदा भेदसुबन्तेन साकाङ्क्षं नाम विग्रहः ॥ 44 ॥  
 अस्य बहुव्रीहिर्घटकमेकं नाम प्रथमान्तं सत्सुबन्तैरितरनामभिः सह भेदार्थकसुबन्दयच्छब्देन साकाङ्क्षं विग्रहः कथ्यते । नचोक्तवाक्ये तथा, सुबन्तस्यापि यदस्तत्र वृक्षपदेनैव साकाङ्क्षत्वात् । आरूढो वानरो य इत्यादौ तु यच्छब्दो न भेदार्थकसुबन्त इति न तादृशस्यापि वाक्यस्यार्थे बहुव्रीहिः । पतितस्य धनं यस्य दण्डाद्घटो यस्मादित्यादिकस्तु समानार्थकसुब्द्वयीमन्तर्भाव्य न बहुव्रीहिविग्रहः, सम्प्रदायविरोधात् । एवं घटेन पटो यत्रेत्यादिकः सहाद्यर्थमन्तर्भाव्यपि । सुबन्तैरिति तु सम्भवाभिप्रायम्, तेना \`घटो देश' इत्यादिबहुव्रीहेर्न घटो यत्रेत्यादिविग्रहेण नञादेः सुबन्तत्वाभावेऽपि नाव्याप्तिः । \`सपुत्र' इत्यादौ तु सह पुत्रो ये नेत्यादिरेव विग्रहो, न तु पुत्रेण सहेत्यादिरन्यपदार्थाप्राप्तेः । \`सघटो देश' इत्यादौ च सह घटो येनेत्यादिविग्रहे सहार्थो वैशिष्ट्यं, न तु सामानाधिकरणम्य, घटे देशस्य तद्बाधात् । \`जीवत्पितृक' इत्यादेस्तु जीवन्पिता यस्येति विग्रहो यस्य च पिता जीवन्नित्येव जीवद्विधेयकाम्वये निरोकाङ्क्षोऽपि जीवदभिन्नः पिता यदीय इत्यन्वय एव साकाङ्क्षः ।  
 इदन्तु बोध्यम् -- यत्र विग्रहवाक्ये सुबन्तयदः क्रियासाकाङ्क्षत्वसम्भव स्तत्र तदर्थान्वितक्रियागर्भित एवार्थे विना बाधकं बहुव्रीहिर्व्युत्पन्नः, तेन गन्तव्यो ग्रामो यस्येति विग्रहे गन्तव्यग्रामश्चैत्र इत्यादितः स्वकर्त-कगतिकर्मग्रामसम्बन्धित्वेनैव चैत्रादेरौत्सर्गिको बोधः, कदाचित्तु ---- तात्पर्य्यादिवशाद्गन्तव्याभिन्नस्लकीयग्रामसम्बन्धित्वेन । यत्र तु यदस्तत्साकाङ्क्षात्वासम्भवस्तत्र विशेषविध्यसत्त्वे यन्नामार्थमुख्यविशेष्यको विग्रहवाक्याद्बोधः सुबन्तयदर्थान्विततन्नामार्थगर्भित एवार्थे, अत एव धनी दासो यस्येत्यर्थे यदीयधनवान् दासस्तस्य \`धनिदासकोऽयमि'त्यादितो नावगमः, किन्तु धनवत्स्वदाससम्बन्धिन एव । चन्द्रश्चूडायां यस्येत्यादिकस्तु विग्रहो न यदीयश्चन्द्रश्चूडायामित्यर्थकः, किन्तु यदीयचूडायां चन्द्र इत्यर्थकस्तादृशार्थ एव सप्तम्यन्तेनेन्द्वादेर्विशेषतो बहुव्रीहिविधानात्, तेन \`चन्द्रचूडः शिव' इत्यादौ स्वचूडावृत्तिचन्द्रसम्बन्धित्वे शिवस्यावगमो न तु चूडावृत्तिस्वकीयचन्द्रसम्बन्धित्वेन तस्य गगनादेर्वा बोधः । ससम्बन्धिकपदार्थस्य विशेषणत्वस्थले तु सुबन्तयदर्तान्वितेन तादृशपदस्यार्थेन गर्भितेऽपि, अत एव "चैत्रः पुत्रकृतोत्कर्ष" इत्यादौ स्वपुत्रकृतोर्षवानेव चैत्रादिः प्रतीयते, न त्वन्यदीयपुत्रकृतोत्कर्षाश्रयः ॥ 44 ॥  
\</स.प्र.44\>  
\<स.प्र.45\>  
 बहुव्रीहिं विभजते ---  
  तदतद्गुणसंविज्ञानौ द्वौ भेदौ, तदादिमः ।  
  विग्रहस्य विशेष्यो यस्ताद्विशेष्यकबोधकृत् ॥ 45 ॥  
 तद्गुणसंविज्ञानोऽतद्गुणसंविज्ञानश्च बहुव्रीहेर्द्वौ भेदौ । तत्र विग्रहवाक्यस्य विशेष्यविधया प्रत्याय्यो योऽर्थस्तद्विशेष्यकबोधकृद्ब्रहुव्रीहिः तयोरादिमस्तद्गुणसंविज्ञानः, तस्य स्वार्थगुणीभूतस्य सम्ग्विशेष्यविधया विज्ञानं यस्मादिति व्युत्पत्त्या सान्वयसंज्ञाकत्वात्, तद्भिन्नश्चातद्गुधया विज्ञानं यस्मादिति व्युत्पत्त्या सान्वयसंज्ञाकत्वात्, तद्भिन्नश्चातद्गुणसंविज्ञानश्चरम इत्यर्थाद्गम्यते । \`घटस्वरूपः पदार्थः' इत्यादितो हि घटः स्वरूपं यस्येति विग्रहस्थले स्वस्वरूपाभिन्नघटसम्बन्धित्वेन घटाभिन्नस्वस्वरूपसम्बन्धित्वेन वा विग्रहविशेष्यं कलसमेव विशेष्यविधया बोध्यते । घटस्य स्वरूपं यस्मादिति विग्रहे च विग्रहस्य यद्विशेष्यं ततोन्यदेव स्वजन्यस्वरूपाभिन्नघटसम्बन्धित्वेन । \`कुटादिर्गण' इत्यादिरपि कुट आदिर्यस्येति व्युत्पत्त्या कुटाभिन्नस्य स्वधर्मिकव्यवस्थाधर्मिणः सम्बन्धित्वेन धात्वन्तरमिव कुटमपि बोधयंस्तद्गुणसंविज्ञान एव बहुव्रीहिः(1) ॥ 45 ॥  
 {(1) अत्र कुटाभिन्नस्वधर्मिसम्बन्धित्वादिनाऽदिपदे लक्षणा, लक्ष्यतावच्छेदकस्यापि कुचादिर्विशेष्यान्वयिधात्वादिनाऽन्वयात्तद्गुणत्वम्, लक्षणाया अजहत्स्वार्थात्वञ्च बोध्यम् ।}  
\</स.प्र.45\>  
\<स.प्र.46\>  
 प्राचां मतेन तद्गुणसंविज्ञानबहुव्रीहिमन्यथा निर्वक्ति -----  
  यः स्वार्थघटकार्थस्य स्वार्थान्वयिनि बोधने ।  
  अनुकूलो बहुव्रीहिः स तयोरथवाऽऽदिमः ॥ 46 ॥  
 यो बहुव्रीहिः स्वार्थस्यान्वयिनि स्वार्थघटकस्यार्थस्यान्वयबोधने समर्थः स तयोस्तदतद्गुणसंविज्ञानयोरादिमः । \`लम्बकर्णमानय, हारग्रीवं पश्ये'त्यादौ हि बहुव्रीहिर्लम्बस्वकर्णसम्बन्धिनः, स्वग्रीवावृत्तिहारसम्बन्धिनश्च स्वार्थस्यान्वयिनि कर्मत्वादौ स्वार्थघटकीभूतस्य ताद-श कर्णहारादेरपि व्युत्पत्तिवैचित्र्येणान्वयबोधने समर्थ इत्येवंविध एव तद्गुणसंविज्ञानस्तद्भिन्न एव चार्थादतद्गुणसंविज्ञानः, यथा \`दृष्टसागरमानय' इत्यादीति प्राचां मतम् ॥ 46 ॥  
\</स.प्र.46\>  
\<स.प्र.47\>  
 व्युत्पत्तिवैशद्यार्थमन्यथापि पुनर्विभजते -----  
  स्वान्तर्निविष्टद्वित्र्यादिनामभिर्विग्रहात् पुनः ।  
  बहुव्रीहिर्बहुविधो द्विपदत्रिपदादिकः ॥ 47 ॥  
 द्वि त्रि -चतुरादिभिरेव स्वघटकनामभिर्विग्रहवशात् द्विपद - त्रिपदचतुष्पदादिको बहुव्रीहेर्बोध्यः । चित्रा गौर्यस्येति विग्रहात् \`चित्रगुरि'त्यादौ द्विपदस्येव, जरती चित्रा गौर्यस्य, महन्नीलमुत्पलं यत्रेत्यादिविग्रहात् \`जरतीचित्रगुश्चैत्रो' \`महन्नीलोत्पला सरिदि'त्यादौ त्रपदस्यापि बहुव्रीहेरावश्यकत्वात्, जरती चित्रगवी यस्य, महन्नीलोत्पलं यत्रेति, द्विपदविग्रहे जरतीशब्दे पुंवद्भावस्य महच्छब्दे चाकारस्य प्रसङ्गादुत्तरपदे तयोर्विधानात् समासान्तपदस्य चोत्तपदत्वात्, एकत्र द्वयमिति न्यायेन गवि चित्रजरत्योरबेदानुभवस्योक्तरीत्या सम्पादयितुमशक्यत्वेन तदर्थमेव त्रिपदादिबहुव्रीहेरावश्यकत्वाच्च ॥ 47 ॥  
\</ स.प्र.47\>  
\<स.प्र.48\>  
 द्वन्द्वं लक्षयति ----  
  यद्यर्थकयन्नामव्यूहो यद्यत्प्रकारके ।  
  बोधे समर्थः स द्वन्द्वः(1) समास्तावदर्थकः ॥ 48 ॥  
 यद्यदर्थोपस्थापकस्य क्रमिकयादृशनामस्तोमस्य निश्चयस्तत्तदर्थप्रकारकान्वयबोधं प्रति तत्त्वेन समर्थस्तादृशनामनिवह एव तावदर्थको द्वन्द्वसमासः । \`पाणिपादं वादय(धावय?), धवखदिरौ छिन्धी' त्यादौ हि कर्मत्वाद्यंशे करचरणादिप्रकारकान्वयबोधं प्रत्यमादिधर्मिकः करचरणाद्युपस्थापकस्य पाणपादादिक्रमिकनामस्तोमस्याव्यवहितोत्तरत्वसम्बन्धेन निश्चयः कारणम्, अतः पाणिपादादिसमुदायः करचरणादितत्तदर्थे द्वन्द्वः ।  
 यत्तु --- पाणिपादमित्यादौ समाहारद्वन्द्वे सर्वत्रोत्तरपदे पाणिपादादिसाहित्ये लक्षणा, अत एव नित्यं तत्रैकवचनं समाहारस्यैकत्वात्, पदान्तरन्तु तादृशलक्षणाया निरूढत्वसम्पादकं, तथाविधसाहित्यस्य च स्वाश्रयनिष्ठत्वादिसम्बन्धेनैव द्वितीयाद्यर्थकर्मत्वादौ साकाङ्क्षत्वात् पाणिपादं वादयेत्यादेर्नायोग्यत्वम् ---- इति प्राच्यैरुक्तम् ।  
 तन्न युक्तम् --- तुल्यवदेकक्रियान्वयित्वं बुद्धिविशेषविशेष्यत्वं वा पाणिपादयोः साहित्यं, तस्य च नानात्वसम्भवेन तद्गतद्वित्त्वादिबोधार्थं समाहारद्वन्द्वादपि द्विवचनाद्यापत्तेर्दुर्वारत्वात् । साहित्यस्य द्वित्त्वबहुत्वेऽपि न समाहारद्वन्द्वस्य द्विवचनादिसाकाङ्क्षत्वन्तादृशद्विगोरिवेति चेत्, तर्हि पाणिपादप्रभृतीनां नानात्वेऽपि न तदर्थकस्य द्वन्द्वस्य द्विवचनाद्याकाङ्क्षत्वमित्येव वक्तुमुचित्यं कृतं साहित्ये भक्त्या, \`हस्त्यश्वं धनमि'त्यादेरयोग्यताया दुर्वारतापाताच्च -- नामार्थयोर्भेदान्वयाव्युत्पन्नत्वेन हस्तिनामश्वानाञ्च साहित्यस्य स्वाश्रयत्वादिसम्बन्धेन धनादावन्वयायोगात्, तादृशसाहित्ये धनादेरभेदविरहाच्च । समाहारपरिभाषा तु क्लीबलिङ्गत्वनित्यैक वचनत्वादिपदसंस्कारोपयोगितयैवोपपन्ना, न द्वन्द्वस्यार्थव्यवस्थापिका ।  
 एतेन ---- \` धबखदिरावि'त्यादावितरेतरद्वन्द्वेऽप्युत्तरपदे धवखदिरसाहित्याश्रये लक्षणा, अन्यथा द्विवचनादेः प्रकृत्यर्थतावच्छेदकवत्येव पर्याप्तिसम्बन्धेन स्वार्थद्वित्वाद्यनुभावकत्वव्युत्पत्तेर्धवखदिरावित्यतो धवद्वयस्य खदिरद्वयस्य च प्रतीत्यापत्तेः --- इति मीमांसकानां मतमप्यपास्तम् ।  
 तुल्यवदेकक्रियान्वयित्वं धवखदिरविशेष्यकधीविशेषविशेष्यत्वं वा धवखदिरयोः साहित्यं, तदाश्रयश्च धवद्वयादिकमपीति तादृशसाहित्याश्रयलक्षकत्वपक्षेऽपि धवखदिरावित्यतो धवद्वयादिबोधस्य दुर्वारतापत्तेः । न च त्रितयावलिशेष्यकधवखदिरधर्मिकधीविशेष्यत्वमेव प्रकृते धवखदिरयोः साहित्यं, तच्च न धवद्वयादेरिति वाच्यम् । तादृशसाहित्यान्वयस्यानुभवेनास्पर्शात् । तस्मात् यत्र नानाधर्माणां प्रकृत्यर्थतावच्छेदकत्वं तत्र तत्तद्धर्मवच्छिन्ने समुदित एव पर्याप्तिसम्बन्धेन द्वित्त्वादिबोधने द्विवचनादिकं साकाङ्क्षम् न तु तादृशैकधर्मावच्छिन्न परित्यज्य तथाविधापरधर्मावच्छिन्ने, यतो धवखदिरावित्यादितो धवयोः खदिरयोश्च बोधप्रसङ्ग इति तत्त्वम् ।  
 \`घटघटे'त्यादिकस्य \`घटकलसे'त्यादिकस्य \`घटतद्घटे'त्यादिकस्य च क्रमिकनामस्तोमस्य निश्चयत्वेन घटादेरन्वयबोधं प्रत्यहेतुत्वमतो न तादृङ्नामनिवहो घटाद्यर्थे द्वन्द्वः । अत एव समस्यमानपदार्थयोस्तत्त्वावच्छेदकयोर्वा यत्र मिथो बेदस्तत्रैव द्वन्द्वस्य साधुत्क्सूचनाय "चार्थे द्वन्द्व" (2।2।29) इति पाणिनिः प्राह । अत एव भेदगर्भसमुच्चयार्थकं शब्दमन्तर्भाव्य धवश्य खदिरश्चेत्यादिकं विग्रहमस्य प्रयुञ्जते वृद्धाः, समुपाददते च तत्र मिथो भेदप्राप्त्यर्थञ्चकारद्वयम् । \`पीततत्पटयोस्तादात्म्यमि'त्यादौ तत्पटादेः पीताद्यभिन्नत्वेऽपि पीतत्व
--- तत्पटत्वाद्योः पदार्थतावच्छेदकयोरस्त्येव भेदः, सुबर्थस्तु द्वित्त्वं न तत्र प्रकृत्यर्थेऽन्वेति पर्याप्तिसम्बन्धेनैव प्रकृत्यर्थसाकाङ्क्षत्वात्, परन्तु प्रकृत्यर्थतावच्छेदकयोः पीतत्वतत्पटत्वयोरेव व्युत्पत्तिवैचित्र्यात्, अत एव "द्व्यणुकारम्भकसंयोगनाशेभ्यः कार्यद्रव्यं नश्यतीति" भाष्यस्य योग्यतासम्पत्तये सुबर्थैकत्वस्य कार्य्यद्रव्यत्वेऽन्वयमभिधित्सुनाऽऽचार्य्येण(1) "जात्यभिप्रायकमेकवचन"मिति गुणाकिरणावल्यामभिहितम् । अत एव च "श्यालाः स्युर्भ्रातरः पत्न्याः, स्वामिनो देवृदेवरौ" (2)इत्यत्र द्विवचनमहिन्ना स्वामिनो ब्रातरो देवृदेवरोभयपदवाच्या इत्यर्थः सुभूत्याद्विवचनमहिन्ना स्वामिनो भ्रातरो देवृदेवरोभयपदवाच्या इत्यर्थः सुभूत्यादिसिद्धः सङ्गच्छते । यदि च ---पटद्वयासत्त्वेऽपि भूतले \`पीतपटावि'त्यादिकः प्रयोगः स्यात् पतित्वपटत्वोभयाश्रयस्य तत्र सत्त्वात्, एवं पीतपटयोरभेद इत्यादितः शुद्धपटत्वादेरबोधप्रसङ्गश्च, तदर्थे सुबर्थद्वित्त्वस्य प्रकारस्त्वात् इत्यादि सूक्ष्ममीक्ष्यते, तदा \`गोदौ ग्राम' इत्यादाविव साधुत्वार्थमेव तत्र द्विवचनमिति वदन्ति । \`विद्यतिविन्दतिविनत्तीनामनिट्' इत्यत्र विद्यत्यादिशब्दो न विदधातुत्वेनोपस्थापकः, किन्तु सत्ताद्यर्थकतादृशधातुत्वेनैव । मृगपाण्डरयोः पदार्थयोर्भेदेऽपि \`हरिणहरिणावि'त्यप्रयोगात् समानशब्दयोर्द्वन्द्वप्रसक्तावेकशेषो व्युत्पत्तिसिद्धस्तेन \`हारणीवि'त्यत्र लुप्तश्रुताभ्यामेव हरिणपदाभ्यामुपस्थितयोर्मृगपाण्डरयोर्बोधः । \`हरी नमस्यावि'त्यत्राप्युक्तरीत्यैव हरिपदाभ्यां विष्णुचन्द्रयोरवगतिः, अन्यथा \`हरिहरीनमस्यावि'त्यपि प्रयोगापत्तेः । हरी च हरयश्चेति विग्रहस्थले तु यत्र \`हरय' इत्यादितः समस्यमानपदार्थानामवान्तरसंख्यावगमस्तत्र तत्तत्संख्यावच्छिन्नस्वार्थलक्षकस्य लुप्तस्य हर्यादिपदस्योत्तरत्वेन प्रतिसंहितमेव हर्यादिपदं तथाविधस्वार्थस्य लक्षणया बोधकम्, तदप्रतिसन्धाने तु श्रुतमेव हरिपदं विष्णुद्वयस्य सिंहत्रयस्य चैकया लक्षणया शक्तिभ्रान्त्यैव वा । न च विग्रहस्थसुबर्थस्य द्वित्वादेः समासाप्रतिपाद्यत्वनियमात्तथाविधिद्वित्वत्रित्वान्तर्भावेण द्वन्द्वस्यैवासाधुत्वादुक्तक्रमेणैकशेषो न युक्तः, \`शलाकापरि, हस्त्यश्व'मित्यादौ व्यभिचारेणोक्तनियमस्यासत्त्वात्, \`एकत्वे चैकत्वानि चेति विग्रहे च \`एकत्वानी 'त्येकशेषस्य गुणाकिरणावल्यामाचार्य्यैरभिहितत्वाच्च । हंसश्च हंसी च इत्यर्थे \`हंसहंस्यावि'त्यप्रयोगात् तत्रापि "पुंसा स्त्रियाः सारूप्ये "(1) इत्यनुशिष्टेर्हंसीपदस्य लोपे \`हंसवि'त्यत्र लुप्तमेव हंसीपदमनुसन्धाय स्त्रीपुंसयोर्बोधः, तल्लोपमजानतस्तु हंसपदे स्त्रीहंसत्वपुरुषहंसत्वाभ्यां विभिन्नरूपाभ्यामेकस्याः शक्तेर्लक्षणाया वा ग्रहादेव ।  
 यत्तु -- तत्र हंसपदमेव लक्षमया हंसीत्वेन शक्त्या च हंसत्वेन बोधकम्, सुबर्थस्तु पुंस्त्वंहंस एवान्वेति, न तु हंस्यामयोग्यत्वात् -- इति मतम् । तन्न, तथा सति स्त्रीहंसत्वहंसत्वयोः पदार्थतावच्छेदकयोर्मिथो भेदविरहेण द्वन्द्वाप्रसक्तावेकशेषस्य दुष्करत्वापत्तेः, अन्यथा \`घट - तद्घटावि'त्यपि द्वन्द्वप्रसङ्गात् । हंस्यो च हंसाश्चेति विग्रहेऽपि \`हंसा ' इथ्यतो हंसी द्वयहंसत्रययोः प्रागुक्तरीत्यावगमः । दुन्दुभी च दुन्दुभिश्चेति विग्रहे \`दुन्दुभी सुन्दरावि'त्यत्राक्षभेर्य्योर्बोधस्थले पुंलिङ्गस्यैव दुन्दुभिशब्दस्य शिष्टतया तद्विशेषणत्वादेव सुन्दरादेः पुंस्त्वम् । युवा च युवतिश्च इत्यर्थे \`युवानावि'त्यत्राप्युक्तरीत्यैव युवतियौवनवतोर्बोधः । \`वरटा -- हंसौ, लक्षणासारसवि'त्यादौ तु स्त्रीपुंसयोर्द्वन्द्वेऽपि पदसारूप्यविरहान्नैकशेषः । दम्पत्यर्चनप्रकरणे \`ब्राह्मणावानयेदि'त्यत्रापि ब्राह्मणश्च ब्राह्मणी च इति विग्रहे प्रागुक्तदिशा ब्राह्मणभार्यापत्योरवगमः । एकश्चैका चेत्यत्र \`एकौ' द्वौ च चोभे चेत्यत्र \`उभौ'त्रयश्च तिस्रश्च इत्यत्र च विग्रहे \`त्रयः' इत्यादिरेकशेष इष्यत एव । "ग्राम्यानेकशफेष्वतरुणेषु(1)" स्त्रीपुंसर्योर्बहुत्वमन्तर्भाव्यसारूप्येण द्वन्द्वस्थल तु पुंस एव लुक्, तेन मेष्यश्च मेषाश्चेत्यर्थे \`मेष्य' इत्यत्रापि लुप्तं बहुमेषाणां लक्षकं मेषपदं प्रतिसन्दधत एव बहुमेषाणामनेकमेषीणाञ्चावगमः, एवं महिषाश्च महिष्यश्चेत्यर्थे \`महिष्य' इत्यत्रापि महिषपदं बहूनां महिषाणाम् । मृगाश्च मृग्यश्चेत्यर्थे \`मृगा' इत्यत्र तु मृगादेरग्राम्यत्वान्न पुंसो लुक् परन्तु स्त्रियाः, तथा गर्द्दभाश्च गर्द्दभ्यश्चेत्यर्थ \`गर्द्दभा' इत्यत्रापि खराणामेकशफत्वात्, वर्कराश्च वर्कर्य्यश्च इत्यर्थे वर्करा इत्यत्रापि तरुणार्थकत्वात् । स्वसा च भ्राता चेत्यर्थे \`भ्रातरावि'त्यत्र, पुत्रश्च दुहिता चेत्यर्थे \`पुत्रावि'त्यत्र च विरूपै कशेषेऽपि स्वसृपदं दुहितृपदञ्च लुप्तं प्रतिसन्धायैव भ्रातृभगिन्योः पुत्रकन्ययोश्चावगमः । "ज्येष्ठपुत्रदुहित्र्योश्च ज्यैष्ठे मासि न कारयेदि"त्यादिकस्तु प्रयोगः परिचिन्तनीयः । स च मैत्रश्चेति विग्रहेत्यदादिना तदन्यस्य द्वन्द्वेलुकि(2) \`तावि'त्यत्रापि लुप्तं मैत्रादिपदमनुसन्दधत एव मैत्राद्यवगमः । स च त्वञ्चेत्यादिविग्रहे किंपदान्यत्यदादिद्वयगर्भद्वन्द्वे तु पूर्वस्यैव स्वानुत्तरपदस्य वा त्यदादेर्लुकि \`युवाम्' इत्यादावप्युक्तक्रमेणैव तदर्थयुष्मदर्थयोर्बोधः । स च सचेत्यत्रापि विभिन्नार्थयोर्विग्रहे स्वपूर्वागणितोऽपि तदादिः स्वोत्तरापठित एव । "तत्तन्मानुषतुल्योऽसौ यद्यद्विद्यातिनिर्मले"त्यादौ तु न त्यदादिगणेन द्वन्द्वः परन्तु तदाद्यव्ययेन यथा "तत्ततामसभूतभीतय" इत्यादौ, यत्तदादिव्यतिरिक्तानामेवाव्ययानां सरूपैकशेषस्य व्युत्पन्नत्वात्, प्रयोगानुरोधित्वात् कल्पनायाः । कश्च त्वञ्चेत्यादिविग्रहेण किमा तादृशद्वन्द्वे तु तदन्यस्यैव त्यदादेर्लुकि \`कौ' इत्यादिक एव प्रयोगः । \`चैत्रस्य पितरावि'त्यत्रापि विरूपैकशेषे लुप्तस्य मातृपदस्य स्मरणात् मातुरवगमः, तदस्मरतस्तु पितृपदे जनकशरीरत्वेन लक्षणया मातापित्रोरवगतिरिति प्राञ्चः ।  
 कौमारास्तु - मात्रा पितुर्द्वन्द्वे \`मातापितृभ्यां,मातरपितराभ्यामि'ति प्रयोगद्वयीदर्शना \`च्चैत्रस्य पितरावि'त्यत्र नैकशेषः, (1)परन्तु पुष्पवन्तादिपदवत् मातृत्वपितृत्वाभ्यां विभिन्नरूपाभ्यामेकशक्तिमदेव नियतद्विवचनाकाङ्क्षं पितृपदं प्रकृत्यन्तरम् । एवं श्वश्रूश्च श्वशुरश्चेत्यर्थे \`श्वशुरौ' इत्यत्र श्वशुरपदमपि, श्वश्प्वा श्वशुरस्य द्वन्द्वे \`श्वश्रूश्वशुरावि'त्येव (1)प्रयोगादित्याहुः ॥ 48 ॥  
 {(1) परस्परानन्वितसमस्यमाननिखिलपदार्थबोधकसमासत्वं द्वन्द्वव्यवहारविषयत्वं वा द्वन्द्व समासत्वमिति तत्त्वम् ।}  
 {(1) उदयनाचार्येण}  
 {(1) अत्र पुमान्स्त्रिय ।1।2।67। इति पाo सूत्रम् ।}  
 {(1) अत्र \`ग्राम्यपशुसङ्गेष्वतरुणेषु स्त्री ।1।22।73। पाo सूत्रम् ।}  
 {(2) अत्र \`त्यदादानि सर्वैर्नित्यम् ।1।2।72। पाo सूत्रम् ।}  
 {(1) अत्र \`पिता मात्रा' ।1।2।70। पाo सूत्रम् । विरूपैकशेषे पितरावित्यादौ लुप्तमातृपदस्तरणान्मातृत्वपितृत्वाभ्यां जनकशरीरत्वेन पितृपदलक्षणया वा मातापित्रोरन्वयबोध इति जयरामपञ्चाननाः । पितृपदं शक्त्या पितुर्लक्षणया मातुर्बोधकम् । एवं श्वशुरावित्यादावपि पतिपत्नीजनकशऱीरत्वादिना प्रातिस्विकरूपेण बोध इत्यन्ये । }  
\</ स.प्र.48\>  
\<स.प्र.49\>  
 द्वन्द्वं विभजते ----  
  द्वौ भेदावस्य शास्त्रोक्तौ समाहारेतरेतरौ ।  
  एकान्यवचनाकाङ्क्षा हीनोपादानतश्च तौ ॥ 49 ॥  
 अस्य द्वन्द्वस्य द्वौ भेदौ -- समाहार इतरेतरश्च शास्त्रसिद्धौ । तत्रैकवचनान्यसुबाकाङ्क्षाविहीनः समाहारः, तथाविधसुबाकाङ्क्षश्चेतरेतरः । \`पाणिपादं, हस्त्यश्वमि'त्यादितो हि करचरणादीनां बहूनामप्यवगतावेकवटचनमेव प्रमाणम्, \`धवखदिराबि'त्यादौ तु द्विवचनादिः । "पादिस्कन्दिखिदेर्दादि"त्यादौ तु पदिस्कन्दिभ्या सहितः खिदिरिति विगृह्य मध्यपदलोपी कर्मधारयो, यथा "अव्याप्त्यतिव्याप्तेरि"ति मणिग्रन्थादौ ॥ 49 ॥  
\</ स.प्र.49\>  
\<स.प्र.50\>  
 उपपदसमास लक्षयति ---  
  यदुत्तपदं नामानुत्तरं सदबोधकम् ।  
  धातुकृद्भ्यामुपपदसमासः स तदन्तकः ॥ 50 ॥  
 धातुकृद्भ्यां निष्पन्नं यस्योत्तरपदं शब्दान्तरानुत्तरं सत् यादृशार्थस्य बोधं प्रत्यसमर्थं तादृशार्थकान्त्यपदकः समासः उपपदसंज्ञकः । \`कुम्भकारः क्षीरपायी'त्यादिके तूपपदसमासे धातुकृद्भ्यां निष्पन्नं कर्त्राद्यर्थकं कारादिपदं पदान्तरानुत्तरं सन्न कर्त्रादेरन्वयबोधक्षमम् । \`चन्द्रनिभमि'त्यादौ तु तत्पुरुषे निभादिपदं सदृशाद्यर्थे तादृशमपि न धातुकुद्‌भ्यां निष्पन्नमिति तद्व्युदासः ॥ 50 ॥  
\</ स.प्र.50\>  
 विभजते च ----  
  कारकैकोपपदकः षड्‌विधोऽयमिति भ्रमः ।  
  कर्मकर्त्राद्युपपदभेदाद्बहुविधस्त्वसौ ॥ 51 ॥  
 कारकेषु \`उत्तानशयः, पूर्वसर' इत्यादावुत्तानादिः कर्त्ता, \`कुम्भकारः, सौवीरपायी'त्यादौ कर्म, \`कच्छपः, पार्श्वशय' इत्यादौ करणम्, \`उखास्रत्, वाहभ्रट्' इत्यादावपादानम्, \`खशयः, कुरुचरः' इत्यादावधिकरणं उपपदम् । सम्प्रदानन्तु न कुत्रापि दृश्यते । दृश्यते च \`ब्रह्मभूयमि'त्यादौ कारकभिन्नेनाप्युपपदेन समास इत्यसावनेकविध एव, न तु कारकमात्रोपपदकत्वात् षड्‌विध एव, न्यूनत्वाधिकत्वाभ्यां विभागव्याधातादिति । \`असूर्य्यम्पश्ये'त्यप्युक्तसमासः, परन्त्वव्ययपदस्येव नञा समस्तस्यैव तस्य स्वार्थाबोधने व्युत्पन्नत्वान्न केवलस्य तस्य प्रयोगः ॥ 51 ॥  
\</ स.प्र.51\>  
** ॥ इति श्रीजगदीशतर्कालङ्कारकृतौ शब्दशक्तिप्रकाशिकायां समासप्रकरणं समाप्तम् ॥**

** --------------------------------------------------**









                  **ॐ**

** तद्धितादिसुब्विभक्तिप्रकरणम्**


\<सु.वि.प्र.52\>  
 यौगिकेषु क्रमप्राप्तं तद्धिताक्तं नाम लक्षयति ---  
  (1)यन्नाम तद्दितं यच्च यत्क्रमं सद्यदर्थकम् ।  
  तद्द्वयं तत्क्रमं तत्र तद्धिताक्तं निगद्यते ॥ 52 ॥  
 यद्यपि नामोत्तरतद्धितत्वं तद्धितोत्तरनामत्वं वा प्रत्येकं \`बहुगुडो द्राक्षे'त्यादौ \`दाक्षिरि'त्यादौ चाव्यापकमेव तद्धिताक्ते नाम्नि, तथापि यादृशं नाम यच्च तद्धितं यादृशानुपूर्व्यवच्छिन्नं सद्यादृशार्थस्यान्वयबोधे समर्तं तादृशानुपूर्व्यवच्छिन्नं तद्दूयमपि तादृशार्थे तद्दिताक्तं नामेत्यर्थः । \`पचतितरामि'त्यादिकन्तु नामैव न प्रागेव तु तद्धित(ाक्ता)त्वम् । तस्यापि लक्ष्यत्वे यः शब्दस्तद्धितं यच्चेति वा पठनीयम् । टाबादेरपि तद्धितत्वोपगमात् \`अजा--- ब्राह्मणी'त्यादेर्नासंग्रह इति वदन्ति ॥ 52 ॥  
 {(1) यादृशानुपूर्वीविशिष्टं यन्नाम यत्तद्धितं वा यादृशार्थान्वयबोधे शक्त तादृशानुपूर्वमत्तद्द्वयं तादृशार्थे तद्धितं नामेत्यर्थः ।}  
\</सु.वि.प्र.52\>  
\<सु.वि.प्र.53\>  
 कृदन्तं नाम लक्षयति ---  
  (1) यद्धात्वर्थान्वितस्वार्थधीकृत् कृद्यादृशं भवेत् ।  
  तद्धातूत्तरगं तत् कृत् कृदन्तं नाम तादृशम् ॥ 53 ॥  
 यद्धात्वर्थान्वितस्वार्थान्वयबोधं प्रति यादृशानुपूर्व्यवच्छिन्नस्य यत्कृतो निश्चयः कारणं तद्धातूत्तरगं तत् कृदेव तादृशानुपूर्व्यवच्छिन्नं सत् कृदन्तं नाम । यथा \`पाचक -- पाच्यमाना'दि, तद्धि धात्वर्थेनान्वितस्य स्वार्थकर्त्रादेः कर्मत्वादावन्वयबोधं प्रति द्वितीयाद्यंशे तादृशानुपूर्वीकत्वेन निश्चीयमानं हेतुः । \`चैत्रेण ग्रामस्य गन्तव्यमि'त्यादौ धात्वर्थे स्वार्थमिष्टसाधनत्वादिकं बोधयदपि तव्यादिकं धात्वर्थनिष्ठविषयतानिरूपितस्वार्थनिष्ठविषयताकबोधजनकत्वेन धात्वर्थान्वितस्वार्थकमेव । भावकृतामपि स्वरूपार्थकत्वं व्युत्पादितमेव ॥ 53 ॥  
 {(1) यादृशधात्वर्थविशिष्टकृदर्थबाधकं यादृशं कृत् तद्धातूत्तरगतं तादृशं कृत् कृदन्तं नामेति कारिकार्थः ।}  
\</ सु.वि.प्र.53\>  
\<सु.वि.प्र.54\>  
 तदेवं रूढयोगरूढाद्यर्थभेदेन नाम्नश्चातुर्विध्यमुक्तं(1), सम्प्रति शब्दसंस्कारानुगुणलिङ्गभेदेन त्रैविध्यमप्याह ----  
  स्त्रीलिङ्गमपि पुंल्लिङ्गं क्लीबलिङ्गमिति त्रिधा ।  
  शब्दसंस्कारसिद्ध्यर्थं भाषया नाम भिद्यते ॥ 54 ॥  
 स्त्रीलिङ्दं पुंल्लिङ्गं नपुंसकलिङ्गमित्यपि त्रिधा नाम भिद्यते । तत्र स्त्रीलिङ्गत्वादिक न स्त्रीत्वादिवाचकत्वं, \`तटः तटी तटमि'त्यादौ प्रकृत्यर्थस्य तटादेः स्त्रीत्वाद्यवगतावयोग्यत्वापत्तेः, परन्तु स्त्रीलिङ्गत्वादिना परिभाषितत्वमात्रम् । परिभाषाया) प्रयोजनञ्चेह पदसंस्कारः, सोऽपि \`तट' इत्यादौ पुंस्त्वेन सुबादिसद्भावः,\`तटी'त्यादौ स्त्रीत्वेन ङीबादिप्रत्ययः, \`तटमि'त्यादौ क्लीबत्वेन सुबादेर्लुगादिरिति । \`दुन्दुभी सुवर्ण' इत्यादौ तु शब्दसंस्कारस्यैव फलमर्थविशेषश्य लाभो, नहि \`अयं दुन्दुभिरिदं सुवर्णमि'त्यादितोऽक्षस्याशीतिरत्तिकपरिमितस्वर्णादेश्चावगमः । यत्र च सम्पदादिशब्दे स्त्रीलिङ्गत्वादिप्रयुक्तो नास्ति संस्कारस्य विशेषस्तत्राप्यभेदेन तत्साकाङ्क्षे शोभनादिपद एवास्ति, विशेषणपदानां विशेष्यपदलिङ्गग्राहित्वस्य विना बाधकं नियमात् ।  
 यत्तु -- तटादिकं द्रव्यमिव तद्गतं स्त्रीत्वादिकं पदार्थान्तरमपि तटादि पदस्यार्थः, प्रत्ययानान्तु तद्व्यञ्जकतामात्रम् -- इति वैयाकरणैरुक्तम्, तन्न युक्तम्, तटादिपदेभ्यस्तटत्वादिनेव धर्मान्तरेण स्त्रीत्वादिना तटादेरननुभवेन तादृशपदार्थान्तरे प्रमाणाभावात् । "न विप्रा वेदमुच्चरेत्" इत्यादौ च टाबादिना प्रत्ययेनैव स्वार्थस्य योन्यादिमत्त्वलक्षणस्त्रीत्वस्य प्रकृत्यर्थेऽनुभावनात् । "न प्राणि प्राप्नुयाद्दायं न विप्रोऽध्ययनं त्यजेत्" इत्यादावपि लुप्तालुप्ताभ्यां सुब्भ्यामेवोपस्थितं विलक्षणसंस्थानवत्त्वरूपं नपुंसकत्वं प्राणिनि, पुंस्त्वञ्च विप्रेऽनुभूयते, न चेदेवं \`दधि भुञ्जीत' इत्यादौ कर्मत्वादरनुभवार्थ तस्यापि प्रकृत्यर्थता किन्न स्यात् । स्यादेवेति चेत्, संख्याया अपि स्यादिति किन्न रोचयेः । \`रोचयेत्तदपि, प्रत्ययानामपि तत्तदर्थव्यञ्जकतामात्रत्वात्' -- इति तु प्रमाणरिक्तं वचः, प्रत्ययानामन्वयव्यतिरेकाभ्यां संख्यादिवाचकत्वव्यवस्थितेः, अन्यथा प्रत्ययानामेव तत्तद्विशिष्टार्थबोधकतायां प्रकृतीनामभिव्यञ्जकतामात्रस्य सुवचत्वात् । अस्तु वा "न प्राणि प्राप्नुयाद्दायम्" इत्यादौ प्राण्यादिमात्रबोधकस्य प्राण्यादिपदस्यैव लक्षणया नपुंसकप्राण्यादिपरतेत्यास्तां विस्तरः ॥ 54 ॥  
 {(1) \`समासस्तद्धिताक्तं च कृदन्तं नाम तत्रिधा' इति नामप्रकरणस्थ(पृo287) 30 कारिकोक्तं यौगिकनामविभागप्रदर्शनपूर्वकं \`रूडं च लक्षकं चैव योगरूढं च यौगिकम्' (पृo72,26 का0) इत्यादिनोक्तं वाम्नश्चातुर्विध्यमुक्तमित्यर्थ ।}  
\</ सु.वि.प्र.54\>  
\<सु.वि.प्र.55\>  
 फणिभाष्याद्युक्तं नाम्नः पञ्चविधत्वमुपपदायति ---  
  एकैकेन तथा द्वाभ्यां वचनैस्त्रिभिरेव च ।  
  साकाङ्क्षत्वप्रयुक्तन्तु नाम पञ्चविधं स्मृतम् ॥ 55 ॥  
 सुपां मध्ये\[1\] एकवचनमात्रसाकाङ्क्षत्वेन \[2\]द्विवचनमात्रसाकाङ्क्षत्वेन \[3\]बहुवचनमात्रसाकाङ्क्षत्वेन \[4\] द्विवचननिराकाङ्क्षत्वेन \[5\] वचनत्रयसाकाङ्क्षत्वेन च नाम्नः पञ्चविधत्वव्यपदेशः । एकादिकं विंशत्यादिकं सार्थकभावकृदन्तं, भूयमानभवितव्यादिकं क्रियाविशेषणार्थकं समाहारद्विगुसमाहारद्वन्द्वावन्योम्यपरस्परादिकञ्च सुपामेकवचनमात्रेण साकाङ्क्षम्\[1\], "भवितव्यानां भवन्ति द्वाराणी(1)" त्यादौ च भवितव्यानामित्यस्य प्राप्तव्यानामित्यर्थः । उभपदं द्विपदं पुष्पवन्तपदं स्वर्वैद्येऽश्विनादिपदं भूस्वर्गयो रोदस्यादिपदं ग्रामे गोदपदञ्च द्विवचनमात्रेण\[2\], प्राणप्रभृतिकं त्रिचतुरादिकपदं कतिपदञ्च बहुवचनेनैव\[3\], उभयपदमेकवचनबहुवचनाभ्यामेव\[4\], घटपटादिकं तु त्रिभिरपि वचनैः \[5\] । यथा चैतत्तथाग्रेप्रतिपादयिष्यामः ॥ 55 ॥  
 {(1) शान्तमिदमाश्रमपदं स्फुरति च बाहुः कुतः फलमिहास्य ।  
 अथवा भवितव्यानां द्वाराणि भवन्ति सर्वत्र ॥  
  इति शाकुन्तलद्वितीयाङ्कश्ता दुष्यन्तोक्त्यार्या ।}  
\</सु.वि.प्र.55\>  
 नाम - धातुभेदात् प्रकृतेर्द्वौविध्यमुक्तं(2), तत्र सामान्यतो विशेषतश्च नाम निरुच्यावसरसङ्गत्या धातुं निरूपयति ---  
  (3) यो यत्स्वार्थस्योतच्तरस्थतृजार्थे बोधनक्षमः ।  
  स तादृशार्थकः शब्दो धातुस्त्रिविध ईरितः ॥ 56 ॥  
 यः शब्दः स्वोत्तरतृचः शक्याऽर्थे स्वोपस्थाप्यस्य यादृशार्थस्यान्वयबोधं प्रति समर्थः स तादृशार्थे धातुरुच्यते । \`पच-पिपक्षा'दयो हि शब्दाः \`पक्तृ-पिपक्षित्रा'दिनामनिविष्टाः स्वोत्तरतृजर्थे कर्त्रादौ स्वोपस्थाप्यानां \`पचन -- पाकेच्छा'दीनामन्वयधियं प्रति प्रभवो, न त्वन्ये घटाद्याः ।  
 स चायं मूलधातुः' \`सौत्रः' प्रत्ययान्तश्चेति त्रिविध इति ॥ 56 ॥  
 {(2) \`निरुक्ताप्रकृतिर्द्वेधा नामधातुप्रभेदत' इति (पृo68) नामप्रकरणस्थ 13 कारिकायामिति यावत् ।}   
 {(3) यः शब्दः स्वार्थप्रकारकस्वोत्तरतृजाद्यर्थमुख्यविशेष्यकान्वयबोधे हेतुः स धातुर्मूलधातुमौन्नप्रत्ययान्तेतिभेदान्निविध इति कारिकार्थः ।}  
\</ सु.वि.प्र.56\>  
\<सु.वि.प्र.57\>  
 सुबर्थेऽपि धात्वर्थस्यान्वयवादिनां मते धातुं लक्षयति ---  
  (1)यः सुबर्थे निजार्थस्य स्वान्ते कृच्चिन्तनं विना ।  
  यादृशस्यान्वयाहेतुः स वा धातुस्तदर्थकः ॥ 57 ॥  
 यः शब्दः स्वान्ते कृच्छिन्तनं विना सुबर्थे यादृशस्य निजार्थस्यान्वयधियं प्रत्यसमर्थः स एव तादृशार्थको धातुः । \`पाकं कुरु, सम्पदं पश्ये'त्यादौ हि पचादिको धातुः स्वोत्तरस्य भावकृतः प्रतिसन्धानदशायामेव सुबर्थकर्मत्वादौ स्वार्थस्य पचनादेरन्वयबोधमाधत्ते न त्वन्यथा, स्वरूपस्य घञाद्यशक्यत्वेन तत्र धात्वर्थस्यान्वयायोगादिति प्राञ्चः ॥ 57 ॥  
 {(1) यः स्वोत्तरकृतं विना सुबर्थविशेष्यकान्वयबोधेऽहेतुः स धातुरिति वा धातुलक्षणमिति कारिकार्थः ।}  
\</ सु.वि.प्र.57\>  
\<सु.वि.प्र.58\>  
 धातोर्विधात्रयं लक्षयति ----  
  मूलधातुर्गणोक्तौऽसौ, सौत्र सूत्रैकदर्शितः ।  
  योगलभ्यार्थको धातुः प्रत्ययान्तः प्रकीर्त्तितः ॥ 58 ॥  
 गणोक्तो गणपठितः \`पञ्चभू'प्रभृतिः, सौत्रः सूत्रमात्रोपात्तः \`स्कन्जु' प्रभृतिकः, योगलभ्यार्थकः स्वावयवलभ्यार्थस्य बोधकः \`पाचि-पिपक्षा'दिः, \`तितिक्षा'दिरपि सनर्थस्वरूपाद्यन्तर्भावेण यौगिक एव । \`हिन्दोलान्दोला'देर्लौकिकस्यापि सत्त्वाच्चतुर्विध एव धातुरिति वोपदेवः । सौत्रपदं यौगिकगणोक्ताभ्यामन्यतरपरमतो लौकिकस्य नाधिक्यमित्यन्ये ॥ 58 ॥  
\</सु.वि.प्र.58\>  
\<सु.वि.प्र.59\>  
 परस्मैपदित्वादिभेदेनापि त्रैविध्यं सम्भवति अतस्तदपि निर्वक्ति ---  
  यो यत्पदार्थकर्तृत्वे यादृक्स्वार्थस्य बोधकः ।  
  स तत्पदी भवेद्धातुस्तादृशः स्वार्थबोधने ॥ 59 ॥  
 यो धातुः स्वोपस्ताप्यस्य यादृशार्थस्य यत्पदोपस्थाप्ये कर्तृत्वेऽन्वयबोधं प्रति समर्थः स धातुस्तत्पदी । \`गमभू'प्रभृतः स्वार्थस्य गत्युत्पत्तिप्रभृतेर्मुख्ये गौणे वा परस्मैपदार्थे एव कर्तृत्वेऽन्वयधियं प्रति प्रभवः । सत्यपि योग्यतादिग्रहे \`चैत्रो गच्छति, भवति' इत्यादित इव \`गच्छते भवते' प्रभृतिभ्यो गतिकर्तृत्वाद्यप्रतीतेः । \`सङ्गच्छते, भवते' इत्यादितः सङ्गति प्राप्त्यादिकर्तृत्वावगमात्तादृशार्थे आत्मनेपदिन एव ते । \`यजति, करोति'त्यादित एव \`यजते'कुरुते' इत्यादितोऽ  
पि यागादिकर्तृत्वस्यावगतेर्यागाद्यर्थे यजिकृञादिरुभयपदी । तदुक्तमभियुक्तैः ----  
  पदद्वयेन साकाङ्क्षाः स्वरिञ्ञिण्ण्यन्तधातवः ।  
  सनन्ताः प्रायशो मूलधातुवत्पदिनो मताः ॥  
  क्यङ् - यङन्ता ङानुबन्धा रुचाद्याश्चात्मनेपदैः ।  
  परे परस्मैपदिनो नित्यं कर्त्तरि धातवः ॥  
 स्वरितः समाहारस्वरानुबन्धा \`यज -पचा'द्याः, ञितो ञ्यनुबन्धाः \`कृञ्सुञा'दयो, ण्यन्ताश्च \`भावि'प्रभूतयः कर्तृत्ववाचिना पदद्वयेन समं साकाङ्क्षाः । सनान्तास्तु स्वप्रकृतिपदभाजस्तेन \`बुभूषते, विवर्द्धिषति'इत्यादिको न प्रयोगः । \`स्मृदृशोः' परस्मैपदित्वेऽपि सनन्तयोस्तयोरात्मनेपदित्वमेव, अत उक्तं प्रायश इति । क्यङन्ता \`हंसाया'द्याः, यङन्ता \`बोभूया'द्याः, ङानुबन्धाः \`शीङा'द्याः, \`रुचा'दिगणश्च कर्तृत्ववाचिनात्मनेपदेनैव साकाङ्क्षाः । परे पुनर्धातवः परस्मैपदेनैवेत्यर्थः ॥ 59 ॥  
\</ सु.वि.प्र.59\>  
\<सु.वि.प्र.60\>  
 प्रत्ययोऽसौ चतुर्विध इति यदुक्तं(1) तस्य चतस्रो विधा दर्शयति ---  
  विभक्तिश्चैव धात्वंशस्तद्धितं कृदिति क्रमात् ।  
  चतुर्धा प्रत्ययः प्रोक्तः, कादिभिः(2) पञ्चधाऽथवा ॥ 60 ॥  
 धात्वंशः -- \`सन् क्यजा'दिः । \`वत्सकोऽश्वक' इत्यादौ दयाकुत्साद्यर्थकस्य कादेः, \`अजा ब्राह्मणी श्वश्रूरि'त्यादौ स्त्रीत्वाद्यर्थकटाबादेश्च तद्धितत्वोपगमे चतुर्विध एव प्रत्ययः, तदनुपगमे तु पञ्चविध एव । अत एव \`अश्वकभार्य्य' इत्यादौ पुंवद्भावस्तद्धितकृतोरेव कोपधस्य तन्निषेधात् एवं \`औपगव' इत्यादाविव \`पट्वी'त्यादौ नौत्वादिरिति कालापाः ॥ 60 ॥  
 {(1) नामप्रकरणीय(पृo43) नवमकारिकायां पूर्वमुक्तमित्यर्थः ।}  
 {(2) \`अश्वकभार्य' इत्यादौ कादिप्रत्ययानां तद्धितत्वमनङ्गीकुर्वतां कलापानुगामिनां मतमाह कादिभिरिति ।}  
\</ सु.वि.प्र.60\>  
\<सु.वि.प्र.61\>  
 प्रत्ययेषु विभक्तिं लक्षयति विभजते च ----  
  (1) संख्यात्वव्याप्यसामान्यैः शक्तिमान् प्रत्ययस्तु यः ।  
  सा विभक्तिर्द्विधा प्रोक्ता सुप्तिङ् चेति विभेदतः ॥ 61 ॥  
 संख्यात्वावान्तरजात्यवच्छिन्नशक्तिमान् यः प्रत्ययः सा विभक्तिः सुप्तिङ् चेति भेदतो द्विविधा। एकत्वत्वाद्यवच्छिन्नशक्तिमानपि तदादिर्न प्रत्ययः, प्रत्ययश्च तृजादिर्न संख्याशख्त इथि तयोर्व्युदासः ॥ 61 ॥  
\</ सु.वि.प्र.61\>  
\<सु.वि.प्र.62\>  
 यद्याख्यातमात्रस्य तदेकवचनस्य वा न संख्याशक्तत्वे प्रमाणं तदान्यथा निर्वक्ति ----  
  प्रकृत्यर्थस्य यः स्वार्थे विधेयत्वेन बोधने ।  
  समर्थः सोऽथवा शब्दो विभक्तित्वेन गीयते(1) ॥ 62 ॥  
 यः शब्दः स्वार्थे धर्मिणि स्वप्रकृत्यर्थविधेयकान्वयबोधं प्रति समर्थः सा सुबादि विभक्तिरित्युच्यते । \`घटमि'त्यादौ सुपा कर्मत्वं घटीयमित्यादाविव, \`पचती'त्यादौ तिङापि कृतिः पाकीयेत्यादिरुद्देश्यविधेयभावेन स्वार्थे प्रकृत्यर्थस्य धीरुत्पाद्यते न तु प्रत्ययान्तरेण, तस्य प्रकृत्यर्थावच्छिन्नस्वार्थविषयताशालिन्येव शाब्दे समर्थत्वात् । न हि \`दाक्षिरि'त्यादितोऽपत्यं दक्षस्येत्यादिरुद्देश्यविधेयभावेन बोधः कस्यापि, किन्तु दक्षापत्यत्वाद्यवच्छिन्ने धर्मिण्येव सुबर्थैकत्वादेः, अन्यथा \`अपत्यं दक्षस्य चैत्रस्य चे'त्यादाविव \`दाक्षिश्चैत्रस्य चे'त्यादावप्यपत्यादिधर्मिकस्य दक्षचैत्राद्योर्विधेयभावेन युगपदन्वयस्य दुर्वारतापत्तेः । प्रथमाप्यभेदादौ स्वार्थे प्रकृत्यर्थस्य विधेयभावेन धियं जनयत्येव, न चेदेवं \`नीलो धट' इत्यादौ नीलाद्यभेदरूपस्यावान्तरवाक्यार्थस्य पूर्वमप्रतीतौ महावाक्यार्थबोधस्य तत्पूर्वकत्वहान्यापत्तिरतो न तस्यामव्याप्तिः ॥ 62 ॥  
 {(1) प्रत्ययार्थधर्मिकप्रकृत्यर्थविधेयकान्वयबोधसमर्थः शब्दो वा विभक्तिरिति कारिकार्थः ।}  
\</ सु.वि.प्र.62\>  
\<सु.वि.प्र.63\>  
 विभक्त्योः सुपं लक्षयति विभजते च -----  
  प्रकृत्यर्थे स्वार्थसङ्ख्यान्वयधीहेतवः सुपः ।  
  प्रथमादिप्रभेदेन ताश्च सप्तविधा मताः ॥ 63 ॥  
 प्रकृत्यर्थधर्मिकस्वार्थसंख्यान्वयबोधिका विभक्तयः सुप उच्यन्ते । ताश्च प्रथमाद्वितीयादिभेदेन सप्तविधाः । तिङस्तु स्वार्थभावानाद्यन्वयिन्येव स्वार्थसंख्यामेव बोधयन्ति, न तु स्वप्रकृत्यर्थ इति तासां व्युदासः ॥ 63 ॥  
\</ सु.वि.प्र.63\>  
\<सु.वि.प्र.64\>  
 सुप्‌सु प्रथमां लक्षयति ---  
  (1) तादात्म्यभिन्ने स्वार्थे या प्रकृत्यर्थस्य बोधने ।  
  न समर्था विभक्ति सा प्रथमा परिकीर्त्यते ॥ 64 ॥  
 या विभक्तिस्तादात्म्यभिन्नस्वार्थधर्मिकप्रकृत्यर्थबोधं प्रति न स्वरूपयोभ्या सा प्रथमा\[1\] । द्वितीयादयस्तु स्वार्थे कर्मत्वादौ प्रकृत्यर्थस्यान्वयबोधं प्रति समर्थाः । प्रथमा तु विशेषणपदोत्तरस्था तादृशि तादात्म्ये तथान्वयं बोधधन्त्यपि न तादात्म्यभिन्ने तथा, प्रथमाया द्विवचनम् \`औ' द्वितीयाया पुनः \`औट्' इति न तत्राव्याप्तिशङ्कापीति वदन्ति ॥ 64 ॥  
\</ सु.वि.प्र.64\>  
\<सु.वि.प्र.65\>  
 यदि \`स्वर्गकामो यजेते'त्यादौ प्रथमोपस्थाप्यस्य नियोज्यत्वस्य यागादावाधेयत्वस्य वा विध्यर्थकृतिसाध्यत्वादिघटककृत्यादौ प्रकृत्यर्थावच्छिन्नस्यान्वयः प्रामाणिको, यदि वा \`धृतिः स्वाहे'त्यादौ चतुर्थ्याः स्थाने न प्रथमा परन्तु प्रथमैवोद्देश्यत्वबोधिका, तदा तस्यामव्याप्तिरसम्भवो वा स्यादतोऽन्यथा निर्वक्ति ----  
  (1)धात्वर्थेन विशिष्टस्य तिङर्थस्यान्वयं प्रति ।  
  यदन्तनामबोध्यत्वं तन्त्रं सुप् साऽथवा तथा ॥ 65 ॥  
 धात्वार्थवच्छिन्नतिङर्थस्यान्वयबोधं प्रति यदन्तनामोपस्थाप्यत्वं तन्त्रं तादृशी सुबेव प्रथमा । \`यजेते'त्यादौ तिङर्थस्येष्टसाधनत्वादेर्न प्रकृत्यर्थावच्छिन्नस्य यागादावन्वयः किन्तु केवलस्य, अतस्तस्य प्रथमान्तनामानुपस्थाप्यत्वेऽपि न क्षतिः । \`चैत्रमैत्रौ स्त' इत्यादौ च द्वन्द्वेनैव प्रथमान्तनाम्ना चैत्रस्योपस्थापनान्न व्यभिचारः ॥ 65 ॥  
 {(1) धात्वर्थाविशिष्टतिङर्थप्रकारकान्वयबोधजनकस्वरूपयोग्यानुपूर्विमच्छब्दत्वं वा प्रथमात्वमिति कारिकार्थः ।}  
\</ सु.वि.प्र.65\>  
\<सु.वि.प्र.66\>  
 द्वितीयादिविभक्तिषट्कं संक्षेपार्थमेकग्रन्थेन निर्वक्ति ---  
  धातुभेदानुपादाय तदर्थे कर्मतादिकान् ।  
  बोधयन्त्यो द्वितीयाद्या निर्वक्तव्या विभक्तयः ॥ 66 ॥  
 धातुभेदाः --- पचाद्याः, तथा च तिबन्तपचधातूपस्थाप्यपाकधर्मिककर्मत्वानुभवानुकूलसुप्‌सजातीयत्वं द्वितीयाया लक्षणम् \[2\] । \`चौरस्यहिनस्ती'त्यत्र तिबन्तधात्वर्थे कर्मतादिप्रतिपादिकापि षष्ठी न पाके, \`तण्डुलस्य पाचक' इत्यादौ पाके तादृश्यपि न तिबन्तपच्यर्थे । \`ग्रामं गच्छती'त्यादावमादेः पाकादौ कर्मत्वाद्यननुभावकत्वेऽपि तदनुभावकसजातीयात्वान्नाव्याप्तिः । \`काष्ठेन पचती'त्यत्र तृतीया करणत्वस्यैव बोधिका,न तु कर्मत्वस्य । \`पटौ स्त'इत्यादौ द्विवचनस्यौकारस्य प्रथमात्वमिव द्वितीयात्वं न क्षतिकरम्, उपाधेयसङ्करेऽप्युपाधेरसाङ्कर्य्यात् । प्रकृत्यर्थमुख्यविशेष्यकान्वयबोधानर्जकत्वं सतीति वा वक्तव्यम् । अधिकमभिहितं प्राक् ।  
 पच्यर्थधर्मिककरणत्वान्वयबोधानुकूलसुप्रसजातीयत्वं तृतीयात्वम्\[3\]।
 \`शताय परिक्रीणाती'त्यादौ धात्वर्थे करणत्वबोधं प्रत्यनुकूलापि चतुर्थी न पच्यर्थे तथा, परिक्रीञः करणतायामेव तद्विधानात् । \`काष्ठात् पचनमि'त्यादौ तु पञ्चमी न करणत्वस्य बोधिका असामर्थ्यात् किन्तु कारणस्यैव, हेतुतायां तदनुशासनात् ।  
 ददात्यर्थदानधर्मकसम्प्रदानत्वानुभावकसुप्‌सजातीयत्वं चतुर्थीत्वम्\[4\] । \`द्रास्या मालां प्रयच्छती'त्यत्र दाने सम्प्रदानत्वस्यानुभाविकापि तृतीयान ददात्यर्थे, दानधातोर्योग एव सम्प्रदानतायां "दानोऽनाचार"(1) इत्यनेन तृतीयानुशासनात्, रीतिरुक्तैव । (2) "सम्प्रदानत्वशक्ता सुप् चतुर्थी"ति तु न युक्तं, सम्प्रदानत्वाद्यपेक्षया लघुन्येकत्वादावेन चतुर्थ्याः शक्तिमत्त्वादनुशिष्टेर्मत्सरादिपद इव निरूढलक्षणाभिप्रायकत्वेनाप्युपपत्तेः ।  
 पतधात्वर्थतावच्छेदकरूपावच्छिन्नधर्मिकविभागबोधानुकूलसुप्रसजातीयत्वं प़ञ्चमात्वम् \[5\] । \`खले पतंस्तरुं त्यजती'त्यादौ वस्तुगत्या पतत्यर्थे विभागस्य बोधिकापि द्वितीया न पतनत्वजात्यवच्छिन्ने तस्या एव पतत्यर्थतावच्छेदकत्वात् । \`नरकं पतित' इत्यादौ तु भोगावच्छिन्न स्वदुरितस्य पतत्यर्थत्वेऽपि द्वितीयया न तत्र विभागोऽनुभाव्यते परन्त्वाधेयत्वम् ।  
 तिबन्तदाधात्वर्थधर्मिकस्वार्थान्वयबोधस्वरूपायोग्यत्वे सति प्रथमान्यसुप्‌त्वं षष्ठीत्वम्\[6-1\] । \`धनं करेण विप्राय पात्रात् काश्यां ददात्यसावि'त्यत्र द्वितीयादिर्ददात्यर्थे स्वार्थान्वयबोधकतया तत्स्वरूपयोग्य एव, प्रथमा तु तदयोग्यापि प्रथमैव, \`धनस्य दाते'त्यत्र दाने स्वार्थबोधिकापि षष्ठी न तिबन्तस्य दाधातोरर्थे येनासम्भवः । हिनस्त्यर्थहिंसाधर्मिकस्वार्थकर्मत्वानुभावकसुप्सजातीयत्वं वा \[6-2\] । \`चौरं ज्वरयती'त्यादौ च धात्वर्थतावच्छेदकीभूतहिंसायां कर्मत्वबोधिकापि द्वितीया न हिनस्त्युपस्थाप्यायाम् । \`दण्डेन हिनस्ती'त्यादौ तादृश्यामपि हिंसायां करणत्वादेरेव बोधकस्तृतीयादिर्न तु कर्मत्वस्य ।  
 सम्बन्धसामान्ये स्वत्त्वे वा शक्ता सुप् षष्ठी \[6-3\] । \`ग्रामं गच्छति, पचं ददाती'त्यादौ च धात्वर्थतावच्छेदकीभूते संयोगस्वत्त्वादौ द्वितीययाऽऽदेयत्वमेव बोध्यत इत्यपि वदन्ति ॥  

पचधात्वर्थतावेच्छदकरूपावच्छिन्नधर्मकस्वार्थाधेयत्वबोधानुकूलसुप्सजातीयत्वं सप्तमीत्वम्\[7-1\] \`शाकसूपयोः पाचक' इत्यादौ द्विवचनस्य लक्ष्यत्वादि पूर्ववत् । अधिकरणतायामाधेयत्वे वा शक्ता सुप् सप्तमी \[7-2\]। \`ग्राममध्यास्ते' इत्यादावधित्वकरणं बोधयन्त्यपि द्वितीयादिस्तत्र न शक्ता । \`ग्रामाय गच्छती'त्यादौ कर्मत्वादिष्वेव चतुर्थ्यादिः । चैत्रधर्मिकस्वार्थाधिकरणत्वान्वयबोधकसुप्समानानुपूर्वीकत्वं वा सप्तमीत्वमित्यपि वदन्ति । \[7-3\]  
 स्वादित्रिकान्यतमत्वं प्रमथात्वम्, एवममादित्रिकान्यतमत्वादिना द्वितीयादिकं निर्वाच्यमित्यप्याहुरिति कृतं विस्तरेण ॥ 66 ॥  
 {(1) अत्र \`दाणश्च सा चेच्चतुर्थ्यर्थे (1।3।55।) इति पाणिo सूत्रम् ।}  
 {(2) \`कर्मणा यमभिमैति स सम्प्रदानम् (2।4।33) चतुर्थी सम्प्रदाने (2।3।13) इति सूत्राभ्यां चतुर्थी सम्प्रदानार्थे शक्तेति पाणिनीयं मतं निरस्यन्नाह सम्प्रदानत्वेति ।}   
\</ सु.वि.प्र.66\>  
** ॥ इति श्रीजगदीशतर्कालह्कारकृतौ शब्दशक्तिप्रकाशिकायां तद्धितादिसुब्विभक्तिप्रकरणं(3)समाप्तम् ॥**

**
------------------------------------------------------**









               ** ॐ  
   (4) कारकप्रकरणम् ।**


\<का.प्र.67\>  
 क्रियाकारकयोरन्वयव्युत्पत्तयेऽन्यथापि सुपं विभजते ---  
  कारकार्थेतरार्था च सुप् द्विधा च विभज्यते ।  
  धात्वर्थांशे प्रकारो यः सुबर्थः सोऽत्र कारकम् ॥ 67 ॥  
 वृत्त्या कारकस्य बोधिका तदन्यस्य चेत्येवं द्विविधोऽपि सुपो विभागः । तत्र यद्धातूपस्थाप्ययादृशार्थेऽन्वयप्रकारीभूय भासते यः सुबर्थः स तद्धातूपस्थाप्यतादृशक्रियायां कारकम्(1) । \`वृक्षात् पतति, व्याघ्रात् बिभेति' इत्यादौ \`ब्राह्मणाय ददाति, पुत्राय क्रुध्यती'त्यादौ \`दात्रेण छिनत्ति, घटत्वेन जानाती'त्यादौ \`स्थायल्यां पचति, शुक्तौ भासते'इत्यादौ \`ग्रामं गच्छति, घटं पश्यती'त्यादौ \`चैत्रेण पच्यते, घटेन भूयते' इत्यादौ च पतप्रभृतिधात्वर्थे पतनादौ पञ्चम्याद्युपस्थापितो विभागादिः प्रकारीभूय भासत इति तत्तद्धातूपस्थापिततत्तत्क्रियायां विभागादिकं प्रकृते कारकमतो धात्वर्थे स्वार्थबोधकतया तत्र पञ्चम्यादिः कारकविभक्तिरुच्यते । यादृशेन नामार्थेनावच्छिन्नस्य सुबर्थस्य यादृशधात्वर्थेऽन्वयः स एव तादृशधात्वर्थे कारकतया व्यपदिश्यते, तेन \`वृक्षात् पतती'त्यादौ वृक्षादेरपि पतनादिक्रियायामपादानादिकारकव्यवहारः । \`स्तोकं पचती'त्यादौ क्रियायं प्रकारीभूतोऽपि स्तोकादिर्न कारकम् सुपानुपस्थापनात्, द्वितीया तु तत्र क्लीबलिङ्गत्ववदानुशासनिक्येव । \`स्तोकपाक' इत्यादिकस्तु तत्पुरुषो \`गिरिकाण' इत्यादिवद्विशेषविधेरेव । षष्ठ्यपर्थस्तु सम्बन्धो न धात्वर्थे प्रकारीयभूय भासते \`तण्डुलस्य पचती'त्याद्यप्रयोगादतः सम्बन्दो न कारकं, न वा तदर्थिकापि षष्ठ्यादिः कारकविभक्तिः , अत एव ---  
 क्रियाप्रकारीभूतोऽर्थः कारकं तच्च षड्‌विधम् ।  
 कर्तृकर्मादिभेदेन शेषः सम्बन्ध इष्यते ॥  
 इति शाब्दिकाः स्मरन्ति । शेषः --- कारकादवशिष्टः । "सम्बन्धः कारकादन्य" इत्यपि पठन्ति । \`रजकस्य वस्त्रं ददाती'त्यादौ च परिष्कार्यत्वादिलक्षणः सम्बन्धो वस्त्रादावेव षष्ठ्याऽनुभाव्यते । \`तण्डुलस्य पाचकः, मैत्रस्य भोक्तव्यमि'त्यादौ कर्मत्वकर्तृत्वादिकं कारकमेव धात्वर्थे पचनादौ, कृद्योगे कर्तृकर्मणोः षष्ठ्यनुशिष्टेः । \`गुरु - विप्र- तपस्वि - दुर्गतानां प्रतिकुर्वीत भिवक् स्वभेषजैः, पद्मस्यानुकरोत्येष कुमारीमुखमण्डलः, सा लक्ष्मीरुपकुरुते यया परेषा'मित्यादावपि \`मातुः स्मरति,चौरस्य हिनस्ति, जलस्योपस्कुरुते' इत्यादाविव क्रियाविशेषयोगे कारकार्थैव षष्ठी । प्रयोगदृष्ट्या प्रत्यनूपेभ्यः करोतेः कर्मण्यपि वैकल्पिकस्य षष्ठीविधेर्बक्तव्यत्वात्, न हि \`गुरून् प्रतिकरोती'त्यादित इवोक्तवाक्येभ्यो गुर्वादिकर्मकत्वं प्रतिकारादिक्रियायं नावगम्यते । अत एव "सामान्यवत्त्वे सति बाह्यकरणकप्रत्यक्षत्वादि"त्यादावनुशासनासत्त्वेऽपि सति सप्तम्याः सामानाधिकरण्यमर्थश्चिन्तामणौ चिन्तितः । \`दण्डेन घटः, भूतले पट' इत्यादौ तु तृतीयाद्यर्थः करणत्वादिकं न कारकं धात्वर्थानन्वितत्वात्, अत एव तादृशवाक्यार्थे \`दण्डघटः भूतलपट' इत्यादिर्न समासः, कारकविभक्त्यन्तर्भावेणैव विशेषविधिं विना तत्पुरुषस्य व्युत्पन्नत्वात् । \`मम प्रतिभाति, स्फुरति, रोचते' इत्यादौ प्रतिभादिक्रियायाम स्मदादेः सम्बन्धः षष्ठ्या कथं बोध्यताम् अकारकविभक्तित्वादिति तु विभावनीयम् ॥ 67 ॥  
 {(1)क्रियानिमित्तत्वं कारकत्वमिति केचित् । तन्न, \`चैत्रस्य तण्डुलं पचती'त्यादौ सम्बन्धिनि चैत्रादावतिव्याप्तेः, अनुमतिप्रकाशनद्वारा सम्प्रादानादेरिव तण्डुलादिसम्पादनद्वारा सम्बन्धिनोपि पाकादिक्रियानिमित्तत्वात्, किन्तु क्रियान्वितविभक्त्यर्थान्वितत्वं कारकत्वम्, अस्ति च कर्तृकर्मादौ क्रियान्विततिङ्सुब्विभक्त्यर्थान्वयः नतूदाहृते सम्बन्धिनि, षष्ठार्थसम्बन्धस्य तण्डुलादिनामार्थन्विततया क्रियानन्वितत्वादिति जयरामभट्टाचार्याः । \`विभक्त्यर्थद्वारा क्रियान्वयित्व' मुख्यभाक्तसाधारणं कारकत्वम, क्रियानिमित्तत्वसहितं मुख्यमिति भवानन्दतर्कवगीशाः ।}  
\</का.प्र.67\>  
\<का.प्र.68\>  
 कारकं विभजते ----  
 अपादानसम्प्रदानकरणाधारकर्मणाम् ।  
 कर्तुश्च भदेतः षोढा कारकं परिकीर्त्तितम् ॥ 68 ॥  
 अपादानादीनां भेदो वैधर्म्यमपादानत्वादि, तत्प्रयुक्तः कारकस्य षड्विधत्वव्यवहारः ॥ 68 ॥  
\</का.प्र.68\>  
\<का.प्र.69\>  
 तत्रापादानत्वं लक्षयति ----  
  क्रियाधर्मिणि यः स्वार्थः पञ्चम्या विग्रहस्थया ।  
  अनुभाव्यः कारकन्तदपादानत्वसंज्ञकम् ॥ 69 ॥  
 क्रिया ----- धात्वर्थः, तथा च यद्धातूपस्थाप्ययादृशार्थे विग्रहवाक्यस्थपञ्चम्या यः स्वार्थोऽनुभावयितुं शक्यः स तद्धातूपस्थाप्यतादृशक्रियायामपादानत्वमुच्यते(1) । \`वृक्षात् पतित' इत्यतो वृक्षावधिकविभागानुकूलपतनकर्त्तेत्यन्वयबुद्धौ धातूपस्थाप्यपतने पञ्चम्युपस्थाप्यो विभागः\[1\] स्वानुकूलत्वसम्बन्धेन प्रकार इति स एव तत्रापादानत्वम् । न च वृक्षादिव \`स्वस्मात् पतितश्चैत्र' इत्यप्रयोगात् धात्वर्थान्वितं परसमवेतत्वमपि तत्र पञ्तम्यर्थ इति तदप्यपादानत्वं स्यात्, इष्टत्वात् ।  
 वस्तुतः परसमवेतत्वं न पञ्चम्यर्थः, तथासति द्रव्यान्यसमवेतस्य पतनस्याप्रसिद्ध्या \`द्रव्यात् पतति खग' इत्यादेरयोग्यतापत्तेः, परन्तु स्वावधिकत्वसम्बन्धेन प्रकृत्यर्थान्वितस्य पञ्चम्यर्थविभागस्य सामानाधिकरण्यानुकूलत्वोभयसम्बन्धेन धात्वर्थे पतनेऽन्वयस्य व्युत्पन्नात्वान्न तादृशप्रयोगः, चैत्रावधिकत्वविशिष्टविभागाधिकरणनिष्ठं यच्चैत्रविभागानुकूलं पतनं तस्य चैत्रे बाधात्, स्वावधिकत्वविशिष्टविभागस्य स्वस्मिन्नसत्त्वादिति युक्तमुत्पश्यामः ।  
 प्रहासादमारुह्य इत्याद्यर्थे तु \`प्रासादात् प्रेक्षक' इत्यादिवाक्यं न विग्रहः, तादृशार्थे प्रासादप्रेक्षकादिशब्दानामसमासत्वादतस्तन्निविष्टपञ्चम्यर्थे आरोहणानन्तर्य्यादौ नातिप्रसङ्गः । अपादानशब्दस्तु तत्तत्कर्मानधिकरणत्वे सति तत्तत्कर्मजन्यविभागाश्रये शक्त इति न तत्र तद्व्यवहारः । तरुकर्मकस्त्याग एव तरुतः पतनमतस्तस्य त्यागे कर्मवदपादानं तरुर्भवत्येव । धात्वर्थतानवच्छेदकीभूत एव विभागे पञ्चम्याः साधुतया तरोस्त्यजतीत्यादिको न प्रयोगः, त्यजेर्विभागावच्छिन्नक्रियावाचित्वात् । \`वृक्षादपैती'त्यादावपि लक्षमया पतनमेव धात्वर्थः । विभागवच्छिन्नक्रियायास्तथात्वे \`वृक्षं त्यजति,जहाती'त्यादिवत् \`वृक्षमपैती'त्यपि प्रमाणमेव । पतिस्तु न विभागावच्छिन्नं स्पन्दमभिधत्ते, किन्त्वधः संयोगावच्छिन्नं गुरुत्वप्रयोज्यपतनत्वजात्यवच्छिन्नं वा । \`वृक्षाच्चलती'त्यादिवच्च \`वृक्षात् स्पन्दते' इत्यपि प्रयोगो भवत्येव, चलिस्पन्द्योर्द्धयोरप्यकर्मकधातुत्वेन तत्प्रयोगस्याविशिष्टत्वात् ।  
 यत्तु ---- \`तरुं त्यजती'त्यत्र विभागो धात्वर्थः, क्रियाजन्यविभागत्वेनापादनत्वमिव धात्वर्थताच्छेदकीभूतफलत्वेन कर्मत्वपीत्यपादानत्वकर्मत्वयोर्विभक्तिप्रसक्तौ कर्मत्वस्य परत्वात्तस्य बोधिका द्वितीयैव प्रवर्त्तते, न त्वपादानत्वस्य बोधिका पञ्चमी, तथैव साकाङ्क्षत्वात्,  
  अपादानसम्प्रदानकरणाधारकर्मणाम् ।  
  कर्त्तुश्चोभयसम्प्राप्तौ परमेव प्रवर्त्तते ॥ इत्यनुशासनात् इति ।  
 तच्चिन्त्यम् ।  
 \`वृक्षाद्विभजते खग' इत्यत्रावधित्वमवधित्वनिरूपकत्वं \[2।3\] वा धात्वर्थेऽन्वितं पञ्चम्या प्रतिपाद्यते, तेन वृक्षनिष्ठावधिताकविभागवान् खग इत्याकारकस्तत्र बोधः । स्वप्रतियोगिकसंयोगस्येव स्वावधिकविभागस्यापि स्वस्मिन्नसत्त्वादेव \`स्वस्माद्विभजते'इत्यादिको न प्रयोग इत्युक्तप्रायम् । अवधित्वन्तु स्वरूपसम्बन्धप्रभेदः, पदार्थान्तरं वा इत्यन्यदेतत् ।  
 \`व्याघ्राद् बिभेति त्रस्यती'त्यादौ हेतुत्वं(2)जन्यत्वं वा\[4\] पञ्चम्यर्थः, तच्च भावित्वेन स्वानिष्टचिन्तनपर्य्यपसितस्य भयस्यैकदेशेऽनिषअटे चिन्तन एव वान्वितम्, तथा च व्याघ्रहेतुकस्य स्वानिष्टस्य भावित्वेन चिन्तनवान् व्याघ्रहेतुकत्वेन भाव्यनिष्टधर्मिकचिन्तनवानिति वा तत्र बोधः ।  
 \`पापान्निवर्त्तते, अधर्माद्विरमती'त्यादौ पञ्चम्या\[5\]द्वेषोऽर्थः, तत्र प्रकृत्यर्थस्य विषयत्वेन तस्य च निवृत्तिरूपे धात्वर्थे जन्यत्वेनान्वयः, तेन पापगोचरद्वेषजन्यनिवृत्तिमानित्येवं तत्र बोधः । तत्र विषयत्वं पञ्चम्यर्थः, तथा च पापगोचरनिवृत्तिमानित्यर्थ इत्यन्ये । \`रणात पराजयते' इत्यत्र युद्धनिवृत्तिः पराजेरर्तः, पञ्चम्यास्तु द्वेषस्तेन रणगोचरद्वेषजन्ययुद्धनिवृत्तिमानित्येवं तत्र बोधः । कृत्यसाध्यत्वधीप्रयुक्तप्रवृत्त्यभाववत्त्वं तत्र पराजेरर्थः, पञ्चम्यास्तु विशेष्यत्वं, तच्च धात्वर्थैकदेशे बुद्धावन्वितम्, तेन रणधर्मिकस्वकृत्यसाध्यत्वधीप्रयुक्तप्रवृत्त्यभाववानित्याकारकस्तत्र बोध इत्यपि वदन्ति ।  
 \`शत्रुं पराजयते'(1) इत्यादौ त्वभिभवहेतुव्यापारः पराजेरर्थ इति, धात्वर्थतावच्छेदकफलशालितया शत्रुप्रभृतेः कर्मत्वमेव । \`पापाज्जुगुप्सते' इत्यत्र गर्हापूर्वकनिवृत्तिर्गुपधातोरर्थः, सुपो विषयत्वं\[6\], तच्च गर्हानिवृत्त्योः क्रमेणान्वयि, तथा च पापविषयकगर्हाप्रयुक्तपापगोचरनिवृत्तिमानित्याकारबोधः(2) ।  
 "वाल्मीकाग्रात् प्रभवति धनुःखण्‍डमाखण्डलस्ये"त्यत्र धातोरर्थ प्राक्प्रकाशनम्, तत्र पञ्चम्या\[7\] अधिकरणत्वमाधेयत्वं\[8\] वा प्रत्याय्यते,"यत्र प्रकाशनं प्रभुव" (1) इति सूत्रेणाधिकरणस्यैवापादानत्वोपदेशात् । एवञ्च वल्मीकाग्रवृत्तिप्रथमप्रकाशनवदाखण्डलस्य धनुःखण्डमित्याकारकारकस्तत्र बोधः । वल्मीकः --- सातपो मेधः । आखण्डलः -- शक्रः । \`वल्मीकाग्रे आविर्भवति'इत्यादौ च प्रकाशपर्य्यवसितोऽप्याविर्भावो न प्रपूर्वस्य भवतेरर्थ इति तत्राधिकरणतायां सप्तम्येव प्रमाणम् । \`धर्मादुत्पद्यते सुखम्, दण्डात् जायते घट'(2) इत्यादौ धातुना स्वाधिकरणसमयध्वंसानधिकरणसमयसम्बन्धरूपस्तत्तत्समयवृत्तिध्वंसप्रतियोगिसमयावृत्तित्वे सति तत्तत्समयसम्बन्धरूप एव वा उत्पादः प्रत्याय्यते, पञ्चम्या च तन्निष्ठं जन्यत्वम्, तथा च धर्मजन्यो यः स्वाधिकरणसमयसम्बन्धस्तद्वत् सुखम् इत्याकारस्तत्र बोधः ।  
 वार्त्तिककृतस्तु --- \`उत्पद्यते' इत्यादौ प्रागावप्रतियोगितारूपमेवोत्पत्तिमत्त्वं धात्वर्थस्तत्र च तिङर्थस्य वर्त्तमानादिकालस्यावच्छेद्यतासम्बन्धेनान्वयात् भाविन्युत्पद्यते इत्यादिको न प्रयोगः, किन्तु उत्पत्स्यत इत्यादिः, तत्र भविष्यत्कालावच्छेद्यस्यैव प्रागभावप्रतियोगित्वस्य सत्त्वेन वर्त्तमानकालावच्छेद्यतदसत्त्वात्, अत एव \`नाशं प्राप्नोति, प्राप्स्यती'त्यादावपि प्रतियोगित्वपर्य्यवसितायां प्राप्तौ लडादिना वर्त्तमानादिकालावच्छेद्यत्वमेवानुभाव्यते न तु वर्त्तमानत्वादिकम्, नाशप्रतियोगित्वस्य व्याप्यवृत्तित्वेन \`भावि नाशं प्राप्नोति, नष्टो नाशं प्राप्स्यती'त्यादिप्रयोगस्य दुर्वारतापत्तेः, वर्त्तमानं भाविकालवृत्ति वा यत् नाशप्रयिगित्वं तस्य च भाविनि विनष्टे च सत्त्वात् । \`नश्यति, नङ्क्ष्यती'त्यादावपि धात्वर्थस्य नाशस्य प्रतियोगित्वं स्वार्थेन वर्त्तमानादिकालेनावच्छिन्नं तिङा बोध्यते, तेन \`भावि नश्यति, नष्टो, नङ्क्ष्यती'त्यादिको न प्रयोगः, सम्प्रत्यादिकालावच्छेद्यस्य नाशप्रतियोगित्वस्य भाव्यादावसत्त्वात् । यत्तु ---\`नश्यति, नङ्क्ष्यति, ननाशे'त्यादौ प्रतियोगित्वमिव वर्त्तमाना भाविन्यतीता चोत्पत्तिरपि यथाक्रमं तिङर्थः, तथा च वर्त्तमानोत्पत्तिकस्य ध्वंसस्य प्रतियोगित्वं न भाव्यादौ, भाव्युत्पत्तिकस्य न नष्टादौ, अतो \`भावी नश्यती'त्यादिको न प्रयोग --- इति दीधितिकृदुक्तम्, तन्न युक्तम्, कथितक्रमेणैव सामञ्जस्ये लडादेरुत्पत्तावपि वृत्त्यन्तरकल्पने गौरवात् । अत एव ध्वंसप्रागभावयोः
प्रतियोगितायां पूर्वापरकालावच्छेद्यत्वप्रवादोऽपि पक्षधरमिश्राद्यनुमोदितः सङ्गच्छते । न चैवं प्रागभावादिप्रतियोगित्वस्य धर्माद्यजन्यत्वात् \`धर्माुत्पद्यते सुखमि'त्यादेरयोग्यतापत्तिः, सुखादेराद्यक्षणसम्बन्धरूपायामप्युत्पत्तौ धर्मादिजन्यत्वेऽपि तदधीनत्वोपगमेन पञ्चमीसमर्थने प्रागभावप्रतियोगित्वरूपायामप्युत्पत्तौ तस्य सुवचत्वात् इति प्राहुः ।  
 \`कूपादन्धं वारयति, विषाद्बालं निवारयति' इत्यादौ च क्रियाधर्मिकनिवृत्त्यनुकूलव्यापारो वारणं, तन्निविष्टानिवृत्तौ पञ्चम्या कूपादिप्रकारकत्वं\[9\] द्वितीयया चान्धादिनिष्ठत्वं प्रत्याय्यते । क्रिया च पतनभोजनादिर्विशेषतो ग्राह्या, तथा चान्धनिष्ठायाः पतनधर्मिककूपप्रकारकनिवृत्तेर्बालनिष्ठायाश्च भोजनधर्मिकविषप्रकारकनिवृत्तेरनुकूलव्यापारवानित्याकारकस्तत्र बोधः । तथाविधनिवृत्त्यनुकूलव्यापारश्च स्वार्थधीद्वारा \`कूपे मा पत, विषं मा भुङ्क्ष्व' इत्याद्यभिलापरूपः स्फुट एव ।  
 यत्तु ---- पतनादिप्रतिकूलव्यापार एव वारणं, तदेकदेशे च पतनादावन्धादेराधेयत्वेन कूपादेः कर्मत्वेनान्वयादन्धनिष्ठस्य कूपकर्मकपतनस्य प्रतिकूलव्यापारवानित्यादिरूपः \`कूपादग्धं वारयती'त्यादितो बोध इति । तत्तुच्छम्, तादृशपतनस्याप्रसिद्धस्थले तथाविधवाक्यस्यायोग्यतापत्तेः । \`परस्वेभ्यः पाणिं निवारयती'त्यत्रानयनधर्मिकनिवृत्त्यनुकूलव्यापारो निवारणं, तदन्तर्गतनिवृत्तौ च पाण्यादेरवच्छेदकत्वेन परस्वादेश्च प्रकारत्वेनान्वयः, तादृशव्यापारः कराकुञ्चनादिरेव । \`स्वाङ्गाद्बाणं वारयती'त्यत्र च यद्यपि बाणनिष्ठस्य स्वाङ्गसंयोगस्य विरोधव्यापारो नार्थः तादृशसंयोगस्याप्रसिद्धेः तथापि बाणसंयोगाभावनिष्ठायाः स्वाङ्गवृत्तितायाः प्रजोयकव्यापारवत्त्वम्, तथा च संयोगाबावनिष्ठस्य प्रयोजकव्यापारस्तत्र वारणं, तन्निविष्टे च संयोगे द्वितीयान्तलभ्यस्य बाणप्रतियोगिकत्वस्य संयोगाभावनिष्ठे च पञ्चम्यन्तलभ्यस्य स्वाङ्गवृत्तित्वस्यान्वयः, कार्य्याभावे इव तन्निष्ठे अधिकरणविशेषवृत्तित्वेऽपि प्रतिबन्धकस्य प्रयोजकत्वात् । अत एव \`मणिः काष्ठे दाहाभावस्य प्रयोजकः न तु पाथसी'त्यादिकः सार्वलौकिकव्यवहार इति बाणसंयोगाद्यभावनिष्ठस्य स्वाङ्गवृत्तित्वस्य प्रयोजकत्वं बाणापसारणादिव्यापारस्य नासिद्धम् । \`दण्डात् घट' इत्यादौ प़ञ्चम्यर्थोऽपि जन्यत्वादिकं न कारकं धात्वर्थानन्वयित्वात्, अत एव \`दण्दघट' इत्यादिकस्तत्र न प्रयोग इत्युक्तप्रायम् ॥ 69 ॥  
 {(1) परकीयाक्रयाजन्यविभागाश्रयत्वमपादानत्वम् । वृक्षात्पर्णं पततीत्यादो पर्णादेरपादानत्ववारणाय परिकीयेति । अत्र पञ्चम्या विभागजनकत्वमन्योन्यभावुपतियोगित्वं चार्थः । विभागेऽन्योन्याभावेचाधिकरणतया वृक्षान्वयस्तथा च वृक्षवृत्तिविभागजनकवृक्षवृत्त्यपन्योन्याभावप्रतियोगितावच्छेदकपतनाश्रयः पर्णमिति वाक्यार्थः, एवञ्च ध्रुवमपायऽपादानमिति पाणिनीयं सूत्रं सङ्गच्छते इष्यन्ये ।}  
 {(2) \`भीप्रार्थानां भयहेतुः' इति पाo सूत्रानुशासनादत्यर्थः ।}  
 {(1) \`कृष्णात्पराजयते शिशुपालः, अध्ययनात्पराजयते बालः' इत्यादौ धातोरसहिष्णुता, पञ्चम्याः कर्मत्वमाख्यातस्याश्रयत्वमर्थः, श्रीकृष्णं न सहते, अध्ययनं न सहत इति तदर्थविवरणात् । असहिष्णुता च द्वेषोऽभिभवाशक्यज्ञानत्वं वा, इत्थं च्च श्रीकृष्णंविषयकद्वेषवान् श्रीकृष्णविषयकाभिभवाशक्यत्वज्ञानवान् वा इत्यास्तत्र बोध इति भवानन्दवागीशाः ।}  
 {(2) भवानन्दमतेन त्वत्र पञ्चम्याः कर्मत्वं धातोश्च निन्दार्थः, अधर्मं निन्दतीति च वाक्यार्थः ।}  
 {(1) अत्र \`भुवः प्रभवः'(1।4।3।1) पाo सूत्रम् ।}  
 {(2) \`दण्डाद्धटः धूमादग्निमान् ' इत्यादौ पञ्चमी नापादाने क्रियायोगाभावात्, किन्तु जनकत्वज्ञापकत्वरूपहेतुत्वे जन्यत्वज्ञाप्यत्वरूपे त्रा हेतुमत्वे \`हेतौ'इति सूत्रेणानुशिष्ठा । न चैवं \`जनिकर्तुः प्रकृतिरि'ति सूत्रं व्यर्थम् --- काष्ठात्पचती'त्यादाववि \`दण्डाज्जायत' इत्यादावपि उत्पत्तिरूपधात्वर्थनिरूपितहेतुत्वार्थकपञ्चम्या उक्तसूत्रेणैव सम्मवहिति वाच्यम् । उत्पत्तेरहेतुकत्वेपि सा वधिक्रत्वादुत्पत्तिनिरूपिततावृशस्वरूपसम्बन्धस्य हेतुत्वाभिन्नत्वेन हेताविति सूत्रेण पञ्चम्या अलाभादित्यपरे ।}  
\</ का.प्र.69\>  
\<का.प्र.70\>  
 सम्प्रदानत्वं लक्षयति ---  
 गत्यादिभिन्ने धात्वर्थे चतुर्थ्या विग्रस्थया ।  
 यः स्वार्थो बोधनीयस्तत् सम्प्रदानत्वमीरितम् ॥ 70 ॥  
 गत्यादिभिन्न यद्धातूपस्थाप्ये यादृशार्थे विग्रहस्थचतुर्थ्या यः स्वार्थो बोधयितुं शक्यते स तद्धातूपस्थाप्यतादृशक्रियायां सम्प्रदानत्वमुच्यते(1) । \`ब्राह्मणाय दानं धनस्ये'त्यादौ ददातेः स्वत्त्वजनकस्त्यागोऽर्थस्तन्निविष्टे च स्वत्त्वे ब्राह्मणादेः प्रतियोगित्वं\[1\] निरूपितत्वं\[2\] वा चतुर्थ्या बोध्यते इति तदेव तत्र सम्प्रदानत्वम्, ब्राह्मणप्रतियोगिकं ब्राह्मणनिरूपितं वा यद्धनवृति स्वत्त्वं तज्जनकस्त्याग इत्येवं तत्र प्रत्ययात्, धात्वर्थतावच्छेदकीभूतस्वत्त्वाख्यफलवत्तया धनादेर्दानकर्म्मत्वात् । नचैवं पशुकामनया यागकरणदशायां \`चैत्रः स्वात्मने पसुं ददाती'त्यपि प्रयोगापत्तिः, तादृशयागस्य चैत्रीयं यत् पशुनिष्ठं स्वत्त्वं तज्जनकत्यागत्वादिति वाच्यम् । स्वत्त्वध्वंसजनकक्रियापर्यवसन्नस्य त्यागस्यैकदेशे स्वत्त्वध्वंसेऽपि द्वितीयार्थस्यान्वये पशुफलकयागे पशुनिष्टस्य स्वत्त्वध्वंसस्य जनकत्वविरहादेव तद्वाक्यस्याप्रमाणत्वात् । \`ग्रामाय गत' इत्यादौ विग्रहस्थचतुर्थ्या धात्वर्थे बोध्यमपि कर्मत्वं न गत्यादिभिन्ने । \`वृक्षाय सेचक'इत्यादौ गत्यादिभिन्न चतुर्थ्या बोधनीयोऽपि संवर्द्धयितुमित्यादितुमर्थो न विग्रहस्थस्येति न तत्र प्रसङ्गः । सम्प्रदानशब्दस्तु स्वाश्रयगोचरत्यागजन्यस्वत्त्वस्य प्रतियोगिन्येव शक्त इति स्वत्त्वप्रतियोगित्वं सम्प्रदानमित्यादिको न प्रयोगः । न च दानस्य स्वत्त्वहेतुत्वे प्रमाणाभावः,  
  सप्त वित्तागमा धर्म्या दायो लाभः क्रयो जयः ।  
  प्रयोगः कर्मयोगश्च सत्प्रतिग्रह एव च ॥ (मनुo 10।115 )  
 इत्यादिमन्वादिवचनैस्तस्य स्वत्त्वहेतुत्वाप्रतिपादनादिति वाच्यम् । ब्राह्मणाय त्यक्तायां गवि \`गौरियं ब्राह्मणस्य न तु ममे'त्यादि सर्वजनीनप्रतीतेरेव तत्र प्रमाणत्वात् , \`प्रदानं स्वाम्यकारणमि'ति वचनाच्च । अत एव विदेशस्थपात्रमुद्दिश्य त्यक्तधने स्वीकारमन्तरेणैव पात्रस्य मरणस्थले पितृदायत्वेन तद्धनं पुत्रादिभिर्विभज्य गृह्यते, अन्यथा तैरिव उदासीनैरेपि तद्धनस्यारण्यककुशादेरिवोपादाने यथेष्टनियोगे च प्रत्यवायो न स्यात् । नन्वेवं दानादेव स्वत्त्वसिद्धेर्दत्तवस्तुनि स्वीकारो व्यर्थ इति चेन्न । "लब्धा चाष्टगुणं फलम्" इत्यादिस्मृतेः प्रतिगृहीतद्रव्यदानस्य फलविशेषं प्रति हेतुत्वेन तादृशदानसम्पत्त्यर्थमेव प्रतिग्रहस्योपयोगात्, "याजनाध्यापनप्रसिग्रहैर्द्विजो धनमर्ज्जये"दित्यादिश्रुत्या प्रागुक्तस्मृत्या च प्रतिग्रहस्यापि स्वत्त्वहेतुत्वबोधनाच्च स्वत्त्वजनकव्यापारस्यैवार्ज्जनपदार्थत्वात् । \`दासाय भक्ष्यं ददाति, भृतकाय वेतनं ददाती'त्यादावपि स्वत्त्वजनकत्यागं प्रतिपादयन् ददातिर्मुख्य एव, पुण्यजनकन्तु न तादृसं दानमवैधत्वात् ।  
 यत्तु --- स्वीकारजन्यस्य स्वत्त्वस्य जनकस्त्यागो दानम्, मनसा पात्रमुद्दिश्य धनत्यागस्तु न दानं किन्तूत्सर्गमात्रम्, प्रतिग्रहजन्यस्वत्त्वं प्रति हेतुभूतवैधत्यागस्यैव तथात्वात्, उपेक्षा तु स्वत्त्वध्वंसजनकस्त्यागो, न तु तत्र स्वत्त्वजनकत्वस्यान्तर्भाव --- इति मैथिलैरुक्तम्, तन्न युक्तम्, लाघवेन स्वत्त्वजनकत्यागस्यैव ददात्यर्थत्वात् । \`तिलानस्मै प्रतियच्छति, तुरगमस्मै विक्रीणीत' इत्यादौ द्रव्यान्तरग्रहणपूर्वकं दानमेव प्रतिदानं, मूल्यग्रहणपूर्वकं दानमेव च विक्रय इति तत्रापि मुख्यमेव सम्प्रदानत्वं चतुर्थ्या बोध्यते, तिलादिकञ्च न मूल्यं(1) पणपूरणादेरेव शास्त्रे तथात्वोपदेशात् । "अदृष्टार्थं दत्तस्यैव च स्वीकारः प्रतिग्रह" इति परेण प्रतिदत्तस्य विक्रीतस्य वा तिलतुरगादेः स्वीकारो न दोषावहः(2) ।  
 \`मैत्राय रोचते मोदक' इत्यत्र चतुर्थ्या धात्वर्थान्वितमाधेयत्वं\[3\] धातुना च भक्ष्यत्वप्रकारकेच्छोपस्थाप्यते, तिङा तु प्रकाशत इत्यादाविव विषयत्वलक्षणं कर्तृत्वम्, तथा च मैत्रनिष्ठाया भक्ष्यत्वप्रकारकेच्छाया विषयत्ववान् मोदक इत्याकारकस्तत्र बोधः ।  
 \`गुरवे गां धारयते' इत्यत्र धृङा गृहावस्थितिर्द्वितीयया तदन्वितं कर्तृत्वं, चतुर्थ्या च तन्निविष्टगृहान्वितं \[4\]सम्बन्दित्वमुपस्थाप्यते, तेन गोकर्तृकाया गुरुसम्बन्धिगृहावस्थितेरनुकूलव्यापारवानित्याकारकस्तत्र बोधः, धातूत्तरणिचा व्यापारबोधनादिति कालापाः । पाणिनीयास्तु "धारेरुत्तमर्ण" (1।4।35।) इति सूत्रानुसारेण \`चैत्राय शतं धारयते' इत्यादावपि ऋणग्रहणं धारणे, दत्तत्वञ्च चतुर्थ्यर्थः, तथा च गुरुदत्तां गां ऋणत्वेनगृह्णातीत्याकारकस्तत्र वाक्यार्थः, पश्चाच्छेध्यत्वेनङ्गीकृत्य गृहीतश्च द्रव्यमृणमित्याहुः । \`पुत्राय राध्यति, पुत्रायेक्षति' इत्यादौ दैवनिरूपणे धात्वर्थः, तन्निविष्टे च दैवे सुबर्थस्य सम्बन्‌धस्या\[5\]न्वयस्तेन पुत्रस्य दैवं निरूपयतीत्येव तत्र बोधः । \`गुरवे गां प्रतिशृणोति, आशृणोती'त्यादौ देयत्वेनाभ्युपगमः शृणोतेरर्थः, तत्र गोर्विशेषअयत्वेन तदेकदेशे च दाने गुरोरुद्देश्यत्वेना\[6\]न्वयः, तेन गुरुद्देश्यकदानकर्मत्वेन गामभ्युपगच्छतीत्येवं तत्र बोधः । \`होत्रे प्रतिगृणाती'त्यादौ हर्षानुकूलव्यापारलक्षणं प्रोत्साहनं गृणातेरर्थः, तदेकदेशे च हर्षे होत्रादेरन्वयः, तेन होतृनिष्ठहर्षानुकूलव्यापारवानित्याकारकस्तत्र बोधः । \`चैत्राय कुप्यति, क्रुध्यती'त्यादौ धात्वर्थ उत्कटद्वेषः, तत्र\[7\] विषयित्वलक्षणं सम्प्रदानत्वं चतुर्थ्या बोध्यते, तेन चैत्रविषयकोत्कटद्वेषवानित्याकारकस्तत्र बोधः । \`पुत्रे कोपो न युज्यते' इत्यादौ कृदन्तस्य कोपपदस्यैवार्थे पुत्र इत्यस्यान्वयो न तु धात्वर्थे । \`पटाय यतते' इत्यादावपि धात्वर्थकृतौ सुपा पटस्य विषयित्वं बोध्यते । तत्रोद्देश्यत्वमेव चतुर्थ्यर्थः, कथमन्यथा पटेच्छया तन्तुनिर्म्माणदशायां \`पटाय यतते' इत्यादिकः प्रयोग इत्यपि वदन्ति । \`मित्राय द्रुह्यती'त्यत्र द्विष्टाचरणं द्रोहः, तेन मित्रस्य द्विष्टमाचरतीत्यर्थः । \`शिष्योयर्ष्यती'त्यत्रानिष्टानुपेक्षणमीर्ष्या, तथाच शिष्यानिष्टं वोपेक्षत इत्यर्थः । \`पुत्रायासूयती'त्यत्र असूया गुणद्वेषः, तेन पुत्रस्य गुणं द्वेष्टीत्याकारकस्तत्र बोधः । \`मित्रं द्रुह्यति, शिष्यमीर्ष्यति, पुत्रमसूयती'त्यपि प्रयोगात् द्रुहादिकर्मणः सम्प्रदानत्वं वैकल्पिकमित्युन्नीयते । कोपपूर्वकस्य द्रोहादेर्द्रुहादिधातुवाच्यत्वे तत्कर्मणः सम्प्रदानत्वं, द्रोहादिमात्रस्य तथात्वे तु कर्म्मत्वमेवेति पुनः कौमाराः । सोपसर्गयोस्तु क्रुधद्रुहोः कर्म्मतैव न तु सम्प्रदानता, अत एव \`शिष्यस्याभिक्रोद्धा, मित्रस्याभिद्रोढे'त्यादौ कृद्योगे कर्म्मणि षष्ठ्येव प्रमाणम् ॥ 70 ॥  
 {(1) ब्राह्मणः प्रतिगृह्नीयाद्वृत्त्यर्थं साधुतस्तथा ।  
  अव्यश्वमपि मातङ्गतिलतैलांश्च वर्जयेत् ॥ इति स्मृते ।}  
 {(2) रसा रसैर्निमातव्या नत्वेन लवणं रसैः ।  
  कृतान्नं चाकृतान्नेन तिला धान्येन तत्समाः ।  
  कृमिभूतः श्वसिष्ठायां पितृभि सह मज्जति ॥ इति मनुo(10।61।64) स्मृतेः ।}  
\</ का.प्र.70\>  
\<का.प्र.71\>  
 करणत्वं लक्षयति ---  
  योऽर्थो विकरणाक्तस्य धातोरर्थे तृतीयया ।  
  बोध्यते करणं नाम कारकं तदिहोच्यते ॥ 71 ॥  
 सविकरणस्य यद्धातोरुपस्थाप्ययादृशार्थे तृतीयया यादृशः स्वार्थोऽनुभाव्यते स तद्धातूपस्थाप्यतादृशक्रियायाः करणसंज्ञकं कारकमुच्यते(1) । \`दान्रेण छिनत्ति, घटत्वेन जानाती'त्यादौ धात्वर्थे छिदायां दात्रस्य व्यापारद्वारा \[1\]जन्यत्वादि, ज्ञानादौ च धटत्वादेः \[2\] प्रकारित्वादिकं तृतीयया बोध्यते, तदेव तत्र करणत्वम् । \`चैत्रेण पक्वमि'त्यादौ धातोरर्थे तृतीयया बोध्यमपि कर्तृत्वं न विकरणाक्तस्य । \`हस्तेन रुणद्धी'त्यादौ विकरणान्तभिन्नो।डपि रुधादिधातुर्विकरणाक्त एव । \`घृतेनात्ति, जुहोती'त्यादावपि लुप्तमेव प्रतिसन्धीयमानविकरणमस्तीति मतेनेदे, नातस्तत्र घृतादेः करणत्वव्याहतिः । करणशब्दस्तु व्यापारप्रत्यासत्त्या जनकस्य वाचकः । चाक्षुषादौ चक्षुरादिः संयोगेन, अनुमित्यादौ व्याप्तिज्ञानादिः परामर्शादिना, स्मृत्यादावनुभवादिः संस्कारादिना, स्वव्यापारेणैव सम्बन्धेन हेतुः । शरीरात्मप्रभृतयस्तु ज्ञानादौ तादात्म्येनैव, अतो न तेषां तत्र करणत्वप्रसङ्गः । श्रावणेऽपि प्रत्यक्षे कर्णावच्छिन्नशब्दात्मना व्यापारेणैव सम्बन्धेन श्रोत्रं करणं, स्वव्यवस्थापकगुणं पुरस्कृत्यैव बहिरिन्द्रियाणां प्रवृत्तेः शब्दसामान्याभावस्य श्रावणत्वविरहेऽपि क्षत्यभावात्, श्रोत्रमनसोः संयोग एव वा तत्र व्यापारः । ज्ञानस्य धारावहनस्थले च तृतीयादिकं प्रति द्वितीयादिकं न प्रथमादेः प्रत्यासत्तिस्तत्सम्बन्धेन हेतुत्वे मानाभावात् । फलायोगव्यवच्छिन्नं फलोपधायकं वा कारणमेव करणं, ज्ञानादावात्मादेः करणत्वस्येष्टत्वात्, उपाधेयसङ्करेऽपि कर्तृत्वकरणत्वाद्युपाधेरसाङ्कर्य्यादेव कारकस्य षड्‌विधत्वादत एव "आत्मानमात्मना वेत्सि सृजस्यात्मानमात्मने"त्यादिकः प्रयोगः । अत एव च "विवक्षातो हि कारकविभक्तयो भवन्ती"त्यपि इत्यन्ये । \`पशुना रुद्रं यजते'इत्यत्र पशुं रुद्राय ददातीत्यर्थः, "करणं कर्म्म यजेः कर्म्म च सम्प्रदान"मित्यनुशासनात् कर्म्मत्वादावपि तृतीयादेः साधुत्वात् । एतदुदाहरणमात्रविषयानुशिष्टिरियमिति वृद्धाः । \`पायसेन विष्णुं यजते' इत्यादिप्रयोगात् सामान्यत एवेत्यपरे । \`दण्डेन घट' इत्यत्रापि तृतीयार्थः करणत्वं, परन्तु तन्न कारकं क्रियानन्वयित्वात् ॥ 71 ॥  
 {(1) कारकान्तरेऽचरितार्थत्वे सति फल(क्रिया) हेतुत्वं । कारकान्तरनिष्ठव्यापारद्वारा क्रियाहेतुत्वाभावः सत्यन्तार्थः । कर्तृकारके आरम्भकसंयोगप्रतिद्वन्द्विविभागानुकूलकुठारादीकियाया एव छिदादिधात्वर्थतया कर्तुः कुठारादिकरणनिष्ठव्यापारद्वारा छिदादिहेतुत्वान्नतिव्याप्तिः । कर्मणस्तु तादृशक्रियाहेतुत्वविरहादेव नातिप्रसङ्गः । अधिकरणादेरपि कर्तृकर्मान्यतरव्यापारद्वारैव क्रियाहेतुत्वान्नातिप्रसङ्ग इति जयरामपञ्चाननादयः ।}  
\</ का.प्र.71\>  
\<का.प्र.72\>  
 अधिकरणत्वं लक्षयति ----  
  यत्क्रियायां यादृशार्थः सप्तम्या विग्रहस्थया ।  
  बोध्यस्तस्यां तदेवाधिकरणं नाम कारकम् ॥ 72 ॥  
 क्रिया धात्वर्थः, तथा च यद्धातूपस्थाप्ययादृशार्थे विग्रहस्थया सप्तम्या यो यः स्वार्थोऽनुभाव्यते तदेव तद्धातूपस्थाप्यतादृशक्रियायामधिकरणं नाम कारकम् । \`ग्रामो गन्ते'त्यत्र धात्वर्थे गतौ ग्रामनिष्टमधिकरणत्वं \[1\] तन्निरूपितमाधेयत्वं\[2\] वा सप्तम्यानुभाव्यत इति तदेव तद्धातूपस्थाप्यतादृशक्रियायामधिकरण(त्व)कारकम् । अत एव ग्रामगम्तेत्यादिकस्तत्र समासः । यद्यपि चैत्रादिनिष्ठाया गते) समवायादिना ग्रामादिवृत्तित्वं बाधितम्, कालिकादिना तद्वृत्तित्वञ्चातिप्रसक्तम् \`स्पन्दे गच्छती'त्यपि प्रयोगापत्तेस्तथापि \`ग्रामे गच्छत्ययं न तु गृहादावि'त्याद्यनुभवसाक्षिकेण स्वरूपसम्बन्धविशेषेण तथात्वं बोध्यम् ।  
 यत्तु --- संयोगावच्छिन्नक्रियाया गतित्वात् तन्निविष्टसंयोगे समवायेनैव ग्रामवृत्तित्वसत्त्वान्नासङ्गतिः --- इति । तन्न, ग्रामादेर्धात्वर्थतावच्छेदकीभूतफलान्वयित्वेन कर्म्मतापत्त्या \`ग्रामं गच्छती'त्येव नियमतः प्रयोगापत्तेः, विक्लित्त्यवच्छिन्नक्रियायाः पाकत्वेन तस्यामिव तन्निविष्टविक्लित्तावपि समवायादिना स्थाल्यादिवृत्तित्वासम्भवेन \`स्थाल्यां पचति तण्डुलमि'त्यादौ तथाप्यप्रतीकाराच्च, तण्डुलाद्यवयवविभागप्रभेदस्यैव विक्लितित्वादिति । \`घटत्वं घटे भासते' इत्यत्र विषयतापर्य्यवसन्ने भासने घटनिष्ठं \[3\]विशेष्यत्वमवच्छेद्यतासम्बन्धेन सप्तम्याऽनुभाव्यत इति तत्रापि तदेवाधिकरणतानामकं कारकम् । \`ज्ञाने घटत्वं भासते' इत्यादौ निरूपितत्वमपि\[4\] \`घट पटत्वं जानाती'त्यादौ तु विशेष्यतारूपः सप्तम्यर्थो न धात्वर्थेऽन्वेति घटपटयोस्ताद्रूप्येण प्रमास्थलेऽपि तादृशप्रयोगापत्तेः, परन्तु द्वितीयार्थे पटत्वप्रकारत्व एवावच्छेद्यत्वसम्बन्धेन । यथा च सुबर्थयोर्मिथोऽन्वयेऽपि न क्षतिस्तथा वक्ष्यते ।  
 अधिकरणपदस्य शक्यतावच्छेदकन्तु न सम्बन्धमात्रं घटाद्यात्ममनस्तदधिकरणत्वापत्तेः । वृत्तिनियामकः सम्बन्धस्तथेत्यपि न, कुण्डादौ बदरादेरिव बदरादावपि कुण्डादेरधिकरणत्वापत्तेर्वृत्तिनियामकस्याधिकरणतावच्छेदकत्वे पर्यवसानाच्च । नाप्याधेयतानिरूपकत्वमधिकरणत्वम्, तुल्यन्यायेनाधिकरणतानिरूपकत्वस्यैवाधेयतात्वेन परस्पराश्रयप्रसङ्गात् । परन्त्वाधेयतावत् पदार्थान्तरमेवाधिकरणत्वम्(1) तच्च नैकम् सर्वस्य सर्वाधिकरणत्वापत्तेः, किन्त्वाधेयताभेदेन नानैव, प्रतीत्यनुगमस्तु रूपत्वादिना रूपादेरिवाधिकरणतात्वेनैवाखण्डेन तस्य । न चैकधर्मावच्छिन्नाधिकरणत्वं लाघवादेकमेवोचितम्, रुपत्वेन नीलस्याधिकरणं स्फटिकमित्यपि प्रयोगापत्तेः । अत एव तद्रूपरसयोः समनियतमप्यधिकरणत्वं विभिन्नमेव, अन्यथा तद्रूपत्वेन तद्रसस्याधिकरणं घट इत्यादेरपि योग्यतापत्तेरित्यास्तां विस्तरः ॥ 72 ॥  
 {(1) तच्च विलक्षणप्रतीतसाक्षिकः स्वरूपसम्बन्धविशेषः, ल चातिरिक्तोऽनतिरिक्तो वेत्यन्यदेतत् । तत्र गेहे चैत्रः पचतीत्यत्राधः सन्तापनस्य पाकस्य साक्षाद्गेहावृत्तित्वेपि कर्तृघटितपरम्पराधिकरणत्वमाधेयत्वं वा पाकादिक्रियात्वितत्वं सप्ताम्यर्थः, स्थाल्यामोदनं पचतूत्यत्राधः संतापनस्य पाकस्य साक्षात्स्थलीवृत्तित्वेपि कर्मघटितपरम्ययाऽधिकरणत्वमाधेयत्वं वा सप्तम्यर्थः पाकादावन्वेति तथैवानुभववलेन व्युत्पत्तेरिति वृद्धास्तथा च कर्तृकर्मान्यतरद्वारा क्रियाश्रयत्वे सति तत्क्रियोपकारकत्वमधिकरणत्वमित्यन्ये ।}  
\</ का.प्र.72\>  
\<का.प्र.73\>  
 कर्म्मत्वकारकं लक्षयति ----  
  यगन्तधातोरर्थो यस्तिङा स्वार्थेऽनुभाव्यते ।  
  यन्रासौ कर्म्मतानाम कारकं कर्तृतेतरः ॥ 73 ॥  
 यागन्तस्य यद्धातोरुत्तरस्थतिङा यत्र स्वार्थे तदीयो यादृशोऽर्थोऽनुभावयितुं शक्यते तद्धातूपस्थाप्यतादृशाक्रियायां स तिङर्थः कर्तृताभिन्नः (1)कर्मत्वं नाम कारकमित्यर्थः । \`ग्रामो गम्यते' इत्यत्र गमधातूपस्थाप्यायाः संयोगावच्छिन्नक्रियायाः स्वजनन्यत्वसम्बन्धेन तिङ्पदोपस्थाप्ये संयोग एवान्वयो, न तु \`त्यजती'त्यादाविव विभागादौ,धात्वर्थतावच्छेदकस्यैव फलस्य बोधने कर्मविहितप्रत्ययानां धातुसाकाङ्क्षत्वादतः संयोग एव तत्र गतिक्रियायाः कर्म्मत्वं न तु विभागादिः, तेन तरोस्त्यागिनि खगे \`तरुं गच्छती'त्यादिको न प्रयोगः, \`गम्यते रथः स्वयमेवे'त्यादौ कर्मत्वामिवानुकूलव्वापारवत्त्वलक्षणं कर्तृत्वं धात्वर्थस्य धर्म्यपि न तत् कर्तृताभिन्नमिति तद्व्युदासः । ननु चैत्रकर्तृकगमनजन्यसंयोगस्य ग्राम इव चैत्रेऽपि सत्त्वा\`च्चैत्रेण गम्यते चैत्र' इत्यपि प्रयोगः स्यात्, न स्यात्, तिङर्थसंयोगे स्वजन्यत्वस्वाश्रयप्रतियोगिकत्वोभयसम्बन्धेन धात्वर्थगतेः साकाङ्क्षत्वेन चैत्रकर्तृकगत्याश्रयप्रतियोगिकत्वविशिष्टस्य संयोगस्य चैत्रे बाधात् । अत एव \`चैत्रो गामं गच्छती'तिवत् \`चैत्रश्चैत्र गच्छती'त्यपि न प्रयोगः, तत्रापि द्वितीयार्थसंयोगे प्रकृत्यर्थस्य स्वप्रतियोगिकत्वसम्बन्धेनैव साकाङ्क्षतया द्वितीयान्तलभ्यस्य चैत्रीयत्वविशिष्टसंयोगस्य जनकत्वस्वाश्रयवृत्तित्वोभयसम्बन्धेनैव क्रियायामन्वयेन चैत्रप्रतियोगिकसंयोगाश्रयवृत्तिगतेश्चैत्रे बाधितत्वात् ।  
 यत्तु -- फलमिव क्रियायामन्वितं परसमवेतत्वमपि कर्मतावाचिप्रत्ययस्वार्थः, परत्वञ्च तिङा स्वार्थफलान्वयिप्रतियोगिकं, द्वितीयादिसुपा तु प्रकृत्यर्थप्रतियोगिकं प्रत्याय्यते, तथा च चैत्रकर्तृकस्य चैत्रान्यसमवेतगमनस्याप्रसिद्धत्वेन चैत्रे तज्जन्यसंयोगस्यासम्भवात् \`चैत्रेण गम्यते चैत्र' इत्यादिको न प्रयोगः । एवं चैत्रान्यसमवेतस्य गमनस्य चैत्रे बाधात् \`चैत्रश्चैत्र गच्छती'त्यादिरपि । \`चैत्रेण गम्यते ग्राम' इत्यादौ तु चैत्रकर्तृकस्य ग्रामभिन्नसमवेतस्य गमनस्य जन्यो यः संयोगस्तद्वान् ग्राम इत्यन्वयबोधने न किञ्चित् बाधकम् -- इति प्राच्यैरुक्तम्, तन्न युक्तम्, संख्या कालातिरिक्तस्य तिङर्थस्य धात्वर्थविशेष्यत्वनियमेन तिङर्थपरत्वादेर्धात्वर्थगत्यादावन्वयायोगात्, प्रथमान्तोपस्थाप्यग्रामादेरभेदान्यसम्बन्धेनान्यत्र प्रत्ययार्थे तिङर्थे वाऽन्वयस्य दृष्टचरत्वेनाव्युत्पन्नत्वात् । \`चैत्रेण गम्यते द्रव्यं, द्रव्यं गच्छति चैत्र' इत्यादौ द्रव्यान्यसमवेतस्य गत्यादेरप्रसिद्धत्वेनायोग्यतापत्तेश्च ।  
 नव्यास्तु फलमिष भेदोऽपि कर्मतावाचिप्रत्ययस्यार्थः, तथा च \`चैत्रेण गम्यते ग्राम' इत्यत्र तिङर्थभेदस्य सामानाधिकरण्यसम्बन्धेन धात्वर्थविशेष्यत्वात् प्रतियोगित्वसम्बन्धेन च प्रथमान्तार्थे ग्रामादौ विशेषणत्वान्न व्युत्पत्तिविरोधो न वाऽतिप्रसङ्गः, चैत्रकर्तृकगमनाश्रयवृत्तिभेदप्रतियोगित्वस्य चैत्रे विरहात् । \`चैत्रं गच्छती'त्यादावपि प्रतियोगित्वसम्बन्धेन चैत्रान्वितस्य द्वितीयार्थभेदस्य सामानाधिकरण्यसम्बन्धेन धात्वर्थगतावन्वयात, तादृशगतेश्चैव बाधा\`च्चैत्रं' इत्यादिको न प्रयोगः । प्रतियोगित्वञ्च उभयावृत्तिधर्मावच्छिन्नं धर्मद्वयानवच्छिन्नं वा ग्राह्यम्, अतो \`द्रव्यं गच्छती'त्यादौ गतेर्द्रव्यभेदसामानाधिकरण्यविरहेऽपि न क्षतिरिति प्राहुः ।  
 तच्चिन्त्यम् । \`वृक्षं खगस्त्यजती'त्यादौ विभागावच्छिन्नक्रिया त्यजेरर्थः, द्वितीयायास्तु विभागः, तेन वृक्षावधिकविभागवती या विभागावच्छिन्नक्रिया तद्वान् खग इत्याकारस्तत्र बोधः । वृक्षावधिकविभागवत्त्वञ्च जनकत्वस्वाश्रयवृत्तित्वोभयसम्बन्धेनैव क्रियायं ग्राह्यमतः खगाद्यवधिकविभागस्य खगादावसत्त्वात् \`खगं त्यजति खग' इत्यादिको न प्रयोगः । \`खगेन त्यज्यते खग' इत्यपि प्रयोगः प्रागुक्तरीत्या निरसनीयः ।  
 प्राञ्चस्तु \`ग्रामं गच्छति, त्यजती'त्यादौ सर्वत्र क्रियामात्रं धात्वर्थस्त्यजिगम्योश्च पर्यायत्वेऽपि क्षत्यभावात्, गत्यर्थक्रियायां संयोगस्यैव त्यज्यर्थक्रियायाञ्च विभागस्यैव बोधकतायाः कर्मप्रत्ययेषु व्युत्पन्नत्वात् । \`तरुं त्यजती'त्यादौ संयोगस्य \`तरुं गच्छती'त्यादौ च विभागस्य द्वितीयादितो नावगमः । परैरपि समभिव्याहृतधात्वर्थतावच्छेदकफलस्यैव द्वितीयादिबोध्यताव्युत्पत्तेरभ्युपेतव्यत्वात्, अन्यथाऽतिप्रसङ्गात् । नचैवं \`स्पन्दो न स्पन्द' इत्यादेरिव \`त्यागो न गतिरि'त्यादेरपि वाक्यस्य निराकाङ्क्षतापत्तिः, तत्र त्यजिगम्योर्विभागाद्यवच्छिन्नक्रियालक्षकत्वेनैवान्वययोग्यतासम्भवात् । द्वितीयासाकाङ्क्षतुमन्तधातुत्वप्रयुक्त एव च धातूनां सकर्मकत्वव्यपदेशो न तु फलावच्छिन्नक्रियावाचित्वप्रयुक्तः ज्ञाप्रभृतावव्याप्तत्वात्, स्मृत्यर्थधातूनां कर्मणि षष्ठ्‌या इव द्वितीयाया अपि साधुत्वात् । एवञ्च \`ग्रामं गच्छति , तरुं त्यजती'त्यादौ ग्रामसंयोजनकक्रियावास्तरुविभागजनकक्रियावानित्यकारक एव बोधः, न तु ग्रामसंयोगजनकसंयोगावच्छिन्नक्रियावांस्तरुविभागजनकविभागावच्छिन्नक्रियावानित्याकारकः, संयोगाविभागयोरुभयथा भानस्य \`नीलघटजनक-घटजनकदण्जवानि'त्यादौ घटादेरिव निराकाङ्क्षत्वेनासम्भवादनुभवबाधितत्वाच्चे(1)त्याहुः ।  
 परे तु संयोगः क्रिया च द्वयमेव प्रत्येकं गमिशक्यम्, तयोर्जन्यजनकभावस्तु वाक्यार्थमर्य्यादया भासते, एवार्थयोरन्ययोगव्यवच्छेदयोरिव गम्यर्थयोः संयोगक्रिययोर्मिथ एव साकाङ्क्षत्वाच्च नैकमात्रे गमिप्रयोगः । पुष्पवन्तपदे च चन्द्रत्वसूर्यत्वाभ्यामिव विभिन्नरूपाभ्यां प्रकृतेऽपि संयोगत्वक्रियात्वाभ्यां गमधातोरेकशक्तिस्वीकारेऽपि न क्षतिः । इयांस्तु विशेषो - यत्तत्र सूरशशिनोर्मिथो नान्वयः, प्रकृते तु संयोगक्रिययोस्तथेति, तथा च \`ग्रामं गच्छती'त्यत्र द्वितीयाया आधेयत्वं प्रतियोगित्वं वार्थस्तेन तदन्वितस्य संयोगस्य क्रियायामन्वयात् ग्रामवृत्तिस्तत्प्रतियोगिको वा यः संयोगस्तद्विशिष्टक्रियावानित्याकारकस्तत्र बोधः । \`तरुं त्यजती' त्यत्राप्याधेयत्वमवधित्वं वा द्वितीयार्थस्तेन तदन्वितस्य धात्वर्थविभागस्य धात्वर्थान्तरे क्रियायामन्वयात् तरुवृत्तिस्तदवधिको वा यो विभागस्तिद्विशिष्टक्रियावानित्याकारको बोधः । संयोगादिवैशिष्ट्यञ्च जनकत्वस्वाश्रयवृत्तित्वोभयसम्बन्धेनैव प्रागिव ग्राह्यमतो नातिप्रसङ्गः । सकर्मकत्वमपि धातोः स्वार्थफलावच्छिन्नस्वार्थक्रियान्वयबोधकत्वम्, \`जानती'त्यादौ सकर्मकत्वव्यवहारो भाक्त इत्याहुः ।  
 \`तण्डुलं पचती'त्यत्र रूपादिपरावृत्तिफलकतेजः संयोगावच्छिन्नक्रिया पचेरर्तः, तन्निविष्टे च निरुक्ते तेजः संयोगे तण्डुलस्याधेयत्वेनान्वयः । \`परमाणुं पचती'त्यपि प्रयुज्यत एव, अत एव \`स्वातन्त्राः परमाणवः पच्यन्ते" इति किरणावल्यामाचार्याः । \`ओदनं पचती'त्यादौ तु तण्डुलादावोदनादिपदस्य न लक्षणा, तत्र क्रियायामन्वितमनुकूलत्वं द्वितीयार्थ इत्यपि कश्चित् । \`तृणं छिनत्ती'त्यादावारम्भकसंयोगविरोविविभागावच्छिन्नक्रिया छिदेरर्थस्तन्निविष्टे च संयोगे विभागे वा स्वावयववृत्तित्वमस्बन्धेन तृणादेरन्वयः । \`पुष्पेण विष्णुं यजते' इथ्यत्र प्रीत्यवच्छिन्नसमन्त्रकद्रव्यत्यागो यजेरर्थः, प्रीतौ विष्णोराधेयत्वेन द्रव्ये च पुष्पादेरभेदेनान्वयस्तेन विष्णुनिष्ठप्रतीहेतुर्यो मन्त्रकरणकः पुष्पाभिन्नद्रव्यत्यागस्तद्वानित्याकारस्तत्र बोधः । स्वत्त्वध्वंसजनकेच्छापर्यवसन्नस्य त्यागस्यैकदेशस्वत्त्व एव वा पुष्पादेराधेयत्वेन तत्रान्वयः, तेन \`द्रव्येण विष्णुं यजते' इत्यादौ
द्रव्यस्य द्रव्याभिन्नत्वेन शाब्दासत्त्वेऽपि न क्षतिः । \`पितरमाराधयति, उपास्ते, पूजयती'त्यादौ गौरवप्रयुक्तप्रीत्यवच्छिन्नक्रिया धात्वर्थः, तन्निविष्टयोर्गौरवप्रीत्योः क्रमेण विषयत्वाधेयत्वाभ्यां पित्रादेरन्वयस्तेन पितृगोचरगौरव प्रयुक्ता या पितृनिष्ठप्रीतिहेतुक्रिया तद्वानित्येव तत्र बुद्धिः । गौरवं पुनराराध्यत्वावगाही ज्ञानप्रभेदो येयं भक्तिरित्युच्यते । पित्रादिसेवायाश्च मन्त्रकरणकत्वाभावान्न तत्र \`पितरं यजत' इत्यादिकः प्रयोगः । \`परमात्मानमुपास्ते' इत्यादौ तु गौरवप्रयुक्तक्रियामात्रे धातोर्लक्षणा, नातऋ परमेशितुः प्रीतिविरहादयोग्यत्वापत्तिः । \`घृतं जुहोती'त्यादौ वह्न्याधिकरणकपतनावच्छिन्नमन्त्रकरणकक्रिया हुधातोरर्थः, प्रोक्ते च पतने घृतस्याधेयत्वेनान्वयः, तेनाग्न्यधिकरणकस्य घृतवृत्तिपतनस्यानुकूलमन्त्रकरणकक्रियावानित्येव तत्र बोधः । तादृशी च क्रिया सघृतस्य करादेःल प्रसारणन्युञ्जाकरणादिरेव । अत एव घृतादेः परित्यागित्वविरहादृत्विगादेर्न यष्टृत्वं किन्तु होतृत्वमेव । \`वह्नौ जुहोती'त्यत्र सप्तम्यन्तस्यार्थो न धात्वर्थनिविष्टे पतनेऽन्वेति, वह्निवृत्तित्वविशिष्टपतने तद्वृत्तित्वस्यान्वये निराकाङ्क्षतापत्ते, परन्तु तदवच्छिन्नक्रियायामेव । प्रतिमादौ घृतादिस्नपनंम मन्त्रकरणकमपि नाग्न्यधिकरणकं, वह्नौ घृतस्य प्रक्षेपमात्रमग्न्यधिकरणकं तत्पतनानुकूलमपि न मन्त्रकरणकमतस्तदुभयं न होमः । प्राजापत्येऽपि होमे मानस एव मन्त्रः करणम् । यद्वा वह्निसंयोगावच्छिन्नपतनानुकूलमन्त्रकरणकक्रियैव जुहोत्यर्थः, तेन \`घृतं जुहोती'त्यत्र वह्निसंयोगजनकं यद्घृतस्य पतनं तदनुकूलमन्त्रकरणकक्रियाविशेषवानित्याकारको बोधः । न चैवं परम्परया हुधात्वर्थतावच्छेदकीभूतसंयोगात्मकफलशालित्वेन वह्न्यादेस्तदर्थकर्मतया \`वह्निं जुहोती'त्यपि प्रयोगापत्तिः, साक्षाद्धात्वर्थतावच्छेदकीभूतस्यैव फलस्यान्वयिनः कर्मत्वात्, अन्यता \`गगने लोष्टमुत्क्षिपती'त्यादौ गगनादेरुत्क्षेपणादिकर्मताया दुर्वारतापत्तेः, उर्द्ध्वसंयोगफलकक्रियावच्छिन्नव्यापारस्यैवोत्क्षेपणत्वात् । न चोत्क्षेपणत्वादिकं जातिरेव तत्र धात्वर्थतावच्छेदकम्, प्रवेशनत्वादिना सङ्करेण तस्य जातित्वायोगात् लोष्टादेस्तत्कर्मत्वाप्रसङ्गाच्च । अत एव परम्परया दुहाद्यर्थतावच्छेदकीभूतबहिः क्षरणशालित्वेन पयः प्रभृतेस्तत्कर्मत्वसम्पत्त्यर्थं "अकश्चितञ्चेति" (1।4।51) सूत्रान्तरस्य प्रणयनमपि पाणिनः सङ्गच्छते ।  
 \`धनं प्रतिगृह्णाती'त्यत्र पुण्यार्थकदानजन्यस्वत्त्वस्य जनकः स्वीकारः प्रतिग्रह इति फलोभूतस्वत्त्ववत्तया धनस्य कर्मत्वम् । विक्रयादेर्दानविशेषत्वेऽपि न तस्य पुण्यजनकत्वमस्तल्लब्धस्य स्वीकारो न प्रतिग्रहः । \`ग्रामं क्रीणाती'त्यत्र मूल्यदानजन्यस्वत्त्वस्य जनकः स्वीकारः, स्वत्त्वजनकं मूल्यदानमेव वा क्रयः, तत्फले च स्वत्त्वे ग्रामस्याधेयत्वेनान्वयः, तेन ग्रामनिष्ठस्य मूल्यदानजन्यस्वत्त्वस्यानुकूलस्वीकारवान्, ग्रामनिष्ठं यत् स्वत्वं तदनुकूलमूल्यदाता वेति तत्र बोधः । \`ग्रामं विक्रीणाती'त्यत्र मूल्यग्रहणजन्यस्य परस्वत्त्वस्यानुकूलत्यागः, परस्वत्त्वजनकमूल्यग्रहणमेव वा विक्रयः, तेन ग्रामनिष्ठस्य मूल्यग्रहणजन्यपरस्वत्वस्यानुकूलो यो ग्रामस्य त्यागस्तद्वान्, ग्रामनिषअटं यत्परस्वत्त्वं तदनुकूलमूल्यग्रहणवानिति वा तत्र बोधः । मूल्यञ्च पणपुराणादिकमेव राजानिर्दिष्टं न तु द्रव्यमात्रम्, तेन तिलीदान् दत्त्वा माषादीनां विनिमये विप्राणां लितविक्रयादिदोषस्यानवकाश इत्युक्तमेव(1) । \`नरकं पतती'त्यत्र भोगावच्छिन्नं पातित्यमेव पतेरर्थः, तेन नरकभोगानुकूलपातित्यवानित्याकारकस्तत्र बोधः । \`नरकपतित'इति द्वितीयातत्पुरुषोदाहरणमपि वृत्तिकारस्य एतदभिप्रायकमेव, पतनक्रियायास्तथात्वे तु \`नरके पतती'त्यादिरेव युक्तः प्रयोगः, \`स्वर्गं गच्छती'त्यादौ स्वर्गादिपदस्येव प्रकृते नरकपदस्यापि तद्देशपरत्वात् । \`धनं लभते, प्राप्नोती'त्यादौ स्वत्त्वावच्छिन्नो व्यापारो धात्वर्थः, तन्निविष्टे स्वत्त्वे धनादेराधेयत्वेनान्वयः ॥ 73 ॥  
 {(1) परसमवेततत्तद्धार्थान्वयिफलविशेषशालित्वं तत्तद्धात्वर्थकर्मत्वम् इति भवानन्दवागीशाः । धात्वर्थतावच्छेदकलशालित्वं कर्मत्वमिति जयरामभट्टाचार्याः ।}  
 {(1) अत्र कृष्णकान्तमतेन \`अनुभवविरोधादि'ति पाठो द्रष्टव्यः ।}  
 {(1) सम्प्रदानकारकव्याख्याया(पृo 309)मित्यर्थः ।}  
\</ का.प्र.73\>  
\<का.प्र.74\>  
 व्युत्पत्तेरतः प्रकारान्तरेण कर्मत्वं निर्वक्ति ----  
  यस्य धातोर्यदर्थे यः प्रकारीभूय भासते ।  
  द्वितीयया स्मारितोऽर्थस्तद्वा तत्कर्मतोच्यते ॥ 74 ॥  
 यद्धातोर्यादृशार्थे द्वितीयया यादृशः स्वार्थोऽनुभाव्यते तद्धात्वर्थतादृशक्रियायां तत्कर्मत्वम्(1) । तच्च \`गां दोग्धि पय' इत्यादिप्रयोगात् पयः प्रभृतेरप्यक्षचम् । \`पाकं कुरुते' इत्यादौ यत्ने प्रकारीभूतमपि विषयत्वं न यतेरर्थः । \`भवते गाममि'त्यादौ भूधात्वर्थे प्राप्तौ तताभूतमपि संयोगित्वादिकं न तदर्थोत्पत्तौ प्रकारः । \`चौरं रुजन्, पयः परिष्कुर्वन्नि'त्यादावेव रुजादिधात्वर्थहिंसादेर्द्वितीयार्थकर्मतायां विशेष्यत्वं सुलभं, शतृशानजादेर्निष्ठादिगणान्तर्गतत्वेन तदन्तधातोः कर्मणि षष्ठ्याः प्रतिषिद्धत्वात् । दिवः करणस्य कर्मत्वोपदेशात् \`अक्षान् दीव्यती'त्यत्र द्वितीयार्थः करणत्वमपि गौणं कर्मत्वमेव, अत एव \`अक्षा दीव्यन्ते, द्यूता वा' इत्यादौ क्रीडाकरणतायामेव विहितास्तिङादिकर्मप्रत्ययाः । दुहादयस्तु फलावच्छिन्नक्रियाहेतुव्यापारवाचित्वादेव द्विकर्मकाः तेन \`गां पयो दोग्धि गोप' इत्यत्र दुहेर्मोचनानुकूलव्यापारोऽर्थ इति तत्रत्यमोचने गोराधेयत्वेन पयसः कर्मत्वेनान्वयात् पयः कर्मताकं यद्गोवृत्तिमोचनं तदनुकूलव्यापारवान् इत्याकारकबोधः, तत्र बहिः क्षरणावच्छिन्नव्यापारो मोचन, तदनुकूलव्यापारो दोहनमतो धात्वर्थतावच्छेदकीभूतं बहिः क्षरणरूपं फलभादाय पयसो मोचनात्मकञ्च तदादाय गोः कर्मत्वमवसेयम् । एवं \`शिष्यं धर्मं वदति वक्ति ब्रूते उपदिशत्याचष्टे' इत्यादौ प्रतिपत्त्यावच्छिन्नव्यापारो वदप्रभृतिधात्वर्थ इति तन्निविष्टायां प्रतिपत्तौ शिष्यस्वाधेयत्वेन धर्मस्य च विषयत्वेनान्वयाद्धर्मविषयिणी या शिष्यनिष्ठा प्रतिपत्तिस्तदनुकूलव्यापारवान् इत्याकारको बोधः, तादृशव्यपारो \`धर्मः सेव्यताभि'त्यादिको गुर्वाद्यभिलापः । \`शत्रुं शतानि जयती'त्यत्र ग्रहणावच्छिन्नपराभवो जयत्यर्थः, तथा च शतस्य ग्रहणानुकूलो यः शत्रुकर्मकः पराभवस्तत्कर्त्तेत्येवं तत्र बोधः, परहाभवश्च - तिरस्कारः । \`प्रजाः शतं दण्डयती'त्यत्र ग्रहणावच्छिन्नशासनं दण्ड्यर्थः, तथा च शतग्रहणानुकृलं यत् प्रजानां शासनं तत्कर्त्तेत्येवं तत्र बोधः, शासनं - नियन्त्रणम् । \`सुधा समुद्रं मथ्नाती'त्यत्र उत्थानावच्छिन्नोन्मन्थनं धात्वर्थः, तेन सुधोत्थानानुकूलं यत्समुद्रस्योन्मन्थनं तत्कर्त्तेत्यर्थः, उन्मन्थनमालोडनम् । \`पान्थं पन्थानं पृच्छती'त्यत्र अभिधानावच्छिन्नव्यापारः पृच्छा, तथा च पान्थनिष्ठं यत्पथोऽभिधानं तदनुकूलव्यापारवानित्येवं तत्र बोधः । अभिधानमिहाभिलापस्तदनुकूलव्यापाराश्च \`केन पथा गन्तव्यमि'त्यादिप्रश्नः । \`नृपमर्थ प्रार्थयते, याचते, भिक्षते' इत्यादौ दानाय प्रेरणं धात्वर्थः, तथा च नृपनिष्ठं यदर्थस्य दानं तत्प्रेरणवानित्यर्थः, प्रेरणा - प्रवर्त्तना, सा च \`दीयतामि'त्याद्यभिलापरूपा । \`ग्रागजां वहती नयती'त्यादौ गत्यवच्छिन्नव्यापारो वहिप्रभृतेरर्थः, तेन ग्रामकर्मकं यदजानिष्ठं गमनं तदनुकूलव्यापारवानित्येव तत्र बोधः, तादृशव्यापारः प्रकृते गलरज्ज्वाकर्षणादिः । \`पुत्रं धर्ममनुशास्ती'त्यादावनुशासनं देशनया प्रवर्त्तना, तथा च पुत्रनिष्ठस्य देशनया प्रवर्त्तनस्यानुकूलव्यापारवानित्यर्थः, तथाविधो व्यापार \`सन्ध्यां विधेहि, समिधमाधेही'त्याद्युपदेशरूपः । \`शाखां ग्रामनाकर्षती' इत्यत्र गतिहेतुविकर्षणं धात्वर्थः, तेन ग्रामकर्मकं यच्छाखगमनं तदनुकूलविकर्षणवानित्यर्थः, विकर्षणं ---- नम्रीकरणम् । \`गामवरुणद्धि व्रजम्'तीत्यत्र गतिप्रतिरोधहेत्वावरणमवरुधेरर्थः, तेन गोगतिप्रतिरोधस्यानुकूलं यद्व्रजस्यावरणं तत्कृतिमानित्यन्वयः । \`वृक्षे फलानि अवचिनोति' इत्यत्र छिदाहेतुविघट्टनं चिनोतेरर्थः, तथा च फलकर्मकच्छिदानुकूलं यत् वृक्षस्य विघट्टनं चालनं तद्वानित्येवं तत्र बोधः । उत्क्षिपत्यादिकस्तु धातुः सफलकक्रियाहेतुव्यापारवाच्यपि न दुहादिः । यदुक्तमभियुक्तैः ----  
  दुहि-र्वदत्यर्थ-जि-दण्डि मन्थि पुच्छार्थनार्थौ नयनार्थशासू ।  
  कृषीरुधिश्चिञ्च तथार्थवृत्तौ द्विकर्मकोऽयं कथितो दुहादिः ॥  
 तथार्थवृत्तौ ---- निरुक्ततत्तदर्थवृत्तौ ।  
  गतिभोजनधीप्राप्तिशब्दार्थध्रौव्यधातुषु ।  
  कर्तृत्वं हेतुविहितण्यन्तेष्वेतेषु कर्मता ॥  
 इत्यादिशाब्दिकस्मृते\`र्गोपान् गमयति, द्विजान् भोजयति, गुरु ननुज्ञापयति, शिष्यान् पाठयति, सुतान् स्नापयती'त्यादौ मूलधात्वर्थस्य कर्तृत्वलक्षणं गौणमेव कर्मत्वं द्वितायार्थः, तथा च गोपकर्तृकगत्यनुकूलव्यापारवानित्याकारस्तत्र बोधः ।  
 \`पुत्रान् प्रीतिं प्रापयती'त्यादौ च प्राप्तिर्न गतिः । \`चैत्रो ग्रामं भावयते, ग्रामस्य भावक' इत्यादौ प्राप्त्यर्थस्य भवतेः स्वार्थविहितण्यन्तस्य कर्त्तुः कर्मतानिरासाय णिचो हेतुविहितत्वमनुसृतम् ।  
  हिंसायामेव भुज्यर्थभक्षेरेवं वहेरपि ।  
  ण्यन्तस्य कर्त्तुः कर्मत्वं क्रियया वाहनं यदि ॥  
 इति स्मरणा\`द्भक्षयति मूषिकान् मार्जारं, भक्षयति लतां छागमि'त्यादावेव भक्षेः कर्त्तरि कर्मता, न तु \`भक्षयत्योदनं भृत्येने'त्यादौ । \`भक्षयति प्रजाः परिजनैः कुनृप' इत्यादौ तु न भोजनं भक्षेरर्थः । \`वाहयति रथमश्वान् सारथिः, वाहयति गोणीं वृषभान् वाहिक' इत्यादाविव \`वाहयति भार भृत्येन धनिक' इत्यादौ स्वचेष्टया वाहको न धनिकादिः ।  
  हृकोस्तु कर्तुः कर्मत्वं ण्यन्तत्वे स्याद्विभाषया ।  
  अभिवादिदृशोरेवमात्मनेपद इष्यते (1) ॥  
 इत्यनुशिष्टेः \`हारयति, कारयति वा पटं कुविन्देने'त्यत्रेव कुविन्दमित्यतोऽपि कुविन्दस्य गौणकर्मत्वावगमः । तथा \`अभ्यवहारयत्योदनं तनयं तनयेन वा जननी, विकारयति चित्तं चित्तेन वा वसन्त' इत्यपि प्रमाणम्, परन्तु पूर्वयोरप्राप्तावेतयोस्तु प्राप्तावेव कर्मत्वस्य वैकल्पिकोविधिः । \`गुरुमभिवादयते सुतं सुतेन वा गृहस्थः, ध्रुवं दर्शयते भार्य्यां भार्य्यया वा पतिरि'त्यादौ तु दृशः प्राप्तावभिवादयतेस्त्वप्राप्तौ सः । अनात्मनेपदस्थले तु \`पन्थानं पथिकं दर्शयति, पुत्रेण मित्रमभिवादयती'त्यादौ यथाप्राप्तमेव कर्मत्वादिकम् । \`छात्रेणार्थं निर्णाययति, चैत्रेण ओदनं खादयति, शङ्खेन शब्दाययति, दारैः क्रन्दयति, पुत्रेण मित्रमाह्वाययति'इत्यादौ तु नीप्रभृतेर्बुद्ध्याद्यर्थकत्वेन तत्कर्त्तुः कर्मत्वं प्रसक्तमपि---  
  न नी खाद्यदि-शब्दाय क्रन्दि ह्वयतिषु क्वचित् ।  
  हेतुण्यन्तेषु कर्तृत्वं कर्मता स्यात्तिङादिषु ॥  
 इति भर्तृहरिवचनान्निषिध्यते । अत्र च क्वचित्तिङदिष्वितकथनात् \`चैत्रेणार्थं निर्णाय्यमाणस्तिष्ठति, मैत्रेण पूगं खाद्यमानो ब्रूते' इत्यादौ कर्मविहितस्य शानजादेर्नानुपपत्तिरिति वदन्ति ।  
 (\`सुखं प्राप्नोती'त्यादौ प्राप्तिरुत्पत्तिः, परम्परया तदाश्रयत्वञ्च तिङर्थः । \`घटं जानाती'त्यत्र विषयत्वं विषयिता वा द्वितीयार्थः । दिवाकरस्तु "संस्कारावच्छिन्नमेव ज्ञानं जानात्यर्थ इत्युक्तस्थले मुख्यमेव कर्मत्वं घटादेरि"त्याह, तन्मन्दम्, ज्ञानमित्यादितः संस्काराप्रतीतेर्लाघवेन ज्ञानत्वस्यैव जानात्यर्थतावच्छेदकत्वात्, घटस्योपेक्षात्मकज्ञाने निर्विकल्पके वा घटं जानातीतिप्रयोमस्याप्रसङ्गाच्च । अत एव "प्राकट्यावच्छिन्नज्ञानमेव तत्र धात्वर्थ इति तत्त्वावच्छेदकीभूतज्ञाततावत्त्वादेव घटादेर्ज्ञनकर्मते"ति भट्टमतमप्यनादेयम्, ज्ञानविषयतातिरिक्तायां ज्ञाततायां मानाभावात्, अन्यता ज्ञातताया इव कृततादेरप्यतिरिक्तायाः कल्पनापत्तेः(1)। \`वह्निमनुमिनोम्यापादयामी'त्यादौ विधेयतानामको विषयताप्रभेद एव द्वितीयार्थः, \`पर्वतो वह्निमानित्या'द्यनुमितावापत्तौ वा \`पर्वतमनुमिनोमीत्या'द्यप्रयोगात् । विषयतावच्छेदकत्वभिन्नप्रकारत्वमेव तत्र द्वितीयार्थः इत्यपि वदन्ति ।)  
 \`घटं पश्यति, शब्दं शृणोत्यनुभवती'त्यादौ दर्शनाद्यर्थकधातुयोगे साक्षात्कारनिरूपितमेव विषयत्वं कर्मत्वं, घटादेरुपनीतचाक्षुषादौ तादृशाप्रयोगात् । \`आकाशं न पश्यती'त्यादौ पुनरन्वयो वक्ष्यते । \`तण्डुलपाकं करोती'त्यत्र चिकीर्षाजन्यतावच्छेदकः क्रियायामुद्देश्यताख्यो विषयताविशेष एव द्वितीयार्थः कृतौ भासते, तेन \`तण्डुलं करोती'त्यादिको न प्रयोगः । पाकदशाया\`मोदनं करोती'त्यादौ च द्वितीयायामनुकूलत्वे लक्षणा, तण्डुलादिक्रयणकृतिस्तु नौदनादिजनिका प्रमाणाभावात् । वर्द्धमानस्तु \`उक्तस्थले धातुनां उत्पत्त्यनुकूला कृतिरुच्यत इति तत्रौदनस्य मुख्यमेव कर्मत्वमत एव यत्र कृतिमात्रं धात्वर्थस्तत्र न द्वितीया, यथा \`घटाय यतत' इत्यादावि"त्याह । तन्न, कृत्यादिपदाद् यत्नमात्रप्रतीत्यायत्नत्वावच्छिन्नस्यैव करोत्यर्थकत्वात् ।  
 मीमांसामहार्णवे तु पाककृतौ तण्डुलादेरुपादानविधयेव फलविधयौदनादेरपि विषयत्वमुक्तम्, यदाह वत्सेश्वरः -----  
  सिद्धं साध्यं फलञ्चेति प्रवृत्तेर्विषयस्त्रिधा ।  
  तत्र सिद्धमुपादानं, क्रिया साध्यं, फलं सुखम् ॥  
 इति । तथा च तन्मते तण्डुलपक्तृत्वदशाया\`मोदनं करोकतीत्या'दि प्रयोगे फलत्वेन विषयतैव द्वितीयार्थः । \`मासं जीवति,क्रोशं स्वपिति, गोदोहं तिष्ठति, कुरून् क्रीडति'त्यादावधिकरणत्वरूपं गौणमेव कर्मत्वं सुपाऽनुभाव्यते,  
  (1)कालानामध्वमानानां क्रियाणां नीवृतामपि ।  
  आदारता ध्रौव्यधातोः कर्मता स्याद्विभाषया ॥  
 इति स्मृतेः । अत एव \`मासश्चैत्रेण जीव्यते,जीवित' इत्यादौ कर्मतार्थतिङादयः, तथाच मासाधिकरणताकजीवनवांश्चैत्रः, चैत्रकर्तृकजीवनाधिकरणतावान् मास इत्यादिक्रमेण तत्र बोधः । \`सन्ध्यायां पचती'त्यादौ तु न ध्रौव्यस्य धातोरर्थेन योगः, किन्तु सकर्कस्य । \`दिवसं सुप्यते,सुन्दरीभिः, क्रोशं तत्सेनया स्थितमि'त्यादौ तु द्वितीयया कालाध्वनोरभित्र्याप्तिरेव बोध्यते, न त्वधिकरणत्वम् । नीवृत् --- जनपदः । \`शय्यामधिशेते(2), अध्यास्ते, अधितिष्ठती'त्यादावप्यधिकरणत्वमेव कर्मत्वं द्रितीयार्थः, तथैव \`शय्याधिशय्यते, अधिशयिते'त्यादौ कर्मतार्थ कयोराख्यातकृतोः सम्भवात्, \`ध्रौव्याणामधिशीङासस्थानां कर्मत्वमेव"तदितिस्मरणात् तदाधारत्वम् । \`अत्राधिष्ठानं कुर्वि'त्यादौ त्विधिष्ठानस्याधारत्वं नैतस्य भासते किन्तु कृतः, तदलाभस्थले तु \`एतस्याधिष्ठानं कुर्वि'त्यादिकमेव प्रमाणम् । \`काशीमनुवसति, काश्यनृष्यते' इत्यादावप्यधिकरणत्वमेव द्वितीयादिभिः प्रत्याय्यते, अनूपाध्याङो वसतेराधारस्य कर्मतातिदेशात् । \`गृहेऽनुवस्ते' इत्यादौ तु वस्तिर्न वसतिः । \`शय्यामुपवसती'त्यादौ तूपवसतेर्निवासार्थकत्व एव तदाधारस्य कर्मत्वं तत्रैव तदनुशासनात् । अनशनार्थकत्वेऽधिकरणत्वमेव, अत एव \`गृहेऽप्युपवसेद्रङ्कः प्रान्तरेऽपि नृपः सुखी'त्यादिकः प्रयोगः ॥ 74 ॥  
 {(1) अत्र \`अकथितं चे'ति (1।4।51) पाo सूत्रं द्रष्टव्यम् ।}  
 {(1) अत्र \`ह्वकोरन्यतरस्याम्'(1।4।53) इति पाo सूत्रं \`अभिवादिदृशोरात्मनेपदे वेति वाच्यम्' इति वार्त्तिकं च द्रष्टव्यम् ।}  
 {(1) अर्थेनैव विशेषो हि निराकरतया धियाम् ।  
 क्रिययैव विशेषो हि व्यवहारेषु कर्मणाम् ॥ इति न्यायकुसुमाञ्जलिस्थपञ्चमस्तबकीयचतुर्थकारिकाव्याख्यायामुदयनाचार्यैरप्येतत्स्थिरीकृतं तत्रैव द्रष्टव्यम् ।}  
 {(1) अत्र \`कालाध्वनोरत्यन्तसंयोगे द्वितीयेति(2।3।5।)पाo सूत्रम् ।}  
 {(2) अत्र \`अधिशीङ्स्थासां कर्म'(1।4।46) \`उपान्वध्याङ्वसः'(1।4।48) इति च पाo सूत्रं द्रष्टव्यम् ।}  
\</का.प्र.74\>  
\<का.प्र.75\>  
 कर्त्तुत्वकारकं लक्षयति -----  
  तिङा विकरणाक्तस्य धातोरर्थस्तु यादृशः ।  
  स्वार्थे यादृसि बोध्यस्तत् कर्तृत्वं तदिहोच्यते ॥ 75 ॥  
 सविकरणेन यद्धातुनोपस्थाप्यो यादृशार्थस्तदुत्तरतिङा स्वोपस्थाप्ययादृशार्थेऽनुभावयितुं शक्यस्तद्धातूपस्थाप्यस्य तस्य तदेव कर्तृत्वं(1) कारकमित्यर्थः । कर्मत्वादौ धातुनोपस्थाप्योऽर्थस्तिङानुभाव्योपि न विकरणाक्तेनेति न तत्र प्रसङ्गः । \`पचति जानाती'त्यादौ स्वोपस्थाप्यविकरणाक्तेनेति न तत्र प्रसङ्गः । \`पचति जानाती'त्यादौ स्वोपस्थाप्यकृत्याश्रयत्वादौ धातूपस्थाप्यस्य पाकबुद्द्यादेरन्वयः पचाद्युत्तरतिङा बोध्यत इति पाकस्य यत्नवत्त्वं ज्ञानस्याश्रयत्वम्, एव \`नश्यती'त्यत्र नाशस्य प्रतियोगित्वम्, \`प्रतिबिम्बत' इत्यत्र भ्रमात्मनः प्रतिबिम्बस्य प्रकारत्वस्य प्रतियोगित्वं, \`प्रतिबिम्बत'इत्यत्र भ्रमात्मनः प्रतिबिम्बस्य प्रकारत्वमेव कर्तृत्वम् । कर्तृशब्दस्तु अवयववृत्तिलभ्ये कृत्याश्रये यौगिक एव न तु शक्तः प्रकारान्तरालभ्यस्यैव शक्यत्वात्, निरूढलक्षणया शक्त्यैव वाऽऽश्रयस्य तृचा प्रत्यायनात् । \`घटस्य कर्त्ते'त्यादौ चानुकूलत्वं षष्ठ्यर्थः ,फलस्य प्रायशः कृत्यविषयत्वात् । घटाद्युपभोगानुकूलकृतिश्च न घटाद्यनुकूला प्रमाणाभावात्, अतो न घटादिभोक्तुस्तत्कर्तृत्वप्रसङ्गः । "क्रियाश्रये कर्त्तृशब्दो रूढस्तेन रथादेर्गत्यादिकर्तृत्वपमपि मुख्यमेवे"ति तु ना युक्तम्, क्रिया हि नात्र स्पन्दश्चेतनस्य पाककर्तृत्वानुपपत्तेः प्रत्युत तण्डुलादेरेव तथात्वापत्तेः, नापि धात्वर्थमात्रम् तत एव, नापि स्पन्दानुकूलव्यापारः, चलनानुकूलव्यापारवतः कारकमात्रस्य चलनकर्तृत्वापत्तेः ॥ 75 ॥  
 {(1) तत्तत्क्रियानुकूलकृतिमत्त्वं तत्तक्रियाकतृत्वम् अनुकूलकृतिमत्त्वे वा कर्तृत्वमित्यन्ये । यत्तु --- \`स्वतन्त्रः कर्ता' इति पाणिनीयसूत्रानुसारेण कारकान्तराप्रयोज्यत्वे सति कारकान्तरप्रयोजकत्वं कर्तृत्वम्, सत्यन्ताच्च छेद्यसंयोगादिरूपव्यापारजनके कुठारादि नातिव्याप्तिरिति, तन्न, ईश्वरप्रयोज्याना संसारिणं तत्तत्क्रियास्वकर्तृतापत्तेरितीदमेवाग्रे वक्ष्यति तन्नेत्यादिना ।}  
\</ का.प्र.75\>  
\<का.प्र.76\>  
 \`अत्ति जुहोती'त्यादावप्यदादेरुत्तरं लुप्तस्यैव विकरणस्य प्रतिसन्धाने भोजनकर्तृत्वादेरवगम इति मतेनेदं, तदप्रतिसन्धानेऽपीति मते91)त्वाह -----  
  यगन्तभिन्नधात्वर्थवत्तया योऽनुभाव्यते ।  
  लटा स्वार्थः स धात्वर्थः कर्तृता वा निगद्यते ॥ 76 ॥  
 यगन्तभिन्नधातूपस्थाप्ययादृशार्थप्रकारकयदर्थदर्मिकान्वयबोधं प्रतिलटः सामर्थ्यं स एवार्थो धातूपस्थाप्यतदर्थस्य कर्तृत्वम् । \`पच्यत' इत्यादौ धातोरर्थवत्तया स्वार्थकर्मत्वं लटानुभाव्यमपि न यगन्तभिन्नस्य, \`पक्ष्यते तण्डुल' इत्यादौ तु तादृशस्य धातोरर्थवत्तया तिङैव स्वार्थः कर्मत्वमनुभाव्यते न तद्विशेषेण लटेति तद्व्युदासः ॥ 76 ॥  
 {(1) क्रियाश्रयत्वं कर्तृत्वमिति वैयाकरणमत इत्यर्थः ।}  
\</ का.प्र.76\>  
\<का.प्र.77\>  
 अथापादानत्वादिभेदेन षड्विधत्वमिवोक्तानुक्तत्वभेदेन कारकस्य द्वैविध्यमप्यस्तीति तदनुक्त्या न्यूनत्वमत आह ----  
  धात्वर्थस्य धर्मितया तिङाद्यैरनुभाव्यते ।  
  यत्तदुक्तं धर्मतया त्वनुक्तं कारकं भवेत् ॥ 77 ॥  
 धात्वर्थस्य विशेष्यतया तिङाद्यनुभाव्यत्वमेव कारकस्योक्तत्वं, तद्विशेषणतया तदनुभाव्यत्वमेव चानुक्तत्वम् । न तु धातुसाकाङ्क्षप्रत्ययस्याभिधेयत्वमात्रमुक्तत्वं \`तण्डुलं पचति' इत्यादावपि कर्मत्वादेरुक्तत्वापत्तेः । \`पचति, पच्यत' इत्यादौ तिङा \`पाचकः, पच्यमान' इत्यादौ च कृता कर्तृत्वं कर्मत्वञ्च धात्वर्थविशेष्यत्वेनानुभाव्यते, तथा \`पचनं काष्ठं, दानीयो द्विजः, भीमो गजः, शयनं गृहमि'त्यादौ यथाक्रमं करणत्वादि व्युत्पत्तिवैचित्र्येण पदार्थकदेशेऽपि कर्तृत्वादौ धात्वर्थस्य पाकादेरन्वयात् । "सेवितुं साम्प्रतं विज्ञैर्गुरुः परुषवागपि" "विषवृक्षोऽपि संवर्द्ध्य स्वयं छेत्तुमसाम्प्रतमि(1)"त्यादौ निपातेन क्वचित् कर्मत्वकारकस्योक्तत्वम् ॥ 77 ॥  
 {(1) \`इतः सः दैत्यः प्राप्ताश्रीर्नेत एवार्हति क्षयम्' इति पूर्वार्द्धे कुमारसम्भवे द्रष्टव्यम् ।}  
\</ का.प्र.77\>  
\<का.प्र.78\>  
 धातुभेदेन कर्मत्वकारकस्योक्ततायां नियममाह ----  
  दुहादिभ्यः प्रत्ययेन मुख्यं कर्मत्वमुच्यते ।  
  णिजन्तेभ्यः कर्तृताख्यं तदसत्त्वेऽन्यकर्मता ॥ 78 ॥  
 दुहाद्युत्तरप्रत्ययेन मुख्यं साक्षाद्धात्वर्थतावच्छेदकं यत्कर्मत्वं तदेवोच्यते धात्वर्थविशेष्यत्वेनानुबाव्यते । तेन \`गौः पयो दुह्यते,दुग्धा वे'त्यत्र पयः कर्मकमोचनानुकूलव्यापारजन्यमोचनवती गौरित्येवं बोधः । तत्र मोचनावच्छिन्नव्यापारस्य धातुवाच्यतया मोचनस्यैव साक्षाद्धात्वर्थतावच्छेदकफलत्वात् । वहिप्रभृतेर्गत्यवच्छिन्नव्यापारः, कृषेश्च गत्यवच्छिन्नविकर्षणं वाच्यम्, अतः साक्षात्तद्वाच्यतावच्छेदकं गतिमत्त्वमेव फलं न तु तद्घटकं संयोगादि, तथा च \`भारो भवनमुह्यते, नीयते'इत्यादौ \`शाखा ग्रामं कृष्यते' इत्यादौ च यथाक्रमं भवनकर्मकगत्यनुकूलव्यापारजन्यगतिमान् भारः, ग्रामकर्मकगत्यवच्छिन्नविकर्षणकर्मताश्रयः शाखेत्याकारकबोधयोरुक्तव्युत्पत्त्यैव सम्पत्तौ \`दुहादेर्गोणकं कर्म नीवहादेः प्रधानक"मित्याद्युक्तिभेदेन विधिद्वयं शाब्दिकानामनादेयम् ।  
 णिजन्तोत्तरं कर्मतावाचिप्रत्ययस्थले तु मूलधातोः कर्तृतायां कर्मतातिदेशसम्भवे तादृशमेव कर्मत्व धात्वर्थस्य विशेष्यतया तिङार्द्यैर्बोध्यते, यथा \`चैत्रो ग्रामं गम्यत, गमितो वे'त्यादौ ग्रामकर्मकस्य व्यापारजन्यगमनस्य कर्त्ता चैत्र इत्यादि । यत्र तु न तदतिदेशस्तत्र मूलधातोः कर्मत्वमेव तदर्शविशेष्यतया तैरुच्यते, यथा \`ओदनः पाच्यते, खाद्यते, वा भृत्येन भर्त्रे'त्यादौ, तत्र भर्तृकर्तृव्यापारजन्यस्य भृत्यकर्तृकपाकादे) कर्मतयौदनादिरेव बुध्यते । \`मैत्रेण पूगं खाद्यमानश्चैत्रो व्रजती'त्यादौ कर्मणि शानजादिप्रत्ययः प्राक् परिचिन्तितः ॥ 78 ॥  
\</ का.प्र.78\>  
\<का.प्र.79\>  
 अथ \`भिद्यते, अभेदि वा कुशूलः स्वयमि'त्यादौ भेदाद्यनुकूल व्यापारवत्त्वरूपस्य तत्कर्तृत्वस्य कथं कुशूलादावन्वयः, भिदादेः परस्मैपदित्वेन तदर्थधर्मितया कर्तृत्वबोधने पदान्तरस्यासामर्थ्यात्, यगिचोर्विगुणत्वाच्चेत्यत आह ----  
  एकक्रियाधर्मितया कर्तृताकर्मतोभयोः ।  
  बोधने कर्मताकाङ्क्षैवापेक्ष्योत्सर्गतो भवेत् ॥ 79 ॥  
 कर्मताकाङ्क्षा कर्मत्वान्वयस्यैवानुकूला, आत्मनेपदयगादिसमभिव्याहाररूपाकाङ्क्षा व्युत्पत्तिवैचित्र्यादपेक्षणीया, न तु कर्तृत्वान्वयस्य परस्मैपदविकरणादिसन्दंशरूपा । यद्येवं \`तण्डुलचैत्रौ पच्येते' इत्यपि प्रयोगः स्यात्, न स्यात् सामग्र्योर्मिथो विरोधेन विभिन्नधर्मावच्छिन्ने प्रत्ययानां युगपत्कर्तृताकर्मत्वयोरनुभावकत्वस्याव्युत्पन्नत्वात्, अत एव \`पचेलिमौ मैत्रतण्डुलावि'त्यादिको न प्रयोगः,  
  आत्मने ध्रौव्यधातूनां सनन्तण्यन्तयोः किरः ।  
  श्रन्थिग्रन्थ्योस्तथा ब्रूञः कर्तृकर्मत्वबोधने ॥  
  यगिचौ न दुहेर्नो यगजन्तस्य च तस्य च ।  
  इच् वा स्यादुक्तधातूनां नित्यं तत्रात्मनेपदम् ॥  
 इति वृद्धस्मृतेः । \`स्वयं विकुरुते युवे'त्यादौ, \`स्वयं चिकीर्षते कट' इत्यादौ, \`स्वयं कटः कारयते, गौरुत्पुच्छ्यते, चोरयते' इत्यादौ, \`स्वयमवकिरते करी'त्यादौ, \`स्वयं श्रथ्नीते, ग्रथ्नीते वा मालिके'त्यादौ, \`स्वयं ब्रूते,कथे'त्यादौ, \`स्वयं दुग्धे गौरि'त्यादौ धात्वर्थकर्तृकर्मत्वयोर्युगपदन्वये कर्मत्वान्वयानुकूलस्य यको नापेक्षा, तथा, \`स्वयं व्यकृत युवा, स्वयमचिकीर्षत कट' इत्यादौ इचोऽपि, एवं \`स्वयलावि, अलविष्ट वा केदार' इत्यादौ स्वरान्तस्य धातोः । \`स्वयमदुग्ध, अदोहि वा गौर'त्यादौ दुहेश्चार्थस्य तदुभयभानार्थमिचोऽनावश्यकत्वमत उक्तमुत्सर्गत इति । \`विकारहेतौ सति विक्रियन्ते, येषां न चेतांसि त एव धीरा'(1) इत्यादौ तु यको गतिश्चिन्त्या ॥ 79 ॥  
 {(1) \`प्रत्यर्थिभूतामपि तां समाधेः शुश्रूषमाणां गिरिशोऽनुमेने'इति पूर्वार्धमस्य कुमारसम्भवे द्रष्टव्यम् ।}  
\</ का.प्र.79\>  
\<का.प्र.80\>  
 ननु \`शाकः पचता पश्यता वा भुज्यते' इत्यादितः कुतः पाकादौ साकादिकर्मत्वावगमः, सुबर्थस्यैव कर्मत्वस्य धात्वर्थे धर्मिणि साकाङ्क्षत्वादत आह ---  
  स्वकर्मकैकधात्वर्थकर्तृकापरकर्मता ।  
  यत्रान्वेत्यस्य कर्मत्वे प्रथमैवानुशिष्यते ॥ 80 ॥  
 स्वकर्मताकत्वविशिष्टैकधात्वर्थकर्तृ-कर्तृकस्यापरस्य धातुनिपातयोरन्यतरार्थस्य कर्मत्वं यत्र धर्मिणि अन्वेति तदीयत्वेनानुभाव्ये कर्मत्व प्रथमैवानुशिष्यते न तु द्वितीयादिरपेक्ष्यते, येन शाकः स्वकर्मताकपाककर्तृ - कर्तृताकभोजनकर्मतावानित्याद्यन्वयधीस्तत्र न स्यात् । अत एव "प्रधानशक्त्यभिधान् गुणशक्तिरभिहितवत् प्रकाशते" इति पठन्ति । "शक्तिः कारकमिति" शाब्दिकाः । कर्मतामात्रन्तु ज्यायः, तेन \`हस्तेन पचता भुज्यते शाक' इत्यादौ नाभिहिताधिकारीयप्रथमासक्तिः ॥ 80 ॥   
\</ का.प्र.80\>  
\<का.प्र.81\>  
 ननु यत्र विशिष्टवैशिष्ट्यावगाहितानिरूपकत्वेन गौणप्रधानभावापन्न क्रियाद्वये प्रकारीभूय एकविधस्यैव कर्मत्वादिकारकस्य भानं तत्र तन्न स्यात्, यथा "पक्त्वाऽन्नस्य दाता, भोक्तुमन्नस्य पाचकः, पुरस्य गत्वागन्ता, भुक्त्वा चैत्रस्य स्थितिः, पक्त्वा सूदस्य गमनमि"त्यादौ क्त्वादेर्निष्ठादित्वेन तदन्तधात्वर्थे षष्ठ्याः कर्मत्वाद्यनुभावकत्वस्य निषिद्धत्वात् । एवं यत्र तादृशक्रियाद्वये नानाविधकर्मत्वसम्प्रदानत्वादि प्रकारस्तत्रापि तथा, यथा "ब्राह्मणायाहूय ददाति, वृक्षात् आरुह्य पतती"त्यादौ, कर्म्मत्वादौ चतुर्थ्यादेरसामर्थ्यादत आह -----  
 गौणप्रधानक्रिययोः प्रकारीभूतकारके ।  
 एकस्मिन् वाऽपि भिन्ने वा प्रधानापेक्षया स्थितिः ॥ 81 ॥  
 यत्र गौणप्रधानतापन्नधात्वर्थद्वये प्रकारीभूयैकविधमनेकविधं वा यदीयत्वेन कारकं भासते तत्र प्रधानक्रियामपेक्ष्यैव स्थितिः कारकविभक्तेर्व्यवस्थितिः न तु गौणक्रियाम्, तथा च \`पक्त्वाऽन्नस्य भोक्ता ' इत्यादौ अन्नकर्मताकपाकोत्तरान्नकर्मताकभोजनत्वादिना, \`ब्राह्मणाय आहूय ददाती'त्यादौ च ब्राह्मणकर्मताकाह्वानोत्तरब्राह्मणसम्प्रदानताकदानत्वादिना बोधने व्युत्पत्तिवैचित्र्यादेव पचनाह्लादिगौणक्रियायां षष्ठीचतुर्थ्यादिना कर्मत्वादेर्भानमिति भावः ॥ 81 ॥  
\</ का.प्र.81\>  
\<का.प्र.82\>  
 ननु \`शत्रवे कुप्यती'त्यत्र शत्रोः प्रयुक्तत्वविषयित्वपरूपाभ्यामपादानत्वसम्प्रदानत्वाभ्यां कोपे, \`पुत्रेण ददाती'त्यत्र पुत्रस्य सम्प्रदानत्वकरणत्वाभ्यां दाने, \`पात्र्यां भुङ्क्ते' इत्यत्र पात्र्याः करणत्वाधिकरणत्वाभ्या भोजने, \`ग्रामं गच्छती'त्यत्र ग्रामस्याधिकरणत्वकर्मत्वाभ्यां गमने, \`चैत्रस्य चलनमि'त्यादौ च चैत्रोदेरधिकरणत्वकर्तृत्वादिना चलनादौ, युगपत्कथमन्वयधीरपादानत्वादिबोधने चतुर्थ्यादेरसामर्थ्यादत आह ----  
  एकस्यैकक्रियायान्तु कारकद्वयबोधने ।  
  यत्परं कारकं तत्र विहिता सुबपेक्षिता ॥ 82 ॥  
 एकस्मिन् धात्वर्थे यत्रैकनामार्थनिरूपितयोः कारकद्वयोर्युगपद्बोधस्तत्र लक्षितक्रमेण यत्परं कारकं तत्र विहिताऽनुशिष्टैव सुप् आकाङ्क्षानिर्वाहिका, न तु पूर्वत्र व्युत्पत्तिवैचित्र्यादित्यर्थः । \`दण्डेन ग्रामभ्याजे'त्यादावेक क्रियायामपि नैकरूपितं कारकद्वयमन्वेति ।  
 अत्र --------  
  अपादानसम्प्रदानकरणाधारकर्मणाम् ।  
  कर्त्तुश्चोभयससम्प्राप्तौ परमेव प्रवर्त्तते ॥  
 इति भर्तृहरिवचनात् करणत्वाधारत्वयोरेकदा अन्वयस्थलेऽधिकरणत्वार्थिकैव विभक्तिरपेक्षितेति प्राञ्चः । करणत्वार्थिकैव तथेति कालापाः, तैराधारत्वं निरुच्यैव करणत्वस्य निर्वचनादिति ध्येयम् ॥ 82 ॥  
\</ का.प्र.82\>  
\<का.प्र.83\>  
 कर्तृत्वकर्मत्वयोरनुक्तविधयाऽन्वयबोधोपयुक्तविभक्तीर्वक्तुमुपक्रमते
---  
  क्रियायां धातुलभ्यायां कर्तृत्वस्यावबोधिका ।  
  तृतीया कर्मतायास्तु द्वितीयोत्सर्गतो भवेत् ॥ 83 ॥  
 धात्वर्थे कर्तृत्वस्यान्वयबुद्धौ नाम्नस्तृतीया, कर्मत्वस्य च द्वितीया उत्सर्गतो हेतुः । \`सत्ताऽस्ति, ग्रहो गृह्यते' इत्यादौ वस्तुगत्या धात्वर्थेऽपि कर्तृत्वकर्मत्वाद्यन्वयो न धर्मिणो धातुजन्यामुपस्थितिमपेक्षते किन्तु नामजन्यामतस्तत्र न व्यभिचारः ॥ 83 ॥  
\</का.प्र.83\>  
\<का.प्र.84-85\>  
 सामान्यविधिरुत्सर्गः, स चापवादकं विशेषविधिं विना प्रवर्त्तते इति कर्मतायां द्वितीयाया वैकल्पिकं विशेषविधिं दर्शयति ------  
  (1)कर्मत्वस्य गतौ बोधे द्वितीयावच्चतुर्थ्यपि ।  
  अर्थे दयेशाः संज्ञश्च नाथ्यर्थाशंसने स्मृतौ ॥  
  पणि व्यवहृ-दीव्यर्थ-क्रयाद्यर्थेषु षष्ठ्यपि ।  
  कृञर्थप्रतियत्ने च हिंसने चाप्यपेक्षिता ॥ 84-85॥  
 \`ग्रामं गच्छती'त्यादित इव \`ग्रामाय गच्छती'त्यादितोऽपि गतौ ग्रामादि कर्मताकत्वस्यावगतेर्धात्वर्थगतौ कर्मत्वस्य बोधे द्वितीयावच्चतुर्थ्यप्यपेक्षिता ।  
 तथा \`दीनं दयते, ईष्टे' इत्यादित इव \`दीनस्य दयते, ईष्टे, संज्ञानीते, चिन्तयति, स्मरती'त्यादितोऽपि दयादौ, \`पुत्रस्य नाथते' इत्यादित आशंसायाम्(1) ।  
 \`शतस्य पणायते, व्यवहरति, दीव्यती'त्यादितः पणत्वोपगमक्रयविक्रयादिव्यवहारेषु ।  
 \`स्वर्णस्योपस्कुरुते' इत्यादितोऽपि गुणान्तराधानरूप्रतियत्ने, \`चौरस्य हिनस्ती'त्यादितो हिंसायाच्च कर्मत्वस्यान्वयबोधे षष्ठ्यपि । \`मैत्रमनुनाथती'त्यादौ नाथ्यर्थोऽपि प्रार्थनादिर्नाशंसनम् । \`नृपं पणायति, बन्धुं व्यवहरति, दिवं दीव्यती'त्यादौ पण्यादेरर्था अपि स्तुतितोषं गत्यादयो न क्रयादिरूपाः ॥ 84-85 ॥  
 {(1) गतौ कर्मत्वबाधे द्वितीयावच्चतुर्थी, दय-ईशयोरर्थे संपूर्वस्य ज्ञाधातोराशंसार्थकनाथधातोः स्मृधातोरर्थे च द्वितीयावत्षष्ठ्यपि, पणि- व्यवहृ-दीव्यत्यर्थक्रयाद्यर्थकधातुषु प्रतियन्नार्थकसोपसर्गकृधातौ हिंसार्थकधातौ च षष्ठ्यपि अपेक्षितेति कारिकाद्वयार्थः ।}  
 {(1) षष्ठ्यपि अपेक्षितेति अन्वयः, एवमग्रेपि ।}  
\</ का.प्र.84-85 \>  
\<का.प्र.86\>  
 धात्वर्थे कर्तृत्वकर्मत्वयोर्बोधने द्वितीयातृतीयादेर्नित्यापवादमाह
----  
  निष्ठाद्यन्यकृदन्तार्ते कर्तृत्वस्यान्वयं प्रति ।  
  कर्मत्वस्य च षष्ठ्येव हेतुर्बाधविधिं विना ॥ 86 ॥  
 निष्ठादिभिन्नं कृन्मात्रमन्ते यस्य न तु तदुत्तरप्रत्ययान्तरं, तादृशधातोरर्थे कर्तृत्वस्य कर्मत्वस्य वाऽन्वये नाम्नः षष्ठ्येव तन्त्रं न तु तृतीयादिः । (1)यथा \`चैत्रस्य गतिः, ग्रामस्य गमनमि'त्यादौ \`चैत्रेण दृष्टचरः, तण्डुलं पाचकतर' इत्यादौ तु धातोरुत्तरं न कृन्मात्रम्, अत एव निष्ठादिभिन्नयोरपि(न) जिन्नणोर्नित्यं तद्धितान्तत्वात् \`अङ्गानि व्यात्युक्षी, धनानि सांग्राहिणमि'त्यादौ कर्मतायां न षष्ठीप्रसङ्गः, प्रापकाभावात् । \`ग्रामस्य गन्तृमान् देशः, चैत्रस्य गतिमद्गृहमि'त्यादौ तु गतिश्चिन्त्या । अत्र गन्त्रादावेव षष्ठ्यर्थसम्बन्धो भासते न तु धात्वर्थे कर्मत्वादिरित्यपि कश्चित् । \`चैत्रेण भुक्तो, मैत्रेण दत्त' इत्यादौ \`सुकरः कटो मया, दुष्करः पटस्त्वया' इत्यादौ \`सुपानः सोमो मया, दुष्पानः सोमस्त्वये'त्यादौ च कर्तृत्वस्य \`तेमनं पचन्, ग्रामं गतवान्, पारायणमधीयन्, उपनिषदं धारयन्नि'त्यादौ \`घटं विद्वान्, तण्डुलं पेचिवान्' इत्यादौ \`भक्ष्यं भुञ्जान ' इत्यादौ \`सोमं पवमानः, पवचमुद्वहन्' इत्यादौ \`कटं चक्राण' इत्यादौ \`दधिर्घटं, चक्रिः कटमि'त्यादौ \`शत्रुं जिष्णुपि'त्यादौ \`स्त्रियमलङ्करिष्णुः कष्टं सहिष्णुरि'त्यादौ, \`धनं गृध्नुः शरं क्षिप्नुरि'त्यादौ \`कटं चिकीर्षुः, पुंयोगमाशंसुः, तण्डुलं भिक्षुरि'त्यादौ \`कटं दायी'त्यादौ \`ग्रामं गमी, ग्राममागामी'त्यादौ \`कटं कारतो व्रजती'त्यादौ \`तण्डुलं पक्त्वा वर्त्तते' इत्यादौ \`पयः पायं पायं व्रजती'त्यादौ \`पटं कर्त्तुं गच्छती'त्यादौ \`वदिता जनापवादमि'त्यादौ \`ग्रामं कामुकःस, सुखमभिलाषुक' इत्यादौ च कर्मत्वस्य धात्वर्थे विनैव षष्ठीमन्वय इत्यत उक्तं निष्ठादिभिन्नेति ॥ 86 ॥  
 {(1) अत्र \`कर्तृकर्मणोः कृती'ति (2।3।65) पा0 सूत्रं द्रष्टव्यम् ।}  
\</ का.प्र.86\>  
\<का.प्र.87-88-89\>  
 निष्ठादिकं विवृणोति ----  
  सम्प्रत्याधारवाच्यन्यः क्तः क्तवन्तुश्च शन्तृङ् ।  
  वन्सुरान-शान-कानाः किःष्णुगिष्णुक्नुरुस्तथा ॥  
  ऋण्यर्थकणिनिर्भावित्वार्थकेन् वुम् तुमर्थकम् ।  
  खल् खलर्थकयुः क्त्वा णम् तुमौ तृण्णुक्रञपि ॥  
  निष्ठादिः कथितः कृत्‌सु प्रत्ययानामयं गणः ।  
  कमेरुकञ् गणे नास्मिन् द्विषः शन्तृङ् विभाषया ॥ 87-88-89 ॥  
  वर्त्तमानत्वस्याधारत्वस्य च प्रत्यायको यः क्तस्तदन्तधात्वर्थैककर्तृत्वकर्मत्वयारेन्वये षष्ठ्येव प्रमाणम् । यथा(1) \`भीतं मृगाणां, मतः साधूनाम्, इष्टः प्रजानां, पूजितो जनानामि'त्यादौ, (2)\`सुप्तमरण्य पथिकानां, गतं नबो नक्षत्राणां, पीतमागारं पयस' इत्यादौ \`भुक्ता पात्री करम्भस्य मित्राणामि'त्यादौ च, अत उक्तं सम्प्रत्याधारवाच्यन्य इति । \`धनस्य ग्राही'त्यादावृण्यर्थे न णिनिः, \`ओदनस्य पाचक' इत्यादौ च न तुमर्थे वुण् । \`स्त्रियाः कामुक' इत्यादिदर्शनान्नात्र गणे कमेरुकञ् ग्राह्यः । तथा द्विषः शन्तृङ् विभाषया \`चौरं द्विषन्नि'तिव \`च्चौरस्य द्विषन्नि'त्यपि प्रयोगादिति ॥ 87-88-89 ॥  
 {(1) \`क्तस्य च वर्तमाने'(8।3।67) इति पाo सूत्रोदाहरणान्येतानि द्रष्टव्यानि ।}  
 {(2) \`अधिकरणवाचिनश्चे'ति (2।3।68) पाo सूत्रमस्य लक्ष्यम् ।}  
\</ का.प्र.78-88-89\>  
\<का.प्र.90\>  
 कृदन्तधात्वर्थे कर्तृत्वस्य कर्मत्वस्य वाऽन्वये षष्ठ्येव बाधकं विनातन्त्रमित्युक्तं तत्र बाधकमाह ---  
  स्त्र्यधिकारोक्तभावान्यकृतदन्तस्यार्थधर्मिके ।  
  द्वयोर्बोधे कर्मतायामेव षष्ठी न कर्त्तरि ॥ 90 ॥  
 स्त्र्यधिकारविहिताः ये भावप्रत्ययाः तदन्यकृदन्तस्य धातोरर्थे कर्तृत्वकर्मत्वयोर्युगपद् बोधने कर्मतायामेव षष्ठी तन्त्रं न तु कर्तृत्वे । यता \`ओदनस्य पाकश्चैत्रेण, दोहः क्षीरस्य गवां गोपेन' इत्यादौ । स्त्र्यधिकारोक्तभावान्तस्य धातोरर्थे तु कर्तृत्वकर्मत्वयोर्युगपदन्वये द्वयोरपि षष्ठ्येव, यथा \`भिदा तमसामकर्मस्य, छिदा वृक्षाणां दात्रस्य' इत्यादौ \`चिकीर्षा पुण्यानां पुरुषस्य, ईहा धनानां दीनस्य'त्यादौ \`मम भोजिका शक्तूनां, तव शायिका रात्रीणामि'त्यादौ यथा वा \`तीर्थानां गतिरास्तिकस्य, गुरूणां परिचर्य्या शिष्यस्य, पितॄणामुपासना सन्तानस्य, रजनीनां जागर्य्या चौरस्य, पुण्यानामकरणिर्जाल्मस्य, जन्तूनां हत्या व्याधस्य, हानिरर्थानां विरक्तस्य' इत्यादौ चेति । "हा-ज्या-ग्ला-म्लाभ्यः क्त्यर्थे निः" ।  
 उक्तक्तिन्याद्यन्तस्य धातोरर्थे कर्तृत्वकर्मत्वयोर्युगपद्बोधे कर्तृत्वांसे तृतीयाषष्ठ्योर्वैकल्पिकं कारणत्वमिति तु कौमाराः ॥ 90 ॥  
\</ का.प्र.90\>  
\<का.प्र.91\>  
 षष्ठ्येव तन्त्रमिति प्रागुक्तबाधकं विशेषविध्यन्तरमाह ----  
  कृत्यान्तदातोरर्थे तु कर्तृत्वस्यैव बोधने ।  
  षष्ठी वा स्याद्, द्वयोर्बोधे न द्वयोरपि सा भवेत् ॥ 91 ॥  
 कृत्यप्रत्ययान्तस्य धातोरर्थे कर्तृत्वमात्रस्य बोधने षष्ठीवत् तृतीयापि तन्त्रम् । \`कर्त्तव्यः, करणीयः, कृत्यः, कार्य्यः, प्रदेयो वा पटश्चैत्रस्ये'तिवच्चैत्रेणेत्यपि साकाङ्क्षत्वात् । तादृशधात्वर्थे कर्तृत्वकर्मत्वयोर्द्वयोर्बोधने तु न द्वयोरपि षष्ठी । यथा \`नेतव्यः, प्रापणीयो वा ग्रामं गौर्गोपेने'त्यादौ, \`गन्तव्यं ग्राममनेने'त्यादौ च । "तव्यानीयौ क्यप् ध्यण्यौ पञ्चैते कृत्यसंज्ञकाः" ॥ 91 ॥  
 ननु \`स्थितं चैत्रस्ये'त्यादौ कर्तृत्वस्य, गतं ग्रामस्ये'त्यादौ कर्मत्वस्य \`गतं ग्रामस्य चैत्रस्ये'त्यादौ कर्तृत्वकर्मत्वयोः क्रियायां कथमन्वयः, निष्ठाद्यन्यकृदन्तस्यैव धातोरर्थे कर्तुंत्वाद्यन्वयं प्रति षष्ठ्यास्तन्त्रत्वादत आह ----  
  द्वितीययेव कर्मत्वं कर्तृत्वं वा तृतीयया ।  
  षष्ठ्यापि बोध्यते भावक्तान्तधात्वर्थधर्मिणि ॥ 92 ॥  
 भावक्तान्तस्य धातोरर्थे कर्मत्वस्य कर्तृत्वस्य वाऽन्वये द्वितीयादिवत् षष्ठ्यापि तन्त्रम् उभयथैव प्रयोगात्, सर्वत्रैव कार्यतावच्छेदकसङ्कोचान्न व्यभिचारः ॥ 92 ॥  
\</ का.प्र.92\>  
\<का.प्र.93\>  
 करणत्वादेरनुक्तताप्रयोजकाः सुपः संक्षेपेणाह ---  
  तृतीया च चतुर्थी च पञ्चमी सप्तमी तथा ।  
  धात्वर्थे करणत्वादेर्बोधिकोत्सर्गतो मता ॥ 93 ॥  
 \`शतेन शताय वा परिक्रीणीत' इत्यादौ चतुर्थ्या, \`सर्पिषा सर्पिषो वा पूर्णः, फलेन फलस्य वा तृप्त' इत्यादौ च षष्ठ्या करणत्वस्य, \`दास्यै दास्या वा सम्प्रयच्छते मालामि'त्यादौ च तृतीयया सम्प्रदानत्वस्य बोधनादत उक्तमुत्सर्गत इति ॥ 93 ॥  
\</ का.प्र.93\>  
\<का.प्र.94\>  
 कारकार्थां सुपं निरूप्य तदन्यार्थां निर्वक्ति -----  
  यत्सुपो यादृशार्थो न प्रकारीभूय भासते ।  
  धात्वर्थे, तादृगर्थ सा कारकान्यार्थसुब्भवेत् ॥ 94 ॥  
 \[1\] प्रथमादीनां सप्तानामपि विभक्तीनामेकत्वादयोऽर्था व धात्वर्थे प्रकारीभूय भासन्ते परन्तु प्रकृत्यर्थे । \`पाक' इत्यादावपि सुबर्थसंख्या न प्रकारः, परन्तु पचनादिस्वरूपे नामार्थ इत्युक्तप्रायम् । समासनिविष्टस्य धातोरर्थे इति वा वक्तव्यम्, नहि \`ग्रामगत' इत्यादौ धात्वर्थे कर्मत्वादिरिवैकत्वादिरपि सुबर्थः प्रकारः, अत एव \`प्रासादात् प्रेक्षते' इत्यादौ ल्यबर्थस्य धात्वर्थे प्रकारत्वेऽपि तदर्थकपञ्चम्यां नाव्याप्तिः, \`प्रासादप्रेक्षक' इत्यादौ समासनिविष्टस्य धातोरर्ते ल्यबर्थस्यारोहणोत्तरत्वादेरप्रकारत्वात् । \`शलाकापरी'त्यादौ समासनिविष्टस्य नाम्नोऽर्थे प्रकारीभूतमप्येकत्वादिकं न धातोरर्थे । न च कारकविभक्तेरपि तदन्यार्थकत्वादतिप्रसक्तिः, उपाधेयसङ्करेऽप्युपाधेरसाङ्कर्य्यात् । \`चैत्र! व्रजे'त्यादौ एकत्वादिसंख्यावत् सम्बोध्यत्वमपि प्रथमार्थः, तच्च क्रियाकरणाय वक्त्रभिप्रेतत्वं, वक्तृनिष्ठविलक्षणबोधविशेष्यत्वं वा, तथा च तादृशसम्बनोध्यत्ववांश्चैत्रोऽनुमतव्रजनवानित्याकारकस्तत्र बोधः, संख्यातिरिक्तसुबर्थस्य प्रकृत्यर्थविशेष्यत्वनियमात् । \`छत्रिन् ! तुष्टो व्रजे'त्यादौ तु छत्रिण्येव तुष्टस्याभेदो भासते न तु तुष्टे छत्रिणः, प्रकृत्यर्थमुख्यविशेष्यक एव स्वार्शम्बोध्यत्वस्यान्वये सम्बुद्धिसुपः सामर्थ्यात्, अन्यथा \`छत्री दण्डी'त्यत्रेव \`छत्रिन् दण्डिन्नि'त्यत्रापि छत्रिदण्डिनोरभेदबोधापत्तेः, तदुपयुक्तस्य नाम्नो समानविभक्तिकत्वस्याविशिष्टत्वात्, \`छत्रिन् ! तुष्टो व्रजतु' इतिवत् \`छत्रिन् दण्डो व्रजतु' इत्यपि प्रयोगापाताच्च । \`हे चैत्रे'त्यादौ तु सम्भेदे नान्यतरवैयर्थ्यम् । "सुमित्रामात ! नैतत्ते विचित्रं चित्रयोधिन" इत्यादौ सम्बोध्यत्वमिव प्रशंस्यत्वमपि सम्बुद्धिसुपामर्थः, तत्रैव मातृकस्य ऋकारादेरकारोद्देशात् । "धृतिः स्वाहे" त्यादौ प्रथमादेश्चतुर्थ्याद्यनादेशे तस्या एव उद्देश्यत्वमर्थः ।  
 \[2\]\`दक्षिणेन ग्राममुत्तरेण पन्थानमि'त्यादौ एनप्रत्ययान्तस्य योगे ग्रामस्यादूरदक्षिणदिशीत्याद्याकारिका धीः, "दक्षिणोत्तराभ्यामदूरे एनोऽपञ्चम्या" इत्यनुशासनात्(1) । \`तत्रागार धनपतिगृहादुत्तरेणास्मदीय'मित्यादौ तु \`क्वचिदपवादाविषयेऽप्युत्सर्ग' इति न्यायात् दिगर्थयोगित्वात् पञ्चम्यपि(2) । (3)\`वृक्षमभि परि प्रति अनु वा द्योतते विद्युदि'त्यादावभ्यादेः कर्मप्रवटनीयस्य लक्ष्यीकृत्येत्यर्थः, तेन वृक्षं लक्षीकृत्याश्रित्य प्रकाशते विद्युदित्येव वाक्यार्थ इत्यास्रितत्वान्वयिनिरूपितत्वमेव तत्र द्वितीयया बोध्यते । अभ्यादेर्लक्षणाद्यर्थे निरूपितत्वादिसम्बन्धेन वृक्षादेरन्वयधियं प्रत्येव वा तदर्थकप्रदोत्तरं द्वितीयाऽपेक्षिता । \`प्राज्ञं प्रतिभोऽयमर्थः, प्राज्ञं प्रतिभाय वर्तते' इत्यादौ, प्रतिभातेस्त्वरया स्फुरणमर्थः न तु प्रतेर्लक्ष्यीकरणम्, उपसर्गे त्वातो डस्य क्त्वो ल्यपश्च विधानानुपपत्तेः, परन्तु प्रतिभातेर्योगे षष्ठ्येव द्वितीययापि तदर्थः सम्बन्धोऽनुभाव्यते, "षष्ठ्यर्थे द्वितीया वा प्रतिभाते"रित्यनुशिष्टेः, तेन प्राज्ञस्य या प्रतिभा झटितिस्फूर्त्तिस्तद्विषयतावानयमर्थ इत्येवं तत्र बोधः । \`वृक्षं वृक्षमभि परि प्रति अनु वा वायसा' इति वीप्सास्थलेऽपि प्रतिवृक्षवृत्तयो वायसा इत्यर्थः । \`पितरमभि परि प्रत्यनु वा चैत्र ' इत्यत्र इत्थम्भूतार्थकैरभ्यादिभिः \`पतिरीत्थम्भूतश्चैत्र" इत्यन्वयबोधः । \`यन्मां प्रति परि वा तद्देही'त्यादौ प्रतिपरिभ्यामुपस्थिते भागे मत्सम्बन्धो द्वितीयया बोध्यते, तेन \`यो मदीयो भागस्तं देहीत्ये'वं तत्र बोधः । \`कारीरीमनुवृष्टिरि'त्रानुशब्दस्य हेतुतावाचित्वात् कारीरीनिष्ठहेतुताका वृष्टिरित्यर्थः, कारीरी ---यज्ञविशेषः । \`शूरमनुयुध्यते, दरिद्रमनु याचते' इत्यादौ च तस्य सहार्थत्वात् शूरेण सह युध्यते इत्यादिरर्थः । \`उपार्जुनं क्षत्रियाः, अनु देवं दानवा' इत्यादावुपानुभ्यां हीनबलस्याभिधानात्(1) क्षत्रिया अर्जुनाद्धीनबला इत्याद्याकारकस्तत्र बोधः । तदुक्तमभियुक्तैः ------  
  लक्षणवीप्सेत्थम्भावेष्वभिर्भागे परिप्रती ।  
  अनुरेषु सहार्थे च हीने उपश्च कथ्यते ॥ इति?)  
 \`नरमधि गुणदोषयोश्चिन्ता, निशार्द्धं च पूजा समयमधि वा यस्तु पठती'त्यादिप्रयोगात् लक्ष्यीकृत्यार्थकस्याधिशब्दस्यापि योगे द्वितीयामिच्छन्ति । समया निकषा चाव्ययं सामीप्यार्थकं, तेन तद्योगे (1)\`समया ग्राममि'त्यादौ च ग्रामस्य समीपमित्यन्वये ग्रामाद्यवधिकत्वं तत्प्रतियोगिकत्वं वा द्वितीयया बोध्यते । (2)\`विद्यामृते, अन्तरेणाऽन्तरा विना वा नरः शोच्य' इत्यादौ ऋतेप्रभृत्यव्ययानामत्यन्ताभावस्तद्वैशिष्ट्यं वाऽर्थ इति विद्यात्यन्ताभाववान्नरः शोच्य इत्यन्वयेऽत्यन्ताभावेऽन्वितं प्रतियोगित्वम् द्वितीयार्थः । \`गगनमृते द्रव्यं न शब्दवदि'त्यादौ तूक्ताऽवल्ययानां भेदोऽप्यर्थः, तेन गगनभिन्नं द्रव्यंम न शब्दवदित्याकारकस्तत्र बोधः । \`हा पुत्रमि'त्यत्र हाऽव्ययस्यार्थे कष्टे द्वितीयान्तेन पुत्रसमवेतत्वं बोध्यते । \`धिक् पुत्रमि'त्यत्र धिगर्थगर्हायां पुत्रविषयित्वम् । \`हा पितः क्वासि हे सुभ्रु बह्वेवं विललाप स' (3) इत्यादौ स्वगतमेव कष्टं हाशब्देन बोध्यते, न तु पित्रादिगतम् । \`पुत्रस्य धिक्कार' इत्यादौ तु न धिगित्यस्यार्थे पुत्राद्यन्वयः किन्तु धिक्कारादिपदस्य । एवं \`पुत्रेण विनाकृतश्चैत्र' इत्यादौ न विनेत्यस्यार्थे, परन्तु विनाकृतपदस्य । विनाव्ययस्य योगे द्वितीयामिव तृतीयापञ्चम्यावपीच्छन्ति \`घटेन विना, घटाद्विना' इत्यपि प्रयुक्तेः । \`उपर्य्युपरि गृहं पताके'त्यत्र द्विरुक्तस्योपरिनिपातस्य सन्निकृष्टाऽर्द्धभागार्थकत्वेन गृहस्य सन्निकृष्टार्द्धभागे पताकेत्यर्तः । \`अधोऽधो मेघमम्भः, अध्यधि शिखरं घन' इत्यत्राप्युक्तदिशैवान्वयः, द्विरुपर्य्याधोऽधीनां सामीप्यवाचितायां तद्योगे द्वितीयानुशिष्टेः ।  
  सर्वेषां मद्यमम्लानामुपर्य्युपरि वर्त्तते ।  
  अत्राता शरणं यातं यात्यधोऽधश्च दुर्गतेः ॥  
 इत्यादौ द्विरुक्तस्याप्युपर्य्यादेर्न सामीप्यमर्थः परन्त्वतिशयः । \`गृहमभितः पुरतरुणा' इत्यत्र अभिताशब्दस्य खण्डशो वृत्त्या सर्व्वावच्छेदेनेत्यर्थः, तदेकदेशे च सर्वस्मिन् गृहावयवत्वं द्वितीययाऽनुभाव्यते । \`गृहं परितः सर्वत उभयतो' वा इत्यत्राप्युक्तरीत्यैवान्वयः । \`नर्दी यावन्ममं पुरं, गृहं यावद्धनं तव' इत्यत्र यावदित्यव्ययस्य मर्य्यादा अभिविधिश्च क्रमेणार्थः, तेन नदीपर्य्यन्तं मत्पुरं, गृहाभिव्याप्तं त्वद्धनमित्याकारस्तत्र बोधः । तत्पर्य्यन्तत्वञ्च तदवधिकविप्रकर्षशून्यत्वे सति तत्सन्निकृष्टत्वम् । तदभिव्याप्तत्वमपि प्रकृते तदारम्भकयावदवयवावच्छेदेन तत्संयुक्तत्वम् । \`मासं सुप्यते,क्रोशं गम्यते' इत्यादौ "कालाध्वनोरत्यन्तसंयोगे"(2।3।3) इत्यनुशिष्टेर्द्वितीययाऽभिव्याप्तिरुच्यते, तेन मासाभिव्याप्तः स्वापः, क्रोशाभिव्याप्तं गतेः कर्मत्वमित्यादिकस्तत्र बोधः । तत्र मासादेरभिव्याप्तिर्मासवृत्त्यधिकरणतावच्छेदकीभूतयावत्त्वपर्याप्त्यधिकरणकालवृत्तित्वं तथाविधयत्किञ्चिद्यावत्त्वव्यापकत्वं वा, क्रोशदेस्तु क्रोशगम्यदेशवृत्त्यधिकरणतावच्छेदकीभूतयावत्त्वपर्य्याप्त्यधिकरणदेशवृत्तित्वं यथाविधयत्किञ्चिद्यावत्त्वव्यापकत्वं वेति मन्तव्यम् ।  
 \[3\]\`अक्ष्ण काण'(1) इत्यत्र चक्षुः शून्यगोलकवत्त्वे सति च चक्षुर्गोलकवान् काणः प्रसवान्दस्य काणत्वाभावात्, गोलकार्थकाक्षिपदोत्तरतृतीयायास्तु विकृतत्वं वृत्तिमत्त्वञ्चार्थः, तत्राद्यं सम्बोध्यत्वमिव प्रकृत्यर्थे विशेषणविधयान्वितम्, काणत्वैकदेशे च चक्षुःशून्यत्वे प्रकृत्यर्थनिरूपितं चरमम्, तथा च विकृतगोलकवृत्तित्वविशिष्टं यच्चक्षुः शून्यत्वं तद्वद्गोलकवान् सचक्षुष्क इत्याकतारस्तत्र बोधः, पाणिनेरपि "येनाङ्गविकार" (2।3।20) इति सूत्रस्योक्तार्थ एव तात्पर्य्यात् । विकृतत्वन्तु विरूपत्वमयथासंस्थानवत्त्वपर्य्यवसितं "कुत्सितेऽङ्गे" इति कलापस्यैकवाक्यत्वात् । यद्वा स्वाधिष्ठानवृत्तित्वसम्बन्धेन चक्षुःशून्यो यश्चक्षुर्विनाशस्तद्वान् सच्चक्षुष्कः काणपदस्यार्थस्तादृशे (इति) च विनाशे अक्षिपदस्यार्थस्य गोलकस्य विकारप्रयुक्तत्वं तृतीयया बोध्यते, तथा च गोलकविकारप्रयुक्तस्य निरुक्तसम्बन्धेन चक्षुःशून्यस्य चक्षुर्नाशस्याश्रयः सचक्षुष्क इत्याकारस्तत्र बोधः, विकारस्तु कनीनिकाद्यपगमरूपो ग्राह्यः । \`पादेन खञ्ज' इत्यत्र सहसंस्थानशून्यचरणवान् खञ्जः, तथा च तत्राप्युक्तरीत्या विकृतपादवृत्तित्वविशिष्टं यत्सहजसंस्थानशून्यत्वं तद्वच्चरणवान्,चरणविकारप्रयुक्तस्य यथोचितसंस्थानैवधुर्यस्याश्रयीभूतचरणवानिति वा तत्र बोधः । \`श्रोत्रेण बधिरः' \`कायेन वामन' इत्यादावप्युक्तैव रीतिः, अङ्गपदस्य प्रयत्नावच्छेदकोपलक्षखत्वादिति वदन्ति ।  
 (1)\`मुखेन त्रिलोचनः कायेन दशवक्त्र' इत्यादौ तु यदि लोचनत्रयादिमत्तया मुखादिवैकृत्यमवबुध्यते तदा विकार एव तृतीया नोचेद्वैशिष्ठ्‌यमात्रे । \`जटाभिस्तापस' इत्यादितो जटाविशिष्टस्तापस इत्याद्यनुभवेन विशेषणेऽनुशिष्टतृतीयाया वैशिष्ट्यवाचितायां पर्यवसितेः । वैशिष्ठ्यञ्चात्र नाधिकरणत्वं सम्बन्धितमात्रं वा, \`मेयत्वेन घट' इत्यपि प्रयोगापत्तेः, परन्त्वतद्व्यावृत्तत्वम्, तथाच अजटव्यावृत्तिमांस्तापस इत्याकारस्तत्र फलितार्थः । इदन्तु बोध्यम् --- प्रकृत्यर्थस्य निरुक्तवैशिष्ट्यं यदि वर्त्तमानतया तया प्रत्याय्यते तदेदं विशेषणत्वेन, यदि चावर्त्तमानत्वेन तदोपलक्षणत्वेन व्यपदिश्यते, यथा \`शिखया परिव्राजको वर्त्तत' इत्यादौ यथा वा \`गुरुणा टीका, कुरुणा क्षेत्रमि'त्यादौ ।  
 \`पुत्रेण सहागतः, सूपेन सार्द्धं भुक्तः, चक्रेण सार्द्धं दण्डेन जनितः, पुत्रेण समं मित्राय दानमि'त्यादौ स्वान्वयितत्तत्कर्तृत्वादिकारकावच्छिन्नायाः समभिव्याहृतक्रियायाः समानकालीनत्वरूपं साहित्यं सहाद्यव्ययस्यार्थः, तदेकदेशे च कर्तृत्वादिकारके स्वप्रकृत्यर्थस्याधेयत्वं तृतीयया बोध्यते, तेन पुत्रवृत्तिकर्तृताकाऽऽगतिकालीनाऽऽगतिकर्तृतावान्, सूपनिष्ठकर्मताकबोजनकालीनभोजनकर्मतावान्, चक्रनिष्ठकरणताकोत्पत्तिकालीनदण्डनिष्ठकरणताकोत्पत्तिमान्, पुत्रसम्प्रदाताकदानकालीनं मित्रसम्प्रदानताकं दानमित्याकारकस्तत्र बोधः । "तुल्यवदेकक्रियान्वयित्वं साहित्य"मिति प्रवादस्याप्येककारकान्वयित्वेन तुल्ययोरेकेजातीयक्रिययोरन्वयित्वं समानकालीनत्वमित्यत्र तात्पर्य्यात् । \`पुत्रेण सह गत ' इत्यत्र समभिव्याहृतापि गतिक्रिया न कर्मत्वादिनाऽन्वयिनी, किन्तु निष्ठार्थकर्तृत्वेनेति पुत्रकर्मकत्वाद्यवच्छिन्नगतिकालीनत्वस्य न तत्रावगमः । \`पुत्रेण सह गतं चैत्रेणे'त्यादावपि तृतीयार्थ एव कर्तृत्वे गतिक्रियाऽन्विता । यत्तु \`पुत्रेण सहगत'इत्यत्र समभिव्याहृतगत्यादिक्रियाकालीनत्वमेव सहाद्यव्ययस्यार्थस्तन्निविष्टगतौपुत्रादिपदोत्तरतृतीयालब्धस्य पुत्रनिष्ठकर्तृत्वस्यान्वयादेव पुत्रकर्तृकगतेर्लाभात् ---- इति । तन्न, तृतीयार्थकर्त-त्वस्य धात्वर्थ एव साकाङ्क्षत्वेन सहाद्यर्थे तदन्वयस्याव्युत्पन्नत्वात् । \`पुत्रेण समं मित्रं प्राप्तश्चैत्र' इत्यादौ तु तात्पर्यवशात् पुत्रकर्तृकमित्रग्राप्तिकालीनमित्रकर्मकप्राप्तिकर्तृत्वं, कदाचिच्च पुत्रकर्मकप्राप्तिकालीनमित्रकर्मकप्राप्तिकर्तृत्वं चैत्रस्य बुध्यते, समभिव्याहृतायाः प्राप्त्यादिक्रियायाः कर्तृत्वे इव कर्मत्वेऽप्यन्वयितया तत्प्रत्येकावच्छिन्नप्राप्त्यादिकालीनत्वबोधने सहाद्यव्ययस्य सामर्थ्याप्रच्यवात् । न चान्यकर्तृकधनप्राप्तिदशायां ग्रामप्राप्तिमित्यपि मैत्रे \`धनेन सहाऽयं ग्रामं प्राप्त' इति प्रयोगापत्तिः, तस्य धनकर्मकप्राप्तिकालीनग्रामकर्मकप्राप्तिमत्त्वानपायादिति वाच्यम् । \`घटत्वेन सह घटमवगाते बुद्धिरि'त्यादौ क्वचित् कर्तृत्वावच्छिन्नायाः समानकर्तृकत्वस्येव सर्वत्र कर्मत्वावच्छिन्नायाः समभिव्याहृतक्रियायाः समानकालीनत्वस्येव समानकर्तृकत्वस्यापि सहार्थे निवेश्यत्वात् । यत्तु --- स्वान्वयिकर्मत्वाद्यवच्छिन्न समभिव्याहृतक्रियैव सर्वत्र सहाद्यव्ययस्यार्थस्तस्याश्च समानकालीनत्वैककर्तृत्वोभयसम्बन्धेनैव समभिव्याहृतक्रियायामन्वयान्नोक्तदोष - इति, तत्तुच्छम्, \`शाकस्य भोजनं न सुधया सहे'त्यादिवाक्यानां समानकर्तृकत्वादिसम्बन्धेन सुधाकर्मकभोजनाद्यभावस्य बोधकतायामप्रामाण्यापत्तेः, वृत्त्यनियामकसम्बन्धावच्छिन्नप्रतियोगित्वाप्रसिद्धेः ।  
 \`पटः पटत्वेन सह भासते' इत्यादौ पटत्वनिष्ठविषयतायाः समानकालीनत्वमिव समानप्रतियोगिकत्वमप्यर्थः, विभिन्नज्ञानीयविषयतायां तादृशाप्रयोगात् । \`पुत्रेण सह गतिरि'त्यादौ कर्तृत्वाद्यन्वयिक्रियासमभिव्याहारविहरेण शक्त्या पुत्रकर्तृकगतिकालीनत्वादेर्बोधयितुमशक्यत्वादनन्यगत्या सहादेस्तादृशार्थे निरूढलक्षणा । \`पुत्रेण सह स्थूल' इत्यादावपि समभिव्याहृतनामार्थतावच्छेदकीभूतस्थौल्यादिसमानकालीनत्वे, तथा च पुत्रवृत्तिस्थौल्यकालीनस्थौल्यवानित्याकारस्तत्र बोधः । \`पत्न्या सहाग्निमादध्यादि  
'त्यादौ पत्नीकर्तृकस्याग्न्याधानस्यालीकत्वेन तत्समानकालीनत्वस्य प्रमापयितुमशक्यत्वात् सामानाधिकरण्यपर्यवसितसहभावमात्रं तत्र सहस्यार्थः, यथा \`घटेन सह पटवद्गृहमि'त्यादौ । एतेन \`यत्कर्त्तव्यं तदनया सहे'त्यादिको विधिरपि व्याख्यातः । \`पुत्रेणागत' इत्यादौ विनापि सहादिप्रयोगं तदर्थस्य प्रतीतेस्तृतीयाया एव तत्र कर्तृत्वाद्यवच्छिन्नागतिसमानकालीनत्वादिकमर्थः, तन्निविष्टे च कर्तृत्वादौ प्रकृत्यर्थस्य पुत्रादेराधेयत्वेनान्वयः ।  
 \`धनेन कुलं, दण्डेन घट' इत्यादौ व्यापारगर्भस्य करणत्वस्याप्रतीतावपि हेतुत्वप्रत्ययात् \`अभिधातेन क्रिये'त्यादौ करणत्वस्य बाधाच्च तत्र जनकत्वरूपं हेतुत्वमेव तृतीयार्थः, तथा च धननिष्ठहेतुताकं कुलमित्याकारस्तत्र बोधः । न च \`गोत्वं न घनेने'तिवत् \`कुलं न घनेने'त्यपि स्यात्, निरूपकत्वादेः सम्बन्धस्य वृत्त्यनियामकतया तदवच्छइन्नाभावस्य प्रत्येतुमशक्यत्वादिति वाच्यम् । \`कुले धनस्य हेतुत्वं, गवि द्विजस्य सम्प्रदानत्वं, पतने वृक्षस्यापादानत्वं, वह्नौ धूमस्य ज्ञापकत्वं, धने चैत्रस्य स्वामित्वं, धटे भूतलस्याधिकरणत्वमि'त्यादिप्रतीत्या निरूपकत्वस्यापि सम्बन्धस्य क्वचिद्वृत्तिनियामकत्वात्, न हि कुलादिनिरूपितं हेतुत्वादिकमेव धनादिनिष्ठत्वेन तासु भासते धनादिनिष्ठहेतुत्वादेः सम्बन्धविशेषेण कुलादिवृत्तिताया अप्यनुभावकत्वेनैकशेषस्य दुष्करत्वात् । वृत्त्यनियामकसम्बन्धस्य प्रतियोगितानवच्छेदकत्वे \`पतनमिदं वृक्षान्न तु गृहात्, गमनमिदं ग्रामस्य न तु गृहस्ये'त्यादौ पञ्चम्याद्यर्थस्य विभागादेरनुकूलत्वसम्बन्दावच्छिन्नाभावस्य प्रत्ययायोगाच्च, तत्र पञ्चम्यादिलक्षितस्य विभागाद्यनुकूलत्वस्यैव नञा विरहबोधने \`गोत्वं न घनेने'त्यादावपि तृतीयादिलक्षणालब्धस्य धनादिनिष्ठहेतुतानिरूपकत्वादेरभावस्य नञा बोधसम्भवात् । अस्तु वा हेतुत्वादिविहिततृतीयादेर्जन्यत्वसम्प्रदेयत्वादिकमेवार्थः, तथा च कुलं धनजन्यतावदित्याकार एवास्तु तत्र बोधः । \`धूमेन वह्निरणुत्वेन द्रव्यत्वमित्यादौ तु वह्न्यादेर्धूमाद्यजन्यत्वेन धूमादिनिष्ठजनकत्वानिरूपकत्वादनायत्या ज्ञापकत्वलक्षणं गौणमेव हेतुत्वं तत्र तृतीयार्थः, तेन धूमनिष्ठं यज्ज्ञापकत्वं तद्वान् वह्निरित्याकारस्तब्र बोधः । तद्वत्त्वञ्च स्वप्रियोगिविषयत्वसम्बन्धेन ग्राह्यम् । न च धूमादेर्वह्णयादिभानजनकत्वं बाधितं, लिङ्गस्यानुमितावहेतुत्वादिति वाच्यम् । वह्न्याद्यवगाहिनि स्वसाक्षाताकारे विषयविधया स्वनिष्ठत्वेनाभावप्रत्यक्षे च सन्निकर्षघटकतया धूमादेर्जनकत्वसम्भवात् । \`धूमेनेत्यत्र धूमपदस्य धूमज्ञाने, अणुत्वेनेत्यादौ च त्वादिप्रत्ययस्य स्वार्थज्ञाने लक्षणया तन्निष्ठत्वेन ज्ञापकत्वमुक्तस्थले तृतीयया बोध्यत' इति तु चिन्तामणिकृतः । यद्यप्युक्तदिशा व्याप्तिभ्रमेण च वह्न्यादेरपि धूमादिज्ञापकत्वमस्त्यतो वह्निना धूमवानित्यादेरपि प्रामाण्यापत्तिः, तथापि तत्तदर्थकपदोत्तरतृतीयायास्तत्तदर्थव्यापकनिष्ठेनैव स्वप्रतियोगिविषयत्वादिसम्बन्धेन तत्तदर्थनिष्ठज्ञापकत्वादेरन्वयबोधं प्रति हेतुत्वात् धूमादेश्च वह्न्याद्यव्यापकत्वान्न तथा । न च धूमादेरपि द्रव्यत्वादिरूपेण वह्न्यादित्र्यापकत्वादुक्तदोषतादवस्थ्यं, धूमत्वावच्छिन्नस्य वह्निव्यापकत्वस्य सम्बन्धत्वे च धूमो न वह्निनेत्यादेरप्रामाण्यापत्तिर्निरुक्तसंसर्गस्याप्रिसद्ध्या, तेन वह्निनिष्ठज्ञापकत्वाभावस्य नञा बोधयितुमशक्यत्वादिति वाच्यम् । धूमत्वादिविशिष्टे तृतीयार्थस्य वह्न्याहिज्ञापकत्वस्य बोधने विशिष्टप्रतियोग्यनधिकरणवह्न्यादिमन्निष्ठाभावीयधूमत्वान्यधूमवृत्तिधर्मानच्छिन्नप्रतियोगित्वम् धूमत्वावच्छिन्नप्रतियोगित्वस्य चज द्वित्त्वाद्यवच्छिन्नाभावरूपाया एव वह्न्यादिव्यापकतयाः संसर्गत्वेन घटादावेव तादृशव्यापकतायाः सुप्रसिद्धत्वात् । निरुक्तप्रतियोगिताद्वयोरभावश्च साध्यताघटकसम्बन्धावच्छिन्नप्रतियोगितानिरूपितेनैव स्वरूपसम्बन्धेन ग्राह्यः, तेन व्यधिकरणसम्बन्धद्वयावच्छिन्नयोर्वह्नित्वावच्छिन्नप्रतियोगित्वयोर्वह्वौ सत्त्वेऽपि वह्निर्धूमेनेत्यादेर्नायोग्यत्वमिति युक्तमुत्पश्यामः ।  
 यत्तु --- वह्न्यादिपदोत्तरयोः तृतीयापञ्चम्योर्वह्न्यादिव्यापकतावच्छेदकरूपावच्छिन्नं वह्न्यादिज्ञाप्यत्वमेवार्थः, तस्य च धूमत्वादिविशिष्टे धूमत्वाद्यवच्छिन्नप्रकारतानिरूपितस्वरूपसम्बन्धेनैव साकाङ्क्षत्वात् वह्निना धूम इत्यादिको न योग्यः, किन्तु वह्निना न धूम इत्यादिरेव वह्न्यादिव्यापकतावच्छेदकीभूतरूपावच्छिद्यस्य वह्न्यादिजन्यज्ञानविषयत्वस्य धूमत्वादिविशिष्टे धूमत्वाद्यवच्छिन्नप्रकारतानिरूपितस्वरूपसम्बन्धेनासत्त्वात् --- इति, तच्चिन्त्यम्, \`वह्निना धूम' इत्यादौ वह्न्यादिव्यापकत्वस्य प्रकारतया भानेऽनुभवविरोधादिति दिक् । धूमादिनिष्ठपञ्चम्यर्थज्ञापकत्वादिविशिष्टस्य च वह्न्यादेर्धूमादिमदनुयोगिकेनैव तद्व्यापकताघटकसंयोगादिसम्बन्धेन मतुबाद्यर्थे साकाङ्क्षत्वा\`दयः पिण्डं धूमेन वह्निमदि'त्यादिको न प्रयोगः । \`दण्डाद्घटो धूमाद्वह्निरि'त्यादौ च हेतुतार्थिकायाः पञ्चम्या अप्युक्तदिशैवाऽन्वयो द्रष्टव्यः ।  
 \`घटने शून्यो, विधुरो, रहित' इत्यादौ घटत्वाद्यवच्छिन्नप्रतियोगित्वमेव शून्यत्वाद्यन्वयि तृतीयार्थः । \`प्रकृत्या कृपणः, स्वभावेन सरल' इत्यादौ प्रकृत्यादिपदं यावदाश्रयवृत्तिधर्मपरं, तृतीयार्थश्चाभेदस्तादात्म्यं वा, "प्रकृत्यादिभ्यश्चे"ति सूत्रेण तत्रैव तद्विधानात्, एवञ्च स्वाश्रयाधिकरणयावत्कालवृत्तिर्कापण्यवानित्याकारस्तत्र बोधः । \`सुरथो नाम राजे'त्यत्र सुरथः सुरथशब्दवाच्यः, तदकेदेशे च शब्दे लुप्ततृतीयाकेन संज्ञार्थकनामेत्यव्ययेन प्राप्तस्य संज्ञातादात्म्यस्यान्वयः, तेन
संज्ञातादात्म्यवत् सुरथशब्दवाच्यो राजेत्यर्थः । \`नामेत्यव्ययार्थः सम्भाव्यत्वं, तच्च सुरथेऽन्वितमि'ति कश्चित् । \`नाम्ना चन्द्रमुखी'त्यादौ अनव्ययेनापि नामपदेनोक्तदिशैवान्वयः । \`धान्येन धनं, घटत्वेन साजात्यं, वाजपेयेन यजनमि'त्यादावपि धनाद्यन्वयी धान्यादेरभेद एव तृतीयार्थः । \`तत्र धूमेन वह्निरित्यादाविव ज्ञापकत्वं तथे'त्यपि वदन्ति । \`जात्या ब्राह्मण ' इत्यादौ ब्राह्मणपदस्यादृष्टविसेषप्रयोज्यधर्मवत्परतया तादृशधर्म एव जात्यभेदस्यान्वयः, स्वरूपत उपस्थिते ब्राह्मण्ये तदन्वयायोगात् । \`घटत्वेन जन्यत्वं, प्रकारकत्वमि'त्यादौ अवच्छेदकत्वमवच्छेद्यत्वं वा तृतीयार्थः । \`चैत्रेण चैत्रस्य वा तुल्य' इत्यादौ भिन्नत्वे सति धर्मवत्त्वं तुल्यता, तन्निविष्टे च भेदे तृतीद्यर्थस्य प्रतियोगित्वस्य धर्मे चाधेयत्वस्यान्वयात् चैत्रत्वाद्यवच्छिन्नान्यत्वे सति चैत्रवृत्तिधर्मवानित्यर्थः । \`चैत्रेण चैत्रस्य वा सादृश्यमि'त्यादावपि तथैवान्वयः । "तुलोपमयोर्योगे तृतीया नेष्यत" इति पाणिनीयाः(1) । \`तुलामधारेण शरद्धनेन, केनोपमा भवतु तेऽस्य पराक्रमस्य' इत्यादिकस्तु दृश्यते प्रयोगः । \`गजेन तुल्यगमनो, वृषस्य सदृशेक्षणः' इत्यादौ तु गत्यादिकं तृतीयार्थः, तेन गजगतितुल्यगतिमान्, वृषेक्षणतुल्येक्षणवानित्याकारस्तत्र बोधः । \`भोगेषु प्रसितः, उत्सुकः' इत्यादौ सप्तम्या इव,\`भोगैः प्रसितः, उत्सुक' इत्यादौ तृतीयाया अपि विषयत्वलक्षणं गौणमधिकरणत्वमर्थः, तेन भोगेष्वनुरक्त इत्येवं तत्र बोधः । \`पुष्ये स्नायादि'त्यादौ पुष्यादितः कालार्थकतद्दितस्य लुकि ततः सप्तमीवत् \`पुष्येण स्नायादि'त्यादावपि तादृशार्थकतृतीयया अधिकरणत्वं बोध्यते, तथा च पुष्ययुक्तकाले स्नायादित्येवं तत्र बोधः । \`पुष्ये रूपमि'त्यादौ, रूपादेः पुष्यवृत्तित्वं प्रतीयते न तु तद्युकालवृत्तित्वम्, अतः पुष्येण रूपमित्यादिको न प्रयोगः ।  
  \[4\]मन्यतेः(1)कर्मणो यस्मादयुक्तैवापकृष्टता ।  
  नञ्बोध्याऽस्मात् द्वितीयावच्चतुर्थी प्राणिवर्जितात् ॥  
 इति भाष्यस्मृतेर्मन्यतेरनुक्तकर्मणि यदवधिकापकृष्टत्वं नञा बोध्यं तत्र द्वितीयावच्चतुर्थ्यपि प्रमाणम्, तेन \`न त्वा तृणं मन्ये' इत्यादाविव \`न त्वा तृणाय मन्ये' इत्यादावपि त्वां तृणादपकृष्टं मन्ये इत्यर्थः । \`द्रौणिर्मर्य्यादयो हीनो ब्राह्मणो नैष दुर्मति'रित्यादावसमस्तस्यापि नञोऽपकर्षप्रत्यायकत्वात् । \`न त्वं कीटो मतो ममे'त्यादौ मन्यतेः कर्मापित्वादादिकं नानुक्तम् । \`जारजं न द्विजं मन्ये'इत्यादौ जारजादेर्द्विजाद्यकृष्टत्वं नायुक्तमबाधितत्वात् ।  
  न नावं मन्यते योऽश्वं न काकं मन्यते शुकम् ।  
  नान्नं स मन्यते सर्पिर्न शृगालं स मानुषः ॥  
 इत्यादौ तु नावाद्याः प्राणिन एव -----  
  नौकाकान्नशृगालानां प्राणित्वं शाब्दिकस्मृतेः ।  
 \`न तृणाय युवां मन्ये, न त्वा तृणाभ्यां मन्ये' इत्यादिकस्तु न प्रयोगः, भेदस्येवापकर्षस्याप्यसमस्तनञाबोधने प्रतियोग्यनुयोगिनोः समानवचनान्तत्वस्य तन्त्रत्वात् ।  
  सदृशत्वं तृणादीनां मन्यकर्मण्यनुक्तके ।  
  द्वितीयावच्चतुर्थ्यापि बोध्यते बाधितं यदि ॥  
 इत्यापिशलेर्मतम्, तेन \`तृणाय त्वां मन्यते' इत्यादेस्तृणसदृशं त्वां मन्यते इत्यर्थः । तन्मत एव ----  
 तृणाय मत्वा रघुनन्दनोऽथ बाणेन रक्षः प्रधनान्निरास्थत् ॥  
 इति भट्टिः (सo श्लोo 36) । प्रधनं - युद्धम् ।  
 (1)\`पुष्पमिदं विष्णवे नम' इत्यस्य विष्णुप्रीत्युद्देश्यकमन्त्रकरणत्यागस्य कर्मेदं पुष्पमित्यर्थः, तत्र चतुर्थ्या प्रीत्युद्देश्यकत्वं तदिच्छाधीनत्वरूपं नमः पदार्थे मन्त्रकरणकत्यागे बोध्योते, प्रकृत्यर्थस्य च विष्ण्वादेः प्रीतौ तदिच्छायां वाऽन्वयः । ब्राह्मणप्रीत्युद्देश्यकस्य च गवादित्यागस्य मन्त्रकरणकत्वे प्रमाणाभावाद् \`ब्राह्मणाय नम' इत्यादिको न प्रोयगः । \`ब्राह्मणेभ्यो नमो नित्य'मित्यादौ तु नमःपदार्थो नतिरेवेति तत्र विषयत्वं(च) चतुर्थ्या बोध्यते । \`पुष्पमिदं परमात्मने नम' इत्यादौ परमात्मनः प्रीत्यसत्त्वेऽपि तत्प्रीतित्वप्रकारेकच्छासम्भवान्न तत्प्रीत्युद्देश्यकत्वाप्रसिद्धिः । स्वस्वकरणको हविस्त्यागः स्वधास्वाहयोरर्थः, तेन \`इदं पित्रे स्वधा, अग्नये स्वाहे'त्यादौ पित्रुद्देश्यकस्य स्वधापदकरणकस्य हविस्त्यगस्य कर्मेदमित्याकरकस्तत्र बोधः । पैतृके त्यागे स्वाहादेर्दैविके च स्वधादेर्न करणत्वं तद्ग्राहकप्रमाणाभावादतः \`पित्रे स्वाहा, अग्नये स्वधे'त्यादिको न प्रयोगः । \`वषडिन्द्राये'त्यत्राप्युक्तदिशैवान्वयः । \`स्वस्ति प्रजाभ्य' इत्यादेः प्रजानिष्ठं कुशलमित्यर्थः, स्वस्तिशब्दस्य कुशलवाचित्वात् । कुशलस्याशंसास्थले तु \`स्वस्त्यस्तु प्रजाभ्य' इतिवत् \`स्वस्त्यस्तु प्रजानामि'त्यपि प्रमाणम् "आशंस्यैर्धनकुशलायुष्यार्थेर्यौगे चतुर्थी वेति" भागुरिस्मृतेरित्यपि वदन्ति(1) । \`चेत्रस्य सुखं, मैत्राय हितमि'त्यादित इव \`चैत्राय सुखं मैत्राय हितमित्यादितोऽपि चैत्रादिनिष्ठत्वेन सुखादेर्बोधात्तत्राप्याधेयत्वं चतुर्थ्यर्थः । \`सुखायालं समर्थो योग्यं वा भोजनमि'त्यादावलमादिपदार्थैकदेशे सामर्थ्ये सुखादिनिरूपितत्वं चतुर्थ्या बोध्यते । \`अलमनेने'त्यादौ वैफल्यमेवालम्पदस्यार्थो न तु सामर्थ्यम् । \`यूपाय दारु, रन्दनाय स्थाली'त्यादौ तु यूपाद्युद्देश्यकत्वं तदिच्छाधीनत्वरूपं व्रजनादौ, भावकृदन्तात् तुमर्थे चतुर्थ्यनुशिष्टेः । अत एव परपाकार्थं गच्छत्यपि पुरुषे \`पक्तुं व्रजती'त्यादिक इव \`पाकाय व्रजती'त्यादिको न प्रयोगः, समानकर्तृकत्वस्यापि तुमर्थेऽन्तर्भावात् । \`पटाय व्रजती'त्यादौ च पटादेर्भावकृदन्तानुपस्थाप्यत्वान्न तदिच्छाधीनत्वादेर्ब्रजनादाववगमः, तुम इव तदर्थकचतुर्थ्या अपि धात्वर्थ एव स्वार्थे साकाङ्क्षत्वाच्च । \`पाकाय स्थाली'त्यादितो न पाकेच्छाधीनत्वादेः स्थाल्यादौ । \`फलेभ्यो व्रजती'त्यादेः \`फलान्याहर्तुं व्रजती'त्यादिसमानार्थकत्वानुरोधात्तत्र फलकर्मकाहरणेच्छाद्यधीनत्वं फलाद्युत्तरचतुर्थ्या व्रजनादौ बोध्यते, रीतिरुक्तैव ।  
 \[5\]\`पूर्वो(1)ग्रामादि'त्यत्रोदयाचलसन्निकृष्टरूपस्य पूर्वपदार्थस्यैकदेशेतादृशसन्निकृष्टत्वे ग्रामाद्यवधिकत्वं पञ्चम्या बोध्यते, \`ग्रामादुत्तरो दक्षिण' इत्यादावपि कैलाससन्निकृष्टत्वादिपर्य्यवसितोत्तरत्वादौ, \`ग्रीष्मात् पूर्वो वसन्तः, कृष्णात् पूर्वोहलायुध'इत्यादौ तु प्रागभावक्षणोत्पन्नत्वादिपर्य्यवसन्नस्य पूर्वत्वादेर्घटके प्रागभावादौ ग्रीष्मादिनिष्ठप्रतियोगिताकत्वम्, \`घटादन्योभिन्नः, पृथिगि'त्यादौ घटत्वाद्यवच्छिन्नमवधित्वं प्रतियोगित्वं वा अन्याद्येकदेशे भेदे निरूपितत्वसंसर्गेण, तेन घटनिष्ठघटत्वावच्छिन्नावधिताकभेदवानित्याकारकस्तत्र बोधः । \`गृहाद्गङ्गा मम परा, काश्याः सैवापरा मम' इत्यादौ विप्रकृष्टत्वसन्निकृष्टत्वरूपयोदेशिकपरत्वापरत्वयोरन्वितं गृहकाश्यादिसापेक्षत्वं पञ्चम्यर्थः, स च स्वरूपसम्बन्धः पदार्थान्तरं वा, तेन गृहापेक्षया मद्विप्रकर्षवती गङ्गा, काश्यपेक्षया मत्सन्निकर्षवती गङ्गेत्याकारस्तत्र बोधः । (1)\`परिगृहाद्गतः, अपगृहाद्भुक्त' इत्यादौ पर्य्यपयोः परित्यज्येत्यर्थः, स च धात्वर्थ एव साकाङ्क्षस्तेन गृहात्परि चैत्र इत्यादिको न प्रयोगः । \`आदेहाद्वस्त्रं, आगृहादुद्यानमि'त्यत्राभिव्याप्तत्वं मर्य्यादा वाऽऽङोर्थः, तेन देहव्याप्तं वासो, गृहमर्य्यादाकमुद्यानमित्याकारस्तत्र बोधः, तदुभयञ्च निरुक्तं प्राक् ।  
 वैश्येभ्यः क्षत्रियाः शूराः, शूद्रेभ्यो धनिनो विशः ।  
 इत्यत्र वैश्यशौर्य्यादधिकशौर्य्यवन्तः क्षत्रियाः, शूद्रधनादधिकधनवन्तो वैश्या इत्यर्थः, सजातीयाधिक्यरूपे व्यतिरेकेऽपि पञ्चम्या अनुशिष्टेः । शौर्य्यादेर्वैश्यशौर्य्याद्यधिकत्वञ्च वैश्यशौर्य्यादिमात्रवृत्तिसंख्यासामान्यनिष्ठभेदप्रतियोगितावच्छेदकीभूतजातिमत्संख्यापर्य्याप्त्याधिकरणत्वम् । तच्छौर्य्यपर्य्याप्तसंख्यासामान्यनिष्ठभेद प्रतियोगितावच्छेदकीभूतजातिमद्बहुत्ववत्त्वन्तु न तथा, यस्यैकमेव शौर्य्यं यस्य च शौर्य्यद्वयमेव तद्वतः \`स शूर' इत्यादेरयोग्यतापत्तेः, तदुभयशौर्य्यायोः पर्य्याप्तसंख्याबहुत्वयोरप्रसिद्धेः । इदन्तु बोध्यम् -- \`निरुक्तवैश्यादिशौर्याद्यधिकत्वे वैश्यादेः प्रकृतिलभ्यत्वादितरभागः खण्डशो वृत्त्या पञ्चम्या प्रतिपाद्यत' इति ।  
 \[6\] \`चैत्रस्य(1) धनं, वृक्षस्य शाखाः, स्फटिकस्य लौहित्यमि'त्यादौ स्वत्वस्य समवेतत्वादिकं प्रातिस्विकरूपेणैव षष्ठ्यर्थः, सम्बन्धत्वेन तथात्वे चैत्रस्थे परधेन नेदं चैत्रस्येत्यादेरयोग्यतापत्तेः, सम्बन्धत्वस्यानुगतस्य दुर्वचत्वाच्च ।  
 विशेषस्य स्वेतरसामान्यव्यावृत्तधर्मवत्त्वं निर्धारणं, तच्च समुदितं न षष्ठ्यर्थः, सामान्यतन्निष्ठधर्मयोः स्वपदोपात्तत्वात्, किन्ति विशेषान्यत्वं व्यावृत्तत्वं च, विशेषस्तु समभिव्याहृतः क्षतिर्यादिविशेष्यग्राह्यः, व्यावृत्तत्वञ्च भेदप्रतियोगित्वम्, तथा च \`नराणां क्षत्रियः शूरतम' इत्यत्र क्षत्रियस्य नरविशेषतया षष्ठ्यर्थेन क्षत्रियान्यत्वेन विशिष्टस्य तत्प्रकृत्यर्थस्य नरस्य तादृशनरत्षावच्छिन्नधेयत्वसंसर्गेण भेदेऽन्वयलब्धस्य क्षत्रियान्यनरत्वावच्छिन्नवृत्तिकबेदप्रतियोगित्वस्य शीरतमे; शूरतमस्य च क्षत्रिये तादात्म्येनान्वय इति क्षत्रियान्यनरत्वावच्छिन्नवृत्तिकभेदप्रतियोगित्ववच्छीरतमाभिन्नः क्षत्रिय इत्याकारकस्तत्र बोधः । क्षत्रियान्यनरस्याधेयतामात्रेण भेदेऽन्वये \`नराणां क्षत्रियः सुन्दर' इत्यपि प्रयोगापत्तेः, क्षत्रियान्यकुरुपनरनिष्ठभेदप्रतियोगित्वस्य सुन्दरे सत्त्वात्, एवञ्च नरत्वावच्छिन्नवृत्तिकभेदप्रतियोगित्वस्य शूरतमे बाधादुक्तवाक्यस्यायोग्यत्वापत्तिरतः षष्ठ्यर्थेन क्षत्रियान्यत्वेन तत्प्रकृत्यर्थो नरो विशेषितः । न च \`घटानां क्षत्रियः शूर' इत्यपि स्यात्, क्षत्रियान्यघटत्वावच्छेदेन शूरभेदस्य सत्त्वादिति वाच्यम् । \`राहोः शिर' इत्यादाविव प्रकृतेऽपि क्षत्रियान्वयिन स्वप्रकृत्यर्थतादात्म्यस्य षष्ठ्या बोध्यत्वात् । न च संख्यान्यसुबर्थस्य प्रकृत्यर्थविशेष्यत्वनियमात् क्षत्रियान्यत्वरूपस्य षष्ठ्यर्थस्य प्रकृत्यर्थनरेप्रकारत्वायोग इति वाच्यम् । सम्बोध्यत्वादौ व्यभिचारेण तादशव्याप्तेः प्रायिकत्वस्य प्रागुक्तत्वात् । न च \`नराणां क्षत्रियो द्रव्यमि'त्यपि स्यात्, क्षत्रियान्यनरत्वावच्छेदेन द्वित्त्वाद्यवच्छिन्नद्रव्यप्रतियोगिताकभेदसत्त्वादिति वाच्यम् । द्रव्यत्वादिविशिष्टे धर्मिणि द्रव्यत्वाद्यवच्छिन्नस्यैव भेदप्रतियोगित्वस्य बोधेन निर्धारणषष्ठ्याः समर्थत्वात् । यद्यपि भेदः प्रतियोगित्वञ्च द्वयमेव निर्द्धारणषष्ठ्यर्थः, क्षत्रियशब्देनैवोपस्थापितस्य क्षत्रियस्य षष्ठ्यर्थभेदे तस्य च नरे नरस्य च पुनर्भेदे पुनर्भेदस्य च प्रतियोगित्वेऽन्वयादेव क्षत्रियान्यनरत्वावच्छिन्नवृत्तिकभेदप्रतियोगित्वस्य शूरतमेऽन्वयसम्भवात्, तथापि क्षत्रियादिनामोपस्थाप्यस्य क्षत्रियादेस्तादृशनामोत्तरविभक्त्यर्थ एव भेदेनान्वयस्य व्युत्पन्नत्वात् नरपदोत्तरषष्ठ्यर्थे तदन्वयासम्भवात् क्षत्रियान्यत्वं विशिष्टमेव षष्ठ्यर्थो,न त्वन्यतामात्रम् । न च \`नरस्य क्षत्रियः शूर' इत्यपि स्यात्, \`पाणिपादस्य पाणिः पवित्र' इत्यत्रेवान्यत्राप्येकवचनस्य निर्द्धारणार्थकत्वे क्षत्यभावात्, अत एव \`द्वन्द्वः सामासिकस्य चे'ति गीतापि सङ्गच्छते, एकवचनभिन्नयोरेव षष्ठीसप्तम्योरुक्तनिर्द्धारणबोधकत्वव्युत्पत्तिस्वीकाराद्वा । ननु \`पाथः पृथिव्योर्जलं स्नेहवदि'त्यादौ जलभिन्नयोः पाथः पृथिव्योरप्रसिद्धेः पाथः पृथिव्युभयवृत्तिभेदप्रतियोगित्वस्य स्नेहवति बाधेन च जलान्यपाथः पृथिव्युभयत्वावच्छिन्नवृत्तिकभेदप्रतियोगिनः स्नेहवतो बोधासम्भवः । न च द्विपदद्वन्द्वोत्तरनिर्द्धारणषष्ठ्या अन्यतरवृत्तिभेदप्रतियोगित्वमेवार्थः, तन्निष्ठे चान्यतरस्मिन्नेकपदोपात्तत्वेन जलान्यत्वादेः षष्ठ्यर्थान्तरस्यान्वयः, तथा च जलान्यो यः पाथः पृथिव्योरन्यतरस्तन्निष्ठस्य भेदस्य प्रतियोगित्वं स्नेहवति वर्तत एवेति वाच्यम् । तावतापि पाथःपृथिव्युभयतादात्म्यस्य जले बाधादुक्तवाक्यस्यायोग्यतातादवस्थ्यात्, \`पाथः पृथिव्योस्तेज उष्णमि'त्याद्यप्रयोगेन निर्द्धारणषष्ठ्यास्तादात्म्यवाचिताध्रौव्याद्, \`घटतद्भिन्नयोर्घटः कम्बुग्रीवादिमानि'त्यादौ धटतद्भिन्नान्यतरत्वाप्रसिद्ध्या तादृशान्यतरवृत्तिभेदस्य बोधयितुमशक्यत्वाच्चेति चेन्न । द्वन्द्वोत्तरनिर्द्धारणषष्ठ्याः पर्य्याप्तसंख्याश्रयेऽपि शक्तत्वेन तस्मिन्नेवैकपदोपात्तत्वेन षष्ठ्यर्थस्य जलाद्यन्यत्वरूपनिर्द्धार्य्यभेदस्यान्वयेन सर्वसामञ्जस्यात् । \`पाथः पृथिव्योर्जलं स्नेहवदि' त्यादौ जलभिन्नो यः पाथः पृथिवीपर्याप्तसंख्याश्रयो जलमित्यन्वये बाधकाभावात् । \`घटपटमठानां घटः कम्बुग्रीवादि'मानित्यादावप्युक्तरत्यैवान्वयधीः ।  
 इदन्तु बोध्यम् - यदोधोद्देश्यविधेययोस्तादात्म्येनान्वयबोधसामग्री तत्रैव निर्द्धारणषष्ठ्या भेदप्रतियोगित्वमर्थः, यत्र तु सम्बन्धान्तरेण तत्रात्यन्ताभावप्रतियोगित्वमतो \`नराणां क्षत्रिये शौर्य्यामि'त्यादौ क्षत्रियान्यनरत्वावच्छिन्नवृत्तिकस्यात्यन्ताभावस्यैव प्रतियोगित्वं शौर्य्यादौ प्रतियते न तु तादृशभेदस्य , \`नराणां क्षत्रिये रूपमि'त्यपि प्रयोगापत्तेः । \`नराणां मध्ये क्षत्रियः शूर' इत्यादौ तु निर्द्धारणवाचिनो मध्ये इत्यव्ययस्य तदर्थकषष्ठ्या सह सम्भेदे \`हेचैत्र !' इत्यादाविव नान्यतरवैयर्थ्यम् । \`नरेषु क्षत्रियः शूर' इत्यादौ निर्द्धारणसप्तमीस्थलेऽप्युक्तदिशैवान्वयो द्रष्टव्यः । यत्तु --- \`नराणां क्षत्रियः शूरतमः' इत्यादौ \`राहोः शिर' इत्यत्रेवाभेद एव षष्ठ्यर्थस्तादात्म्यं वा, तथा च नराभिन्नक्षत्रियत्वावच्छेदेन शूरतमस्याभेदस्तत्र वाक्यार्थः, तेन \`नराणां क्षत्रियोऽर्जुन' इत्यादिको न प्रयोगः नराभिन्नक्षत्रियत्वावच्छेदेनार्जुनाभेदस्यासत्त्वात्, न वा \`नराणां वानरः पशुरि'त्यादिकः, कीशे(1) पश्वभेदसत्त्वेऽपि मानुषाभेदस्य विरहात् --- इति । तत्तुच्छम्, \`नराणां क्षत्रियः प्राणी क्षत्रियाणां नरः शूर' इत्यादिवाक्यस्य दुर्वारतापत्तः ।  
 केचित्तु\` नराणां क्षत्रियः शूर' इत्यादौ क्षत्रियान्यो नरः शूरभिन्नो नराभिन्नः क्षत्रियश्च शूर इत्येवमन्वयितावच्छेदकधर्मावच्छेदेन धियमुररीकुर्वन्तो बेदमभेदञ्च निर्द्धारणवाचिषष्ठीसप्तम्योरर्थमाहुः । तच्चिन्त्यम्, नामार्थमुख्यविशेष्यकान्वयबोधे नाम्नः प्रथमान्तत्वापेक्षायाः परित्यागापत्तेः, स्वप्रकृत्यर्थावच्छिन्नस्यैव संख्याशून्यसुबर्थस्य शब्दान्तरार्थेन सहान्वयस्य व्युत्पन्नत्वेन षष्ठ्यर्थे केवलभेदे शूरादेरन्वयायोगाच्चेत्यस्तां विस्तरः ।  
 \`क्षितौ घटस्तन्तुषु पटः, स्फटिके लौहित्यमि'त्यादौ दौशिकसम्बन्धावच्छिन्नमेवाधेयत्वं कालिकादिसंसर्गवचिशब्दासमभिव्याहृतसप्तम्या बोध्यते, तथैव तस्याः साकाङ्क्षत्वात्, अन्यथा क्रियायां मूर्तान्यद्रव्ये वा पटत्वमित्यपि प्रयोगापत्तेः, क्रियादावपि कालिकादिसम्बन्धेन पटत्वादेर्वृत्तिमत्त्वात् । \`घटे कालिकेन दिक्कृतेन वा सम्बन्धेन पटत्वमि'त्यादौ तादृशसम्बन्धवाचिशब्देन समभिव्याहृतैव सप्तमी । एवञ्च कालत्वान्तर्भावेन शक्तिमद्भ्यः शरदादिशब्देभ्यः सप्तम्याः कालिकसम्बन्धवच्छिन्नाधेयत्वस्य बोधनाय "कालभावयोः सप्तमी" इति विध्यन्तरमपि सङ्गच्छते, अधिकरणसप्तम्या तदनिर्वाहात् । तथा च \`शरदि पुष्पन्ति सप्तच्छदा' इत्यत्र शकत्कालवृत्तिर्य पुष्पोत्पादस्तद्वन्तः सप्तच्छदा इत्यर्थः, पुष्पतेरुत्पादरूपस्यैव कर्तृत्वस्य तिङोपस्थापनात्, तत्रैव च तिङर्थे व्युत्पत्तिवैचित्र्येण सुबर्थस्याधेयत्वस्यान्वयादत एव पलाशादेः शरत्कालीन पुष्पस्य वसन्ताद्यवच्छेदेनोत्पत्तिमत्त्वेऽपि \`शरदि पुष्पन्ति पलाशा' इत्यादिको न प्रयोगः । \`शरदि पुष्पन्ति पद्मिन्य' इत्यादिकस्त्विष्यत एव । \`शरदि सुन्दरश्चन्द्रमा ' इत्यादावपि शरदादिकालवृत्तित्वबोधिका सप्तमी कालसप्तम्येव ।  
 \`शरदि पुष्पन्ती'त्यत्र कालसप्तम्या उत्पत्तिरर्थः तिङस्त्वारम्भकत्वम्, तथाच शरदुत्पत्तिकस्य पुष्पस्यारम्भकाः सप्तच्छदा इत्याकारस्तत्र बोध इति तु प्राञ्चः । तच्चिन्त्यम् ।  
 (1) \`गोषु दुह्यमानासु आगत' इत्यत्र गवाद्यभेदान्वयसाकाङ्क्षं कालार्थककृदन्तं यन्नाम तदुत्तरभावसप्तम्यास्तादृशकृदन्तनामप्रवृत्तिनिमित्तीभूतं वर्तमानकालवृत्तित्वमर्थः, पाचकत्वमित्यादाविव प्रकृतेऽपि शब्दबोध्यतावच्छेदकत्वेन तस्य भावत्वात्, तथाच गवाभिन्नानां वर्तमानदोहनकर्मणा सम्बन्धिनि वर्तमानकाले आगत इत्याकारस्त्त्र बोधः, गवां तत्कालवृत्तिदोहनकर्मणां सम्बन्धिनि तत्काले आगत इति तु फलितार्थः । सर्वसाधारणस्य वर्त्तमानत्वस्यासत्त्वाद् \`गोषु दुग्धास्वागत इत्यत्र'गवाभिन्नानां वर्तमानध्वंसप्रतियोगिदोहनकर्मणां सम्बन्धिनि तत्तत्काले आगत इति बोधः, \`गोषु दोग्धव्यासु आगत' इत्यत्र च गवाभिन्नानां विद्यमानप्रागभावप्रतियोगिदोहनकर्मणां सम्बन्धिनि तादृशकाले आगत इत्याकारः । \`नष्टेषु गोषु आगत' इत्यादौ वर्तमानकालस्य नष्टाधिकतरणत्वाभावेऽपि यथाकथञ्चित्सम्बन्धित्वमक्षतमेव । \`क्षीयन्ते चास्य कर्माणि तस्मिन् दृष्टे परावरे' । \`भुक्तवत्सु च विप्रेषु पिण्डान् दर्भेषु विर्वपेत्' इत्यादावप्युक्तदिशैव भावसप्तम्यर्थो बोध्यः । पाचकादिकं कृदन्तमपि न कालार्थकतदन्तम्, कालार्थकप्रत्ययान्तमपि दृष्टचरादिकं न तदर्थककृदन्तम्, अत \`श्चैत्रेषु पाचकेषु व्रजति, मैत्रेषु दृष्टचरेषु पश्यती'त्यादिको न प्रयोगः । \`स्तोकं मैत्रस्य गते तिष्ठती'त्यादौ स्तोकाद्यभिन्नस्य मैत्रीयातीतगत्यादेः काले तिष्ठतीत्येवमन्वयबोधे कारककृदन्तबोध्यतावच्छेदक एव वर्त्तमानकालो भावपदार्थो वाच्यः । निरुक्तश्चायं भावसप्तम्यर्थो धात्वर्थे एवान्वेति न तु नामाद्यर्थे, तथैव साकाङ्क्षत्वात्, अत एव घटादेर्दुह्यमानगवाद्यधिकरणवर्त्तमानकालवृत्तित्वेऽपि \`गोषु दुह्यमानासु घट' इत्यादिको न प्रयोगः । यत्तु --- \`गोषु दुह्यमानासु आगत' इत्यादौ पूर्वस्याः सप्तम्याः कर्मत्वं, परस्यास्तु कालवृत्तित्वं, शानजादिकृताञ्च भावविहितत्वाद्वर्त्तमानादिकालमात्रं ताद्रूप्येणार्थः, तेन गोकर्मकवर्त्तमानदोहनकालवृत्त्याऽऽगतिमानित्याकारस्तत्र बोध- इति । तत्तुच्छम्, गोदुह्यमानयोरेदबोधस्यापलापापत्तेः, भावक्तान्तनाम्नो नपुंसकत्वनियमात् \`गोषु दुग्धासु' इत्यादौ स्त्रीलिङ्गाद्यनुपपत्तेः, \`गोषु चैत्रेण दुग्दास्वागत' इति व\`द्गोषु चैत्रस्य दुग्धासु आगत' इत्यपि प्रयोगापत्तेर्भावक्तान्तस्यकर्त्तरि तृतीयावत् षष्ठ्या अग्रे व्युत्पाद्यमानत्वात्, सप्तम्याः कर्मादिवाचितायामनुशिष्टेरसत्त्वेन प्रमाणाभावात्, \`गोषु यान्तीषु गच्छकी'त्यादौ कर्त्तर्य्येवानुशिष्टस्य शतृप्रभृतेर्भावे विधानायोगाच्चेति दिक् ।  
  हन्तेः कर्मण्युपष्टम्भात् विधानायोगाच्चेति दिक् ।  
  चतुर्थीबाधिकामाहुश्चूर्णि-भागुरि-वाग्भटाः ॥  
 इति भर्त्तृहरिस्मरणात् \`चर्मणि द्वीपिनं हन्ती'त्यादौ द्वीपिप्रभृतिकं न हन्तेः कर्म, \`वित्ताय विप्रं हन्ती'त्यादौ हन्तेः कर्मणि विप्रादौ संयुक्तमपि वित्तादिकं न तदुपष्टब्धं, दन्तकेशत्वगादिष्वेव प्राणिनामुष्टम्भाख्यसंयोगस्योपगमात्, अत एव शृङ्गं प्राप्तुमित्यर्थे \`शृङ्गे हरिणं हन्ती'त्यादिको न प्रयोगः समवायिना समं द्रव्यस्य तदभावात्(1) ।  
 मुक्ताफलाय करिणं हरिणं पलाय सिंहं निहन्ति भुजविक्रमसूचनाय ।  
 का नीतिरीतिरियती रघुवंशवीर! शाखामृगे जरति यस्तव बाणमोक्षः ॥  
 इत्यादौ तु करिण्युपष्टब्धमपि मुक्ताफलं प्राप्तुमिति नार्थः किन्त्वाहर्त्तुमित्यादि ।  
 \`उपरोग स्नानं, विवाहे श्राद्धमि'त्यादौ स्नानादावुपरागादिजन्येष्टजष्टजनकावलक्षणमुपरागादिनिमित्तकत्वं सप्तम्या बोध्यते, \`गावेधे प्रायाश्चित्तमि'त्यादौ तु दुरितनाशकत्वेन विहितत्वरूपस्य प्रायश्चित्तस्यैकदेशे दुरितादौ गोबधादिजन्यत्वलक्षणं तन्निमित्तकत्वम् ॥ 94 ॥  
 ॥ \* ॥ इति श्रीजगदीशतर्कालङ्कारकूतौ शब्दशक्तिप्रकाशिकायां कारकप्रकरणं समाप्तम् ॥ \* ॥  
 {(1) अत्र \`एनपा द्वितीया' इति पाo सूत्रानुशासनं द्रष्टव्यम् ।}  
 {(2) पाणिनीयपतेन त्वत्र \`धनपतिगृहान्तिके मदीयं गृहमिति विवक्षया' दूरान्तिकार्यैः षष्ठ्यव्यतरस्याम्' (2।3।34) इत्यनुशानेन तादृशप्रयोग इति विभावनीयम् (उo मेघo 14)।}  
 {(3) \`लक्षणेत्थम्भूताख्यानभागवीप्सासु प्रतिपर्यनवः' (1।4।90) इति पाo सूत्रोदाहरणान्याह वृक्षणित्यादिना ।}  
 {(1) अत्र \`हीने'\` उपोधिके च' इति (1।4।86-80) पाo सूत्रे द्रष्टव्ये ।}  
 {(1) अत्र \`अभितः परितः समयानिकषाहाप्रतियोगेपि' इति वार्त्तिकं पाo मतेन इष्टव्यम् ।}  
 {(2) इदं \`अन्तरान्तरेण युक्ते' (2।3।4) इति पाo सूत्रस्योदाहरणं बोध्यम् ।}  
 {(3) भट्टिकाव्यस्थषष्ठसर्गीय 11 श्लोकः ।}  
 {(1) \`येनाङ्गविकार' इति (2।3।20) पाणिनीयसूत्रोदाहरणीयस्थलेषु शब्दबोधप्रकारमाह अक्ष्णेति ।}  
 {(1) \`इत्थं भूतलक्षणे' (2।3।21) इति पाo सूत्रादोहरणान्याह मुखेनेति ।}  
 {(1) \`तुल्यार्थेरतुलोपमाभ्यां तृतीयान्यतरस्याम्'इत्यत्र पाoसूत्रेऽतुलोपमाभ्यामित्युक्तेरिति भावः ।}  
 {(1) \`मन्यकर्मण्यनादरे विभाषाप्राणिषु' (2।3।17) इति पाo सूत्रोदाहरणानि प्रदर्शयितुमाह मन्यतेरित्यादिना ।}  
 {(1) \`नमः स्वस्तिस्वाहास्वधालम्बषड्योगाच्च'(2।3।16) इति पाo सूत्रोदाहरणान्याह पुष्पमिदमिति ।}  
 {(1) पाणिनिमते तु \`चतुर्थी चाशिष्यायुष्यमद्भद्रकुशलसुखार्थाहतैः' इति सूत्रेण पक्षे षष्ठी बोध्या । एवमग्रे चैत्रस्य सुखमित्यादौ द्रष्टव्यम् ।}  
 {(1) क्रमप्राप्तं पञ्चम्युपपदस्थलेषु शाब्दबोधप्रकारं दर्शयितुम् \`अन्यारादितरर्तेदिक्‌च्छब्दाञ्चूत्तरपदाजीदियुक्ते' इति पा0सूत्रोदाहरणान्याह पूर्व इत्यादिना ।}  
 {(1) अपपरीवर्जने, आङ्मर्यादावचन, पंचम्यपाङ्परिधि (2।3।10) इति पाo सूत्राण्यत्र द्रष्टव्यानि ।}  
 {(1) षष्ठ्युपपदेषु \`शेषे षष्ठी'(2।3।10) इत्यस्योदाहरणमाह चैत्रस्येति ।}  
 {(1) वानर, मर्कटो वानर \`कीश' इत्यमरसिंह्वोक्तेः ।}  
 {(1) अथ \`यस्य च भावेन भावलक्षणम्' इतचि (2।3।37) पाo सूत्रोक्तबावसप्तम्यर्थोदाहरणान्याह गोष्विति ।}  
 {(1) अथ \`निमित्तात्कर्मयोगे चे'ति वार्तिकं पाणिनीयमतेन द्रष्टव्यम् ।}


  **  कारकप्रत्ययः93**

**-------------------------------------------**



</div>

</div>

</div>

</div>

\]
