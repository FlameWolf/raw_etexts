+++
title = "प्रमालक्षणवादः"
author = "एन् एस् रामानुजताताचार्यः"
domain = "दर्शनानि"
sub-domain = "न्यायशास्त्रम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-4106"
source_url = "https://www.ebharatisampat.in/readbook3.php?bookid=MjM3NDgzMTc1MDYxNDkz&pageno=MjI0MjQyNjk5NTk="

+++
[[प्रमालक्षणवादः	Source: [EB](https://www.ebharatisampat.in/readbook3.php?bookid=MjM3NDgzMTc1MDYxNDkz&pageno=MjI0MjQyNjk5NTk=)]]

\[






 

** प्रमालक्षणवादः**



 तत्त्वचिन्तामणौं प्रमालक्षणवादे गङ्गेशोपाध्यायैः बहूनि प्रमालक्षणानि अनूद्य दूषयित्वा कानिचित् लक्षणानि परिष्कृत्य निर्दोषतया प्रादर्शिषत। अत्र विषये प्रक्तनन्यायवैशेषिकग्रन्थेषु मीमांसादिशास्त्रान्तरग्रन्थेषु च कीदृशी स्वितिरिति परामृश्य मणिकारमतं पर्यालोचयिष्यामः।  
 न्यायसूत्राभिमतं प्रमायाः लक्षणम्  
 \`तत्त्वज्ञानान्निः श्रियसाधिगमः' (न्या.सू.1-1-1) इति प्रथमसूत्रेण तत्त्वज्ञानस्यापवर्गोपायत्वमुक्त्वा त्तत्प्रकारप्रतिपादनपरे \`दुः खजन्मप्रवृत्तिदोषमिथ्याज्ञानानामुत्तरोत्तरापाये तदनन्तरापायादपवर्गः' (न्या.सू.1-1-2) इति द्वितीयसूत्रे तत्त्वाज्ञानस्य मिथ्याज्ञाननिवर्तकत्वकथनेन तत्त्वज्ञानं प्रमा इति न्यायसूत्रकारो मन्यते। मिथ्याज्ञानं हि भ्रमः। तस्यन निवर्तकं ज्ञानं च प्रमा। तां तत्त्वज्ञानपदेन व्यवहरन् सूत्रकारः याथार्थ्यं प्रमालक्षणघटकमभिप्रैति। तस्य बावस्तत्त्वम्। तस्य ज्ञानं तत्त्वज्ञानम्। विशेष्यवृत्तिप्रकारविषयकज्ञानमतिति यावत्।  
 नन्वेतावता स्मृतेः प्रमात्वं न व्यावर्तितं भवति। ज्ञानपदस्यैव सूत्रे प्रयोगेण स्मृतेरपि तत्त्वज्ञानत्वादिति चेत्---न। व्यवहारानुसारेण हि प्रमात्वं निश्चेतव्यम्। प्रमाणेदपरदर्शनप्रवर्तका गोतमप्रभृतयो वृद्धाः स्मृतिहेतुं यतः प्रमाणपदेन न व्यवहरन्ति, अतः स्मृतिर्न प्रमेत्येव ते आशेरते। अतः ज्ञानपदेनानुभवः सूत्रकारस्य विवक्षितः। अतो न स्मृतावतिव्याप्तिः प्रमालक्षणस्य।  
 न्यायभाष्यारूढं प्रमालक्षणम्  
 तृतीयसूत्रे भाष्ये(1) ----\`उपलब्धिसाधनानि प्रमाणानीति समाख्यानिर्वचनसामर्थ्याद् बोद्धव्यम्' इति वदन् वात्स्यायनः \`उपलब्धिः प्रमा' इति सूचयति। \`बुद्धिरुपलब्धिर्ज्ञानमित्यनर्थान्तरम्' (न्या.सू.1.1.15) इति न्यायसूत्रानुसारेण उपलब्धिपदस्य ज्ञानमित्यर्थः। निर्विषयकज्ञानस्यासंभवात् अर्थविषयकज्ञानत्वं प्रमात्वमिति उक्तभाष्यतो लभ्यते। अत एव प्रथमसूत्रे---\`यत्तदर्थविज्ञानं सा प्रमितिः' इति भाष्यम्। (2) वार्तिककारोऽपि(3) ----\`उपललब्धिहेतुः प्रमाणम्' इति वदन् अर्थविषयकज्ञानत्वं प्रमाया लक्षणमित्येव मन्यते।  
टीकाकारीयं प्रमालक्षणम्  
 परंतु अर्थविषयकज्ञानत्वमात्रस्य प्रमालक्षणत्वे भ्रमे स्मृतौ चातिव्याप्तिर्भवेदिति पर्यालोंच्य वाचस्पतिमिश्राः अर्थाव्यभिचारि स्मृतिभिन्नं ज्ञानं प्रमेति प्रमायाः लक्षणं वदन्ति। ज्ञानस्यार्थाव्यभिचारित्वं च यथावस्थितार्थविषयकत्वम्। तथा च यथावस्थितार्थविषयकं ज्ञानं प्रमेत्युक्तं भवति। तथा च तात्पर्यटीका(4)
-----  
 \`लोकाधीनावधारणो हि शब्दार्थसंवबन्धः। लोकश्च  
 स्मृतेरन्यामुपलब्धिमर्थाव्यभिचारिणीं प्रमामाचष्टे' इति---  
 \`इयमेव चार्थाव्यभिचारिता प्रमामस्य यत् देशकालान्तरा---  
 वस्थान्तराविसंवादोऽर्थस्वरूपप्रकारयोस्तदुपदर्शितयोः' इति च।  
 अत्र \`अव्यभिचारस्वरूपं तु भूतार्थपरिच्छेदकत्वम्'  
इत्याहुः परिशुद्धिकारा उदयनाचार्याः। (5)  
 अपि च दुः खजन्मसूत्रे भाष्ये अतस्मिस्तदिति ज्ञानं मिथ्याज्ञानमिति नानोदाहरणपूर्वकं प्रतिपाद्य---  
 \`तत्त्वज्ञानं तु मिथ्याज्ञानविपर्ययेण व्याख्यातम्'(6)  
 इत्यभ्यधायि।  
 तत्र च वार्तिके(7)----स्वरूपातस्तु यथावस्थितपदार्थाधिगतिः' इति तत्त्वज्ञानलक्षणं निरुक्तम्। येन प्रकारेण पदार्थोऽस्ति तत्प्रकारविशिष्टतया तज्ज्ञानमिति तदर्थः। अत्रापि स्मृतावतिव्याप्तिवारणाय अधिगतिपदमनुभवपरतया व्याख्यातव्यम्।  
 भासर्वज्ञनिरुक्तं प्रमात्वम्  
 न्यायसारे(8)-----\`सम्यगनुभवसाधनं प्रमाणम्' इति प्रमाणलक्षणमुपवर्णितम्। तेन \`सम्यगनुभवः प्रमा' इति प्रमाणलक्षणं सूचितम्। सम्यक् चासावनुभवश्च सम्यगनुभवः। अनुभवे सम्यक्‌त्वं च तथाभूतार्थनिश्चयस्वभावत्वमिति न्यायभूषणे।(9) अनुभवे विशेष्यभूतोऽर्थः यत्प्रकारविशिष्टो भवति तत्प्रकारविशिष्टतद्विशेष्यकानुभवः प्रमेति तदर्थः।  
 लक्षणावलीग्रन्थोक्तं प्रमात्वम्(10)  
 सूत्रस्थस्य तत्त्वज्ञानपदस्य स्थाने तत्त्वानुभूतिरिति पदमादिश्य \`तत्त्वानुभूतिः प्रमा' इति प्रमालक्षणमुक्तं लक्षणावल्याम्। सप्तपदार्थ्यां (11) शिवादित्यमिश्रैरप्येवमेवोक्तम्। अतः स्मृतौ नातिव्याप्तिरिति तदाशयः। इदं च लक्षणं बहुधा विकल्प्य खण्‍डनखण्डखाद्ये दूषितम्।  
 जयन्तभट्टीयं प्रमात्वलक्षणम् तत्परिशीलनं च।  
 न्यायमञ्जरीकारास्तु----(12)  
 \`कर्तृकर्मविलक्षणा संशयविपर्ययरहितार्थबोधविधायिनी  
 बोधाबोधस्वभावा सामग्री प्रमाणम्' इति वदन्ति।  
इदं प्रमाणलक्षणम्। इतः प्रमालक्षणमेवं पर्यवस्यति यत् संशयभिन्नः विपर्ययभिन्नश्च अर्थबोधः प्रमा इति। रहितशब्दः भिन्नपरः। परं त्वेतद्रीत्या लक्षणकथने तर्केऽतिव्याप्तिः प्रसजति। तर्को ह्यप्रमारूपत्वादलक्ष्यः। तत्र च संशयविपर्ययभिन्नत्वे सत्यर्थज्ञानत्वमस्तीत्यतिव्याप्तिः। एवं स्मृतावप्युक्तलक्षणसद्भावादतिव्याप्तिः प्राप्नोति।  
 जयन्तभट्टैरेव----(13)  
 \`अव्यभिचारिणीमसंदिग्धामर्थोपलब्धि विदधती  
 बोधाबोधस्वभावा सामग्री प्रमाणम्'  
इत्यपि कथितम्। इतः अव्यभिचारिणी संशयभिन्ना चार्थोपलब्धिः प्रमा इति लक्षणं सूचितं भवति। अव्यभिचारिणी इत्यस्य अतस्मिस्तदवागाहिभिन्ना अर्थात् तस्मिंस्तदवगाहीनी इत्यर्थः। तथा च भाष्यम्----(14)  
 \`यदतस्मिस्तदिति तद्व्यभिचारि, यत्तु तस्मिंस्तदिति  
 तत् अव्यभिचारि' इति।  
एवं चाव्यभिचरिपदेन विपर्ययतर्कयोरुभयोर्निरासः। परं त्वस्मिल्लक्षणेऽपि स्मृतावतिव्याप्तिर्दुरुद्धरा। \`बुद्धिरुपलब्धिर्ज्ञानमित्यनर्थान्तरम्' (न्या.सू.1-1-15) इति सूत्रेण उपलब्धिशब्दस्य ज्ञानसामान्यवाचिनः स्मृतिसाधारणत्वात्।  
 तात्पर्यटीकापरिशुद्ध्युक्तं प्रमालक्षणम्, तत्परिशीलनं च  
  परिशुद्धौ तावदुदयनाचार्यैः (15) \`प्रमा चाविपरीतोपलब्धिः' इति लक्षणमुक्तम्। अत्र चोपलब्धिशब्दः अनुभवपरः। तथा चाविपरीतानुभवः प्रमेति फलितम्। अतएवानन्तरं तत्रैव-----\`अतोऽविपरीतानुभवजनकत्वालक्षणमव्यभिचारित्वामेव प्रामाण्यमित्यर्थः' इति पङ्क्तिर्द्दश्यते। अविपरीत इत्यस्य भ्रमभिन्न इत्यर्थः। परन्तु धर्म्यंशे प्रमारूपे भ्रमे भ्रमभिन्नत्वाभावादव्याप्तिरत्र दोषः परिस्फुरति।  
 कुसुमाञ्जलिग्रन्थोक्तं प्रमालक्षणम्  
 न्यायकुसुमाञ्जलौ उदयनाचार्याः(16)----  
 \`यथार्थआनुभवो मानमनपेक्षतयेष्यते'इति  
कारिकाभागेन यथार्थानुभवत्वं प्रमाया लक्षणमिति प्रत्यपादयन्। तथा \`मितिः सम्यक्‌परिच्छित्तिः, (17) इति तैरेव सम्यगनुभवत्वं प्रमाया लक्षणं प्रोक्तम्। अनुभवपदसंयोजनेन स्मृतावतिव्याप्तिर्निराकृता भवति। परंतु किमिदं नाम यथार्थात्वं सम्यक्‌त्वं वा अनुभवस्येति जिज्ञासा समुदेति। तत्र कुसुमाञ्जलिकारस्याशयः यत्र यदस्ति तत्र तद्विषयकत्वमेव यथार्थत्वमिति। तथाहि----भ्रान्तिनिर्वचनावसरे कुसुमाञ्जलौ----(18)  
 \`यत्र यन्नास्ति तत्र तस्यावगतिरिति भ्रान्त्यर्थत्वात्' इत्यभाणि।  
 तद्व्याख्यानभूते प्रकाशे वर्धमानचरणैः----(19)  
 \`एतेन यद्‌यत्रास्ति तत्र तज्ज्ञानं प्रमेत्यपि निरुक्तम्'  
इति ग्रन्थकृदाशयः प्रकटींचक्रे। एवं च तद्वति तत्प्रकारकानुभवत्वं प्रमात्वमिति उदयनाचार्याणां निष्कृष्टं प्रमालक्षणम्। यथार्थानुभव इत्यस्य यथाभूतोऽर्थः तथा अनुभव इत्यर्थः। अर्थः यत्प्रकारविशिष्टः तत्प्रकारविशिष्टतया तस्यार्थस्य अनुभव इति यावत्। तेन च यत्र यदस्तिं तत्र तद्विषयकोऽनुभव इत्यर्थो लक्ष्यत इति कुसुमाञ्जलिकारस्य हृदयम्। इदमेव च लक्षणं मणिकारैः सिद्धान्तत्वेन स्वीकृतम्।  
 वैशेषिकदर्शनसंमतं प्रमालक्षणम्  
 वैशेषिकदर्शने तु प्रमात्मकज्ञानं विद्येति पदेन अप्रमात्मकज्ञानम् अविद्येति पदेन व्यपदिष्टम्। तत्र \`इन्द्रियदोषात् संस्कारदोषाच्च अविद्या' (वै.सू.9.2.10) इति सूत्रेण दोषजन्यं ज्ञानमविद्येति अविद्यायाः लक्षणमुक्त्वा तस्या अविद्यायाः \`तद्दुष्टज्ञानं' (वै.सू.9-2-11) इत्यनन्तरसूत्रेण दुष्टज्ञानपदेन व्यपदेशं कृत्वा \`अदुष्टं विद्या' (वै.सू.9-2-12) इति सूत्रेण दोषाजन्यज्ञानत्वं विद्यायाः लक्षणमिति सूचितम्।  
 अथ दर्शनान्तरसंमतानि प्रमालक्षणानि परिशीलयामः  
 तत्र भाट्टमीमांसकसंमतं प्रमालक्षणम्  
 पूर्वमीमांसासूत्रकारैः चोदना धऱ्मे प्रमाणमित्यत्र अव्यतिरेकः अर्थस्यानुपलब्धत्वं संकेतायितृपुरुषनिरपेक्षत्वं चेति त्रयो हेतवः  
 \`अव्यतिरेकश्चार्थेऽनुपलब्धे तत्प्रमाणं बादरायणस्यानपेक्षत्वात्'  
     (मी.सू.1-1-5)  
इति सूत्रेणाभिहिताः। तत्राव्यतिरेको नाम अबाध्यत्वम्। अर्थस्यानुपलब्धत्वं प्रमाणान्तरेणाज्ञातत्वम्। अनपेक्षत्वं च भ्रमविप्रलिप्सादिरूपकारणदोषरहितत्वम्।  
 तथा च कारणदोषबाधकज्ञानरहितमज्ञातविषयकं ज्ञानं प्रमेति सूत्रसूचितं प्रमालक्षणम्। तत्राद्यविशेषणेन भ्रमसंशययोर्व्युदासः। द्वितीयेन स्मृतेर्व्युदासः। इदमेव लक्षणं मनसिकृत्य श्लोकवार्त्तिके----(20)  
 \`तस्माद् दृढं यदुत्पन्नं न च संवादमृच्छति।  
 ज्ञानान्तरेण तज्ज्ञानं प्रमाणमिति मीयताम्॥'  
इति प्रत्यपादि। श्लोके च प्रमाणशब्दः भावार्थकल्युडन्तः प्रमापरः।  
 तात्पर्यटीकायामेतल्लक्षणदूषणम्(21)  
 इदं च भाट्टोक्तं प्रमालक्षणं तात्पर्यटीकायामेवं दूषितम्----अज्ञातार्थविषयकत्वं प्रमालक्षणे निवेशयितुं न शक्यते। धारावाहिकविज्ञानेषु द्वितीयादिज्ञानानां पूर्वज्ञानावगतार्थविषयकत्वेनाव्याप्त्यापत्तेः। न च पूर्वपूर्वज्ञानाविषयीभूतक्षणविशेषविषयकत्वात् तेषामपि प्रमात्वमव्याहतमिति वाच्यम्। परमसूक्ष्माणां कालकलाभेदानां मांसलोचनैर्ग्रहीतुमशक्यत्वादिति। क्षणस्यातीन्द्रियत्वेन प्रत्यक्षविषयत्वं न संभवतीत्याशयः।  
 कुसुमाञ्जलौ एतल्लक्षणदूषणप्रकारः(22)  
 भाट्टोक्तलक्षणल्य धारावाहिकद्वितीयादिज्ञानेष्वव्याप्तिमुपपाद्य दोषान्तरमपि कुसुमाञ्जलिकाराः प्रतिपादयामासुः। तथाहि----अनादौ संसारे \`यजेत स्वर्गकामः' इत्यादिवेदवाक्यार्थानां यदाकदाचित् एकैकेनाप्यात्मना पूर्वगृहीतत्वावश्यंभावेन तद्विषयकबोधस्य कदापि अगृहीतग्राहकत्वरूपप्रमात्वं न संभवति। न च प्रकृतजन्मावच्छेदेनागृहीतार्थग्राहित्वं प्रमात्वम्। तथा च जन्मान्तरे ज्ञातत्वेऽपि न दोष इति वाच्यम्। एकस्मिन्नेव जन्मनि येन वेदार्थो ज्ञातो विस्मृतश्च पुनः श्रतः तत्र पुनः श्रवणात्मकशाब्दबोधस्य ज्ञातविषयकत्वेन अज्ञातविषयकत्वं नास्तीति प्रमालक्षणाव्याप्तिर्दुरुद्धरा भवतीति।  
 प्राभाकरसंमतं प्रमालक्षणम्, तत्परिशीलनं च  
 \`अनुभूतिः प्रमाणं सा स्मृतेरन्या' इत्याहुः प्रकरणपञ्चिकाकाराः।(23) अनुभवत्वं प्रमायाः लक्षणम्। अनुभवत्वं च स्मृतिभिन्नज्ञानत्वम्। न चास्य लक्षणस्य भ्रमेऽपि सत्त्वादतिव्याप्तिरिति वाच्यम्। शुक्तिरजतादिभ्रमस्थले हि नैकं विज्ञानम्। किं तु द्वे ज्ञाने ग्रहणस्मरणरूपे। तत्र रजतमिति ज्ञानं स्मरणरूपम्। तस्यानुभवरूपत्वाभावान्न प्रमात्वप्रसङ्गः। इदमिति ज्ञानं तु अनुभवरूपम्, अतस्तस्य प्रमात्वमिष्टमेवेति न कोऽपि दोष इति तेषामाशयः।  
 अनुवादवाक्यजन्यज्ञानस्यापि अनुभवरूपत्वात् प्रमात्वप्रसक्त्या तादृशज्ञानजनकानामनुवादवाक्यानां प्रामाण्यं प्रसजेदिति लक्षणमेतन्न युज्यत इति शास्त्रदीपिकाकाराः (24) प्राहुः। किं च प्राभाकरमते सर्वेष्वपि ज्ञानेषु ज्ञानं ज्ञाता विषयश्चेति त्रितयं भासते। तत्र ज्ञातृज्ञानांशयोः प्रमात्वं प्रत्यक्षत्वं चाभ्युपगम्यते। तदुक्तं प्रकरणपञ्चिकायां----(25)  
 \`सर्वविज्ञानहेतूत्था मितौ मातरि च प्रमा।  
 साक्षात्कर्त-त्वसामान्यत् प्रत्यक्षत्वेन संमता॥' इति।  
तथा च स्मृतेरपि त्रितयविषयकत्वेन तत्र स्वांशे ज्ञात्रंशे च प्रमात्वमिष्टं न सिध्येत्, स्मृतेरनुभवरूपत्वाभावात् इत्यव्याप्तिदोषोऽपि \`अनुभूतिः प्रमा' इति पक्ष इति विभावनीयम्।  
 बौद्वाभिमतं प्रमात्वम्, तत्परिशीलनं च  
 प्रमाणवार्तिके धर्मकीर्तिना---(26)  
 \`प्रमाणमविसंवादि ज्ञानमर्थक्रियास्थितिः। अविसंवादनम्'  
इत्यनेन ग्रन्थेन अविसंवादिज्ञानं प्रमेतिं प्रमायाः लक्षणमुक्तम्। ज्ञानस्य अविसंवादित्वं च अर्थक्रियासमर्थवस्तुप्रापकत्वम्। येन ज्ञानेन यथाभूतं वस्तु प्रदर्शितम्, प्रवृत्तोऽपि यदा तथाभूतमेव प्रतिलभते, तदा तदविसंवादिज्ञानं प्रमेत्युच्यते। तथाच वस्तुप्रापकप्रवृत्तिजनकज्ञानत्वं प्रमाया लक्षणमिति अस्मता ग्रन्थात् पर्यवस्यति।  
 परं तु स्मृतावपि तादृशज्ञानत्वसद्भावादतिव्याप्तिरत्र लक्षणे दोषः परिस्फुरति। तद्वारणाय यद्यनधिगतार्थविषयकत्वं विशेषणं दीयते तदा धारावाहिकद्वितीयादिज्ञानेऽव्याप्तिः। किंच प्रत्यक्षज्ञानेनोपदर्शितस्य वस्तुनः क्षणिकत्वेनातिक्रान्तत्वात् तत्प्राप्तिर्न संभवतीति स्वप्रदर्शितवस्तुप्रापकत्वं प्रत्यक्षस्य कथं घटत इत्यनुपपत्तिंरत्र मते स्फुरति। अपि च अर्थप्रापकज्ञानं प्रमा चेत् भूतभविष्यद्विषयकानुमितेः अर्थप्रापकत्वाभावात् अप्रमात्वं स्यात्। स्मरणस्यापि क्वचिदर्थप्रापकत्वात् अतिव्याप्तिः स्यात्। किं च मणिप्रभायां मणिबुद्ध्या धावन् तत्र मणिं प्राप्नोति। मणिप्रभायां मणिबुद्धिश्चान्यथाज्ञानत्वादप्रमा। तत्राप्यर्थप्रापकत्वसद्भावात् प्रमात्वापत्तिरित्यपि दोषं मनसिकृत्य लक्षणमेतदुपैक्षन्त नैयायिकाः। यथाहुः---  
 \`मणिप्रदीपप्रभयोर्मणिबुद्ध्याभिधावतोः  
 मिथ्याज्ञानाविशेषेऽपि विशेषोऽर्थक्रियां प्रति॥' इति।  
 सांख्यमतं प्रमात्वं, तत्परिशीलनं च  
 \`त्रिविधं प्रमाणमिष्टम्' इति सांख्यकारिकाव्याख्यानावसरे तत्त्वकौमुदीकाराः----(27) \`असंदिग्धाविपरीतानधिगतविषया चित्तवृत्तिः प्रमा' इति व्यवृण्वन्। असंदिग्धेत्यनेन संशयस्य, अविपरीतेत्यनेन भ्रमविकल्पयोः, अनधिगतेत्यनेन स्मृतेश्च व्युदासः। तथाच संशयविपर्ययविकल्पस्मृतिरूपचित्तवृत्तिभिन्ना चित्तवृत्तिः प्रमेति लक्षणं पर्यवस्यत्ति। चित्तपरिणामरूपवृत्तेरप्रामाणिकत्वान्नैतल्लक्षणं युज्यते इति न्यायमञ्जर्यां निरूपितम्। (28)  
 जैनाभिप्रेतं प्रमालक्षणम्।  
 माणिक्यनन्द्याचार्यविरचिते परीक्षामुखसूत्रे----(29)  
 \`स्वापूर्वार्थव्यवसायात्मकं ज्ञानं प्रमाणम्'  
इति सूत्रेण अनधिगतार्थविषयकनिश्चयात्मकज्ञानत्वं प्रमाया लक्षणमावेदितम्। अत्रापि धारावाहिकज्ञानाद्यव्याप्तिर्वर्तते।  
अद्वैतिसंमतं प्रमात्वम्, तत्परामर्शश्च  
 वेदान्तपरिभाषायां----(30)  
 \`स्मृतिव्यावृत्तं प्रमात्वमनधिगताबाधितार्थविषयकज्ञानत्वम्।  
 स्मृतिसाधारणं तु अबाधितार्थविषयकज्ञानत्वम्।'  
इति प्रमात्वं निरब्रुवन्। धारावाहिकज्ञाने क्षणविशेषस्य पूर्वज्ञानागृहीतस्य विपयीकरणात् अनधिगतविषयकत्वमिति प्रत्युपादयन्। वस्तुतो धारावाहिकज्ञाने ज्ञानभेदो नाभ्युपगम्यते। किं तु यावद्धटस्फुरणमेकमेव ज्ञानम्, अतो न दोष इति समाधानान्तरमप्यवोचन्। नीरूपस्य क्षणस्य कथं चाक्षुषज्ञानविषयत्वमिति शङ्कायां, नीरूपस्य रूपस्येव कालस्यापि चाक्षुषत्वं संभवतीति समाधानमाहुः।  
 परंतु द्रव्यनिष्ठलौकिकविषयतासंबन्धेन चाक्षुषं प्रत्येव रूपस्य कारणत्वं नैयायिका अङ्गीकुर्वन्ति। रूपं तु गुणः , अतस्तच्चाक्षुषे रूपं नापेक्षितम्। क्षणस्तु कालरूपो द्रव्यमिति तच्चाक्षुषे रूपस्य कारणत्वात् नीरूपः कालः प्रत्यक्षविषयो न भवितुमर्हतीति नैयायिककृताक्षेपस्य परिभाषाग्रन्थतस्तव्द्याख्यानतो वा समाधानं न लभ्यते। (\*) \[\*. अद्वैतिनामयमाशयः---यथा इदं नीलरूपमिति प्रत्यक्षानुभवबलात् नीरूपस्यापि रूपस्य प्रत्यक्षत्वं, तथा इदानीं घट इति प्रत्यक्षानुभवबलात् नीरूपस्यापि कालस्य प्रत्यक्षत्वमुररीक्रियते। किं च तद्दव्यप्रत्यक्षे तद्दव्यवृत्तिवस्तुसद्रूपमिव तत्रारोपितं रूपमपि तत्र तत्र कारणमिति \`नीलं नभः' \`नीलं तमः' \`शंखः पीतः' इत्याद्यनुभवानुरोधेन कल्पनीयतया यत्किंचिद्रूपारोपेण कालस्यापि प्रत्यक्षत्वसंभवः। विशिष्टाद्वैतिनामपि कालप्रत्यक्षत्वमभिमतम्। अत एव यतीन्द्रमतदीपिकायां पञ्चमावतारे \`कालस्य प्रत्यक्षत्वमेव; तेन न तदनुमेयत्वप्रवादः' इति समर्थितम्।  
 अन्यच्च---कालस्य अप्रत्यक्षत्वाभ्युपगमेऽपि वेदान्तपरिभाषोक्तप्रकृतप्रमालक्षणस्य धारावाहिकस्थले द्वितीयादिज्ञानादौ यथा नाव्याप्तिः तथा सम्युगुपपादितं स्वकीयपरिभाषाव्याख्यायां परिभाषाप्रकाशिकाभिख्यायां श्रीमदनन्तकृष्णशास्त्रिभिः सिद्धान्तलेशसंग्रन्यायचन्द्रिकाद्युपदर्शितमार्गमनुसरद्भिः। इदमतत्राकूतम्---प्रकृतलक्षणघटकमनधिगतार्थविषयकत्वविशेषणं ज्ञानस्य अज्ञाननिवर्तकत्वपर्यवसायि; धारावाहिकस्थले द्वितीयादिज्ञाननिवर्त्यानि अज्ञानानि सन्त्येवेति।  
 वस्तुतस्तु यथा स्मृतिव्यावृत्तं प्रमात्वमिति, तत्साधारणं प्रमात्वमिति च मतद्वयं नैयायिकानां (see above and below) तथैवाद्वैतिनामपि। अत एव अनधिगतत्वदलमपहायैव स्मृतिसाधारणं प्रमात्वमप्युपदर्शितं वेदान्तपरिभाषाकारैः।----श्री.शङ्करनारायणः\]  
 विशिष्टाद्वैतवेदान्ते प्रमात्वनिर्वचनम्।  
 रामानुजमतानुसारिणस्तु सर्वं विज्ञानं यथार्थमित्युररीकुर्वन्ति। शुक्तिरजतादिज्ञानमपि शुक्तिकायां रजतावयवानामपि सद्भावात् विद्यमानरजतविषयकतया यथार्थमेवेति वदन्ति। एवंरीत्या सर्वस्य ज्ञानस्य यथार्थत्वेऽपि प्रमा अप्रमा चेति ज्ञानस्य विभागं ते नापलपन्ति। तदुक्तं तत्त्वमुक्ताकलापे वेदान्तदेशिकैः-----(31)  
 \`सर्वं ज्ञान न मानं परमतविजयान्नाप्रमाणं स्वबाधात्  
 मानामानव्यवस्था तदियमनुमता लौकिकैर्यौक्तिकैश्च' इति।  
 तर्हि सर्वज्ञानयाथार्थ्यवादिनां भवतां मते प्रमाऽप्रमाविभागः किनिमित्तकः? के वा प्रमाऽप्रमयोर्लक्षणे? इति शङ्कायां तत्तमुक्ताकलापे---(32)  
 \`नाथैरुक्ता यथार्था विमतमतिरिति न्यायतत्त्वे तदेतत्  
 भाष्येऽनूक्तं तदत्र व्यवहृतिरुभयीं बाधिताऽबाधिताख्या।'  
इति समाहितम्। अयमस्याभिप्रायः---न्यायतत्त्वाख्ये ग्रन्थे नाथमुनिभिः शुक्तिरजतादिबुद्धिः यथार्थक्यातिरित्युक्ता। श्रीभाष्यकारैरपि नाथमुन्युक्तः पक्ष एव \`यथार्थं सर्वविज्ञानमिति वेदविदां मतम्' इति ग्रन्थेनानूदितः। (33) तर्हि कथमस्मिन् पक्षे प्रमा अप्रमा चेति विभाग इति शङ्कायामाह----व्यवहृतिरुभयी इति। ज्ञानजन्या प्रवृत्तिर्द्विविधा बाध्या अबाध्या चेति। प्रवृत्तेः बाध्यत्वाबाध्यत्वे विफलत्वसफलत्वरूपे। तथा च बाध्यप्रवृत्तिजनकं ज्ञानमप्रमा, अबाध्यप्रवृत्तिजनकं ज्ञानं प्रमा इति लक्षणे फलतः। अन्यथाख्यातिवादिनः अख्यातिवादिनः यथार्थख्यातिवादिनः इति त्रयोऽपि भ्रमजन्यप्रवृत्तेः बाध्यत्वं प्रमाजन्यप्रवृत्तेरबाध्यत्वं चानुमन्यन्त इति मतत्रयसाधारणमेतल्लक्षणद्वयमिति देशिकचरणा अभिप्रयन्ति।  
 परं त्वत्र मते मणिप्रभायां मणिबुद्ध्या प्रसारितहस्तः पुरुषो मणिं लभते। मणिप्रभायां मणिबुद्धिश्च भ्रमः। तथाच सफलप्रवृत्तिजनकत्वरूपस्य प्रमालक्षणस्य भ्रमेऽपि गतत्वादतिव्याप्तिरिति चोद्यमवसरं प्राप्नोति। तत्रेत्थं समाधातव्यम्। प्रवृत्तिसाफल्यं प्रति न मणिबुद्धिः कारणम्। अपितु मणेस्तुत्र यादृच्छिकं सांनिध्यम्। अतो न दोष इति। एवमेव क्वचिद्यथार्थज्ञानान्तरं प्रवर्तमानोऽपि विषयं न लभते, यथा पक्षिणं दृष्ट्वा तं गृहीतुं प्रवर्तमानो न लभते। तथाच प्रमारुपस्यापि ज्ञानस्य बाध्यप्रवृत्तिहेतुत्वादप्रमात्वं प्रसजतीति शङ्कायाम्, तत्रापि ज्ञानं न प्रवृत्तिकैफल्यप्रयोजकम्, अपि तु विषयस्य पक्षिणो दूरतोऽपक्रमणम्, अतो न दोष इति समाधातव्यम्। तदुक्तं सर्वार्थसिद्धौ तत्त्वमुक्ताकलापव्याख्याने----(34)  
 \`बाध्यव्यवहारहेतुर्ज्ञानप्रमाणं भ्रान्तिरित्युच्यते।  
 तत्र मणिप्रभादिदर्शने मण्याद्यर्थप्रवृत्तौ तत्संवादोऽन्यायत्तः।  
 अबाध्यव्यवहारहेतुर्ज्ञानं प्रमाणमभ्रान्तिरिति व्यवह्नियते। तत्र  
 कदाचित् पक्षिबुद्बुदादौ प्रवृत्तिविसंवादो विषयापक्रमादेः' इति।  
मध्वाचार्यप्रदर्शितम् प्रमालक्षणम्  
 प्रमाणलक्षणाख्ये ग्रन्थे----(35) यथार्थं प्रमाणम्' इति प्रमाणलक्षणं प्रत्यपादयन्मध्वाचार्याः। तट्टीकायां जयतीर्थश्रीचरणाः-----(36)  
 \`प्रमाणमिति लक्ष्यनिर्देशः। यथार्थमिति लक्षणोक्तिः। यथार्थं---  
 यथाविस्थितार्थविषयीकारि। अर्थविषयीकारित्वमात्रस्य सशयविपर्यय----  
 साधारणत्वात्। यथावस्थितेति अर्थविशेषणम्'।  
इति व्यवृण्वन्। इदं लक्षणं स्मृतावपि वर्तते, तस्या अपि यथावस्थितार्थविषयीकारित्वादित्यतिव्याप्तिः प्रसजतीति तु नाशङ्कनीयम्। \`स्मृतिः प्रत्यक्षमैतिह्यम्, अनुमानश्चतुष्टयम्' इति वेदवाक्येन (37) स्मृतेरपि प्रमाणत्कभिधानेन स्मृतिः प्रमाणलक्षणलक्ष्य भूतेत्यतिव्याप्तेरभावादिति मध्वाचार्याणामभिप्रायात्। (\*) \[\*.अत्र \`स्मृतिः अनुमेयश्रुतिमूलं मन्वादिधर्मशास्त्रम्' इति सायणभाष्यम्----श्री.शङ्करनारायणः\]  
स्मृतिसाधारणं प्रमात्वं नैयायिकसंमतम्  
विश्वनाथपञ्चाननविरचितायां कारिकावल्यां प्रमायाः लक्षणद्वयमुक्तम्---  
 \`भ्रमभिन्नं तु ज्ञानमन्त्रोच्यते प्रमा' (काo 134)  
 \`अथवा तत्प्रकारं यज्ज्ञानं तद्वद्विशेष्यकम्। तत्प्रमा' (काo 135) इति।  
तत्र प्रथमं लक्षणं भ्रमभिन्नत्वे सति ज्ञानत्वमिति। अत्र च लक्षणे शुक्तिरजतयोरिमे रजते इति ज्ञानं रजते रजतविषयकत्वांशे प्रमा इति इष्यते। तत्र भ्रमभिन्नत्वं नास्तीति तदंशे प्रमात्वं न स्यादित्यनुपपत्तिं पर्यालोच्य द्वितीयं लक्षणं प्रोक्तम्। तच्च तद्वद्विशेष्यकत्वे सति तत्प्रकारकं ज्ञानं प्रमा इति।  
 अत्र लक्षणद्वयेऽपि मणिकारप्रदर्शितमपि पन्थानमनादृष्य ज्ञानपदमेव निवेशितम्, नानुभवपदम्। तथाच यथार्थस्मृतौ लक्षणद्वयस्यापि सद्भावात् प्रमालक्षणस्यातिव्याप्तिः प्राप्नोतीति शङ्का समुत्पद्यते। अत्रेत्थं समाधानमाह मुक्तावल्याम्---(38) स्मृतेः प्रमात्वमिष्यत एव। अतस्तस्या अपि प्रमालक्षणलक्ष्यत्वान्नातिव्याप्तिः। यदि स्मृतेः प्रमात्वमभ्युपगम्यते तर्हि तत्कारणस्य पञ्चमप्रमाणत्वमापद्यत इति चेत्----मैवम्। प्रमाणलक्षणस्य अनुभवघटितत्वात्। यथार्थानुभवकरणं प्रमाणमिति प्रमाणलक्षणम्। स्मृतिकरणस्यानुभवकरणत्वं नास्तीति न प्रमाणत्वप्रसक्तिः इति।  
 इदमपि कयाचन रीत्या युक्तमेव प्रतिभाति। न्यायसूत्रकारेण मिथ्याज्ञानविरोधिनि प्रमाज्ञाने \`तत्त्वज्ञानम्' इति स्मृतिंसाधारणज्ञानपदस्यैव प्रयोगात् स्मृतेरपि प्रमात्वं तदभिमतमित्येवावगम्यते। तेनैव \`प्रत्यक्षानुमानोपमानशब्दाः प्रमाणानि' इति सूत्रे (39) स्मृतिकरणस्य प्रमाणमध्येऽपरिगणनात् अनुभवघटितमेव प्रमाणलक्षणं कर्तव्यमिति सूचितम्।  
 एवमियता प्रबन्धेन प्रमालक्षणविषये प्राचीनानां नैयायिकानां मीमांसादिदर्शनान्तराचार्यांणां च कीदृशः निरूपणप्रकाराः वर्तन्ते इति युक्तायुक्तविवेचनपूर्वकमपश्याम। अथ मणिकारः कथं मन्यते तत्र विषय इति परामृशामः।  
 मणिकारदूषितानि प्रमालक्षणानि, तत्परिशीलनं च  
 पूर्वोक्तरीत्या प्राक्तनन्यायग्रन्थेषु शास्त्रान्तरीयग्रन्थेषु च अभिहितानि प्रमालक्षणानि, अन्यानि चानूद्य यथायथं दोषानभिधाय स्वयं कानिचिल्लक्षणानि प्रदर्शयाम्बभूवमणिकारः। तत्रानूदितानां बहूनां लक्षणानामाकरोऽस्माभिर्न ज्ञायते। नव्यन्यारीत्या परिष्कृतानि कानिचित् लक्षणानि नापीत्यादिना अनूद्या अखण्डयत्। तेषु कानिचित् मणिकण्ठीयन्यायचिन्तामण्याख्यग्रन्थस्थानि भवेयुरिति तर्कयामः। मणिकण्ठो हि गङ्गेशादीषत्प्राचीनः न्यायचिन्तामणिः न्यायरत्नं चेति द्वौ प्रबन्धौ प्राबध्नात्। न्यायरत्नं तावत् मद्रपुरीयहगस्तलिखितप्राच्यपुस्तकभाण्डागारात् प्राकाश्यमनींतत। तत्र प्रायोऽनुमानापेक्षिता विषयाः प्रत्यपाद्यन्त। तत्रत्या अनेके परिष्काराः तत्त्वचिन्तामणावनुमानखण्डे नापीत्यादिना अनूदिताः खण्डिताश्च। अतः प्रत्यक्षखण्‍डस्थाः केचनपरिष्काराः मणिकण्ठीयन्यायचिन्तामणितः उद्धृताः स्युरिति अस्त्यूहितुमवकाशः। यतः स ग्रन्थोऽद्य यावन्न प्रकाशमुपगतः अतोऽत्र कमपि निर्णयं कर्तुं न पारयामः। अथवा स्वयमेव संभावितान् परिष्कारानूहित्वा वा, सभासु वादप्रसङ्गे पण्डितानां मुखान्निर्गतान् परिष्काराननूद्या वा खण्डयामासेति एतावदेव सांप्रतं वक्तुं शक्नुमः। अस्त्वेतत्। सांप्रतं मणौ खण्डितानि प्रमालक्षणानि पूर्वग्रन्थस्थानि पर्यालोचयामः। प्रायस्तानि पूर्वमेवास्माभिः आकरनिर्देशपूर्वकमनूद्या परामृष्टानि। मणिकारः कथं खण्डयति, तस्य औचित्यं कियदिति अधुना पश्यामः।  
 1. आदौ मणौ प्रमात्वजातिमत्त्वं प्रमाया लक्षणमिति मतमनूद्य खण्डितम्। इदं च मतं तात्पर्यटीकापरिशुद्धावुदयनाचार्या (40) एव मदूषयन्---यदि प्रमात्वं जातिः स्यात्, तर्हि प्रमात्वस्य ज्ञानगतस्य मनोमात्रग्राह्यत्वं भवेत्। ततश्च प्रमात्वमनुमेयमिति सिद्धान्तो व्याकप्येत। किं च जातेर्व्याप्यवृत्तित्वनियमात् प्रमात्वं ज्ञाने सर्वांशेन समवेयात्। तथाच भ्रमे प्रमात्वमस्ति चेत् स प्रकारांशेऽपि प्रमा स्यात्। नास्ति चेत् धर्म्यंशेऽपि प्रमा न स्यात्। अपि च प्रमात्वं न जातिः, साक्षात्कारित्वादिना सांकर्यात्, प्रमात्वं विहाय साक्षात्कारित्वं भ्रमात्मकप्रत्यक्षे, साक्षात्कारित्वं विहाय प्रमात्वमनुमित्यादौ, उभयोः साक्षात्कारिप्रमायां समावेश इति। मणावप्येतान्येव दूषणानि भङ्ग्यन्तरेणोक्तानि, नाधिको विशेषः। (41)  
 2. यच् मीमांसकादिभइः यथार्थमज्ञातविषयकं च ज्ञानं प्रमेत्युक्तम्, तदपि प्राचीनग्रन्थोक्तरीत्या धारावहिकद्वितीयज्ञानाद्यव्याप्त्यैव दूषितं मणावपि। (42)  
 3. यदपि कुसुमाञ्जलौ यथार्थानुभावः प्रमेत्युक्तं तदपि मणावेवं दूषितम्। (43) यथा अर्थः यस्य स यथार्थः, यथार्थश्चासावनुभवश्च यथार्थानुभवः। यथाशब्दः सादृश्यवाची। अत एव यथार्थाशब्दस्य बहुव्रीहिसमासत्वम्। \`यथाऽसादृश्ये' (पा.सू.2-1-7) इति सूत्रेण असादृश्यार्थ एव यथाशब्दस्याव्ययीभावसमासविधानेन सादृश्येऽव्ययीभावसमासस्याप्राप्तेः। तथा च स्वसदृशार्थकोऽनुभव इति यथार्थानुभवशब्दस्यार्थः संपद्यते। तत्रानुभवे अर्थसदृशत्वं केन आकारेण? न तावत् घटत्वादिना। ज्ञाने घटत्वाद्यभावेन घटत्वादिना घटादिरूपार्थसाहश्यस्य ज्ञानेऽसंभवात्। येन केनापि रूपेण सादृश्यं चेद्विवक्ष्यते, भ्रमेऽपि सत्तादिना अर्थसादृश्यामस्तीत्यतिव्याप्तिः स्यादिति।  
 अत्राह तर्कभाषाकारः----(44) अबाधितत्वेन रूपेणार्थसादृश्यम् अनुभवे विवक्षितम्। तथा च यथा सदृशः अबाधितः अर्थः यस्य सः यथार्थः, तादृशोऽनुभवः अबाधितार्थविषयकोऽनुभवः, प्रमेति यावत्। अतो न कोऽपि दोष इति।  
 वस्तुतस्तु---यथाभूतोऽर्थो यथावस्थितोऽर्थो वा यस्य स इति मध्यमस्य भूतशब्दस्य अवस्थितशब्दस्य वा लोपवान् बहुव्रीहिसमासः यथार्थ शब्दः। यथार्थश्चासावनुभवश्चेति विग्रहः। अत एव----\`यथावस्थितपदार्थाधिगतिः' इति न्यायवार्तिकमपि (45) स्वरसतःसंघटते। \`यथाभूतस्वार्था यतिनृपतिसूक्तिर्विजयते' इति निगमान्तदेशिकसूक्तिरपि(46) यथार्थशब्दस्योक्तव्युत्पत्तिं सूचयति। मणिकृदुक्तदूषणं तु स्थूलदृष्ट्येत्यवधेयं सुधीभिः।  
 4. गुणजन्यानुभवत्वं दोषाभावजन्यानुभवत्वं वा न लक्षणम्। गुणदोषयोरननुगतत्वात्। प्रमाजनकत्वेन गुणानाम्, भ्रमजनकत्वेन च दोंषाणामनुगमे प्रमालक्षणज्ञाने तज्जनकत्वरूपगुत्वज्ञानम्, गुणलक्षणज्ञाने च तच्चन्यत्वरूपप्रमात्वज्ञानमित्यन्योन्याश्रयः। (47)  
 5. अबाधितानुभवः प्रमेत्यपि न युक्तम्। विपरीतप्रमा हि बाधः। तथा च विपरीतप्रमाऽविषयभूतार्थविषयकानुभवः प्रमा इति फलति। तत्र च प्रमात्वज्ञाने सत्येव विपरीतप्रमाज्ञानं, विपरीतप्रमाज्ञाने सत्येव तद्धटितप्रमात्वज्ञानम् इत्यन्योन्याश्रयो दोषः प्रसजतीति।(48)  
 6. बौद्धाद्यभिमतं संवादी अनुभवः प्रमेत्यपि नोपपद्यते। संवादित्वं हि नाम प्रमायां विषयो यथोल्लिख्यते, तथा ज्ञानान्तरेण तस्योल्लिख्यमानत्वम्। इदं च लक्षण भ्रमेऽपि गतम्। शुक्तिरजतज्ञानं हि यथोल्लिख्यते इदं रजतमिति, तथैव रजतप्रमाप्युल्लिख्यत इति। (49)  
 7. संवादीत्यस्य समर्थप्रवृत्तिजनक इत्यर्थं स्वीकृत्य सफलप्रवृत्तिजनकानुभवः प्रमेत्यपि लक्षणं कर्तुं न शक्यते। उपेक्षारूपायां प्रमायां प्रवृत्तिजनकत्वाभावेनाव्याप्त्यापत्तेः। न च समर्थप्रवृत्तिजननयोग्यत्वं प्रमात्वम्, उपेक्षात्मकप्रमायां प्रवृत्त्युपधायकत्वाभावेऽपि प्रवृत्तिजननयोग्यत्वमस्तीति नाव्याप्तिरिति वाच्यम्। प्रवृत्तिजननयोग्यत्वं हि प्रवृत्तिजनकतावच्छेदकरधर्मवत्त्वम्। स च धर्मः प्रमात्वमेवेत्यात्माश्रयदोषप्रसङ्गात्। (50)  
 8. लक्षणावल्यादावुक्तम \`तत्त्वानुभवः प्रमा' इति लक्षणमपि न समीचीनम्। तत्त्वशब्दो हि वस्तुवाची। तथा च वस्तुविषयकानुभवः प्रमेति फलितम्। वस्तुन एव सर्वेषु ज्ञानेषु भानमस्तीति भ्रमेऽपि लक्षणमेतदस्तीति अतिव्याप्तिरत्र लक्षणे दोषः। (51) परंतुं यथाश्रुत इदं दूषणम्।  
 एतानि प्राचीनग्रन्थारूढानि लक्षणानि मणौ दूषितानि भवन्ति। इतः परमपि प्रायः पञ्चदश लक्षणानि \`नापि नापि' इत्यादिना मणावनूद्य दूषितानि। तेषामाकरो नापलभ्यते।  
 मणौ सिद्धान्तितानि प्रमालक्षणानि, तद्विमर्शश्च  
 मणौ सिद्धान्ततया कानिचन प्रमायाः लक्षणानि प्रादर्श्यन्त। तानि क्रमशोऽत्र पर्यालोचयामः।  
 न्यायकुसुमाञ्जलौ चतुर्थस्तबके सूचितं \`यत्र यदस्ति तत्र तस्यानुभवः प्रभा" इति लक्षणं तथैव स्वीकृत्य पक्षान्तरेण तद्वति तत्प्रकारकानुभवो वा प्रमेत्युक्तं मणौ। द्वयोरनयोर्लक्षणयोः को भेद इति चेत्----अत्र आलोककाराः(52)  
 \`यत्र धर्मिणि येन संबन्धेन यो धर्मोऽस्ति तत्र धर्मिणि तद्धर्म---  
 प्रतियोगिकतत्संबन्धावगाह्युभवः प्रमेत्यर्थः' इति  
 प्रथमलक्षणं व्याख्याय,  
 \`तद्वद्विशेष्यकस्तत्प्रकारकोऽनुभवः प्रमेत्यर्थः' इति।  
 द्वितीयलक्षणं व्यवृण्वन्। अतः संबन्धविषयकत्वं प्रथमलक्षणे, धर्मप्रकारकत्वं द्वितीयलचक्षणे प्रविष्टमिति भेदः प्रतीयते। परंतु अर्थतो न कोऽपि भेदो दृश्यते विना शब्दविन्यासभेदम्।  
 प्रकाशकृतस्तु(53)----प्रथमे तत्प्रकारकत्वं तद्वैशिष्ट्यविषयकत्वम्, द्वितीये तद्विशेशणज्ञानजन्यत्वमिति भेदः' इति प्रत्यपादयन्।  
 मणिकारैरप्येतत्सूचितम्----(54)  
 \`तत्प्रकारकत्वं च तद्वैशिष्ट्यविषयकत्वं तद्विशेषणज्ञानजन्यत्वं वा' इति।  वस्तुतस्तु प्रथमलक्षणरीत्या निर्विकल्पके अव्याप्तिः। निर्विकल्पकस्य वैशिष्ट्यविषयकत्वाभावात्। द्वितीयलक्षणस्य ईश्वरज्ञआनेऽव्याप्तिः, तस्य नित्यत्वेन तद्विशेषणज्ञानजन्यत्वाभावादिति दोषः परिस्फुरति। मणौ(55)---- \`ईश्वरस्य तद्विशिष्टविषयं ज्ञानं न तद्विशेषणज्ञानजन्यम्' इत्यभ्यधायिं। तेन तत्प्रकारकत्वं यदि तद्वैशिष्ट्यविषयकत्वं,तदैव ईश्वरज्ञानं लक्ष्यम्। यदा तु तद्विशेषणज्ञानजन्यत्वं तत्प्रकारकत्वमित्याश्रीयते तदा ईश्वरज्ञानमलक्ष्यमेवेति सूचितम्। आहुश्च प्रकाशकृतः----(56)  
 \`तथा च द्वितीयलक्षणे तदीयप्रमा न संग्राह्येति भावः' इति।  
 निर्विकल्पके तु प्रकारताविरहात् तत्प्रकारकत्वघटितं प्रमालक्षणं न विद्यते। तथा तद्विशेषणज्ञानजन्यत्वमपि प्रमालक्षणं न तत्रास्ति। अत एव प्रकारताघटितम् अप्रमालक्षणं न तत्रास्ति। एवं च प्रमाप्रमाविलक्षणं ज्ञानं निर्विकल्पकमिति मणिकाराः आशेरते।  
 वस्तुतस्तु \`तदभाववद्विशेष्यकतत्प्रकारकज्ञानभिन्नोऽनुभव. प्रमा' इति लक्षणे कृते निर्विकल्पकमपि प्रमात्वेन संगृहीतं भवति। अत एव मणौ(57)--- \`तदन्यत्वे (अप्रमान्यत्वे) सत्यनुभवत्वमेव वा प्रमात्वम्' इति लक्ष्णान्तरमपि प्रत्यपादि। तत्र च प्रकाशकृतः(58) ---\`निर्विकल्पकसाधारणं लक्षणान्तरमाह----"तदन्यत्व इति " इत्यवतारयामासुः पूर्वोक्तं मणिग्रन्थम्।  
 1. भ्रमे धर्म्यंशे प्रमात्वमपि यत्र यदस्ति तत्प्रकारकत्वमित्यनेन संगृहीतमेव। यक्त्च्छब्दघटनया लक्षणाननुगमस्तु नात्रावसरं लभते। लक्ष्यानुगमे सति हि लक्षणाननुगमो दोषाय कल्पते। प्रमारूपं लक्ष्यं त्वननुगतम्। अतस्तदनुसारेण लक्षणमप्यननुगतमिति।  
 2. निर्विकल्पकसाधारणमन्यदपि लक्षणमुक्तं मणौ---(59)  
 \`विषयताश्रयावृत्त्याप्रकारकानुभवः प्रमा' इति।  
विषयता च मुख्यविषयता विशेष्यतेत्यर्थः। विशेष्यताश्रये यो न वर्तते तत्प्रकारकत्वाभाववाननुभवः प्रमेति तदर्थः। \`अयं घट' इति प्रमायां विशेष्यताश्रये वर्तमानावेव इदंत्वघटत्वाख्यधर्मौ प्रकारौ तदवृत्तिदर्मः पटत्वादिर्न तत्र प्रकार इति समन्वयः। \`इदं रजतम्' इति भ्रमे तु विशेष्यावृत्तेः रजतत्वस्य प्रकारत्वात् विशेष्यावृत्तिप्रकारकत्वमेवास्ति न तदप्रकारकत्वमिति नातिव्याप्तिः। भ्रमांऽशप्रमायां च रजतत्वांशे विषयताश्रयावृत्तिप्रकारकत्वम्, इदंत्वांशे विषयताश्रयावृत्तिप्रकारकत्वाभावश्च वर्तते। अभावस्य व्याप्यावृत्तित्वाभ्युपगमात्। अतो भ्रमस्य धर्म्यंशे प्रमात्वम्, प्रकारांशे अप्रमात्वं चोपपद्यते।  
 अत्रेदं विचार्यते। अस्मिन् लक्षणे \`गगने गगनत्वम्' इति प्रमायां गगनं प्रकारः। तच्च अवृत्तिपदार्थतय विषयताश्रयावृत्ति। तथा च विषयताश्रयावृत्तिगगनप्रकारकत्वमेवोक्तप्रमायामस्तीत्यव्याप्तिः। प्राप्नोति। न च विषयताश्रयावृत्तिसंबन्धप्रतियोग्यप्रकारकत्वं विवक्षितम्। गगनत्वे गगनस्यावृत्तित्वेऽपि गगनसंबन्धस्य वर्त्तमानतया विषयताश्रयगगनत्वावृत्तिः संबन्धः, घटादिसंबन्धः, तत्प्रतियोगि घटादि, तदप्रकारकत्वं \`गगने गगनत्वम्' इति प्रमायामस्त्येवेति नाव्याप्तिरिति वाच्यम्। एवमपि \`सर्वं प्रमेयं इति प्रमायां सर्वस्यापि विषयत्वेन विषयताश्रयावृत्तिसंबन्धस्याप्रसिद्ध्या अव्याप्तितादवस्थ्यादिति। अतो लक्षणमेतन्न युक्‌तमिति प्रकाशकाराः। (60  
 अत्र प्रवदन्ति न्यायशिखामणिकाराः(61)----स्वविषयताश्रयावृत्तिसंबन्धप्रतियोगिप्रकारकभिन्नानुभवः प्रमेति विवक्षितम्। स्वपदं भेदप्रतियोगिपरम्। यत्र ज्ञाने स्वविषयताश्रयावृत्तिसंबन्धप्रतियोगिप्रकारत्वं प्रसिद्धम् तत्परमिति यावत्। \`इदं रजतम्' इति भ्रमे स्वविषयताश्रयशुक्‌त्यवृत्तिर्यः संबन्धः रजतत्वसंबन्धः तत्प्रतियोगिरजतत्वप्रकारकत्वं प्रसिद्धम्। तदन्यत्वं च \`सर्वं प्रमेयम्' इति प्रमायां सुलभमिति न कोऽपि लक्षणेऽस्मिन् दोष इति।  
 3. यत्प्रकारिका या विषयता तत्प्रकारसमानाधिकरणविषयताकानुभवः स्वप्रकारसमानाधिकरणविषयताकोऽनुभवो वा प्रमेति लक्षणान्तरद्वयमपि संभवति।(62) उभयत्रापि विषयतापदं विशेष्यतापरम्। \`अयं घटः' इति प्रमायां घटत्वरूपप्रकाराधिकरणघटनिष्ठविशेष्यताकत्वमस्तीति प्रथमलक्षणस्य द्वितीयलक्षणस्य च समन्वयः। \`इदं रजतम् ' इति भ्रमे प्रकारभूतरजतत्वाधिकरणवृत्तित्वं शुक्तिनिष्ठविशेष्यतायां नास्तीति नातिव्याप्तिः।  
 परं तु निर्विकल्पके प्रकारघटितं लक्षणद्वयमपि नास्तीत्यव्याप्तिरत्र प्राप्नोति। सा च निर्विकल्पकस्य प्रमाऽप्रमाबहिर्भूतत्वेनालक्ष्यत्वं स्वीकृत्यैव वारणीया।  
 4. विशेष्यनिष्ठात्यन्ताभावाप्रतियोगिप्रकारकविषयताप्रतियोगी अनुभवः प्रमेत्यपरं लक्षणम्। (63) \`अयं घटः' इति प्रमायां विशेष्यो घटः तन्निष्ठात्यन्ताभावः न घटत्वात्यन्ताभावः, अपि तु पटत्वाद्यत्यन्ताभावः तदप्रतियोगि घटत्वम्, तत्प्रकारिका विषयता घटनिष्ठा विशेष्यता तन्निरूपकत्वामस्तीति समन्वयः।  
 अत्रेदं समालोचनीयम्---एवमपि गगने गगनत्वं इति प्रमायामव्याप्तिः। विशेष्ये। गगनत्वे विद्यमानो यः गगनात्यन्ताभावः तत्प्रतियोगिगगनप्रकारकत्वस्यैवोक्तप्रमायां सत्त्वात्। अत विशेष्यनिष्ठात्यन्ताभावाप्रतियोगिसंबन्धप्रतियोगिप्रकारकविषयतानिरूपकोऽनुभवः प्रमेति विवक्षणीयम्। विशेष्ये गगनत्वे गगनाभावेऽपि गगनसंबन्धस्य सत्त्वेन विशेष्यनिष्ठोऽत्यन्ताभावः गगनसंबन्धाभावो न भवति, अपि तु घटादिसंबन्धाभावः तदप्रतियोगी गगनसंबन्धः तत्प्रतियोगिगगनप्रकारकविषयतानिरूपकत्वं \`गगने गगनत्वम्' इति प्रमायामस्तीति नाव्याप्तिः। एवमत्यन्ताभावे प्रतियोगिवैयधिकरण्यं विशेषणं देयम्। अन्यथा \`वृक्षः कपिसंयोगवान्' इति प्रमायामव्याप्तेरिति।  
 5. विशेष्यनिष्ठात्यन्ताभावप्रतियोगिप्रकारानवच्छिन्नविषयत्वप्रतीयोगी अनुभवः प्रमा इत्यपि लक्षणं संभवति। (64) \`अयं घटः' इति प्रमायां या इदन्त्वावच्छिन्ना विशेष्यता तस्यां विशेष्यनिष्ठात्यन्ताभावप्रतियोगिपटत्वाद्यनवच्छिन्नत्वमस्तीति लक्षणसमन्वयः। अत्रापि \`गगने गगनत्वम्' इति प्रमायामव्याप्तिवारणाय विशेष्यनिष्ठात्यन्ताभावप्रतियोगिसंबन्धप्रतियोगिप्रकारानवच्छिन्नविषयतानिरूपकत्वमिति परिष्करणीयम्। तथा \`वृक्षः कपिसंयोगवान्' इति प्रमायामव्याप्तिवाग्णाय अत्यन्ताभावे प्रतियोगिवैयधिकरण्यं निवेशनीयम्। निर्विकल्पकसाधारणमेतल्लक्षणम्।  
 6. विषयतासमानाधिकरणात्यन्ताभावप्रतियोगिप्रकारकविषयत्वानिरूपकोऽनुभवः प्रमा इत्यपि लक्षणम्। (65) इदमपि निर्विकल्पकसाधारणम्। अत्रापि पूर्ववत्परिष्करणीयम्।  
 7. विषयतासमानाधिकरणात्यन्ताभावप्रतियोगिप्रकारानवच्छिन्नविषयतानिरूपकोऽनुभवो वा प्रमा। (66) \`अयं घटः' इति प्रमायां विषयताधिकरणं पुरोवर्ती घटः तन्निष्ठोऽत्यन्ताभावः पटत्वाद्यभावः तत्प्रतियोगि पटत्वम्, तदनवच्छिन्ना पुरोवर्तिनिष्ठा विषयता तन्निरूपकत्वमस्तीति समन्वयः।  
 सर्वेष्वेतेषु लक्षणेषु पूर्वपक्षग्रन्थोक्तः \`इमौ घटपटौ' इति समूहालम्बनप्रमायामव्याप्तिरूपो दोष एवं परिहर्तव्यः। घटत्वावच्छिन्नायां विषयतायां स्वसमानाधिकरणात्यन्ताभावप्रतियोगिपटत्वानवच्छिन्नत्वम्, पटत्वावच्छिन्नायां च तादृशघटत्वानवच्छिन्नत्वं वर्तत इति तादृशविषयताद्वयनिरूपकत्वमुक्कप्रमायामक्षतमिति। तदुक्तम्---  
 \`समूहालम्बने च विषयताभेदान्न प्रमाऽप्रमालक्षणे अव्याप्त्यतिव्याप्ती' इति। (66)  
 स्वव्यधिकरणप्रकारावच्छिन्ना या या विषयता तत्तदनिरूपकत्वं प्रमात्वम् इत्यादयः परिष्काराः नवीनतरेषु ग्रन्थेषु प्रकाशिताः क्रोडपत्रादिना सुदूरं विस्तृताश्चेति अधुना एतावता विरम्यते।  
-------------------------------------------------------------------------------  
संकेतः  ग्रन्थनाम संपादकनाम प्रकाशस्थानम्  वर्षम्  
-------------------------------------------------------------------------------  
(त.कौ)/ तत्त्वकौमुदी/ ------------- / निर्णयसागर्‌प्रेस्‌,बाम्बे / 1940

(त.चि)/ तत्त्वचिन्तामणिः/ रामानुजताताचार्यः / केन्द्रीय संस्कृत विद्यापीठम्, तिरुपति/ 1973

(त.चि.आ)/ तत्त्वचिन्तामण्यालोकः/ उमेशमिश्रः/ मिथिला इन्स्टिट्यूट्/ 1957

(त.चि.प्र)/ तत्त्वचिन्तामणिप्रकाशः/ रामानुजताताचार्यः/ के.एस्.वि. पीठम्,/ तिरुपति/ 1973/

(त.मु.क)/ तत्त्वमुक्ताकलापः/ अण्णङ्गराचार्यः/ काञ्ची/ (1941)

(त.भा.)/ तर्कभाषा/ रामकृष्णभण्‍डारकरः/ आर्यभूषण प्रेस्, पुना/ 1937

(ता.टी)/ तात्पर्यटीका/ अनन्तलाल्‌ठाकुर्/ मिथिला इन्स्टिट्यूट्/ 1967

(ता.टी.प)/ तात्पर्यटीकापरिशुद्धिः/ अनन्तलाल्‌ठाकुर्‌/ मिथिला इन्स्टिट्सूट्/ 1967

(तै.आ)/ तैत्तिरीयारण्यकम्/ टि. आर्‌. कृष्णमाचार्यः/ बाम्बे/ -------

(न्या.कु) न्यायकुसुमाञ्जलिः/ वीरराघवाचार्यः/ तिरुपति/ 1940

(न्या.कु.प्र) न्यायकुसुमाञ्जलि-प्रकाशः/ ------/ चौखम्बा/ ------  
   
(न्या.भा)/ न्यायभाष्यम्/ अनन्तलाल्‌ठाकुर्/ मिथिला इन्स्टिट्यूट्/ 1967

(न्या.भू)/ न्यायभूषणम्/ स्वामियोगीन्द्रानन्दः/ वाराणसी/ 1968

(न्या.म)/ न्यायमञ्जरी/ सूर्यनारायण शुक्लः/ चौखम्बा/ 1936

(न्या.म)/ न्यायवार्तिकम्/ अनन्तलाल्‌ठाकुर्‌/ मिथिला इन्स्टिट्यूट्/ 1967

(न्या.सा)/ न्यायसारः/ स्वामियोगीन्द्रानन्दः/ वाराणसी/ 1968

(न्या.सू.) न्यायसूत्रम्/ ----------/ ------------/---------

-------/ परीक्षामुखसूत्रम्/ --------/ निर्णयसागरप्रेस्‌, बाम्बे/ 1940

(प्र.प)/ प्रकरणपञ्चिका/ ए.सुब्रह्मण्य शास्त्री/ बेनारस हिन्दू यूनिवर्सिटि/ 1961

(प्र.ल)/ प्रमाणलक्षणम्/ टि.आर्.कृष्णमाचार्यः/ बाम्बे/ -------

(प्र.ल.टी) प्रमाणलक्षणटीका/ टि. आर्. कृष्णमाचार्यः/ बाम्बे/--------

(प्र.वा) प्रमाणवार्त्तिकम्/ राहुल सांकृत्यायनः/ जयस्वाल् रीसर्च इन्स्टिट्यूट्, पाट्ना/ 1953

(लक्षणा)/ लक्षणावली / शशिनाथझा मिथिला इन्स्टिट्यूट्/ 1963

(वे.प) वेदान्तपरिभाषा/ स्वामी गोविन्दसिंहः/ वेङ्कटेश्वर स्टीम् प्रेस्, बाम्बे/ 1928

(शा.दी)/ शास्त्रदीपिका/ अनन्तकृष्ण शास्त्री/ निर्णयसागर् प्रेस्, बाम्बे/ 1918

--------/ श्रीभाष्यम्/ चे.नरसिंहाचार्यः/ आनन्दमुद्रणालय, मद्रास्/ 1936

(श्लो.वा)/ श्लोकवार्तिकम्/ रामनाथशास्त्री/ मद्रास् यूनिवर्सिटी/ 1940

(स.प)/ सप्तपदार्थी/ अमरेनद्रमोहनतर्कतीर्थः/ लक्‌कत्ताः/ 1934

(स.सि)/ सर्वार्थसिद्धिः/ अण्णङ्गराचार्यः/ काञ्ची/ 1941

(सि.मु)/ सिद्धान्तमुक्तावली/ शङ्कररामशास्त्री/ बालमनोरमा प्रेस्, मद्रास्/ 1929


-------------------------------------------------------------------------------



 




\]
