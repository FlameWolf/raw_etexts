+++
TITLE = "समवायसम्बन्धविमर्शः"
AUTHOR = "एन् एस् रामानुजताताचार्यः"
DOMAIN = "दर्शनानि"
SUB-DOMAIN = "न्यायशास्त्रम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-4108"
url = "https://www.ebharatisampat.in/readbook3.php?bookid=Njc1OTY4MzY1MjUzNDkz&pageno=MjI0MjQyNjk5NTk="
title = "समवायसम्बन्धविमर्शः"

+++
[[समवायसम्बन्धविमर्शः	Source: [EB](https://www.ebharatisampat.in/readbook3.php?bookid=Njc1OTY4MzY1MjUzNDkz&pageno=MjI0MjQyNjk5NTk=)]]

\[





****

**समवायसम्बन्धविमर्शः**

    

** एन् एस् रामानुजताताचार्यः तिरुपतिः**


 चिन्तामणौ संनिकर्षनिरूपणप्रकरणे शब्दप्रत्यक्षं प्रति समवायाख्यः संनिकर्षो हेतुरिति निरूप्य तदुपरि समवायनामकः पदार्थ एवाप्रामाणिकः तत्कथं तस्य संनिकर्षत्वं युज्यत इति प्रश्नुमुपक्षिप्य विस्तरेण समवायः प्रसाधितः। एनं समावयपदार्थमधिकृत्य प्रायः शास्त्रान्तरकारैर्बहुधा दूषणानि प्रादर्शिषत। तेषां दूषणानां न्यायमते परिहारोऽस्ति वा न वा? मणिग्रन्थात् कियतां दूषणानां परिहारो लभ्यते? अवशिष्टानां कः परिहारमार्गः? इति विमृश्य यथाशक्ति न्यायसिद्धान्तं समर्थयिष्यामहे।  
 समवायपदार्थस्य प्रादुर्भावः।  
 वैशेषिकदर्शने---  
 \`इहेदमिति यतः कार्यकारणयोः स समवायः' (वै.सू.7-2-26)  
 इति समवायविषयकं सूत्रम्। कार्यकारणयोः इहेदमिति बुद्धिर्यस्मात् संबन्धाद्‌भवति स समवाय इति सूत्रार्थः। अस्मिन् सूत्रे कार्यकारणयोः इति कतनेन अवयवावयविनोः कार्यगुणादिकारणद्रवय्योश्च विशिष्टबुद्धिनियामकः समवाय इत्येतावन्मात्रं लभ्यते। परं तु जातिव्यक्त्योः नित्यगुणनित्यक्रियाभ्यां द्रव्यस्य च समवायः संबन्ध इत्ययं विषयः सूत्रादस्मान्नावगम्यते। तथापि।  
 \`एतेन गुणत्वे भावे च सर्वेन्द्रियं ज्ञानं व्याख्यातम्' (वै.सू.4-1-13)  
 इत्यादिसूत्रान्तरपर्यालोचनया जातिव्यक्त्योरपि समवायः सूत्राभ्युपगत इति निर्धार्यते। \`आत्मसमवायादात्मगुणेषु' (वै.सू.9-1-15) इति सूत्रेण गुणगुणिनोः, \`तत्समवायात्कर्मगुणेषु' (वै.सू.9-1-14) इति सूत्रेण क्रियाद्रव्ययोश्च समवायः सूत्रकारेण कण्ठरवेणोक्तः।  
 \`कारणे समवायात्कर्माणि' (वै.सू.10-2-3)  
 \`तथा रूपे कारणैकार्थसमवायाच्च' (वै.सू.10-2-4)  
इति सूत्रे अप्यत्रानुसन्धानमर्हतः। तात्पर्यटीकायाम्(1)----  
 \`अवयवावयविनौ गुणगुणिनौ क्रियाक्रियावन्तौ  
 जातिजातिमन्तौ च मिथः संबद्धावनुभूयेते'  
इति ग्रन्थेन समवायः कयोः कयोः संबन्ध इति विशिष्य निर्देशः कृतः। परं तु विशेषदद्वतोरपि समवायः संबन्ध इति न निर्दिष्टम्। वैशेषिक---दर्शनासाधारणभूतो विशेषः न्यायदर्शने न प्रस्तावमर्हतीति तेषामाशयः स्यादिव।  
 अयं च समवायो न द्रव्ये न वा गुणेऽन्तर्भवति, विलक्षणबुद्धिविषयत्वात्। यथा सत्ता न द्रव्यादिष्वन्तर्भवति द्रव्यादिबुद्धिविलक्षणबुद्धिविषयत्वात् तथेति यावत्। तदाह---  
 \`तत्त्वं भावेन' (वै.सू.7-2-28) इति  
 प्रशस्तपादभाष्ये समवायनिरूपणप्रकारः  
प्रशस्तपादाचार्याः(2)----  
 \`अयुतसिद्धानामाधार्याधारभूतानां यः  
 संबन्ध इहप्रत्ययहेतुः स समवायः'  
इति समवायं लक्षयामासुः। सूत्रे \`कार्यकारणयोः' इति प्रयुक्तम्। तत्स्थाने \`आधार्याधारभूतानाम्' इति पदं प्रयुञ्जाना एते सूत्रोक्तं सर्वसंग्राहकं व भवतीति मन्यन्ते। अकार्यकारणभूतानामपि जलपरमाणुतद्रूपादिजातिव्यक्ति---विशेषतद्वदादीनां समवायस्य स्वीकारात् सूत्रोक्तलक्षणे न्यूनता वरीवर्ति। आधार्याधारभूतानामित्युक्ते च जातिव्यक्त्यादीनामप्याधाराधेयभावस्य सद्‌भावात् तयोरपि समवायः संबन्ध इति सिध्यति। एवंरीत्या लक्षणमुक्त्वा----   
 \`इह तन्तुषु पटः, इह द्रव्ये गुणकर्मणी  
 इह द्रव्यगुणकर्मसु सत्ता इह नित्यद्रव्ये  
 अन्त्या विशेषा इति प्रत्ययदर्शनात्' (3)  
इत्युदाहरणात् अवयवावयविनोः गुणगुणिनोः क्रियातद्वयोः जातिव्यक्त्योः विशेषतद्वतोश्च समवायः संबन्ध इति भाष्यकृदभिप्रैति। अनेन च इह तन्तुषु पट इत्यादिप्रत्ययाः संबन्धनिमित्तकाः इहप्रत्ययत्वात् इह कुण्डे दधीति प्रत्ययवत् इत्यनुमानं समवायसद्‌भावे प्रमाणम् इति दर्शितम्।  
 इह तन्तुषु पट इति बुद्धिः संयोगविषयिण्येवास्ताम् किं समवायकल्पनेनेति शङ्का चतुर्भिर्हेतुभिः समाहिता भाष्ये(4)----  
 (1) संयोगो हि पृथक्स्थितयोर्द्रव्ययोर्भवति। अयं तु अपृथक्‌स्थितयोः प्रतीयते। अतो न सयोगो भवितुमर्हति।  
 (2) संयोगः अन्यतरकर्मणा उभयकर्मणा संयोगेन वा हेतुना उत्पद्यते। तन्तुपटादीनां संबन्धे तु न तादृशं निमित्तमीक्षामहे। अतो निमित्ताभावात् न तन्तुपटादीनां संयोगः संबन्धः।  
 (3) संयोगः विभागेन नश्यति। तन्तुपटादिसंबन्धस्तु न तथा।  
 (4) संयोगः आधाराधेयभावं विना स्वतन्त्रतया अवस्थितयोरपि भवति। तन्तुपटादीनां संबन्धस्तु आधाराधेयभावेनावस्थितयोरेव दृश्यते। अतः संयोगविलक्षणः संबन्धः स्वीकर्तव्य इति।  
 समवायस्यैकता नित्यता च  
 अयं च समवाय एकः, न तु संयोगवन्नाना। तत्र हेतुरुक्तः सूत्रे----\`तत्त्वं भावेन' (वै.सू.7-2-28) इति। भाष्ये (5) च \`भाववल्लिङ्गाविशेषात्' इति। यथा सत्सदिति अनुगतप्रतीतिबलात् सत्ता एका तथा इहेति प्रत्ययस्य अवयवावयविगुणगुण्यादिषु सर्वत्रैकरूपत्वात् सर्वत्रैकरूपत्वात् समवाय एक इति तदाशयः। ननु संयोगस्थले इहेति प्रतीतिरेकरूपैव वर्तते। न हि तावता संयोगस्यैकत्वं स्वीक्रियत इति मत्वा हेत्वन्तरमाह----विशेषलिङ्गाभावाच्च(6) इति। संयोगस्य भेदे हि कारणभेदः प्रयोजकः। समवायस्त्वकारणकत्वात् भेदहेत्वभावादेक इत्याशयः यतः समवायस्य कारणं नास्ति अत एव नित्यश्च।  
 समवायस्य तादात्म्यं संबन्धः।  
 समवायः केन संबन्धेन वर्तते? यदि संबन्धान्तरेण? तदा तस्यापि संबन्धान्तरम्, तस्यापीत्येवमनवस्था प्रसजतीत्याक्षेपः समवायस्य स्वरूपापरपर्यायं तादात्म्यमेव संबन्ध इति स्वीकारेण निरसनीयः। तथा च भाष्यम्(7)---  
 \`कया पुनर्वृत्त्या द्रव्यादिषु समवायो वर्तते। तादात्म्यात्'  
 इति। अयं च समवायो न प्रत्यक्षवेद्यः, संनिकर्षाभावात्। अपि तु इहबुद्ध्या अनुमेय इति प्रशस्तपदाभाष्यकृन्मतम्(8)। विशेषणताख्यसंनिकर्षेणेन्द्रियवेद्यत्वमप्यस्तीति तात्पर्यटीकाकारादीनां मतम्(9)। विषयोऽयं संनिकर्षविचारेऽस्माभिर्विवेचितः।  
 ब्रह्मसूत्रेषु समवायखण्डनप्रकारः तत्समाधानं च  
 एवंरीत्या वैशेषिकैः साधितः समवायः ब्रह्मसूत्रेषु खण्डितः। तथा हि---मतान्तरनिराकरणपरे तर्कपादसंज्ञिते द्वितीयाध्यायद्वितीयपादे वैशेषिकमतनिरासपरे अधिकरणे सूत्रम्-----  
 \`समवायाभ्युपगमाच्च साम्यादनवस्थितेः' (ब्र,सू.2-2-13)  
तस्य च श्रीमच्छंकराचार्यैरेवं विवरणं कृतम्---द्वाभ्यां परमाणुभ्यामत्यन्तभिन्नं द्वयणुकं समवायरूपेण संबन्धेन द्वयोः परमाण्वोर्वर्तत इति हि वैशेषिका अभ्युपगच्छन्ति। तथा सति समवायलक्षणः सबन्धोऽपि सामवायिभ्यः परमाणुद्व्यणउकेभ्योऽत्यन्तं भिन्न िति समवायलक्षणेनान्येनैव संबन्धेन तेभ्यः संबध्नाति इति वक्तव्यम्, अत्यन्तभेदसाम्यात्। तथा च तस्य तस्यान्योऽन्यः संबन्धः कल्पयितव्य इत्येवमनवस्था प्रसज्येतेति।  
 अत्रेदं समाधानम्---यदि हि समवायकल्पनं प्रति समवायिनोर्भेदः प्रयोजकत्वेन वैशेषिकैरभ्यधायिष्यत तदानीमेवं दूषणमवसरमलप्स्यत। न ह्ये वं तैरवादि। जातिव्यक्त्यादीनामपृथगवस्थितानां विशिष्टबुद्धिनिर्वाहकत्वं हि समवायाभ्युपगमे हेतुत्वेनोपन्यास्यन् प्रशस्तपादाचार्याः। तस्मादेतद्‌दूषणं नास्कन्दति वैशेषिकान् इति।  
 यदपि \`अपरिग्रहाच्चात्यन्तमनपेक्षा' (ब्र.सू.2-2-17) इति सूत्रभाषणावसरे समवायाङ्गीकारे निमित्ततया उपन्यस्तमाधार्याधारयोरयुतसिद्धत्वं विकल्प्य दूषयामासुर्भगवत्पादाः----तत्पुनरयुतसिद्धत्वमपृथग्देशत्वं वा स्यादपृथक्कालत्वं वा अपृथक्स्वभावत्वं वा। अपृथग्देशत्वे तावत्स्वसिद्धान्तो विरुध्येत। न हि समवायिनोस्तन्तुपटयोरप-थग्देशता अस्ति। पटस्य हि देशस्तन्तवः। तन्तूनां तु तदवयवाः। एवं पटतद्‌गुणभूतशुक्लाद्योरपि समवायिनोरपृथग्देशता नास्ति। शुक्लस्य हि पटो देशः पटस्य च तन्तव इति। अपृथक्कालत्वमयुतसिद्धत्वमिति द्वितीयः कल्पोऽपि न कल्पने। सव्यदक्षिणयोरपि गोविषाणयोरपृथक्कालयोरयुतसिद्धत्वप्रसङ्गात्। अपृथक्स्वभावत्वमयुतसिद्धत्वमिति स्वीकृते सति अवयवावविनोर्गुणगुणिनोश्चभेदो न सिध्येत्। अपृथक्स्वभावत्वं हि तादात्म्यम्। न हि तादात्म्ये सति भेदः संभवतीति।  
 तत्रेत्थं समाधानम्---आचार्यविकल्पितप्रकारानन्तः पातिप्रकारेणैवायुतसिद्धस्वस्य वैशेषिकैरभ्युपगमात्। तथा च भाष्यम्(10)---  
 \`सा पुनर्द्वयोरन्यतरस्य वा पृथग्गतिमत्त्वम्,  
 इयं तु नित्यानाम्। अनित्यानां तु युतेष्वाश्रयेषु समवायो युतसिद्धिः'  
इति। अनेन नित्ययोः संबद्धयोर्द्वयोः पदार्थयोः पृथग्गतिमत्त्वम् अन्यतरस्य वा गतिमत्त्वं युतसिद्धिः। यथा द्वयोः परमाण्वोः संयोगिनोः पृथग्गतिमत्त्वम्, यथा वा परमाण्वाकाशयोः संयोगिनोर्मध्ये अन्यतरस्य परमाणोः पृथग्गतिमत्त्वं युतसिद्धिः। अनित्ययोः पृथगाश्रयाश्रितत्वमेव युतसिद्धिर्यथा घटपटयोः। तथा चोक्तविधयुतसिद्ध्यभावोऽयुतसिद्धिरिति पर्यवस्यति। अत्र च पृथगाश्रयाश्रयित्वमित्यनेन संबन्धिभ्यामन्यो य आश्रयस्तदाश्रितत्वं विवक्षितम्। तथा च पटशौक्ल्ययोः पृथग्गतिमत्त्वमपि नास्ति पृथगाश्रयाश्रयित्वमपि नास्ति। यद्यपि पटस्य आश्रयस्तन्तवः शौक्ल्यस्य पट इत्येवमाश्रयभेदो वर्तते तथापि शौक्ल्यस्य आश्रयभूतः पटः संबन्धी न तदन्धी न तदन्य इति संबन्धिभिन्नाश्रयाश्रितत्वं नास्ति। तथा च न कोऽपि दोष इति। संबन्धिभिन्नाश्रयाश्रयित्वं युतसिद्धिरित्यभिप्रायेणैव श्रीधराचार्याः---  
 \`यत्र तु द्वयोरपि संबन्धिनोः परस्परपरिहारेण  
 व्यतिरिक्ताश्रयाश्रयित्वं तत्र युतसिद्धिः' (11)  
इत्यवोचन्। भामत्यामपि वैशेषिकमतानुवादावसरे---  
 \`यदि तु संयोगिनोः कार्ययोः संबन्धिभ्यामन्यदेशत्वं युतसिद्धिस्ततोऽन्या अयुतसिद्धिः'(12)इति। तथा च च शांकरभाष्योक्तो दोषः उक्तरीत्या अयुतसिद्धत्वपरिष्कारे न प्रसजति।  
 भामतीप्रोक्तदूषणानि तत्परिहारश्च  
 भामत्यां तु संबन्धिभिन्नदेशवत्त्वं कार्ययोः संबन्धिनोर्युतसिद्धिः, नित्ययोः संबन्धिनोस्तु पृथग्गतिमत्त्वं युतसिद्धिः। उभयविधाया अपि युतसिद्धेः अवयवावयविगुणगुण्यादिष्वभावात् अयुतसिद्धत्वं तेषूपपद्यत इत्याक्षेपमनूद्य----  
 \`नित्ययोरात्माकाशयोरजसंयोगे उभयस्या अपि युतसिद्धेरभावात्'(13)  
इति समाधानमुक्तम्। तस्यायमाशयः---नित्ययोर्विभुदोश्चात्मकाशयोर्यः अजः अनुत्पत्ति मान् संयोगः तत्रापि अयुतसिद्धिर्वर्तते। निष्क्रिययोर्निराश्रययोश्च आत्माकाशयोः पृथग्गतिमत्त्वरूपस्य पृथगाश्रयाश्रितत्वरूपस्य वा युतसिद्धत्वस्याभावात्। तथा चायुतसिद्धयोस्तयोः संयोगेऽपि समवायलक्षणसत्त्वादतिव्याप्तिरिति।  
 अत्रेदं समाधानम्। अयुतसिद्धयोराधार्याधारयोरिहप्रत्ययहेतुः संबन्धः समवाय इति हि लक्षणम्। आत्माकाशयोरुक्तरीत्या अयुतसिद्धयोरप्याधाराधेयभावविरहान्नातिव्यप्तिः। किं च विभुपदार्थयोः संयोगस्यैवानभ्युपगमान्न कोऽपि दोषः।  
 यत्तु भामत्याम्(14)---  
 \`न चाजसंयोगो नास्ति, तस्यानुमानसिद्धत्वात्।  
 तथा हि आकाशमात्मसंयोगि मूर्तद्रव्यसङ्गित्वात् घटादिवदित्यनुमानम्'  
इति ग्रन्थेन विभुद्वयसंयोगेऽनुमानप्रमाणं प्रादर्शि, तत्---  
 \`यच्च अजसंयोगप्रतिपादकमनुमानमुक्तम्, तदसाधनम्।  
 उभयपक्षसमत्वात्। यथेदं विभूनां संयोगं शास्ति तथा  
 ताभ्यामेव हेतुदृष्टान्ताभ्यां विभागमपि। अस्तु द्वयो----  
 रप्युपपत्तिः, प्रमाणेन तथाभावप्रतीतेरिति चेन्न। संयोग---  
 विभागयोरेकस्य नित्यत्वेऽन्यतरस्यासंभवादिति  
 द्वयोरप्यसिद्धिः परस्परप्रतिबन्धात्'  
इति ग्रन्थेन सयुक्तिकं दूषितं न्यायकन्दल्याम्(15)----  
 तत्रैव शांकरभाष्ये(16)----युतसिद्धयोः संयोगः संबन्धः अयुतसिद्धयोः समवाय इत्यभ्युपगमो न संगच्छते। कार्यात्पूर्वमेव कारणस्य वर्तमानतया पृथक्सिद्धस्य तस्यायुतसिद्धत्वानुपपत्तेः। न च कारणस्य कार्यात्पृथगवस्थानेऽपि कार्यस्य कारणापेक्षया पृथगवस्थितिर्नास्ति, अवयवरूपकारणविनाभावेनावयविरूपकार्यस्य स्थित्यभावादिति वाच्यम्। एवमपि प्रागसिद्धस्य कार्यस्य कारणेन संबन्धाभावात्। संबन्धिद्वयाधीनसद्भावो हि संबन्धो नासत्येकस्मिन्नपि संबन्धिनि भवितुमर्हति। कार्यमुत्पन्नं सत् कारणेन समवायमृच्छतीति यदि कथ्यते, तदा द्वयोरपि कार्यकारणयो र्युतसिद्धिरभ्युपेता स्यादित्ययुतसिद्धत्वोक्तिविरोधः इति दूषणमभ्यधायि।  
 तत्र ब्रूमः। अयुतसिद्धत्वं यद्यपृथक्स्थितिमत्त्वरूपम्, तदानीमेते दोषाः प्रसजन्तीति सत्यम्। परं तु पृथगाश्रय' श्रयित्वाभावः पृथग्गतिमत्त्वाभावो वा अयुतसिद्धत्वमिति पूर्वं परिष्कृततात् तद्रीत्या नैते दोषाः क्षतिमावहन्तीति।  
 भामत्यां तु उक्तरीतिमत्परिष्कारादरे शांकरभाष्योक्तदोषाः न प्रसजन्तीत्यभ्युपेत्य समवायसिद्धौ दूषणान्तरमुपन्यस्तम्।----  
 \`पृथगाश्रयाश्रयित्वपृथग्गतिमत्त्वलक्षण---  
 युतसिद्धेरन्या त्वयुतसिद्धिर्यद्यति नाभ्युपेत---  
 विरोधमावहति तथापि सामानाधिकरण्य--  
 प्रथामुपपादयितुमर्हति।' (17)  
इत्यादिना गुणगुणिनोर्यदि समवायः संबन्ध इत्यभ्युपगम्यते तदा घटपटौ संयुक्तावितिवत्गुणगुणिनौ संबद्धाविति प्रत्ययः स्यात् न तु शुवलः पट इत्यादिः गुणगुणिनोस्तादात्म्यविषयकः प्रत्ययो भवेत्। गुणगुणिनोस्तादात्म्यविषयकप्रत्ययोपपादनाय हि समवायोऽब्युपेयते भवद्भिः। स चेदभ्युपेतोऽपि यदि तादात्म्यप्रत्ययं न घटयेत् अलं समवायकल्पनया। न च शुक्लः पट इत्यादिप्रत्ययस्य विषयो योऽभेदस्तदुपपादकः समवाय इति नास्माकं सिद्धान्तः। अपि तु तादृशप्रत्ययविषय एव समवाय इत्यभ्युपगमोऽस्माकमिति वाच्यम्। अभेदातिरिक्तस्य संबन्धस्य सामानाधिकरण्यप्रत्ययविषयत्वासंबवात्। गुणगुणिनोः समवायं विषयीकुर्वद्धि प्रत्यक्षं पटे शुक्ल इत्याकारकमेव स्यात् न तु पटः शुक्ल इत्याकारकम्। न च शुक्लपदस्य गुणविशिष्टगुणिलाक्षणिकत्वात् न दोष इति वाच्यम्। शाब्दस्य प्रत्ययस्य कथंचिल्लक्षणया उपपादनसंभवेऽपि प्रत्यक्षरूपस्य शुक्लः पटः इत्याकारकस्य प्रत्ययस्य लाक्षणिकत्वासंभवात्। न हि प्रत्यक्षं शब्दवृत्तिमनुसरति। तथा च समवायाङ्गीकारे तादात्म्यप्रतीतेरसंभवात् न गुणगुणिनोः समवायः संबन्धः, अपि तु स्वरूपमेव। शुबलः पटः इत्यादिप्रत्यक्षानुसारेण च गुणगुणिनोरभेदोऽपि स्वीकर्तव्य इत्येवं भामतीग्रन्थस्थदूषणसारः।  
 भामतीस्थदूषणसमाधानम्  
 अत्र प्रतिविदध्महे। यदि गुणगुणिनोरभेदः स्यात् तर्हि शुवल इति बुद्ध्यैव पटस्यापि विषयीकृतत्वात् पट इति बुद्धि रनवसरा स्यात्। किं च शुक्लशब्दपटशब्दयोरेकार्थत्वेन पर्यायतया तरुवृक्षशब्दवत् सहप्रयोगो न स्यात्। पटमानयेत्युक्ते यत्किं चिच्छुवलमानयेत्, पटस्य शुवलाभिन्नत्वात्। तथा अशुवलः पट इति प्रतीतिर्न स्यात् शुक्लाभिन्ने पटे शुक्लभेदस्य बाधितत्वात्। तथा अन्धस्य त्वगिन्द्रियेण पटोऽयमिति ज्ञानं यथा भवति तथा शुक्लोऽयमित्यपि ज्ञानं भवेत्। यद्वा अन्धस्य शुक्लज्ञानं यथा न भवति तथा पटज्ञानमपि न भवेत्। अतः युक्तिविरुद्धत्वात् शुक्लपटयोरभेदो नोपपद्यत इति शुक्तिसहकृतं शुवलः पट इति प्रत्यक्षं पटशुक्लयोर्भेदमेव बोधयति। सर्वमेतन्मनसि निधाय तात्पर्यटीकायाम्(18)------  
 \`शुल्कः पट इत्यादि सामानाधिकरण्यज्ञानं  
 न तु संबन्धिज्ञानमिति चेत्---न। द्वितीय---  
 बुद्धिव्यपदेशयोः पौनरुक्त्यात्। अपौनरुक्त्यं  
 चाभिमन्यन्ते प्रतिपत्तारः यदन्यतरदुपलभ्य  
 अन्यतरद्‌बुभुत्सन्ते!'  
इति प्रण्यगादि। मणिकारा अपि समवायवादे एवमेव प्रत्यपादयन्।  
 ननु यदि गुणगुणिनोर्भेदोऽभिमतस्तदा कुण्डे दधीतिवत् पटे शुक्ल इति भेदेनैव प्रतीतिः स्यात् न तु पटः शुक्ल इत्यभेदेनेति शङ्कायाः किं समाधानमेतावलोक्तं भवतीति चेत्---न। गुणगुणिनोर्भेदेऽप्ययुतसिद्ध्यभ्युपगमात् भेदः स्पष्टं न प्रतीयते। कुण्डदध्नोस्तु युतसिद्धत्वात् भेदः स्पष्टं प्रतीयत इति समाधानस्यात्रभिप्रेतत्वात्। उक्तं च तत्रैव टीकायाम्(1)----  
 \`अयुतसिद्ध्या तु कण्डे दधीतिवन्न  
 स्फुटतरो विवेकप्रकाशः'  
इति। तथा चैवं फलति---शुक्लः पट इति प्रात्यक्षिकी प्रतीतिः गुणगुणिनोः समवायं विषयीकरोति। शाब्दी प्रतीतिस्तु शुक्लपदस्य गुणिनि लक्षणया गुण्यभेदं विषयीकरोति। यद्वा प्रत्यक्षमभेदारोपरूपम् इति। तथा च परिशुद्धः(19)---  
 \`तर्कसहायं प्रत्यक्षमेव पटशुक्लत्वयोर्भदमाकलयति'  
इति।  
 \`तस्मान्नीलो घट इत्यत्र नीलसंबन्ध एव  
 भासते। मतुपो लोपादभेदोपचाराद्वा' (20)  
इति मणिग्रन्थोऽप्यत्रानुसेन्धेयः।  
 परिमले समवायदूषणम्  
 अप्पय्यदीक्षिताः कल्पतरूपरिमले समवायमेवं दूषयन्ति(21)----  
 अभावास्य यथा प्रतियोग्यनुयोगिभ्यां सह स्वरूपं संबन्धः तथा अवयवावयव्यादीनामपि स्वरूपसंबन्ध एवास्तु किं समवायेन। न चावयवावयव्यादिस्वरूपाणामनन्तत्वात् तेषां संबन्धत्वकल्पनापेक्षया एकस्य समवाया ख्यसंबन्धस्य कल्पनमेव लाघवाद्युक्तमिति वाच्यम्। एकस्य वा कल्पनीयत्वे सति हि लाघवादेकस्य कल्पनमिति शक्यते शङ्कितुम्। इह तु अनेकेवामपि संबन्धिस्वरूपाणां कल्प्तत्वात्तेषु संबन्धत्वमात्रं कल्पनीयमिति लाघवम्। समवायवादे त्रु समवायस्तस्य संबन्धत्वं चेत्युभयमपि कापतीपमिति गौरवात्।  
 न च समवायपक्षे समवायस्तस्य संबन्धत्वं चेति द्वयमेव कल्पनीयम्। अवयवावयव्यादिषु संबन्धत्वकल्पने तेषामननुगतत्वेन क्रोडीकारकाभावात् संबन्धिभेदेनानन्तानि संबन्धत्वानि कल्पनीयानीति गौरवम्। तस्मात्समवायपक्ष एव लाघवमिति वाच्यम्। समवायेऽपि निरूपकभेदेन संबन्धत्वभेदोऽङ्गोक्रियते न वा? यद्यङ्गीक्रियते तदा समवायमतेऽपि तत्तन्निरूपकभेदप्रयुक्तनानासंबन्धत्वकल्पनाया अवश्यभावात् समवायाख्यधर्मिकल्पनाप्रयुक्त गौरवमधिकम्। यदि नाङ्गीक्रियते तदा अवयवादिषु तत्तदभाव---संवन्धत्वस्य क्लृप्तस्यैव अवयव्यादिसंबन्धत्वरूपताया अपि संभवेन संबन्धत्वस्यैकस्याप्यकल्पनेन गौरवाभावात् इति।  
 परिमलसमाधानम्  
 अत्र समाधीयते----भूतलं घटाभाववदित्यादौ स्वरूप---संबन्धस्थले संबन्धिनोर्मध्ये नैकस्य संबन्धत्वम्, विनिगमनाविरहात्। किं तु तदुभयसमुदायस्य व्यासज्यवत्ति परस्परप्रतियोगिकमेकमेव संबन्धत्वमभ्युपगम्यते। एवं चाभावाधिकरणादि---स्वरूपद्वये संबन्धत्वस्य क्लृप्तत्वेऽपि अवयवावयव्यादिस्वरूपद्वये तन्न क्लृप्तम्। तथा च संबन्धत्वस्यापि कल्पनीयत्वाद्‌गौरवम्।  
 वस्तुतस्त्वेवमपि अक्लृप्तयोः समवायतद्‌गतसंबन्धत्वयोः कल्पनापेक्षया एकस्यावयवावयव्यादिस्वरूपद्वयगतस्य संबन्धत्वस्य कल्पने लाघवमिति शङ्का अवसरं लभते। अतः प्रकारान्तरेण समाधातुं प्रयतामहे। अस्ति तावदयं घटोऽयं घट इति समूहालम्बनज्ञानात् \`इमे घटाः' इति ज्ञानस्य प्रत्यक्षरूपस्य शाब्दरूपस्य वा वैलक्षण्यमानुभविकम्, न तदपह्नवमर्हति। तच्च समूहालम्बने विशेष्यताभेदेन प्रकारतानां भेदः, न त्विमे घटा इति ज्ञाने इति स्वीकारेणैव निर्वहति। ततश्च तस्मिन् ज्ञाने नानाविशेष्यतानिरूपिता एकैव प्रकारता। त्निरूपिका च संसर्गता समवायस्वीकर्तृभिरेकैव स्वीकार्यां। स्वरूपसंबन्धवादिभिस्तु तत्तब्द्यक्तिविरूपात्मकविषयभेदाद्भिन्ना एव संसर्गताः स्वीकरणीया इति व्यक्तमिदं गौरवम्। एवं नीलाः पीता इत्यादिष्वपि बोध्यम्। एवमनन्तेषु भूतलादिस्वरूपेषु रूपादिप्रतियोगिकत्ववल्पनापेक्षया एकस्मिन् समवाये तत्कल्पनायां लाघवमक्षतमिति।  
 मणिकारास्तु---यदि विशिष्टबुद्धेर्विशेषणविशेष्यसंबन्धविषयक्त्वमिति नियमं स्वीकृत्य \`विशिष्टबुद्धिर्विशेषणविशेष्यसंबन्धविषया' इत्यनुमानेन समवायः साध्येत तदा तादृशविशिष्टबुद्धिनिरूपितायाः संसर्गताख्यविषयतायाः समवाये स्वीकरणीयतया तस्याश्च निरूपकभेदेन भेदात् तत्कल्पनं समवायाख्यधर्मिकल्पनं चेत्यादयो दोषाः प्रसजेयुः। ्तः \`गुणक्रियादिविशिष्टबुद्धिः विशेषणसंबन्धनिमित्तिका' इत्येवानुमानम्। कारणत्वेन सिध्यंश्च संबन्धः लाघवादेक एव सिध्यति। न च धर्मिकल्पनातो वरं धर्मकल्पना इति न्यायत् कारणत्वमपि क्लृप्तानामेव गुणादिस्वरूपाणामस्त्विति वाच्यम्। अनुगतकार्यस्यानुगतकारणनियम्यत्वात् गुणादिस्वरूपाणां चाननुगतत्वात् इत्याशेरते। अत एव---\`इहेदमिति यतः कार्यकारणयोः स समवायः' (वै.सू.)  
 इति वैशेषिक सूत्रमपि विशिष्टबुद्धिहेतुत्वेन समवायसिद्धिमभिप्रैति \`यतः स' इति पदस्वारस्यात्। ततश्च कारणत्वेन समवाये सिद्धे तत्र निरूपकभेदेन नानासंबन्धत्वकल्पनाप्रयुक्तगौरवमपि फलमुखत्वान्न क्षतिमावहतीति मणिकृतामाशयः।  
 शिवार्कमणिवीपिकानुवादः(22)  
 शिवार्कमणिदीपिकायामप्पय्यदीक्षितास्तु पूर्वोक्तरीत्या मणिकारैः प्रदर्शितां विशिष्टबुद्धिकारणत्वेन समवायसिद्धिमपि न मृप्यन्ति। तथा हि अवयवादिविशिष्टवुद्धीनां स्वयमननुगतत्वेन अनुगतकारणसापेक्षत्वं नापेक्ष्यते। अनुगतकार्यं हि अनुगतकारणमपेक्षते नाननुगतं कार्यम्। न च विशिष्टबुद्धित्वेन तासामनुगम इति वाच्यम्। अनुगतकारणापेक्षारहितासु \`दण्डी पुरुषः, घटस्य ज्ञानम्, घटस्याभावः' इत्यादिषु द्रव्य---विषय---प्रतियोग्यादिविशिष्टबुद्धिष्वपि विशिष्टबुद्धित्वसद्‌भावेन तस्यातिप्रसक्तत्वात्। न च स्फुटतरविवेकरहितसंबन्धिद्वयगोचरविशिष्ट बुद्धित्वेन तासामनुगमः, दण्डपुरुषादिसंबन्धिद्वयं हि स्फुटतरभेदम्, न तु गुणगुण्यादिसंबन्धिद्वयमिति नोक्तदोष इति वाच्यम्। तर्हि स्फुटतरविवेकरहितत्वेनानुगतीकृतानां अवयवावयव्यादीनामेव तत्र कारणत्वमस्तु, कृतमतिरिक्तसमवायकल्पनया इति चोद्यस्य प्रसङ्गात्। किं चाभावाधिकरणयोऽपि स्फुटतरविवेकाभावेन स्फुटरविवेकरहितसंबन्धिद्वयगोचर विशिष्टबुद्धित्वमभावाधिकरणयोर्विशिष्टबुद्धावप्यस्तीति तत्रानुगतकारणजन्यत्वाभावात् व्यभिचारो दुरुद्धर इति।  
 तत्समाधानम्  
 अत्रोच्यतेनिर्विषयको यो भावस्तद्विशेषणकविशिष्ट बुद्धित्वेन गुणक्रियादिविशिष्टबुद्धीनामनुगमे दोषाभावात्। अभावविशेषणकविशिष्टबुद्धौ भावविशेषणकत्वाभावात्, ज्ञातो घट इत्याकारायां ज्ञानविशेषणकबुद्धौ निर्विषयकभावविशेषणकत्वाभावात्। विशेषणस्य ज्ञानस्य सविषयकत्वात्। अतः शिवार्कमणिदीपिकोक्तदोषो न प्रसजति।  
 यद्यपि \`भूतले घटाभावः' इत्यभावविशेष्यके, \`घटस्य ज्ञानम्' इति ज्ञानविशेष्यके च ज्ञानेऽनुगतसंबन्धाजन्ये निर्विषयकभावविशेषणकविशिष्टबुद्धित्वमस्तीति व्यभिचारशङ्का अस्मिन्नपि परिष्कारे पदं लभते। तथापि निर्विषयकभावमात्रविषयकलौकिकप्रत्यक्षत्वमत्र विशिष्टबुद्धित्वं विवक्षितम्। सविषयाविषयकत्वे सति अभावाविषयकत्वे सति लौकिकप्रत्यक्षत्वमिति यावत्। प्रथमसत्यन्तेन ज्ञानविषयकविशिष्टबुद्धेर्व्यु दासः। द्वितीयसत्यन्तेनाभावविषयकविशिष्टबुद्धेर्व्यु दासः। \`इदानीमाकाशे वीणायां शब्दः' इत्यादिबुद्धिव्यवच्छेदाय लौकिकेति विशेषणम्। अतो न दोष इति।  
 श्रीभाष्यस्थसमवायदूषणानुवादः(24)  
 श्रीमद्रामानुजविरचिते श्रीभाष्ये----अपृथक्स्थित्युपलब्धीनां जात्यादीनां तथाभावस्य निर्वाहकत्वेन चेत्समवायोऽभ्युपगम्यते समवायस्यापि तत्साम्यात्तथाभावाहेतुरन्वेषणीयः तस्यापि तथेत्यनवस्थितिः। समवायस्य तदपृथक्‌सिद्धत्वं स्वभाव इति चेत् जातिगुणानामेवैष स्वभावः परिकल्पनीयः न पुनरदृष्टचरं समवायमभ्युपगम्य तस्यैष स्वभाव इति परिकल्पयितुं युक्तमिति समवायदूषणं प्रदर्शितम्। \`धर्मिकल्पनातो वरं धर्मकल्पना' इति न्यायः श्रीभाष्यकृतामभिप्रेतः। अत्र यत्समाधानं वक्तव्यं तत् पूर्वमेवोक्तमिति नात्र पुनरुक्तिं कामयामहे। तत्त्वमुक्ताकलापे वेदान्तदेशिकाः(25)-----  
 " बन्धं नाध्यक्षयामः समधिकमपृथक्‌सिद्धयोस्तत्स्वरूपात्  
 कल्पे तस्यातिरेके तदुपरि च तथेत्यप्रकम्प्यानवस्था।  
 ताभ्यामेष स्वभावाद्‌घटित इति कृता भक्तिरस्त्वेतयोस्ते  
 नो चेज्ज्ञानादिकानां विषयविषयिताद्यापतेदन्यदेवम्॥'  
इति श्लोकेन समवायं दूषयांबभूवुः। तत्र आद्यैस्त्रिभिः पादैः पूर्वोदाहृतश्रीभाष्योक्तदूषणमेव प्रतिपादितम्। चतुर्थे ज्ञानादीत्यादिपदेनाभावस्य विषयविषयितादीत्यादिपदेन वैशिष्ट्यस्य च परिग्रहः। विशिष्टव्यवहारानुपपत्त्या चेत् समवायः कल्प्यते ज्ञातो घट इति विशिष्टव्यवहारनिर्वाहाय विषयविषयिभावलक्षणः संबन्धः, घटाभाववद्‌भूतलमिति विशिष्टव्यवहारोपपादनाय वैशिष्ट्यरूपः संबन्धश्च सिध्येदिति चतुर्थपादार्थः।  
 आधार्याधारयोरयुतसिद्धयोर्विशिष्टव्यवहारनिर्वाहायैव वैशेषिकाः समवायमभ्युपगच्छन्ति। ज्ञानघटयोराधाराधेयभावस्यायुतसिद्धत्वस्य चाभावात् विषयविषयिभावः न प्रतिबन्दी संभवति। वैशिष्टयविषये परस्ताद्विस्तरेण वक्ष्यामः। अस्तस्तत्त्वमुक्ताकलापोक्तं दूषणमपि नावकाशं लभते।  
 शास्त्रदीपिकास्थदूषणस्य समाधानम् (26)  
 पार्थसारथिमिश्रास्तर्कपादे---\`अयुतसिद्धानामिहप्रत्ययहेतुः संबन्ध इति केचित्' इति वैशेषिकमतमनूद्य---  
 " का पुनर्यु तसिद्धिः। पृथग्गतिमत्त्वं पृथगाश्रयाश्रयित्वं  
 वा। तदभावोऽयुतसिद्धिः। यद्येवम्,  
 अवयवावयविनोः संबन्धः समवायो न स्यात्।  
 विनाप्यवयविचलनेनावयवानां चलनात्,  
 अवयविनोऽवयवानां च स्वावयवाश्रितत्वात्  
 अस्ति पृथगाश्रयाश्रयित्वमिति समवायानुपपत्तिः।"  
इति लक्षणघटकायुतसिद्धत्वविकल्पेन समवाय दूषयामासुः।  
 परं तु नित्यानां पृथग्गतिमत्त्वं युतसिद्धिः, अनित्यानां संबन्धिभिन्नाश्रयाश्रयित्वं युतसिद्धिरिति पूर्वं परिष्कृतत्वात् तद्रीत्या शास्त्रदीपिकोक्तदूषणं न लगतीति सुधीभिराकलनीयम्।  
 मणिकारप्रदर्शिताः समवायसाधनप्रकाराः(27)  
 गङ्गेशोपाध्यायास्तत्त्वचिन्तामणौ चतुर्भिरनुमानैः समवायस्यातिरिक्तपदार्थत्वं तस्य नित्यत्वं च समसाधयन्। द्वै तमताचार्याः व्यासतीर्थाः तर्कताण्डवे तान्यनुमानानि दूषयामासुः। अतः एकैकमप्यनुमानमादौ मणिग्रन्थानुसारेणानूद्य ततस्ततत्र तर्कताण्डवोक्तानि दूषणानि प्रदर्श्य तेषां यथाशक्ति प्रतिविधाने प्रयतामहे।  
 प्रथमानुमानम्  
 गुणक्रियाजातिविशिष्टबुद्धयः विशेषणसंबन्धविषयाः विशिष्टबुद्धित्वात् दण्डीति बुद्धिवदिति पथमानुमानम्। यथा दण्‍डी पुरुष इति विशिष्टबुद्धिः विशेषणस्य दण्डस्य संयोगाख्यं संबन्धं विषयीकरोति, तथा शुक्लः पट इत्यादिबुद्धिरपि विशेषणस्य शुक्लादेः संबन्धं विषयीकरोतीति वक्तव्यम्। स एव समवायः। न चाभावविशिष्टबुद्धौ यथा स्वरूपसंबन्धो विषयः तथात्रापि स्वरूपसंबन्ध एव विषयोऽस्तु, तथा चार्थान्तरमिति वाच्यम्। यतो गुणक्रियादिविशिष्टबुद्धीनां पक्षधर्मताबलेन विषयः संबन्धः सिध्यन् लाघवादेक एव सिध्यति, स एव समवायः, न तु स्वरूपम्, तत्तत्स्वरूपाणामनन्तत्वात्। नापि सिद्धसाधनम्। एतदनुमानप्रवृत्तेः पूर्वं गुणादिस्वरूपाणां संबन्धत्वेनाक्लृप्तत्वात्। यद्यपि रूपे रसाभाव इत्यादिप्रतीत्या गुणस्वरूपस्यापि संबन्धत्वं क्लृप्तम्; तथापि गुणतद्‌गताभावात्मकसंबन्धिद्वयस्वरूपस्य क्लृप्तत्वेऽपि गुणगुण्यात्मकसंबन्धिद्वयस्वरूपस्य संबन्धत्वमक्लृप्तमिति तदेव साधनीयं स्यात्। तत्र च गौरवात्, लाघवसहकृतपरामर्शात् एक समवायोऽनेनानुमानेन सिध्यतीतति मणिकृतामाशयः।  
 तर्कताण्डवप्रदर्शितमेतदनुमानदूषणम्  
 अत्राहुस्तर्कताण्डवकाराः(28)----समवायस्वरूपस्य तदगतसंबन्धत्वस्य च कल्पनादपि \`धर्मिकल्पनातः' इतिन्यायेन, सिद्धानां गुणादिस्वरूपाणां संबन्धत्वरूपधर्मात्रस्य कल्पने लाघवात् मणिकारोक्तं प्रथमानुमानं न युज्यत इति।  
 तत्समाधानम्  
 अत्रोच्यते। संबन्धस्य सप्रतियोगिकत्वं सानुयागिकत्वं चानुभवसिद्धम्। तत्र स्वरूपमेव संबन्ध इति पक्षे अनेकेषु भूतलादिस्वरूपेषु रूपप्रतियोगिकत्वादेः कल्पनापेक्षया एकस्मिन् समवाये तत्कल्पनाया एव युक्तत्वात्। शेषं कल्पतरुपरिमलपर्यालोचनावसरोक्तरीत्या अवमेयम्।  
 किं च ईश्वरानुमानेऽपि क्लृप्तेषु जीवेष्वेव संर्वज्ञत्वादिधर्मकल्पनमस्तु कृतमीश्वराख्यधर्मिकल्पनयेत्याक्षेपे यथा आदौ धर्मिकल्पनं तदनन्तरं धर्मकल्पनमिति यदि स्यात् तदैवमाक्षेप्तुं शक्यते। धर्मिकल्पनवेलायामेव तु लाघवसहकृतातप्रमाणात् अनेकधर्मविशिष्टधर्मिसिद्धेर्न पृथग्धर्मकल्पना। अतो न दोष इति समाधीयते, तथा लाघवसहकृतेनानुमानेन संबन्धत्वविशिष्टसमवायसिद्धेर्नोक्तदोष इति न्यायशिखामणिकाराः (29) प्राहुः॥  
 मण्युक्तं द्वितीयानुमानम्  
 गुणक्रियादिविशिष्टबुद्धिः विशेषणसंबन्धनिमित्तिका सत्यविशिष्टबुद्धित्वादिति द्वितीयानुमानम्। यथा दण्डी पुरुष इति विशिष्टबुद्धिः विशेषणभूतदण्डसंयोगं निमित्तीकृत्य जायते एवं तन्तुषु पट इत्यादिविशिष्टबुद्धेरपि विशेषणभूतपटादिसंबन्धजन्यत्वमावश्यकम्। स एव समवाय इति समवायसिद्धिः। हेतौ सत्यपदोपादानात् भ्रमे न व्यभिचारः। अत्र विशिष्टबुद्धिकारणत्वेन सिध्यन् समवायः क्षित्यादावीश्वर इव लाघवादेकः सिध्यति। अनुगतकार्यस्यानुगतकारणजन्यत्वात्। न चात्राप्रयोजकत्वमाशङ्कनीयम्। विशिष्टिबुद्धेः संबन्धाजन्यत्वे गवाश्वादावपि विशिष्टबुद्ध्यापत्तेः।  
 तर्कताण्डवे एतदनुमानदूषणम्  
 अत्राहुस्तर्कताण्डवकाराः----(30)  
 संबन्धनिमित्तिका इत्यत्र संबन्धस्य निमित्तत्वं किं विषयत्वेन, उत समवायत्वेन। आद्ये गुणादिस्वरूपाणामेव स्वरूपसंबन्दत्वेनानुगतीकृतानां विशिष्टबुद्‌ध्याख्यानुगतकार्यहेतुत्वमस्तु किं समवायेन। द्वितीये समवायत्वं नित्यसंबन्धत्वम्। तत्र च लाघवेन संबन्धत्वेनैव हेतुत्वमस्तु। तच्च स्वरूपसंबन्ध साधारणमिति तेनानुगतानां गुणादीनामेव हेतुत्वं भवतु। तथा चार्थान्तरं सिद्धसाधनं वेति।  
 तत्परिहारः  
 अत्र ब्रूमः। स्वरूपसंबन्धत्वस्य तत्तद्‌व्यक्तिमात्रविश्रान्तस्य अनुगतत्वाभावेन कथं तस्यानुगतत्ववाचोयुक्तिर्घटत इति न जानीमः। यच्च संबन्धत्वेनैव हेतुत्वमस्त्वित्यापादितम्, तत्रापि विमर्शनीयम्। स्फुटतरविवेकप्रकाशरहितसंबन्धिद्वयगोचरविशिष्टबुद्धित्वं हि अत्र कार्यतावच्छेदकम्। तथा च तदवच्छिन्नकार्यतानिरूपितकारणताशून्ये संयोगादावपि विद्यमानस्य अत एवातिप्रसक्तस्य संबन्धत्वस्य कारणतावच्छेदकत्वं कथं वा आपाद्यत इति। तथा च नित्यसंबन्धत्वात्मकसमवायत्वेनैव हेतुत्वमिति तस्य च गुणादिस्वरूपसाधारणत्वाभावेन न स्वरूपसंबन्धमादायार्थान्तरावकाश इति।  
 मण्युक्तं तृतीयानुमानम्  
 गुणक्रियादिविशिष्टबुद्धिः संबन्धिभिन्नविशेषणसंबन्धविषया निर्विषयकाभावविशेषणकविशिष्टबुद्धित्वात्, इतरनिरूप्यविशेषणकविशिष्टबुद्धित्वाद्वा इति \`नव्यास्तु' इत्यादिना मणौ तृतीयमनुमानमनूदितम्।  
 संबन्धिभिन्नो यो विशेषणस्य संबनधस्तद्विषयकत्वमत्र साध्यम्। संबन्धिभिन्नेति विशेषणात् न स्वरूपसंबन्धमादायार्थान्तरस्यावकाशः। हेतौ निर्विकल्पके व्यभिचारवारणाय विशिष्टेति विशेषणम्। घटाभाववद्‌भूतलमिति विशिष्टबुद्धौ स्वरूपसंबन्धविषयिण्यां संबन्धिभिन्नसंबन्धविषयकत्वरूपसाध्याभावात् विशिष्टबुद्धित्वरूपहेतुसत्त्वाच्च व्यभिचारः स्यादिति तद्वारणाय भावविशेषणकेति बुद्धेर्विशेषणम्। घटाभाववद्‌भूतलमिति बुद्धौ अभावविशेषणकत्वमेव वर्तते न भावविशेषणकत्वमिति न व्यभिचारः। ज्ञातो घट इति बुद्धौ ज्ञानरूपभावविशेषणकबुद्धित्वरूपहेतुसत्त्वात्। स्वरूपानतिरिक्तविषयतात्मकसंबन्धविषयिण्यां तस्यां सबन्धिभिन्नसंबन्धविषयकत्वरूपसाध्याभावाच्च व्यभिचारः स्यादिति तद्वारणाय हेतुघटकभावे निर्विषयकेति विशेषणम्। विशेषणस्य ज्ञानस्य सविषयकत्वान्न दोषः।  
 नन्वेवमपि भूतले घटाभाव इत्यभावविशेष्यके घटस्य ज्ञानमिति ज्ञानविशेष्यके च ज्ञाने व्यभिचार इति चेत्---न निर्विषयकभावमात्रविषयकबुद्धित्वस्य विवक्षितत्वात्। तत्त्वं च सविषयकभावाविषयकत्वे सति अभावाविषयकत्वम्, अतो न कोऽपि दोषः।  
 एवमपि रूपसमवायवान् घट इति विशिष्टबुद्धौ उक्तहेतुसद्भावात् स्वरूपसंबन्धविषयिण्यां तस्यां सबन्धिभिन्नसंबन्धविषयकत्वरूपसाध्याभावाच्च व्यभिचारः स्यादिति पर्यालोच्य इतरनिरूपणेत्यादिद्वितीयहेत्वनुधावनम्। इतरनिरूपणेन निरूप्यं यद्विशेषणं विशेष्यं च तद्विषयकबुद्धित्वादिति तदर्थः। समवायस्य प्रतियोग्यनुयोगिनिरूप्यत्वेन न तद्विशेषणकबुद्धौ व्यभिचारः। ज्ञानस्यापि विषयनिरूप्यत्वात् न तद्विशेषणकबुद्धौ व्यभिचारः। अभावस्यापि प्रतियोगिनिरूप्यत्वान्न तद्‌बुद्धौ व्यभिचार इति मणिकृतामभिप्रायः।  
 तर्कताण्डवे एतदनुमानदूषणम्  
 अत्राहुस्तर्कताण्डवकाराः---(31) उक्तहेतुद्वयस्यापि काले घटरूपम् इदानीमाकाशे वीणायां शब्द इत्यादिप्रतीतौ व्यभिचारः। काले घटरूपम् इति प्रतीतौ घटरूपे कालिकविशेणतासंबन्धेन कालो विशेषणम्। इदानीमाकाशे वीणायां शब्द इति प्रतीतौ कालः कालिकविशेषणतासंबन्धेन, वीणा अवच्छेदकतासंबन्धेन शब्दे विशेषणम्। कालिकविशेषणता अवच्छेदकता वा स्वरूपसंबन्धान्नातिरिच्येते। तथा च संबन्धिभिन्नसंबन्धविषयकत्वाभावादुक्तप्रतीत्योर्हेतुद्वयस्यापि सत्त्वाद्‌व्यभिचार इति।  
 प्रकाशे तत्समाधानम्  
 अत्र मणिप्रकाशकृतः---(32) निर्विषयकभावमात्रविषयकलौकिकप्रत्यक्षत्वस्य विवक्षितत्वान्नोक्तदोषः! न च सुरभि चन्दनमिति विशिष्टबुद्धौ लौकिकप्रत्यक्षत्वाभावाद्‌भागासिद्धिरिति वाच्यम्। अलौकिकान्यविशिष्टबुद्धेरेव पक्षत्वात्।  
 न चैवं निर्विषयकत्वविशेषणं व्यर्थम्, ज्ञातो घट इत्यादिज्ञानविशेषणकबुद्धौ ज्ञानांशे अलौकिकत्वेन लौकिकत्वादेव व्यभिचारवारणादिति वाच्यम्। ज्ञानसत्त्ववेलायां आत्मा ज्ञात इति विशिष्टबुद्धौ यत्र दोषान्न समवायो भासते, किं तु विषयविषयिभावमात्रं भासते तत्र व्यभिचारवारणार्थत्वात् इत्याहुः।  
 तत्रैव तर्कताण्डवे----(33) समवायसिद्‌ध्यनन्तरमपि समवायेतसंबन्धिभिन्नसंबन्धविषया इत्यपि सुसाधम्। एवं तत्सिद्‌ध्यनन्तरं तदुभयेतरसंबन्धिभिन्नसंबन्धविषया इत्यपि साधयितुं शक्यमिति संबन्धानन्त्यप्रसङ्गः इति दूषणं प्रतिपादितम्।  
 अत्र तु समाधानं प्रकाशे (34)----अत एव यदि सबन्धिभिन्नत्वविशेषणात् समवायसिद्धिस्तदा एतदुत्तरं तेनैव हेतुना तद्‌भिन्नत्वविशेषणादन्यान्यसंबन्धसिद्‌ध्यापत्तिरिति परास्तम्। तत्र विपक्षे बाधकाभावात् इति अभिहितम्।  
 मण्युक्तं चतुर्थमनुमानम्  
 इन्द्रियप्रत्यासत्तित्वेनापि समवायः सिध्यति। तथा हि---गुणक्रियादिसाक्षात्कारः इन्द्रियसंबन्धसाध्यः जन्यप्रत्यक्षत्वात् दण्डिप्रत्यक्षवदित्यनुमानेन साक्षात्संबन्धासंभवात् इन्द्रियसंयुक्ते संबन्धः सिध्यन् पक्षधर्मताबलाल्लाघवेनानुगतः समवायः सिध्यति, अनुगतकार्यस्यानुगतकारणजन्यत्वात्, न तु संयुक्तविशेषणतारूपस्वरूपस ंबन्धः, तस्य तत्तद्रूपादिरूपत्वेनाननुगतत्वादिति चतुर्थमनुमानं मणौ प्रदर्शितम्।  
 तर्कंताण्डवे एतदनुमानं न दूषितम्।  
 अभावविशिष्टबुद्धावपि संबन्धान्तरापादनम्  
 सर्वेऽपि शास्त्रान्तरकाराः गुणक्रियादिविशिष्टबुद्धिनिर्वाहकतया यदि समवायसंबन्दाख्योऽतिरिक्तपदार्थः स्वीक्रियते तदा \`घटाभाववद्‌भूतलम्' इत्यादिविशइष्टबुद्धीरपि पक्षीकृत्य तत्रापि संबन्धिभिन्नसबन्धकल्पनापत्तिरिति प्रतिबन्धीमाश्रित्य समवायं दूषयन्ति।  
 तत्समाधानम्  
 तत्र संक्षेपतः समाधानमिदं वक्तव्यं भवति, यत् एवं दूषयतां किं प्रतिबन्दीकथनमात्रे तात्पर्यम्, उत तन्मुखेन समवायानुमाने अप्रयोजकत्वस्यार्थान्तरस्य वा उद्‌भावने। नाद्यः, प्रतिबन्द्याः अनुत्तरत्वात्। न द्वितीयः, अनुगतकारणं विना अनुगतकार्यासंभवस्य विपक्षे बाधकत्वात्। नाप्यर्थान्तरम्, एकत्वेन लाघवात् सामवायस्यैवानुमितिविषयत्वात्। स्वरूपसंबन्धस्य तत्तत्स्वरूपत्वेनानेकतया गुरुत्वात्।  
 ननु यथा अभावे वैशिष्टञानुमाने आवश्यकस्वरूपसंबन्धेनार्थान्तरम्, तथा तेनैवात्राप्यर्थान्तरमित्यभिमतम्। तथापि तस्येन्द्रियप्रत्यासत्तित्वस्य अनावश्यकत्वात्। अनुगते समवाय एव तस्य साधनात्। एवमभावेऽपि वैशिष्ट्‌यस्यैव प्रत्यासत्तित्वमस्तु, अनुगतत्वादिति शङ्का परमवशिष्यते। सा च प्रतिबन्दिमात्रत्वान्न प्रकृतानुमानदोष इति।  
 अत एव प्रकाशकाराः---(35---  
 \`यदि धर्मिकल्पनागौरवदोषः, तदा न समवाय---  
 सिद्धिरपि। अन्यथा वैशिष्ट्‌यसिद्धिरपीति दुरुत्तरा  
 प्रतिबन्दी। तस्माद्यदि बाधकान्तरावष्टम्भेन  
 नव्यमतेन समवायसाधनं शक्यते, तदैव परं  
 तदुद्धारो नान्यथेति।'  
इत्यभ्यधुः। अभावस्यले वैशिष्ट्याख्यधर्मिकल्पनातोऽधिकरणादिष्वेव संबन्धत्वकल्पनाया लाघवमिति यद्याश्रीयते, तदा तेनैव न्यायेन समवायोऽपि न सिध्येत्। अतो विपक्षे गौरवाख्यं बाधकं प्रदर्श्य समवायो न साधयितुं शक्यते। अपि तु बाधकान्तरं प्रदर्श्यैव समवायः। किं पद्‌बाधकमिति शङ्कायां न्यायशिखामणिकाराः (36) प्राहुः----  
 \`समवायिकारणव्यवस्थाभङ्गः' इति। समवायाख्यपदार्थासिद्धौ समवायघटितकारणत्रयविभागो न संगच्छत इति तदाशयः।  
 दिनकरीयेऽपि-----(37)  
 \`कार्यतावच्छेदकसंबन्धविधया समवायसिद्धिः। न च  
 समवायस्थाने स्वरूपसंबन्धं निवेश्य कार्यकारणभावः  
 कल्पनीय इति वाच्यम्। तथा सति यत्समवेतं कार्यमुत्पद्यते  
 तत्समवायिकारणमिति समवायिकारणव्यवस्था न  
 स्यात्। न च यत्संबद्धं कार्यमुत्पद्यते तत्समवायि---  
 कारणमित्येवास्त्विति वाच्यम्। कपालसंबद्धघटघ्वंसं  
 प्रति कपालस्य समवायिकारणत्वप्रसङ्गात् इत्यपि  
 द्रष्टव्यम्'  
 इति ग्रन्थेनायमेवाशयः स्पष्टीकृतः।  
 मणौ (38) तु----अभावस्थले वैशिष्ट्याख्यस्यातिरिक्तसंबन्धस्य समवायवत् नित्यस्य स्वीकारे भूतले घटानयनानन्तरमपि घटाभाववत्ताधीप्रसङ्गः। घटाभाववैशिष्ट्ययोर्नित्यत्वेनोभयोरपि तत्र सत्त्वात्। अनित्यत्वे स्वरूपसंबन्धाविशेष इत्यादीनि दूषणान्युपन्यस्तानि।  
 वैशिष्ट्‌याख्यसंबन्दमधिकृत्य बहु पराक्रान्तं मुक्तावलीव्याख्यामञ्जूषाकारैरिति (39) नात्र विस्तृणीमहे।  
 समवायस्य नित्यता एकता च  
 वैशेषिकसूत्रे प्रशस्तपादभाष्ये च साधितां समवायस्य नित्यतामेकतां चामृष्यमाणा भामतीकाराः \`समवायाभ्युपगमाच्च' (ब्र.सू.2-2-13) इति सूत्रव्याख्यानावसरे---  
 \`अपि च समवायस्यापि संबन्ध्यधीनसद्‌भावस्य  
 संबन्धिनश्चैकस्य द्वयोर्वा विनाशित्वेन विनाशित्वात्  
 कार्यत्वम् न। र्ह्यास्त संभवो गुणो वा गुणगुणिनौ वा  
 अवयवो वा अवयवावयिनौ वा न स्तः, अप्यस्ति च  
 तयोः संबन्ध इति'  
इति ग्रन्थेन संबन्धिनोऽनित्यत्वेन समवायसंबन्धस्याप्यनित्यत्वमिति प्रत्यपदयन्।  
 \`संबन्धिद्वयाधीनसद्‌भावो हि संबन्धो नासत्येकस्मिन्नपि  
 संबन्धिनि भवितुमर्हति'  
 इति शांकरभाष्येऽप्ययं विषय उट्टङ्कितः। (40)  
रामानुजभाष्येऽपि \`नित्यमेव च भावात्' (ब्र.सू.2-2-13) इति सूत्रव्याख्यानावसरे---  
 \`समवायस्य संबन्धत्वात् संबन्धस्य नित्यत्वे  
 संबन्धिनो जगतश्च नित्यमेव भावादसमञ्जसम्।'  
इति प्रत्यपादि। श्रुप्रकाशिकायां च (41)---  
 इति उपर्युदाहृतभाष्यं विवृतम्। अत्र च समवायः संबन्धिविनाशाधीनविनाशः संबन्धत्वात्, संयोगवत् इत्यनुमानं विवक्षितम्।  
 तर्कताण्‍डवकारा अपि-----(42)  
 \`न हि संबन्धनाशेऽपि संबनधिनः स्थितिवत्  
 संबन्धिनाशेऽपि संबन्धस्थितिः कुत्रचिद्‌दृष्टा'  
 इति ग्रन्थेन अमुमेवाक्षेपं प्राचीकशन्। तथा समवायस्यैकवात्वीकारे वाय्वात्मकाशादावरूपेष्वपि स्पर्शादिसमवायसद्‌भावेन रूपसमवायस्याप्यावश्यकत्वात् रूपवताप्रसङ्गः। तथा च इदं रूपवत् इदं नीरूपमिति व्यवस्था भज्येत इति दूषणमवोचंस्ताण्‍डवकाराः।  
 समाधानम्  
 अत्र प्रतिविधीयते। संबन्धिनाशे संबन्धनाशप्रसङ्ग इति यदुक्तं तन्न घटते। क्वचित् संबन्धिनाशेऽपि संबन्धस्यानाशात्। यथा पुत्रस्य पित्रा साकं पितापुत्रभावरूपः संबन्धः संबन्धिनि पितरि नष्टेऽप्यनुवर्तते। अत एव हि नष्टेऽपि पितरि श्राद्धादिष्वधिकरोति।  
 यच्च समवायस्यैकत्वे रूपिनीरूपिव्यवस्था न स्यादित्युक्तम्, तत्राहुर्मणिकाराः---(43) वायौ रूपसमवायसत्त्वेऽपि रूपं नास्ति। अतो वायू रूपवानिति न प्रतीतिः। घटे तु रूपवत्त्वमस्ति। अतो घटो रूपवानिति प्रतीतिर्भवति। अत्र कारणं तु अधिकरणस्वभावः घटवाय्वोः अबाधितरूपिनीरूपिप्रतीतिश्चेति।  
 गुणगुण्यादीनां भेदः  
 मीमांसकादयो गुणगुण्यादीनामभेदं भेदाभे दं वा स्वीकृत्या तादात्म्यसंबन्धेनैव विशिष्टप्रतीतिं निर्वहन्तः समवायं निराकुर्वन्ति। तन्मतवण्डताय मणौ वित्तरेण गुणगुण्यादीनां भेदः संयुक्तिक स्थापितः।  
 समवायविषये नागेशस्याभिप्रायः  
 लघुमञ्जूषायां (44) नागेशः गुणगुण्यादीनां भेदं समवायस्यातिरिक्तपदार्थत्वं चानुमन्यमानोऽपि---  
 \`समवायोऽपृथग्भावो द्रव्यादीनां गुणैर्मतः।  
 स नित्यो यत्र हि द्रव्यं न तत्रानियतो गुणः॥'  
इति चरकवाक्यं प्रमाणतया उपदाय नित्यद्रव्यतद्‌गुणयोः समवायो नित्यः अन्त्रानित्यः। एवं च समवायानेकत्वमेव। एकत्र द्रव्ये अनेकगुणकर्मादिनिरूपितोऽनेकस्तु न, मानाभावात्, किं त्वेक एव। एतावता एकः समवाय इति व्यवहारो वैशेषिकसूत्रे इति न्यरूपयत्।  
 कदापि समवायस्य द्रव्यत्वादिना प्रतीत्यभावात् द्रव्यादिप्रतीतिविलक्षणप्रतीतिविषयस्य समवायस्य द्रव्यादिस्वरूपात् विलक्षणत्वमावश्यकमित्यपि न्यरूरुपत्। परं तु समवायस्यैकत्वेऽपि संभावितदोषाणां परिहारसंभवात् समवायानेकत्ववादो नाभ्युपगम्यते नैयायिकैरिति सारम्।  
 एतेन समवायानित्यत्वानेकत्ववादिप्राभाकरमतमपि व्याख्यातम्।  
 एवं न्यायकुमुदचन्द्रप्रमेयकमलमार्ताण्डादिजैनग्रन्थेष्वपि समवायमधिकृत्य दूषणानि दृश्यन्ते। अथापि सूक्ष्मदृष्ट्या तेषां परिशीलने कृते तानि दूषणानि अयुतसिद्धादिशब्दैर्यथाश्रुतार्थो यो लभ्यते तदालम्बेन विहितानि न्यायकन्दलीमण्यादिविवेचितपिष्कृतमार्गस्य पुरतो न स्थातुं प्रभवन्तीति निर्धार्य विस्तरभिया अधुना तद्विषये औदासीन्यमेव बिभृमः।  
 समवायस्य संनिकर्षत्वामावशङ्का  
 पूर्वोक्तैरनुमानैः समवायं प्रसाध्य तस्य संनिकर्षत्वं मास्तु इति आक्षेपमुत्थाप्य समाहितं मणौ (45)। तथा हि----रूपवान् घट इति प्रत्यक्षं प्रति इन्द्रियसंबद्धविशेषणत्वमेव संनिकर्षोऽस्तु। इन्द्रियसंयुक्ते घटे रूपस्य विशेषणत्वात्। एवं शब्दप्रत्यक्षे विशेषणत्वमेव संनिकर्षः। रूपसमवेतजातिप्रत्यक्षे इन्द्रियसंबद्धिविशेषणत्वमेव संनिकर्षः। इन्द्रियसंबद्धेत्यत्र संबन्धस्य साक्षात्परंपरासाधारणस्य विवक्षितत्वात्। न च विशेषणविशेष्यभावस्य संबन्धमन्तरा असंभवात् समवायसंबन्धं पुरस्कृत्यैव विशेषणत्वं वक्तव्यम्। तथा चोपजीव्यत्वात् समवायस्यैव संनिकर्षत्वमस्तु इति वाच्यम्। विशेषणतास्वरूपे समवायस्योपचीव्यत्वेऽपि तस्य संनिकर्षत्वे तदुपजीवनाभावात् इत्याक्षेपः।  
 तत्समाधानम्  
 शब्दादिः इन्द्रियसंबद्धः साक्षात्कारविषयत्वात् घटवत् इत्यनुमानेन इन्द्रियसंबन्धस्य विशेषणत्वाख्यस्यानुमितिः समवायज्ञानं विना न संभवतीति प्रथमोपस्थितः समवाय एव तादृशानुमितौ विषय इति समवायस्यैव इन्द्रियसंनिकर्षत्वमुचितं न विशेषणताया इित।  
 अभावप्रत्यक्षे सनिकर्षविचारः  
 ततः इन्द्रियसंबद्धविशेषणत्वस्य अभावप्रत्यक्षजनकसंनिर्षकत्वे परमाणुवृत्तिजलत्वाभावस्यापि प्रत्यक्षत्वं स्यात्। चक्षुस्संयुक्तपरमाणुविशेषणत्वाज्जलत्वाभावस्येत्याशङ्क्य यत्र हि यत्सत्त्वमनुपलब्धिविरोधि तत्र तस्याभावः इन्द्रियसंनिकर्षेण गृह्यते। न च परमाण्वादौ जलत्वादिसत्त्वमनुपलब्धिविरोधि। योग्यसंयुक्तसमवायाभावेन पृथिवीनुत्वदनुपलब्धिसंभवात्। महत्त्ववति वायौ तु रूपसत्त्वेऽनुपलब्ध्यसंभवात् वायौ रूपाभावस्य प्रत्यक्षं भवितुमर्हतीत्यादिभिर्युक्तिभिर्विशेषणत्वस्य संनिकर्षत्वे बाधकं निराकारि।  
 तदनन्तरम् अभावप्रत्यक्षेऽपि न विशेषणता प्रत्यासत्तिः अपि तु समवाय एव, विशिष्टप्रतीतेरविशेषादिति सयुक्तिकमाक्षिप्य अभावस्यापि समवेतत्वाङ्गीकारे ध्वंसत्य समवायिकारणनाशान्नाशः स्यात्। न च नाश्यत्वे भावत्वं तन्त्रम्,गौरवात् प्रागभावेऽभावाच्च इत्यादिभिर्युक्तिभिरभावस्य न समवायः संनिकर्षः, अपि तु विशेषणत्वमेवेति स्थापितम्।  
 एवंरीत्या संनिकर्षवादमध्ये समवायसंनिकर्षप्रस्तावे समवायपदार्थं तस्य संनिकर्षत्वं च प्रसाध्य ततः संनिकर्षे वक्तव्यशेषमुपन्यस्य प्रकरणमिदं समापितम्।  

**  **

**   -------------------------------------------------------------**







![](include/loader.gif) **Please Wait....**

**End Of Book**

\]
