+++
title = "एवकारार्थप्रारम्भः"
domain = "दर्शनानि"
sub-domain = "न्यायशास्त्रम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-4051"
source_url = "https://www.ebharatisampat.in/readbook3.php?bookid=MjI1MTUwODc3MDg4ODgz&pageno=MjI0MjQyNjk5NTk="

+++
[[एवकारार्थप्रारम्भः	Source: [EB](https://www.ebharatisampat.in/readbook3.php?bookid=MjI1MTUwODc3MDg4ODgz&pageno=MjI0MjQyNjk5NTk=)]]

\[



॥ **अथ एवकारार्थवादप्रारम्भः**

\[1\]॥



श्रीगणेशाय नमः



एवकारस्यात्यन्तायोग-अयोग-अन्ययोगानां प्रत्येकं व्यवच्छेदोर्थः। तत्र नीलं सरोजं भवत्येव इत्यादौ सर्वत्र क्रियासंगतैवकारस्थले अत्यन्तायोगव्यवच्छेदोर्थः। शङ्खः पाण्डुर एव इत्यादौ सर्वत्र विशेषणसंगतैवकारस्थले अयोगव्यवच्छेदोर्थः। पार्थ एव धनुर्धरः इत्यादौ सर्वत्र विशेष्यसंगतैवकारस्थले अन्ययोगव्यवच्छेदोर्थः। एव चैवकरेणात्यन्तायोगव्यवच्छेदबोधने एवकारस्य क्रियासंगतत्वं तन्त्रम्, अयोगव्यवच्छेदबोधने विशेषणसंगतत्वं तन्त्रम्, अन्ययोगव्यवच्छेदबोधने विशेष्यसंगतत्वं तन्त्रम्। इत्थं चैवकारेणात्यन्तायोगव्यवच्छेदस्थले नीलं सरोजं भवत्येव इत्यादौ नीलभवनायोगव्यवच्छेद एवार्थः, अन्यस्य दुर्वचनत्वात्। तथा चात्यन्तायोगव्यवच्छेद-अयोगव्यवच्छेदयोरभेदापत्त्या कथमेवकारस्य शक्तित्रयमिति चेत्।

 सत्यम्। य एवायोगव्यवच्छेदः स एवात्यन्तायोगव्यवच्छेदः। परन्तु एकस्यैवात्यन्तायोग-अयोगव्यवच्छेदरूपपरिभाषामात्रम्। यत्र चान्वयितावच्छेदकसामानाधिकरण्यमात्रेणायोगव्यवच्छेदः प्रतीयते, नील सरोजं भवत्येव इत्यादौ तत्रात्यन्तायोगव्यवच्छेदपरिभाषा। यत्र चान्वयितावच्छेदकावच्छेदेन अयोगव्यवच्छेदः प्रतीयते शङ्खः पाण्डर एव इत्यादौ तत्रायोगव्यवच्छेदपरिभाषा।

न चैकस्य परिभाषाकरणे प्रयोजनाभावः, स्वतन्त्रेच्छावतां तान्त्रिकाणां तादृशपरिभाषाकर्तॄणां नियोगपर्यनुयोगानर्हत्वात्। तथा चैवकारस्यायोगव्यवच्छेद-अन्ययोगव्यवच्छेदयोः शक्तिद्वयमेव, न तु शक्तित्रयमिति।

इत्थं च नीलं सरोजं भवत्येव इत्यादौ क्रियासंगतैवकारस्य कार्यतावच्छेदकं शुद्धस्वरूपसंबन्धेन नीलभवनायोगव्यवच्छेदप्रकारकसरोजत्वविशिष्टविशेष्यकशाब्दबोधत्वम्। एवं शङ्खः पाण्डुर एव इत्यादौ विशेषणसंगतैवकारस्य शङ्खत्वव्यापकत्वविशिष्टस्वरूपसंबन्धेन पाण्डुरत्वायोगव्यवच्छेदप्रकारकशङ्खत्वावच्छिन्नविशेष्यकशाब्दत्वं कार्यतावच्छेदकम्। एवं पार्थ एव धनुर्धर इत्यादौ विशेष्यसंगतैवकारस्य पार्थत्वविशिष्टविशेष्यकपार्थत्वव्याप्यधनुर्धरत्वसमानाधिकरणविशेषणतासंबन्धेन धनुर्धरान्ययोगव्यवच्छेदप्रकारकशाब्दत्वं कार्यतावच्छेदकम्। तेन पार्थ एव द्रव्यम् इत्यादयो न प्रयोगाः। पार्थत्वव्याप्यतायाः द्रव्यत्वे असत्त्वेन उक्तरीत्या संबन्धत्वासंभवात्।

यद्वा

विशेष्यसंगतैवकारस्य धनुर्धरत्वात्यन्ताभावप्रकारकशाब्दत्वं पार्थान्यविशेष्यकधनुर्धरभेदप्रकारकशाब्दत्वम्।

न च पृथिव्यामेव गन्ध इतिवत् पृथिव्यामेवाकाश इत्यादिप्रयोगः स्यात्। गन्धादाविव आकाशेपि पृथिव्यन्यसमवेतत्वव्यवच्छेदसत्त्वादिति वाच्यम्। एवकारजन्यतद्बोधानां नियमतः भावान्वयविषयकत्वेन भावान्वयबोधसामग्रीजन्यत्वमपेक्ष्यते। भावान्वयबोधसामग्री च गन्धादौ पृथिवीसमवेतत्वबोधसामग्री। सा च पृथिव्यामेवाकाशः इत्यादौ नास्त्येव। आकाशे पृथिवीसमवेतत्वास्योगात्। यदा चाकाशे पृथिवीसमवेतत्वप्रकारकशाब्दसामग्री तदा भवत्येव पृथिव्यामेवाकाश इत्यादिवाक्यादन्वयबोधः।

न च तादृशाभावान्वयबोधसामग्रीविरहकाले केवलव्यवच्छेदान्वयबोधस्तत्र स्यात्, त्सामग्रीसत्त्वादिति वाच्यम्। पृथिव्यामेव गन्ध इत्यादावेवकारस्य गन्धविशेष्यकपृथिवीसमवेतत्वप्रकारकत्वे सति गन्धविशेष्यपृथिव्यमवेतत्वव्यवच्छेदप्रकारकशाब्दत्वं कार्यतावच्छेदकमिति भावान्वयबोधसामग्र्याः व्यवच्छेदबोधं प्रति व्यापकसामग्रीविधया हेतुत्वात्।

न च पृथिव्यामेव गन्ध इत्यादौ योग्यताभ्रमादिदशायां पृथिव्यन्यसंयुक्तत्वव्यवच्छेद-पृथिवीसंयुक्तत्वोभयप्रकारकशाब्दबोधापत्तिरिति वाच्यम्। सप्तम्याः संयुक्तत्वे तात्पर्यभ्रमदशायामिष्टापत्तेः। संयुक्ततात्पर्यकसप्तम्यन्तपृथिवीपदसमभिव्याहृतैवकारस्य पृथिवीसंयुक्तत्वपृथिव्यन्यसंयुक्तत्वव्यवच्छेदोभयप्रकारकशाब्दत्वादीनां कार्यतावच्छेदकत्वात्। एवं समवेतत्वतात्पर्यकसप्तम्यन्तपदसमभिव्याहृतैवकारस्य पृथिवीसमवेतत्वपृथिव्यन्यमवेतत्वव्यवच्छेदोभयप्रकारकशाब्दत्वं कार्यतावच्छेदकम्। एवमन्यदप्यूह्यम्। पृथिवीसंयुक्तत्वपृथिव्यन्यासमवेतत्वव्यवच्छेदप्रकारकान्वयबोधस्तत्र नाङ्गीक्रियते, अनुभवविरोधात्।

न च जातिमत्येव सत्ता इत्यादौ जातिमति समवायादिसंबन्धेन सत्तायाः सत्त्वेन जातिमदन्यसमवेतत्वव्यवच्छेद एवार्थः, तथा चाप्रसिद्धिः। जातिमदन्यत्वविशिष्टसमवेतत्वस्याप्रसिद्धेरिति वाच्यम्। अत्र हि सत्तापदेन लक्षणया सत्ताधिकरणत्वमेवार्थः प्रतीयते। तथा च सत्ताधिकरणत्वे जातिमदन्यवृत्तित्वव्यवच्छेदः। वृत्तिश्च अधिकऱणत्वीयस्वरूपसंबन्धावच्छिन्ना ग्राह्या। तेन सत्ताधिकरणत्वस्य कालिकसंबन्धेन जादिमदन्यस्मिन् ध्वंसप्रागभावादौ वृत्तावपि न क्षतिः।

दीधितिकृतस्तु

जातिमत्येव सत्ता इत्यादौ समवेता इत्यध्याहार्यम्। तथा च सत्तासमवाये जातिमदन्यवृत्तित्वव्यवच्छेद एवार्थः। सत्तासमवायो न दैशिकस्वरूपसंबन्धेन जातिमदन्यस्मिन्निति नोक्तदोषः।

यद्वा सत्तासमवाये जादिमदन्यानुयोगिकत्वव्यवच्छेद एवार्थः। न च समवायस्य कालिकसंबन्धे जातिमदन्यस्मिन् वर्तमानत्वे जातिमदन्यायोगिकत्वमिति स एव दोषः। अत्र कालिकसंबन्धे एव जातिमदन्यानुयोगिकत्वं, न तु सत्तासमवाये तस्य जातिमदन्यस्मिन् पदार्थान्तरसंबन्धत्वाभावात्। यत्राधिकरणे पदार्थान्तरस्य यः संबन्धस्तदनयोगिकत्वस्यैव तत्र स्वीकारात्। तथैव तत्तदधिकरणानुयोगिकत्वप्रतीतेः। तदधिकरणानुयोगिकत्वं च तदधिकरणवृत्तित्वानतिरिक्तत्वेन प्रतीयमानस्वरूपसंबन्धविशेषः, अतिरिक्तं वेत्यन्यदेतत्।

न च जातिमत्येव सत्ता इत्यादौ सत्तायाः प्रथमान्तपदोपस्थाप्यत्वेन कर्तृतया समवैतीत्याख्यातार्थप्रतियोगित्वं भासते, न तु धात्वर्थसमवायिविशेषणतया भासते, तथा सति चैत्रः पचति इत्यादौ चैत्रादेः कर्तुरपि धात्वर्थपाकादौ विशेषणतया प्रत्ययप्रसङ्गादिति वाच्यम्।

एवकारसमभिव्याहारनियन्त्रितव्युत्पत्तिविशेषस्याङ्गीकारात्। इत्थं च जातिमत्येव सत्ता इत्यादौ सप्तम्याः निरूपितत्वमर्थः। तथा च सत्ताजातिमन्निरूपितसमवायप्रतियोगिनी सत्ता, समवाये जातिमदन्यानुयोगिकत्वव्यवच्छेदश्च इतिभावान्वयविषयकसमूहालम्बनबोधः। एवमन्यत्राप्यूह्यमित्याहुः॥

ज्ञानमर्थं गृह्णात्येव इत्यादौ गृहधातोर्विषयित्वमर्थः। आख्यातस्याश्रयत्वं निरूपितत्वं द्वितीयार्थः। तथा च ज्ञानमर्थनिरूपितविषयित्वाश्रयत्ववत्, अर्थानिरूपितविषयित्वाश्रयत्वायोगव्यवच्छेदवच्च इत्यन्वयबोधः। अत्र चायोगव्यवच्छेदः अन्वयितावच्छेदकज्ञानत्वावच्छेदेन प्रतीयते, न तु सामानाधिकरण्यमात्रेण। प्रथमान्तज्ञानपदसमभिव्याहृताख्यातसमभिव्याहृतैवकरजन्योपस्थितेर्ज्ञानत्वनिष्ठावच्छेदकत्वावगाह्यर्थनिरूपितविषयित्वायोगव्यवच्छेदप्रकारकप्रकारकशाब्दत्वस्य कार्यतावच्छेदकत्वात्।

न चेत्थं कार्यकारणभावे मानाभावः। तथा सति ज्ञानं रजतं गृह्णात्येव इत्यादावपि ज्ञानत्वसामानाधिकरण्यमात्रेण योग्यतादिशालिनो रजतनिरूपितविषयित्वाश्रयत्वायोगव्यवच्छेदप्रकारकप्रत्ययप्रसङ्गात्। न चेष्टापत्तिः। अनुभवविरोधात्।

यदा च ज्ञानत्वावच्छेदेन रजनिरूपितविषयित्वाश्रयत्वायोगव्यवच्छेदबोधसमाग्री तदा भवत्येव ज्ञानं रजतं गृह्णात्येवेत्यादौ शाब्दभ्रमः। एवं नरो वेदानधीते एव इत्यादौ नरत्वसामानाधिकरण्यमात्रेण वेदकर्मकाध्ययनकर्तृत्वायोगव्यवच्छेदबोधवारणाय अध्ययनार्थधातुसमभिव्याहृतैवकारजन्योपस्थितेरन्वयितावच्छेदकीभूतनरत्वादिनि,्ठावच्छेदकत्वावगाह्यध्ययनकर्तृत्वायोगव्यवच्छेदप्रकारकशाब्दत्वं कार्यतावच्छेदकम्। नरत्वावच्छेदेनाध्यनकर्तृत्वयोग्यत्वस्य बाधेपि योग्यताभ्रमदशयायां नरत्वावच्छेदेन तादृशान्वयबोधदर्शनेन कार्यतावच्छेदकत्वसिद्धिः। योग्यतांशे भ्रान्तस्य तादृशान्वयबोधस्तु भ्रम एव।

द्विजो वेदानधीते एव इत्यादौ द्विजत्वावच्छेदेन वेदकर्मकाध्ययनकर्तृत्वायोगव्यवच्छेदस्याधितत्वादभ्रान्तो बोधः।

ज्ञानेनार्थो गृह्यत एवेत्यादौ ग्रहधातोर्ज्ञानं प्रत्ययस्य विषयत्वं तृतीयायाश्च निरूपितत्वं कर्माख्यातस्याश्रयत्वमर्थः। तथा चार्थो ज्ञाननिरूपितविषयत्वाश्रयत्वायोगव्यवच्छेदवान् इत्यन्वयबोधः। चक्षुः रूपं गृह्णात्येव इत्यादौ च ग्रहधातोर्ज्ञानमर्थः। द्वितीयायाः विषयत्वमर्थः। आख्यातस्य जनकत्वमर्थः। तथा च रूपविषयकज्ञानजनकं चक्षुः इत्यन्वयबोधः। इत्थं च ग्रहधातोर्विषयित्वं विषयत्वं ज्ञानं च त्रयमर्थः। शक्तिर्न सर्वत्र, क्वचिच्छक्तिः क्वचिन्निरूढलक्षणा वा इत्यन्यदेतत्॥

ज्ञानं रजतं गृह्णात्येवेत्यादिषु प्रयोगो भवत्येव। यदि च न भवति तदा ज्ञानेन अर्थो गृह्यते एवेत्यादौ ज्ञानत्वावच्छेदेनार्थग्राहकत्वायोगव्यवच्छेदोर्थो वाच्य इति ज्ञानेन रजतं गृह्यते एवेत्यादौ ज्ञानत्वावच्छेदेन रजतत्वप्रकारकत्वायोगव्यवच्छेदबोधस्य असंभवेन तथाविधप्रयोगो न भवति। योग्यतादिभ्रमे तु भवत्येव। अत्र यद्यपि प्रथमान्तपदेनोपस्थाप्यमुख्यविशेष्यकताया औत्सर्गिकत्वेन प्रथमान्तार्थविशेष्यकान्वयबोध एव भवितुमर्हति, न तु ज्ञानविशेष्यकस्तथापि एवकारसमभिहारनियन्त्रितव्युत्पत्तिभेदमहिम्ना तादृशबोधो भवतीति बोध्यम्॥

अथ एवकारेण अर्थग्राहकत्वायोगव्यवच्छेदबोधने अर्थग्राहकत्वबोधकवाक्यसमभिव्याहृतैवकारजन्योपस्थितित्वेन हेतुता वाच्या। अन्यथा नीलं सरोजं भवत्येव इत्यादौ अर्थग्राहकत्वायोगव्यवच्छेदबोधप्रसङ्गात्। तथा च ज्ञानेनार्थो गृह्यते एवेत्यादौ तादृशसमभिव्याहृतैवकाराभावात् कथमेवकारात्तादृशबोध इति चेत्

सत्यम्। एवकारशक्त्या तादृशान्वयबोधं प्रति तादृशवाक्यसमभिव्याहृतैवकारजन्योपस्थितेर्हतुत्वात् ज्ञानेनार्थो गृह्यते एवेत्यादौ लक्षणया तादृशबोधोपगमात् नीलं सरोजं भवत्येवेत्यादौ एवकारशक्यार्थग्राहकत्वायोगव्यवच्छेदादौ लक्षणास्वीकारेण तादृशान्वयबोधः इष्यते एव। यदा एवकारशक्त्या तादृशबोधः अपेक्षितः तदा

\[2\]अपेक्षितमेवार्थग्राहकत्वबोधकवाक्यसमभिव्याहृतत्वमेवकारस्येति नानुपपत्तिः॥

रूपं पृथिव्यां वर्तते एवेत्यादौ सप्तम्याः निरूपितत्वं, धातोर्वृत्तिः, आख्यातस्याश्रयत्वमर्थः। तथा च पृथिवीनिरूपितवृत्त्याश्रयत्वायोगव्यवच्छेदवत् इत्यन्वयबोधः। अत्र च रूपत्वसामानाधिकरण्यमात्रेणान्वयबोधः। रूपेण पृथिवी व्यावर्त्यते एव इत्यादावपि रूपे पृथिवीनिरूपितधात्वर्थव्यावर्त्यपृथिवीवृत्तिधात्वर्थानुमापकत्वायोगव्यवच्छेदः प्रतीयते, एवमात्मनैव ज्ञायते इष्यते क्रियते इत्यादौ ज्ञानादावात्मवृत्तित्वायोगव्यवच्छेदः प्रतीयते, तात्पर्यभेदात्।

न च एवकारेण तादृशवृत्तित्वादिव्यवच्छेदबोधने वृत्तिमात्रोपस्थापकविभक्तिसमभिव्याहृतैवकारस्य हेतुतेतित तदभावात् कथं तादृशान्वयबोध इति वाच्यम्। तृतीयाया एव वृत्तित्वोपस्थापकत्वात्।

न च आत्मनैव परिमीयते इति प्रयोगः स्यादिति वाच्यम्। अन्वयितावच्छेदकावच्छेदेनात्मवृत्तित्वस्य विवक्षितत्वात्। परिमाणत्वावच्छेदेन आत्मवृत्तित्वायोगव्यवच्छेदस्यासत्त्वात्। व्युत्पन्नश्चात्र धात्वर्थतावच्छेदकज्ञानत्वावच्छेदेनैतादृशबोधः।

एवम् ऋतौ स्वदारान् गच्छेदेव इत्यादौ सप्तम्याः अवच्छेद्यत्वमर्थः। एवार्थश्चायोगव्यवच्छेदः। विध्यर्थश्चेष्टसाधनत्वम्। इष्टं च प्रत्यवायाभावरूपम्। द्वितीयायाः कर्मत्वम्। तथा च ऋतुकालावच्छिन्नस्वदारकर्मकाभिगमनायोगव्यवच्छेदः प्रत्यवायाभावसाधनम् इत्येतादृशबोधः, एवकारसमभिव्याहृतविधेः प्रत्यवायार्थोपि एवकारव्युत्पत्तिबलात्।

न चैतावता अभिगमनस्य प्रत्यवायाभावहेतुत्वेपि अभिगमनाभावस्य प्रत्यवायहेतुता न स्यात्। एकजातीयफलजनकषोडशीग्रहणवदुभयोरपि प्रत्यवायाभाव इति वाच्यम्। यस्यायोगव्यवच्छेदः प्रत्यवायाभावहेतुत्वेन विधिबोधितः स प्रत्यवायजनकाभावप्रतियोगी इति व्याप्तिस्वीकारेण तादृशाभिगमनाभावस्य प्रत्यवायहेतुत्वसिद्धेः।

अत्र च ऋतुकालावच्छिन्नस्वदारकर्मकाभिगमनाभावस्य सामानाधिकरण्येन प्रत्यवायहेतुत्वं वाच्यम्। तथा च यस्यां कस्यामपि ऋतावभिगन्तुः पुरुषस्य ऋत्वन्तराभिगमनाभावेपि प्रत्यवायो न स्यात्। एवं नानादारवतः प्रभोः दारान्तराभिगमनाभावेपि प्रत्यवायो न स्यात्। यदि च तत्तदृतुकालावच्छिन्नतत्तद्दारकर्मकतत्तत्पुरुषकर्तृकाभिगमनाभावत्वेन तत्तत्पुरुषीयप्रत्यवायविशेषं प्रति हेतुता उच्यते, तदापि यस्मिन् ऋतौ यस्य पुरुषस्याभिगमनमप्रसिद्धं तत्प्रतियोगिनोऽप्रसिद्ध्या पुरुषस्य प्रत्यवायो न सिध्येत्।

अत्र वदन्ति। तत्तदृतुकालावच्छिन्नतत्तद्दारकर्मककत्वतत्तत्पुरुषकर्तृकत्वोभयाभाववद-भिगमनसामान्यस्य तत्तत्पुरुषीयतादृशप्रत्यवायं प्रति हेतुतेति विशिष्य पुरुषभेदेनैव कार्यकारणभावकल्पनात्।

अस्तु वा तत्तत्कालावच्छिन्नदाराणाम् अभिगमनसंबन्धावच्छिन्नप्रतियोगिताकाभावः तत्तत्पुरुषीयविलक्षणप्रत्यवायहेतुः।

अथ इह भवने मैत्रेणैव पक्ष्यते तेमनम् इत्यादौ एतद्भवनवृत्तितेमनत्वसामानाधिकरण्यमात्रेण मैत्रपच्यतेमनत्वायोगव्यवच्छेद एवार्थः। तदा यत्र भवने चैत्रेण पक्ष्यते तेमनं, तत्रापि तादृशप्रयोगप्रसङ्गः।

न चैतद्भवनवृत्तितेमनत्वावच्छेदेन मैत्रपक्ष्यमाणत्वायोगव्यवच्छेदः। यत्र भवने मैत्रेणापि पक्ष्यते तेमनम्, अथ च स्थलान्तरे चैत्रपक्ष्यमाणतेमनस्य तत्र भवने अविद्यमानतादशयायां तादृशप्रयोगाभावप्रसङ्गात्।

न चैतद्भवनावच्छिन्नतेमनपाकत्वावच्छेदेन मैत्रकर्तृकत्वायोगव्यवच्छेदः। एतद्भवनावच्छिन्नतेमनकर्मकपाकत्वावच्छिन्नस्य प्रकृतवाक्यादनुपस्थितेः। तेमनस्य प्रथमान्तपदोपस्थाप्यत्वेन कर्मत्वविशेषणत्वेनोपस्थित्यभावात्।

न च भवनपदोत्तरसप्तम्या उत्पत्तिरर्थः। तथा चैतद्भवनोत्पत्तिकतेमनत्वाच्छेदेन मैत्रपक्ष्यमाणत्वायोगव्यवच्छेदः। चैत्रेण मैत्रेण च मिलित्वा पच्यते तदा तादृशप्रयोगप्रसङ्गः।

मैवम्। एतद्भवनोत्पत्तिकतेमनत्वाच्छेदेन मैत्रपक्ष्यमाणत्वव्यवच्छेदस्यैव प्रतिपाद्यत्वात्।

लक्षणया मैत्रान्यस्मिन् एतद्भवनवृत्तितेमनकर्मकपाककृतौ व्यवच्छेदः प्रतीयते इत्यपरे।

चैत्रो जलमेव भुङ्क्ते इत्यादौ जलभोजनकर्तृत्वायोगव्यवच्छेदोर्थः। अन्नजलोभयभोक्तरि चैत्रे तादृशप्रयोगप्रसङ्गात्। चैत्रो जलान्यभोजनकर्तृत्वव्यवच्छेदव्यवच्छेदवान् जलकर्मकभोजनकर्तृत्ववांश्चेति। अत एव जलमात्रमित्यनेन तस्य प्रयोगस्य समानार्थकता। एवं चैत्रः पायसस्यैव भोक्ता इत्यादौ चैत्रे पायसान्यभोक्तृभेदः, पायसभोक्ता च अर्थः। अभेदेन विशेषणतया प्रतीयते।

ज्ञानमर्थं गृह्णात्येव इत्यादौ अर्थग्राहकत्वायोगव्यवच्छेद एव ज्ञानादौ प्रत्याय्यते। अन्ययोगश्च तादात्म्यम्। तेनार्थग्राहकान्यस्मिन्न कर्मादौ ज्ञानादेः कालिकादिसंबन्धात्मकयोगवत्त्वेपि न क्षतिः। यदि च तादात्म्योपस्थापकसमभिव्याहृततादृशप्रत्यो न संभवति, तदा एवकारेणान्यतादात्म्यव्यवच्छेदबोधने अर्थग्राहकत्वेनैव ज्ञानवान् इत्यादौ तादात्म्योपस्थापकतृतीयादौ हेतुत्वकल्पनात्। यद्येतादृशहेतुता नाङ्गीक्रियते तदा शङ्खः पाण्डुर एव इथ्यादाविव अर्थग्राहकत्वायोगव्यवच्छेदोर्थोस्तु।

एवं शीतस्यैव शीतजनवृत्तित्वम् इत्यादौ जनवृत्तिशीतान्यवृत्तित्वव्यवच्छेदः प्रतीयते। एवमन्यत्र द्रष्टव्यमिति दिक्।

नव्यमतम् अन्ययोगव्यवच्छेदस्यैव एवकारार्थता

नव्यास्तु एवकारस्य अन्ययोगव्यवच्छेद एव शक्तिः। तथा च सप्तम्याः वृत्तित्वमर्थः। अन्ययोगश्चान्यसमवेतत्वादिः। तेन पृथिव्यामेव गन्ध इत्यादौ पृथिवीसमवेतत्वं पृथिव्यन्यसमवेतत्वव्यवच्छेदश्चार्थः। वह्निमत्येव धूमः इत्यादौ धूमे वह्निमत्संयुक्तत्वम् वह्निमदन्यासंयुक्तत्वव्यवच्छेदश्च प्रतीयते। एवं घटत्वाभाववत्येव द्रव्यत्वाभाव इत्यादौ द्रव्यत्वाभावे घटत्वाभाववद्भिन्नवृत्तित्वव्यवच्छेदः घटत्वाभाववद्वृत्तित्वं च इत्यादिकं स्वयमूह्यम्।

न च पृथिव्यामेव गन्ध इत्यादौ पृथिव्याः सप्तम्यर्थविशेषणत्वेनोपस्थित्या कथमेवकारार्थान्यासमवेतत्वेनान्वयः। एकत्र विशेषणतया उपस्थितस्य अन्यत्र विशेषणत्वेन अन्वयायोगात्। अन्यथा वह्निमान् नास्तीत्यादौ मतुबर्थविशेषणत्वेनोपस्थितस्य वह्न्यादेरभावविशेषणत्वेन अन्वयापत्त्या वह्निमान् नास्ति वह्निर्नास्ति इत्याद्यन्वयापत्तिरिति वाच्यम्। एवकारसमभिव्याहारनियन्त्रितस्य व्युत्पत्तिभेदेन तादृशान्वयबोधस्वीकारात् न दोषः।

एवं पदार्थः पदार्थेनान्वेति न तु पदार्थैकदेशेन इति व्युत्पत्तिरेवकारस्थले संकोच्या

\[3\]। अन्यथा पृथिव्याम् इत्यादौ पृथिव्यादेः पदार्थस्य एवकारार्थैकदेशे अन्वयानुपपत्तिः। अथ एकपदोस्थापितयोर्विशेषणविशेष्यभावेनान्वयो न व्युत्पन्नः। अन्यथा मृग इथ्यादितः पशुर्हरिण इत्यादिबोधप्रसङ्गात्। तथा च कथमेवकार्थयोरन्यसमवेतत्वयोर्विशेषणविशेष्यभावेनान्वयबोध इति चेत्। मृग इत्यादौ तथा व्युत्पत्तिस्वीकारेपि एवकारस्य तथा व्युत्पत्त्यस्वीकारात्।

पक्षधरमिश्रास्तु

व्यवच्छेदमात्रमेवकारार्थः। पृथिव्यन्यसमवेतत्वादौ सप्तम्यादीनाम् एव लक्षणा इत्याहुः।

वस्तुतस्तु अन्ययोगः व्यवच्छेदश्चैवकारार्थः। व्यवच्छेदश्चात्यन्ताभावः अन्योन्याभावश्च। पृथिव्यामेव गन्ध इत्यादौ पृथिव्यां गन्धः पृथिव्यन्यस्मिन् गन्धाभावश्च। शङ्खः पाण्डुर एव इत्यादौ शङ्खतादात्म्यवान् पाण्डुरः, पाण्डुरान्यस्मिन् शङ्खान्योन्याभावः। एवं पार्थ एव धनुर्धर इत्यादौ पार्थतादात्म्यवान् धनुर्धरः पार्थान्यस्मिन् धनुर्धरत्वव्यवच्छेदश्च प्रतीयते। एवं ज्ञानमर्थं गृह्णात्येव इत्यादौ आख्यातस्याश्रयत्वे लक्षणा। ज्ञानत्वावच्छेदेन अर्थनिरूपितविषयिताश्रयान्यत्त्वव्यवच्छेदः। रूपं पृथिव्यां वर्तते एव इत्यादौ आख्यातस्याश्रयत्वे लक्षणया पृथिवीनिरूपितवृत्तित्वाश्रयान्यत्वव्यवच्छेदः रूपत्वसामानाधिकरण्येनेति। अन्यत्स्वयमूह्यम्।

एवकारो न कुत्रापि शक्तः किन्तु तात्पर्यग्राहकः। पृथिव्यामेव इत्यादौ कुत्रचित्पदे लक्षणया पृथिव्यन्यसमवेतत्वव्यवच्छेदः प्रतीयते इति **स्वतन्त्राः**।

इत्येवकारवादार्थः समाप्तः

\[4\]

।



------------------------------------------------------------------------

\[1\]

जयरायाचार्य पाण्डुरङ्गी इवरदु इति मुखपुटे लिखितम्। इदं च पुस्तकं पत्राकारम्।

\[2\]

नीलं सरोजं भवत्येवेत्यादौ एवकारशक्यार्थग्राहकत्वायोगव्यवच्छेदादौ लक्षणा स्वीक्रियते तदा इत्यशुद्धः पाठः।

\[3\]

संकोच्यः इति मातृका।

\[4\]

श्रीशंकरप्रसन्न। अयमेवकारवादार्थः श्रीमत् हरिबलोपाह्वगोविन्दार्यतनुभुवा संशोधितः, श्रीमज्जगद्गुरुशृङ्गेरीशंकराचार्यसंस्कृतपाठशालाव्यवस्थापकेन फाटकोपनामधारिणा गुरुनाथशर्मणा धारवाडवृत्तमुद्रणालये मुद्रितोस्तु सतां मुदे। शालिवाहनशके 1890 सर्वधारीनामसंवत्सर आश्वीनशुद्ध 10 ॥




\]
