+++
title = "कारकवादार्थः"
author = "जयरामन्यायपञ्चाननभट्टाचार्यः"
domain = "दर्शनानि"
sub-domain = "न्यायशास्त्रम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-4055"
source_url = "https://www.ebharatisampat.in/read_chapter.php?bookid=MDEyMTIwMzY3NDYyOTgz"

+++
[[कारकवादार्थः	Source: [EB](https://www.ebharatisampat.in/read_chapter.php?bookid=MDEyMTIwMzY3NDYyOTgz)]]

\[

 **जयरामभट्टाचार्यविरचितः**

 **कारकवादार्थः 7**

 **--\*\*--**

 नत्वा शंभोः पदाम्भोजं जयरामः समासतः।

 करोति कारकव्याख्यामिह संख्यावतां मुदे॥ 1 ॥

 **कारकत्ववादः।**

 तत्र कारकाणि कर्तृकर्मकरणसंप्रदानापादानाधिकरणानि षट्। तत्त्वं च न\*क्रियानिमित्तत्वम्\*। चैत्रस्य तण्डुलं पचतीत्यादौ संबन्धिनि चैत्रादावतिव्याप्तेः। अनुमतिप्रकाशनादिद्वारा संप्रदानादेरिव तण्डुलादिसंपादनद्वारा संबन्धिनोऽपि पाकादिक्रियानिमित्तत्वात्। किंतु---

 क्रियान्वितविभत्यर्थान्वितत्वम्।

 अस्ति च कर्तृकर्मादौ क्रियान्विततिङ्सुब्विभक्त्यर्थान्वयः, न तूदाहृते संबन्धिनि। षष्ठ्यर्थसंबन्धस्य तण्डुलादिनामार्थान्विततया क्रियानन्वितत्वात्। चैत्रस्य पचतीत्यादावपि तण्डुलादिपदाध्याहारेणैव बोधः, षष्ठ्यर्थसंबन्धस्य तण्डुलादिनामार्थेनैव क्रियायाः कर्मत्वादिनैव साकङ्क्षत्वात्परस्पराकाङ्क्षाविरहात्। ओदनस्य भोक्ता, चैत्रस्य पाक इत्यादौ कर्मत्वकर्तृत्वार्थिका षष्ठी कारकविभक्तिरेव। \`कर्तृकर्मणोः कृति' इत्यनेन तद्विधानात्। अत एव संबन्धस्य न कारकत्वं क्रियायोगाभावादिति शाब्दिकाः। अत एव \`गुरुविप्रतपस्विदुर्गतानां प्रतिकुर्वीत भिषक्स्वभेषजैः' इत्यादौ, \`सा लक्ष्मीरुपकुरुते यया परेषाम्' इत्यादौ च रोगे विपत्तौ चेत्यादिनामाध्याहारेणैव बोधः। यदि च विनाध्याहारं षष्ठ्यर्थसंबन्धस्य क्रियायामन्वयः प्रामाणिकस्तदा क्रियान्वितकर्तृत्वकर्मत्वादिषट्कान्यतमान्वयित्वं कारकत्वं बोध्यम्। अत एव---

 चर्मणि द्वीपिनं हन्ति दन्तयोर्हन्ति कुञ्जरम्।

 केशेषु चमरीं हन्ति सीम्नि पुष्कलको हतः॥

 इत्यादौ निमित्तादेरपि न कारकत्वमित्येता उपपदविभक्तयो न तु कारकविभक्तयः।

 गां दोग्धि पयः अजां ग्रामं नयतीत्यादौ गौणमुख्यकर्मद्वयमपि लक्ष्यम्। अत्र हि द्रवद्रव्यविभागानुकूलक्रियानुकूलव्यापारविशेषः कर्तृनिष्ठो दुहेरर्थः। वायुर्वृक्षं पर्णं दोग्धीति वारणाय द्रवद्रव्येति देयम्। मेघो गगनं जलं दोग्धीति वारणाय विशेषेति। विशेषो हि दुहिधातुप्रयोगगम्यः। इत्थं च द्रवद्रव्येति न देयमित्यपि वदन्ति। संयोगानुकूलक्रियानुकूलव्यापारो नीधातोरर्थः।

 तत्राद्ये(1) (1. तच्चेति पाठः।) विभागे गामित्यस्य क्रियायां पय इत्यस्यान्वयाद्गोवृत्तिविभागानुकूलपयोवृत्तिक्रियानुकूलव्यापारानुकूलकृतिमानिति वाक्यार्थः। द्वितीये ग्राममित्यस्य संयोगेऽजामित्यस्य क्रियायामन्वयाद्ग्रामवृत्तिसंयोगानुकूलाजावृत्तिक्रियानुकूलव्यापारानुकूलकृतिमानिति वाक्यार्थः। साक्षाद्धात्वर्थतावच्छेदकनिरुक्तक्रियाद्वयरूपफलान्वयिनान्वयिनोरजापयसोर्मुख्यकर्मत्वम्। तादृशक्रियारूपफलावच्छेदकविभागसंयोगरूपफलद्वयान्वयिनान्वयिनोर्गोग्रामयोर्गौणं कर्मत्वम्। उभयत्रापि धात्वर्थान्वितविभक्त्यर्थान्वितत्वमस्ति। फलद्वयस्यापि धात्वर्थत्वात्(2)।(2.-र्थतावच्छेदकत्वात्।) अत एव कर्मद्वयसाकाङ्क्षफलबोधकधातुत्वं द्विकर्मकत्वं सूपपादम्।

 यत्तु विभागानुकूलक्रिया दुहेरर्थः, संयोगानुकूलक्रिया नयतेरर्थः, नतु तदुभयानुकूलकर्तृव्यापारः। कर्मद्वयस्याप्येकत्र फले अन्वय इति। तन्न, पयोऽजयोः कर्मत्वानुपपत्तेः, परसमवेतत्वस्य क्रियायामभावात्। कर्मद्वयस्याप्येकत्र फलेऽन्वये च गौममुख्यव्यवहारो न स्यात्। एतेन विभागाद्यनुकूला कर्तृगता चेष्टैव दुहादेरर्थ इत्यपास्तम्, फलद्वयाप्रवेशे गौणमुख्यव्यवहारानुपपत्तेः।

 यदपि गामित्यस्यार्थो गोवृत्तित्वं पयस्येवान्वेतीति गौमं कर्म न लक्ष्यमिति तदपि न, गौः पयो दुह्यते इत्यादौ गोः कर्मत्वस्य दुरुपपादत्वात्। अजां ग्राममित्यादौ ग्रामवृत्तित्वस्य प्रागजायामसत्त्वेनान्वयायोगात्। काशीतः प्रयागे नीयमानामजां काशीं नयतीति प्रयोगापत्तेश्च॥

**---------------------------------------------------------------**

** कर्तृत्ववादः।**

तत्र---

 तत्तत्क्रियानुकूलकृतिमत्त्वं तत्तत्क्रियाकर्तृत्वम्।

 काष्ठादौ पाकाद्यनुकूलव्यापारवत्त्वप्रतिसंधानेऽपि कर्तृपदाप्रयोगात्; कृताकृतविभागादिना सिद्धयत्नशक्तिकेन कृधातुना तृजन्तेन सिद्धस्य कर्तृपदस्य यत्नाश्रयबोधकत्वाच्च। अचेतने कर्तृपदप्रयोगस्मतु गौणः। (1)वृष्टिगुरुतरभारोत्तोलनादिक्रियाविषयकयत्नसत्त्वेऽपि (1. विष्टीति पाठः।) तत्तत्क्रियाया अनिष्पत्तौ तत्तत्क्रियाकर्तृत्वाव्यवहाराद् विषयत्वं विहायानुकूलत्वमुपात्तम्। यदि च मत्तो भूतं न तु मया कृतमिति व्यपदेशान्नान्तरीयककृतिसाध्यस्य पिष्टमध्यस्थशर्कराभोजनस्य न कर्तृत्वं तदा विषयत्वमपि निवेश्यम्। तच्च साध्यत्वेन। तेन यागादिकृतेरुद्देश्यत्वेन स्वर्गादिविषयकत्वेऽपि न यागादिकर्तुः स्वर्गकर्तृत्वम्। अस्मदादिकर्तृकपाकादिकर्तृत्वमीश्वरस्येष्टम्। तथा विवक्षायामीशः पचतीति प्रयोगोऽपीष्ट एव। नो चेत् कार्यत्वानवच्छिन्नजन्यतानिरूपितत्वमसाधारण(मनुकूल)त्वं निवेश्यमिति नैयायिकाः।

 वैयाकरणास्तु \`अनभिहिते कर्तरि' इत्यादावचेतनेऽपि कर्तृपदप्रयोगात्क्रियाश्रयत्वमेव कर्तृत्वम्। कारककर्मादिपदवत्कृधातुरप्यत्र क्रियार्थक एव। आश्रयत्वमिह(2) (2. इहाख्यातार्थः।) तत्तदाख्यातार्थद्वारा। तथा च\*यगाद्यसमभिव्याहृताख्यातेन यद्धात्वर्थान्वितयद्धर्मवत्त्वं बोध्यते तद्धात्वर्थनिरूपिततद्धर्मवत्त्वं तद्धात्वर्थकर्तृत्वम्\*। यथा पचतीत्यादौ पाकानुकूलत्र्यापारवत्त्वम्, जानातीत्यादौ ज्ञानाश्रयत्वम्, नश्यतीत्यादौ नाशप्रतियोगित्वम् इति। चैत्रेण तण्डुलः पच्यते इत्यादौ पाकजन्यफलाश्रयत्ववारणाय यगाद्यसमभिव्याहृतेति। अत्र चैत्रादेः कर्तृत्वं तु पचतीत्याद्याख्यातबोध्यधर्ममादायैवेति बोध्यम्। धात्वर्थान्वितद्वितीयाद्यर्थकर्मत्वकरणत्वादिवारणायाख्यातेनेति। जानातीत्याद्याख्यातार्थ आश्रयत्वम्, न पाककर्तृत्वम्, हन्तीत्यादौ हिंसाश्रयत्वम्, न गमनकर्तृत्वमित्येतत्संपत्तये यत्तदिति धात्वर्थविशेषणम्। यदि च काष्ठं पचति, स्थाली पचतीत्यादिप्रयोगवशात्करणादीनां कर्तृत्वमिष्टम्, पच्यत ओदनः स्वयमेवेत्यादौ कर्मकर्तरि(3) (3. कर्तृकर्मणोपि।) कर्मणोऽपि तदिष्टम् ओदनः (4)स्वं(4. स्वयं पच-;स्वं पचतीति प्रयोगस्तु साधुः।) पचतीत्यप्रयोगस्त्वसाधुत्वादिति किमाख्यातपदेनेति विभाव्यते तदा कर्मत्वविशिष्टस्य कर्तृरूपतावारणाय तदुपादेयम्। नहि कर्मत्वादेः कर्तृत्वरूपत्वे \`अनभिहिते कर्तरि' इत्यनुशासनार्थः संगच्छत इत्याहुः।

 यत्तु \`स्वतन्त्रः कर्ता' इति पाणिनिसूत्रात्\*कारकान्तराप्रयोज्यत्वे सति कारकान्तरप्रयोजकत्वं कर्तृत्वम् \* सत्यन्तेन पुरुषादिजन्यसंयोगरूपव्यापारवत्त्वरूपतत्प्रयोज्यत्ववतः कुठारादेर्व्युदासः इति तन्न, ईश्वरप्रयोज्यानां जीवानां कर्तृत्वानापत्तेः। दण्डजन्यसंयोगरूपव्यापारवति कुलालादावव्याप्तिश्चेति दिक्।

 **------------------------------------------------------------**

** कर्मत्ववादः।**

 अथ किं कर्मत्वं ? न\*करणव्यापार्यत्वम्\*। तद्धि करणजन्यव्यापारवत्त्वं दात्रेण धान्यं लुनातीत्यादौ हस्तादिकरणव्यापार्ये दात्रादावतिव्याप्तम्। नापि \*परसमवेतक्रियाजन्यफलशालित्वम् \*गमिपत्योः कर्मत्वस्य पूर्वस्मिन्देशे, त्यजेश्चोत्तरस्मिन्देशे, स्पन्देः पूर्वपरयोः प्रसङ्गात्। नदी वर्धत इत्यादौ वृद्धेरवयवोपचयरूपायाः परंपरया फलस्य तीरप्राप्तिरूपस्याश्रये तीरे कर्मत्वापत्तेश्चेति चेत्, अत्र वदन्ति--

 धात्वर्थतावच्छेदकफलशालित्वं कर्मत्वम्।

 तादृशं च फलं गमेः संयोगस्त्यजेर्विभागः पतेरधःसंयोगस्तदवच्छिन्ने स्पन्दे तेषां शक्तेः, स्पन्दमात्रे तेषां शक्तौ पर्यायतापत्तेः, स्पन्देर्वृध्धातातोश्च न फलावच्छिन्नव्यापारे शक्तिरिति न कोऽपि दोषः। फलावच्छिन्नव्यापारबोधकत्वादेव च धातूनां सकर्मकत्वव्यवहारो मुख्यः। जानातीत्यादीनां तु नामार्थान्वितोद्देश्यत्वातिरिक्तविषयत्वरूपविभक्त्यर्थान्वय्यर्थकत्वं गौणं सकर्मकत्वम्। घटं जानातीत्यादितो घटविषयिताशालिज्ञानाश्रयत्ववानिति बोधात्। तादृशधातुयोग एव च कर्मप्रत्ययः। अत एवाभुञ्जानेऽपि भोजनाय यतते इति प्रयोगात् यतधात्वर्थे नामार्थान्वितस्य चतुर्थ्यर्थोद्देश्यत्वस्यैवान्वयात् न यतेः सकर्मकत्वं, न वा भोजनं यतते इति प्रयोगः।

 \`भूमिं प्रयाति विहगो विजहाति महीरुहं नतु स्वात्मानम्' इतिप्रयोगात् स्वस्य धात्वर्थतावच्छेदकसंयोगविभागरूपफलसालित्वेपि कर्मत्वाभावात् परसमवेतक्रियाजन्यत्वमपि धात्वर्थतावच्छेदकफले निवेश्यम्। न चैवमपि मल्लो मल्लं गच्छतीत्यादौ उभयकर्मजसंयोगरूपफलस्य तादृशत्वात्स्वकर्तृकक्रियाकर्मत्वरूपव्यवहारः स्वस्मिन् स्यादिति वाच्यम्। परसमवेतयत्क्रियाजन्यतादृशफलशालित्वं यत्र तत्र तत्क्रियाकर्मत्वस्य स्वीकारात्। इत्थं च द्वितीयादेः क्रियान्वयि परसमवेतत्वमप्यर्थः। परत्वं स्वप्रकृत्यर्थापेक्षया सुपा, स्वार्थफलान्वय्यपेक्षया कर्माख्यातेन च बोध्यते। तथा च भूमिं प्रयातीत्यतो भूमिभिन्नसमवेत---भूमिवृत्तिसंयोगजनक---स्पन्दानुकूलकृतिमानित्यन्वयबोधः। भूमिर्गम्यत इत्यादौ कर्माख्यातस्थले फलं परसमवेतत्वं चाख्यातार्थः। भूमिपदार्थस्य परत्वे विशेषणत्वेन, फलं प्रति विशेष्यत्वेन चान्वयः। तथा च भूमिभिन्नसमवेतक्रियाजन्यफलशालिनी भूमिरिति। एवं च स्वभिन्नसमवेतं स्ववृत्तिसंयोगजनकं यन्मल्लान्तरवृत्तिगमनं तदनुकूलकृतिमत्त्वस्य स्वस्मिन्नभावादेव न मल्लः स्वं गच्छतीति प्रयोगः।

 नन्वत्र परत्वेस्वप्रकृत्याद्यर्थस्यान्वयितावच्छेदकावच्छिन्नप्रतियोगिताकत्वेन प्रतियोगितामात्रेण वान्वयः। नाद्यः, पृथ्वीं प्रयाति खग इत्यादौ अनन्वयापत्तेः। खगस्य (1)पृथ्वीत्वावच्छिन्नभिन्नत्वाभावात्। (1. पृथिवीत्वावच्छिन्नत्वात्।) न द्वितीयः, स्वात्मन्यपि स्वघटोभयभेदस्य(2) (2. खगघटोभयेति पाठः।) सत्त्वात् स्वं प्रयातीत्यापत्तेरिति चेन्न, द्वितीयाद्यर्थफले यद्व्यक्तेरन्वयस्तद्व्यक्तित्वावच्छिन्नप्रतियोगिताकत्वसंबन्धेन प्रकृत्यर्थस्य कर्माख्यातार्थफलान्वयिनश्च परत्वेऽन्वयात्। इत्थं च पृथ्वीं प्रयातीत्यादौ यत्पृथिवीव्यक्तिवृत्तिसंयोगजनकत्वं प्रयाणस्य तद्व्यक्तिभिन्नत्वं विहगेस्तीति न दोषः।

 परे तु पृथिवीं प्रयातीत्यादौ पृथिवीपदं कर्मीभूत(3)तत्तत्पृथिवीव्यक्तिपरमेवमन्यत्र (3. कर्मत्ववत्तदिति पाठः।) कर्मवाचकं सामान्यपदं लक्षणया विशेषपरम्। इत्थं चान्वयितावच्छेदकावच्छिन्नप्रतियोगिताकत्वव्युत्पत्तेर्न भङ्ग इत्याहुः।

 यत्तु परसमवेतत्वं नार्थः किंतु अन्योन्याभावप्रतियोगितावच्छेदकत्वं क्रियान्वयि द्वितीयार्थः। तथा च भूमिवृत्तिसंयोगजनक---भूमिनिष्ठान्योन्याभावप्रतियोगितावच्छेदक-प्रयाणानुकूलकृतिमानित्यर्थः। स्ववृत्तिक्रियायाः स्वनिष्ठान्योन्याभावप्रतियोगितानवच्छेदकत्वान्न स्वं प्रयातीति प्रयोग इति। तन्न, एवमपि येन मल्लेन मल्लान्तरं न गतं सोऽपि मल्लो मल्लं गच्छतीति प्रयोगापत्तेः। मल्लान्तरनिष्ठभेदप्रतियोगितावच्छेदिकायास्तन्मल्लवृत्तिक्रियायास्तन्मल्लवृत्तिभूमिसंयोगजनकत्वात्। यन्मल्लव्यक्तेः फलान्वयस्तस्या एवान्योन्याभावेऽन्वयोक्तौ (दोषवारणे तु) तद्व्यक्तित्वादेः प्रकारत्वे (शक्त्यानन्त्यम्। कथंचित्) कर्मवाचकपदस्य तद्व्यक्तित्वावच्छिन्नलक्षणास्वीकारे युगपद्वृत्तिद्वयविरोधप्रसङ्गः।

 ननु नान्योन्याभावप्रतियोगितावच्छेदकत्वं क्रियान्वयि द्वितीयार्थः न वा परसमवेतत्वम्, कर्मवाचकपदार्थतावच्छेदकावच्छइन्नान्वितद्वितीयार्थसमवेतत्वत्वरूपसामान्यधर्मावच्छिन्नतत्तत्कर्मसमवेतत्वनिष्ठप्रतियोगिताकाभावात्मक-स्वप्रतियोगिकाभाव-संबन्धेन कर्मवाचकपदार्थान्वितद्वितीयार्थसमवेतत्वस्य धात्वर्थक्रियायामन्वयस्वीकारात्। सामान्यरूपेण विशेषाभावानभ्यु(1)पगमेऽपि (1. नेति नास्ति।) यद्व्यक्तेर्द्वितीयार्थसमवेतत्वेऽन्वयस्तद्व्यक्तिसमवेतत्वत्वावच्छिन्नप्रतियोगिताकाभावात्मकस्वप्रतियोगिकाभावसंबन्धेन कर्मवाचकपदार्थान्वितद्वितीयार्थसमवेतत्वस्य धात्वर्थक्रियायामन्वयस्वीकारादेव न विहगः स्वं प्रयातीति प्रयोगः। ईदृशसंबन्धोनान्वयबोधस्य क्वाप्यदृष्टचरत्वेऽपि प्रकृते गत्यन्तरविरहेण स्वीकारात्। अत एव च न कर्मवाचकपदस्य तत्तद्व्यक्तित्वेन तत्तद्व्यक्तिबोधकतया सामान्यरूपेण बोधकतया च युगपद्वृत्तिद्वयविरोध इति चेन्न, नव्यनये क्रियाया अव्याप्यवृत्तितया तन्निष्ठतदाश्रयद्रव्यसमवेतत्वस्यापि अव्याप्यवृत्तित्वात्, मल्लः स्वं गच्छतीति प्रयोगप्रसङ्गस्य दुर्वारत्वापत्तेः। एतेन\*तत्तत्क्रियानधिकरणत्वे सति तत्तत्क्रियावच्छेदकफलशालित्वं तत्तत्क्रियाकर्मत्वं\* द्वितीयादेरपि तत्तत्क्रियानधिकरणत्वमर्थ इत्यपास्तम्। शक्त्यानन्त्यापत्तेश्च।

 यत्तु क्रियान्वयि परसमवेतत्वमपेक्ष्य कर्त्रन्वयि परत्वमेव लाघवात्कर्मप्रत्ययार्थ इति। तन्न, द्वितीयार्थफलपरसमवेतत्वयोरेकान्वयित्वे लाघवात्, ग्रामो गमेः कर्म न तु चैत्र इत्यादौ फलपरसमवेतक्रियाजन्यित्वघटितस्यैव कर्मपदार्थतया तस्यैव कर्मप्रत्ययार्थत्वात्, गम्यते ग्रामः स्वयभेवेत्यादौ परत्वान्वयिविरहाच्चेति दिक्।

 अथैवमपि पतेरधःसंयोगावच्छिन्नस्पन्दार्थकतया धात्वर्थतावच्छेदकफलशालिनो भूतलादेः (2)कर्मत्वे (2. फलत्वे इति पाठः।) वृक्षात्पर्णं भूतलं पततीति प्रयोगः स्यादिति चेत्, तथा विवक्षायां भवत्येव। अत एव \`द्वितीया श्रिता-' इति सूत्रे पतितशब्दयोगे द्वितीयासमासविधानं तदुदाहरणं च नरकं पतितो नरकपतित इति साधु संगच्छते। क्वचित्सप्तम्यपि साधुः। यथा भूमौ पतति, ग्रामे गच्छतीत्यादौ।

 परे तु भूतलादेः कर्मत्वेऽपि न द्वितीया। यत्र फलस्य संबन्ध्याकाङ्क्षा तत्रैव तत्स्वीकारात्। अत्र तु फलस्याधोदेशवृत्तितया उपस्थितेर्न संबन्ध्याकाङ्क्षा। (1)यद्वा (1. यद्वा कर्मभिन्नेति पाठः।) कर्तृभिन्नान्वयिफलावच्छिन्नव्यापारबोधकस्यैव धातोः सकर्मकत्वं गम्यादेः, न तु पततेः। अधःसंयोगरूपफलस्य पर्णान्वितत्वात्। अध इत्यस्य संबन्धिसाकाङ्क्षतया संबन्धित्वेन पर्णस्यैवान्वयात्। भूतलं हि पर्णस्याधः न तु (2)भूतलस्येति (2. पर्णभूतलस्येति पाठः।) न भूतलं पततीति प्रयोग इति। अथ कथं वृक्षात्पर्णमधः पतति इति प्रयोग इति चेत्, भ्रमात् अत्यधोविवक्षया वा। गतं तिरश्चीनमनूरुसारथेः इत्यत्र व्यक्तिविशेषस्याधो धाम पततीत्यर्थात् न दोष इत्याहुः।

 यत्तु त्यजिगम्यादेः स्पन्दाद्यात्मकव्यापारमात्रे शक्तिः, फलस्य द्वितीयादिलक्ष्यत्वात्। अत एव ग्रामं त्यजति गच्छतीत्यनयोर्नैकार्थता त्यजिगम्योर्योगे द्वितीयादिना विभागसंयोगयोर्बोधनात्। त्यजेर्विभागावच्छिन्नस्पन्दशाब्दत्वस्य, गमेः संयोगावच्छिन्नस्पन्दशाब्दत्वस्य कार्यतावच्छेदकत्वात्। अत एव गमनं त्याग इत्यनयोरपि नैकार्थता। उक्तकार्यकारणभावानुरोधेनात्रापि त्यजिगम्योर्विभागसंयोगावच्छिन्नस्पन्दे लक्षणाङ्गीकारात्। विभागाद्यवच्छिन्नस्पन्दशाब्दत्वं च विभागादिस्पन्दोभयवैशिष्ट्यावगाहिशाब्दत्वम्। तेन चैत्रेण ग्रामस्त्यज्यते इत्यादिवाक्यजन्यस्पन्दविविशेषणकविभागादिविशेष्यकशा(3)ब्दबोधसंग्रहः। (3. शाब्दोभयेति पाठः।) इत्थं च \*परसमवेततत्तद्धात्वर्थान्वितफलविशेषशालित्वं तत्तद्धात्वर्थकर्मत्वम्\*। तेन त्यजादेर्नोत्तरदेशादौ कर्मत्वमिति। तन्न, विभागाद्यवच्छिन्नस्पन्दशाब्दत्वस्य जन्यतावच्छेदकत्वे तादृशस्पन्दे शक्तेर्दुर्वारत्वात्। परेषामितरान्विते शक्तिग्रहे इतरांशवद्विभागाद्यंशस्य त्यागस्तु न युक्तः, त्यागगमनयोरेकार्थतावारणाय तत्फलविशिष्टस्पन्दे शक्तिसिद्धेः, विनापि तल्लक्षणाप्रति(4)संधानं (4. नुसंधानमिति पाठः।) तथा प्रतीतेरिति दिक्।

 एवं ददातेर्मूल्यग्रहणं विना स्वस्वत्वध्वंसपरस्वत्वजनकत्यागः, यजतेर्देवतोद्देश्यकस्वस्वत्वध्वंसफलकत्यागः, जुहोतेस्तादृशाग्निप्रक्षेपश्चार्थः। अत एव ऋत्विजां तादृशत्यागाभावेऽपि होतृत्वम्। अग्निप्रक्षेपश्च अग्निसंयोगानुकूलक्रियानुकूलघृतादिवृत्तिनोदनादिव्यापारः। न चैवमग्नौ जुहोतीत्यादौ सप्तम्यर्थस्याग्निसंयोगेऽन्वये निराकाङ्क्षतापत्तिरिति वाच्यम्। तत्र संयोगानुकूलक्रियानुकूलव्यापारस्यैव धात्वर्थत्वात्। न च तथाप्यग्नेः कर्मत्वापत्तिः। संयोगस्य धात्वर्थतावच्छेदकतावच्छेदकतया तद्वतोऽग्नेः कर्मत्वाभावात्। क्रियाया एव धात्वर्थतावच्छेदकतया तच्छालिनो घृतस्यैव कर्मत्वात्। द्वितीयार्थश्च वृत्तित्वं, तच्च धात्वर्थतावच्छेदकेऽन्वेति।

 इत्थं च विप्राय गां ददाति, विष्णुं यजते, घृतं जुहोतीत्यादौ मूल्यग्रहणं विना विप्रोद्देश्यकगोवृत्तिस्वस्वत्वध्वंसपरस्वत्वफलकत्यागानुकूलकृतिमान्, विष्णूद्देश्यकस्वस्वत्वध्वंसफलकत्यागानुकूलकृतिमान्, घृतवृत्त्यग्निसंयोगावच्छिन्नक्रियानुकूलव्यापारानुकूलकृतिमानित्यन्वयबोधः। विष्णोरुद्देश्यत्वसंबन्धेन स्वस्वत्वध्वंसफलवत्त्वात्कर्मत्वम्।

 एवं मूल्यग्रहणप्रयुक्तस्वस्वत्वध्वंस(1)परस्वत्वजनकस्त्यागो (1. ध्वंसजनक-)विक्रयः। मूल्यदानप्रयुक्तस्वस्वत्वोत्पादकस्वीकारः क्रयः। दत्तद्रव्यस्य स्वस्वत्वजनकस्वीकारः प्रतिग्रहः। तथा च गां विक्रीणाति क्रीणाति प्रतिगृह्णातीत्यादौ गोवृत्तिमूल्यग्रहणप्रयुक्तस्वस्वत्वध्वं(1)सपरस्वत्वजनकत्यागानुकूलकृतिमान्, (1. ध्वंसजनक-) गोवृत्तिमूल्य(2)दानप्रयुक्तस्वस्वात्वानुकूलस्वीकारानुकूलकृतिमान्, (2.
-दत्तद्रव्यस्वस्वत्वजनकस्वी-।) गोवृत्तिदत्तद्रव्यस्वस्वत्वजनकस्वीकारवानिति क्रमेणान्वयधीरिति संप्रदायः।

 इदमत्रावधेयम्। दानस्य परस्वत्वजनकत्वे तत एव विक्रयवारणे मूल्यग्रहणं विनेति व्यर्थण्। अथ-प्रतिग्रह एव स्वीकारविशेषतया स्वत्वहेतुः। अस्वामिके स्वीकारस्य स्वत्वहेतुत्वकल्पनात्। अत एव \`याजनाध्यापनप्रतिग्रहैर्ब्राह्मणो धनमर्जयेत्' इत्यादिकं साधु संगच्छते। अन्यथा प्रतिग्रहवैकल्यापत्तेः। दानं तु स्वस्वत्वध्वंसमात्रं जनयत्परस्वत्वप्रयोजकमितिमतम्। तथापि पूर्वोक्तलक्षणसम्यक् तदुपादानेऽप्युपेक्षायामतिव्याप्तेः। तस्या अपि स्वस्वत्वध्वंसद्वारा परस्वत्वप्रयोजकत्वात्। तद्वारणाय त्यागे वैजात्योपादानस्यावश्यकत्वात्।

 वस्तुतो दूरस्थपात्रमुद्दिश्य त्यक्तव्यस्य प्रतिग्रहात्प्रागस्वामिकस्यानुद्देश्येन पुरुषेण प्रतिग्रहात्स्वत्वं स्यात्। अन्योद्देश्यकत्यागादेः प्रतिबन्धकत्वे तु गौरवम्। न च तादृशत्यागो दानाभास एव ससंप्रदानको हि त्यागो दानं, संप्रदानं च ददस्वेत्यनुमतिप्रकाशनद्वारा दानक्रियाहेतुत्वेन, न च असन्निहितस्य तत्त्वमिति, न ततो दातुः स्वत्वनाश इति वाच्यम्।

 तीर्थे संकल्पितं द्रव्यं यदन्यत्र प्रदीयते।

 दाता तीर्थफलं भुङ्क्ते प्रतिग्राही न दोषभाक्॥

 मनसा पात्रमुद्दिश्य भूमौ तोयं विनिक्षिपेत्।

 विद्यते सागरस्यान्तो दानस्यान्तो न विद्यते॥

 इत्यादिवाक्यात्तादृशस्य दानत्वसिद्धेः। तस्माद्दानमेव परस्वत्वजनकम्। प्रतिग्रहप्रागभावस्यापेक्षणीयत्वान्न प्रतिग्रहवैफल्यम्। अत एव यस्मै दत्तं तस्य प्रतिग्रहेण(1) (1. तस्याप्रतिग्रहे न दातुरिति पाठः।)दातुः स्वत्वनिवृत्तिः।

 अस्तु वा दत्तद्रव्यस्वीकारत्वरूपप्रतिग्रहत्वेन स्वीकर्तव्यद्रव्यदानत्वेन वेति विनिगमकाभावात् दानं स्वस्वत्वध्वंसद्वारा परस्वत्वजनकं प्रतिग्रहश्च स्वस्वत्वजनकः। उभयथापि मूल्यग्रहणं विनेति व्यर्थम्। विक्रयस्य परस्वत्वजनकत्वे मानाभावात्। न च विक्रीतद्रव्यस्वीकारत्वं(2) (2. -रत्वरूपक्रयत्वेन स्वीकर्तव्यद्रव्यविक्रयत्वेन वा क्रयत्वमित्यत्रापीति पाठः।) क्रयत्वमित्यत्रापि विनिगमनाविरहः।

 मूल्यदानपूर्वकस्वीकारस्यैव क्रयत्वात् विक्रयत्वस्य गौरवेणानिवेशात्। किंच स्वस्वत्वध्वंसजनकेत्यपि व्यर्थम्, अव्यावर्तकत्वात्। अपि चाग्निप्रेक्षेपो होम (3)इत्यप्ययुक्तम्, (3. इत्युक्तमिति पाठः।) \`देवतोद्देश्यकस्वस्वत्वध्वंसफलकत्यागो यागः स एव प्रक्षेपावच्छिन्नो होमः' इति वाचस्पतिमिश्राद्युक्तेः, \`याग एव विशिष्टदेशप्रेक्षपोपहितो होमः' इति विवेकोक्तेश्च। अस्तु च ऋत्विजा त्यागाद्यजमान्स्वत्वध्वंसः, अनुमतदासत्यागाद्विदेशस्थस्वामिस्वत्वध्वंसवत्।

 वस्तुतस्तु दानत्वयागत्वहोमत्वादयो मानसप्रत्यक्षगम्या जातिविशेषाः। न च श्राद्धस्य पित्रपेक्षया यागत्वं, ब्राह्मणापेक्षया दानत्वमिति विवेकोक्तेस्तयोः सांकर्यान्न जातित्वमिति वाच्यं, श्राद्धस्य गौणतदुभयरूपत्वात्। वस्तुतः श्राद्धस्य यागत्वमेव, उद्देश्यपित्रादिस्वत्वाजनकत्वात्। ब्राह्मणस्य स्वत्वमपि न सार्वत्रिकम्, ब्राह्मणाभावेऽपि श्राद्धोक्तेः। \`पिण्डांस्तु गोजविप्रेभ्यः' इत्यादिनान्यत्रापि तत्प्रतिपत्तेः।

 विष्णुं यजते इत्यादौ द्वितीयार्थोऽप्युद्देश्यत्वम्। तत्त्वं च तस्येदमित्यारोपत्रानविषयत्वम्। देवतायाः स्वत्वोपगमे तु यागत्वं दानत्वव्याप्यं, होमत्वं यागत्वव्याप्यमिति सिद्धम्। देवपूजादिकमपि याग एवेति कृतमप्रकृतेन।

 अत एव (4)संसृष्टिस्थलेऽसाधारणस्वत्वनाशोत्तरं (4.अनेकस्वामिकत्वरूपसंसृ- इति पाठः।) साधारणस्वत्वो(5)त्पादात् (5. पादानात्।) तत्र सकल(1)विशेषणसहितदानलक्षणातिव्याप्तिरित्यपास्तम्, (1.
-लत्वविशेषणरहि-।)दानत्वजातेस्तत्राभावात्। परमात्रस्वत्वानुकूलत्वविशेषणात् संसृष्टिनिरास इत्यन्ये। तत्र न स्वत्वनाशः किंतु परस्वत्वोत्पत्तिमात्रम्। (2)स्वत्ववति(2. नच स्वस्वत्ववति परस्वत्वानुपपत्तिस्त-।) स्वत्वोत्पत्तिस्तत्रेच्छाया उत्तेजकत्वात्। स्वस्वत्वध्वंसपूर्वकत्वविशेषणादेव तन्निरास इत्यन्ये। परे त्वदृष्टविशेषजनकत्वविशेषणात्तद्व्यावृत्तिरित्यप्याहुः। एतेन विनिमये विक्रयादिलक्षणातिव्याप्तिरित्यपास्तम्। विक्रयत्वोदेर्जातित्वात्। मूल्यातिरिक्तद्रव्यग्रहणप्रयुक्तस्वस्वत्वध्वंसपरस्वत्वानुकूलत्यागो विनिमय इत्यन्ये।

 किमत्र स्वत्वमिति चेत्। अत्र प्राञ्चः---यथेष्टविनियोज्यत्वं स्वत्वम्। तच्च शास्त्रानिषिद्धविनियोगोपायो यः क्रयप्रतिग्रहादिस्तद्विषयत्वम्। तच्च न बहिरिन्द्रियवेद्यम्। प्रतिग्रहादेर्मानसज्ञानविशेषरूपस्य बहिरिन्द्रियायोग्यत्वादित्याहुः।

 नव्यास्तु---प्रतिग्रहादिनाशोत्तरमपि स्वत्वव्यवहाराद्दानादितः स्वत्वं नश्यति प्रतिग्रहादितश्च स्वत्वमुत्पद्यते इत्यादिप्रत्ययव्यवहारप्रामाण्यानुरोधात् स्वत्वमतिरिक्त एव पदार्थः। तच्च स्वत्वं दानादितो नश्यति, प्रतिग्रहादितश्च जायते। तच्च बहिरिन्द्रिययोग्यं, स्वं पश्यामीति प्रतीतेः। तदीययथेष्टविनियोज्यत्वज्ञानस्य तदीयस्वत्वसाक्षात्कारहेतुत्वान्न यथेष्टविनियोगाद्यज्ञानदशायां स्वत्वसाक्षात्कारापत्तिः।

 वस्तुतस्तदीययथेष्टविनियोज्यत्वे तदीयस्वत्वव्यभिचारित्वग्रहदशायां तद्ग्रहेऽपि स्वत्वसाक्षात्कारानुदयात् तदीयस्वत्वसाक्षात्कारं प्रति तदीयस्वत्वव्याप्यतदीययथेष्टविनियोज्यत्ववदिदमित्याकारकज्ञानस्य हेतुत्वं वाच्यम्। तथा च स्वत्वस्यानुमितिरेव न तु साक्षात्कारः। स्वत्वे लौकिकविषयताकल्पने लौकिकविषयिताशालितत्साक्षात्कारे तादृग्विशेषदर्शनस्य हेतुत्वकल्पने च गौरवात्। स्वं पश्यामीत्यनुव्यवसायस्तु सुरभि चन्दनं पश्यामीत्यादिवद्विशेषणांशेऽलौकिकविषयत्वावगाही। न चायोग्यत्वकल्पने लौकिकसाक्षात्कारे स्वत्वस्य प्रतिबन्धकत्वकल्पने गौरवमिति वाच्यम्, तस्यायोग्यत्वकल्पने लौकिकविषयताविरहादेव तत्प्रत्यक्षवारणसंभवात्। योग्यत्वे तद्गोचरलौकिकप्रत्यक्षसामग्र्यास्तद्गोचरानुमित्यादौ प्रतिबन्धकत्वकल्पने गौरवादित्याहुरित्यलमतिविस्तरेण।

 तच्च कर्म त्रिविधम्---प्राप्यं, विकार्यं, निर्वर्त्यं च।

 तत्र संयोगादिरूपक्रियाजन्यफलशालि प्राप्यम्। यथा---ग्रामं गच्छतीत्यादौ ग्रामादिः।

 यल्लब्धसत्ताकमेवावस्थान्तरमापद्यते तद्विकार्यम्। यथा---काष्ठं भस्म करोति, सुवर्णं कुण्डलं करोतीत्यादौ यथा काष्ठादिः, काष्ठादिपदलक्ष्यस्य काष्ठावयवादेः सत एव भस्मादिसंबन्धरूपावस्थान्तरप्राप्तेः।

 यत्तु क्रिया यत्कर्मनाशकं फलं जनयति तद्विकार्यम्। यथा---काष्ठं लुनातीत्यत्र काष्ठमिति तन्न, काष्ठपदलक्ष्यस्य काष्ठावयवस्य कर्मतया क्रियायास्तन्नाशकत्वाभावात्। अत्र हि काष्ठपदस्य काष्ठावयवो लुनातेरारम्भकसंयोगप्रतिद्वन्द्विविभागहेतुक्रियानुकूलः कुठारादिव्यापारोऽर्थः। तथा च काष्ठावयववृत्त्यारम्भकसंयोगप्रतिद्वन्द्विविभागजनकक्रियानूकुलव्यापारानुकूलकृतिमानित्यन्वयधीरिति काष्ठावयवस्य प्राप्यकर्मतैवावस्थान्तरप्राप्त्यभावान्न विकार्यता। तण्डुलं पचतीत्यादौ तण्डुलपदलक्ष्यस्तण्डुलावयवः पच्यर्थो रूपादिपरावृत्त्यवच्छिन्नो विक्लित्त्यवच्छिन्नो वा तेजस्संयोगः। तथाच धात्वर्थजन्यफलशालित्वात्सतोऽवस्थान्तरप्राप्तेश्च उभयविधकर्मत्वं तण्डुलावयवस्येष्टम्। असंकीर्णस्थानमुक्तमेवेत्यदोषः।

 यत्क्रियया निष्पद्यते तन्निर्वर्त्यम्। यथा--घटं कटं वा करोतीत्यादौ घटादि। अत्र कृञः फलावच्छिन्नव्यापारबोधकत्वाभावाद्गौणकर्मत्वम्। तच्च साध्यताख्यकृतिविषयत्वम्। अत एव वीरणं करोतीत्यादिर्न प्रयोगः। वीरणादावुपादानताख्यकृतिविषयताया एव सत्त्वात्।

 यत्तु कटादिपदस्य कटाद्यवयवे निरूढलक्षणा। तत्र विना लक्षणां कटादेर्गौणकर्मत्वसंभवेऽपि कारकत्वासंभवात्, निरूढलक्षणाया मुख्यप्रयोगापवादकत्वाच्च न वीरणं करोतीति मुख्यप्रयोग इति। तन्न, घटं जानाति अतीतमित्यादौ घटादेरिव कटादेरपि गौणकारकत्वसंभवात्।

 स्तोकं पचतीत्यादौ क्रियाविसेषणपदोत्तरद्वितीया विशेषणविभक्तिवत् प्रयोगसाधुत्वाय नामार्थत्वर्थयोरभेदान्वयस्वीकारेणाभेदस्य संसर्गत्वात्। तदस्वीकारे तु विशेषणविभक्तिवदस्तु साऽभेदार्थिका। तस्याः कारकत्वाभावस्तु क्रियान्वितकर्तृत्वाद्यन्वितत्वाभावादिति दिक्॥

**--------------------------------------------------------------------**

 **करणत्ववादः।**

 करणत्वं कारकान्तरेऽचरितार्थत्वे सति क्रियाहेतुत्वम्।

 कारकान्तरनिष्ठव्यापारद्वारा(1) (1.संबन्धावच्छिन्नकि-।) क्रियाहेतुत्वाभावः सत्यन्तार्थः। कर्तृकारके आरम्भकसंयोगप्रतिद्वन्द्विविभागानुकूलकुठारादिक्रियाया एव छिदादिधात्वर्थतया कर्तुः कुठारादिकरणनिष्ठव्यापारद्वारा छिदादिहेतुत्वान्नातिप्रसङ्गः। कर्मणस्तु तादृशक्रियाहेतुत्वविरहादेव नातिप्रसङ्गः। अधिकरणमपि कर्तृकर्मान्यतरव्यापारद्वारा क्रियाहेतुः। चैत्रो गृहे स्थाल्यामोदनं पचतीत्यादौ गृहस्थाल्याद्यधिकरणं कर्तृकर्मसंयोगद्वारा पाकादिक्रियासाधनम्। संप्रदानं स्वानुमतिप्रकाशनेन कर्तुरिच्छाद्वारा दाननिमित्तम्। अपादानं पतनप्रतिबन्धकसंयोगनाशकपत्रादिविभागद्वारा पतनादिनिमित्तमिति नातिप्रसङ्गः।

 न चैवं कुठारादिकरणस्यापि कर्तृनिष्ठव्यापारसापेक्षत्वाद(2)संभवः। (2.-दव्याप्तिः।) कारकान्तरनिष्ठव्यापारसंबन्धावच्छिन्नजनकत्वाभावस्य सत्यन्तार्थतया कुठारादिक्रियारूपच्छिदिक्रियायां न च (3)कुठारादिव्यापारादावतिव्याप्तिरिति (3. कर्तृकुठाराभिघातेऽति-।)वाच्यम्, तस्यापि एतन्मते लक्ष्यत्वात्। अत एव\*फलायोगव्यवच्छिन्नं कारणं करणम्\*इति वदन्ति।

 वस्तुतस्तु \*व्यापारवत्त्वे सति कारणं करणम्\*। न चैवं कार्यमात्रे ज्ञानादौ चादृष्टस्य मनोयोगस्य च व्यापारस्य सत्त्वादात्मनोऽपि करणत्वापत्तिः, इष्टत्वात्। उपधेयसंकरेऽपि कर्तृत्वकरणत्वलक्षणोपाधेरसंकरात् व्यवहारभेदोपपत्तेः। इत्थं चानुमितौ व्याप्तिज्ञानं करणम्, परामर्शस्य व्यापारत्वात्। चाक्षुषादौ चक्षुरादि, तत्संयोगस्य व्यापारत्वात्। श्रावणज्ञाने श्रोत्रमनःसंयोगस्य व्यापारत्वान्न तु शब्दस्य, शब्दाभावप्रत्यक्षे तस्य व्यभिचारात्।

 परे तु \* फलानुकूलकर्तृव्यापारवत्त्वम् \* अस्ति च कुठारादेः छिदानुकूलकर्तृसंयोगादिमत्त्वम्। न च गृहस्थाल्याद्यधिकरणस्यापि कर्तृव्यापारवत्त्वात्करणत्वापत्तिरिष्टत्वात्। स्थाल्यान्नं साधयतीत्यादिप्रयोगात्। गवा दानं साधयति, ब्राह्मणेन दानं साधयतीत्यादिप्रयोगात् तत्रापि तदिष्टम्।--

 चैत्र आत्मना चैत्रेण वा पचतीत्यप्रयोगात्, कर्तुः शरीरस्य च वारणाय द्रव्यसमवायिभिन्नात् क्रियानुकूलकृतिमतो भिन्नत्वेन विशेष्यम्। कृतिमत्त्वं समवायेनावच्छेदकतया च। तेन शरीरस्यापि व्युदासः। भिन्नादित्यन्तेन हस्तादिसंग्रहः, हस्तादिना छिनत्तीति प्रयोगात्। व्यापारवत्त्वं च जनकतया। तेन व्याप्तिस्मृत्यादिसाधारण्यमित्याहुः।

 अत्र परशुना छिनत्तीत्यादौ निरुक्तकरणत्वं तृतीयार्थः। आश्रयत्वेन प्रकृत्यर्थान्वितस्य तस्य धात्वर्थे निरूपकत्वेनान्वयः। तथा च परशुनिष्ठकरणतानिरूपकच्छिदानुकूलकृतिमानिति वाक्यार्थ इति प्राञ्चः।

 नव्यास्तु परशुना छिनत्ति न दात्रेणेत्यादौ नञर्थान्वयानुरोधेन निरुक्तकरणत्वनिरूपितं जन्यत्वमेव तृतीयार्थः। तस्य च निरूपितत्वेन प्रकृत्यर्थान्वितस्य आश्रयतया धात्वर्थेनान्वयः। इत्थं च परशुनिरूपितं जन्यत्वं दात्रनिरूपितजन्यत्वाभावश्च छिदायामन्वेतीत्याहुः।

 जटाभिस्तापस इत्यादौ तृतीयोपलक्षणे। तत्त्वं च \*अतद्व्यावृत्त्यनवच्छेदकत्वे सत्यतद्व्यावृत्तिसामानाधिकरण्यम्\*। अस्ति च जटायामतापसव्यावृत्त्यनवच्छेदकत्वं शमादिमत्त्वस्यैव तदन्यूनानतिरिक्तवृत्तितया तदवच्छेदकत्वात्। शमादिना तापस इति(1)त्वपप्रयोगः।(1. न प्रयोगः।) विवक्षातस्तथा प्रयोगस्येष्टत्वे तु विशेषणोपलक्षणसाधारणवैशिष्ट्यमेव तृतीयार्थः।

 अक्ष्णा काणः, पादेन खञ्जः इत्यादौ \`येनाङ्गविकारः' इत्यनेन तृतीया, येनाङ्गेन विकारो हानिराधिक्यं वा तदङ्गबोधकात्तृतीयेति सूत्रार्थः। एवं चात्र तृतीयाया वृत्तित्वमर्थः। तच्च व्युत्पत्तिवैचित्र्यात्काणादिपदार्थस्यैकदेशे विकारेऽन्वेति। काणत्वं बहिरवच्छेदेन चक्षुः शून्यगोलकवत्त्वम्। जात(2)मात्रान्धस्याकाणत्वे (2. जातप्रसन्नान्धस्य; जातप्रसवान्धस्य।) तु चक्षुष्मद्गोलकवत्त्वे सतीति वाच्यम्। यदि च बहिरवच्छेदेन चक्षुःसत्त्वेऽपि उपघातादेव न चाक्षुषं तदोपहतगोलकवत्त्वं काणत्वमक्षिपदं चक्षुष्मद्गोलकपरम्। एवं च चक्षुष्मद्गोलवृत्ति यच्चक्षुःशून्यत्वमुपघातो वा तद्विशिष्टगोलकवानिति अक्ष्णा काण इत्यस्यार्थः।

 एवं खञ्जत्वं संस्थानविशेषशून्यपदवत्त्वम्। तथाच पदवृत्ति यत्तथाविधसंस्थानशून्यत्वं तद्विशिष्टपदवानिति पादेन खञ्ज इत्यस्यार्थः। मुखेन त्रिलोचन इत्यत्र बहुव्रीहिः। तथाच मुखवृतिलोचनत्रयवानित्यर्थः।

 परे तु अक्ष्णा काण इत्यादावभेदे तृतीया। तथा च तादृशगोलकाभिन्नं यच्चक्षुःशून्यमुपहतं वा तद्वानिति वाक्यार्थः। एवं मुखेन त्रिलोचन इत्यत्र त्रिलोचनपदं लोचनत्रयविशिष्टवत्परम्। तथा च मुखाभिन्नलोचनत्रयविशिष्टवानित्यर्थ इत्याहुः।

 धनेन कुलमित्यादौ हेतुत्वे तृतीया। क्रियान्वयिनिरुक्तकरणत्वार्थिका तृतीया \`कर्तृकरणयोस्तृतीया' इत्यनेन विहिता। \`हेतौ' इति सूत्रेण तु नामार्थेऽप्यन्वितहेतुत्वार्थिकेति विशेषः।

 पुत्रेण सहागतः पितेत्यत्र तृतीयायाः कर्तृत्वमर्थः। सहशब्दसमभिव्याहृतक्रिया सहशब्दार्थः। एककालीनत्वसंबन्धेन तस्याः समभिव्याहृतक्रियायामन्वयः। तथा च पुत्रकर्तृकागमनसामानकालीनागमनकर्तेत्यर्थः। शिष्येण सह गुरुर्ब्राह्मणः, पुत्रेण सह पिता सुन्दरः, इत्यादौ सहार्थो ब्राह्मण्यापि समानकालीनत्वसंबन्धेन ब्राह्मणत्वादिपदार्थैकदेशेऽन्वेति।

 परे तु सहार्थः साहित्यमेकधर्ममात्रं, तृतीयार्थो वृत्तित्वं संख्यामात्रं वा, तथा च सिष्यवृत्तिसाहित्यवान्गुरुर्ब्राह्मण इत्यादिर्बोध इत्याहुः।

 एकेनापि सुपुत्रेण सिंही स्वपिति निर्भयम्।

 सहैव दशभिः पुत्रैर्भारं वहति गर्दभी॥

 इत्यादौ पुत्रेषु भारवहनकर्तृत्वाभावेऽपि सहप्रयोगे विद्यमानेत्यस्याध्याहारात् विद्यमानत्वं साहित्यं सहशब्दार्थः। तथाच समानकालीनत्वसंबन्धेन दशपुत्रवृत्तिविद्यमानत्वविशिष्टविद्यमानत्वाश्रयः इत्याकारकान्वयबोधः। अत एव विद्यमानसहार्थे तृतीयेति शाब्दिकाः।

 धान्येन धनी, गोत्रेण गार्ग्यः, प्रकृत्याभिरूप इत्यादौ तृतीयाया अभेदोऽर्थः। तथा च धान्याभिन्नधनवान्, गोत्राभिन्नगर्गकुलोत्पन्नः, साहजिकाभिन्नरमणीयतावानित्यर्थः। प्रकृतिपदस्य साहजिकार्थत्वादभिरूपपदस्य रमणीयतावदर्थकत्वादिति दिक्॥

**
----------------------------------------------------------------**

 **संप्रदानत्ववादः।**

 \`कर्मणा यमभिप्रैति स संप्रदानम्' इति पाणिनिसूत्रम्। तत्क्रियाकरणीभूतेन तत्क्रियाकर्मणा यमभिप्रैति \[तत्क्रियातत्क्रियाप्रयोजनकेच्छान्यतर\] फलभागित्वेनोद्देश्यकिरोति स संप्रदानमिति सूत्रवाक्यार्थः।

 करणीभूतकर्मजन्यफलश्रागित्वेनोद्देश्यत्वं संप्रदानत्वम्।

 इति फलितम्। ग्रामं गच्छतीत्यादौ गमनकर्मग्रामजन्यसुखभागित्वेनोद्देश्यस्य चैत्रादेस्तत्क्रियायां संप्रदानत्वाभावात्तद्वारणाय करणीभूतेति। गमनक्रियाया ग्रामस्याकरणत्वान्न दोषः। दानादौ देयादिकं करणमिति प्रकृतसंगतिः।

 पितृस्वर्गोद्देशेन कृतगोदानस्थले दानजन्यफलभागित्वेनैव पितोद्देश्यः, नतु गोजन्यफलभागित्वेनेति न पित्रादेः संप्रदानत्वम्। अत एव पित्रे गां ददातीति न प्रयोगः। यदि चादृष्टद्वारा गोजन्यत्वं फले दत्ता गौः पितुः स्वर्गमुत्पादयिष्यतीति चाभिसंधिस्तदा फले कर्मजन्यत्वमदृष्टाद्वारकं ग्राह्यम्। अत एव न स्वस्मिन्स्वकर्तृकदानसंप्रदानत्वापत्तिः, न वा चैत्रश्चैत्राय गां ददातीति प्रयोगप्रसङ्गः।

 वस्तुतो धात्वर्थतावच्छेदकत्वेन फलं विशेष्यम्। पितुः स्वर्गादिकं न तथेत्यदोषः। इत्थं च विप्राय गां ददातीत्यत्र संबन्धित्वेन परेच्छाविषयत्वं चतुर्थ्यर्थः। चैत्राय चैत्रो ग्रामं गच्छतीत्यादिवारणाय परेति। स च धात्वर्थतावच्छेदकफलेऽन्वेति। वृत्तित्वं द्वितीयार्थः। तथा च विप्रसंबन्धित्वेन परेच्छाविषयगोवृत्तिस्वस्वत्वध्वंसपू(1)र्वकपरस्वत्वानुकूलत्यागानुकूलकृतिमानित्यन्वयधीः। (1. गोवृत्तिपरेति पाठः।)

 यत्तु अत्र जन्यफलप्रकारकेच्छापूर्वकत्वं क्रियान्वयि चतुर्थ्यर्थः। व्युत्पत्तिवैचित्र्याच्च तदेकदेशे जन्यत्वे कर्मणो गवादेर्नि(2)रूपकत्वसंबन्धेनान्वयः। (2. निरूपितत्वेनेति पाठः।) तथा च विप्रविषयकगो\[निरूपित\]जन्यफलप्रकारकेच्छापूर्वकगोवृत्तिस्वस्वत्वध्वंसपरस्वत्वानुकूलत्यागानुकूलकृतिमानित्यन्वयधीरिति तन्न, गोजन्यफलस्य प्रकृते स्वत्वरूपतया विप्रविषयिका या गोजन्यफलप्रकारकेच्छा तत्पूर्वकत्वस्य दानेऽसंभवात् तादृशेच्छाया एव दानत्वात्, गौरवाच्चेति दिक्।

 एवं वृक्षायोदकमासिञ्चतीत्यादौ संयोगावच्छिन्नद्रवद्रव्यक्रियावच्छिन्नव्यापारो धात्वर्थः। वृत्तित्वेनेच्छाविषयत्वं चतुर्थ्यर्थः। स च धात्वर्थतावच्छेदकतावच्छेदके संयोगेऽन्वेति। वृत्तित्वरूपद्वितीयार्थोऽपि तादृशद्रवद्रव्यक्रियायाम्। एवं च वृक्षवृत्तित्वेनेच्छाविषयसंयोगानुकूलोदकवृत्तिद्रवद्रव्यक्रियानुकूलव्यापारानुकूलकृतिमानित्यन्वयधीरितिं। अत्र क्रियान्तस्य धात्वर्थत्वे वृक्षस्य कर्मत्वं स्यात्। न तु जलस्य। क्रियाया वृक्षापेक्षयैव परसमवेतत्वात्। न चैवं पयसा वृक्षमासिञ्चतीति न स्यात्, धात्वर्थताऽवच्छेदकक्रियाया वृक्षावृत्तित्वादिति वाच्यम्। अत्र क्रियान्तस्य धात्वर्थतया धात्वर्थतावच्छेदकद्रवद्रव्यसंयोगस्य वृक्षवृत्तित्वात्। द्रवद्रव्यसंयोग एवात्र धात्वर्थ इति तु न युक्तम्। तर्हि फलावच्छिन्नव्यापाराबोधकत्वाद्धातोरकर्मकत्वं, धात्वर्थतावच्छेदकफलशालित्वाभावाद्वक्षादेरकर्मत्वं च स्यात्।

 अत्राजां ग्रामं नयतीतिवद्द्विकर्मकत्वं स्यादिति नाशङ्कनीयम्। क्रियान्तार्थत्वे \[धात्वर्थतावच्छेदक\]फलद्वयाभावात्, तादृशक्रियानुकूलव्यापारार्थत्वे च क्रियायामेव द्वितीयार्थवृत्तित्वान्वयात्। क्रियावच्छेदकसंयोगे तु वृक्षायेत्यादिचतुर्थ्यर्थस्योद्देश्यत्वस्यैवान्वयो न द्वितीयार्थस्य, व्युत्पत्तिवैचित्र्यात्। चतुर्थीसमभिव्याहृतस्यैव सिचधातोस्तादृशव्यापारार्थत्वात्। अत एवाजां ग्रामं नयतीत्यत्र ग्रामस्य न संप्रदानत्वम्। अत्र हि संयोगावच्छिन्नक्रियानुकूलव्यापारः प्रेरणादिर्धात्वर्थः, द्वितीयार्थो वृत्तित्वम्। संयोगे तु ग्रामपदोत्तरद्वितीयार्थः क्रियायामजापदोत्तरद्वितीयार्थोऽन्वेति। तथैव व्युत्पत्तेः। तादृशफलभागित्वेन ग्रामादेरनुद्देश्यत्वान्न संप्रदानता। तथोद्देश्यत्वविवक्षायां ग्रामायाजां नयतीति भवत्येवेति दिक्।

 परे तु \*त्यज्यमानद्रव्यस्वत्वभागित्वेनोद्देश्यत्वं संप्रदानत्वम्\*। त्यागोऽत्र विलक्षणो ग्राह्यः। तेन विक्रयादौ क्रेत्रादेर्न संप्रदानत्वम्। कर्मणा दानकर्मणा यमभिप्रैति स संप्रदानमिति \`कर्मणा' इत्यादिसूत्रार्थः। अत एव संप्रदीयतेऽस्मै इति संप्रदानसंज्ञान्वर्थैव। श्राद्धादौ पित्रादेर्न स्वत्वभागित्वेनोद्देश्यत्वं किंतु प्रीतिभागितयेति संप्रदानत्वाभावेन संप्रदानचतुर्थ्यसंभवात् \`नमः स्वस्ति' इत्यादिना सूत्रान्तरेण तत्र चतुर्थी।--

 एवं वृक्षायोदकमासिञ्चतीत्यादौ वृक्षादौ संप्रदानप्रयोगौ गौणः चतुर्थीप्राप्त्यर्थः। अत एव शत्रवेऽस्त्रं मुञ्चति, मित्राय दूतं प्रेषयतीत्यादौ धात्वर्थातवच्छेदकफलभागित्वेनोद्देश्यत्वाभावेऽपि चतुर्थी। विभागानुकूलक्रियानुकूलव्यापारो मोचनम्। संयोगानुकूलक्रियानुकूलव्यापारः प्रेषणमिति धात्वर्थतावच्छेदक(1)क्रियावच्छेदकसंयोगविभागरूपफलशालित्वेन (1. क्रियारूपफलजन्यफलशा-; क्रियारूफलशा-।) शत्रुमित्रयोरनुद्देश्यत्वम्। इत्थं चोदकादिजन्यफलपल्लवाद्यस्त्रादिजन्यदुःखादिदूतजन्यवार्ताज्ञानादि फलसालित्वेनोद्देश्यत्वमेव गौणं वृक्षायेत्यादिचतुर्थीत्रयार्थः।--

 न च गुरुप्रीत्युद्देशेन गुरुपुत्राय दत्ते गुरवे ददातीति स्यात्, तथा विवक्षायामिष्टत्वात्। अत एव रजकसंबन्धित्वस्य तात्पर्यविषयत्वे रजकस्य वस्त्रं ददातीति प्रयोगः। वस्त्रजन्यफलबागित्वेनोद्देश्यत्वस्य तत्त्वे तु रजकाय वस्त्रं ददातीति भवितव्यम्।--

 न चैवं श्राद्धादावपि पित्रादेः प्रीतिभागित्वेनोद्देश्यत्वात् संप्रदानचतुर्थ्यैवोपपत्तेः \`नमः स्वस्ति' इत्यादि सूत्रान्तरं व्यर्थम्। यत्किंचित्क्रिया(कर्म)जन्यफलभागित्वेनोद्देश्यत्वस्यैव गौणसंप्रदानत्वरूपतया नमःपदार्थादेः क्रियात्वाभावेन पृथक्सूत्रप्रणयनात्।--

 नारदाय रोचते कलहः, वैश्याय शतं धारयतीत्यादौ तु न नारदादेः संप्रदानता किंतु \`रुच्यर्थानां प्रीयमाणः', \`धारेरुत्तमर्णः' इति सूत्राभ्यां संबन्धमात्रे चतुर्थी। तथा च चतुर्थ्या संबन्धो धातुना रुचिराख्यातेन विषयता बोध्यत इति नारदस्य रुचिविषयः कलह इत्याद्यस्य; पुनर्दानमङ्गीकृत्य द्रव्यग्रहणं धारणं, वैश्यस्य शतकर्मकतादृशग्रहणाश्रय इत्यन्त्यस्यार्थः।--

 संप्रदानस्य कारकत्वं धात्वर्थतावच्छेदकफलनिष्पादकत्वेन ददस्वेत्यनुमतिप्रकाशनेन दातुरिच्छामुत्पाद्य दानसंपादनेन वेत्याहुः।

 परे तु \*त्यागजन्यस्वत्वजनकस्वीकारवत्त्वं संप्रदानत्वम्\*। श्राद्धादौ पित्रोदर्न स्वीकारः। रुद्राय गां ददातीत्यादावपि गौणसंप्रदानत्वमुद्देश्यत्वरूपमित्याहुः।

**-----------------------------------------------------------**

 **अपादानत्ववादः।**

 परकीयक्रियाजन्यविभागाश्रयत्वमपादानत्वम्।

 वृक्षात्पर्णं पततीत्यादौ पर्णदेरपादानत्ववारणाय परकीयेति। अत्र पञ्चम्या विभागजनकत्वमन्योन्याभावप्रतियोगितावच्छेदकत्वं चार्थः। विभागेऽन्योन्याभावे चाधिकरणत्वेन वृक्षोऽन्वेति। तथा च वृक्षवृत्तिविभागजनकवृक्षवत्त्यन्योन्याभावप्रतियोगितावच्छेदकपतनाश्रयः पर्णमिति वाक्यार्थः। तथा च \`ध्रुवमपायेऽपादानम्' इति पाणिनिसूत्रम्। अपाये विभागे ध्रुवं निश्चलं प्रकृतपञ्चम्यर्थविभागजनकत्वान्वयिक्रियाशून्यमिति तदर्थः। तेन धावतोऽश्वात्पततीत्यादावश्वादेः पुरुषनिष्ठविभागहेतुक्रियावत्त्वेऽपि प्रकृतपञ्चम्यर्थविभागजनकत्वान्वयिनी या पतनक्रिया तच्छून्यत्वमव्याहतम्। स्पन्दजन्यविभागाश्रयत्वेन वृक्षादेरपादानत्वे वृक्षात्पर्णं स्पन्दत इत्यपि स्यादतः क्रियेति सकर्मकधात्वर्थपरम्।

 व्याघ्राद्बिभेतीत्यादौ पञ्चमी नापादानत्वे, किंतु हेतुत्व इत्यग्रे वक्ष्यते। धात्वर्थतानवच्छेदकत्वेन विभागो विशेष्यः। तेन वृक्षं त्यजति खग इत्यादौ वृक्षस्य नापादानत्वम्।

 यत्तु विभागावच्छिन्नक्रियायास्त्यजधात्वर्थतया विभागे विभागविशिष्टक्रियाजन्यत्वाभावान्न दोष इति तन्न। तर्हि अधःसंयोगावच्छिन्नक्रियाया एव पतत्यर्थतया वृक्षपर्णविभागेऽधःसंयोगविशिष्टक्रियाया अजनकत्वादसंभवापत्तेः। विभागे फलोपलक्षितव्यापारजन्यत्वमुभयत्र तुल्यमिति दिक्।

 वृक्षाद्विभजत इत्यादौ विभागावधित्वमपादानत्वम्, अवधित्वं स्वरूपसंबन्धरूपं पञ्चम्यर्थः। अपाये विभागे ध्रुवम् अवधिभूतमपादानमित्यपि पाणिनिसूत्रार्थः। तथा च वृक्षनिष्ठावधितानिरूपकविभागाश्रयः पर्णमित्युक्तवाक्यार्थः। न चैवं स्वस्माद्विभजत इत्यपि स्यात्। स्वप्रतियोगिकत्वविशिष्टसंयोगस्येव स्वावधिकत्वविशिष्टविभागस्यापि स्वस्मिन्नभावात्। इत्थं चापादानपदं पञ्चमी च नानार्थमेवेति बोध्यम्। धावतोऽश्वात्पततीत्यादावपि अवधित्वमेव पञ्चम्यर्थ इत्यपि कश्चित्।

 व्याघ्राद्बिभेति, शत्रोः परित्रायत इत्यादौ पञ्चमी नापादाने किंतु \`भीत्रार्थानां भयहेतुः' इति सूत्रेणानुशिष्टा हेतुत्वार्थिका। धातोश्च यथायथं भयं भयाभावश्चार्थः। पश्चम्यर्थहेतुत्वं धात्वर्थे भये धात्वर्थतावच्छेदके च भयेऽन्वेति। आश्रयत्वं व्यापारश्च यथायथमाख्यातार्थः। तथा च व्याघ्रहेतुकभयाश्रय इत्याद्यस्य शत्रुहेतुकभयाभावानुकूलव्यापारवानित्यन्त्यस्यार्थः। इत्थं च हेतुपञ्चम्यैवोपपत्तौ पृथक्सूत्रं प्रपञ्चार्थमिति बोध्यम्।

 एवं कूपादन्धं वारयतीत्यादौ पञ्चम्या अधःसंयोगानुकूलक्रियारूपं पतनं, द्वितीयाया धात्वर्थव्यापारान्वितं वृत्तित्वम्, धातोः विरोधिव्यापारोऽर्थः। तथा चान्धवृत्ति--कूपादिनिष्ठाधःसंयोगानुकूलक्रिया-विरोधिव्यापारविषयककृतिमानिति वाक्यार्थः संपद्यते। स न युक्तः। यत्र हि त्रिक्षणावस्थायिनि खण्डकूपे परमाण्वादेरधःसंयोगो मानाभावेनासिद्धः तत्रासंभवात्। अत एव द्वितीयायाः पतनं पञ्चम्या धात्वर्थतावच्छेदकाभावान्वयि वृत्तित्वं धातोरभावानुकूलव्यापारोऽर्थः। तथा च कूपवृत्त्यन्धपतनाभावानुकूलव्यापारविषयकयत्नवानित्यन्वयोऽप्यपास्तः। यदन्धस्य पतनमप्रसिद्धं तत्रासंभवात्। किंतु धातोरभावानुकूलव्यापारः पञ्चम्या वृत्तित्वं द्वितीयायाः प्रतियोगित्वमनुयोगित्वं वा धात्वर्थतावच्छेदकीभूताभावान्वितमर्थः। अभावश्च कूपादिसमभिव्याहारात्पतनादिना तज्जन्याधःसंयोगादिना वा संबन्धेन बोध्यः। तथाच पतनादिसंबन्धेन कूपवृत्त्यन्धप्रतियोगिकाभावानुकूलव्यापारविषयकयत्नवानिति वाक्यार्थः। एवमेतस्मात्सविषादन्नादिदं मित्रं वारयतीत्यादौ यत्सविषान्नस्य यन्मित्रस्य च भोजनमप्रसिद्धं तत्रापि भोजनसंबन्धेन सविषान्नवृत्तिमित्रप्रतियोगिकाभावानुकूलव्यापारविषयककृतिमानित्यन्वयधीः।

 परे तु कूपादन्धं वारयतीत्यत्र सविषादन्नादिदं मित्रमित्यत्र च धातोः पतनमाद्ये, द्वितीये भोजनम्; अभावानुकूलव्यापार्श्चोभयत्रार्थः। पञ्चम्या अवच्छइन्नत्वमाद्ये द्वितीये कर्मत्वमुभयत्र द्वित्वं चार्थः। द्वितीयायाश्च कर्तृत्वमर्थः। धात्वर्थतावच्छेदकीभूताभावे धात्वर्थपतनादेरधिकरणत्वेन, द्वित्वावच्छिन्नस्य पञ्चम्यर्थद्वितीयार्थकर्तृत्वोभयस्य च प्रतियोगित्वेनान्वयो व्युत्पत्तिवैचित्र्यात्। तथाच पतनसामान्ये यः कूपावच्छिन्नत्वान्धकर्तृत्वोभयप्रतियोगिकाभावस्तदनुकूलव्यापारविषयकयत्नवानिति आद्यस्य, यः भोजनसामान्ये सविषान्नकर्मत्वमित्रकर्तृत्वोभयप्रतियोगिकाभावस्तदनुकूलव्यापारविषयकयत्नवानिति द्वितीयस्यार्थः।

 आकाशं न पश्यति घटश्चैत्रो वेत्यादौ द्वितीयया विषयित्वं लक्षणया घटादिवृत्तित्वं द्वित्वं च बोध्यते। धातुना लौकिकविषयित्वावच्छिन्नचाक्षुषप्रत्यक्षम्। तथा च लौकिकचाक्षुषप्रत्यक्षसामान्ये च आकाशविषयित्वघटादिवृत्तित्वोभयाभावः तत्प्रतियोगिनिरूपको घट इत्यर्थः। आकाशविषयकचाक्षुषोपनीतभानेऽपि लौकिकविषयित्वावच्छेदेनाकाशविषयित्वचैत्रवृत्तित्वोभयाभावसत्त्वान्न दोषः। एवमन्यत्राप्रसिद्धिस्थले बोध्यमित्याहुः।

 हिमवतो गङ्गा प्रभवतीत्यादौ पञ्चम्या हेतुत्वं धातोरुत्पत्तिरर्थ इति न युक्तम्। तर्हि \`जनिकर्तुः---' इत्यत एवोपपत्तौ \`भुवः प्रभवः' इति सूत्रवैयर्थ्यप्रसङ्गात्। किंतु प्रकर्षेण भवनं प्रकाशः आद्यबहिःसंयोगरूपो धात्वर्थः। बहिःपदार्थः प्रकृते भूखण्डम्। पञ्चम्यर्थः संयोगध्वंसाव्यवहितोत्तरक्षणवृत्तित्वम्। आख्यातार्थ आश्रयत्वम्। तथा च हिमालयसंयोगध्वंसाव्यवहितोत्तरक्षणवृत्त्याद्यपृथिवीसंयोगाश्रयत्ववती गङ्गेत्यर्थः। वैकुण्ठात्काशीतो वा गङ्गा प्रभवतीत्यप्रयोगादव्यवहितेति, आद्येति च। वैकुण्ठसंयोगध्वंसाव्यवहितोत्तरक्षणे भूसंबन्धस्य काशीसंयोगध्वंसाव्यवहितोत्तरक्षणे आद्यस्य तस्याभावाददोषः। \`वल्मीकाग्रात्प्रभवति धनुःखण्डमाखण्डलस्य' इत्यादावप्येवमेव। तत्र बहिःपदार्थो वल्मीकाग्रोर्ध्वदेश इति विशेषः।

 कृष्णात्पराजयते शिशुपालः अध्ययनात्पराजयते बाल इत्यादौ धातोरसहिष्णुता, पञ्चम्याः कर्मत्वमाख्यातस्याश्रयत्वमर्थः। श्रीकृष्णं न सहते, अध्ययनं न सहते इतिविवरणात्। असहिष्णुता च द्वेषः, अभिभवाशक्यत्वज्ञानम्, अशक्यत्वज्ञानं वा। तथा च श्रीकृष्णविषयकाभिभवाशक्यत्वज्ञानवान् शिशुपालः कृष्णविषयकद्वेषवान् वेत्याद्यस्य, अध्ययनविषयकाशक्यत्वज्ञानवान् बाल इत्यन्त्यस्यार्थः।

 विप्राद्धनमादत्ते इत्यादौ पञ्चम्या यथेष्टविनियोगोऽर्थो नतु स्वत्वं चौराद्धनमादत्ते इत्यादौ चौरस्य स्वत्वाभावेन तदसंभवात्। धातोरपि यथेष्टविनियोगफलकस्वीकारोऽर्थो न तु स्वत्वजनकस्वीकारः। विप्राद्धनमादत्ते चौर इत्यादौ चौरस्य तदसंभवात्। पञ्चम्यर्थश्च विनियोगोऽव्यवहितोत्तरत्वसंबन्धेन धात्वर्थतावच्छेदके विनियोगेऽन्वेति। अव्यवहितोत्तरत्वं च स्वसमानविषयकपुरुषान्तरीयविनियोगव्यवहितभिन्नत्वम्। तेन शूद्रतः प्रतिग्रहीत्रा विप्रेण दत्तं धनमादातरि शूद्रादादत्त इति न प्रयोगः। इत्थं च विप्रीययथेष्टविनियोगाव्यवहितोत्तरधनवृत्तियथेष्टविनियोगफलकस्वीकारवानित्यर्थः।

 अधर्माज्जुगुप्सत इत्यत्र पञ्चम्याः कर्मत्वं धातोर्निन्दार्थः। तथाचाधर्मं निन्दतीत्यर्थः। अधर्माद्विरमतीत्यत्र धातोः करणानन्तरमकरणं पञ्चम्याः कर्मत्वमर्थः। स च करणेऽकरणे चान्वेति। तथा चाधर्मं कृत्वा पुनर्न करोतीत्यर्थः। धर्मात्प्रमाद्यतीत्यादौ पञ्चम्या विषयत्वं धातोरनवधानमाख्यातस्याश्रयत्वमर्थः। धर्मविषयकावधानाभावाश्रय इति वाक्यार्थः।

 उपाध्यायादन्तर्धत्ते शिष्य इत्यादौ धातोः स्वविषयकप्रत्यक्षविरोधिव्यापारः पञ्चम्याः संबन्धित्वं धात्वर्थतावच्छेदकप्रत्यक्षान्वितमाख्यातस्य कृतिरर्थः। तथाचोपाध्यायसंबन्धिस्वविषयकप्रत्यक्षविरोधिव्यापारानुकूलकृतिमाञ्छिष्य इति वाक्यार्थः।

 दण्डाद्धटः, धूमाद्वह्निमानित्यादौ तु पञ्चमी नापादाने, क्रियायोगाभावात्। किंतु जनकत्वज्ञापकत्वरूपे हेतुत्वे जन्यत्वज्ञाप्यत्वरूपे हेतुमत्त्वे वा \`हेतौ' इति सूत्रेणानुशिष्टा। नचैवं \`जनिकर्तुः' इति सूत्रं व्यर्थम्, काष्ठात्पचतीत्यत्रेव दण्डाज्जायत इत्यादावप्युत्पत्तिनिरूपितहेतुत्वार्थकपञ्चम्याः \`हेतौ' इति सूत्रेणैव संभवादिति वाच्यम्। उत्पत्तेरहेतुकत्वेऽपि सावधिकत्वव्यवहारादुत्पत्तिरूपधात्वर्थनिरूपितस्वरूपसंबन्धस्य हेतुत्वानात्मकतया \`हेतौ' इति सूत्रेण तदर्थकपञ्चम्या असंभवादिति॥

**
---------------------------------------------------------------------------**

 **अधिकरणत्ववादः।**

 अधिकरणत्वं च न \*धर्मसंबन्धः\* संयोगादिरूपसंबन्धस्य द्विष्ठतया बदरादेरपि कुण्डाद्याधारतापत्तेः। न च स्वधर्मसंबन्धोऽधिकरणत्वं कुण्डादिकं च न बदरादिधर्म इति वाच्यम्। स्वधर्मत्वस्य स्वाधेयत्वरूपतया स्वाधेयत्वस्य च स्वनिष्ठाधिकरणतानिरूपकत्वरूपत्वेनान्योन्याश्रयप्रसङ्गात्।

 नापि \*उत्पत्तये स्थितये ज्ञप्तये चापेक्षणीयमधिकरणम्\* उत्पत्तयेऽपेक्षणीयं कार्यस्य समवायिकरणं, स्थितये घटादेर्भूतलादि, ज्ञप्तये जात्यादेः समवायि समवायादेः स्वरूपसबन्धीति वाच्यम्। अपेक्षणीयत्वस्य कारणत्वरूपत्वेऽसमवायिकारणादावतिव्याप्तेः। समवायिकारणत्वं तु घटत्वादि(1)ज्ञप्तेर्घटादौ(1. ज्ञप्तये इति पाठः।) न संभवति।

 नापि \*तद्भिन्नत्वे सति तत्पतनप्रतिबन्धकसंयोगवन्मूर्तत्वं पतनवन्मूर्ताधिकरणत्वम्\* ब्रह्माण्डादिधारकसंयोगाश्रयेश्वरवारणाय मूर्तत्वमुपात्तम्। मूर्तमात्रस्य विलक्षणतत्संयोगादिमत्त्वं वा। तेन कस्यचित्पतनाप्रसिद्धावपि नाव्याप्तिः। गुणादेस्तत्समवायित्वं समवायादेस्तत्स्वरूपसंबन्धित्वम्। एवं रक्तः पट इत्यादौ परम्परासंबन्धेनापि वक्तव्यम्--इति वाच्यम्। अननुगमात्। सप्तम्या नानार्थत्वे चान्याय्यत्वात्।

 किंतु प्रतियोगित्वादिवत्---

 अधिकरणत्वम(1)धिकरणमितप्रतीतिसाक्षिकं (1. मनुगताकारप्र-; अधिकरणाकार-।)

 स्वरूपसंबन्धरूपमतिरिक्तं वेत्यन्यदेतत्। एवमाधेयत्वमपि वाच्यम्। इत्थं च गृहे स्थाल्यामोदनं पचतीत्यादौ पच्यर्थः अधःसंतापनमधोवह्निसंयोगानुकूलकाष्ठवह्न्यादेर्व्यापार इत्येके। पच्यर्थो विक्लित्त्यवच्छिन्नाग्नितण्डुलादिसंयोग एव पाकजं रूपमित्यादिव्यवहारादित्यन्ये। उभयथापि(2) (2. त्रापिती पाठः।) गेहादेः साक्षात्तदधिकरणत्वाभावात्, कर्तृकर्मान्यतरद्वारा क्रियाश्रयत्वरूपं क्रियाधिकरणत्वं सप्तम्यर्थः। तदाहुः---

 कर्तृकर्मव्यवहितमसाक्षाद्धारयत्क्रियाम्।

 उपकुर्वत्क्रियासिद्धौ शास्त्रेऽधिकरणं स्मृतम्॥

 वस्तुतः परंपरया क्रियाश्रयत्वमात्रं सप्तम्यर्थः। अत एव प्राङ्गणस्थेन दीर्घदण्डादिना काष्ठादिचालनद्वारा गृहमध्ये पाककरणे गृहस्य कर्तृद्वारा क्रियानाश्रयत्वेऽपि गृहे पचतीति प्रयोगः। वह्निचैत्रादेः साक्षात्पाकगमनादिक्रियाश्रयत्वेऽपि वह्नौ पचति चैत्रे गच्छतीत्याद्यप्रयोगात्परंपरयेत्युक्तम्। न चैवं कियाश्रयत्वस्यैव सप्तम्यर्थत्वे क्रियायोगेन विना भूतले घट इत्यादिप्रयोगो न स्यादिति वाच्यम्। इष्टत्वात्। नहि क्रियारहितं वाक्यमस्तीति शाब्दिकाः।

 वस्तुतोऽधिकरणत्वमात्रमाधेयत्यमात्रं वा सप्तम्यर्थः। क्रियांशस्य (3)व्यर्थत्वात्। (3. अन्यलभ्यत्वात्।) स च यत्र क्रियायामन्वेति तत्र कारकत्वव्यवहारः। अत एव भूतले घट इति (क्रियाशून्य) वाक्याच्छाब्दबोध इति नैयायिकाः। अत्र भूतलनिष्ठाधिकरणतानिरूपको घट इत्यन्वयबोधः। निष्ठत्वं निरूपकत्वं च संसर्ग इति प्राञ्चः। एवं सति निरूपकत्वसंबन्धस्य प्रतियोगितानवच्छेदकत्वात् भूतले न घट इत्यादौ नञर्थान्वयासंभवाद् \[आधेयत्वं सप्तम्यर्थः। तत्र च प्रकृत्यर्थस्य निरूपकतया प्रथमान्तार्थस्याधिकरणतया चान्वये\] भूतलनिरूपिताधेयत्वाश्रयो घट इत्यन्वयबोधः। निरूपितत्वमाश्रयत्वं च संसर्ग इति नव्याः।

 निमित्तसप्तम्यर्थो निमित्तत्वम्। तच्चोद्देश्यत्वं फलत्वेन फलवत्त्वेन चेच्छाविषयत्वरूपम्। तत्राद्यं मशकनिवृत्तौ धूमं करोतीत्यादौ मशकनिवृत्त्यादेः फलत्वात्। \`चर्मणि द्वीपिनं हन्ति' इत्यादौ चर्मादेः सिद्धतया स्वत्वरूपफलवत्त्वेनैवेच्छाविषयत्वात्। तच्च प्रयोज्यत्वेन धात्वर्थेऽन्वेति। तथाच मशकनिवृत्तिविषयकेच्छाप्रयोज्यधूमकरणाश्रयः, चर्मविषयकस्वत्वप्रकारेच्छाप्रयोज्यद्वीपिकर्मकहननानुकूलकृतिमानिति च क्रमेण वाक्यार्थः। एवं \`सीम्नि पुष्कलको हतः' इत्यादावपि \`पुष्कलको गन्धमृगः सीमा तस्याण्डकोशकः' इति कोशात्। सा च \`निमित्तात्कर्मयोगे' इत्यनुशासनाद्यत्किंचित्कर्मप्रकारकबोधजनकधातुयोगे प्रयुज्यते। तादृशबोधजनकता च सकर्मकस्य धातोः कर्मबोधकपदयोगेन। यथा द्वीपिनं हन्तीत्यादौ। अकर्मकस्य तु कर्मविशिष्टस्वार्थशक्त्या। यथाऽविद्यारजनीक्षये यदुदेतीत्यादौ उदेतीत्यस्योदयगिरिशिखरमारोहतीत्यर्थात्। अत्र रजनीक्षयस्य सूर्योदयाजन्यत्वेऽपि निमित्तत्वं ज्ञानविषयत्वेनोद्देश्यतया। तेन लोकानां रजनीक्षयज्ञानार्थमुदेतीत्यर्थ इत्येके। एतद्द्वीपवृत्तियावद्रविरश्मिसंसर्गाभावविशिष्टस्य कालस्य रजनीत्वात्, सूर्योदये तद्रशम्युत्पादेन तत्प्रागभावनाशे विशिष्टकालनाशाद्रजनीक्षयेच्छाप्रयोज्यत्वं सूर्योदयेऽक्षतमित्यन्ये।

 शरदि पुष्प्यन्ति सप्तच्छदा इत्यत्रोत्पत्तिरपि सप्तम्यर्थः। शरदुत्पत्तिकपुष्पाश्रयाः सप्तच्छदा इति वाक्यार्थः। न च शरदुत्पत्तिकपुष्पाश्रये चम्पकादावपि तथा प्रयोगः स्यादिति वाच्यम्। सप्तच्छदस्य पुष्पाश्रयत्वे लब्धे तुल्यवित्तिवेद्यतया पुष्पेष्वपि सप्तच्छदवृत्तित्वलाभात्तदवच्छेदेन शरदुत्पत्तिकत्वस्य व्युत्पत्तिसिद्धत्वात्, चम्पकादिपुष्पत्वावच्छेदेन शरदुत्पत्तिकत्वाभावेन तथाप्रयोगाभावात्। धातोरेव वा सप्तच्छदीयपुष्पत्वेन लक्षणेति केचिदिति दिक्।

 सतिसप्तम्याः सामानाधिकरण्यमर्थः। गुणकर्मान्यत्वे सति सत्त्वादित्यतो गुणकर्मान्यत्वसमानाधिकरणसत्त्वबोधात्। तच्च क्वचित्कालिकं, क्वचिद्दैशिकम्। तत्राद्यं समानकालीनत्वपर्यवसन्नम्। यथा गोषु दुह्यमानास्वागतो दुग्धास्वागत इत्यादौ। अत्र सप्तम्यर्थे समानेकालीनत्वे न दोहनमात्रस्य निरूपकत्वेनान्वयः, महिष्यादिदोहनसमानकालीने तथाप्रयोगाभावात्। नापि गोदोहनस्य गोदोहनत्वेन धातोरनुपस्थितेः। किंतु दण्डी पुरुषो गच्छतीत्यत्र यथा परंपरया पुरुषविशेषणतापन्नदण्डसमानकालीनत्वं गमने भासते, तथा गोविशेषणकर्मताविशेषणतापन्नस्य दोहनस्य। इत्थं च तादृशगोदोहनसमानकालीनातीतागमनानुकूलकृतिमानिति धीः।

 दुग्धास्वागत इत्यादौ तु न तथान्वयः। आगमनकाले दोहनस्यातीततया दोहनकालीनत्वस्यागमने बाधात्। किंतु वर्तमानध्वंसप्रतियोगिदोहनकर्मतापन्नासु गोष्विति दुग्धासु गोष्वित्यन्तार्थः। तादृशगोदोहनविशेषणप्रतियोगित्वविशेषणध्वंसस्य समानकालीनत्वमागमने भासते। तथाच तादृशव(1)र्तमानध्वंसकालीनागमनानुकूलकृतिमानिति(1. गोदोहनध्वंसेति पाठः।) द्वितीयवाक्यार्थः। एवं गोषु (2)धोक्ष्यमाणास्वागत (2. दोहनीयास्वेति पाठः।) इत्यादावपि तादृशप्रतियोगित्वविशेषणप्रागभावस्य समानकालीनत्वं भासते। न च सप्तम्यर्थे समानकालीनत्वे प्रकृत्यर्थस्य गोरनन्वयापत्तिः। तादृशगोदोहनकर्मत्वविशिष्टाया गोः स्वविशेषणकर्मत्वविशेषणदोहनाद्याश्रयत्वसंबन्धेन कालेऽन्वयात्।

 इदं तु बोध्यम्। \`यस्य च भावेन भावलक्षणम्' इति सूत्रस्य यस्य क्रियया क्रियान्तरं लक्ष्यते इति व्याख्यानात् क्रिययोः सामानाधिकरण्ये सप्तमी तत्सूत्रेणानुशिष्टेति गुणकर्माऽन्यत्वे सति सत्त्वादित्यादौ यद्यपि सप्तमी न युक्ता तथापि गुणकर्मान्यत्वे सति सत्त्वादित्यभियुक्तप्रयोगदर्शनात् सूत्रतद्व्याख्यानयोर्भावक्रियापदे धर्मपरे। तथा च यस्य धर्मेण धर्मान्तरं निरुक्तस्वसामानाधिकरण्येन प्रतिपाद्यते तत्र सप्तमीति सूत्रार्थ इत्यदोषः॥

 **इति श्रीमहामहोपाध्यायजयरामन्यायपञ्चाननभट्टाचार्यविरचितः कारकवादार्थः समाप्तः।**

** -------- \*\*\* --------**

\]
