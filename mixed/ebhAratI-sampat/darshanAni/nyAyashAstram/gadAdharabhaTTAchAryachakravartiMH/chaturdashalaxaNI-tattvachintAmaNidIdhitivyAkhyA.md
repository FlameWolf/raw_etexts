+++
title = "चतुर्दशलक्षणी-तत्त्वचिन्तामणिदीधितिव्याख्या"
author = "गदाधरभट्टाचार्यचक्रवर्तिंः"
domain = "दर्शनानि"
sub-domain = "न्यायशास्त्रम्"
language = "संस्कृतम्"
editor = "एन्.एस्. रामानुजताताचार्यः"
"second editor" = "एन्. वीशिनाथः"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3628"
source_url = "https://www.ebharatisampat.in/readbook3.php?bookid=NjEwNzA1NzYzNDcyODQz&pageno=MjI0MjQyNjk5NTk="

+++
[[चतुर्दशलक्षणी-तत्त्वचिन्तामणिदीधितिव्याख्या	Source: [EB](https://www.ebharatisampat.in/readbook3.php?bookid=NjEwNzA1NzYzNDcyODQz&pageno=MjI0MjQyNjk5NTk=)]]

\[















  **॥ श्रीरस्तु ॥**



\<1\> \`अथ समवायितया' इति मूलं न संगतमित्याक्षेपः, तस्य उपाध्यायमतानुसारेण परिहारश्च ।        
   तत्त्वचिन्तामणिः  
 अथ \`इदं वाच्यं ज्ञेयत्वात्' इत्यत्र समवायितया वाच्यत्वाभावो घट एव प्रसिद्धः; व्यधिकरणधर्मावच्छिन्नाभावस्य केवलान्वयित्वात् । न चैवं घट एव व्यभिचारः । साध्यतावच्छेदकावच्छिन्नसाध्याभाववद्वृशो घट इति चेत्, तर्हि तादृशसाध्याभावसामानाधिकरण्याभावो व्याप्तिः । तथा चाप्रसिद्धिः ।  
    गादाधरी

 अथ \`समवायितया' इति मूलं व्यधिकरणधर्मावच्छिन्नाभावाभ्युपगम एव संगच्छते । तादृशाभावाभ्युपगमे सर्वत्र तादृशाभाववति हेतोर्वृत्तेरसंभवः । साध्याभाववद्वृत्तित्वस्य तादृशाभावम् आदाय लक्षणसंगमने सर्वत्र व्यभिचारिण्यतिव्याप्तिरिति लक्षणपरिष्कारासंभवेन सौन्दलमतम् अवलम्ब्य लक्षणकर्तुः ईदृशाशङ्का न संगच्छत इति चेत्---  
 अत्र उपाध्यायानुयायिनः---केवलान्वयिनि साध्याभावाप्रसिद्धिनिबन्धनस्य दोषस्य उद्भावितत्वात् साध्याभावस्य कथंचित् प्रसिद्धत्वात् लक्षणस्य निर्दोषता इत्यभिमानेन इयमाशङ्का । तादृशाभिमानमेव निराकरिष्यति अग्रे तर्हि इति ग्रन्थेन । व्यधिकरणधर्मावच्छिन्नाभावोपगमेऽपि यथा व्यभिचारलक्षणे साध्यतावच्छेदकावच्छिन्नसाध्याभावो निवेश्यते, तथा व्याप्तिलक्षणेऽपि तादृशसाध्याभाव एव निवेश्यः । अन्यथा असंभवस्य अतिव्याप्तेर्वा प्रसक्तेः, व्याप्तेः अव्यभिचाररूपतानुपपत्तेश्च इति पुनः अप्रसिद्धिनिबन्धना अव्याप्तिः केवलान्वयिस्थल इति हि तदर्थः ।  
 न च - एवं तत्तद्वन्हित्वावच्छिन्नाभावव्यावर्तकसाध्यतावच्छेदकावच्छिन्नप्रतियोगिताकत्वरूपेण साध्याभावस्य निवेशनीयतया वाच्यत्वत्वावच्छिन्नसाध्यकस्थले समवायित्वावच्छिन्नतदभावस्य अतादृशत्वात् तादृशाभावप्रसिद्धिः अनुपयोगिनीति कथमियमाशङ्का ? साध्यप्रतियोगिकाभावमात्रनिवेशाभिमानस्य आशङ्काबीजत्वे केवलान्वयिसाध्यकस्थले व्यासज्यवृत्तिरूपावच्छिन्नप्रतियोगिताकस्य विशिष्टाभावरूपस्य च तादृशाभावस्य प्रसिद्धिसंभवेन सौन्दलमतावलम्बनस्य निर्बीजत्वापातात् - इति वाच्यम् ।  
 महान्सीयवन्हित्वाद्यवच्छिन्नाभाववारणाय साध्यतावच्छेदकापर्याप्तस्वसमानाधिकरणधर्मनिष्ठावच्छेदकताकप्रतियोगिताभिन्नप्रतियोगिताकाभाव एव निवेश्य इत्यभिमानेन आशङ्कासङ्गतेः । प्रमेयत्वादिना प्रमेयमात्रं यत्र साध्यतावच्छेदकम्, तत्र प्रमेयत्वादिविशिष्टप्रमेयापर्याप्तं तदविशेषितघटत्वादिनिष्ठमेव अवच्छेदकत्वं प्रसिद्धम् । स्वसमानाधिकरणवृत्तितादृशावच्छेदकतानिरूपकप्रतियोगिताभिन्नं च व्यधिकरणधर्मावच्छिन्नप्रतियोगितामात्रमेव । यत्र यादृशं साध्यतावच्छेदकं विशिष्टमविशिष्टं वा तत्र तदनवच्छिन्नत्वसमानाधिकरणधर्मावच्छिन्नत्वोभयाभाववत्प्रतियोगितानिवेशाभिप्रायको वा अयं ग्रन्थः---इत्याहुः ॥ \</1\>  
\<2\> प्रमेयसाध्यकस्थले गगनत्वाद्यवच्छिन्नप्रमेयसामान्याभावानुसरणस्य सार्थक्यनिरूपणम् ।  
   गादाधरी

 न च - एवं प्रमेयत्वावच्छिन्नसाध्यकस्थलेऽपि व्यधिकरणधर्मावच्छिन्नाभावमादायैव लक्षणसमन्वयसंभवात् दीधितिकृतां तत्र गगनत्वघटत्वपटत्वोभयाद्यवच्छिन्नप्रमेयसामान्यप्रमेयसामान्याभावपर्यन्तानुसरणप्रयासो व्यर्थ इति - वाच्यम् । महानसोयवन्हित्वाद्यवच्छिन्नाभाववारणाय साध्यतावच्छेदकसमनियतप्रतियोगिताकः साध्यतावच्छेदकापर्याप्तसाध्यनिष्ठधर्मवृत्त्यवच्छेदकताकान्यप्रतियोगिताको वा अभावः निवेश्यः । तदभिप्रायेणेव तैः तथाविधाभावानुसरणात् ।  
 न च - घटत्वपटत्वोभयावच्छिन्नाभावप्रतियोगितावच्छेदकता साध्यवृत्तिधर्मनिष्ठैव; घटत्वपटत्वयोः प्रत्येकं साध्यनिष्ठत्वात् इति कथमसौ लक्षणघटक इति - वाच्यम् । \`साध्यवृत्तिधर्मनिष्ठ' इत्यनेन यत्पर्याप्त्यधिकरणधर्मविशिष्टाधिकरणं साध्यवत् तत्त्वस्य विवक्षिततया घटत्वपटत्वोभयपर्याप्तावच्छेदकताया अन्यत्वप्रतियोगिकोटौ अनन्तर्भावात् । \</2\>  
\<3\> अथ \`समवायितया' इति मूलस्य कूटघटिलक्षणाभिप्रायकत्वसमर्थनम् ।

   गादाधरी  
   
 वस्तुतः वृत्तिमद्वृत्तयो यावन्तः साध्यतावच्छेदकसमनियतप्रतियोगिताकाभावकृटाधिकरणवृत्तित्वाभावाः तद्वत्त्वमेव \`साध्याभाववदवृतित्वम्' इत्यस्यार्थ इत्यभिप्रायकतया \`अथ' इत्यादिग्रन्थः सार्वभौमैर्व्याख्यातः । दीधितिकृतामपि तादृशग्रन्थस्य एतदभिप्रायकत्वमेव अनुमतम् । कूटघटितलक्षणस्य स्वयमग्रे दूषणीयत्वेऽपि आपाततः संभवदुक्तिकतयैव शङ्कितुरभिप्रायविषयत्वौचित्यात् व्यधिकरणधर्मावच्छिन्नाभाववादिमते निर्दोषस्यापि लक्षणस्य संभवेन तदुपेक्ष्य सदोषं कूटघटितलक्षणमवलम्ब्य \`प्रतियोग्यवृत्तिश्च' इत्याद्यवतारणमनुचितमित्यभिप्रेत्यैव च अग्रे तल्लक्षणमाक्षेप्यम् इति न सन्दर्भविरोधः ।  
 \`यत्समानाधिकरणा' इत्यादि लक्षणाभिप्रायकता च अत्र न युज्यते । तादृशव्याप्तेः साध्याभाववदवृत्तित्वरूपत्वाप्रसक्तेः उक्तलक्षणपरिष्कारासंभवात् । व्यभिचारशरीरे च साध्यतावच्छेदकावच्छिन्नसाध्याभावनिवेशावश्यकतां प्रदर्श्य केवलान्वयिसाध्यकसाधारणसाध्याभाववदवृत्तित्वरूपव्याप्तेः अव्यभिचाररूपता न संभवतीत्यभिधानेन साध्याभाववद्वृत्तित्वाभावस्य व्याप्तित्वे निराकृते च साध्याभाववदवृत्तित्वपदार्थस्य व्याप्तित्वानभ्युपगमेऽपि न क्षतिरित्याशयेन \`यत्' इत्यादि निर्दोषलक्षणमवलम्ब्य \`प्रतियोगी'त्यादेः स्वयमवतरणीयत्वात् ।  
 न च - साध्यतावच्छेदकसमनियतप्रतियोगिताकाभावकूटवद्वृत्तित्वस्य व्यभिचारत्वसंभवात् उक्तव्याप्तेरव्यभिचाररूपत्वम् अक्षतमेव इति - वाच्यम् । तस्य व्यभिचारपदार्थत्वे \`न चैवम्' इत्यादिदर्शितायाः ज्ञेयत्वे वाच्यत्वव्यभिचारित्वव्यवहारापत्तेः दुर्वारत्वात्, तस्यापि व्यधिकरणधर्मावच्छिन्नतादृशाभाववद्वृत्तित्वेन उक्तलक्षणवत्वात् इति सर्वमनाकुलम् ।  
 एवं च कूटघटितलक्षणाभिप्रायेणैव प्रमेयसाध्यकस्थले उक्ताभावानुधावनं ग्रन्थकृतां सफलम्, घटत्वावच्छिन्नपटाद्यभावस्य साध्यतावच्छेदकसमनियतप्रतियोगिताकत्वविरहात् इति ध्येयम् । \</3\>  
\<4\> समवायितया वाच्यत्वाभावस्य व्यधिकरणधर्मावच्छिन्नप्रतियोगिताकत्वसमर्थनम् ।

   दीधितिः

 समवायितया इति । वाच्यत्वं यथा न समवायि, तथा अग्रे वक्ष्यते । घटादिसमवायितयेत्यर्थ इत्यप्याहुः ।  
   गादाधरी

 ननु वाच्यत्वं पदशक्तिः । सा च तत्तत्पदबोद्धव्यत्वप्रकारिका भगवदिच्छैव, न तु पदार्थान्तरम्, अपसिद्धान्तत्वात् । तथा च समवायित्वं समवायप्रतियोगित्वरूपं तदनुयोगित्वरूपं वा भवतु, उभयथैव वाच्यत्ववृत्तीति तेन रूपेण तदभावस्य कथं व्यधिकरणधर्मावच्छिन्नप्रतियोगिताकत्वम् ?  
 न च - भगवदिच्छाया वाच्यत्वपदार्थत्वे पटादेः घटादिपदावाच्यत्वानुपपत्तिः । घटादाविव घटादावपि घटादिपदबोद्धव्यत्वप्रकारिकाया भगवदिच्छायाः विषयतासंबन्धेन सत्त्वात् तदिच्छाया एकत्वात् - इति वाच्यम् । यद्धर्म्यंशे यस्य प्रकारता तस्यैव धर्मिणो विशेष्यतासंबन्धेन तद्धर्मप्रकारकत्वविशिष्टवत्त्वोपगमात्, पटादेः घटादिपदबोध्यतया भगवदिच्छया अनवगाहनात्, तत्र विशेष्यतासंबन्धेन तद्वोध्यत्वप्रकारकत्वविशिष्टभगवदिच्छाविरहेण तदवाच्यत्वोपपत्तेः ।  
 न च - एवं विशिष्टेच्छाया वाच्यत्वरूपत्वे विशेषणांशे समवायित्वाभावात् तेन रूपेण विशिष्टाभावस्य व्यधिकरणधर्मावच्छिन्नप्रतियोगिताकत्वम् अव्याहतमेव - इति वाच्यम् । यतो विशिष्टाभावप्रतियोगिता न विशेषणान्तर्भावेण पर्याप्ता, अपि तु विशेष्यांशमात्रे । अवच्छिद्यते पुनः इयं विशेषणेन प्रतियोगितायाः अव्यासज्यवृत्तित्वात् । तथा च विशेष्यवृत्तेः समवायित्वस्य कथं प्रतियोगिताव्यधिकरणत्वम् इति ।  
 न च प्रतियोगितायाः व्यासज्यवृत्तित्वानुपगमे सर्वत्र \`घटत्वेन घटपटोभयं नास्ति' इति प्रतीतिः कथम् उपपद्यताम् ? घटादिमति प्रतियोगितावच्छेदकविशिष्टप्रतियोगिसत्वेन तद्विषयाभावात् इति अभावविशेषोयप्रतियोगित्वम् अवश्यमेव व्यासज्यवृत्त्युपेयम् । तथा सति तत्र प्रतियोगितापर्याप्त्यधिकरणस्य उभयत्वावच्छिन्नस्य प्रतियोगितावच्छेदकघटत्वादिविशिष्टत्वासभवात् । यद्धर्मावच्छिन्ने प्रतियोगितायाः पर्याप्तिः प्रतियोगितावच्छेदकविशिष्टस्य तदवच्छिन्नस्यैव अभावविरोधितया न तादृशाभावस्य सार्वत्रिकत्वानुपपत्तिः इति - वाच्यम् । प्रतियोगिताया अव्यासज्यवृत्तित्वेऽपि तत्र एकधर्मावच्छिन्नापर्याप्तिरूपविरोधशालिनोः घटत्व - घटपटोभयत्वयोः प्रतियोगितावच्छेदकत्वस्य व्यासज्यवृत्तित्वोपगमात् तादृशाभावस्य विरुद्धघटत्वपटत्वाद्युभयावच्छिन्नाभाववत् केवलान्वयित्वोपपत्तेः ।  
 यद्यपि \`घटपटौ न स्तः' इत्यादिप्रतीतिविषयसमानाधिकरणधर्मावच्छिन्नाभावप्रतियोगितावच्छेदकत्वमपि घटत्वाद्यन्तर्भावेण पर्याप्तम्, तथापि तत्र द्वित्वधर्मितावच्छेदकतापन्नस्यैव घटत्वादेः अवच्छेदकता प्रतीयते, अत्र स्वातन्त्र्येणापि इति भेदः ।  
 आस्तां वा उभयाभावप्रतियोगितायाः गत्यन्तराभावात् व्यासज्यवृत्तित्वम् । तथापि विशिष्टाभावप्रतियोगितायाः तथात्वमप्रामाणिकमेव । दण्डिपुरुषादिमति \`पुरुषत्वेन दण्डविशिष्टो नास्ति' इत्यादिप्रतीतेरसिद्धेः इत्यत आह दीधितौवाच्यत्वं यथेति (पृ.22) । तथाग्रे वक्ष्यत इति ।  
 अयमाशयः--वाच्यत्वं शक्तिविषयत्वम्, न तु शक्तिः । धातुनैव शक्तिप्रतिपादनात् प्रत्ययस्य निरर्थकतापतेः । विषयत्वं च पदार्थान्तरम् इति प्राचीननैयायिकैकदेशसिद्धान्तः । तस्य च समवायो न संबन्धः । अपि तु स्वरूपमेव इति समवायितया वाच्यत्वपदार्थाभावः व्यधिकरणधर्मावच्छिन्नाभाव एव इति एकदेशमतानुयायितया मणिकारलेखनसंगतिरिति । घटादिसमवायितयेति (पृ.22) । तथा च वाच्यत्वपदस्य भगवदिच्छापरत्वेऽपि नासंगतिरिति भावः । यथाश्रुतपरतयैवोपपत्तेः समवायिपदस्य विशेषपरतया व्याख्यामनुचितम् इति \`आहुः' (पृ.22) इत्यनेन अस्वरसः सूचितः । \</4\>  
\<5\> प्रमेयसाध्यकस्थले साध्याभावप्रसिद्ध्युपपादनम् ।

   दीधितिः  
   
 प्रमेयसाध्यके च भावत्वेन अभावानाम्, अभावत्वेन भावानां वह्नित्वेन निर्वह्नौ अवृत्तिमात्रवृत्तिगनत्वादिना विरुद्धघटत्वपटत्वाभ्यां च प्रमेयमात्रस्याभावः सुलभः ।  
॥ इति व्यधिकरणधर्मावच्छिन्नाभावावतरणम् ॥

   गादाधरी

 ननु वाच्यत्वादिसाध्यकस्थले समवायित्वरूपव्यधिकरणधर्मावच्छिन्नसाध्याभावप्रसिद्धेः संभवेऽपि प्रमेयत्वादिना प्रमेयसामान्यसाध्यकस्थले साध्याभावाप्रसिद्धिर्दुर्वारैव । प्रमेयसामान्यावृत्तिधर्मस्य अप्रसिद्ध्या व्यधिकरणधर्मावच्छिन्नप्रतियोगिताकस्यापि तस्य असंभवात् इत्यत आह - प्रमेयसाध्यके चेति । भावत्वेनेति । अभावत्वेनेति । अभावानां भावानाम् इति उभयत्रैव अभाव इत्यग्रिमस्य संबन्धः । अभावत्वभावत्वाभ्यां भावाभावयोः अभावौ समनियततया अभिन्नौ इति तत्प्रतियोगितात्वेन प्रमेयत्वादिसमनैयत्यम् इत्येतादृशाभावोऽपि कूटघटनया परिष्करणीयसाध्याभाववदवृत्तित्वरूपप्रथमलक्षणघटको भविष्यतीत्यभिप्रायः ।  
 न च - यदभावीयप्रतियोगितात्वेन साध्यतावच्छेदकसमनैयत्यम्' इति विवक्षणे वाच्यत्वादिसाध्यके वह्न्यादिसाध्यके च तादृशाभावाप्रसिद्धिः । निखिलव्यधिकरणधर्मावच्छिन्नाभावानां समनियतत्वेन अभिन्नतया घटादेरपि तथाविधवाच्यत्वाभावप्रतियोगित्वात्, किंचिद्विशिष्टस्वाभावादेरपि वन्ह्याद्यभावप्रतियोगित्वात् इति तत्तत्प्रतियोगितात्वेन समनैयत्यं विवक्षणीयमिति कथम् उक्ताभावस्य लक्षणघटकता इति-वाच्यम् । समनैयत्यशरीरे व्यापकतायाः तदभावप्रतियोगितात्वावच्छिन्नाया व्याप्यतायाश्च विशेषरूपावच्छिन्नायाः निवेशनेन अनुपपत्त्यभावात् ।  
 ननु साध्यनिष्ठान्योन्याभावप्रतियोगितानव्छेदकत्वरूपव्यापकता चेत् समनैयत्यशरीरे निवेश्यते, तदा व्यधिकरणधर्मावच्छिन्नयोः भावाभाववृत्तिप्रतियोगित्वयोः द्वयोरेव प्रत्येकं प्रमेयनिष्ठान्योन्याभावप्रतियोगितावच्छेदकतया नोक्ताभावस्य साध्यतावच्छेदकसमनियतप्रतियोगिताकत्वम् इत्यतः अभावान्तरमाहवन्हित्वेनेति । प्रमेयमात्रस्य अभाव इत्यग्रेतनेन अन्वयः । \`वन्हित्वेन प्रमेयं नास्ति' इति प्रतीत्या प्रमेयसामान्य एव वन्हित्वावच्छिन्नप्रतियोगित्वावगाहनात् प्रमेयत्वव्यापिकैव तादृशाभावीयवन्हित्वावच्छिन्नप्रतियोगितेति भावः ।  
 यदि च तत्र \`वन्हिर्नास्ति' इति प्रतीतिसिद्धवन्हिमात्रनिष्ठप्रतियोगितैव प्रमेयत्वसामानाधिकरण्येन भासत इत्युपेयते - युक्तं चैतत् । अन्यथा प्रमेयसामान्यस्यैव तत्प्रतियोगितया भानोपगमे \`वन्हिः नास्ति' इत्यादावपि तादृशप्रतीतिसिद्धनिखिलप्रमेयनिष्ठप्रतियोगिताया वन्हित्वादिविशेषितप्रतियोगिवृत्तित्वेन भानोपगमसंभवात् समानाधिकरणधर्मावच्छिन्नवन्हित्वादिसमनियतप्रतियोगित्वाप्रसिद्ध्या वन्हिभिन्नत्वादिना वन्ह्याद्यबावोयवन्हिमात्रनिष्ठप्रतियोगितामादाय \`वन्हिमान् प्रमेयत्वात्' इत्यादौ अतिव्याप्त्यापत्तेः इत्युच्यते - तदा तादृशाभावस्य नोक्तरूपता इत्याशङ्क्य अभावान्तरम् अनुसरति - अवृत्तिमात्रेति । \`गगनं नास्ति' इत्यत्र गगनत्वसामानाधिकरण्येन या गगनत्वावच्छिन्नप्रतियोगिता प्रतीयते सैव \`गगनत्वेन गगनभिन्नं नास्ति' इत्यादौ गगनभिन्नत्वसामानाधिकरण्येन प्रतियते । अवच्छेदकैक्ये असतिबाधके प्रतियोगिताया अप्यैक्यस्वीकारात् । गगनभिन्ननिष्ठप्रतियोगिताया गगनवृत्तित्वेऽपि गगनत्वरूपप्रतियोगितावच्छेदकविशिष्टप्रतियोगिनः अवृत्तित्वेन गगनत्वेन गगनभिन्नाभावस्य केवलान्वयित्वोपपत्ते । वन्हित्वाद्यवच्छिन्नघटादिनिष्ठप्रतियोगितायाश्च वन्हिनिष्ठतादृशप्रतियोगित्वाभेदे वन्ह्यादिमति वन्हित्वादिना घटाद्यभावसत्त्वानुपपत्त्या उक्तरीत्या एकप्रतियोगितापत्त्यसंभवः । एवं च गगनत्वावच्छिन्नैव प्रमेयत्वसमनियतप्रतियोगिता प्रसिद्ध्यति इति भावः । उक्तविशेषलाभायैव अवृत्तिमात्रवृत्तित्वकीर्तनम् ।  
 ननु एवमपि यत्र विषयितासंबन्धेन प्रमेयसामान्यं साध्यम् ईश्वरज्ञानत्वादिकं हेतुः तत्र, \`सत्तावान् जातेः' इत्यादौ साध्याभावकूटवति हेतुतावच्छेदकसंबन्धेन वृत्त्यप्रसिद्ध्या अव्याप्तेर्वारणाय उपादेयसाधनसामानाधिकरण्यरूपविशेषणाक्रान्तसाध्यतावच्छेदकसमनियतसाध्यतावच्छेदकसंबन्धावच्छिन्नप्रतियोगिताकाभावाप्रसिद्धिः । गगनादेरपि विषयितासंबन्धेन ईश्वरज्ञानादिसंबद्धत्वात् तादृशसंभन्धेन गगनत्वादिना प्रमेयसामान्याभावस्य साधनसामानाधिकरण्यासंभवात् इत्यतः अभावान्तरमाहविरुद्धेति । येन संबन्धेन घटत्वपटत्वाद्योर्विरोधः, तत्संबन्धावच्छिन्न - तदुभयनिष्ठप्रतियोगितावच्छेदकताकप्रमेयसामान्याभाव इत्यर्थः । प्रतियोगितावच्छेदकतावच्छेदकोभयत्वविशिष्टघटत्वपटत्वाद्यवच्छिन्नप्रतियोगिनोऽप्रसिद्ध्या विरोधिविरहेण अभावस्य केवलान्वयिता इत्यवधेयम् ।  
 इदमुपलक्षणम् - व्यधिकरणधर्मावच्छिन्नाभाववादिनां प्रतियोगितावच्छेदकतावच्छेदकरूपेण इव तादृशसंबन्धेनापि अवच्छेदकस्य वृत्तिमत्ताया अवच्छेदकतायामतन्त्रत्वात् समवायादिसंबन्धेन गगनाद्यवच्छिन्नप्रमेयसामान्याभावस्यापि सौलभ्यं बोध्यम् । अत्यन्ताभावस्येव अन्योन्याभावस्यापि व्यधिकरणधर्मावच्छिन्नप्रतियोगिताकत्वोपगमात् प्रमेयसामान्यस्य यत्र तादात्म्येन साध्यता तत्र घटत्वपटत्वाभ्यां समवायेन गगनादिना वा प्रमेयसामान्यभेदो लक्षणघटकः । प्रतियोगितावच्छेदकावृत्तिसमवायित्वाद्यवच्छिन्नप्रमेयत्वादिना प्रमेयसामान्यभेदो वा तथा इत्यवधेयम् । \</5\>  
॥ इति व्यधिकरणधर्मावच्छिन्नाभावावतरणम् ॥

\<6\> प्रथमस्वलक्षणस्य लक्ष्ये समन्वयप्रदर्शनादि ।

   दीधितिः ।

 ननु पारिभाषिकमेव अव्यभिचरितत्वम् । तथा हियत्समानाधिकरणाः साध्यतावच्छेदकावच्छिन्नव्यापकतावच्छेदकप्रतियोगिताका यावन्तोऽभावाः प्रतियोगिसमानाधिकरणाः तत्त्वम् ।  
   गादाधरी

 ननु व्यधिकरणधर्मावच्छिन्नसाध्यभावप्रसिद्धावपि व्यभिचाराभावरूपव्याप्तौ साध्यतावच्छेदकावचिछिन्नसाध्याभावस्य घटकतया अप्रसिद्धिनिबन्धाव्याप्तेः दुरुद्धरतयैव वादिनो निवृत्तेः व्यधिकरणधर्मावच्छिन्नाभावखण्डनपरग्रन्थानुत्थितिरित्यतः तादृशग्रन्थमवतारयति - नन्वित्यादिना । पारिभाषिकमिति । तान्त्रिकसंकेतरूपपरिभाषया व्याप्तिप्रतिपादकम्, न तु योगेनेत्यर्थः । अव्यभिचरितत्वम् - अव्यभिचरितत्वपदम् । अथ वा पारिभाषिकमव्यभिचरितत्वम् - परिभाषया अव्यभिचरितत्वपदप्रतिपाद्यम्, व्याप्यत्वमिति शेषः । न तु योगेन तत्पदलभ्यमित्यर्थः । तथा च व्यभिचारघटकसाध्यतावच्छेदकावच्छिन्नसाध्याभावस्य व्याप्तिघटकत्वविरहेऽपि न क्षतिरिति भावः ।  
 यदिति । यत्पदं यद्धर्मावच्छिन्नपरम्, अग्रे तत्पदमपि तद्धर्मावच्छिन्नपरम् । स च धर्मो हेतुतावच्छेदककोभूतधूमत्वादिः सद्धेतुस्थले हेतुतावच्छेदकावच्छिन्नसमानाधिकरण - साध्यतावच्छेदकावच्छिन्नेत्यधिविशेषणाक्रान्तो व्यधिकरणधर्मावच्छिन्नप्रतियोगिताको घटत्वादिना वह्न्यभावादिरेव, तस्य च प्रतियोगिसामानाधिकरण्यम् आवश्यकमिति लक्षणसमन्वयः ।  
 व्यभिचारिणि - व्यभिचारनिरूपकाधिकरणोभूतहेत्वधिकरणे साध्यतावच्छेदकेत्याधिविशेषणाक्रान्तः साध्यतावच्छेदकावच्छिन्नप्रतियोगिताकसाध्याभावादिरपि, तस्य च प्रतियोगिसामानाधिकरण्याभावात्, तादृशाभावस्य प्रतियोग्यधिकरणे कालिकसंबन्धेन वृत्तावपि विवक्षणोयस्य स्वविशिष्टयावद्धेत्वधिकरणान्तर्भावेण प्रतियोगिसामानाधिकरण्यस्य विरहात् नातिव्याप्तिः । \`अयम् आत्मा ज्ञानात्' इत्यादौ समानाधिकरणधर्मावच्छिन्नप्रतियोगिताकसाध्याभावादिकमादाय अव्याप्तेर्वारणाय हेतुसामानाधिकरण्यमभावविशेषणम् । अभाववृत्तौ संबन्धभेदानिवेशेन \`वह्निमान् धूमात्' इत्यादौ वह्नित्वादिना वह्न्याद्यभावस्य प्रतियोगिमति पर्वतादौ कालिकसंबन्धेन वृत्तेः लक्षणसमन्वयसंभवात् न तत्राव्याप्तेर्वारणं तत्फलमिति ध्येयम् ।  
 \`अयम् आत्मा पृथिव्याद्यष्टद्रव्यातिरिक्तत्वे सति द्रव्यत्वात्' इत्यादौ द्रव्यत्वसमानाधिकरणात्मत्वत्वाद्यवच्छिन्नात्मत्वाद्यभावानां प्रतियोगिसामानाधिकरण्यविरहादव्याप्तिः । अतः हेतुसामानाधिकरण्यघटकहेतौ हेतुतावच्छेदकविशिष्टत्वनिवेशः ।  
 यद्यपि \`अयम् आत्मा ज्ञानात्' इत्यादौ समानाधिकरणधर्मावच्छिन्नाभावमादाय अव्याप्तिः, अभावे साध्यतावच्छेदकविशिष्टसाध्यसामानाधिकरण्यविशेषणेनापि वारयितुं शक्यते । \`धूमवान् वन्हेः' इत्यादौ धूमादिसमानाधिकरणस्य धूमाद्यभावस्य प्रतियोगिसामानाधिकरण्यावश्यकत्वेऽपि स्वविशिष्टयावद्धेत्वधिकरणान्तर्भावेण प्रतियोगिसामानाधिकरण्यस्यैव विवक्षणीयतया अयोगोलकान्तर्भावेण तादृशाभावस्य अतथात्वात् नातिव्याप्तिः; स्वविशिष्टहेत्वधिकरणेत्यत्र यत्पदेनैव हेतोरुपादेयतया \`तत्त्वम्' इत्यत्र तत्पदेन तस्यैव परामर्शात् व्याप्तेः हेतुनिष्ठत्वोपपत्तिः इति; तथापि \`कपिसंयोगाभाववान् जातित्वात्' इत्यादौ साध्यसमानाधिकरणस्य कपिसंयोगाद्यात्मकाभावस्य स्वविशिष्टहेत्वधिकरणाप्रसिद्ध्या \`सत्तावान् आत्मत्वात्' इत्यादौ सत्ताधिकरणकाले कालिकसंबन्धेन वर्तमानस्य सत्ताभावस्य तदप्रसिद्ध्या अव्याप्तिर्दुर्वारैवेति हेतुतावच्छेदकविशिष्टहेतुसामानाधिकरण्यमेवोपात्तम् । \</6\>  
\<7\> हेतुसामानाधिकरण्यविशेषणवैयर्थ्यशङ्कापरिहारौ ।

   गादाधरी

 यत्तु - \`अयमात्मा ज्ञानात्' इत्यादौ आत्मत्वत्वादिना आत्मत्वादेरभावस्य लक्षणघटकत्वेऽपि नाव्याप्तिः । तस्यापि प्रतियोग्यधिकरणीभूते आत्मादौ एकज्ञानविषयत्व - स्वाश्रयाश्रयत्वादिरूपपरम्परासंबन्धेन वर्तमानतया प्रतियोगिसमानाधिकरणत्वात् इति सामानाधिकरण्यान्तविशेषणम् अनर्थकमिति, तन्न । एकज्ञानविषयत्वादिना विशिष्टबुद्धौ प्रमाणाभावेन तेषां संसर्गत्वाभावात् ।  
 न च - एवमपि \`यदभावो व्यभिचारविरोधी' त्युपाधिलक्षणे \`इहोपाधिः', \`नेहोपाधिः' इति प्रतीतिव्यवहारानुरोधेन अव्याप्यत्वस्य संबन्धताया ग्रन्थकृतैव स्वीकृतत्वात् तेन संबन्धेनैव आत्मवृत्तेः आत्मत्वाभावस्य प्रतियोगिसामानाधिकरण्यमक्षतमेव इति - वाच्यम् । अव्याप्यत्वादेः संबन्धतायां विवादेन यदभावपदस्य यदव्याप्यत्वाद्यभावपरतामभ्युपगम्यापि ग्रन्थकृता तादृशलक्षणव्याख्यानात् तत्संबन्धताया अप्रामाणिकत्वाभिप्रायेणैव अत्र \`यत्समानाधिकरणा' इत्युपादानात् । \</7\>  
\<8\> यावत्पदव्यावृत्तिप्रदर्शनम् ।

   दीधितिः

 सर्वत्र वाच्यत्वाद्यभावस्य तथात्वात् यावत्त्वोपादानम् ।

   गादाधरी

 यावत्पदासत्त्वे साध्यतावच्छेदकेत्यादिविशेषणस्य व्यावृत्तिः न संगच्छते । यत्किञ्चिदभावमादायैव लक्षणसमन्वयसंभवात् । अतः चरमोक्तस्यापि तत्पदस्य व्यावृत्तिं प्रथमतो दर्शयति - सर्वत्रेति । तथात्वात् - प्रतियोगिसमानाधिकरणत्वात् । तथा च यावत्पदादाने व्यभिचारिमात्रे एव अतिव्याप्तिरिति भावः ।  
 यद्यपि व्यभिचारिस्थल एव दोषस्य कथनीयतया सर्वत्र तादृशाभावस्य तथात्वकथनम् असंगतम् । तथापि यावत्पदानुपादाने अतिव्याप्तिरेव नाव्याप्तिः इत्येतत्सूचनाय सर्वत्रेत्युक्तम् ।  
 अथवा सर्वत्र - सर्वाधिकरणावच्छेदेन । तथा च विवक्षणीयस्य स्वविशिष्टयावद्धेत्वधिकरणान्तर्भावेण प्रतियोगिसामानाधिकरण्यस्य सत्त्वं सूचितम् । \</8\>  
\<9\> अत एव भूतत्वमूर्तत्वेत्यादिदीधितिग्रन्थस्यावतरणम् ।

   दीधितिः

 अत एव \`भूतत्वमूर्तत्वोभयवान् मूर्तत्वात्' इत्यादौ द्वित्वावच्छिन्नाभावस्य प्रतियोगिसामानाधिकरण्येऽपि भूतत्वमनोऽन्यत्वाभावस्य अतथात्वात् नातिप्रसङ्गः ।

   गादाधरी

 ननु यावत्पदानुपादाने साध्यतावच्छेदकावच्छिन्नव्यापकतावच्छेदकप्रतियोगिताकत्वं परित्यज्य साध्यतावच्छेदकव्याप्यप्रतियोगिताकत्वेनैव अभावो विशेषणीयः । तद्व्याप्यत्वं च स्वव्यापकतत्कत्वम् । अतो नानवस्था । \`वह्निमान् धूमात्' इत्यादौ तत्तद्वह्न्याद्यभावानां साध्यतावच्छेदकव्याप्यप्रतियोगिताकानां यथाविवक्षणीयसामानाधिकरण्यविरहेऽपि घटत्वादिना वह्न्याद्यभावमादायैव लक्षणसङ्गतिः । इत्थं च \`धूमवान् वह्नेः' इत्यादौ वाच्यत्वाद्यभावमादाय नातिव्याप्तिसंभवः । तस्य धूमत्वाद्यव्याप्यप्रतियोगिताकत्वेन लक्षणघटकताविरहात् ।  
 एवं सति हेतुसमानाधिकरणत्वविशेषणमनर्थकमिति चेत्, तदपि तर्हि त्यज्यताम् इत्याशङ्कापरिहाराय तथाविधाभावनिवेशनेऽपि यत्र अतिव्याप्तिः तत्र यावत्पदस्य व्यावृत्तिमाहअत एवेति (पृ.62) ।  
 अत एव - यावत्पदोपादानादेव । द्वित्वावच्छिन्नाभावस्य (पृ.62) - भूतत्वमूर्तत्वोभयत्वावच्छिन्नाभावस्य । प्रतियोगिसामानाधिकरण्येऽपि (पृ.62) - मनसि अभावविशिष्टहेत्वधिकरणे मूर्तत्वरूपप्रतियोगिसामानाधिकरण्येऽपि । तथा च यावत्पदानुपादाने साध्यतावच्छेदकव्याप्यप्रतियोगिताकतादृशोभयाभावस्यैव प्रतियोगिसमानाधिकरणतया अतिव्याप्तिः स्यादिति भावः ।  
 यावत्पदसत्त्वे यावृशाभावमादाय अतिव्याप्तिवारणं तादृशाभावं दर्शयति - भूतत्वमनोऽन्यत्वाभावस्येति (पृ.62) । भूतत्वाभावस्य मनोऽन्यत्वाभावस्य चेत्यर्थः । अतथात्वात् (पृ.62) - प्रतियोगिग्यसमानाधिकरणत्वात् । यावत्पदे दत्ते साध्यतावच्छेदकव्याप्यप्रतियोगिताकत्वनिवेशने \`वन्हिमान् धूमात्' इत्यादौ तादृशयावदन्तर्गतमहानसीयवह्न्याद्यभावमादाय अव्याप्तिः स्यात् इति यथोक्तविशेषणस्यैवोपादेयतया तादृशाभावयोरपि लक्षणघटकत्वात् इति भावः ।  
 भूतत्वस्य बहिरिन्द्रियग्राह्यविशेषगुणात्मकतया प्रतियोगिस्वरूपाणां तन्निष्ठप्रतियोगितानां चालिनीन्यायेन उत्पत्तिकालावच्छेदेन वा साध्यवन्निष्ठाभावप्रतियोगितावच्छेदकतया भूतत्वाभावस्य न साध्यतावच्छेदकावच्छिन्नव्यापकतावच्छेदकप्रतियोगिताकत्वमित्याशयेन अखण्डव्याप्यवृत्तिमनोभेदाभावानुधावनम् ।  
 उक्तरीत्या \`अत एव' इत्यादिग्रन्थावतारात् प्रथमतो वाच्यत्वाभावमादाय सर्वत्रैव व्यभिचारिणि अतिव्याप्तेर्दर्शितत्वात् साध्याभावमादाय व्यभिचारिविशेषे अतिव्याप्तिप्रदर्शनं सन्दर्भवरुद्धमित्याशङ्कानवकाशः ।  
 केचित्तु - यावत्पदानुपादाने वाच्यत्वादेरुदासोनपदार्थस्याभावमादाय व्यभिचारिसामान्ये अतिव्याप्तिर्विश्राम्यतु । साध्याभावमादायापि क्वचिदतिव्याप्तिः स्यात् । सा च यावत्पदोपादानात् न भवतीत्यभिप्रायकतया न सन्दर्भविरुद्धमिति - आहुः । \</9\>  
\<10\> परेतु मतानुसारेण तद्‌ग्रन्थस्य अवतारणम्, तन्मतखण्डनं च ।

   गादाधरी

 परे तु - ननु साध्यतावच्छेदकव्यापकीभूतप्रतियोगिताकयावदभावनिवेशेनैव उपपत्तेः साध्यतावच्छेदकावच्छिन्नव्यापकतावच्छेदकप्रतियोगिताकयावदभावनिवेशनमफलम् । तादृशप्रतियोगिताकत्वविशेषणव्यावर्तनीयस्य तत्तद्वह्न्याद्यभावस्य वह्नित्वव्यापकप्रतियोगिताकत्वाभावेन उक्तविशेषणेनापि व्यावर्तनसंभवात्, अत आह - अत एवेति (पृ.62) । यत एव साध्यतावच्छेदकावच्छिन्नव्यापकतावच्छेदकप्रतियोगिताकाभावे यावत्त्वमुपात्तम्, न तु साध्यतावच्छेदकव्यापकप्रतियोगिताकाभावे, तत एवेत्यर्थः ।  
 भूतत्वेति (पृ.62) । साध्यतावच्छेदकव्यापकप्रतियोगिताकाभावनिवेशे \`भूतत्वमूर्तत्वोभयवान् मूर्तत्वात्' इत्यादौ भूतत्वाभावमनोऽन्यत्वाभावप्रतियोगिताया उभयत्वाव्यापकत्वेन उभयत्वावच्छिन्नाभावादेरेव लक्षणघटकतया अतिव्याप्तिः स्यात् । यथोक्तविशेषणाक्रान्ताभावनिवेशे च भूतत्वमनोऽन्यत्वाद्यभावानामपि लक्षणघटकतया नातिव्याप्तिरिति भावः ।  
 न च - साध्यतावच्छेदकव्यापकप्रतियोगिताकाभावनिवेशेऽपि हेतुसमानाधिकरणस्य मनोभिन्नभेदस्य प्रतियोगितावच्छेदकसंबन्धेन प्रतियोगिसामानाधिकरण्यविरहान्नातिव्याप्तिः । साध्यतावच्छेदकव्यापकताया लक्षणे निवेशे तादृशव्यापकताघटकसंबन्धेन प्रतियोगिसामानाधिकरण्यनिवेशासंभवात्, प्रतियोगितावच्छेदकसंबन्धेन तत्सामानाधिकरण्यस्य विवक्षणीयत्वादिति - वाच्यम् ।  
 प्रतियोगितावच्छेदकसंबन्धेन तत्सामानाधिकरण्यनिवेशेऽपि \`वह्निमान् धूमात्' इत्यादौ हेतुसमानाधिकरणस्य वह्नित्वव्यापकप्रतियोगिताकस्य पर्वतभिन्नभेदस्य प्रतियोगितावच्छेदकसंबन्धेन प्रतियोगिसामानाधिकरण्यं पर्वतान्तर्भावेण नास्तीत्यव्याप्त्यापत्त्या तेन संबन्धेन प्रतियोगिसामानाधिकरण्यस्य निवेशासंभवात् साध्यतावच्छेदकसंबन्धेनैव प्रतियोगिसामानाधिकरण्यम् अगत्या वाच्यम् । तथा च मनोभिन्नभेदस्य तेन संबन्धेन मूर्तत्वादिरूपप्रतियोगिसामानाधिकरण्यमक्षतमेवेति अतिव्याप्तेः । साध्यतावच्छेदकसंबन्धेन प्रतियोगिसामानाधिकरण्यनिवेशे वक्ष्यमाणस्थलान्तरेऽप्यतिव्याप्तिः स्यादिति तु नास्माकं दोष इत्यभिप्राय इति व्याचक्रुः ।  
 तत्तु न समीचीनतया प्रतिभाति । साध्यतावच्छेदकेत्यादि विशेषणव्यावृत्तेः पश्याद्वक्ष्यमाणतया तदुत्तरमेव साध्यतावच्छेदकावच्छिन्नेत्यादिविशषणस्थले साध्यतावच्छेदकव्यापकप्रतियोगिताकत्वविशेषणं किं नोपात्तमित्याकाङ्क्षोदयात् आदावेव तादृशविशेषणपरित्यागबीजकथनस्य असंगतत्वात् इति । \</10\>  
\<11\> साध्यतावच्छेदकावच्छिन्नव्यापकतावच्छेदकप्रतियोगिताका इति विशेषणस्य प्रयोजनवर्णनम् ।  
   दीधितिः

 साधनसमानाधिकरणगोत्वाद्यभावस्य तत्तत्साध्यव्यक्त्यभावस्य वा अतथात्वात् \`साध्यतावच्छेदके' त्यादि ।

   गादाधरी

 गोत्वाद्यभावस्येति (पृ.76) प्रतियोग्यसामानाधिकरण्यादित्यर्थकेन अतथात्वादित्यनेनान्वयः । तथा च साध्यतावच्छेदकेत्याद्युपादाने असंभव इति भावः । यद्यपि गोत्वाभावादेरपि पूर्वक्षणवृत्तित्वादिविशिष्टस्वाभावरूप-प्रतियोगि-सामानाधिकरण्यं पर्वतादावप्यस्ति, तथापि व्यापकताया लक्षणाघटकत्वे साध्यतावच्छेदकसंबन्धेन भावरूपप्रतियोगिसामानाधिकरण्यं \`धूमवान् वह्नेः' इत्यादौ धूमाभावादेः पूर्वक्षणवृत्तित्वादिविशिष्टस्वाभावरूपप्रतियोगिसामानाधिकरण्यमादाय अतिव्याप्तेर्वारणाय अवश्यं विवक्षणीयम् । तथा चायमसंभव इति भावः । साध्यप्रतियोगिकाभावनिवेशेऽपि गोत्वाद्यभावमादाय असंभवस्य वारणसंभवात् तत्तत्साध्यव्यक्त्यभावस्येति (पृ.76) । अस्य च \`नानाव्यक्तिसाध्यके' इत्यादिः । तथा च साध्याभावनिवेशेऽपि \`वह्निमान् धूमात्' इत्यादौ अव्याप्तिः स्यादिति भावः । साध्यतावच्छेदकावच्छिन्नव्यापकतावच्छेदकत्वं च साध्यतावच्छेदकावच्छिन्नसाध्यवन्निष्ठाभावप्रतियोगितानवच्छेदकत्वम् । \`गुणकर्मान्यत्वविशिष्टसत्तावान् जातेः' इत्यादौ विशिष्टसत्ताव्यापकतावच्छेदिकाया अपि द्रव्यत्वाद्यभावीयप्रतियोगिताया न साध्यवन्निष्ठाभावप्रतियोगितानवच्छेदकत्वम् । सत्तावति गुणादौ तादृशप्रतियोगित्वावच्छिन्नाभावसत्त्वात् ।  
 अतो विशिष्टसत्ताद्यभाव एव लक्षणघटकः । तस्य च गुणादौ सत्तादिरूपप्रतियोगिसमानाधिकरणत्वात् अतिव्याप्तिः । अतः साध्यतावच्छेदकावच्छिन्नत्वोपादानम् । तथा च सति द्रव्यत्वाभावप्रतियोगिताया अपि विशिष्टसत्तात्वाद्यवच्छिन्नवन्निष्ठाभावप्रतियोगितानव्छेदकतया तादृशाभावानां च गुणादौ अतथात्वात् नातिव्याप्तिः । यत्किञ्चिद्रूपावच्छिन्नसाध्यवत्तानिवेशे च \`सत्तावान् जातेः' इत्यादौ विशिष्टसत्ताव्यापकतावच्छेदकप्रतियोगिताकद्रव्यत्वाभावादिकमादाय अव्याप्तिर्बोध्या । \</11\>  
\<12\> साध्यवत्तायां साध्यतावच्छेदकसंबन्धनिवेशनम् ।

   गादाधरी

 साध्यवत्त्वं च साध्यतावच्छेदकसंबन्धेन बोध्यम् । अन्यथा धूमवान् वह्नेः' इत्यादौ धूमाभावायोगोलकान्यत्वाभावादिप्रतियोगितायाः कालिकविशेषणता-विषयितादिसंबन्धेन धूमाधिकरणकालज्ञानादौ संयोगादिसंबन्धेन स्वावच्छिन्नाभावसत्त्वात् न केनापि संबन्धेन व्यापकतावच्छेदकत्वम् इति केवलात्वयिवाच्यत्वादिनिष्ठप्रतियोगितैव स्वरूपादिसंबन्धघटितव्यापकतावच्छेदिका स्यात् इति अतिव्याप्तिः ।  
 न च - संबन्धसामान्येन धूमादिमन्निष्ठो योऽभावः तदीयविषयतासंबन्धावच्छिन्नप्रतियोगिता तन्निरूपकप्रमाभावस्य च न विवक्षणीयसाध्यतावच्छेदकसंबन्धेन साध्यनिष्ठव्याप्यतानिरूपितस्वप्रतियोगित्वावच्छिन्नव्यापकताघटकयावत्संबन्धेन स्वविशिष्टयावद्धेत्वधिकरणे प्रतियोगिसामानाधिकरण्यम्, साध्यतावच्छेदकसंयोगादिसंबन्धावच्छिन्नसाध्यनिष्ठव्याप्यतानिरूपितस्वप्रतियोगिनिष्ठव्यापकतायां संयोगादिसंबन्धावच्छिन्नधूमादिप्रकारतानिरूपितविशेष्यतासंबन्धस्यापि घटकतया तेन संबन्धेन अयोगोलकादौ प्रतियोगिनोऽसत्त्वात् इति-वाच्यम् । यतो विषयताया विषयतात्वेनैव संबन्धता प्रामाणिकी, न तु तथाविधविशेष्यतात्वेनेति ।  
 परं तु एतादृशदिशा समवायेन ज्ञानादिसाध्यकद्रव्यत्वादिहेतावेव अतिव्याप्तिवारणं संभवति । तत्र ज्ञानाभावस्य संबन्धसामान्येन साध्यनिष्ठव्याप्यतानिरूपितविषयतासंबन्धघटितव्यापकतावच्छेदकप्रतियोगिताकस्य, साध्यतावच्छेदकसंबन्धेन साध्यनिष्ठव्याप्यतानिरूपितस्वप्रतियोगिनिष्ठव्यापकताघटकयावत्संबन्धान्तर्गतसमवायेन घटादौ प्रतियोगिसामानाधिकरण्यविरहादिति ।  
 न च - संबन्धसामान्येन धूमादिमन्निष्ठो योऽभावः तदीयसंबन्धसामान्यावच्छिन्नप्रतियोगितायां धूमाद्यभावीयसंबन्धसामान्यावच्छिन्नप्रतियोगित्वमप्यनवच्छेदकम् । संयोगत्वाद्यवच्छिन्नसंयोगादिसंबन्धेन धूमादेः यत्किंचित्संबन्धेन धूमादिमति अभावसत्त्वेऽपि संबन्धत्वरूपव्यापकधर्मावच्छिन्नसंयोगादिसंबन्धावच्छिन्नप्रतियोगिताकतदभावासत्त्वात् । तथा च धूमाद्यभावस्यापि लक्षणघटकतया तस्य साध्यतावच्छेदकसंबन्धावच्छिन्नसाध्यनिष्ठव्याप्यतानिरूपितस्वप्रतियोगित्वावच्छिन्नव्यापकताघटकसंयोगत्वाद्यवच्छिन्नसंयोगादिसंबन्धेन प्रतियोगिसामानाधिकरण्यविरहात् नातिव्याप्तिरिति - वाच्यम् ।  
 संबन्धत्वेन संबन्धानाम् अभावप्रतियोगितावच्छेदकसंबन्धत्वे मानाभावात् तेन रूपेण संबन्धानां व्यापकताघटकत्वासंभवात् । \</12\>  
\<13\> संबन्धसामान्येन यत्किञ्चित्संबन्धेन वा साध्यवत्तानिवेशे साध्यवन्निष्ठाभावाप्रतियोगिप्रतियोगिकत्वनिवेशे च दोषकथनम् ।

   गादाधरी

 वस्तुतस्तु प्रतियोगिसामानाधिकरण्यशरीरे व्यापकतायाः स्वातन्त्र्येण निवेशस्य प्रतिक्षेप्यत्वात् \`ज्ञानवान् द्रव्यत्वात्' इत्यादौ अतिव्याप्तिरस्त्येव । वस्तुतस्तु संयोगसमवायादिसाधारणानुगतसंबन्धत्वस्य कथंचित् सुवचत्वेऽपि तेन रूपेण संयोगादीनां संबन्धतया भानस्य निर्युक्तिकतया व्यापकताशरीरे लाघवानुरोधात् साध्यप्रकारेण अधिकरणनिवेशे साध्यसंबन्धोऽपि विशिष्य संसर्गतया निवेश्यः । तथा च विशिष्य साध्यतावच्छेदकसंबन्धनिवेशनमावश्यकमिति ध्येयम् । यत्किंचित्संबन्धेन साध्यवत्ताया व्यापकताधटकत्वे तु \`वह्निमान् धूमात्' इत्यादौ विषयितासंबन्धेन साध्यं प्रति गुणत्वाद्यभावप्रतियोगिताया अपि व्यापकतावच्छेदकतया तादृशाभावस्य लक्षणघटकत्वे तस्य च पर्वतादौ प्रतियोगिसामानाधिकरण्यविरहात् असंभवो बोध्य इति साध्यतावच्छेदकसंबन्ध एव संसर्गतया विशिष्य निवेश्यः ।  
 साध्यवन्निष्ठाभावाप्रतियोगिप्रतियोगिकत्वनिवेशे सर्वस्यैव साध्यवन्निष्ठद्वित्वाद्यवच्छिन्नाभावप्रतियोगितया तादृशाभावाप्रितयोगिनोऽप्रसिद्धिरित्यतोऽवच्छेदकगर्भता । तादृशाभावप्रतियोगितानवच्छेदकत्वं च तादृशप्रतियोगितायां समानाधिकरणं सत् यदवच्छेदकं तदन्यत्वम्; अन्यथा व्यतिरेकिप्रतियोगितामात्रस्यैव व्यधिकरणधर्मतया साध्यवन्निष्ठाभावप्रतियोगिताबच्छेदकतया विरुद्धघटत्वपटत्वोभयाद्यवच्छिन्नप्रतियोगिताकप्रमेयसामान्याभावस्यैव लक्षणघटकत्वेन व्यभिचारिण्यतिव्याप्तिप्रसङ्गात् । \</13\>  
\<14\> साध्यतावच्छेदकावच्छिन्नव्यापकतावच्छेदकप्रतियोगिताकत्वस्थाने भेदघटितसाध्यतावच्छेदकावच्छिन्नव्यापकप्रतियोगिकत्वं निवेशयितुं न शक्यम् इति निरुपणम् ।

   गादाधरी

 यत्तु --- साध्यतावच्छेदकावच्छिन्नसाध्यवन्निष्ठभेदप्रतियोगितानवच्छेदकप्रतियोगिकत्वरूपसाध्यतावच्छेदकावच्छिन्नव्यापकप्रतियोगिकत्वनिवेशेनैव सर्वसामञ्जस्ये निरुक्तव्यापकतावच्छेदकप्रतियोगिताकत्वनिवेशनमफलम्; \`वह्निमान् धूमात्' इत्यादौ घटत्वादिना वह्न्यभावप्रतियोगिनां वह्न्यादीनां चालिनीन्यायेन साध्यवन्निष्ठभेदप्रतियोगितावच्छेदकत्वेऽपि घटत्वादिना द्रव्यत्वाद्यभावमादायैव लक्षणसमन्वयसम्भवात्, व्यभिचारिणि व्यभिचारनिरूपकाधिकरणभेदाभावमादायैव अतिव्याप्तिवारणसंभवाच्च ।  
 न च - साध्यवन्निष्ठाभावप्रतियोगितानवच्छेदकप्रतियोगिताकत्वापेक्षया तादृशविशेषणस्य न लघुशरीरतेति- वाच्यम् ।  
 व्यापकतावच्छेदकताघटकाभावप्रतियोगितावच्छेदकतायां स्वरूपसंन्धावच्छिन्नत्वस्य अधिकस्य निवेशनीयतया एतन्मते तदनिवेशेन लाघवात् । तन्मते तदनिवेशे सर्वासामेव प्रतियोगितानां साध्यवन्निष्ठो यो विषयितादिसंबन्धेन स्वावच्छिन्नस्य अभावः तत्प्रतियोगितावच्छेदकतया व्यापकतावच्छेदकप्रतियोगिताया एव अप्रसिद्ध्यापत्तेः । भेदप्रतियोगितावच्छेदकतायां व्यापकताघटकसंबन्धावच्छिन्नत्वस्य एतन्मते निवेशवत् भवन्मतेऽपि अभावप्रतियोगितायां तन्निवेशस्य आवश्यकतया तदंशे साम्यात् - इति ;  
 तदसत् । यतः अनवच्छेदकप्रतियोगिकत्वम् अनवच्छेदकनिष्ठप्रतियोगितानिरूपकत्वम् । प्रतियोगितायां तन्निष्ठत्वं च स्वरूपसंबन्धेन वाच्यम् । अन्यथा \`वह्निमान् धूमात्' इत्यादावपि विषयतासंबन्धेन साध्यव्यापके \`प्रमेयम्' इत्याकारकविश्वविषयकज्ञाने विषयितासंबन्धेन जलत्वाद्यभावप्रतियोगिताया वृत्तेः तादृशाभावस्य लक्षणघटकत्वापातात् ।  
 विषयिताया वृत्यनियामकतया एतद्दोषानवकाश इति चेत्, एवमपि \`एतद्वह्निमान् एतद्धूमात्', \`तद्रूपवान् तद्रसात्' इत्यादौ जलत्वाद्यभावप्रतियोगितायाः कालिकसंबन्धेन साध्यव्यापकसाध्यतत्समानाधिकरणकर्मादौ वर्तमानतया लक्षणघटकत्वापातः । तथा च व्यापकनिरूपितवृत्तौ स्वरूपसंबन्धावच्छिन्नत्वनिवेशस्य एतन्मतेऽप्यावश्यकतया न लाघवावकाशः, विपरीतमेव गौरवमाधेयत्वांशनिवेशाधिक्येनेति ।  
 न च - व्यापकनिष्ठप्रतियोगिताकत्वेनाभावो न निवेशनीयः, येनोक्तगौरवं स्यात् । अपि तु अनुयोगितासंबन्धेन व्यापकविशेषित एव । तत्र च व्यापकतावच्छेदकप्रतियोगिताकत्वेन अभावनिवेशापेक्षया लाघवम् अक्षतमेवेति-वाच्यम् ।  
 प्रतियोगिविशेषणतापन्नधर्मावच्छिन्ननिरूपितत्वानवच्छिन्नानुयोगिताया अभावांशे प्रतियोगिसंबन्धतया भाने पटादिमति घटत्वावच्छिन्नाभावविषयिण्या \`द्रव्यं नास्ति' इत्याकारकप्रतीतेरापत्तेः । तदवच्छिन्ननिरूपितानुयोगिताया एव संसर्गतया भानोपगमात् । व्यापकत्वावच्छिन्नविशेषिताभावस्य लक्षणे निवेशे व्यापकत्वावच्छिन्ननिरूपितानुयोगितायाः संबन्धविधया निवेशनीयतया सद्धेतौ हेतुसमानाधिकरणसाध्यव्यापकत्वावच्छिन्नसाध्याभावस्य संबन्धविशेषावच्छिन्नप्रतियोगिताकस्य कथंचित् प्रसिद्ध्या लक्षणसमन्वयेऽपि व्यभिचारिण्यतिव्याप्तिः । व्यभिचारनिरूपकाधिकरणेऽपि कस्यचित् साध्यव्यापकस्य वृत्तेः, व्यधिकरणधर्मावच्छिन्नाभावस्य लक्षणघटकत्वानुपपत्तेश्च ।  
 एवम् अनवच्छेदकपदेन अवच्छेदकतापर्याप्त्यनधिकरणत्वम् अवश्यं वाच्यम् । अन्यथा द्रव्यत्वाभावादेरपि वह्निमन्निष्ठपूर्वंक्षणवृत्तित्वविशिष्टद्रव्यत्ववद्भेदप्रतियोगितावच्छेदकद्रव्यत्वप्रतियोगिकत्वात् लक्षणाघटकत्वापत्तिः । तथा च घटत्वावच्छिन्नघटाभावादेरपि लक्षणघटकत्वापत्तिः । वह्निमन्निष्ठभेदप्रतियोगितावच्छेदकताया घटत्वविशिष्टपर्याप्ततया शुद्धघटस्य तत्पर्याप्त्यनधिकरणत्वात् । \</14\>  
\<15\> कपिसंयोगाभावादिसाध्यकस्थले कपिसंयोगाद्यात्यकाभावानां केषांचिन्मतेन लक्षणघटकत्वोपादनम् ॥  
   गादाधरी

 अथ निरुक्तव्यापकतावच्छेदकताया निवेशे कपिसंयोगाभावादिसाध्यकस्थले कपिसंयोगाद्यात्मकाभावानां लक्षणघटकत्वानुपपत्तिः । कपिसंयोगाभावादिनिष्ठतत्प्रतियोगितानां साध्यवन्निष्ठकपिसंयोगाद्यात्मकाभावप्रतियोगित्वावच्छेदकत्वाद् इत्यग्रिमग्रन्थविरोधः ।  
 न च - व्यापकताघटकाभावे प्रतियोगिवैयधिकरण्यविशेषणसत्त्वात् साध्यवन्निष्ठकपिसंयोगाद्यात्मकाभावस्य न व्यापकतालक्षणघटकता इति - वाच्यम् । प्रकृतव्यापकतायां तादृशविशेषणप्रवेशस्य निष्प्रयोजनकत्वात् ।  
 अत्र केचित् - व्यापकतालक्षणे अभावे प्रतियोगिवैयधिकरण्यनिवेशनमावश्यकम् । अन्यथा अभावे संबन्धसामान्येन साध्यवन्निष्ठत्वनिवेशे \`कालपरिमाणवान् द्रव्यत्वात्' इत्यादौ व्यतिरेकितावच्छेदकप्रतियोगितामात्रस्यैव कालिकसंबन्धेन साध्यवद्वृत्तिः यः स्वावच्छिन्नाभावः तत्प्रतियोगितावच्छेदकतया वाच्यत्वादिनिष्ठप्रतियोगिताया एव व्यापकतावच्छेदकतया अतिव्याप्त्यापत्तेः । दैशिकविशेषणतासंबन्धेन तन्निष्ठत्वनिवेशे भावस्य तेन संबन्धेन वृत्तेरप्रामाणिकतया \`वह्निमान् धूमात्' इत्यादौ पर्वतत्वाद्यभावनिष्ठप्रतियोगिताया अपि व्यापकतावच्छेदकतापत्त्या पर्वतत्वाद्यात्मकाभावस्यापि लक्षणघटकत्वापातात् । हेतुसामानाधिकरण्यघटकाभावीयवृत्तावपि तादृशसंबन्धावच्छिन्नत्वनिवेशे नानास्थाने तादृशसंबन्धनिवेशेन प्रतियोगितानवच्छेदकत्वमित्यत्र च व्यधिकरणधर्मावच्छिन्नाभावीयप्रतियोगितावच्छेदकतावारणाय सामानाधिकरण्यप्रतियासत्यवच्छिन्नत्वनिवेशेन च गौरवात् अभावे प्रतियोगिवैयधिकरण्यनिवेशनमेवोचितम् । व्यधिकरणधर्मावच्छिन्नाभावस्य प्रतियोगिसमानाधिकरणतयैव तमादाय दोषासंभवात् । एतन्मते अवच्छेदकतायां सामानाधिकरण्यप्रत्यासत्त्यवच्छिन्नत्वस्य अनिवेशात् अभावीयवृत्तौ संबन्धभेदानिवेशाच्च लाघवम् ।  
 प्रतियोगिवैयधिकरण्यं च न प्रतियोगिसमानाधिकरणभिन्नत्वम् । तथा सति तद्वह्निसंयोगाद्यबावस्य प्रतियोगिसमानाधिकरणतया अभावान्तरमादाय तद्वह्निसंयोगादिनिष्ठप्रतियोगिताया अपि वह्नित्वाद्यवच्छिन्नव्यापकतावच्छेदकतापत्त्या तदभावमादाय अव्याप्त्यापत्तेः । किन्तु प्रतियोग्यनधिकरणवृत्तित्वम् । तथा च प्रतियोग्यनधिकरणीभूतसाध्यवन्निष्ठाभावेत्यभावान्तार्थनिष्कर्षः ॥ \</15\>  
\<16\> दैशिकविशेषणतासंबन्धस्य क्वापि व्यापकताघटकत्वं न स्यात् इत्याक्षेपः ।

   गादाधरी

 अत्र च व्यापकताघटकत्वेन अभिमतो यः संबन्धः तेन प्रतियोग्यनधिकरणत्वं वाच्यम् । तेन कालपरिमाणादिसाध्यकस्थले संबन्धसामान्येन प्रतियोग्यनधिकरणसाध्याधिकरणाप्रसिद्धावपि न क्षतिः । \`कालः सर्ववान् कालपरिमाणात्' इत्यादौ साध्यतावच्छेदककालिकसंबन्धेन प्रतियोग्यनधिकरणसाध्याधिकरणाप्रसिद्ध्या तादृशसंबन्धस्य व्यापकताघटकत्वासंभवेऽपि न क्षतिः । तत्र समवायादिसंबन्धघटितव्यापकतावच्छेदकप्रतियोगिताकं घटत्वादिना द्रव्यत्वाद्यभावमादायैव लक्षणसमन्वयसंभवात् ।  
 अथैवं दैशिकविशेषणतासंबन्धस्य क्वापि व्यापकताघटकत्वं न स्यात् । सर्वस्यैव अभावस्य पूर्वक्षणादिवृत्तित्वविशिष्टस्वाभावात्मकप्रतियोगिनः तेन संबन्धेन साध्यवति वृत्तेः, तेन संबन्धेन स्वप्रतियोग्यनधिकरणीभूतसाध्यवन्निष्ठाभावाप्रसिद्धेः ।  
 न च - तादृशसंबन्धस्य व्यापकत्वाघटकत्वेऽपि क्षतिविरहः । सामान्यादिमात्रवृत्तिसाध्यकस्थलेऽपि विषयतासंबन्धघटितव्यापकतावच्छेदकप्रतियोगिताकसाध्यवत्त्वादिप्रकारकप्रमाभावमादा यैव उपपत्तिसंभवात् इति - वाच्यम् ।   
 तादृशसंबन्धस्य अतथात्वे तेन संबन्धेन कपिसंयोगाभावादिसाध्यकप्रमेयत्वादिहेतुकस्थले तन्निष्ठकपिसंयोगाद्यात्मकाभावीयप्रतियोगिताया व्यापकतावच्छेदकतानुपपत्त्या अग्रिमग्रन्थासङ्गतितादवस्थ्यमिति चेत्--- \</16\>  
\<17\> तत्समाधानम् ।  
   गादाधरी

 न । लाघवानुरोधेन येन येन संबन्धेन यादृशप्रतियोगितावच्छेदकविशिष्टानधिकरणं साध्यवत् तादृशप्रतियोगितानवच्छेदकत्वमेव तादृशसंबन्धघटितव्यापकतावच्छेदकत्वम् इति वक्तव्यम् । इत्थं च कपिसंयोगाभावादिसाध्यकस्थले तन्निष्ठप्रतियोगितावच्छिन्नप्रतियोगिता नोक्तयादृशपदेनोपादातुं शक्यते । तादृशप्रतियोगितावच्छेदकविशिष्टानधिकरणत्वस्य साध्यवत्यसंभवात् । किंन्तु घटत्वाद्यभावनिष्ठप्रतियोगितैव । दैशिकविशेषणतया तदवच्छेदकावच्छिन्नानधिकरणत्वस्य साध्यवति घटादौ सत्त्वात् तदनवच्छेदकत्वं च कपिसंयोगाभावादिनिष्ठप्रतियोगिताया इति कपिसंयोगादेः दैशिकविशेषणताघटितव्यापकतावच्छेदकप्रतियोगिताकत्वनिर्वाहः समनियताभावैक्यमते घटाद्यभावानामपि घटत्वादिना प्रमेयसामान्याभावाभिन्नतया प्रमेयमात्रप्रतियोगिकत्वेन प्रतियोग्यनधिकरणीभूतसाध्यवतोऽप्रसिद्धिः । अतः प्रतियोगितावदनधिकरणत्वं विहाय प्रतियोगिता वच्छेदकविशिष्टानधिकरणत्वनिवेशः ।  
 न च - घटाद्यभावानां प्रमेयमात्रप्रतियोगिकत्वेऽपि तदीयघटादिमात्रवृत्तिप्रतियोगितावदनधिकरणत्वमादाय व्यापकतालक्षणसामञ्जस्यम् इति - वाच्यम् । तादृशाभावानामभेदे \`घटो नास्ति' इत्यादि प्रतीतीनामपि घटत्वादिविशेषितघटादिवृत्तित्वेन यावत्प्रमेयनिष्ठप्रतियोगितावगाहित्वसंभवात् घटादिमात्रवृत्तिप्रतियोगिताया अप्रामाणिकत्वात् ।  
 समनियताभावानामभेदानभ्युपगन्तृमतेऽपि साध्याभावादिप्रतियोगितया साध्यवदवृत्तिपदार्थाभावस्य प्रतियोगितामादाय तादृशप्रतियोगितानां व्यापकतानवच्छेदकत्वापत्तिवारणाय प्रतियोगितावच्छेदकविशिष्टानधिकरणत्वनिवेशनमावश्यकम् । \</17\>  
\<18\> उक्तदोषानवकाशत्वसमर्थनम् ।

   गादाधरी

 अथ द्रव्यत्वाद्यभावीयद्रव्यत्वादिनिष्ठप्रतियोगितानामपि संयोगादिव्यधिकरणसंबन्धघटितव्यापकतावच्छेदकतापत्तिः । संयोगादिना तादृशप्रतियोगितात्मकप्रतियोगितावच्छेदकविशिष्टाधिकरणाप्रसिद्ध्या यादृशप्रतियोगितेत्यत्र तादृशप्रतियोगितावच्छिन्नायाः प्रतियोगिताया उपादातुमशक्यतया प्रतियोगित्वान्तरमुपादाय तत्रानवच्छेदकत्वान्तसत्त्वात् । तथा च यावद्व्यापकताघटकसंबन्धान्तर्गतसंयोगादिना द्रव्यत्वाद्यभावस्य प्रतियोगिसामानाधिकरण्यासंभवात् असंभवः ।  
 न च - संयोगादिना द्रव्यत्वाद्यभावस्य स्वसमनियतघटत्वाद्यवच्छिन्नप्रतियोगिताकवह्न्याद्यभावाभिन्नतया संयोगादिना वह्न्यादिरूपप्रतियोगिसामानाधिकरण्यसत्त्वात् नासंभव इतिवाच्यम् । एवमपि \`सत्तावान् जातेः' इत्यादौ हेत्वधिकरणावच्छेदेन तादृशाभावानां संयोगेन प्रतियोगिसामानाधिकरण्यासंभवेन अव्याप्तेर्दुर्वारत्वात् ।  
 मैवम्---व्यापकताघटकत्वेन अभिमतः यः संबन्धः तेन संबन्धेन वृत्तिमन्निष्ठत्वेन प्रतियोगिताया विशेषणीयत्वादू द्रव्यत्वादेः सयोगादिना अवृत्तितया उक्तदोषानवकाश इति आहुः । \</18\>  
\<19\> प्रतियोगितायाः व्यापकताघटकत्वेन अभिमतेन संबन्धेन वृत्तिमन्निष्ठत्वनिवेशः ।  
   गादाधरी

 वस्तुतस्तु -- लघुरूपसमनियतगुरुधर्मस्य अनवच्छेदकत्वे घटाद्यभावप्रतियोगिताया अपि वह्न्यादिव्यापकतावच्छेदकत्वापत्तिः । तादृशप्रतियोगिताविशिष्टघटाद्यभावीयप्रतियोगितायां लाघवेन घटत्वादेरेव अवच्छेदकतया घटाद्यभावीयप्रतियोगितानां तदनवच्छेदकत्वात् ।  
 न च प्रतियोगितायाः तदभावीयप्रतियोगितात्वेन अवच्छेदकतायां गौरवेऽपि स्वरूपतोऽवच्छेदकत्वे अविशेषः । प्रतियोगितायाः स्वरूपतो भानाभावेन तेन रूपेण अवच्छेदकताया अपि असंभवात् इति पारिभाषिकमवच्छेदकत्वं व्यापकतावच्छेदकताशरीरे निवेशनीयम् । तथा च साध्यवन्निष्ठाभावप्रतियोगितावच्छेदको यो धर्मः तदवच्छिन्नाभाववदसंबद्धस्वविशिष्टसामान्यकत्वं फलतः साध्यवद्यत्किञ्चिद्व्यक्त्यसंबद्धस्वविशिष्टसामान्यकं यद्यत्स्वं तत्तदन्यत्वमेव व्यापकतावच्छेदकत्वम् । तथा च कपिसंयोगाद्यात्मकाभावस्यापि साध्यतावच्छेदकावच्छिन्नव्यापकतावच्छेदकप्रतियोगिताकत्वम् अनायासेनैव निर्वहति । यतः कपिसंयोगाद्यभावनिष्ठप्रतियोगिताविशिष्टस्य सर्वत्रैव साध्यवति वृत्तेः तस्याः स्वपदेन उपादातुमशक्यत्वात् तादृशं स्वं धर्मान्तरमेव । तदन्यत्वं च तादृशप्रतियोगितायामक्षतमिति ।  
 असंबद्धत्वशरीरे च व्यापकताघटकत्वेन अभिमतो यः संबन्धः स एव निवेशनीयः । द्रव्यत्वादिनिष्ठप्रतियोगित्वं च संयोगादिसंबन्धेन साध्यवदसंबद्धस्वविशिष्टसामान्यकमेव । अतो न संयोगघटितव्यापकत्वावच्छेदकत्वं तस्येति नोक्तदोषावकाश इति दिक् । \</19\>  
\<20\> येन संबन्धेनेत्यादिदौधितिविवरणम् ।

     ॥ दीधितिः ॥

 येन संबन्धेन हेतुः तेनैव संबन्धेन तदधिकरणत्वं बोध्यम् । तेन आत्मत्वे साध्ये समवायेन हेतोः ज्ञानस्य विषयतयाधिकरणे घटादौ वर्तमानस्य साध्याभावस्य अतथात्वेऽपि न क्षतिः ।  
   गादाधरी

 येन संबन्धेन हेतुरिति । व्याप्यतावच्छेदकत्वेन अभिमतो यः सबंन्ध इत्यर्थः । बोध्यमित्यस्य हेतुसामानाधिकरण्यघटकमित्यादिः । तेन - तादृशसंबन्धविवक्षणेन । आत्मत्वे साध्ये इति । \`अयमात्मा ज्ञानात्' इत्यदावित्यर्थः । साध्याभावस्यसाध्यतावच्छेदकावच्छिन्नसाध्याभावस्य । अतथात्वेऽपि - स्वविशिष्टस्य हेतुतावच्छेदकसंबन्धेन हेत्वधिकरणस्य अप्रसिद्ध्या विवक्षणीयप्रतियोगिसामानाधिकरण्यविरहेऽपि । न क्षतिः--नाव्याप्तिः ।  
 \`वन्हिमान् धूमात्' इत्यादौ धूमावयवादिवृत्तेः वन्हित्वाद्यवच्छिन्नाद्यभावस्य स्वविशिष्टं यत् हेतुतावच्छेदकसंबन्धेन हेत्वधिकरणं तदवच्छेदेन प्रतियोगिसामानाधिकरण्यं संभवत्येव । तथाविधहेत्वधिकरणपर्वतादेः जन्यमात्रस्य कालोपाधितया कालिकसंबन्धेन तादृशाभावविशिष्टत्वात् तदन्तर्भावेन तेन संबन्धेन तादृशप्रतियोगिसामानाधिकरण्यस्यापि सत्त्वाच्च अभाववैशिष्ट्यादौ संबन्धविशेषानिवेशात् इत्यभिप्रायेण नित्यमात्रवृत्तिहेतुकस्थलानुधावनम् ।  
 अथ वन्हिव्यापकस्य चरमक्रियाभावस्य योऽभावः चरमक्रियात्मकः तस्य कालिकसंबन्धेन हेत्वधिकरणे महाकाले वर्तमानस्य न विवक्षणीयप्रतियोगिसामानाधिकरण्यसम्भवः तद्विशिष्टस्य हेतुतावच्छेदकसंयोगेन धूमाधिकरणस्य अप्रसिद्धेः, धूमाधिकरणपर्वतादेः तदसमानकालीनतया तत्र कालिकसंबन्धेनापि तद्वैशिष्ट्यासंभवादिति आत्मत्वसाध्यकपर्यन्तानुधावनमफलम् ।  
 न च - वृत्त्यनियामकसंयोगेन धूमसंबन्धिपरमाणावेव चरमक्रियावैशिष्ट्यस्य प्रसिद्ध्या तत्र चरमक्रियाभावरूपप्रतियोगिनोऽपि सत्त्वात् संभवत्येव विवक्षणीयप्रतियोगिसामानाधिकरण्यम् । तादात्म्यसंबन्धावच्छिन्नहेतुकस्थलानुरोधेन हेत्वधिकरणावच्छेदेनत्यत्र हेतुसंबन्धित्वमात्रस्यैव विवक्षितत्वात् इति---वाच्यम् । यादृशपरमाणौ कदापि धूमसंयोगो नासीत् तदीयचरमक्रियात्मकाभाववैशिष्ट्यस्य हेतुसंबन्धिन्यसत्त्वेन तमादायैव अव्याप्तिसंभवात् इति चेत्, न । महाकालस्यैव वृत्त्यनियामकसंयोगसंबन्धेन हेतुसंबन्धितया तत्र कालिकसंबन्धेन चरमक्रियात्मकाभाववैशिष्ट्यस्य दैशिकविशेषणतया तदभावस्यापि सत्त्वेन विवक्षणीयप्रतियोगिसामानाधिकरण्यसंभवात्, वृत्यनियामकसंयोगस्यापि संयोगत्वेन हेतुतावच्छेदकसंबन्धत्वात् ।  
 न च तथापि वृत्तिनियामकसंयोगेन धूमहेतुकस्थले अव्याप्तिरस्त्येव - इति वाच्यम् । तेन रूपेण संबन्धतायां मानाभावात्, कालस्यावृत्तितया कालधूमसंयोगस्य कालनिष्ठधूमाधेयत्वानियामकत्वेऽपि धूमस्य तेन संबन्धेन कालवृत्तित्वमस्त्येव इत्यस्यापि सुवचत्वाच्च । \`वह्निमान् धूमात्' इत्यादौ साध्याभावमादाय नाव्याप्तिसंभवः; किन्तु चरमक्रियाद्यात्मकमभावमादायैव इत्यव्याप्तेः स्फुटतरप्रतिपत्यर्थम् आत्मत्वादिसाध्यकस्थलानुधावनस्य सार्थकत्वाच्चेति । \</20\>  
\<21\> एवं दलान्तरेऽपीतिदीधितिग्रन्थावतारः ।

   दीधितिः

 एवं दलान्तरेऽपि संबन्धभेदनिबन्धनो दोषः संबन्धैक्यविवक्षया निरसनीयः ।

   गादाधरी

 ननु \`ज्ञानवान् आत्ममहाकालान्यतरत्वात्' इत्यादौ हेतुसमानाधिकरणानां साध्यतावच्छेदकावच्छिन्नव्यापकतावच्छेदकप्रतियोगिताकयावदभावानामेव स्वविशिष्टहेत्वधिकरणमहाकाले कालिकसंबन्धेन प्रतियोगिसामानाधिकरण्यसत्त्वात् अतिव्याप्तिः ।  
 न च - तादात्म्येन ज्ञानव्यापकस्य आत्मनोऽवृत्तितया काले कालिकसंबन्धेन अवृत्तेरिति - वाच्यम् । आत्मनः कालावृत्तित्वे कालवृत्तित्वघटितकारणत्वाद्यनुपपत्त्या तदृपगमस्य आवश्यकत्वात् । नित्यद्रव्याणां कालावृत्तित्वेऽपि \`महाकालभिन्नो द्रव्यत्वात्', \`ईश्वरज्ञानभिन्नं गुणत्वात्' इत्यादावतिव्याप्तिः । वृत्तिमतामेव ज्ञानभेदव्यापकतया तदभावानां यावतामेव महाकालेश्वरज्ञानादौ कालिकविशेषणताविषयितासंबन्धघटितप्रतियोगिसामानाधिकरण्यसत्त्वात् इति अत आह - एवं दलान्तरेऽपीति (पृ.136) ।  
 दलान्तरे - प्रतियोगिसामानाधिकरण्यघटकप्रतियोगिमत्तादले । संबन्धभेदनिबन्धनो दोषः--कालिकादिसंबन्धमादायातिव्याप्तिरूपः । संबन्धैक्यविवक्षया -- व्यापकताघटकसंबन्धप्रतियोगिमत्ताघटकसंबन्धयोरैक्यविवक्षया । तथा च \`ज्ञानवान् आत्ममहाकालान्यतरत्वात्', \`महाकालभिन्नो द्रव्यत्वात्' इत्यादौ साध्यतावच्छेदकसंबन्धावच्छिन्नसाध्यनिष्ठव्याप्यतानिरूपितव्यापकताघटकसमवायदैशिकविशेषणतादिसंबन्धेन ज्ञानाभावमहाकालभेदाभावादिप्रतियोगिनां कालादौ अवृतेः नातिव्याप्तिरिति भावः ।  
 अत्र च येन येन संबन्धेन स्वप्रतियोगित्वावच्छिन्नस्य साध्यतावच्छेदकावच्छिन्नव्यापकता तेन तेन संबन्धेन प्रतियोगिसामानाधिकरण्यमभावस्य विवक्षणीयम् । अन्यथा \`इदं नित्यज्ञानम्, नित्यत्वे सति सविषयकत्वात्' इत्यादौ हेतुसमानाधिकरणनित्यानत्वाद्यभावस्य प्रतियोगिनः साध्यं प्रति विषयितासंबन्धेनापि व्यापकतया तेन संबन्धेन हेत्वधिकरणेश्वरेच्छाकृत्योः प्रतियोगिसामानाधिकरण्येन अतिव्याप्तिः । \`येन येन' इत्युक्तौ च तथाविधसमवायादिसंबन्धेन अतथात्वान्नातिव्याप्तिः ।  
 अत्र च साध्यतावच्छेदकावच्छिन्नव्याप्यतानिरूपितस्वप्रतियोगित्वावच्छिन्नव्यापकताघटकसंबन्धत्वेन तादृशसंबन्धस्य प्रतियोगिसामानाधिकरण्यशरीरे न स्वातन्त्र्येण निवेशः । तथा सति अभावे साध्यतावच्छेदकावच्छिन्नव्यापकतावच्छेदकप्रतियोगिताकत्वविशेषणवैयर्थ्यात् । न हि तादृशविशेषणानुपादाने गोत्वाद्यभावमादाय असंभवः संभवति । गोत्वाद्यभावानामपि हेत्वधिकरणे पूर्वक्षणवृत्तित्वविशिष्टस्वाभावरूपप्रतियोगिनिष्ठव्यापकताघटकदैशिकविशेषणतासंबन्धेन प्रतियोगिसामानाधिकरण्यसत्त्वात् । \`धूमवान् वह्नेः' इत्यादौ धूमाद्यभावस्य अयोगोलके पूर्वक्षणादिवृत्तित्वविशिष्टस्वाभावात्मकप्रतियोगिसामानाधिकरण्येऽपि यावद्व्यापकताघटकसंबन्धान्तर्गतसंयोगादिना प्रतियोगिसामानाधिकरण्यविरहात् । \`घटत्वाभाववान् मेयत्वात्' इत्यादौ घटत्वाद्यात्मकाभावस्य तादृशप्रतियोगिसामानाधिकरण्येऽपि विशेष्यतासंबन्धघटितसाध्यव्यापकतावच्छेदकप्रतियोगिताकस्य घटावृत्तेः घटत्वाभावादिप्रमायाः तादृशसंबन्धेन अभावस्य यावद्व्यापकताघटकसंबन्धान्तर्गततादृशसंबन्धेन घटे प्रतियोगिसामानाधिकरण्यविरहात् अतिव्याप्त्यनवकाशात् । अपि तु साध्यतावच्छेदकावच्छिन्नव्याप्यतानिरूपितयद्यत्संबन्धघटितव्यापकतावच्छेदकप्रतियोगिताका ये ये अभावाः तेन तेन संबन्धेन प्रतियोगिसमानाधिकरणा इत्येवं क्रमेणैव निवेशात् व्यापकतायाः एकदैव लक्षणे प्रवेश इति । \</21\>  
\<22\> \`संबन्धैक्यविवक्षया' इति दीधितौ मतभेदोपन्यासः ।

     गादाधरी

 यत्तु - साध्यतावच्छेदकसंबन्धेन प्रतियोगिसामानाधिकरण्यनिवेशात् न \`ज्ञानवान् आत्ममहाकालान्यतरत्वात्' इत्यादावतिव्याप्तिः । इत्थं च व्यापकतापि साध्यतावच्छेदकसंबन्धघटिता ग्राह्या । अत एव \`वह्निमान् धूमात्' इत्यादौ घटत्वादिना घटवृत्तित्वविशिष्टद्रव्यत्वत्वादिना वा द्रव्यत्वादेरभावस्य समवायादिसंबन्धघटितसाध्यव्यापकतावच्छेदकप्रतियोगिताकस्य साध्यतावच्छेदकसंयोगादिसंबन्धेन प्रतियोगिसामानाधिकरण्यविरहेऽपि न क्षतिरिति---  
 तन्न । तथा सति कालिकविशेषणतया महाकालान्यत्वविशिष्टघटादौ साध्ये कालत्वादिहेतावतिव्याप्त्यापत्तेः । तत्र महाकालान्यत्वविशिष्टघटाभावमहाकालान्यत्वाभावादीनां कालिकसंबन्धेन महाकाले घटादिरूपप्रतियोगिसामानाधिकरण्यसत्त्वात् । यदि च महाकालान्यत्वविशिष्टोऽपि घटो महाकाले वर्तते---अन्यथा सिद्धान्तलक्षणे \`महाकालो घटवान् कालपरिमाणात्' इत्यादौ महाकालान्यत्वविशिष्टघटाभावस्यैव प्रतियोगिव्याधिकरणस्य प्रसिद्धतया उभयाभावघटितप्रतियोगिवैयधिकरण्यनिर्वचनायासस्य निष्प्रयोजनकतापत्तेरिति दर्शितविशिष्टसाध्यकस्थले कालत्वादिः सद्धेतुरेवेति मन्यते, तदापि \`घटत्वाभाववान् मेयत्वात्' इत्यादौ घटत्वाद्यात्मकाभावस्य साध्यतावच्छेदकदैशिकविशेषणतासंबन्धेन किञ्चिद्विशिष्टस्वाभावात्मकप्रतियोगिसामानाधिकरण्यसत्त्वात् अतिव्याप्तिरेतन्मते दुर्वारैव ।  
 न च तेन संबन्धेन भावरूपप्रतियोगिसामानाधिकरण्यस्य विवक्षणीयतया नायं दोष इति वाच्यम् । तथा सति अभावसाध्यकसद्धेतौ निरुक्तयावदभावरूपसाध्याभावस्य भावरूपप्रतियोगिसामानाधिकरण्यासंभवात् अव्याप्तेः । अभावपदस्य भावभिन्नाभावपरत्वे कपिसंयोगाभावसाध्यकस्थले कपिसंयोगात्मकाभावमादाय अग्रे स्वविशिष्टपदव्यावृत्तिकथनस्य असाङ्गत्यापत्तेः । एवं साध्यतावच्छेदकसंबन्धेन व्यापकत्वादिनिवेशे \`सर्वत्र' इत्यादिना \`धूमवान् वह्नेः' इत्यादौ वाच्यत्वाद्यभावमादाय अतिव्याप्तिप्रदर्शनस्य असाङ्गत्यापत्तेश्चेति । \</22\>  
\<23.1\> व्यधिकरणधर्मावच्छिन्नाभावस्य संबन्धावच्छिन्नप्रतियोगिताकत्वसमर्थनम् ।

   गादाधरी

 यत्तु - विशेषणताविशेषेण व्यापकता तेनैव संबन्धेन प्रतियोगिसामानाधिकरण्यम्; सर्वत्र साध्यवत्त्वप्रकारकप्रमाविषयत्वाद्यभावमादायैव लक्षणसंगमनम्, अतिव्याप्तिवारणं चेति,  
 तदपि उक्तातिव्याप्तेः आत्मत्वादिसाध्यकस्थले साध्याभावमादाय हेतुतावच्छेदकसंबन्धव्यावृत्तिप्रदर्शनविरोधाच्च अनुपादेयमेव ।  
 केचित्तु---प्रतियोगितावच्छेदकसंबन्धेन प्रतियोगिसामानाधिकरण्यनिवेशात् न प्रागुक्तातिव्याप्तिः । इत्थं च व्यापकतापि तेनैव संबन्धेन वाच्या । अतो \`वह्निमान् धूमात्' इत्यादौ संयोगादिघटितसाध्यव्यापकतावच्छेदकप्रतियोगिताकस्य समवायादिसंबन्धावच्छिन्नप्रतियोगिताकवह्न्याद्यभावस्य हेत्वधिकरणे समवायादिना प्रतियोगिसामानाधिकरण्यविरहेऽपि न क्षतिः । तादृशाभावानां साध्यतावच्छेदकसंबन्धघटितसाध्यनिष्ठव्याप्यतानिरूपितस्वप्रतियोगितावच्छेदकसंबन्धघटितव्यापकतावच्छेदकस्वप्रतियोगिताकत्वाभावेन निरुक्तयावदभावानन्तः पातित्वात् ।  
 न चैवं---व्यधिकरणधर्मावच्छिन्नाभावस्य संबन्धावच्छिन्नप्रतियोगिताकत्वे मानाभावेन तादृशाभावस्य लक्षणघटकत्वानुपपत्तिरिति - वाच्यम् । \`संयोगेन घटत्वेन पटो नास्ति' इत्यनुभवबलात् तादृशाभावप्रतियोगितायामपि संबन्धस्य अवच्छेदकत्वात् । अनुभवानादरे समानाधिकरणधर्मावच्छिन्नाभावप्रतियोगितायामपि संबन्धस्य अवच्छेदकत्वासिद्धेः ।  
 अथ बाधबुद्धिप्रतिबन्धकतायाः संबन्धविशेषनियन्त्रितत्वानुरोधेन समानाधिकरणधर्मावच्छिन्नप्रतियोगिताकाभावस्य संबन्धावच्छिन्नप्रतियोगिताकत्वम् आवश्यकम् । अन्यथा एकैकविधघटाद्यभावज्ञानस्य संयोगसमवायादिरूपनिखिलसंसर्गावगाहिज्ञानप्रतिबन्धकत्वप्रसंगात् ।  
 न च - संयोगादिसंबन्धावच्छिन्नघटादिप्रकारकबुद्धिं प्रति वस्तुगत्या संयोगादिसंबन्धेन घटादिमत्ताविरोधी योऽभावः तज्ज्ञानत्वेन प्रतिबन्धकत्वात् नोक्तातिप्रसङ्ग इति - वाच्यम् ।  
 वास्तवतादृशाभावज्ञानत्वादिना प्रतिबन्धकत्वे घटाभावत्वादिना पदार्थान्तरावगाहिज्ञानस्य घटादिमत्ताज्ञानाविरोधित्वप्रसङ्गात् । तस्मात् तत्तत्संसर्गकविशिष्टबुद्धौ तत्तत्संसर्गावच्छिन्नप्रतियोगिताकाभावत्वावगाहिज्ञानत्वेनैव प्रतिबन्धकताया वक्तव्यतया समानाधिकरणधर्मावच्छिन्नप्रतियोगितायां संबन्धस्य अवच्छेदकतासिद्धिरिति चेत्,  
 तर्हि घटत्वादिविशिष्टपटाद्यवगाहिज्ञानघटत्वावच्छिन्नपटाद्यभावज्ञानयोरपि प्रतिबध्यप्रतिबन्धकभावसत्त्वात् तादृशप्रतिबध्यप्रतिबन्धकभावस्य संबन्धविशेषनियतन्त्रितत्वानुरोधेन व्यधिकरणधर्मावच्छिन्नप्रतियोगिताया अपि संबन्धावच्छिन्नत्वावश्यकत्वात् । व्यधिकरणधर्मावच्छिन्नाभावज्ञानस्य अप्रतिबन्धकत्वे बाधग्रन्थे लाघवोपनीतकाञ्चनमयत्वादिना वह्न्याद्यनुमितिविरोधितया काञ्चनमयत्वावच्छिन्नप्रतियोगिताकवह्न्याद्यभावस्य हेत्वाभासत्वोक्तेः असांगत्यापत्तेरिति अलमप्रस्तुतविचारेण इति वदन्ति । \</23.1\>  
\<23.2\> व्यधिकरणधर्मावच्छिन्नाभावस्य संबन्धावच्छिन्नप्रतियोगिताकत्वसमर्थनम् ।

   गादाधरी

 तदपि न साधीयः । निखिलाभावस्य किंचिद्विशिष्टस्वाभावनिष्ठप्रतियोगितावच्छेदकीभूतदैशिकविशेषणतासंबन्धेन तादृशप्रतियोगिसामानाधिकरण्यसत्त्वेन व्यभिचारिणि अतिव्याप्तेः । यावत्प्रतियोगितावच्छेदकसंबन्धेन प्रतियोगिसामानाधिकरण्यनिवेशे च निखिलव्यधिकरणधर्मावच्छिन्नाभावानाम् ऐक्यमते निखिलसंबन्धानामेव एकैकतादृशाभावप्रतियोगितावच्छेदकतया क्वचिदपि हेत्वधिकरणे संयोगविषयित्वादिरूपसकलसंबन्धेन प्रतियोगिनोऽवृत्तेः असंभवापत्तेः । प्रकारान्तरानुसरणे च गौरवादिति । \</23.2\>  
\<24\> रूपादीतिग्रन्थावतारः ।  
   दीधितिः

 रूपादिसामान्याभावे साध्ये पृथिवीत्वादिकं सद्धेतुरेव । प्रलये परमाणौ उत्पत्तिकाले चावयविनि तत्सत्वात् ।  
   गादाधरी

 अथ यावत्त्वमनुपादाय साध्यतावच्छेदकव्याप्यप्रतियोगिताकस्य तदुपादाय साध्यतावच्छेदकव्यापकप्रतियोगिताकस्य वा अभावस्य निवेशे उभयत्वावच्छिन्नसाध्यके व्यभिचारिण्यतिव्याप्तिरुक्ता । न तु रूपसामान्याभावादिसाध्यके प्राचीनमते विरुद्धे पृथिवीत्वादिहेतौ इत्यत्र किंबीजम् । तथा सति तत्रापि रूपसामान्याभावाभावस्य रूपाद्यत्मकाभावस्य स्वध्वंसप्रागभावादिरूपप्रतियोगिसामानाधिकरण्यसत्त्वेन अतिव्याप्तिसंभवात् इत्याशंकापरिहाराय तस्य स्वमते लक्ष्यत्वमेव उपपादयति - रूपादीति (पृ.159) । यथोक्तलक्षणे अतिव्याप्तिशङ्कया तु नैतद्ग्रन्थावतारः । तत्र पृथिव्यन्यत्वाद्यभावस्यापि यावदन्तर्गततया तस्य पृथिव्यां पृथिवीभेदरूपप्रतियोगिसामानाधिकरण्यासंभवेन अतिव्याप्त्यनवकाशात् ।  
 यत्तु---उत्पत्तिकालावच्छेदेन रूपसामान्याभावस्य पृथिव्यामपि सत्त्वेन न पृथिव्यन्यत्वाभावस्य रूपसामान्याभावव्यापकतावच्छेदकप्रतियोगिताकता इत्यबिसंधिपूर्विकां प्राचीनप्रवादमात्रेण असद्धेतुत्वाभिमानिनां तटस्थानां यथोक्तलक्षणे अतिव्याप्तिशङ्कां निराकरोति - रूपादीति (पृ.159) । सद्धेतुरेवेति (पृ.159) । यादृशरीत्या पृथिव्यन्यत्वाभावस्य लक्षणाघटकत्वोपपत्तिः, तादृशरीत्या साध्यवति हेतुसत्ताया अप्यावश्यकतया सद्धेतुरेवेत्यर्थ इति व्याख्यातम् ।  
 तदनुपादेयमेव । तादृशाशङ्कितुः पृथिव्यां रूपसामान्याभावसत्त्वे अविप्रतिपत्तावेव अतिव्याप्तिशङ्कासंभवेन अग्रे पृथिव्यां रूपसामान्याभावव्यवस्थापनौपयिकाकाङ्क्षानुपपत्त्या तदसांगत्यापत्तेः ।  
 प्रलये (पृ.159) - महाप्रलये । परमाणूनां नित्यतया तत्रोत्पत्तिकालावच्छेदेन रूपसामान्याभावासंभव इति भावः ।  
 यद्यपि पाकाद्‌रूपनाशोत्पत्तिकाले पूर्वरूपात्मकप्रतिबन्धकसत्त्वेन रूपान्तरानुत्पादेन इदानीमपि परमाणौ रूपसामान्याभावसंभवः, तथापि अविनश्यदवस्थस्य रूपस्य रूपप्रतिबन्धकत्वे पूर्वरूपनाशोत्पत्तिक्षण एव पाकजरूपोत्पत्तिसंभव इत्यभिप्रायेण प्रलयपर्यन्तानुधावनम् ।  
 उत्पत्तिकाले इति (पृ.159) । अवयविद्रव्यस्य जन्यतयां प्रलये असत्त्वात् तदवच्छेदेन तत्राभावासंभव इति भावः । तत्सत्त्वात् (पृ.159) - रूपादिसामान्याभावसत्त्वात् । \</24\>  
\<25\> सामान्यधर्मावच्छिन्नप्रतियोगिताकाभावस्य अत्यन्ताभावात्मकतया दोषमाशङ्क्य निरसनम् ।  
   दीधितिः

 न च प्रतियोगिवद् ध्वंसप्रागभावयोः अत्यन्ताभावविरोधित्वम् । मानाभावात् । अत एव \`अन्तरा श्यामे रक्तं रूपं नास्ति' इति प्रत्ययः । न च एष रक्तिमध्वंसाद्यवगाही । पूर्वापररक्तिमध्वंसप्रागभाववति मध्ये रक्तेऽपि तथा प्रत्ययप्रसङ्गात् ।  
   
   गादाधरी

 ननु सामान्यधर्मावच्छिन्नप्रतियोगिताकाभावस्य अत्यन्ताभावात्मकतया रुपप्रागभाववत्युत्पत्तिकालावच्छिन्नावयविनि रूपध्वंसवति प्रलयावच्छिन्नपरमाणौ कथं रूपसामान्याभावसंभवः ? ध्वंसप्रागभावयोः अत्यन्ताभावविरोधित्वात् इत्याशङ्क्य निरस्यतिन चेति । प्रतियोगिवदिति । यथा प्रतियोगिनः एककालावच्छिन्नैकदेशावृत्तित्वरूपस्वात्यन्ताभावविरोधिता तथा स्वध्वंसप्रागभावयोरपि स्वात्यन्ताभावविरोधिता इति न इत्यर्थः । मानाभावादिति ।  
 ननु रूपध्वंसप्रागभावावच्छिन्नाधिकरणे तदत्यन्ताभावस्य वृत्तौ प्रमाणाभावः । घटाद्युत्पत्तिक्षणे तद्द्वितीयक्षणे च तत्प्रत्यक्षासंभवेन तद्वृत्तित्वेन रूपात्यन्ताभावप्रत्यक्षस्य सुतरामसंभवात् । द्वितीयादिक्षणावच्छेदेन रूपस्यैव तत्रोत्पत्त्या तदभावीयविशेषणताया असत्त्वेन तृतीयक्षणादावपि तादृशप्रत्यक्षासंभवात् अनुभवे विप्रतिपन्नस्य प्रत्यक्षप्रमाणमुद्भाव्य निरसितुमशक्यत्वाच्च । अनुमानं चाप्रयोजकमिति ध्वंसप्रागभावयोरत्यन्ताभावविरोधित्वम् अर्थादायातमित्यत आह - अत एवेति । ध्वंसप्रागभावयोरत्यन्ताभावविरोधित्वाभावादेव ।  
 अन्तरा श्यामे - पूर्वापरदशायां रक्ते मध्यदशायां श्याम इत्यर्थः । रक्तं रूपं नास्तीति प्रत्यय इति । ध्वंसप्रागभावयोः अत्यन्ताभावविरोधित्वे तत्र पूर्वरक्तध्वंसभाविरक्तप्रागभावयोः सत्त्वेन अत्यन्ताभावावगाहिन्याः प्रमात्मकतादृशप्रतीतेः अनुपपत्तिरिति भावः ।  
 एषः - रक्तं रूपं नास्तीति प्रत्ययः । ध्वंसादीत्यादिना प्रागभावपरिग्रहः । पूर्वापरेति । यत्र घटादौ पाकात् एकरक्तरूपनाशानन्तरं रूपान्तरमुत्पन्नं तन्नाशानन्तरं च रक्तान्तरं ततः तन्नाशानन्तरोत्पन्नरूपान्तरनाशानन्तरं रक्तान्तरम् उत्पद्यते, तत्र मध्यरक्तदशायां \`रक्तं रूपं नास्ती'ति प्रतीत्यापत्तेरित्यर्थः । तत्रापि रक्तरूपध्वंसप्रागभावयोः सत्त्वादिति भावः ।  
 एतेन भवन्मते रक्तत्वावच्छिन्नप्रतियोगिताकात्यन्ताभाववत् तादृशध्वंसप्रागभावावेव तादृशप्रतीतिविषयौ । अन्तरा रक्तसमानकालिनौ पूर्वापररक्तध्वंसप्रागभावौ च न तथाविधौ इति नातिप्रसङ्ग इति निरस्तम् । तादृशध्वंसप्रागभावयोरेव रूपान्तरदशायां तादृशप्रतीतिनियामकतया तयोरपि तथात्वस्वीकारस्य आवश्यकत्वात् । तत्र मध्यरक्तध्वंसप्रागभावयोः तथात्वस्वीकारे तु पूर्वापररक्तदशायां तादृशप्रत्ययापत्तेः । \</25\>  
\<26.1\> अत्यन्ताभावस्य ध्वंसात्यन्ताभावसमनियतता इति मते दोषः ।

   गादाधरी

 अथ रक्तत्वावच्छिन्नप्रतियोगिताकत्वेन ध्वंसादिरेव तादृशप्रतीतिविषयः । इत्थं च रक्तरूपदशायां लौकिकप्रत्यक्षात्मकः तादृशप्रत्ययः आपाद्यते अनुमित्यात्मको वा ? आद्ये रक्तरूपलौकिकप्रत्यक्षसामग्र्या रक्तत्वावच्छिन्नप्रतियोगिताकत्वेन तदभावप्रत्यक्षं प्रति प्रतिबन्धकत्वात् नापत्तिः । अन्यथा भवन्मतेऽपि रूपान्तरकालावच्छेदेन तद्वृत्तिरक्तत्वावच्छिन्नात्यन्ताभावस्यैव तदानीं धर्म्यन्तरघटितसन्निकर्षात् तद्वृत्तितया प्रत्यक्षापत्तेः । विशेष्यघटितसन्निकर्षत्वेन सन्निकर्षस्य अहेतुत्वात् । रक्तरूपग्रहप्रतिबन्धकदोषादिसत्त्वे च तादृशाप्रत्यक्षस्य इष्टत्वात् ।  
 नान्त्यः । तद्रूपावच्छिन्नव्याप्यवत्ताज्ञानादिसत्त्वे आनुमानिकतथाविधप्रत्ययस्य इष्टत्वात् । न च तादृशप्रत्ययस्य प्रमात्वापत्तिः । भवन्मतेऽपि तथाविधात्यन्ताभावस्य तत्र रक्तरूपं तत्कालावगाहिनः \`इदानीमत्र रक्तरूपं नास्ती'ति प्रत्ययस्य प्रमात्वं पुनः अशक्यापादनम् । तादृशप्रत्ययेन रक्तत्वावच्छिन्नप्रतियोगिताकत्वे तत्कालावच्छिन्नत्वावगाहनात् । यदा च न तत्र रक्तरूपं तत्कालावच्छेदेनैव च ध्वंसप्रागभावयोः रक्तत्वावच्छिन्नप्रतियोगिताकत्वस्वीकारेण तादृशविषयबाधात् । तद्धर्मोपलक्षिताभावांशे तत्कालावच्छिन्नत्वावगाहिप्रत्ययस्य प्रमात्वं पुनः इष्टमेव ।  
 न च - तद्धर्मिनिष्ठध्वंसादौ तत्कालावच्छेदेन रक्तत्वावच्छिन्नप्रतियोगिताकत्वं कल्प्यते; किं वा तत्कालावच्छेदेन तत्र धर्मिण्येव रक्तत्वावच्छिन्नप्रतियोगिताकात्यन्ताभावः कल्प्यते इत्यत्र विनिगमनाविरहात् ध्वंसाद्यधिकरणे अत्यन्ताभावसिद्धेः निष्प्रत्यूहतैव इति - वाच्यम् । ध्वंसप्रागभावाधिकरणे अत्यन्ताभावाकल्पने ध्वंसादेः
अतिरिक्तात्यन्ताभावाकल्पनेन लाघवात् रक्तरूपात्यन्ताभावस्य एतन्मते रक्तरूपध्वंसात्यन्ताभावसमनियततया तस्यैव ध्वंसात्यन्ताभावत्वात् ।  
 मैवम् । तत्तद्धर्मावच्छिन्नप्रतियोगिताकत्वस्य अव्याप्यवृत्तित्वोपगमे विशेषाभावानामेव अधिकरणविशेषावच्छेदेन सामान्यधर्मावच्छिन्नप्रतियोगिताकत्वसंभवात् अतिरिक्तसामान्याभावासिद्धिप्रसङ्गः । एवमेकस्यैवाभावस्य अधिकरणविशेषकालविशेषवृत्तित्वावच्छेदेन घटत्वपटत्वादिरूपनिखिलधर्मावच्छिन्नप्रतियोगिताकत्वसंभवेन अभावभेदविलोपप्रसङ्गः । एवं रक्तानधिकरणकालावच्छेदेन रक्तध्वंसादेः रक्तत्वावच्छिन्नप्रतियोगिताकत्वोपगमे तत्समानाधिकरणतत्समनियतध्वंसान्तरस्य तत्समानाधिकरणैकत्वादेरेव वा तादृशकालावच्छेदेन तत्कल्पनमादाय विनिगमनाविरहप्रसङ्गश्चेति ध्वंसप्रागभावाधिकरणे अत्यन्ताभावकल्पनमेव न्याय्यम् । \</26.1\>  
\<26.2\> अत्यन्ताभावस्य ध्वंसात्यन्ताभावसमनियतता इति मते दोषः ।  
   गादाधरी

 अथ एतादृशयुक्त्या रक्तध्वंसादिमति तदन्यन्ताभावसिद्धावपि रूपध्वंसादिमत्यां पृथिव्यां रूपत्वावच्छिन्नाभावः निर्युक्तिक एव इति चेत्, न । रूपोत्पत्तेः द्वितीयक्षणे पुनः तदधिकरणे सामान्यसामग्रीबलात् रूपान्तरोत्पत्तिवारणाय रूपं प्रति रूपत्वावच्छिन्नाभावस्य हेतुत्वं कल्पनीयम् । एवं च उत्पत्तिकाले पाकाद् रूपनाशोत्पत्तिक्षणे च रूपत्वावच्छिन्नाभावास्वीकारे तदुत्तरं रूपानुत्पादप्रसङ्गः । रूपोत्पादानन्तरं रूपसामान्यस्य पुनरुत्पादश्च प्रागभावहेतुतया दुर्वारः । रूपवत्यपि पाकजभाविरूपप्रागभावसत्त्वात् ।  
 न च - एवमपि पृथिव्यां रूपात्यन्ताभावो निर्युक्तिकः । यत्कालावच्छेदेन तत्र रूपात्यन्ताभावो भवतास्वीक्रियते तत्कालावच्छेदेन रूपप्रागभावे रूपत्वावच्छिन्नप्रतियोगिताकत्वस्वीकारेणैव उपपत्तेरिति - वाच्यम् । दत्तोत्तरत्वात् ।  
 इदं त्ववधेयम् - उक्तयुक्त्या उत्पत्तिकालावच्छेदेन घटादौ रूपत्वावच्छिन्नाभावसिद्धावपि प्रलयकालावच्छेदेन परमाणौ तत्सत्त्वे मानाभावः । एवं रूपं प्रति रूपत्वावच्छिन्नाभावहेतुत्वमेव न कल्प्यते । स्पर्शोत्पत्यनुरोधेन अवश्यकल्पनीयस्पर्शसामान्याभावस्य तद्धेतुतयैव रूपवति रूपान्तरापत्तेः शक्यवारणत्वात् । वायौ स्पर्शोत्पत्यनन्तरं स्पर्शोत्पत्तिवारणाय स्पर्शं प्रति रूपाभावहेतुतायाः वक्तुमशक्यत्वात्, स्पर्शाभावहेतुतायाः आवश्यकत्वात् ।  
 न च - रूपं प्रति स्पर्शाभावहेतुत्वे यत्र पाकाद् रूपसत्त्वे स्पर्शनाशः तत्र स्पर्शान्तरोत्पत्तिकाले रूपान्तरोत्पादप्रसङ्ग इति - वाच्यम् । एक जातीयस्यैव अग्निसंयोगस्य रूपरसगन्धस्पर्शाशकतया स्पर्शनाशकाले रूपनाशस्य आवश्यकत्वादिति ।  
 एवं ध्वंसप्रागभावाधिकरणे सामयिकात्यान्ताभावानभ्युपगन्तृमते तादृशात्यन्ताभावो न तदधिकरणे कल्प्यते । अनन्ताधिकरणेषु तादृशाभावकल्पनामपेक्ष्य लाघवाद् एकैकेषु तद्धर्मावच्छिन्नवद्भेदेषु तद्धर्मावच्छिन्नप्रतियोगिताकत्वकल्पनेनैव उपपत्तेरिति ध्येयम् । \</26.2\>  
\<27\> महाकाले प्रलयावच्छेदेन वर्तमानतया प्रतियोगिसामानाधिकरण्यमस्ति इति प्रतिपादनम् ।  
   दीधितिः

 तत्सामानाधिकरण्यं च स्वविशिष्टहेत्वधिकरणावच्छेदेन बोध्यम् । तेन गोत्वजन्यद्रव्यत्वप्रलयावृत्तित्वादिना गवादेरभावस्य गवाद्यनधिकरणधर्म्यवच्छेदेन तद्वति काले महाकाले वा वृत्तावपि \`यदा गोत्वं तदा गौः', \`यदा कालत्वं तदा जन्यद्रव्यं प्रलयावृत्तिवा' इत्यादौ नातिप्रसङ्गः । हेतुमति प्रलये तत्सामानाधिकरण्याभावात् ।

   गादाधरी

 तत्सामानाधिकरण्यम् - प्रतियोगिसामानाधिकरण्यम् । स्वविशिष्टेति । स्वम् - यत्राभावे प्रतियोगिसामानाधिकरण्यं ग्राह्यं स एव ।  
 हेत्वधिकरणावच्छेदेनेति । हेतुतावच्छेदकसंबन्धेन यद्धेतुतावच्छेदकावच्छिन्नाधिकरणं तत्सामान्यान्तर्भावेणेत्यर्थः । तेन वह्न्याद्यभावस्य धूमावयवाद्यवच्छेदेन \`द्रव्यं विशिष्टसत्त्वात्' इत्यादौ द्रव्यत्वाद्यभावस्य गुणाद्यवच्छेदेन प्रतियोगिसामानाधिकरण्यविरहेऽपि न क्षतिः । पर्वतादेः कालोपाधित्वानभ्युपगमे धूमवत्त्वप्रकारकप्रमाविषयत्वाद्यभावस्य क्वचिदपि प्रतियोगिसामानाधिकरण्यस्य उपपादयितुम् अशक्यतया \`धूमवान् वह्नेः' इत्यादौ अतिव्याप्त्यप्रसक्तेः दर्शितविवक्षाया स्थलान्तरे प्रयोजनमाह---तेन गोत्वेति । तद्वति-गवादिमति । कालिकसंबन्धेन गोत्वादिना गवादौ साध्ये प्रलयान्तर्भावेण व्यभिचारिणि गोत्वादिहेतौ लक्षणघटकानां गोत्वाद्यवच्छिन्नाभावानां गवादिमति एतत्काले गवाद्यनधिकरणदेशावच्छेदेन महाकाले च प्रलयावच्छेदेन वर्तमानतया प्रतियोगिसामानाधिकरण्यमक्षतमेव ।  
 एवं दैशिकविशेषणताविशेषेण गवादिव्यापकप्रलयान्यत्वादेरभावोऽपि तेन संबन्धेन प्रलयान्यत्वादिमति महाकाले कालिकसंबन्धेन वर्तमानतया प्रतियोगिसमानाधिकरण एव । प्रतियोगिसामानाधिकरण्यघटकीभूताभाववृत्तौ संबन्धविशेषानिवेशात् इति अतिव्याप्तिः स्यात् । निरुक्तविवक्षणे च स्वविशिष्टयावद्धेत्वधिकरणान्तर्गतप्रलयान्तर्भावेण तादृशाभावानां न प्रतियोगिसामानाधिकरण्यम् । प्रलये तत्प्रतियोगिनोऽवृत्तेः इति समुदायार्थः । गवादिव्यापकस्य चरमध्वंसादेरभावस्य योऽभावः चमरध्वंसादिः तस्य गवादिमति खण्डकाले न प्रतियोगिसामानाधिकरण्यम्, तत्र तस्य अवृत्तेः इत्यतो \`महाकाले वा' इत्युक्तम् । महाकाले च कालिकसंबन्धेन वृत्तेः तथात्वम् अक्षतमेव । \</27\>  
\<28.1\> गोसाध्यकस्थलेऽतिव्याप्तिवारणं न संभवतीति स्फुटीकरणम् ।

   गादाधरी

 गोसाध्यकस्थले साध्यव्यापकतावच्छेदकजन्यद्रव्यत्वप्रलयावृत्तित्वाद्यवच्छिन्नाभावमादाय अतिव्याप्तिवारणं न संभवति इति स्फुटीकरणाय तत्तद्रूपावच्छिन्नसाध्यकस्थलेऽपि अतिव्याप्तिमाहयदा कालत्वमित्यादिना (पृ.178) ।  
 अथ एतादृशविवक्षापेक्षया लाघवात् प्रतियोगिसामानाधिकरण्यघटकाभावीयवृत्तौ दैशिकविशेषणताविशेषसंबन्धावच्छिन्नत्वमेव निवेश्यताम् । तथा सति दैशिकविशेषणताविशेषसंबन्धेन प्रलयान्यत्वादेरभावस्य प्रतियोगिसामानाधिकरण्यविरहेण अतिव्याप्त्युद्धारस्य शक्यत्वात् ।  
 न च - एवं \`वह्निमान् धूमात्' इत्यादौ कालिकविशेषणताविशेषसंबन्धेन हेत्वधिकरणवृत्तेः द्रव्यत्वत्वादिना द्रव्यत्वादेरभावस्य दैशिकविशेषणतया द्रव्यवृत्तित्वाभावात् अव्याप्तिरितिवाच्यम् । हेतुसामानाधिकरण्यशरीरेऽपि अभावीयवृत्तौ दैशिकविशेषणताविशेषसंबन्धावच्छिन्नत्वस्य निवेशनीयत्वात् तावतापि लाघवानपायात् ।  
 न च - दैशिकविशेषणताविशेषेण प्रतियोगिसामानाधिकरण्यविवक्षणेऽपि उक्तस्थलेष्वतिव्याप्तिः तदवस्थैव । प्रलयान्यत्वाभावस्य प्रलयमात्रवृत्तेरभावमात्राधिकरणकतया प्रलयात्मकाधिकरणस्वरूपत्वात् तस्य च प्रलयान्यत्वरूपप्रतियोग्यधिकरणपरमाण्वादौ दैशिकविशेषणतया वृत्तेः इति वाच्यम् । एवमपि प्रलयान्यकालत्वप्रकारकप्रमाविशेष्यत्वादेरभावस्य प्रलयातिरिक्तगगनादावपि वर्तमानस्य प्रलयानात्मकतया प्रतियोगिसामानाधिकरण्यस्य दुरुपपादतया अतिव्याप्त्यनवकाशात् । \</28.1\>  
\<28.2\> गोसाध्यकस्थलेऽतिव्याप्तिवारणं न संभवतीति स्फुटीकरणम् ।

   गादाधरी

 मैवम् । दैशिकविशेषणतया प्रतियोगिसामानाधिकरण्यनिवेशेऽपि दैशिकविशेषणतासंबन्धेन प्रलयावृत्तिसाध्यके कालत्वादिहेतौ अतिव्याप्तिर्दुर्वारैव । तत्र प्रलयमात्रस्य व्यभिचारनिरूपकाधिकरणतया साध्यतावच्छेदकसंबन्धेन साध्यं प्रति व्यापकतावच्छेदिका यदभावीयप्रतियोगिता, व्यापकताघटकसंबन्धावच्छिन्नप्रतियोगिताकस्य तस्य प्रलयमात्रवृत्तितया प्रलयात्मकत्वात् निरुक्तरीत्यैव प्रतियोगिसमानाधिकरणत्वात् इतरसंबन्धावच्छिन्नाभावस्य प्रलयानात्मकत्वेऽपि प्रलयान्यवृत्तितया सुतरामेव प्रतियोगिसमानाधिकरणत्वादिति निरुक्तविवक्षणमावश्यकम् । एतदभिप्रेत्यैव प्रलयावृत्तिसाध्यकानुधावनं ग्रन्थकृत इति । \</28.2\>  
\<29.1\> स्ववैशिष्ट्य विशेषणप्रयोजनवर्णनदीधितिविवरणम् ।

   गादाधरी

 वस्तुतस्तु--प्रलयादिमात्रवृत्तेरभावस्य प्रलयाद्यनात्मकत्वेऽपि दर्शितस्थलेषु उक्तविवक्षामन्तरेण अतिव्याप्तिवारणमशक्यम् । प्रलयान्यत्वादेरभावस्यापि स्वप्रतियोगिनिष्ठव्यापकताघटकस्वरूपसंबन्धेन प्रलयात्मकनानाध्वंसान्तर्गतयक्तिंचिद्‌ध्वंसवृत्तित्वविशिष्टस्वाभावरूपप्रतियोगिनोऽधिकरणे ध्वंसान्तरे स्वस्य प्रतियोगिसमानाधिकरणत्वात् । यत्किञ्चिद्‌ध्वंसान्यत्वाभावस्य यत्किञ्चिद्‌ध्वंसमात्रवृत्तेः तद्‌ध्वंसवृत्तित्वविशिष्टस्वाभावाधिकरणं ध्वंसान्तरे असत्त्वेऽपि कालिकसंबन्धावच्छिन्नप्रतियोगिताकस्वाभावस्य स्वानधिकरणध्वंसावच्छेदेन स्वाधिकरणेऽपि सत्त्वेन तत्रैव तत्प्रतियोगिसमानाधिकरणत्वात् प्रलयान्यविषयकत्वोपलक्षितप्रमाया विषयतासंबन्धेन केवलान्वयितया तादृशसंबन्धावच्छिन्नतादृशप्रमाभावाप्रसिद्धेः । प्रलयान्यविषयकत्वविशिष्टप्रमाभावस्य प्रलये प्रसिद्धावपि प्रलये तदन्यविषयकनित्यप्रमारूपप्रतियोगिसमानाधिकरणत्वात् प्रलयाविषयकप्रमाभावस्य च जन्यप्रमामात्रप्रतियोगिकतया कालिकाव्याप्यवृत्तित्वेन प्रतियोगिमत्यपि तच्छून्यकालावच्छेदेन वृत्तेः तादृशाभावमादाय अतिव्याप्तिवारणासंभवात् । उक्तविवक्षणे तु प्रलये प्रलयाविषयकप्रमाभावस्य विषयतया प्रतियोगिसमानाधिकरणत्वविरहात् अतिव्याप्तिवारणसंभवः । एवम् उक्तरीत्या \`घटत्वाभाववान् मेयत्वात्' इत्यादावपि व्यावृत्तिः बोध्या ।  
 हेतुमति प्रलये इति (पृ.178) । हेतुमत्सामान्यान्तर्गतप्रलयान्तर्भावेण इत्यर्थः । तत्सामानाधिकरण्याभावात् (पृ.178) --- गवादिरूपप्रतियोगिसामानाधिकरण्याभावात् । अत्र गवादेरभावस्य इत्यनुषज्यते । \</29.1\>  
\<29.2\> स्ववैशिष्ट्य विशेषणप्रयोजनवर्णनदीधितिविवरणम् ।

   दीधितिः

 \`स्वविशिष्टे'ति विशेषणात् \`कपिसंयोगाभाववान् मेयत्वात्' इत्यादौ संयोगाद्यात्मकसाध्याभावस्य सकलहेत्वधिकरणावृत्तित्वेऽपि नाव्याप्तिः ।

   गादाधरी

 हेतुमति स्ववैशिष्ट्यनिवेशनफलमाह - स्वविशिष्टेतीति । सांप्रदायिकैः द्रव्ये संयोगसामान्यभावानभ्युपगमात् सद्धेतुत्वार्थ कपिसंयोगभावपर्यन्तानुधावनम् । सकलहेत्वधिकरणावृत्तित्वेऽपीति । नित्यगुणादौ केनापिसंबन्धेन कपिसंयोगासत्त्वादिति भावः । एतेन हेत्वधिकरणसामान्यान्तर्भावेण प्रतियोगिसामानाधिकरण्यं नास्तीति सूचितम् । नाव्याप्तिरिति । नित्यगुणादेः स्वविशिष्टत्वाभावात् तदन्तर्भावेण अतथात्वेऽपि स्वविशिष्टहेत्वधिकरणान्तर्भावेण तथात्वस्य अक्षतत्वात् ।  
 अत्र व्यापकताघटकाभावे उक्तयुक्त्या प्रतियोगिवैयधिकरण्यस्य निवेशनीयतया साध्यवद्यत्किंचिद्व्यक्त्यसम्बद्धस्वविशिष्टसामान्यकभिन्नत्वरूपव्यापकतावच्छेदकत्वस्य निवेशनीयतया वा कपिसंयोगाभावादिनिष्ठप्रतियोगिताया अपि व्यापकतावच्छेदकतानिर्वाह इत्यभिप्रेत्य कपिसंयोगाद्यात्मकाभावमादाय अव्याप्तिराशङ्किता । अन्यथा पुनः \`सत्तावान् जातेः' इत्यादौ काले कालिकसंबन्धेन हेतुसमानाधिकरणानां सत्तात्वाद्यवच्छिन्नाभावानां हेत्वधिकरणसामान्यान्तर्गतगगनाद्यन्तर्भावेण प्रतियोगिसामानाधिकरण्यविरहात् प्रसक्ताव्याप्तेर्वारणाय स्वविशिष्टेति विशेषणमावश्यकमिति । आदिपदग्राह्यमपि तादृशस्थलमेवेत्यपि बोध्यम् । \</29.2\>  
\<30\> स्वयं लधुलक्षणकथनम् ।  
   गादाधरी

 अत्र तु साध्यतावच्छेदकावच्छिन्नव्यापकतावच्छेदकप्रतियोगिताका यावन्तोऽभावाः यद्धेतुतावच्छेदकविशिष्टाधिकरणसामान्यान्तर्भावेण यत्र कुत्रचित् तत्तत्प्रतियोगिसामानाधिकरण्यकाः साध्यतावच्छेदकावच्छिन्नव्यापकतावच्छेदकप्रतियोगिताका यावन्तोऽभावाः यद्रूपविशिष्टाधिकरणत्वव्यापकतावच्छेदकप्रतियोगिताकाः तद्रूपवत्त्वम् इत्यादिकं तादृशाभावे हेतुसामानाधिकरण्यविशेषणाघटितं हेत्वधिकरणे स्वविशिष्टत्वविशेषणाघटितं च व्यधिकरणधर्मावच्छिन्नाभावघटितं लघुलक्षणं संभवतीति बोध्यम् । \</30\>  
\<31.1\> जलादीति ग्रन्थावतारः ।  
   दीधितिः

 जलादिवृत्तित्वविशिष्टगोत्वाद्यभावस्याभावः जलत्वाद्यभाव एव; न तु धूमाद्यभावः । जलादावपि तदभावप्रत्ययप्रसङ्गात् ।  
   गादाधरी

 ननु \`धूमवान् वह्नेः' इत्यादौ अतिव्याप्तिः । धूमाभावादेरपि अयोगोलकादौ गोत्वाभावरूपप्रतियोगिसमानाधिकरणत्वात् । गोत्वाद्यभावस्य तत्प्रतियोगित्वं च धूमाभावे \`जलवृत्तित्वविशिष्टगोत्वाभावो नास्ति' इति प्रतीतिनियामकाभावस्य अभावाधिकरणकाभावप्रतियोगिकाभावतया अधिकरणीभूतधूमाभावस्वरूपत्वात् जलवृत्तित्वविशिष्टगोत्वाभावस्य शुद्धविशेष्यानतिरिक्तत्वाद् इत्याशङ्क्य जलवृत्तित्वविशिष्टगोत्वाभावाभावस्य धूमाभावातिरिक्तक्लृप्ताभावस्वरूपतां प्रदर्शयन् तत्स्वरूपतां प्रतिक्षिपति जलेत्यादिना (पृ.195) । \</31.1\>  
\<31.2\> जलादीति ग्रन्थावतारः ।  
   गादाधरी

 न च - धूमाभावस्य स्वप्रतियोगिनिष्ठव्यापकताघटकयावत्संबन्धान्तर्गतसंयोगसंबन्धेन प्रतियोगिसामानाधिकरण्यविरहात् कथम् अतिव्याप्तिशङ्का इति - वाच्यम् ।  
 जलवृतित्वविशिष्टगोत्वाभावद्रव्यान्यतराभावस्यापि उक्तयुक्त्या धूमाभावस्वरूपतासंभवात् संयोगसंबन्धेन द्रव्यात्मकप्रतियोगिनैव सामानाधिकरण्यसत्त्वात् । \</31.2\>  
\<31.3\> जलादीति ग्रन्थावतारः ।  
   गादाधरी

 न च - एवं जलवृत्तिद्रव्यमेव तत्प्रतियोगि, तस्यैवप्रतियोगितावच्छेदकजलवृत्तित्ववैशिष्ट्याक्रान्तत्वात् तस्य च धूमाभावविशिष्टसकलवह्निमतिवृत्तौ मानाभावात् नातिव्याप्तिप्रसक्तिः । यदि च जलवृत्तित्ववैशिष्ट्यम् अन्यतरत्वघटकीभूतभेदप्रतियोगिनि गोत्वाभावत्वावच्छिन्न एव विशेषणम्, न तु अन्यतरत्वावच्छिन्ने विशेषणतया प्रतियोगितावच्छेदकमिति जलावृत्तिद्रव्यस्यापि तत्प्रतियोगित्वमित्युच्यते तदा तादृशाभावस्य विशिष्टाभावपनात्मकतया अन्यतरत्वरूपप्रतियोगितावच्छेदकविशिष्टगोत्वाभावाधिकरणधूमाभाववाद्यधिकरणकत्वानुपपत्तिरिति वाच्यम् ।  
 जलवृत्तिद्रव्यं धूमाभावविशिष्टयादृशहेत्वधिकरणे नियमतवर्तते, तादृशव्यभिचारिहेतुकस्थल एव धूमाभावात्मकनिरुक्तविशिष्टाभावप्रतियोगिद्रव्यसामानाधिकरण्यमादाय अतिव्याप्तिमाशङ्क्य जलादिवृत्तित्वेत्यादिग्रन्थस्य अवतरणीयत्वात् । \</31.3\>  
\<31.4\> जलादीति ग्रन्थावतारः ।  
   गादाधरी

 न च - एवं तादृशान्यतराभावस्यैव धूमाभावस्वरूपताप्रतिक्षेप उचित इति विशिष्टगोत्वाद्यभावस्याभाव इति ग्रन्थासङ्गतिर्दुवारैव इति - वाच्यम् ।  
 तादृशग्रन्थस्यापि गोत्वाभावप्रतियोगिकाभावत्वेन रूपेण जलवृत्तित्वविशिष्टतादृशान्यतरत्वावच्छिन्नप्रतियोगिताकाभावपरत्वात् । \</31.4\>  
\<31.5\> जलादीति ग्रन्थावतारः ।  
   गादाधरी

 न च - एवमपि अयोगोलकभेदाभावस्य अयोगोलकत्वादि रूपभावात्मकस्य स्वनिष्ठजलवृत्तित्वविशिष्टगोत्वाभावाभावस्वरूपताविरहात् तस्य प्रतियोगिसामानाधिकरण्यं न घटत इति अतिव्याप्त्यप्रसक्तिः । साध्यतावच्छेदकसंबन्धेन व्यापकताया लक्षणघटकत्वं प्रागेव दूषितम् । अतो नायोगोलकभेदाभावस्य लक्षणघटकत्वासंभव इति - वाच्यम् ।  
 अयोगोलकभेदाभावादेरपि पूर्वक्षणवृत्तित्वविशिष्टस्वाभावरूपप्रतियोगिसामानाधिकरण्यसंभवात् । \</31.5\>  
\<31.6\> जलादीति ग्रन्थावतारः ।  
   गादाधरी

 न च - एवं धूमाबावस्य गोत्वाभावाद्यप्रतियोगिकत्वेऽपि पूर्वक्षणवृत्तित्वविशिष्टस्वाभावरूपप्रतियोगिसामानाधिकरण्यसत्त्वात् अतिव्याप्तितादवस्थ्यम् इति - वाच्यम् ।  
 तादृशप्रतियोगिनः स्वप्रतियोगिनिष्ठव्यापकताघटकयावत्संबन्धान्तर्गतसंयोगादिना सामानाधिकरण्यविरहात् \`घटत्वाभाववान् मेयत्वात्' इत्यादावपि घटत्वाभावादिप्रकारकप्रमाभावस्य यावद्व्यापकताघटकसंबन्धान्तर्गतविशेष्यतासंबन्धेन प्रतियोगिसामानाधिकरण्यविरहेण अतिव्याप्त्यनवकाशात् । \</31.6\>  
\<31.7\> जलादीति ग्रन्थावतारः ।  
   गादाधरी

 न च - एवं जलवृत्तित्वविशिष्टागोत्वाभावद्रव्यान्यतराभावस्य धूमाभावस्वरूपतया संयोगेन प्रतियोगिसामानाधिकरण्यसंभवेऽपि धूमादिप्रकारकप्रमाभावस्य यावद्व्यापकताघटकसंबन्धान्तर्गतविशेष्यतासंबन्धेन प्रतियोगिसामानाधिकरण्याभावात् \`धूमवान् वह्नेः' इत्यादौ अतिव्याप्त्यप्रसक्त्या तादृशाभावस्य धूमाभावस्वरूपताप्रतिक्षेपो न युक्त इति - वाच्यम् ।  
 तादृशाभावस्य तत्स्वरूपत्वे तुल्ययुक्त्या धूमादिप्रकारकप्रमाभावनिष्ठस्य जलादिवृत्तित्वविशिष्टगोत्वाभावद्रव्यत्वप्रकारकप्रमान्यतराभावस्य तत्स्वरूपतया द्रव्यत्वप्रकारकप्रमाया अपि तत्प्रतियोगित्वेन तयैव समं विशेष्यतासंबन्धेन तादृशाभावस्य सामानाधिकरण्यसत्त्वात् अतिव्याप्तिप्रसक्तेरिति । \</31.7\>  
\<32.1\> द्वितीयलक्षणवतारः ।  
   दीधितिः

 यत्समानाधिकरणानां साध्यतावच्छेदकावच्छिन्नव्यापकतावच्छेदकरूपावच्छिन्नप्रतियोगिताकानां यावतामभावानां प्रतियोगितावच्छेदकावच्छिन्नसामानाधिकरण्यं तत्त्वं वा तत् ।  
   गादाधरी

 नन्वेवमपि \`धूमवान् वह्नेः' इत्यादौ अतिव्याप्तिर्दुर्वारैव । उक्ताभावस्य जलत्वाद्यभावस्वरूपत्वे तु तुल्ययुक्त्या धूमवद्वृत्तित्वविशिष्टतादृशाभावस्य धूमाभावस्वरूपत्वेन द्रव्यसामान्यस्य तत्प्रतियोगित्वानपायात् । एवं धूमाद्यभावस्य धूमत्वादिना प्रमेयसामान्याभावसमनियतत्वेन तत्तदभिन्नत्वोपगमात् प्रमेयमात्रस्यैव तत्प्रतियोगित्वात् ।  
 यदि च धूमत्वादिना \`प्रमेयं नास्ति' इत्यादि प्रतीतौ धूममात्रस्यैव प्रतियोगित्वग्रहः न प्रमेयान्तरस्य, अथ वा प्रतियोगिसामानाधिकरण्यशरीरे न्यूनवृत्तिसमानाधिकरणधर्मानवच्छिन्नप्रतियोगिता निवेशनीया, एवं च तादृशप्रतियोगिताको हेतुसमानाधिकरणाभावो ग्राह्यः, यावत्प्रमेयनिष्ठप्रतियोगिता च तथाविधधूमत्वावच्छिन्नैव, तादृशधर्मानवच्छिन्ना च धूमादिमात्रवृत्तिधूमाभावीयप्रतियोगितैव, तदाश्रयसामानाधिकरण्यं च नायोगोलकाद्यन्तर्भावेण इति मन्यते - तदापि धूमाभावस्य वन्हिधूमोभयत्वावच्छिन्नाभावसमनियततया तदभिन्नत्वेन वह्नेरपि तदभावप्रतियोगितया, अयोगोलकान्यत्वाभावस्य अयोगोलकान्यवृत्तित्वविशिष्टाकाशाभावाभावसमनियततया तदभिन्नत्वेन आकाशाभावस्यापि तत्प्रतियोगितया, धूमवत्त्वप्रकारकप्रमाभावस्य धूमवद्विशेष्यकत्वविशिष्टद्रव्यत्वादिप्रकारकप्रमाभावसमनियततया द्रव्यत्वादिप्रकारकप्रमाया अपि तत्प्रतियोगित्वेन धूमभेदस्य धूमत्वसदुभयत्वावच्छिन्नाभावसमनियतत्वेन सन्मात्रस्यैव तत्प्रतियोगितया हेतुसमानाधिकरणतादृशाभावानां स्वविशिष्टयावद्धेत्वधिकरणान्तर्भावेण दर्शितप्रतियोगिभिः सामानाधिकरण्यमक्षतमेव इति अतिव्याप्तिः । \</32.1\>  
\<32.2\> द्वितीयलक्षणावतारः ।  
   गादाधरी

 अथ साध्यतावच्छेदकावच्छिन्नव्यापकतावच्छेदिका या या प्रतियोगिता तत्तन्निरूपकाभावानां स्वविशिष्टयावद्धेत्वधिकरणान्तर्भावेण तत्तत्प्रतियोगिताश्रयसामानाधिकरण्यं विवक्षणीयम् इति नातिव्याप्तिरिति चेत् - तर्हि तादृशी या या प्रतियोगिता तदाश्रयसामानाधिकरण्यं यत्र क्वचिद् यावद्यदधिकरणान्तर्भावेण तत्त्वम् इत्येतावतैव सामञ्जस्ये अभावे यावत्त्वस्य तत्तत्प्रतियोगितानिरूपकत्वस्य हेतुसामानाधिकरण्यस्य विशेषणस्य हेत्वधिकरणे च स्वविशिष्टत्वविशेषणस्य वैयर्थ्यप्रसङ्गः । एवं सर्वत्र हेतुसमानाधिकरणम् उभयत्वावच्छिन्नप्रतियोगिताकं साध्याभावम् आदाय लक्षणसमन्वयसंभवात् व्यधिकरणधर्मावच्छिन्नाभावस्य अप्रामाणिकत्वेऽपि क्षतिविरहेण एतादृशव्याप्तिलक्षणशङ्कायां \`प्रतियोग्यवृत्तिश्च' इत्यादिना तादृशाभावखण्डनस्य असङ्गत्यापत्तिः । अतो लक्षणान्तरमाह - यत्समानाधिकरणानाम् इति (पृ.205) ।  
 अत्रापि यत्तत्पदयोः पूर्ववत् यत्तद्धर्मावच्छिन्नपरता बोध्या । \`वह्निमान् धूमात्' इत्यादौ साध्यतावच्छेदकावच्छिन्नव्यापकतावच्छेदकधर्मावच्छिन्नप्रतियोगिताकाभावाः वन्हित्वादिना घटाद्यभावा एव । तेषां च स्वविशिष्टयावद्धेत्वधिकरणान्तर्भावेण वन्हित्वादिरूपप्रतियोगितावच्छेदकावच्छिन्नसमानाधिकरणतया लक्षणसमन्वयः । अत्रापि प्रतियोगिसामानाधिकरण्यनिवेशे उक्तक्रमेण \`धूमवान् वह्नः' इत्यादावतिव्याप्तिः । अतः प्रतियोगितावच्छेदकावच्छिन्नसामानाधिकरण्यनिवेशः । तथा च धूमाद्यभावानां वन्हिधूमोभयत्वावच्छिन्नप्रतियोगिताश्रयवह्न्यादिसामानाधिकरण्यसत्त्वेऽपि प्रतियोगितावच्छेदकीभूततादृशोभयत्वावच्छिन्नसामानाधिकरण्याभावात् नातिव्याप्तिः ।  
 एवं तादृशाभावाधिकरणधूमवद्वृत्तित्वविशिष्टगोत्वाभावद्रव्यान्यतराभावस्य धूमाबावस्वरूपत्वेऽपि तादृशाभावप्रतियोगितावच्छेदकधूमवद्वृत्तित्वविशिष्टत्वावच्छिन्नेन समं तादृशाभावस्य स्वविशिष्टहेत्वधिकरणान्तर्भावेण प्रतियोगिसामानाधिकरण्यविरहात् नातिव्याप्तिः । \</32.2\>  
\<33.1\> लक्षणघटकपदप्रयोजनम् ।   
   गादाधरी

 \`द्रव्यत्वेन धूमो नास्ति' इत्यादि प्रतीतौ च द्रव्यत्वादेः प्रतियोगितावच्छेदकत्वं न भासते, अपि तु धूमत्वादेरेव । द्रव्यत्वादेस्तु तृतीयोल्लिखितवैशिष्ट्यमात्रं धूमादौ भासत इत्युपेयते । अतः तादृशाप्रतीतिविषयाभावस्य धूमाभावादिसमनियततया तत्प्रतियोगितावच्छेदकं द्रव्यत्वादिकमपि धूमाभावप्रतियोगितावच्छेदकमिति प्रतियोगितावच्छेदकावच्छिन्नसामानाधिकरण्यविवक्षणेऽपि अतिव्याप्तेर्दुर्वारता इत्याशङ्काया नावकाशः । \</33.1\>  
\<33.2\> लक्षणघटकपदप्रयोजनम् ।  
   गादाधरी

 एतेन धूमकालावच्छिन्नधूमवद्वृत्तित्वविशिष्टस्य वन्हित्वरूपेण योऽभावः तस्य धूमाभावसमनियततया वन्हित्वमपि धूमाभावप्रतियोगितावच्छेदकम् इति - अपास्तम् । वन्हित्वेन तादृशधूमवद्वृत्तित्वविशिष्टं नास्तीति प्रतीतौ तादृशधूमवद्वृत्तित्ववैशिष्ट्यस्यैव प्रतियोगितावच्छेदकत्वावगाहनोपगमात् । अन्यथा धूमवद्वृत्तित्वविशिष्टवह्निमति धूमशून्ये वन्हित्वरूपप्रतियोगितावच्छेदकविशिष्टविन्हिरूपप्रतियोगिसत्त्वेन तादृशप्रतीत्यनुदयप्रसङ्गात् । अस्तु वा तत्र तादृशवैशिष्ट्यसहितस्यैव वन्हित्वस्य तथात्वम् । तावतापि न क्षतिः । प्रतियोगितावच्छेदकपदस्य प्रतियोगितावच्छेदकतापर्याप्त्यधिकरणार्थकत्वात् । \</33.2\>  
\<33.3\> लक्षणघटकपदप्रयोजनम् ।  
   गादाधरी

 अथ एवमपि \`घटभिन्नत्वेन धूमघटान्यतरन्नास्ति' इत्यत्र घटधूमान्यतरत्वमात्रस्य न प्रतियोगितावच्छेदकत्वभानम् । धूमशून्ये घटवति तादृशप्रतीत्यनुपपत्तेः । नापि घटभिन्नत्वसहितस्य तस्य, गौरवात् । किन्तु घटभिन्नत्वमात्रस्यैव । एवं च तादृशाभावस्य धूमाभावसमनियततया धूमाभावस्यापि घटभिन्नत्वं प्रतियोगितावच्छेदकम् ।  
 एवं भेदत्वेन अयोगोकलभेदघटात्यन्ताभावान्यतराभावस्य अयोगोलकभेदत्वावच्छिन्नाभावसमनियततया भेदत्वमपि अयोगोलकभेदाभावप्रतियोगितावच्छेदकम् ।  
 एवं द्रव्यत्वभिन्नत्वेन द्रव्यत्वधूमत्वान्यतराभावस्य धूमभेदसमनियततया द्रव्यत्वभिन्नत्वमपि धूमभेदप्रतियोगितावच्छेदकम् । तादृशधर्मावच्छिन्नानां च अयोगोलकादावपि सत्त्वात् अतिव्याप्तिस्तदवस्थैव इति चेत्---\</33.3\>  
\<33.4\> लक्षणघटकपदप्रयोजनम् ।  
   गादाधरी

 ---तर्हि प्रतियोगितावच्छेदकेत्यनेन प्रतियोगिताया न्यूनवृत्तिभिन्नं सद् यत् अवच्छेदकं तदेव विवक्षणीयम् । न्यूनवृत्तित्वं च स्वसमानाधिकरणभेदप्रतियोगितावच्छेदकत्वे सति स्वसमानाधिकरणत्वम् । तद्भिन्नत्वं च व्यधिकरणधर्मसाधारणम् । घटधूमान्यतरादिनिष्ठप्रतियोगिताया न्यूनवृत्त्येव घटभिन्नत्वादिकम् । \</33.4\>  
\<33.5\> लक्षणघटकपदप्रयोजनम् ।  
   गादाधरी

 न च - \`वन्हित्वेन प्रमेयं नास्ति' इत्यत्र प्रमेयसामान्यवृत्तित्वेन वन्हित्वावच्छिन्नप्रतियोगिता या प्रतीयते, \`वन्हिर्नास्ति' इत्यत्रापि वन्हिवृत्तितया सैव प्रतीयत इत्युपेयते । एकधर्मावच्छिन्नविभिन्नप्रतियोगिताकल्पने गौरवात् । तथा च कालिकसंबन्धेन हेतुसमानाधिकरणवन्हित्वावच्छिन्नवह्न्याद्यभावप्रतियोगिताया न्यूनवृत्तिभिन्नावच्छेदकाप्रसिद्ध्या अव्याप्तिरितिवाच्यम् । \`वन्हित्वेन प्रमेयं नास्ति' इति प्रतीतौ प्रमेयत्वविशेषितस्य वह्नेरेव प्रतियोगिता भासते नान्यस्य इत्यभ्युपगमात् तादृशाभावप्रतियोगितायां प्रमेयसामान्यवृत्तित्वस्यैव असिद्धेः । \</33.5\>  
\<33.6\> लक्षणघटकपदप्रयोजनम् ।  
   गादाधरी

 अथ वा प्रतियोगितावच्छेदकपदं प्रतियोगिताया अनतिरिक्तवृत्ति सद् यदवच्छेदकं तत्परम् । अनतिरिक्तवृत्तित्वं च स्वव्यापकतत्कान्यत्व - तत्सामानाधिकरण्योभयाभाववत्त्वम् । तथात्वं च व्यधिकरणधर्मसाधारणमपि । घटधूमान्यतरादिनिष्ठप्रतियोगितायाश्च अतिरिक्तवृत्येव घटभिन्नत्वादिकम् । तादृशप्रतियोगिताया यावद्धटभिन्नादिसाधारण्याप्रसक्तेः । वन्हित्वाद्यवच्छिन्नप्रतियोगितायाः प्रमेयसामान्यवृत्तित्वेऽपि तदनतिरिक्तवृत्त्यवच्छेदकं वन्हित्वादिकमेव । स्वव्यापकतत्कान्यत्वस्य अवृत्तौ प्रसिद्धत्वात् इति नानुपपत्तिगन्धोऽपीति । \</33.6\>  
\<33.7\> लक्षणघटकपदप्रयोजनम् ।  
   गादाधरी

 प्रतियोगितायाः स्वन्यूनवृत्तिभिन्नाया यदवच्छेदकं तदवच्छिन्नसामानाधिकरण्यं विवक्षितम् । न्यूनवृत्तित्वं च सामानाधिकरण्यघटितमिति व्यधिकरणधर्मपरिग्रहः । \</33.7\>  
\<33.8\> लक्षणघटकपदप्रयोजनम् ।  
   गादाधरी

 तत्प्रतियोगितासमानाधिकरणं सत् तत्प्रतियोगितानिरूपकाभाववद्वृत्तितावच्छेदकं यत् तदन्यप्रतियोगितावच्छेदकं वा निवेश्यम् । \</33.8\>  
\<33.9\> लक्षणघटकपदप्रयोजनम् ।  
   गादाधरी

 एतल्लक्षणे साध्यतावच्छेदकावच्छिन्नव्यापकतावच्छेदकप्रतियोगिताकाभावनिवेशे \`वन्हिमान् धूमात्' इत्यादौ वन्हित्वादिना घटाभावसमनियतत्वेन घटत्वादिना वह्न्याद्यभावस्य हेत्वधिकरणावच्छेदेनवह्न्यादिरूपप्रतियोगिसामानाधिकरण्यसंभवेऽपि वह्निघटोभयत्वावच्छिन्नाभावस्यापि तथाविधतया तस्य प्रतियोगितावच्छेदकावच्छिन्नसामानाधिकरण्याभावेन असंभव इत्यतो व्यापकतावच्छेदकरूपावच्छिन्नप्रतियोगिताकत्वमुक्तम् ।  
 अत एव व्यधिकरणधर्मावच्छिन्नाभावानभ्युपगमे हेतुसमानाधिकरणस्य साध्यतावच्छेदकावच्छिन्नव्यापकतावच्छेदकरूपावच्छिन्नाभावस्य अप्रसिद्ध्या असंभवः, \`अयम् आत्मा ज्ञानात्' इत्यादौ केवलान्वयिसाध्यके च अव्याप्तिर्वा भवतीत्यभिप्रायकतया \`प्रतियोग्यवृत्तिश्चे'त्यादि ग्रन्थसङ्गतिः । \</33.9\>  
\<33.10\> लक्षणघटकपदप्रयोजनम् ।  
   गादाधरी

 न च - \`अयम् आमा ज्ञानात्' इत्यादौ पूर्वक्षणवृत्तित्वविशिष्टात्मत्वत्वादेः आत्मत्वादिव्यापकतावच्छेदकतया तदवच्छिन्नाभावस्य उत्तरक्षणावच्छेदेन हेतुसमानाधिकरणतया \`इदं वाच्यं ज्ञेयत्वात्' इत्यादावपि एतत्क्षणान्यवृत्तित्वविशिष्टवाच्यत्वत्वादेः विषयतासंबन्धेन जन्यज्ञानत्वविश्वविषयकजन्यज्ञाननिष्ठतद्व्यक्तित्वादेः साध्यव्यापकतावच्छेदकतया तदवच्छिन्नाभावस्य एतत्क्षणावच्छेदेन प्रलयावच्छेदेन च हेतुसमानाधिकरणतया व्यधिकरणधर्मावच्छिन्नाभावानभ्युपगमेऽपि न तादृशाभावाप्रसिद्धिरिति - वाच्यम् ।  
 प्रतियोगिवैयधिकरण्याघटितव्यापकताया एव निवेशनीयतया निरुक्तधर्मावच्छिन्नाभावानामपि साध्यवति सत्त्वेन तादृशधर्माणां व्यापकतावच्छेदकत्वासंभवात् । \</33.10\>  
\<33.11\> लक्षणघटकपदप्रयोजनम् ।  
   गादाधरी

 न च - साध्यतावच्छेदकावच्छिन्नप्रतियोगिताकभाव एव किं न निवेश्यते ? प्रमेयसाध्यकस्थले संयोगसमवायादिरूपव्यधिकरणसंबन्धावच्छिन्नप्रमेयत्वादिनिष्ठप्रतियोगितावच्छेदकताकाभावमादाय लक्षणसमन्वयसंभवात् इति - वाच्यम् ।  
 तथा सति लघुरूपसमनियतगुरुधर्मस्य अभावप्रतियोगितानवच्छेदकत्वेन तद्रूपावच्छिन्नसाध्यके तथाविधाभावाप्रसिद्ध्या अव्याप्त्यापत्तेः । \</33.11\>  
\<33.12\> लक्षणघटकपदप्रयोजनम् ।  
   गादाधरी

 अत्र च \`ज्ञानवान् आत्ममहाकालान्यतरत्वात्' इत्यादौ अतिव्याप्तिवारणाय साध्यतावच्छेदसंबन्धेन व्यापकत्वं तेनैव संबन्धेन प्रतियोगिसामानाधिकरण्यं विवक्षणीयम् । महाकालान्यत्वविशिष्टघटादिसाध्यकस्थले कालत्वादेः व्यभिचारित्वेऽपि तत्र हेतुसमानाधिकरणस्य महाकालान्यत्वविशिष्टघटाद्यभावस्य प्रतियोगितावच्छेदकविशिष्टसामानाधिकरण्याभावेन अतिव्याप्त्यसंभवात् ।  
 तादात्म्यसंबन्धेन प्रमेयसाध्यकस्थले तादृशसंबन्धेन साध्यं प्रति तादृशसंबन्धेन व्यापकतायाम् अवच्छेदकीभूतो यः प्रमेयत्वादिरूपकेवलान्वयिधर्मः तदवच्छिन्नस्य संयोगसमवायविषयितादिसंबन्धावच्छिन्नाभावमादायैव लक्षणसमन्वयसंभवात् अभावप्रतियोगितायां साध्यतावच्छेदकसंबन्धावच्छिन्नत्वस्य प्रयोजनविरहेणानिवेशात् ।  
 तन्निवेशेऽपि व्यधिकरणसमवायित्वावच्छिन्नप्रतियोगितावच्छेदकताकं प्रमेयत्वादिमद्भेदमादाय लक्षणसमन्वयसंभवात् । \`समवायितया वाच्यत्ववद्भेदोऽपि द्रष्टव्य' इति मिश्रोक्त्या तादृशभेदस्यापि सौन्दलसंमतत्वात्---इति केचित् ।  
 तदसत् । \`घटत्वाभाववान् मेयत्वात्' इत्यादौ पूर्वोक्तदिशा अतिव्याप्तेः । \</33.12\>  
\<33.13\> लक्षणघटकपदप्रयोजनम् ।  
   गादाधरी

 स्वप्रतियोगितावच्छेदकावच्छिन्नव्यापकताघटकयावत्संबन्धेन प्रतियोगितावच्छेदकावच्छिन्नसामानाधिकरण्यनिवेशनमपि न सत् । तथा सति \`इदं वाच्यम् ज्ञेयत्वात्' इत्यादौ विषयतासंयोगादिसंबन्धावच्छिन्नप्रतियोगिताकाभावमादाय व्यधिकरणधर्मावच्छिन्नाभावानभ्युपगमेऽपि लक्षणसामञ्जस्यात् \`प्रतियोग्यवृत्तिश्च' इत्यादिग्रन्थासङ्गतेः । \</33.13\>  
\<33.14\> लक्षणघटकपदप्रयोजनम् ।  
   गादाधरी

 एतेन - विषयतासंबन्धेन व्यापकता तेन संबन्धेन प्रतियोगिसामानाधिकरण्यं विवक्षणीयम् । साध्यवत्त्वप्रकारकप्रमात्वाद्यवच्छिन्नाभावमादाय सर्वत्र लक्षणसंगमनम् अतिव्याप्तिनिरासश्च इति - निरस्तम् ।  
 \`ज्ञेयत्वत्वादिना वाच्यत्वादीनामभाव' इत्येतादृशग्रन्थासंगतेश्च ज्ञेयत्वस्य ज्ञानविषयतात्मकस्य विषयतासंबन्धेन अव्यापकत्वात् । \</33.14\>  
\<33.15\> लक्षणघटकपदप्रयोजनम् ।  
   गादाधरी

 किन्तु स्वप्रतियोगितावच्छेदकसंबन्धेन व्यापकत्वम्, तेनैव संबन्धेन प्रतियोगितावच्छेदकावच्छिन्नभावसामानाधिकरण्यं विवक्षणीयम् । व्यभिचारिणि साध्याद्यभावस्य विशेषणताविशेषेण किञ्चिद्विशिष्टस्वाभावनिष्ठतादृशाभावत्वरूपप्रतियोगितावच्छेदकावच्छिन्नसामानाधिकरण्येऽपि तदवच्छइन्नभावसामानाधिकरण्याभावात् नातिव्याप्तिः । किञ्चिद्विशिष्टस्य स्वस्य योऽभावः सामानाधिकरण्यसंबन्धेन तद्विशिष्टस्य अभावश्च विशिष्टस्वसमनियतोऽपि स्वस्मादतिरिक्त एव । अभावमात्रप्रतियोगिताकाभावस्यैव तदभावप्रतियोगिस्वरूपतायाः सिद्धान्तसिद्धत्वात् । अतो धूमाद्यभावस्य सामानाधिकरण्यसंबन्धेन ह्रदादिवृत्तित्वविशिष्टधूमाद्यभावाभावविशिष्टत्वावच्छिन्नभावसामानाधिकरण्येऽपि न क्षतिः ।  
 वस्तुतस्तु प्रतियोगितावच्छेदकावच्छिन्ने भावत्वमनिवेश्य प्रतियोगितावच्छेदके अभावावृत्तित्वमेव निवेश्यम् । तादृशविशिष्टत्वं च अभावसाधारणमिति । \</33.15\>  
\<33.16\> लक्षणघटकपदप्रयोजनम् ।  
   गादाधरी

 यावदभावानाम् इत्यत्रापि अभावपदं भावभिन्नपरम् । अतः कालिकादिसंबन्धेन हेतुसमानाधिकरणस्य वह्न्यादिव्यापकतावच्छेदकह्रदत्वाद्यभावत्वावच्छिन्नप्रतियोगिताकस्य ह्रदत्वादेः स्वप्रतियोगितावच्छेदकावच्छिन्नभावसामानाधिकरण्यासंभवेऽपि न क्षतिः ।  
 न च - ह्रदत्वाभावाभावस्य ह्रदत्वाभावप्रकारकप्रमाविषयत्वाभावसमनियततया स्वप्रतियोगितावच्छेदकतादृशप्रमाविषयत्वत्वावच्छिन्नभावसामानाधिकरण्यमस्त्येवेति - वाच्यम् । तस्य भावतया भिन्नत्वात् ।  
 एवं च सति \`कपिसंयोगाभाववान् मेयत्वात्' इत्यादौ कपिसंयोगात्मकाभावस्य लक्षणाघटकत्वेऽपि विवक्षणीयस्वविशिष्टेत्यस्य सार्थकता पूर्वोक्तदिशां अवसेया । \</33.16\>  
\<34.1\> व्यापकतावच्छेदकरूपे भाववृत्तित्वविशेषणम् ।  
     
   गादाधरी

 न च - भावभिन्नाभावविवक्षणेऽपि \`अयमात्मा ज्ञानात्' इत्यादौ दैशिकविशेषणतया हेतुसमानाधिकरणस्य साध्यतावच्छेदकावच्छिन्नव्यापकतावच्छेदकोभूतकालिकसंबन्धावच्छिन्नप्रतियोगिताकाकाशाभावाभावत्वाद्यवच्छिन्नप्रतियोगिताकस्य आकाशाभावादेः स्वप्रतियोगितावच्छेदकावच्छिन्नभावसामानाधिकरण्यासंभवात् लक्षणसमन्वयासंभव इति - वाच्यम् ।  
 आकाशाभावीयतादृशाभावतत्वस्य दैशिकविशेषणतया साध्यवद्वृत्तेः आकाशाभावस्य प्रतियोगितावच्छेदकतया साध्यव्यापकतावच्छेदकत्वविरहेण तदवच्छिन्नाभावस्य लक्षणघटकत्वात् । \</34.1\>  
\<34.2\> व्यापकतावच्छेदकरूपे भाववृत्तित्वविशेषणम् ।

   गादाधरी

 अस्तु वा व्यापकतावच्छेदकरूपांश एव भाववृत्तित्वविशेषणम् । \`इदं वाच्यं ज्ञेयत्वात्' इत्यादौ च व्यधिकरणसंबन्धावच्छिन्नप्रतियोगिताकवाच्यत्वाद्यभावस्य प्रतियोगितावच्छेदकं न प्रतियोगितावच्छेदकसंबन्धघटितव्यापकतावच्छेदकम् । अतस्तादृशाभावस्य न लक्षणघटकता इति नोक्तप्रतियोग्यवृत्तिश्च इत्यादि ग्रन्थासङ्गतिरिति । \</34.2\>  
\<34.3\> व्यापकतावच्छेदकरूपे भाववृत्तित्वविशेषणम् ।

   गादाधरी

 न च - प्रतियोगितावच्छेदकसंबन्धेन व्यापकताविवक्षणेऽपि \`इदं वाच्यं ज्ञेयत्वात्' इत्यादौ विषयितादिसंबन्धेन वाच्यत्वत्वादिमतो ज्ञानादेः यः स्वरूपसंबन्धेनाभावः तस्य स्वप्रतियोगितावच्छेदकीभूतस्वरूपसंबन्धघटितवाच्यत्वनिष्ठव्यापकतावच्छेदकवाच्यत्वत्वाद्यवच्छिन्नप्रतियोगिताकतया हेतुसमानाधिकरणतया स्वरूपसंबन्धेन प्रतियोगितावच्छेदकावच्छिन्नवाच्यत्वादिसमानाधिकरणतया च तत्र व्यधिकरणधर्मावच्छिन्नाभावानभ्युपगमेऽपि तमादायैव लक्षणसामञ्जस्यमिति तादृशग्रन्थासंगतितादवस्थ्यम् इति - वाच्यम् ।  
 \`धूमवान् वह्नेः' इत्यादौ संयोगादिसंबन्धावच्छिन्नप्रतियोगिताकधूमाद्यभावस्य कालिकसंबन्धेन धूमत्वादिविशिष्टवह्न्यादिना संयोगेन, समवायसंबन्धावच्छिन्नप्रतियोगिताकस्य अयोगोलकावृत्तिजातित्वाद्यवच्छिन्नाभावस्य कालिकादिसंबन्धेन तादृशजातित्वादिविशिष्टायोगोलकीयरूपादिना समं समवायेन, स्वरूपसंबन्धावच्छिन्नप्रतियोगिताकस्य धूमवत्त्वप्रकारकप्रमाविषयत्वाद्यभावस्य कालिकादिसंबन्धेन - तादृशविषयत्वत्वादिविशिष्टसंयोगादिध्वंसेन अनुयोगिताविशेषसंबन्धेन तादृशविषयत्वत्वादिविशिष्टतादृशविषयत्वत्वाद्यभावेन च समं स्वरूपसंबन्धेन, विषयतासंबन्धावच्छिन्नप्रतियोगिताकधूमवत्त्वप्रकारकप्रमाद्यभावस्य विषयितासंबन्धेन, कालिकसंबन्धेन वा तादृशप्रमात्वविशिष्टं यदयोगोलकादिविष्यकज्ञानं तेन समं विषयतासंबन्धेन - सामानाधिकरण्यसत्त्वात् अतिव्याप्तेर्वारणाय प्रतियोगितावच्छेदकत्वघटकसंबन्धेनैव प्रतियोगितावच्छेदकविशिष्टत्वस्य विवक्षणीयतया \`वन्हिमान् धूमात्' इत्यादौ विषयितासंबन्धेन द्रव्यत्वत्वादिमतः समवायादिसंबन्धावच्छिन्नाभावस्य स्वप्रतियोगितावच्छेदकसमवयादिसंबन्धघटितद्रव्यत्वादिनिष्ठव्यापकतायां स्वरूपसंबन्धेन अवच्छेदकीभूतो यो द्रव्यत्वत्वादिः तदवच्छिन्नप्रतियोगिताकस्य स्वप्रतियोगितावच्छेदकत्वघटकविषयितादिसंबन्धेन प्रतियोगितावच्छेदकविशिष्टज्ञानादिना समं हेत्वधिकरणे स्वप्रतियोगितावच्छेदकसमवायादिना सामानाधिकरण्यं न संभवतीति व्यापकतावच्छेदकतायामपि स्वप्रतियोगितावच्छेदकताघटकसंबन्धावच्छिन्नत्वस्य अवश्यं निवेशनीयत्वेन \`इदं वाच्यं ज्ञेयत्वात्' इत्यादौ दर्शिताभावानां लक्षणाघटकत्वादिति दिक् । \</34.3\>  
\<35\> शेषमितिदीधितेरर्थवर्णनम् ।  
   दीधितिः

 ज्ञेयत्वत्वादिना वाच्यवादीनाम् अभावः सुलभ एव; शेषं दर्शितदिशा अवसेयम् इत्यत आह - प्रतियोग्यवृत्तिश्चेति ।  
   गादाधरी

 ननु अत्र लक्षणे समवायित्वादिना वाच्यत्वाद्यभावीयसमवायित्वादिरूपप्रतियोगितावच्छेदकस्य वाच्यत्वादिव्यापकतानवच्छेदकत्वात् वाच्यत्वादिसाध्यकस्थले न तादृशाभावानां लक्षणघटकता । तथा च तत्र तादृशाभाव एव दुर्लभ इत्यत आह - ज्ञेयत्वत्वादिनेति । (पृ.254) । वाच्यत्वादीनाम् इत्यादिपदात् घटादेरपि परिग्रहः । शेषमिति (पृ.254) । स्वविशिष्टयावद्धेत्वधिकरणान्तर्भावेण प्रतियोगितावच्छेदकावच्छिन्नसामानाधिकरण्यविवक्षणं हेतुसामानाधिकरण्यादिशरीरे संबन्धविशेषनिवेशनं तत्प्रयोजनं चेत्यर्थः ।  
 अत्र च निरूक्ताभावेषु स्वविशिष्टहेत्वधिकरणसामान्यान्तर्भावेण प्रतियोगितावच्छेदकावच्छिन्नसामानाधिकरण्यनिवेशापेक्षया प्रतियोगिवृत्तित्वमेव निवेशयितुमुचितम् । सद्धेतौ व्यधिकरणधर्मावच्छिन्नप्रतियोगिताकानां तादृशाभावानां केवलान्वयितया प्रतियोगिन्यपि वृत्तेः लक्षणसमन्वयसंभवात् \`वन्हिमान् धूमात्' इत्यादौ कालिकादिसंबन्धेन हेतुसमानाधिकरणस्य रूपान्यत्वप्रकारकप्रमाविषयत्वाद्यभावस्य दैशिकविशेषणतया हेतुसामानाधिकरण्यनिवेशेन वह्न्यादिभेदस्य प्रतियोगितावच्छेदकतादात्म्यसंबन्धघटितसाध्यव्यापकतावच्छेदकावच्छिन्नप्रतियोगिताकत्वविरहेण लक्षणाघटकतया प्रतियोग्यवृत्तित्वेऽपि क्षतिविरहात् ।  
 \`कपिसंयोगाभाववान् मेयत्वात्' इत्यादौ कपिसंयोगादेः उक्तरीत्या व्यापकताव्छेदकरूपावच्छिन्नप्रतियोगिताकत्वविरहेण दैशिकविशेषणतया हेतुसामानाधिकरण्याभावेन अभावे भावभिन्नत्वविरहेण च लक्षणघटकतया प्रतियोग्यवृत्तित्त्वेऽपि न क्षतिः ।  
 \`धूमवान् वह्नेः' इत्यादौ धूमाद्यभावस्य प्रतियोगिवृत्तित्वेऽपि अयोगोलकान्यत्वादिप्रकारकप्रमाविषयत्वाद्यभावस्य भावप्रतियोगिकतया अयोगोलकत्वाद्यतिरिक्तस्य प्रतियोग्यवृत्तित्वात् नातिव्याप्तिरित्यवधेयम् । \</35\>  
\<36\> चक्रवर्तिलक्षणम् ।  
   दीधितिः

 केचित्तु व्याप्यवृत्तेर्हेतुसमानाधिकरणस्य साध्याभावस्य प्रतियोगितायामनवच्छेदकं, हेतुसमानाधिकरणस्य व्याप्यवृत्तेः प्रतियोगिव्यधिकरणस्य वा अभावस्य प्रतियोगितायां सामानाधिकरण्येनानवच्छेदकं वा यत् साध्यतावच्छेदकं तदवच्छिन्नसामानाधिकरण्यं व्याप्तिः ।  
   गादाधरी

 चक्रवर्तिलक्षणमाह---केचित्तु इति । सद्धेतौ साध्यावृत्तिघटत्वादिना साध्याभाव एव लक्षणघटकः । तत्प्रतियोगितानवच्छेदकत्वस्य साध्यतावच्छेदके सत्वात् लक्षणसमन्वयः । व्यभिचारिणि साध्यतावच्छेदकावच्छिन्नसाध्याभावस्यापि लक्षणघटकत्वात् नातिव्याप्तिः ।  
 \`कपिसंयोगो एतत्त्वात्' इत्यादौ अव्याप्तेर्वारणाय व्याप्यवृत्तेरिति । व्याप्यवृत्तित्वं च निरवच्छिन्नवृत्तिकत्वम् । न तु अवच्छिन्नवृत्तिकान्यत्वम् । \`कपिसंयोगी सत्त्वात्' इत्यादौ कपिसंयोगाभावादेः द्रव्येऽवच्छिन्नवृत्तिकतया तदन्यत्वाभावात् घटत्वादिना साध्याभावस्यैव लक्षणघटकतया अतिव्याप्त्यापत्तेः । निरुक्तव्याप्यवृत्तित्वविशिष्टस्य च हेत्वधिकरणवृत्तित्वं बोध्यम् । अन्यथा \`कपिसंयोगी एतत्वाद्' इत्यात्र कपिसंयोगत्वावच्छिन्नकपिसंयोगाभावस्य द्रव्ये हेतुसमानाधिकरणतया गुणादौ च निरवच्छिन्नवृत्तिकतया तमादाय अव्याप्तेर्वारणासंभवात् ।  
 हेत्वधिकरणनिरूपितनिरवच्छिन्नाधेयतावत्त्वम्, हेत्वधिकरणनिष्ठनिरवच्छिन्नाधिकरणताकत्वं वा दलद्वयपर्यवसितार्थः । \</36\>  
\<37\> तत्र मतान्तरोपन्यासः ।  
   गादाधरी

 केचित्तु---\`व्याप्यवृत्तेः हेतुसमानाधिकरणसाध्याभावस्य' इति समुदायस्य, हेत्वधिकरणे व्याप्यवृत्तिः यः साध्याभावः तस्येत्यर्थः । हेत्वाधिकरणे व्याप्यवृत्तित्वं च हेत्वधिकरणीभूतयत्किञ्चिद्व्यक्तिनिष्ठात्यन्ताभावप्रतियोगितायाः सामानाधिकरण्येन अनवच्छेदकं थदभावनिष्ठं तद्व्यक्तित्वं तत्त्वम् ।  
 न च - \`विशिष्टसत्तावान् जातेः' इत्यादौ गुणादिनिष्ठसत्त्वादिरूपाभावप्रतियोगितायां विशिष्टसत्ताभावनिष्ठतद्व्यक्तित्वस्य अवच्छेदकत्वात् विशिष्टसत्त्वाद्यभावस्य व्याप्यवृत्तित्वानुपपत्तिः । यदभावाभावत्वावच्छिन्नानधिकरणत्वं हेतुमतः तत्त्वमिति विवक्षणे व्यधिकरणधर्मावच्छिन्नाभावस्य असंग्रहप्रसङ्गः, तदभावाप्रसिद्धेरिति - वाच्यम् ।  
 यत्किंचिद्धेत्वधिकरणवृत्तितावच्चेदकानुयोगितानिरूपकतानवच्छेदकं यदभावत्वं तत्त्वस्य विवक्षितत्वात्, \`गुणे गुणान्यत्वविशिष्टसत्ताभावो नास्ति' इत्यप्रत्ययेन विशिष्टसत्ताभावत्वाद्यवच्छिन्ननिरूपितानुयोगिताविशिष्टायाः सत्ताया गुणादिवृत्तितानभ्युपगमेन विशिष्टसत्ताद्यभावस्य व्याप्यवृत्तितानिर्वाहात् इत्याहुः । \</37\>  
\<38\> \`संयोगिभिन्नं प्रमेयत्वात्' इत्यत्र अतिव्याप्तिनिरासप्रकारः ।

   गादाधरी

 ननु \`संयोगिभिन्नं प्रमेयत्वात्' इत्यत्र अतिव्याप्तिः । संयोगिभेदाभावस्य तद्भेदप्रतियोगितावच्छेदकीभूतसंयोगात्मकस्य अव्याप्यवृत्तित्वेन लक्षणघटकत्वाभावात्, व्यधिकरणधर्मावच्छिन्नाभावमादाय लक्षणगमनात् इति चेत् ।  
 न । संयोगिभेदस्य व्याप्यवृत्तित्वेन तस्य द्रव्यत्व-संयोगप्रकारकप्रमाविशेष्यत्वाद्यवच्छिन्नभेदसमनियततया तदभिन्नत्वेन तद्भेदप्रतियोगितावच्छेदकद्रव्यत्वादिकमपि संयोगिभेदाभावः । तस्य हेत्वधिकरणे व्याप्यवृत्तितया तत्प्रतियोगितावच्छेदकत्वस्य साध्यतावच्छेदके सत्त्वेन अतिव्याप्त्यनवकाशात् ।  
 एवं \`द्रव्यान्यत्वविशिषिटसत्ताभाववान् द्रव्यत्वात्' इत्यादौ व्याप्यवृत्तेः सत्तादिरूपाभावस्य प्रतियोगितावच्छेदकं साध्यतावच्छेदकमिति अव्याप्तिरित्यपि नाशङ्कनीयम् । सत्तादिसत्त्वेऽपि द्रव्यादौ द्रव्यान्यत्वविशिष्टसत्ताभावो नास्तीति प्रत्ययानुदयात् । विशिष्टनिरूपिताधिकरणताविशेषस्यैव विशिष्टाभावाभावत्वोपगमात् । विशिष्टाभावस्य विशिष्टाधिकरणत्वाभावसमनियततया तदभिन्नतया विशिष्टसत्ताधिकरणताया अपि विशिष्टाभावप्रतियोगित्वात् । \</38\>  
\<39\> तत्र मतान्तरोपन्यासः ।  
   गादाधरी

 परे तु - संयोगत्वेन संयोगनिरूपिताया अधिकरणतायाः किञ्चदवच्छिन्नत्वेऽपि संयोगिभेदाभावत्वेन तन्निरूपिताधिकरणता निरवच्छिन्नैव । द्रव्ये संयोगिभेदस्य अप्रत्ययात्, अवच्छेदकनन्तर्भाव्यैव तदभावत्वावच्छिन्नवत्ताप्रतीतेः । एवं द्रव्यादौ सत्तात्वादिनेव तदवच्छिन्नप्रतियोगिताकाभावाभावत्वेनापि न वृत्तिः । तत्र विशिष्टाभावो नास्ति इति अप्रत्ययात् । तथा च साध्यनिष्ठयादृशप्रतियोगिताकाभावत्वावच्छिन्ननिरूपिता अनवच्छिन्नाधिकरणता हेत्वधिकरणवृत्तिः तादृशप्रतियोगितानवच्छेदकत्वमेव साध्यतावच्छेदके निवेश्यम् इति न कश्चिद्दोष इत्याहुः । \</39\>  
\<40\> हेत्वधिकरणवृत्तित्वे संबन्धविशेनिवेशनम् ।  
   गादाधरी

 अथ अत्र हेत्वधिकरणवृत्तित्वं यदि येन केनचित् संबन्धेन, तदा कालिकादिसंबन्धेन धूमाधिकरणवृत्तिवह्नित्वावच्छिन्नवह्न्यभावादिकमादाय अव्याप्तिः । यदि च कालिकसंबन्धेन काले वह्न्यभावादेः वृत्तिः वह्न्यनधिकरणदेशावच्छिन्नैवेति नासौ हेत्वधिकरणे निरवच्छिन्नवृत्तिक इति मन्यते, तदापि \`सत्तावान् जातेः' इत्यादौ हेतुमति ज्ञानादौ विषयितासंबन्धेन वर्तमानं साध्याभावमादाय अव्याप्तिर्दुवारैव । दैशिकविशेषणतासंबन्धेन हेत्वधिकरणवृत्तित्वनिवेशने च घटत्वाभावादिसाध्यके व्यभिचारिण्यतिव्याप्तिः । तत्र समानाधिकरणधर्मावच्छिन्नप्रतियोगिताकस्य भावरूपसाध्याभावस्य तेन संबन्धेन अवृत्तेः व्यधिकरणधर्मावच्छिन्नाभावस्यैव लक्षणघटकत्वात् । एवं कालिकसंबन्धावच्छिन्नप्रतियोगिताके आकाशाभावाभावे साध्ये आत्मत्वादिहेतौ अव्याप्तिः । दैशिकविशेषणतया हेतुसमानाधिकरणस्य आकाशाभावस्य प्रतियोगितावच्छेदकतायाः साध्यतावच्छेदके सत्त्वात् कालिकसंबन्धेन आकाशाभावरूपप्रतियोगिसत्ताया एव कालिकसंबन्धावच्छिन्नप्रतियोगिताकाकाशाभावाभावो नास्तीति प्रत्ययनियामकत्वात् आकाशाभावस्यैव तादृशसाध्याभावरूपत्वे बाधकविरहात् इति चेत् न ।  
 स्वीययादृशप्रतियोगिताश्रयवत्ताज्ञानं प्रति यादृशसंबन्धेन स्वप्रकारकं ज्ञानं विरोधि, तादृशसंबन्धेन हेत्वधिकरणवृत्तिः योऽभावः तदीयतादृशप्रतियोगितानवच्छेदकत्वस्यैव निवेशनीयत्वात् । आकाशाभावस्य दैशिकविशेषणतासंबन्धश्च न दर्शिताकाशाभावाभाववत्ताज्ञानविरोधिज्ञानविषयः । अपि तु कालिककसंबन्ध एव । स च तेन संबन्धेन आत्मनि न वर्तते । अत आकाशाभावाभावीयसाध्यनिष्ठप्रतियोगिताया \`यादृशप्रतियोगिता' इत्यनेन उपादानासंभवः । अपि तु व्यधिकरणधर्मावच्छिन्नसाध्याभावीयप्रतियोगिताया एव । तादृशाभावज्ञानस्य दैशिकविशेषणतासंसर्गकस्य व्यधिकरणधर्मप्रकारेण साध्यावगाहिनं भ्रमं प्रति विरोधित्वात् ।  
 सामान्यतः प्रतियोगिप्रकारकज्ञाननिवेशे आकाशप्रकारकज्ञानं प्रति दैशिकविशेषणतासंबन्धेन आकाशाभावप्रकारकज्ञानस्य प्रतिबन्धकतया उक्तदोषतादवस्थ्यमिति यादृशप्रतियोगिताश्रयेत्युक्तम् । प्रतियोगिताश्रयवत्ताज्ञानं च तत्प्रतियोगितावच्छेदकधर्मावच्छिन्नप्रकारकं ग्राह्यम् । तेन आकाशत्वेन तादृशसाध्यवत्ताज्ञानं प्रति दैशिकविशेषणतासंबन्धेन आकाशाभावप्रकारकज्ञानस्य विरोधित्वेऽपि न क्षतिः । एवं च प्रतियोगिताश्रयावगाहित्वनिवेशे प्रयोजनाभावाद् यादृशप्रतियोगितावच्छेदकावच्छिन्नप्रकारताशालिज्ञानं प्रति प्रतिबन्धकमित्येव वक्तव्यम् ।  
 साध्यवत्ताज्ञानविरोधित्वं वा एतल्लक्षणे निवेशनीयम् ।  
 न च - आकाशत्वादिना साध्यवत्ताज्ञानविरोधितामादाय दर्शितदोषतादवस्थ्यात्, साध्यतावच्छेदकावच्छिन्नप्रकारकज्ञानविरोधित्वपर्यन्तनिवेशे व्यधिकरणधर्मावच्छिन्नप्रतियोगिताकसाध्याभाववत्ताज्ञानस्यापि व्यधिकरणधर्मादिप्रकारकसाध्यवत्ताज्ञानं प्रत्येव विरोधित्वेन साध्यतावच्छेदकावच्छिन्नप्रकारकज्ञानाविरोधितया तादृशसाध्याभावाप्रसिद्धिरिति - वाच्यम् । \`घटत्वादिविशिष्टवह्निमान्' इत्यादिज्ञानस्यापि साध्यतावच्छेदकावच्छिन्नप्रकारकताया \`अदिकं तु' इत्यादिन्यायेन अक्षतत्वात् ।  
 न च तन्मात्रावच्छिन्नप्रकारताकत्वम् अवश्यं निवेश्यम् । अन्यथा आकाशत्वनिरुक्तसाध्यतावच्छेदकोभयत्वरूपेण साध्यज्ञानं प्रति दैशिकविशेषणतया आकाशाभाववत्ताज्ञानस्य विरोधितया तद्दोषतादवस्थ्यमिति कथं व्यधिकरणधर्मावच्छिन्नाभावसंग्रह इति वाच्यम् । प्रतियोगितावच्छेदकमात्रावच्छिन्नप्रकारतानिवेशेऽपि व्यधिकरणधर्मावच्छिन्नाभावासंग्रहात् । तदवच्छिन्नप्रकारतामात्रनिवेशे उक्तस्थले आकाशाभावीयदैशिकविशेषणतावारणासंभवात् । द्वितीयलक्षणे यादृशप्रतियोगितावच्छेदकयादृशप्रतियोगितासंबन्धावच्छिन्नप्रकारतावच्छेदकातिरिक्तानवच्छिन्नप्रकारताशालिज्ञानं प्रति येन संबन्धेन स्वप्रकारकज्ञानं विरोधीति विवक्षणवद् एतल्लक्षणे साध्यतावच्छेदकप्रकृतप्रतियोगितावच्छेदकातिरिक्तानवच्छिन्नप्रकारताकज्ञानविरोधितानिवेशेन प्रतीकारसंभवात् । आकाशत्वादेः आकाशाभावाभावत्वादिरूपप्रतियोगितावच्छेदकातिरिक्ततया तदवच्छिन्नप्रकारताकज्ञानविरोधितामादाय दोषाभावात् । \</40\>  
\<41\> साध्याभावपदप्रयोजनम् ।  
   गादाधरी

 हेतुसमानाधिकरणस्य व्याप्यवृत्तेः वह्नित्वादिना घटाद्यभावस्य प्रतियोगितावच्छेदकमेव वह्नित्वादिरूपं साध्यतावच्छेदकम्, अतः साध्याभावस्येति (पृ.259) ।  
 यद्यपि वह्नित्वेन घटाभावादेः घटत्वेन वह्न्यभावाद्यभिन्नतया तादृशाभावोऽपि साध्याभाव एव, तथापि प्रतियोगितावच्छेदकभेदेन अभावभेदमतेन इदं लक्षणम् । समनियताभावानामैक्याभिप्रायेण चाग्रिमलक्षणम् ।  
 अथ वा हेतुसमानाधिकरणाभावीयसाध्यनिष्ठप्रतियोगितानवच्छेदकत्वनिवेशान्न दोषः । वह्नित्वादिना घटाद्यबावस्य घटत्वादिना वह्न्याद्यभावाभिन्नत्वेऽपि तदीयघटादिनिष्ठप्रतियोगिताया एव व्यधिकरणवह्नित्वाद्यवच्छिन्नत्वेन वह्न्यादिनिष्ठप्रतियोगितायां वह्नित्वादेरनवच्छेदकत्वात् । \</41\>  
\<42\> प्रतियोगितायां संबन्धविशेषनिवेशः ।  
   गादाधरी

 प्रतियोगिता साध्यतावच्छेदकसंबन्धावच्छिन्नत्वेन निवेशनीया । तेन संबन्धान्तरावच्छिन्नप्रतियोगिताकसाध्याभावमादाय नासंभवः । व्यधिकरणधर्मावच्छिन्नप्रतियोगिताया अपि संबन्धावच्छिन्नत्वं व्यवस्थापितमेव । \</42\>  
\<43\> प्रतियोगितावच्छेदकतायां संबन्धविशेषनिवेशः ।  
   गादाधरी

 प्रतियोगितावच्छेदकत्वं च साध्यतावच्छेदकताघटकसंबन्धावच्छिन्नं ग्राह्यम् । तेन \`गुणवान् द्रव्यत्वात्' इत्यादौ हेतसमानाधिकरणस्य विषयितया गुणत्वादिमतः समवायेन अभावस्य या ज्ञानादिनिष्ठप्रतियोगिता तदवच्छेदकत्वेऽपि साध्यतावच्छेदकस्य न क्षतिः । \</43\>  
\<44\> चक्रवर्तिद्वितीयलक्षणावतरणं तत्प्रपञ्चश्च ।  
   गादाधरी

 सर्वत्र द्वित्वावच्छिन्नप्रतियोगिताकसाध्याभावमादायैव एतल्लक्षणसमन्वयसंभवात् व्यधिकरणधर्मावच्छिन्नाभावानभ्युपगमेऽपि क्षतिविरहेण व्यधिकरणधर्मावच्छिन्नाभावखण्डनं मूलकृतोऽकिंचित्करम् । अतो लक्षणान्तरमाह - हेतुसमानाधिकरणस्येति (पृ.259) ।  
 अत्र च व्यधिकरणधर्मावच्छिन्नाभावस्य अप्रामाणिकत्वे व्यधिकरणधर्मावच्छिन्नाभावप्रतियोगितावच्छेदकत्वमादाय अव्याप्तेर्वारणाय उपात्तस्य \`सामानाधिकरण्येन' इत्यस्य वैयर्थ्यात् लक्षणासामञ्जस्यमिति तादृशाभावखण्डनं संगच्छते ।  
 अत्रापि हेतुसमानाधिकरणस्य व्याप्यवृत्तेरित्यस्य पूर्वोक्त एव पर्यवसितार्थः, व्यावृत्यादिकमपि पूर्वोक्तमेव । \</44\>  
\<45\> चक्रवर्तितृतीयलक्षणावतरणम् तत्प्रपञ्चश्च ।  
   गादाधरी

 \`कालिकसंबन्धावच्छिन्नप्रतियोगिताकाकाशाभावाभाववान् आत्मत्वात्' इत्यादौ अव्याप्तिवारणाय पूर्वोक्तरीत्यनुसरणे गौरवात् व्याप्यवृत्तित्वं परित्यज्य प्रतियोगिव्यधिकरणत्वेन अभावं विशेषयति-प्रतियोगिव्यधिकरणस्य वेति । पूर्वोक्तलक्षणे साध्याभावस्य विशिष्योपादानात् तस्य च हेत्वधिकरणे साध्यरूपप्रतियोगिसामानाधिकरण्यमावश्यकमेव एकव्यक्तिसाध्यके । अतः तत्र प्रतियोगिव्यधिकरणसाध्याभावाप्रसिद्धा अव्याप्तिरिति तन्नोक्तम् । \</45\>  
\<46\> प्रतियोगिव्यधिकरणत्वपरिष्कारः ।  
   गादाधरी

 प्रतियोगिव्यधिकरणत्वं च न प्रतियोग्यधिकरणावृत्तित्वम् । \`संयोगी सत्त्वाद्' इत्यादौ संयोगाद्यभावस्य अतथात्वात् तादृशाभावान्तरमादाय अतिव्याप्तेः । किंतु प्रतियोग्यनधिकरणवृत्तित्वम् । एवञ्च प्रतियोग्यनधिकरणीभूतहेत्वधिकरणवृत्तेरिति दलद्वयपर्यवसितार्थः ।  
 प्रतियोग्यनधिकरणत्वं च साध्यतावच्छेदकसंबन्धेन प्रतियोग्यधिकरणभिन्नत्वम् । अतः समवायेन ज्ञानादिसाध्यकद्रव्यत्वादिहेतौ नातिव्यप्तिः । इत्थं च प्रतियोगिता न संबन्धविशेषावच्छिन्नत्वेन विशेषणीया ।  
 विशेषणताविशेषेण अभावसाध्यके सर्वस्यैव अभावस्य तेन संबन्धेन किंचिद्विशिष्टस्वाभावरूपप्रतियोगिसमानाधिकरणतया प्रतियोगिव्यधिकरणाभावाप्रसिद्धिः । अतः \`यादृशप्रतियोगिताश्रयानधिकरणत्वं हेतुमतः तादृशप्रतियोगितायाः सामानाधिकरण्येन अनवच्छेदकं यत् साध्यतावच्छेदकं तदवच्छिन्नसामानाधिकरण्यम्' इति सिद्धान्तलक्षणे वक्ष्यमाणरीत्या निष्कर्षणीयम् । \</46\>  
\<47\> सामानाधिकरण्येनेत्यस्य वैयर्थ्यशङ्का ।  
   गादाधरी  
   
 अथ \`विशिष्टसत्तावान् जातेः' इत्यत्र अतिव्याप्तेर्वारणाय \`यादृशप्रतियोगितावच्छेदकविशिष्टानधिकरणत्वं हेतुमतः' इत्यस्यैव वाच्यतया \`वह्निमान् धूमात्' इत्यादौ वह्नित्वादिना घटाद्यभावीयप्रतियोगिताया लक्षणघटकत्वासंभवः । तदवच्छेदकवह्नित्वावच्छिन्नानधिकरणत्वस्य हेतुमत्यसत्त्वात् । तथा च \`सामानाधिकरण्येन' इत्यनर्थकम् । \</47\>  
\<48\> केषांचिन्मतेन सामानाधिकरण्यदलसार्थक्यम् ।  
   गादाधरी

 अत्र केचित् - यादृशप्रतियोगितावच्छेदकविशिष्टयादृशप्रतियोगिताश्रयोभयानधिकरणत्वं हेतुमत इत्येव तत्सार्थक्यार्थं विवक्षणीयम् । दर्शिताभावीयप्रतियोगितावच्छेदकवह्नित्वादिविशिष्टस्य हेतुमति सत्त्वेऽपि तादृशप्रतियोगिताश्रयघटादेरसत्त्वात् उभयानधिकरणत्वं हेतुमतोऽक्षतमेवेति तादृशप्रतियोगितावच्छेदकत्वमादाय दोषवारकतया सामानाधिकरण्येनेत्यस्य सार्थकता ।  
 न च वह्नित्वेन घटाद्यभावप्रतियोगिता यावद्वह्निभिन्नवृत्तिरेकैव स्वीक्रियते । न तु घटादिरूपप्रतियोगिभेदेन भिन्ना । अभावस्य प्रतियोगितावच्छेदकस्य च ऐक्यात् । तथा च घटादिनिष्ठप्रतियोगिताश्रयसाधनादेरेव साधनवति सत्त्वात् तादृशप्रतियोगिताश्रयानधिकरणत्वं न तत्रेति न सामानाधिकरण्येनेत्यस्य सार्थकतासंभवः । प्रतियोगिभेदे प्रतियोगिताभेदे तु महानसीयवह्न्यादिनिष्ठायाः वह्न्यादिसामान्याभावीयप्रतियोगितायाः पर्वतीयवह्न्याद्यवृत्तितया तादृशप्रतियोगिताश्रयानधिकरणत्वस्य हेतुमति पर्वतादौ सत्त्वात् वह्नित्वादेः तदवच्छेदकत्वमादाय अव्यप्तिरिति - वाच्यम् ।  
 यतः प्रतियोगिभेदेन न प्रतियोगिताभेदः । अपि तु अवच्छेदकभेदेनैव । एवमपि \`वह्निभिन्नवान् घटात्' इत्यादौ वह्निभिन्नत्वेन वह्न्यभावीयप्रतियोगिताया वह्निभिन्नेऽसंभाविततया तदाश्रयानधिकरणत्वस्य वह्निशून्ये हेतुमति अक्षततया तादृशप्रतियोगितावच्छेदकत्वमादाय अव्याप्तेः वारकतया सामानाधिकरण्येनेत्यस्य सार्थक्यम् । \`महाकालो घटवान्, कालपरिमाणात्' इत्यादौ महाकालान्यत्वविशिष्टघटाद्यभावीयप्रतियोगितैव तादृशी । महाकालस्य तदवच्छेदकमहाकालान्यत्वविशइष्टघटत्वाद्यवच्छिन्नाधिकरणताशून्यत्वात् ।  
 अथ वा वक्ष्यमाणरीत्या साध्यतावच्छेदकसंबन्धसामान्ये यादृशप्रतियोगितावच्छेदकविशिष्टप्रतियोगिकत्व - यादृशप्रतियोगिताश्रयप्रतियोगिकत्व - हेत्वधिकरणीभूतयत्किंचिद्व्यक्त्यनुयोगिकत्व - एतत्त्रित्वावच्छिन्नाभावः तदनवच्छेदकत्वमेव वाच्यम् । एवञ्च तत्र अवृत्तिगगनाद्यभावप्रतियोगितैव तादृशी । एवं च वह्नित्वादिना घटाद्यभावप्रतियोगिता तादृशी । वह्नित्वविशिष्टप्रतियोगिकत्वतदाश्रयवह्निभिन्नप्रतियोगिकत्वयोः एकस्मिन् संबन्धेऽसत्त्वेन तादृशप्रतियोगिताया अपि तथात्वात् तद्वारकतयापि सामानाधिकरण्येनेत्यस्य सफलत्वमवसेयमित्याहुः । \</48\>  
\<49\> परेषां मतेन सामानाधिकरण्येनेत्यस्य सार्थक्यम् ।  
   गादाधरी

 परे तु---अत्यन्ताभावस्येव अन्योन्याभावस्यापि प्रतियोग्यवृत्ति धर्मावच्छिन्नप्रतियोगिताकत्वोपगमात् पर्वतादौ वह्नित्वविशिष्टाद्यवच्छिन्नजलादिमद्भेदोऽपि प्रामाणिकः । एवं च स्वावच्छेदकविशिष्टावच्छिन्न - स्वाश्रयवन्निष्ठप्रतियोगिताकभेदवद्धेत्वधिकरणकं यत्प्रतियोगित्वं तदनवच्छेदकत्वं साध्यतावच्छेदकस्य निवेशनीयम् । एवं च वह्नित्वादिना जलाद्यभावीयप्रतियोगितापि तादृशं स्वम् । कथितभेदस्य तदवच्छेदकवह्नित्वादिविशिष्टावच्छिन्नतदाश्रयजलादिमन्निष्ठप्रतियोगिताकत्वात् । अतः तदवच्छेदकतामादाय दोषवारणाय सामानाधिकरण्येनेति । \`संयोगी द्रव्यत्वात्', \`वह्निमान् धूमात्' इत्यादौ संयोगत्ववन्हित्वाद्यवच्छिन्नसंयोगवह्न्याद्यभावप्रतियोगितायाः गुणत्वह्रदत्वाद्यवच्छिन्नसंयोगिपर्वतभेदौ संयोगवह्न्याद्यवच्छिन्नघटादिभेदौ च आदाय तथात्ववारणाय अवच्छिन्नान्तनिष्ठान्तयोरुपादानम् ।  
 अथ वा यादृशप्रतियोगितावच्छेदकावच्छिन्न - यादृशप्रतियोगिताश्रयवृत्तिप्रतियोगितावच्छेदकताकभेदवत्त्वं हेतुमतः तदनवच्छेदकत्वं विवक्षणीयम् । वह्नित्वावच्छिन्नघटाभावप्रतियोगितापि एतादृशी । तादृशप्रतियोगितावच्छेदकवह्नित्वाद्यवच्छिन्न तादृशप्रतियोगितासमानाधिकरण प्रतियोगितावच्छेदकताकस्य \`वह्नित्वेन घटवान् न' इति प्रतीतिविषयभेदस्य हेतुमति सत्त्वात् । व्यधिकरणर्धमस्य अन्यत्ताभावप्रतियोगितावच्छेदकत्ववत् अन्योन्याभावप्रतियोगितावच्छेदकतायामपि अवच्छेदकत्वात् ।  
 अत एव \`समवायितया वाच्यत्ववद्भेदोऽपि द्रष्टव्यः' इति मिश्रैरभिहितम् । इत्थं च तादृशप्रतियोगितावारणाय सामानाधिकरण्येनेति हेतुमतो वह्नित्वेन घटवद्भेदवत्त्वं घटत्वेन वन्हिमद्भेदवत्त्वं चादाय वह्नित्वावच्छिन्नवह्निनिष्ठप्रतियोगितायाः तादृशत्ववारणाय प्रकृतप्रतियोगितासमानाधिकरणत्व - तदवच्छेदकावच्छिन्नत्वयोः भेदप्रतियोगितावच्छेदकतायां निवेशनम् । \`महाकालो घटवान् कालपरिमाणात्' इत्यादौ महाकालान्यत्वविशिष्टघटाद्यभावीयप्रतियोगितामादायैव लक्षणसमन्वयः, नतु गगनत्वपटत्वादिना घटाद्यभावीयप्रतियोगिताम् । गगनत्वपटत्वाद्यवच्छिन्नघटवृत्तिप्रतियोगितावच्छेदकताकभेदस्य हेत्वधिकरणमहाकाले संभवेऽपि सामानाधिकरण्येन तदवच्छेदकस्याप्रसिद्धेः ।  
 अथ वा तादृशप्रतियोगितासामान्ये यद्धर्मसामानाधिकरण्यविशिष्टयद्धर्मावच्छेद्यत्वाभावः तद्धर्मविशिष्टसामानाधिकरण्यं व्याप्तिरित्येव विवक्षणीयम् । इत्थं च व्यधिकरणधर्मावच्छिन्नाभावमादायापि लक्षणसमन्वयः तत्र संभवति इत्यवधेयम् ।  
 \`वह्नित्वेन वह्निधूमोभयं नास्ति' इत्येतादृशप्रतीतिविषयाभावस्य \`वह्निमान् वह्नित्वेन वह्निधूमोभयवान्न' इति प्रतीतिसिद्धभेदमादाय प्रतियोगिव्यधिकरणत्वेऽपि तस्य प्रतियोगितावच्छेदकत्वं न वह्नित्वमात्रे पर्याप्तम् । तथा सति वह्नित्वरूपप्रतियोगितावच्छेदकविशिष्टवह्निरूपप्रतियोगिमत्यपि तादृशाभावाप्रत्ययप्रसङ्गात् । किंतु वह्नित्वतदुभयत्वयोरेव तत्पर्याप्तिः । अतः तादृशप्रतियोगितायां समानाधिकरणतया अवच्छेदकत्वेऽपि वह्नित्वस्य न क्षतिः ।  
 यदि च तादृशभावप्रतियोगितावच्छेदकं वह्नित्वादिकमेव, न तु प्रतियोगिविशेषणतापन्नमुभयत्वम् । प्रतियोगिविशेषणतानापन्ने प्रतियोगितावच्छेदकत्वावगाहिप्रतीत्या तद्विशेषणतापन्ने तदनवगाहनात् । अन्यथा \`वह्नित्वेन घटो नास्ति' इत्यादावपि घटत्ववह्नित्वाद्युभयावच्छेदकत्वपर्याप्त्यवगाहनौचित्यात् \`सामानाधिकरण्येन' इत्यस्य वैयर्थ्यापत्तेः । वह्नित्वेनोभयाभावप्रतियोगिता च व्यासज्यवृत्तिः । अतो न तादृशाभावस्य केवलान्वयित्वानुपपत्तिरिति मन्यते, तदा \`सामानाधिकरण्येन' इत्यस्य \`प्रतियोगितापर्याप्त्यधिकरणवृत्तित्वेन' इत्यर्थ इत्याहुः ।  
 तदुभयमपि न युक्तम् । एवं सति घटत्वादिना साध्याभावप्रतियोगिताया अपि निरुक्तप्रतियोगिवैयधिकरण्यनिरूपकत्वसंभवेन प्रथमलक्षणे प्रतियोगिवैयधिकरण्यानभिधानस्य निर्बीजतया सन्दर्भविरोधापत्तेः । \</49\>  
\<50\> स्वमतेन \`सामानाधिकरण्येन' इत्यस्य सार्थक्यम् ।  
   गादाधरी

 वस्तुतो यादृशप्रतियोगितासंबन्धावच्छिन्नप्रकारतावच्छेदकयत्किंचिद्धर्मावच्छिन्नानधिकरणत्वं हेतुमतः, तदनवच्छेदकत्वं साध्यतावच्छेदकस्य विवक्षणीयम् । कपिसंयोगत्वाद्यवच्छिन्नकपिसंयोगादिनिष्ठप्रतियोगितासंसर्गावच्छिन्नप्रकारतावच्छेदकं कपिसंयोगत्वादिकमेव । तदवच्छिन्नानधिकरणत्वं च न हेतुमत इति न \`कपिसंयोगो एतद्वृक्षत्वात्' इत्यादावव्याप्तिः । घटत्वावच्छिन्नप्रतियोगिताकत्वसंबन्धेनैव प्रमेयत्वादिना प्रतियोगिनो \`घटत्वेन प्रमेयं नास्ति' इत्यादिज्ञाने भानात् प्रमेयत्वाद्यवच्छिन्नानधिकरणत्वस्य हेतुमत्यसंभवात् घटत्वाद्यवच्छिन्नप्रतियोगिताया \`यादृशप्रतियोगिता' इत्यनेन उपादानासंभवात् तथाविधप्रतियोगिताया अप्रसिद्धेः । अतो यत्किंचिदित्युक्तम् ।  
 \`दण्डिमान् दण्डिसंयोगात्' इत्यादौ तत्तद्दण्डावच्छिन्नानदिकरणत्वमादाय दण्डिसामान्याभावस्य प्रतियोगिवैयधिकरण्येऽपि न क्षतिः । तत्तद्दण्डावच्छिन्नात्यन्ताभावप्रतियोगितावच्छेदकत्वमादाय दोषवारणाय तत्र परंपरासंबन्धेन दण्डत्वादेः साध्यतावच्छेदकत्वस्वीकारस्य आवश्यकत्वात् । तत्संयोगत्वतद्वह्नित्वादिविशिष्टप्रतियोगिविषयकाभावभाने संयोगत्ववह्नित्वादिरूपसामान्यधर्मावच्छिन्नप्रतियोगितायाः संसर्गतया भाने मानाभावात्, तत्संयोगत्वतद्वह्नित्वाद्यवच्छिन्नानधिकरणत्वेऽपि हेतुमतो न क्षतिः । संयोगत्ववह्नित्वावच्छिन्नप्रतियोगितायाः \`घटत्वावच्छिन्नत्वेन घटो नास्ति' इति अभावबुद्धौ संसर्गतया भानोपगमे भ्रमानिरूपितत्वेन प्रकारता निवेशनीया ।  
 \`विशिष्टसत्तावान् जातेः' इत्यादौ विशिष्टसत्तात्वाद्यवच्छिन्नप्रतियोगितासंबन्धावच्छिन्नप्रकारतावच्छेदकविशिष्टसत्तात्वाद्यवच्छिन्नानधिकरणत्वस्य हेतुमति सत्त्वात् नातिव्याप्तिः । वह्नित्वाद्यवच्छिन्नघटादिनिष्ठव्यधिकरणधर्मावच्छिन्नाभावीयप्रतियोगितासंबन्धाद्यवच्छिन्नप्रकारतावच्छेदकघटत्वाद्यवच्छिन्नानधिकरणत्वस्य हेतुमति सत्त्वात् सामानाधिकरण्येन इत्यस्य सार्थकता ।  
 एकमात्रवृत्तिसाध्यकस्थले साध्यनिष्ठप्रतियोगितासंसर्गावच्छिन्नप्रकारतावच्छेदकावच्छिन्नानधिकरणत्वं न हेतुमत इति साध्यवृत्तितथाविधप्रतियोगिताया अप्रसिद्ध्या न पूर्वोक्तलक्षणे प्रतियोगिव्यधिकरणत्वं निवेशितम् । वह्नित्वादिना उभयाभावम् आदाय दोषस्तु पूर्ववदेव वारणीय इति । \</50\>  
\<51\> अन्येषां मतेन \`सामानधिकरण्येन' इत्यस्य सार्थक्यम् ।  
   गादाधरी

 अन्ये तु - यदि \`घटत्वेन वह्निर्नास्ति', \`वह्नित्वेन घटो नास्ति' इत्यादौ वह्नित्वघटत्वादिरूपसमानाधिकरणधर्मस्यापि प्रतियोगितावच्छेदकत्वं भासते, अन्यथा तादृशप्रतीतेः प्रतियोगिनिष्ठतत्तद्धर्माणाम् उपलक्षणतया भाने तद्विशिष्टवैशिष्ट्यानवगाहितया तन्निर्विकल्पकानन्तरम् उत्पत्यापत्तेः । न च - वह्नित्वघटत्वादेः प्रतियोगितावच्छेदकत्वानवगाहने तन्निर्विकल्पकानन्तरं तादृशाभावबुद्धिरिष्टैव, प्रतियोगितावच्छेदकतया यदवभासते तन्निर्विकल्पकानन्तरम् अभावप्रतीत्यनुपगमात् इति-वाच्यम । वह्नित्वादिनिर्विकल्पकानन्तरं तथाविधप्रत्ययोपगमे विशेषाभावेन तदुत्तरं वह्नित्वाद्यंशे प्रतियोगितावच्छेदकत्वानवगाहि \`वह्निर्नास्ति' इत्याकारकसमानाधिकरणधर्मावच्छिन्नाभावप्रत्ययस्यापि स्वीकारापत्तेः इत्युच्यते, तदा व्याप्यवृत्तितानिवेशपक्षे वह्नित्वादेः व्याप्यवृत्तिघटत्वाद्यवच्छिन्नवह्न्याद्यभावप्रतियोगितावच्छेदकत्वमादाय असंभवप्रसक्तिरित्यालोच्य प्रतियोगिवैयधिकरण्यमनुससार । तदर्थः प्रतियोगितावच्छेदकविशिष्टानधिकरणवृत्तित्वमेव । तथा सत्यपि हेतुमतो घटत्वादिविशिष्टानधिकरणतया वह्नित्वादिना घटाद्यबावमादाय दोषप्रसक्त्या \`सामानाधिकरण्येन' इत्यस्य सार्थक्यसंभवात् ।  
 न च - प्रतियोगितावच्छेदकविशिष्टानधिकरणत्वं प्रतियोगितावच्छेदकावच्छिन्नप्रतियोगितावच्छेदकताकभेदवत्त्वम् । तथा च संयोगत्वाद्यवच्छिन्नघटादिमद्भेदमादाय संयोगात्यन्ताभावस्य प्रतियोगिवैयधिकरण्यापत्तिः । भेदप्रतियोगितावच्छेदकतायां प्रकृतप्रतियोगितासामानाधिकरण्यनिवेशने च \`परे तु' इत्यादिना अभिहितद्वितीयकल्प एव पर्यवसानमिति घटत्वादिना वह्न्याद्यभावस्यापि प्रतियोगिवैयधिकरण्यापत्या वह्नित्वादेः तत्प्रतियोगितायां सामानाधिकरण्येन अवच्छेदकतया अव्याप्तेः इति वाच्यम् । व्यधिकरणधर्मावच्छिन्नप्रतियोगितावच्छेदकताकभेदानभ्युपगमेनैव उक्तापत्यसंभवात् । \`घटत्वेन पटवान् न' इत्यादौ घटत्वाद्यवच्छिन्नपटात्यन्ताभावस्यैव विषयत्वोपगमात् ।  
 प्रतियोगितावच्छेदकं सामानाधिकरण्येन यत्र अवच्छेदकं तादृशप्रतियोगितावच्छेदकताक एव वा भेदो निवेश्यः ।  
 अथैवमपि घटत्वाद्यवच्छिन्नवह्न्याद्यभावस्य घटत्वाद्यवच्छिन्नघटादिव्यधिकरणस्य प्रतियोगितावच्छेदकत्वमादाय अव्याप्तिर्दुर्वारैवेति चेत्, न, सामानाधिकरण्येन प्रतियोगितायाम् अवच्छेदकं यत् तदवच्छिन्नतत्समानाधिकरणप्रतियोगितावच्छेदकताकभेदस्यैव निवेशनीयत्वात् ।  
 अथ वह्नित्वादिना घटाद्यभावस्य यदि घटत्वादिकं प्रतियोगितावच्छेदकम्, तदा घटादिमति तादृशाभावाप्रसंग इति वह्नित्वघटत्वाद्योरेव अवच्छेदकतापर्याप्तिरुपगन्तव्या । तथा च अनवच्छेदकपदस्य अवच्छेदकतापर्याप्त्यनधिकरणपरतया व्याख्येयतयैव तादृशाभावप्रतियोगितामादाय दोषाप्रसक्तेः \`सामानाधिकरण्येन' इत्यस्य वैयर्थ्यमशक्यवारणमेवेति चेत्, न । प्रतियोगिविशेषणतापन्नतदनापन्नयोः अवच्छेदकतावैलक्षण्येन प्रत्येकमेव अवच्छेदकतापर्याप्तेः पर्याप्तिविवक्षामात्रेण प्रतीकारासंभवात् \`सामानाधिकरण्येन' इत्यस्य सार्थक्यम् । तदपि प्रतियोगिविशेषणतापन्नस्य यादृशं विलक्षणमवच्छेदकत्वं तत्पर्याप्त्यनधिकरणत्वलाभायैव । व्यधिकरणधर्मानवच्छिन्नप्रतियोगिताकाभावस्यैव तत्प्रतियोगितावच्छेदकविशिष्टविरोधित्वोपगमेन उक्ताभावस्य घटादिमति वृत्तौ बाधकाभावात् ।  
 अस्तु वा विलक्षणावच्छेदकतात्वेन प्रत्येकं पर्याप्तयोरपि अवच्छेदकत्वयोः तत्तत्प्रतियोगितावच्छेदकतात्वेन अनुगतयोः समानाधिकरणधर्मव्यधिकरणधर्मद्वये पर्याप्त्यन्तरम् । तादृशानुगतरूपावच्छिन्नपर्याप्त्यधिकरणधर्मावच्छिन्नस्यैव अभाविरोधिता इति नानुपपत्तिः । एवं च ह्रदत्ववह्नित्वोभयावच्छिन्नवह्न्यभावमादाय पर्याप्तिनिवेशनव्यावृत्तिप्रदर्शनं समानाधिकरणधर्मस्य व्यधिकरणधर्मावच्छिन्नप्रतियोगिताकाभावप्रतियोगितानवच्छेदकत्वपक्षीयव्याप्यवृतित्वघटितलक्षणाभिप्रायेण इति---वदन्ति । \</51\>  
\<52\> व्याप्तेः अव्यभिचारिसंबन्धरूपत्वोपपादनम् ।  
   दीधितिः

 एवं च व्याप्तेः अव्यभिचारिसंबन्धरूपतापि संगच्छते । हेतौ साध्यतावच्छेदकावच्छिन्नसाध्याभाववद्वृत्तित्वस्येव साध्यतावच्छेदके हेतुमन्निष्ठाभावप्रतियोगितावच्छेदकत्वस्यापि व्यभिचारत्वात् ।  
   गादाधरी

 अव्यभिचारिसंबन्धरूपता---अवयवशक्त्या अव्यभिचारिसंबन्धपदप्रतिपाद्यता । तथा च पूर्ववत् नैव तत्पदस्य पारिभाषिकता इति भावः ।  
 ननु साध्यतावच्छेदकावच्छिन्नसाध्याभाववद्वृत्तित्वरूपस्य व्यभिचारपदार्थस्य तच्छरीरेऽनिवेशात् कथमेवम् इत्यत आह---हेताविति । यथा हेत्वन्वयिसाध्यतावच्छेदकावच्छिन्नसाध्याभाववद्वृत्तित्वं व्यभिचारः, तथा साध्यतावच्छेदकान्वयिनो हेतुसमानाधिकरणाभावप्रतियोगितायाः सामानाधिकरण्येन अवच्छेदकत्वस्यापि तथात्वादित्यर्थः ।  
 \`वह्निः धूमस्य व्यभिचारी' इत्यत्र अभाववद्वृत्तित्वं व्यभिचारपदार्थः । तदेकदेशे च अभावे षष्ठ्यर्थप्रतियोगितायाः निरूपकत्वसंबन्धेन अन्वयः । प्रतियोगितायाम् आधेयतासंबन्धेन धूमस्य अवच्छिन्नत्वसंबन्धेन धूमविशेषणतापन्नधूमत्वस्यान्वय इति धूमत्वावच्छिन्नधूमाभाववद्वृत्तित्वलाभः । साध्यतावच्छेदकावच्छिन्नसाध्यान्तर्भावेण न व्यभिचारपदार्थता । शक्त्यानन्त्यप्रसंगात्, साध्यवाचकपदवैयर्थ्यापाताच्च । एवं समानाधिकरणाभावप्रतियोगितायां सामानाधिकरण्येन अवच्छेदकत्वं व्यभिचारपदार्थः । सामानाधिकरण्ये च व्युत्पत्तिवैचित्र्यात् प्रथमान्तपदोपस्थाप्यस्यापि वह्नेः निरूपकत्वेन अन्वयः । वह्न्याद्यन्तर्भावेणैव वा शक्तिः । धूमपदं लक्षणया धूमत्वपरम् । आधेयत्वं षष्ठ्यर्थः । अन्वयश्चास्य अवच्छेदकत्वे । निरूपकमिनिप्रत्ययार्थः । तथा च धूमत्वनिष्ठस्वसमानाधिकरणाभावप्रतियोगितावच्छेदकतानिरूपको वह्निरित्यन्वयबोधः ।  
 यद्यपि लाघवरूपविनिगमकसत्त्वात् अभाववद्व्त्तित्व एव व्यभिचारपदशक्तिकल्पनमुचितम्, तथापि \`ज्ञेयत्वं वाच्यत्वस्य अव्यभिचारि' इति प्रामाणिकव्यवहारानुरोधात् उपदर्शितगुरुरूपस्यापि व्यभिचारपदार्थत्वमावश्यकम् । तत्र वाच्यत्वाभावाप्रसिद्ध्या तदभाववद्वृत्तित्वाभावबोधासंभवात् । उक्तरूपस्य व्यभिचारपदार्थत्वे व्यभिचारस्य अभावोऽव्यभिचारम् इति अव्ययोभावाश्रयणात् ज्ञेयत्वसमानाधिकरणाभावप्रतियोगितानवच्छेदकत्वम् अव्यभिचारपदार्थः । इनिप्रत्ययार्थो निरूपकम् । वाच्यत्वपदं वाच्यत्वत्वपरम् । षष्ठ्यर्थश्च आधेयत्वम् । तथा च वाच्यत्वत्वनिष्ठस्वसमानाधिकरणाभावप्रतियोगितानवच्छेदकता - निरूपकं ज्ञेयत्वम् इत्यन्वयबोधः । \</52\>  
\<53\> अव्यभिचारिसंबन्धपदेन चक्रवर्त्युक्तव्याप्तेः लाभप्रकारोपपादनम् ।  
   गादाधरी

 अथ एवमपि अव्यभिचारिसंबन्धपदेन उक्तव्याप्तेः कथं लाभः ? न च - अव्यभिचारिपदं तादृशप्रतियोगितानवच्छेदकत्वाश्रयपरम् । संबन्धश्च तदाश्रयसामानाधिकरण्यमिति तल्लाभ इति - वाच्यम् । \`वह्नित्वं धूमाव्यभिचारि' इति प्रयोगाभावात् उक्तधर्मबोधकाव्यबिचारपदसमभिव्याहृतमत्वर्थीयस्य आश्रयत्वाबोधकत्वात् । अव्यभिचारिपदार्थान्वयितावच्छेदकं यद्रूपं तदवच्छिन्नसमानाधिकरणाभावप्रतियोगितानवच्छेदकत्वबोधकताया व्युत्पत्तिसिद्धत्वात् ।  
 साध्यतावच्छेदकस्य अव्यभिचारिपदार्थत्वे हेतुसमानादिकरणेत्यादिव्याप्तिबोधस्य अशक्यत्वाच्च इति चेत्, न । \`अव्याभिचारिसंबन्ध' इत्यस्य अव्यभिचारिहेतुनिष्ठसाध्यसामानाधिकरण्यमित्यर्थः । एवं च साध्यतावच्छेदकनिष्ठस्वसमानाधिकरणाबाव प्रतियोगितानवच्छेदकतानिरूपकहेतुनिष्ठसाध्यसामानाधिकरण्यमिति पर्यवसितम् । उक्तलक्षणस्यापि अत्रैवार्थे तात्पर्यम् । न तु यथाश्रुतविशेष्यविशेषणभावे । तदापन्नस्य अव्यभिचारिसंबन्धपदेन बोधयितुमशक्यतया पारिभाषिकताया दुर्वारत्वात् ।  
 न च - यद्रूपावच्छिन्नस्य यस्य व्याप्तित्वं तदन्यरूपेण तस्य अव्यभिचारिसंबन्धपदार्थत्वेऽपि न क्षतिरिति - वाच्यम् । एवं सति साध्याभाववद्वृत्तित्वमात्रस्य व्यभिचारपदार्थेऽपि व्यथिरेकिसाध्यकोक्तव्याप्तेः अव्यभिचारिसंबन्धरूपतोपपत्तेः उक्तधर्मस्य व्यभिचारपदार्थत्वव्यवस्थापनाया अनुपयुक्तत्वात् । उक्तलक्षणेऽपि साध्यसामानाधिकरण्यमन्तर्भाव्य अव्यभिचारिसंबन्धरूपतायाः व्यवस्थापयितुं शक्यत्वात् । साध्यसामानाधिकरण्यानन्तर्भावेऽपि प्रतियोगिसमानाधिकरण स्वसमानाधिकरणतादृशयावदभावकत्वरूपपर्यवसितपूर्वलक्षणार्थस्य अव्यभिचारिसंबन्धरूपतासंभवात् । \</53\>  
\<54\> अवच्छेदकत्वपरिष्कारः ।  
   दीधितिः

 अवच्छेदकत्वं च इह तत्पर्याप्त्यधिकरणत्वम् । तेन विशिष्टवह्न्यभावस्य ह्रदत्ववह्नित्वोभयावच्छिन्नाभावस्य च प्रतियोगितावच्छेदकत्वेऽपि वह्नित्वस्य न क्षतिः ।  
   गादाधरी

 अवच्छेदकत्वमिति । अनवच्छेदकमित्यत्र यदवच्छेदकपदं तत्तात्पर्यविषयावच्छेदकत्वमित्यर्थः । तत्पर्याप्त्यधिकरणत्वम् पर्यांप्तिसंबन्धेन अवच्छेदकतावत्त्वम् । तथा च पर्याप्तिसंबन्धेनावच्छेदकत्वावच्छिन्नस्य भेदोऽनवच्छेदकपदेन विवक्षित इति भावः । विशिष्टवह्न्यभावस्य प्रतियोगितावच्छेदकत्वेऽपि वह्नित्वस्य इत्यन्वयः । महानसीयत्वादिविशिष्टवह्न्यभावप्रतियोगितायां महानसीयत्वसहितस्य वह्नित्वस्य अवच्छेदकत्वेऽपि आश्रयत्वसंबन्धेन अवच्छेदकतावदन्यत्वस्य वह्नित्वे दुर्लभत्वात् इति भावः ।  
 प्रतियोगिविशेषणतापन्नधर्मान्तरसहितवह्नित्वावच्छिन्नाभावमादाय दोषं दर्शयित्वा प्रतियोगिविशेषणतापन्नधर्मस्यैव प्रतियोगितावच्छेदकत्वं प्रतीयत इति नियमानभ्युपगन्तुः व्यधिकरणधर्मावच्छिन्नाभाववादिनः प्रतियोग्यवृत्तिधर्मसहितप्रतियोगिवृत्तिधर्मपर्याप्तप्रतियोगितावच्छेदकताकोऽभावोऽस्ति इति व्युत्पादनाय तादृशाभावमादायापि दूषणं दर्शयति-ह्रदत्वेति । उभयावच्छिन्ना भावप्रतियोगितावच्छेदकोभयघटकप्रत्येकस्य अवच्छेदकताया अव्या हतत्वादिति भावः ।  
 न क्षतिरिति । अवच्छेद्याश्रयविशेषणभावापन्नेषु तदनापन्नेषु च नानाधर्मेषु पर्याप्तं यदवच्छेदकत्वम् पर्याप्तिसंबन्धेन तदवच्छिन्नभेदस्य तत्पर्याप्त्यनवच्छेदकप्रत्येकधर्ममात्रवृत्तिधर्मावच्छेदेन सत्वाद् वह्नित्वादेः तादृशप्रतियोगितानवच्छेदकत्वस्य पटत्वाद्यवच्छिन्ने घटपटोभयत्वाद्यवच्छिन्नभेदवत् निष्प्रत्यृहत्वादिति भावः ।  
 न च-वह्निनिष्ठ ह्रदत्ववह्नित्वोभयावच्छिन्नप्रतियोगितायाः सामानाधिकरण्येन यदवच्छेदकत्वं तद्वह्नित्वमात्रे पर्याप्तम्, ह्रदत्वस्य व्यधिकरणतयैव अवच्छेदकत्वात् इति कथं वह्नित्वस्य तादृशावच्छेदकत्वावच्छिन्नान्यत्वनिर्वाह इति - वाच्यम् ।  
 यतः सामानाधिकरण्येन अवच्छेदकम् इत्यस्य तत्प्रतियोगितासमानाधिकरणवृत्ति यत् प्रतियोगितावच्छेदकत्वं तदवच्छिन्नभेदकूटवत्त्वमर्थः ।  
 इत्थं च ह्रदत्ववह्नित्वोभयावच्छिन्नप्रतियोगितायाः समानाधिकरणवृत्त्यपि एकमेव अवच्छेदकत्वमुभयपर्याप्तम्, तदवच्छिन्नभेदो वह्नित्वेऽव्याहत एवेति । \</54\>  
\<55\> \`संयोगी सत्त्वात्' इत्यत्र अतिव्याप्तिवारणप्रकारः ।  
   दीधितिः

 सत्त्ववति च गुणादौ संयोगाद्यभावोऽपि व्याप्यवृत्तिः । वक्ष्यमाणं वा प्रतियोगितावच्छेदकानतिरिक्तवृत्तित्वमेव तदवच्छेदकत्वमिहापि बोध्यम् । भवति च गुणत्वगुणावृत्तित्व द्रव्यमात्रसमवेतत्वाद्यवच्छिन्नप्रतियोगिताकव्याप्यवृत्त्यभावप्रतियोगितावच्छेदकगुणत्वाद्यनतिरिक्तवृत्येव संयोगत्वमित्याहुः ।  
   गादाधरी

 ननु संयोगादिसाध्यकसद्धेतौ अव्याप्तिवारणाय तदभावव्यावर्तकव्याप्यवृत्तित्वादिविशेषणोपादाने तत्साध्यकसत्त्वादिरूपव्यभिचारिहेतौ अतिव्याप्तिप्रसङ्गः । अभावान्तरस्यैव लक्षणघटकत्वात् इत्याशंकां व्यभिचारिहेतुकस्थले संयोगाद्यभावस्य लक्षणघटकत्वप्रदर्शनेन परिहरति - सत्त्ववतीति (पृ.338) । व्याप्यवृत्तिरित्युपलक्षणम्; प्रतियोगिव्यधिकरणश्चेत्यपि बोध्यम् ।  
 अयं भावः - व्याप्यवृत्तित्वमत्र नावच्छिन्नवृत्तिकान्यत्वम् । न वा स्वसमानाधिकरणाभावप्रतियोगित्वसामान्याभावः । प्रतियोगिव्यधिकरणत्वं च न प्रतियोग्यधिकरणावृत्तित्वम्, किं तु अनवच्छिन्नवृत्तिकत्वम् । स्वाधिकरणयत्किंचिद्व्यक्तिनिष्ठाभावाप्रतियोगित्वं वा व्याप्यवृत्तित्वम् । प्रतियोग्यनधिकरणवृत्तित्वं च प्रतियोगिवैयधिकरण्यं संयोगाद्यभावसाधारणम् । हेत्वधिकरणे तथात्वस्य विवक्षितत्वात् सद्धेतुस्थले न तादृशाभावस्य लक्षणघटकता । तत्र गुणादेः हेत्वनधिकरणत्वात् । सत्त्वादिहेतुकस्थले तु तस्य हेत्वधिकरणतया तत्र व्याप्यवृत्तिः प्रतियोगिव्यधिकरणश्च साध्याभावो लक्षणघटक एवेति । \</55\>  
\<56\> पारिभाषिकावच्छेदकत्वनिवेशनेन परिष्कारः ।  
   गादाधरी

 वक्ष्यमाणमिति (पृ.338) । \`सिद्धान्तलक्षण' इत्यादिः । तदवच्छेदकत्वम् - प्रतियोगितावच्छेदकत्वम् । इहापि - एतल्लक्षणेऽपि । बोध्यम् - विवक्षणीयम् । अन्यथा लघुरूपसमनियतगुरुधर्मावच्छिन्नसाध्यकव्यभिचारिणि अतिव्याप्तेरिति भावः । तथा च संयोगादिरूपसाध्याभावस्य व्याप्यवृत्तित्वादिरूपविशेषणेन व्यावर्तनेऽपि न क्षतिः । व्याप्यवृत्यभावान्तरप्रतियोगितावच्चेदकानतिरिक्तवृत्तित्वस्य संयोगत्वादौ सत्त्वेन तदवच्छिन्नसाध्यकव्यभिचारिणि अतिव्याप्त्यप्रसक्तेरिति यथाश्रुताशयोऽवगम्यते । स च न संगच्छते । \`सत्तावान् जातेः' इत्यादौ (सत्तात्वस्य) हेतुसमानाधिकरणाभावप्रतियोगितावच्छेदकविशिष्टसत्तात्वाद्यनतिरिक्तवृत्तितायाः सत्तात्वसाधारणतया अव्याप्तेर्वारणाय स्वविशिष्ट - संबन्धिनिष्ठाभावप्रतियोगितानवच्छेदकतत्कत्वरूपतदनतिरिक्तवृत्तित्वस्यैव विवक्षणीयतया तद्घटकाभावे व्याप्यवृत्तित्वनिवेशे प्रयोजनविरहेण संयोगादिसाध्यकसद्धेतौ हेतुसमानाधिकरणाभावप्रतियोगितावच्छेदकसंयोगत्वादेः निरुक्तानतिरिक्तवृत्तित्वस्य संयोगत्वादिसाधारण्यविरहेण अव्याप्त्यनवकाशेन हेतुसमानाधिकरणाभावे व्याप्यवृत्तित्वनिवेशनवैयर्थ्यात् । न चस्वविशिष्टसंबन्धिनिष्ठाभावे व्याप्यवृत्तित्वविशेषणादाने संयोगेन द्रव्यस्य अव्याप्यवृत्तितापक्षे संयोगेन साध्यतायां हेतुसमानाधिकरणसाध्यतावच्छेदकसंबन्धावच्छिन्नाभावप्रतियोगितावच्छेदकं यद्विशिष्टसंबन्धिनिष्ठाभावीयसाध्यतावच्छेदकसंबन्धावच्छिन्नप्रतियोगितानवच्छेदकं तादृशधर्माप्रसिद्धिः । तादृशाभावप्रतियोगितावच्छेदकीभूतसकलधर्मावच्छिन्नानामेव संयोगेन अभावानां केवलान्वयित्वात् इति स्वविशिष्टसंबन्धिनिष्ठाभावे व्याप्यवृत्तित्वविशेषणस्य आवश्यकता इति - वाच्यम् ।  
 संयोगाद्यभावव्यावर्तकस्य अवच्छिन्नवृत्तिकान्यत्वरूपव्याप्यवृत्तित्वस्य निवेशने संयोगेन साध्यतायां हेतुसमानाधिकरणसाध्यतावच्छेदकसंबन्धावच्छिन्नाभावो गुणादीनामेव व्याप्यवृत्तिः, न तु द्रव्यस्येति तादृशाभावप्रतियोगितावच्छेदकं यद्विशिष्टसंबन्धिनिष्ठतादृशाभावप्रतियोगितानवच्छेदकं तादृशधर्माप्रसिद्धितादवस्थ्यात् । प्रतियोगितायाः साध्यतावच्छेदकसंबन्धावच्छिन्नत्वं परित्यज्य एकसंबन्धावच्छिन्नत्वस्य विशेषणताविशेषावच्छिन्नत्वस्य वा विशेषणत्वपक्षत्वस्यैव अवलम्बनीयतया व्याप्यवृत्तित्वविशेषणवैयर्थ्यस्य दुरुद्धरत्वात् । तस्मात् वक्ष्यमाणं वा (पृ.338) । इति ग्रन्थस्य अभावे व्याप्यवृत्तित्वविशेषणं न देयमेव । तददानेऽपि संयोगत्वादौ द्रव्यत्वसमानाधिकरणाभावप्रतियोगित्वीयपारिभाषिकावच्छेदकत्वविरहेण अव्याप्त्यप्रसक्तेरित्याशयः ।  
 तत्र च पारिभाषिकावच्छेदकत्वशरीरनिविष्टस्वविशिष्टसंबन्धिनिष्ठाभावे व्याप्यवृत्तित्वविशेषणमावश्यकम् । अन्यथा तुल्ययुक्त्या सत्तादिहेतुकेऽपि संयोगत्वादौ पारिभाषिकावच्छेदकत्वानिर्वाहादिति हेतुमन्निष्ठाभावेऽपि तद्विशेषणमवाश्यकम् । अन्यथा अव्याप्तेरित्याशंकां सत्तादिहेतुकस्थले गुणत्वावच्छिन्नप्रतियोगितायाः पारिभाषिकावच्छेदकत्वं संयोगात्वादौ प्रदर्श्य वारयति - भवति चेति (पृ.338) । गुणत्वाद्यवच्छिन्नाभावानां व्याप्यवृत्तित्वाभिधानं तु गुणत्वादीनां संयोगत्वविशिष्टसंबन्धिनिष्ठाभावप्रतियोगितानवच्छेदकत्वसूचनाय । जन्यद्रव्येऽपि उत्पत्तिकालावच्छेदेन गुणत्वावच्छिन्नाभावस्य नवीनैः उपगमात् तन्मते गुणत्वस्य संयोगत्वविशिष्टसंबन्धिनिष्ठाबावीयप्रतियोगितानवच्छेदकत्वं न संभवतीति गुणावृत्तित्वानुधावनम् । \`संयोगी गुणान्यत्वे सति सत्त्वात्' इत्यादौ गुणावृत्तित्वं न विशिष्टहेतुसमानाधिकरणाभावप्रतियोगितावच्छेदकम् । अतः संयोगसाध्यकव्यभिचारिमात्रे यादृशप्रतियोगितावच्छेदकमुपादाय संयोगत्वस्य पारिभाषिकावच्छेदकत्वं संभवति तादृशं धर्ममाह-द्रव्यमात्रसमवेतत्वेति (पृ.338) । \</56\>  
\<57.1\> प्रगल्भलक्षणम्-प्रथमलक्षणम् ।  
   दीधितिः


\`साध्यतावच्छेदकविशिष्टसाध्यसामानाधिकरण्यावच्छेदकस्वसमानाधिकरणसाध्याभावत्वकत्वम्; यत्समानाधिकरणसाध्याभावप्रमायां साध्यवत्ताज्ञानप्रतिबन्धकत्वं नास्ति तत्त्वं वा व्याप्तिः' - इति तु न युक्तम् । सर्वत्र साध्याभावपदवैयर्थ्यात् ।  
   गादाधरी

 प्रगल्भस्य लक्षणद्वयम् एकदोषेण दूषयितुमुपन्यस्यतिसाध्यतावच्छेदकविशिष्टेत्यादिना । विशिष्टाभावो विशेष्यविशेषणसंबन्धाभावरूपः । उभयाभावस्तु परंपरासंबन्धेन द्वित्वाभाव इति मतेन इदं लक्षणम् । अन्यथा व्यधिकरणधर्मावच्छिन्नाभावं विनापि लक्षणसमन्वयसंभवे \`प्रतियोग्यवृत्तिश्च' इति गन्थानुत्थितिरिति बोध्यम् । \</57.1\>  
\<57.2\> प्रगल्भलक्षणम्-प्रथमलक्षणम् ।  
   गादाधरी

 अथवा साध्याभावपदं साध्यतावच्छेदकसंबन्धावच्छिन्नसाध्यतावच्छेदकावच्छिन्न व्यापकतावच्छेदकरूपावच्छिन्नप्रतियोगिताकाभावपरमिति । \</57.2\>  
\<57.3\> प्रगल्भलक्षणम्-प्रथमलक्षणम् ।  
   गादाधरी

 अवच्छेदकत्वम् इह अनतिरिक्तवृत्तित्वम् । न तु स्वरूपसंबन्धविशेषः । यथोक्तधर्मयोः तादृशावच्छेद्यावच्छेदकभावे मानाभावात् । स्वपदं हेतुतावच्छेदकावच्छिन्नपरम् । तथा च साध्यतावच्छेदकविशिष्टसाध्यसामानाधिकरण्यानतिरिक्तवृत्ति यद्धर्मविशिष्टसमानाधिकरणसाध्याभावत्वं तद्धर्मवत्त्वं व्याप्तिरिति समुदितार्थः ।  
 सद्धेतौ साध्यासमानाधिकरणस्य साध्यतावच्छेदकावच्छिन्नसाध्याभावस्य हेत्वसमानाधिकरणत्वनियमात् तादृशसाध्याभावत्वं साध्यसामानाधिकरण्यानतिरिक्तवृत्तीति लक्षणसमन्वयः । व्यभिचारिणि तादृशसाध्याभावस्यापि हेतुसमानाधिकरणतया तदतिरिक्तवृत्येव तत् इति नातिव्याप्तिः । \</57.3\>  
\<57.4\> प्रगल्भलक्षणम्-प्रथमलक्षणम् ।  
   गादाधरी

 \`गुणान्यत्वविशिष्टसत्तावान् जातेः' इत्यादौ अतिव्याप्तेर्वारणाय साध्यतावच्छेदकविशिष्टेति (पृ.350) । साध्याधिकरणत्वं साध्यतावच्छेदकसंबन्धेन बोध्यम् । तेन संयोगादिना धूमादेरभावस्य समवायादिना धूमादिमति स्वावयवे वृत्तावपि नातिव्याप्तिः । \</57.4\>  
\<57.5\> प्रगल्भलक्षणम्-प्रथमलक्षणम् ।  
   गादाधरी

 \`द्रव्यं विशिष्टसत्त्वात्' इत्यादौ अव्याप्तिवारणाय हेतुतावच्छेदकविशिष्टत्वोपादानम् । तद्विशिष्टाधिकरणत्वं हेतुतावच्छेदकसंबन्धेन बोध्यम् । तेन धूमादिसमवायिनिष्ठवन्हित्वाद्यवच्छिन्नवह्न्याद्यभावस्य वह्न्यादिसामानाधिकरण्यविरहेऽपि न क्षतिः । \</57.5\>  
\<57.6\> प्रगल्भलक्षणम्-प्रथमलक्षणम् ।  
   गादाधरी

 साध्यहेतुसामानाधिकरण्यघटकवृत्तिद्वयं दैशिकविशेषणतासंबन्धेन बोध्यम् । तेन द्रव्यं सत्त्वादित्यादौ दैशिकविशेषणतया हेतुसमानाधिकरणस्य द्रव्यत्वत्वावच्छिन्नद्रव्यत्वाद्यभावस्य कालिकसंबन्धेन साध्यवन्महाकालादिवृत्तित्वेऽपि न क्षतिः । \</57.6\>  
\<57.7\> प्रगल्भलक्षणम्-प्रथमलक्षणम् ।  
   गादाधरी

 यद्यपि हेतुसमानाधिकरणसाध्याभावत्वघटकं अभावत्वरूपं विशेष्यं व्यतिरेकिसाध्यके साध्यासमानाधिकरणाभावसाधारणम् इति विशिष्टसाध्यसामानाधिकरण्यशून्यावृत्तित्वरूपं तदनतिरिक्तवृत्तित्वं दुर्वचम् । तथापि यावन्तः स्वसमानाधिकरणसाध्याभावाः विशिष्टसाध्यसमानाधिकरणा इत्यर्थस्य विवक्षणीयत्वात् न दोषः । \</57.7\>  
\<58.1\> प्रगल्भद्वितीयलक्षणम् ।  
   गादाधरी

 यत्समानाधिकरणेति । यद्रूपविशिष्टसमानाधिकरणेत्यर्थः । तेन \`द्रव्यं गुणकर्मान्यत्वे सति सत्त्वात्' इत्यादौ सत्तासामानाधिकरणद्रव्यत्वत्वावच्छिन्नद्रव्यत्वाभावप्रमायां साध्यवत्ताज्ञानप्रतिबन्धकत्वेऽपि न क्षतिः । \</58.1\>  
\<58.2\> प्रगल्भद्वितीयलक्षणम् ।  
   गादाधरी

 यद्धर्मावच्छिन्नसामानाधिकरण्यशरीरे च हेतुतावच्छेदकसंबन्धेन यद्धर्मावच्छिन्नाधिकरणत्वं निवेशनीयम् । तत्प्रयोजनं च स्फुटमेव ।  
 अधिकरणवृत्तित्वं च निरवच्छिन्नं ग्राह्यम् । तेन \`कपिसंयोगी एतद्वृक्षत्वात्' इत्यादौ हेतुसमानाधिकरणकपिसंयोगाभावादिविषयकप्रमाया अव्याप्यवृत्तित्वज्ञानविरहकालिकायाः साध्यवत्ताज्ञानप्रतिबन्धकत्वेऽपि न क्षतिः । \</58.2\>  
\<58.3\> प्रगल्भद्वितीयलक्षणम् ।  
   गादाधरी

 प्रमायाम् (पृ.350)-प्रमासामान्ये । तेन व्यभिचारिणि नातिव्याप्तिः । समानाधिकरणधर्मावच्छिन्नाभावत्वेन व्यदिकरणधर्मावच्छिन्नसाध्याभाववत्ताज्ञानस्यापि साध्यवत्ताज्ञानविरोधित्वात् सद्धेतावपि लक्षणगमनासंभव इत्यतो ज्ञानसामान्यमुपेक्ष्य प्रमासामान्यनिवेशनम् । प्रमापदं च यावद्‌भ्रमभिन्नज्ञानपरम् । अत उक्तभ्रमात्मकज्ञानस्य अभावत्वांशे प्रमात्वेऽपि न क्षतिः । \</58.3\>  
\<58.4\> प्रगल्भद्वितीयलक्षणम् ।  
   गादाधरी

 साध्यवत्ताज्ञानपदमपि तत्सामान्यपरम् । अतः व्यधिकरणधर्मावच्छिन्नसाध्याभाववत्ताज्ञानस्य तद्धर्मवत्त्वेन साध्यवत्ताज्ञानविरोधित्वेऽपि न क्षतिः ।  
 एवं च साध्यपदं साध्यतावच्छेदकविशिष्टपरम् । ज्ञानं च स्वसमानधर्मितावच्छेदककत्वेन स्वविषयीभूताभावप्रतियोगितावच्छेदकसंबन्धसंसर्गकत्वेन च विशेषणीयम् ।  
 अतः धूमत्वाद्यवच्छिन्नसंयोगसंबन्धावच्छिन्नप्रतियोगिताकधूमाद्यभाववत्ताज्ञानस्य साध्यवत्ताज्ञानसामान्यान्तर्गतं द्रव्यत्वादिना धूमादिप्रकारकं भिन्नधर्मावच्छिन्नविशेष्यकधूमत्वावच्छिन्नप्रकारकं समवायादिसंबन्धेन धूमत्वाद्यवच्छिन्नप्रकारकं च ज्ञानं प्रति अप्रतिबन्धकत्वात्, कामिनीजिज्ञासादेरेव तादृशज्ञानसामान्ये विरोधित्वात् अतिव्याप्तेर्नावकाशः । \</58.4\>  
\<59\> प्रगल्भलक्षणद्वयदूषणम् ।  
   गादाधरी  
   
 साध्याभावपदवैयर्थ्यादिति । अत्र च साध्यतावच्छदकविशिष्टसामानाधिकरण्यावच्छेदकत्वं स्वव्यापकतादृशसामानाधिकरण्यकत्वम् । तथा च साध्यतावच्छेदकविशिष्टसामानाधिकरण्यत्वं यत्समानाधिकरणसाध्याभावत्वव्यापकतावच्छेदकं तत्त्वं व्याप्तिः इत्येतादृशार्थकत्वे प्रथमलक्षणे न साध्याभावपदवैयर्थ्यम् । यत्समानाधिकरणनिष्ठाभावप्रतियोगितावच्छेदकत्वाभावरूपयत्सामानाधिकरण्यव्यापकतावच्छेदकत्वात् यत्समानाधिकरणसाध्याभावनिष्ठाभावप्रतियोगितावच्छेदकत्वाभावरूपस्य यत्समानाधिकरणसाध्याभावत्वव्यापकतावच्छेदकत्वस्य अतिरिक्ततया तद्वटितलक्षणे यत्सामानाधिकरण्यव्यापकतावच्छेदकत्वस्य अनिवेशात् तद्धटितलक्षणसंभवे प्रकृतलक्षणवैयर्थ्यानवकाशात् । एवं यत्समानाधिकरणसाध्याभावप्रमात्वव्यापकः साध्यवत्ताज्ञानप्रतिबन्धकत्वाभावः तत्त्वम् इत्येतादृशार्थकत्वे द्वितीयलक्षणेऽपि न तद्वैयर्थ्यम् । यत्समानाधिकरणप्रमात्वव्यापकताघटकाभावात् यत्समानाधिकरणसाध्याभावप्रमात्वव्यापकतायाम् अभावान्तरस्यैव निवेशात् इत्यवधेयम् । \</59\>  
\<60\> विशारदलक्षणम्-लक्षणसमन्वयप्रदर्शनं यन्निष्ठत्वप्रयोजनकथनं च ।  
   दीधितिः

 यत्तु साध्याभाववति यद्वृत्तौ प्रकृतानुमितिविरोधित्वं नास्ति तत्त्वं व्याप्तिरिति, तन्न । अनुमित्यविरोधित्वं नास्ति तत्त्वं व्याप्तिरिति, तन्न । अनुमित्यविरोधित्वज्ञानस्य अनुमितिहेतुत्वे साध्याभाववद्वृत्तित्वज्ञानस्य अनुमित्यविरोधितया व्यभिचारिण्यतिप्रसङ्गात् ।  
   गादाधरी

 साध्याभाववतीति । यन्निष्ठसाध्याभाववद्वृत्तित्वत्वविशिष्टनिरूपितविषयितासामान्ये प्रकृतानुमितिप्रतिबन्धकतावच्छेदकत्वाभावः तत्त्वम् इत्यर्थः ।  
 \`वह्निमान् धूमात्' इत्यादौ हेतुनिष्ठसाध्याभाववद्वृत्तित्वत्वविशिष्टनिरूपितविषयिता व्यधिकरणधर्मावच्छिन्नाभाववद्वृत्तित्वविषयितैव । सा च न वह्न्यनुमितिं प्रति प्रतिबन्धकतावच्छेदिका । तच्छालिज्ञानस्य अनुमित्यप्रतिबन्धकत्वात् ।  
 व्यभिचारिणि साध्यतावच्छेदकावच्छिन्नसाध्याभाववद्वृत्तित्वविषयितापि तादृशी । तद्वतो ज्ञानस्य च व्यभिचारज्ञानविधया अनुमितिप्रतिबन्धकत्वात् । तादृशविषयिताया अनुमितिप्रतिबन्धकतावच्छेदकत्वात् नातिव्याप्तिः ।  
 यन्निष्ठत्वानुपादाने धूमाद्यंशे वह्नित्वावच्छिन्नवह्न्यभाववद्वृत्तित्वावगाहिभ्रमनिष्ठवह्नित्वेन वह्न्यभाववद्वृत्तित्वत्वविशिष्टनिरूपितविषयिताया अपि अनुमितिप्रतिबन्धकतावच्छेदकत्वात् \`वह्निमान् धूमात्' इत्यादौ अव्याप्तिः । अतः तदुपादानम् । तथा च भ्रमविषयवह्न्यभाववद्वृत्तित्वस्य हेतुनिष्ठत्वाभावात् न दोषः । \</60\>  
\<61.1\> विषयितायां साध्याभाववद्वृत्तित्वत्वविशिष्टनिरूपितत्वस्य प्रयोजनकथनम् ।  
   गादाधरी

 यन्निष्ठपदार्थनिरूपितविषयितासामान्ये यन्निष्ठसाध्याभाववद्वृत्तित्वविषयितासामान्ये इति वा यद्युच्यते, तदा व्यधिकरणधर्मावच्छिन्नसाध्याभाववद्वृत्तित्वमेव यत्र समानाधिकरणधर्मावच्छिन्नसाध्याभाववद्वृत्तित्वत्वेन भातम्, तादृशज्ञानोयहेतुनिष्ठतथाविधसाध्याभाववद्वृत्तित्वविषयिताया अपि अनुमितिप्रतिबन्धकतावच्छदकत्वादसंभवः अव्याप्तिर्वा इति । साध्याभाववद्वृत्तित्वत्वविशिष्टनिरूपितत्वं विषयिताविशेषणम् । तादृशभ्रमविषयिता च न साध्याभाववद्वृत्तित्वत्वविशिष्टनिरूपिता । तादृशविषयितानिरूपकस्य व्यधिकरणधर्मावच्छिन्नसाध्याभाववद्वृत्तित्वस्य विशेषणीभूतं यत् समानाधिकरणधर्मावच्छिन्नसाध्याभाववद्वृत्तित्वत्वं तद्विशिष्टत्वाभावात् । \</61.1\>  
\<61.2\> विषयितायां साध्याभाववद्वृत्तित्वत्वविशइष्टनिरूपितत्वस्य प्रयोजनकथनम् ।  
   गादाधरी

 न च तद्विशिष्टनिरूपितत्वं यदि तदवच्छिन्ननिरूपकताकत्वम्, तदा समानाधिकरणधर्मावच्छिन्नसाध्याभाववद्वृत्तित्वत्वस्य तद्भ्रमविषयवृत्तौ असत्त्वेऽपि तन्निष्ठविषयितानिरूपकत्वे व्यधिकरणीभूयावच्छेदकत्वात् भ्रमविषयितायाः तद्विशिष्टनिरूपितत्वमक्षतमेव । यदि च वस्तुगत्या यत्र तद्वैशिष्ट्यं तन्निरूपितत्वमेव विशिष्टनिरूपितत्वम्, तदा व्यधिकरणधर्मावच्छिन्नसाध्याभाववद्वृत्तित्वत्वविशिष्टनिरूपितत्वमेव उक्तभ्रमविषयिताया अक्षतमिति कथं तद्व्यावृत्तिरिति वाच्यम् ।  
 विशेषणीभूतधर्मान्तरविशिष्टेन व्यावर्त्यमानस्य विशष्यस्य भाने विशेषणांशे प्रकारीभवत्त्यां व्यक्तौ विशेष्यसंबन्धितावच्छेदकताया भानात् साध्याभाववद्वृत्तित्वत्वरूपविशषणविशिष्ट विषयेण निरूपकीभूय विषयिताव्यावर्तने व्यावर्तकविषयस्य आश्रयतया व्यावर्तक यत्साध्याभाववद्वृत्तितात्वं तस्यापि निरूपकतावच्छदकीभूय विषयिताव्यावर्तकत्वात् उक्तभ्रमविषयिताव्यावृत्तिः । तद्व्यावर्तकविषयाव्यावर्तकस्य तन्निष्ठसाध्याभाववद्वृत्तितात्वस्य तादृशविषयितानिरूपकतानवच्छेदकत्वात् इति तादृशविषयिताया लक्षणाघटकत्वात् ।  
 एवं च उक्तभ्रमविषयिताव्यावर्तकतयैव साध्याभाववत्पदसार्थक्यम् । तादृशविषयिताया उक्तक्रमेण हेतुनिष्ठसाध्याभाववद्वृत्तित्वत्वविशिष्टानिरूपितत्वेऽपि हेतुनिष्ठाधेयतात्वविशिष्टनिरूपितत्वानपायात् । \</61.2\>  
\<62.1\> साध्याभावपदप्रयोजनकथनम् ।  
   गादाधरी

 साध्याभावपदमनुपादाय अधिकरणवृत्तितात्वविशिष्टविषयितानिवेशे वृत्तौ समानाधिकरणधर्मावच्छिन्नाभावाधिकरणीयत्वभ्रमविषयितावारणेऽपि वृत्तिविशेषणे तन्निरूपकेऽधिकरणे समानाधिकरणधर्मावच्छिन्नाभावभ्रमविषयितावारणासंभवात् साध्याबावांशनिवेशस्यापि सार्थक्यात् । \</62.1\>  
\<62.2\> साध्याभावपदप्रयोजनकथनम् ।  
   गादाधरी

 न च तावत्पर्यन्तनिवेशेऽपि वह्नित्वावच्छिन्नवह्निप्रतियोगिताकत्वेन व्यधिकरणधर्मावच्छिन्नप्रतियोगिताकवह्न्यभावमवगाह्य तादृशाभाववद्वृत्तित्वावगाहि यज्ज्ञानं तदीयतादृशसाध्याभाववद्वृत्तित्वविषयितापि साध्याभाववद्वृत्तित्वत्वविशिष्टनिरूपितैव । व्यधिकरणधर्मावच्छिन्नप्रतियोगिताको यः साध्याभावः तद्वद्वृत्तित्वत्वस्यैव तद्विशेषणतया भानात् तद्विशिष्टत्वस्य च तादृशज्ञाननिष्ठविषयितानिरूपकसाध्याभाववद्वृत्तित्वे सत्त्वात् इति तद्दोषतादवस्थ्यमिति - वाच्यम् ।  
 अभावांशे साध्यतावच्छेदकावच्छिन्नप्रतियोगिताकत्वसंबन्धेन साध्यप्रकारकं व्यबिचारज्ञानमेव अनुमितिविरोधि । तथा च यत्र च व्यधिकरणधर्मावच्छिन्नप्रतियोगिताकाभावे साध्यतावच्छेदकावच्छिन्नप्रतियोगिताकत्वसंबन्धेन साध्यं प्रकारः, तादृशज्ञानविषयघटकस्य साध्यतावच्छेदकावच्छिन्नप्रतियोगिताकत्वसंबन्धेन साध्यविशिष्टस्य व्यधिकरणधर्मावच्छिन्नाभावस्य अप्रसिद्ध्या तादृशज्ञानविषयितायाः विशिष्टनिरूपितत्वासंभवात् । साध्याभाववद्वृत्तित्वरूपविषयस्य प्रतिबन्धकतावच्छेदककोट्यप्रवेशात् अतिव्याप्तिः । अतो विषयितापर्यन्तानुधावनम् । \</62.2\>  
\<63.3\> हेतुनिष्ठसाध्याभाववद्वृत्तित्वत्वविशिष्टे प्रतिबन्धकतावच्छदकविषयितापर्याप्त्यभावनिवेशोपेक्षायां बीजकथनम् ।  
   गादाधरी

 हेतुनिष्ठसाध्याभाववद्वृत्तितात्वविशिष्टे प्रतिबन्धकतावच्छेदकविषयितापर्याप्त्यभावविवक्षणे साध्यप्रतियोगिकाभावमात्रनिवेशे व्यभिचारिण्यतिव्याप्तिः । प्रतियोगितायां साध्यतावच्छेदकावच्छिन्नत्वावगाहिन एव ज्ञानस्य अनुमितिप्रतिबन्धकतया तदघटितविषये प्रतिबन्धकतावच्छेदकविषयिताया अपर्याप्तेः । साध्यतावच्छेदकावच्छिन्नसाध्याभावनिवेशश्च न संभवतीति तदुपेक्षितम् । \</63.3\>  
\<64\> प्रकृतानुमितिसामान्यविवक्षायाः प्रयोजनम् ।  
   गादाधरी

 व्यधिकरणधर्मावच्छिन्नसाध्याभाववद्वृत्तित्वविषयितायां प्रतिबन्धकतावच्छेदकत्वाभावात् अतिव्याप्तिः । अतः सामान्ये इत्युक्तम् ।  
 प्रकृतानुमितिपदं प्रकृतानुमितिसामान्यपरम् । अन्यथा व्यधिकरणधर्मावच्छिन्न-साध्याभाववद्वृत्तित्वाभावविषयकसमूहालम्बनात्मकप्रकृतानुमितिप्रतिबन्धकतावच्छेदकत्वस्य हेतुनिष्ठतादृशसाध्याभाववद्वृत्तित्वविषयितायामपि सत्त्वात् सद्धेतावपि लक्षणगमनासंभवात् ।  
 एवं च प्रकृतेत्यनुपादाने कामिनीजिज्ञासादौ प्रसिद्धा या अनुमितिसामान्यप्रतिबन्धकता तदवच्छेदकत्वाभावो धूमाभाववद्वृत्तित्वादिविषयितायामक्षत एव । तद्विषयकज्ञानस्यापि अन्यलिङ्गकान्यसाध्यकान्यसंसर्गकानुमित्यप्रतिबन्धकत्वात् । अतः प्रकृतेतितत्साध्यकतद्धेतुकतत्संसर्गकपरम् ।  
 सद्धेतुनिष्ठव्यधिकरणधर्मावच्छिन्नसाध्याभाववद्वृत्तित्वविषयिताया अनुमितिप्रतिबन्धकस्वरूपासिद्ध्यादिज्ञानवृत्तित्वादसंभवः स्यात् । अतः यन्निष्ठसाध्याभाववद्वृत्तित्वविषयकज्ञानसामान्यस्य अनुमित्यप्रतिबन्धकत्वमुपेक्ष्य निरुक्तविषयितासामान्ये अनुमिमिप्रतिबन्धकतावच्छेदकत्वाभावपर्यन्तानुधावनम् । \</64\>  
\<65.1\> स्वरूपसंबन्धरूपावच्छेदकत्वनिवेशनम् ।  
   गादाधरी

 अवच्छेदकत्वं च स्वरूपसंबन्धविशेषः । न च---धूमाभाववद्वृत्तित्वत्वेन घटादिविषयकज्ञानस्य अनुमितिप्रतिबन्धकतया धूमाभाववद्वृत्तित्वत्वविशिष्टविषयताशालिज्ञानत्वेन प्रतिबन्धकताकल्पनस्य असंभवात् तादृशविषयितायां प्रतिबन्धकतानिरूपितस्वरूपसंबन्धरूपावच्छेदकत्वासत्त्वेन अतिव्याप्तिरिति---वाच्यम् ।  
 धूमाभाववद्वृत्तित्वत्व प्रकारतानिरूपितविषयिताशालिज्ञानत्वेन भ्रमसाधारणप्रतिबन्धकताकल्पनसंभवात्, तादृशविषयितात्वेन वास्तवधूमाभाववद्वृत्तित्वत्वविशिष्टनिरूपितविषयिताया अपि प्रतिबन्धकतावच्छेदकत्वस्य अक्षतत्वात् । \</65.1\>  
\<65.2\> स्वरूपसंबन्धरूपावच्छेदकत्वनिवेशनम् ।  
   गादाधरी

 न च - एवं समानासमानाधिकरणधर्मावच्छिन्नसाद्याभावद्वयविशेषिताधिकरणवृत्तित्वावगाहिनः समानाधिकरणधर्मावच्छिन्नाभावांशे भ्रमरूपज्ञानस्य विषयितायां व्यधिकरणधर्मावच्छिन्नसाद्याभाववद्वृत्तित्वत्वविशिष्टनिरूपितत्वात् समानाधिकरणधर्मावच्छिन्नसाध्याभावविषयितानिरूपिताधिकरणविषयितानिरूपिताधेयत्वविषयितात्वेन च प्रतिबन्धकतावच्छेदकत्वात् अव्याप्तिरिति - वाच्यम् ।  
 हेतुसामानाधिकरण्यविशिष्टसाध्याभावत्वविशिष्टविषयितायां प्रतिबन्धकतावच्छेदकत्वाभावस्य विवक्षणीयत्वात् । उक्तभ्रमे च समानाधिकरणधर्मावच्छिन्नाभावविषयितायाः तादृशविशिष्टनिरूपितत्वाभावेन तस्या एव च प्रतिबन्धकतावच्छेदकत्वेन अव्याप्त्यनवकाशात् । \</65.2\>  
\<66\> सद्धेतौ अव्याप्त्याशङ्कापरिहारौ ।  
   गादाधरी

 अथ यत्र ज्ञाने हेतुसमानाधिकरणतया भासमाने व्यधिकरणधर्मावच्छिन्नाभावे व्यधिकरणधर्मावच्छिन्नप्रतियोगिताकत्व - साध्यतावच्छेदकावच्छिन्नप्रतियोगिताकत्वोभयसंबन्धेन साध्यस्य एका प्रकारतां तादृशज्ञानीयव्यधिकरणधर्मावच्छिन्नाभावीयविषयितायां साध्यतावच्छेदकावच्छिन्नप्रतियोगिताकत्वसंबन्धेन साध्यविशिष्टाभावनिरूपितत्वस्य विषयीभवदभावे साध्यतावच्छेदकावच्छिन्नप्रतियोगिताकत्वासत्त्वेन असंभवेऽपि व्यधिकरणधर्मावच्छिन्नप्रतियोगिताकत्वसंबन्धेन साध्यविशिष्टाभावनिरूपितत्वस्य साध्यतावच्छेदकावच्छिन्नप्रतियोगिताकत्वसंबन्धविषयितानिरूपितविषयितात्वेन अनुमितिप्रतिबन्धकतावच्छेदकत्वस्य चाक्षतत्वात् अव्याप्तिर्दुर्वारैवेति चेत्---  
 न । तादृशभ्रमस्य अप्रामाणिकत्वात् । प्रामाणिकत्वे च संसर्गविषयताद्वयानिरूपकतया लक्षणघटकत्वेन अभावविषयताया विशेषणीयतया सामञ्जस्यात् । \</66\>  
\<67.1\> साध्यतावच्छेदकविशेषितस्य अभावस्य निवेशो न संभवतीत्याक्षेपः ।  
   गादाधरी

 अथ साध्यरूपविशेषणविशिष्टस्य अभावस्य विषयितानिरूपकतया लक्षणघटकत्वे साद्याभावयोः संबन्धस्य संबन्धविधया लक्षणघटकत्वमावश्यकम् । स च संबन्धः साध्यतावच्छेदकावच्छिन्नप्रतियोगिताकत्वरूपः व्यधिकरणधर्मावच्छिन्नप्रतियोगिताकत्वरूपश्च अननुगत इति प्रथमस्य निवेशे केवलान्वयिनि साध्यविशेषिताभावस्यैव अप्रसिद्धिः । व्यतिरेकिसाध्यकसद्धैतौ च तादृशहेतुसमानाधिकरणाभावाप्रसिद्धिरिति असंभवः । चरमस्य निवेशे च सर्वत्र व्यभिचारिण्यतिव्याप्तिः । प्रतियोगितावच्छेदकधर्माणां च उपलक्षणीभूतेन केनचिद्रूपेण अनुगमय्य निवेशः न संभवति । प्रतियोगितावच्छेदकोपलक्षणस्य संबन्धघटकतया अभानात् । \</67.1\>         
\<67.2\> साध्यतावच्छेदकविशेषितस्य अभावस्य निवेशो न संभवतीत्याक्षेपः ।  
   गादाधरी

 न च - अवच्छेदकावच्छिन्नत्वाविशेषितप्रतियोगितायाः संबन्धतया निवेशात् नाननुगमनिबन्धनो दोष इति - वाच्यम् ।  
 अवच्छेदकावच्छिन्नत्वाविशेषितप्रतियोगिताविषयकाभावज्ञानस्य प्रतियोगिमत्ता5ानाविरोधितया तज्ज्ञानाविरोधिनः प्रतियोगिविशेषिताभावज्ञानस्य च अनुभवविरुद्धतया अवच्छेदकावच्छिन्नत्वाविशेषितप्रतियोगितायाः संसर्गतया अभानात् । \</67.2\>  
\<67.3\> साध्यतावच्छेदकविशेषितस्य अभावस्य निवेशो न संभवतीत्याक्षेपः ।  
   गादाधरी

 न च - स्वावच्छिन्नप्रतियोगिताकत्वसंबन्धेन साध्यतावच्छेदकविशेषिताभावो निवेश्यः । न तु साध्यविशेषितः । वह्नित्वादिना घटाद्यभाव एव वह्न्यादिसाध्यकधूमादिहेतुकस्थले लक्षणघटक इति - वाच्यम् । प्रमेयत्वाद्यवच्छिन्नसाध्यकस्थले तादृशाभावाप्रसिद्धेः ।  
 एवं स्वावच्छिन्नप्रतियोगिताकत्वसंबन्धेन वह्नित्वादिविशेषिते वह्नित्वादिना घटादेरभावे भासमाने यत्र संबन्धघटकप्रतियोगितायां बाधितस्य वह्न्यादिनिष्ठत्वस्य भानं तादृशज्ञानीयाभावविषयिताया उक्तसंबन्धेन साध्यतावच्छेदकविशिष्टाभावनिरूपिततया अनुमितिविरोधितया च अनुपपत्तेः दुर्वारत्वात् । स्वावच्छिन्नसाध्यवृत्तित्वविशिष्टप्रतियोगितानिवेशे च सर्वत्र सद्धेतावप्रसिद्धिः ।  
 एवं प्रतियोगिविशेष्यतापन्न एवाभावे प्रतियोगिपारतन्त्र्येण समानाधिकरणधर्मस्य स्वातन्त्र्येण व्यधिकरणधर्मस्य स्वावच्छिन्नप्रतियोगिताकत्वसंबन्धेन प्रकारत्वं प्रामाणिकम्, न तु प्रतियोगिविशेष्यतानापन्ने । \`वह्निर्नास्ति', \`वह्नित्वेन घटो नास्ति' इत्येव प्रतीतेः । न तु वह्नित्वेन नास्तीति । तथा च विशिष्य प्रतियोग्यविशेषितस्य उक्तसंबन्धेन साध्यतावच्छेदकविशेषितस्य अभावस्य विषयित्वनिरूपकता निवेशो न संभवत्येव इति चेत्---\</67.3\>  
\<68\> उक्ताक्षेपसमाधानम् ।  
   गादाधरी

 मैवम् । प्रतियोग्यादिविशेषिताभावीयत्वेन विशिष्टनिरूपितविषयिता लक्षणे न निवेश्यते । अपि तु स्वनिरूपकहेतुसमानाधिकरणाभावनिष्ठो यः संबन्धः तत्प्रतियोगिसाध्यनिष्ठतत्संबन्धावच्छिन्ननिरूपकतावच्छेदकताकत्वेन । यत्र हेतुसमानाधिकरणघटत्वावच्छिन्नवह्न्याद्यभावे वह्नित्वाद्यवच्छिन्नप्रतियोगिताकत्वसंबन्धेन वह्न्यादेः साध्यस्य प्रकारता तादृशज्ञानविषयितानिरूपकाभावनिष्ठो न निरुक्ततन्निरूपकतावच्छेदकतावच्छेदकः संबन्ध इति तद्विषयिताव्युदासः । यत्र वह्नित्वावच्छिन्नघटाद्यबावे तन्निष्ठवह्नित्वावच्छिन्नप्रितयोगिताकत्वमेव वह्नेः संबन्धतया भासते, तत्र तत्संबन्धप्रतियोगी न वह्निः, अपि तु घट एव इति साध्ये वास्तवतत्संबन्धप्रतियोगित्वनिवेशात् तादृशज्ञानीयाभावविषयिताव्युदासः ।  
 साध्यनिवेशात् यत्र वह्नित्वेन घट एव वह्नित्वावच्छिन्नप्रतियोगिताकत्वसंबन्धेन तत्संबन्धानुयोगिनि वह्नित्वावच्छिन्नप्रतियोगिताकघटाभावे प्रकारः तादृशज्ञानीयाभावविषयितायाः तत्संबन्धप्रतियोग्यवच्छिन्ननिरूपकताकत्वेऽपि अनुमितिविरोधित्वेऽपि च न दोषः ।  
 यत्र घटत्वावच्छिन्नवह्न्यभावे घटत्वावच्छिन्नप्रतियोगिताकत्वमेव वह्नित्वावच्छिन्नप्रतियोगिताकत्वत्वेन वह्नेः संसर्गतया भासते तादृशज्ञानस्य प्रामाणिकत्वे साध्यप्रतियोगिको हेतुसमानाधिकरणाभावानुयोगिको यद्धर्मावच्छिन्नप्रतियोगिताकत्वत्वविशिष्टसंबन्धः तद्धर्मावच्छिन्नप्रतियोगिताकत्वत्वविशिष्टसंबन्धावच्छिन्नसाध्यनिष्ठनिरूपकतावच्छेदकताकत्वं विवक्षणीयमितिदिक् । \</68\>  
\<69\> व्यभिचारिण्यतिव्याप्तिशङ्कासमाधानम् ।  
   गादाधरी

 न च - व्यबिचारज्ञानस्य अनुमितिकारणव्याप्तिज्ञानं प्रत्येव प्रतिबन्धकत्वात् अनुमित्यप्रतिबन्धकत्वमिति व्यभिचारिण्यतिव्याप्तिरिति - वाच्यम् । तज्जनकज्ञानप्रतिबन्धकतावच्छेदकत्वाभावस्यैव विवक्षितत्वात् । \</69\>  
\<70\> विशारदलक्षणदूषणम् ।  
   दीधितिः

 तन्न । अनुमित्यविरोधित्वज्ञानस्य अनुमितिहेतुत्वे साध्याभाववद्वृत्तित्वज्ञानस्य अनुमित्यविरोधितया व्यभिचारिणि अतिप्रसङ्गात् ।  
   गादाधरी

 अनुमित्यविरोधित्वज्ञानस्येति (पृ.404) । अनुमितिप्रतिकन्धकतावच्छेदकत्वाभावप्रकारकज्ञानस्यैव इत्यर्थः । अनुमितिहेतुत्व इति (पृ.404) । एतन्मते निरुक्तविषयितानिष्ठतादृशावच्छेदकत्वाभावघटितस्यैव अनुमितिकारणीभूतज्ञानविषयत्वादिति भावः ।  
 अनुमित्यविरोधितया (पृ.404) --- अनुमितिजनकजानाप्रतिबन्धकतया । साध्याभाववदवृत्तित्वज्ञानस्य अननुमितिजनकत्वाभावादिति भावः ।  
 अतिप्रसङ्गादिति (पृ.404) । हेतुनिष्ठसाध्यतावच्छेदकावच्छिन्नप्रतियोगिताकाभाववद्वृत्तित्वविषयितासामान्ये अनुमितिजनकज्ञानप्रतिबन्धकतावच्छेदकत्वाभावस्य अक्षतत्वात् इति भावः ।  
 न च - हेतुनिष्ठसाध्याभाववदृत्तित्वविषयिता अनुमितिप्रतिबन्धकतावच्छेदिका इत्येतादृशज्ञानीयहेतुनिष्ठसाध्याभाववद्वृत्तित्वविषयिताया अपि तादृशविषयितासामान्यान्तर्गततया तत्र च प्रकृतव्यप्तिज्ञानप्रतिबन्धकतावच्छेदकत्वस्यापि सत्त्वेन अतिव्याप्त्यनवकाश इति वाच्यम् । एवं सति सद्धेतावपि हेतुनिष्ठव्यधिकरणधर्मावच्छिन्नाभाववद्वृत्तित्वविषयित्वे अनुमितिप्रतिबन्धकतावच्छेदकत्वभ्रमनिष्ठतादृशसाध्याभाववद्वृत्तित्वविषयितायामनुमितिप्रतिबन्धकतावच्छेदकत्वसत्त्वेन लक्षणगमनासंभवात् । इतराविशेषणत्वेन तादृशविषयिताया एव लक्षणे निवेश्यतया विषयिताविशेषणत्वेन साध्याभाववद्वृत्तित्वविषयितायाः प्रतिबन्धकतावच्छेदकत्वेन अतिव्याप्तिवारणासंभवादिति ध्येयम् । \</70\>  
\<71\> मिश्रोक्तप्रथमलक्षणस्य समन्वयादिप्रदर्शनम् ।  
   दीधितिः  
   
 केचित्तु यावन्तः साध्याभावाः प्रत्येकं तत्तत्सजातीया ये तत्तदधिकरणवृत्तित्वाभावाः तद्वत्त्वं तत्त्वम् ।  
   गादाधरी

 मिश्ररीत्या साजात्यघटनेन साध्याभाववदवृत्तित्वरूपामेव व्याप्तिं परिष्कृत्य उपन्यस्यति - केचित्तु इति । \`धूमवान् वह्नेः' इत्यादौ व्यधिकरणधर्मावच्छिन्नाभावसजातीयस्य घटत्वादिना तदधिकरणवृत्तित्वाभावस्य हेतौ सत्त्वादतिव्याप्तिः अतो यावन्त इति । तथा च यावदन्तर्गतसमानाधिकरणधर्मावच्छिन्नाभावसजातीयस्य तदधिकरणवृत्तित्वाभावस्य हेतावसत्त्वात् नातिव्याप्तिः । तत्रैव समानाधिकरणधर्मावच्छिन्नसाध्याभावाधिकरणवृत्तित्वस्य व्यधिकरणधर्मावच्छिन्नाभावमादाय अतिव्याप्तिवारणाय प्रत्येकं तत्तत्सजातीया इति । तथा च वक्ष्यमाणरूपेण व्यधिकरणधर्मावच्छिन्नसाध्याबाववद्वृत्तित्वाभावस्य समानाधिकरणधर्मावच्छिन्नसाध्याभावसजातीयत्वाभावात् न दोषः । यावत्साध्याभावत्वेन साध्याभावानां निरूपकतया साजात्ये अन्वये व्यतिरेकिसाध्यके \`वह्निमान् धूमात्' इत्यादौ यावत्साध्याभावनिरूपितत्वस्य क्वचिदपि साजात्ये असत्त्वात् यावत्साध्याभावसाजात्याप्रसिद्ध्या अव्याप्तिः । अतः तत्तद्व्यक्तित्वेन तेषां साजात्ये अन्वयलाभाय तत्तदिति ।  
 तत्तत्सजातीया इत्यनेन उपस्थितानां समानाधिकरणव्यधिकरणधर्मावच्छिन्नाभावसजातीयानाम् एकस्मिन्नधिकरणवृत्तित्वाभावे \`एकत्र द्वयम्' इति रीत्या अभेदान्वये पुनर्व्यतिरेकिसाधके अव्याप्तिः । एकत्र उभयसाजात्याभावात् । अतः एकैकाभावे एकैकाभावसजातीयाभेदान्वय उपगन्तव्यः । एतदर्थतात्पर्यग्राहकं \`प्रत्येकम्' इति प्रथमाबहुवचनान्तं तत्तदधिकरणवृत्तित्वाभावा इत्यस्य विशेषणम् । यावत्साध्याभावत्वेन साध्याभावानामधिकरणे अन्वये \`वह्निमान् धूमात्' इत्यादौ तत्तद्ध्रदावृत्तित्वावच्छिन्नसाध्याभावघटितसमुदायाधिकरणतायाः क्वचिदप्यसत्वेन अव्याप्तिः स्यात् । अतः तत्तद्व्यक्तित्वेनाभावानाम् अधिकरणे अन्वयलाभाय चरमं तत्तदिति । तत्त्वमिति---अव्यभिचरितत्वमित्यर्थः । \</71\>  
\<72\> सजातीयत्वपरिष्कारः ।  
   दीधितिः

 साजात्यं च समानासमानाधिकरणधर्मावच्छिन्नप्रतियोगिताकत्वान्यतररूपेण ।  
   गादाधरी

 ननु तत्तत्सजातीयत्वं तत्तद्वृत्तिधर्मवत्त्वम् । तथा च समानाधिकरणधर्मावच्छिननाभाववृत्त्यभावत्वादिधर्मवत्त्वं व्यधिकरणधर्मावच्छिन्नाभावेऽपि वर्तत इति तस्यापि तत्सजातीयत्वात् व्यभिचारिण्यतिव्याप्तिः, अत आह - साजात्यं चेति । समानासमानाधिकरणेति । समानाधिकरणधर्मावच्छिन्नप्रतियोगिताकत्वव्यधिकरणधर्मावच्छिन्नप्रतियोगिताकत्वान्यतररूपेणेत्यर्थः । तृतीयार्थश्च अभेदः । तस्य च साजात्ये अन्वयः । विवक्षणीयमिति शेषः । तथा च तत्तत्सजातीया इत्यस्य तत्तदभाववृत्तितादृशान्यतररूपवन्त इत्यर्थः ।  
 यद्यपि वह्नित्वाद्यवच्छिन्नवह्न्यभावनिष्ठस्वसमानाधिकरणधर्मावच्छिन्नप्रतियोगिताकत्वं स्वसमानाधिकरणवह्नित्वाद्यवच्छिन्नप्रतियोगिताकत्वरूपम् । तच्च तदधिकरणवृत्तित्वाभावे असंभावितमेव; तथापि स्वासमानाधिकरणधर्मावच्छिन्ना या या प्रतियोगिता तत्तदनिरूपकत्वं समानाधिकरणधर्मावच्छिन्नप्रतियोगिताकत्वम्, स्वसमानाधिकरणधर्मावच्छिन्ना या या प्रतियोगिता तत्तदनिरूपकत्वमेव च व्यधिकरणधर्मावच्छिन्नप्रतियोगिताकत्वमिह विवक्षणीयम् । तच्च साध्याभावतद्वद्वृत्तित्वाभावोभयसाधारणमेव । समनियताभावैक्यमते च स्वाधिकरणावृत्तिधर्मावच्छिन्ना या प्रतियोगिता तन्निरूपकत्वरूपः व्यधिकरण धर्मावच्छिन्नप्रतियोगिताकत्वेत्यस्य यथाश्रुतार्थ एव आदरणीयः । तन्मते व्यधिकरणधर्मावच्छिन्नसाध्याभावतथाविधतद्वद्वृत्तित्वाभावयोः ऐक्यात् तादृशसाध्याभावस्य यादृशप्रतियोगितानिरूपकत्वं तादृशप्रतियोगितानिरूपकत्वस्य तथाविधतद्वद्वृत्तित्वाभावेऽपि सत्त्वात् । एतेन समनियताभावैक्यमते व्यधिकरणधर्मावच्छिन्नाभावस्य समवायादिसंबन्धावच्छिन्नगगनत्वाद्यवच्छिन्नगगनाद्यभावाभिन्नतया तस्य समानाधिकरणधर्मावच्छिन्नगगनादिनिष्ठप्रतियोगितानिरूपकतया व्यधिकरणधर्मावच्छिन्नाभावस्य निरुक्तरूपवत्त्वानुपपत्त्या समानाधिकरणधर्मावच्छिन्नसमानाधिकरणसंबन्धावच्छिन्नप्रतियोगिताकत्वपर्यन्तनिवेशनायासो नोपादेयः । समनियताभावैक्यमते गगनाभावत्वगगनाभावभिन्नत्वान्यतररूपेणापि साजात्यविवक्षणं संभवतीति ध्येयम् । \</72\>  
\<73\> (साध्याभावपरिष्कारः ।)  
   दीधितिः  
 साध्याभावश्च पूर्वोक्तद्वितीयरीत्या प्रत्येतव्यः ।  
   गादाधरी

 ननु यावत्साध्याभावान्तर्गतानां तत्तत्साध्यव्यक्त्यभावादीनां अधिकरणे हेतोः वृत्तित्वात् \`वह्निमान् धूमात्' इत्यादौ अव्याप्तिः, अत आह - साध्यभावश्चेति । द्वितीयरीत्येति । \`यत्समानाधिकरणानाम्' इत्यादिद्वितीयलक्षणरीत्या इत्यर्थः । साध्यतावच्छेदकावच्छिन्न - व्यापकतावच्छेदकरूपावच्छिन्नप्रतियोगिताकाभाव एव साध्याभावपदेन विवक्षित इति भावः । साध्यतावच्छेदकावच्छिन्नव्यापकतावच्छेदकप्रतियोगिताकाभावविवक्षणे तथाविधवह्निघटोभयाभावमादाय तद्दोषतादवस्थ्यम् । अतः प्रथमरीत्या इति नोक्तम् । साध्यतावच्छेदकावच्छिन्नप्रतियोगिताकाभावविवक्षणे वाच्यत्वादिसाध्यकस्थले वाच्यत्वत्वादिना घटाद्यभावमादाय लक्षणसमन्वयेऽपि स्वरूपसंबन्धेन तादात्म्यसंबन्धेन वा प्रमेयमात्रसाध्यकस्थले तथाविधाभावाप्रसिद्ध्या अव्याप्तिः । अतः व्यापकतावच्छेदकपर्यन्तानुधावनम् । तथा च ज्ञेयत्वत्वादिना वाच्यत्वाभाव एव तथा इति न दोषः ।  
 साध्यतावच्छेदकसमनियतप्रतियोगिताकाभावनिवेशे च वह्न्यादिसाध्यके तार्णातार्णोभयाभावादिकमादाय दोषस्य व्यासज्यवृत्तिधर्मानवच्छिन्नत्वं प्रतियोगितायां निवेश्य वारणेऽपि सत्तादिसाध्यकस्थले विशिष्टसत्ताद्यभावमादाय दोष इति तादृशाभावो न निवेशितः ।  
 व्यापकतावच्छेदकावच्छिन्नप्रतियोगिता न्यूनवृत्तिधर्मावच्छिन्ना अतिरिक्तवृत्तिधर्मावच्छिन्ना वा या या प्रतियोगिता तत्तदन्यत्वेन विशेषणीया । तेन वह्न्यादिसाध्यकस्थले वह्नित्वादिना महानसीयवह्निघटान्यतराभावमादाय न दोषः । न्यूनवृत्तित्वमतिरिक्तवृत्तित्वं च विरुद्धव्यावृत्तं निर्वाच्यम् । नातो व्यधिकरणधर्मावच्छिन्नाभावासंग्रहः ।  
 व्यापकता च साध्यतावच्छेदकसंबन्धावच्छिन्ना ग्राह्या । तेन संयोगादिना वह्न्यादिसाध्यके समवायादिना वह्न्याद्यभावमादाय असंभववारणाय साध्यतावच्छेदकसंबन्धावच्छिन्नत्वेन प्रितयोगिताया विशेषणीयतया समवायादिना द्रव्यत्वादिसाध्यके विषयतादिसंबन्धेन साध्यव्यापकस्य ज्ञानादेः समवायादिना अभावमादाय दोषस्य नावकाशः । तादात्म्यसंबन्धेन प्रमेयसाध्यकस्थले समवायित्वरूपव्यधिकरणधर्मावच्छिन्नप्रतियोगितावच्छेदकताकभेद एव लक्षणघटकः । समनियताभावैक्यमते तादृशभेदस्य व्यधिकरणधर्मावच्छिन्नप्रतियोगिताकात्यन्ताभावाभिन्नतया व्यधिकरणधर्मावच्छिन्नप्रतियोगिताकत्वेन तत्साजात्यस्य प्रसिद्धसंभवात् ।  
 यत्तु - \`संयोगत्वेन प्रमेयत्ववान् न' इति प्रतीतिसाक्षिकः संयोगावच्छिन्नप्रमेयत्वनिष्ठप्रतियोगितावच्छेदकताकभेद एव लक्षणघटकः । अत्यन्ताभावस्येव येन संबन्धेन तदवृत्तिर्यो धर्मः तत्संबन्धेन तदवच्छिन्नप्रतियोगितावच्छेदकताकभेदस्यापि उक्तप्रतीतिबलात् सिद्धिरिति, तन्न । \`वह्निमान् धूमात्', \`गुणवान् द्रव्यत्वात्', इत्यादौ विषयितादिसंबन्धेन वह्नित्वगुणत्वादिमतः साध्यतावच्छेदकसंबन्धावच्छिन्नाभावस्य व्यावर्तनाय व्यापकतावच्छेदकताघटकसंबन्धावच्छिन्नत्वेन प्रतियोगितावच्छेदकताया अवश्यनिवेशनीयतया तादृशाभावस्य प्रामाणिकत्वेऽपि लक्षणघटकत्वासंभवात् । \</73\>  
\<74.1\> (साध्याभावे व्याप्यवृत्तित्वनिवेशप्रयोजनम् ।)  
   दीधितिः  
 व्याप्यवृत्तिश्च  
   गादाधरी

 ननु \`कपिसंयोगी एतद्वृक्षत्वात्' इत्यादौ कपिसंयोगत्वावच्छिन्नकपिसंयोगाद्यभावस्यापि लक्षणघटकतया तदधिकरणे हेतोर्वृत्तेरव्याप्तिः ।  
 न च - साध्यतावच्छेदकावच्छिन्नव्यापकताशरीरे प्रतियोगिवैयधिकरण्यनिवेशस्य निष्फलतया कपिसंयोगत्वादेः साध्यव्यापकतावच्छेदेकत्वाभावात् तादृशाभावानां न लक्षणघटकता इति - वाच्यम् ।  
 संयोगेन वह्न्यादिसाध्यकस्थले वह्नित्वादीनां संयोगरूपसाध्यतावच्छेदकसंबन्धघटितव्यापकतावच्छेदकत्वसंपत्तये व्यापकताशरीरे प्रतियोगिवैयधिकरण्यनिवेशस्य आवश्यकत्वात् । अन्यथा साध्यवति उत्पत्तिकालावच्छेदेन वह्नित्व - द्रव्यत्वाद्यवच्छिन्नस्य संयोगसंबन्धेन अभावसत्त्वात् साध्यतावच्छेदकसंबन्धघटितव्यापकतावच्छेदकत्वस्यैव अप्रसिद्धिप्रसङ्गात् । तथा च तत्तदधिकरणपदेन तत्तदभावीयव्याप्यवृत्तित्वनिरूपकाधिकरणमेव विवक्षणीयम् । व्याप्यवृत्तित्वनिरूपकत्वं निरवच्छिन्नादेयतानिरूपकत्वम् । एवञ्च संयोगाद्यभावस्य तथाविधाधिकरणं गुणादिरेवेति न दोषः । इत्थं च \`कपिसंयोगाभाववान्, कपिसंयोगाधिकरणत्वाभाववान् वा मेयत्वात्' इत्यादौ कपिसंयोगदधिकरणत्वादिरूपाणां यावत्साध्याभावान्तः पातिनाम् अभावानां तथाविधाधिकरणाप्रसिद्ध्या अव्याप्तिः । अतः साध्याभावं व्याप्यवृत्तित्वेन विशिनष्टि - व्याप्यवृत्तिश्चेति । तथा च तादृशाबावस्य तथाविधयावदन्तर्गततया तथविधाधिकरणाप्रसिद्धावपि न क्षतिः । \</74.1\>  
\<74.2\> (साध्याभावे व्याप्यवृत्तित्वनिवेशप्रयोजनम् ।)  
   गादाधरी

 व्याप्यवृत्तित्वं च निरवच्छिन्नवृत्तिकत्वम्; न तु अवच्छिन्नवृत्तिकान्यत्वम् । तथा सति संयोगेन धूमाधिसाध्यकव्यभिचारिणि संयोगेन धूमत्वाद्यवच्छिन्नधूमाभावस्य महानसादाववच्छिन्नवृत्तिकतया अयोगोलकान्यत्वाद्यभावे साध्यतावच्छेदकसंबन्धघटितव्यापकतावच्छेदकरूपावच्छिन्नप्रतियोगिताकत्वविरहेण व्यधिकरणधर्मावच्छिन्नप्रतियोगिताकाभावस्यैव लक्षणघटकतया अतिव्याप्तिः । एवञ्च वह्न्यभावसंयोगाभावादेरपि क्वचिन्निरवच्छिन्नवृत्तिकत्वेन लक्षणघटकतया तदीयाव्याप्यवृत्तितानिरूपकाधिकरणवृत्तित्वाभावमादाय दोषवारणाय अधिकरणपदस्य व्याप्यवृत्तितानिरूपकाधिकरणपरत्वम् आवश्यकम् इत्यवधेयम् । \</74.2\>  
\<75\> (साध्याभावे प्रतियोगितावच्छेदकावच्छिन्नप्रतियोगिवैयधिकरण्यनिवेशनम् ।)  
   दीधितिः  
 व्याप्यवृत्तिश्च प्रतियोगितावच्छेदकावच्छिन्नप्रतियोगिव्यधिकरणो वा;  
   गादाधरी

 ननु कालिकसंबन्धावच्छिन्नप्रतियोगिताकाकाशाभावाभावे साध्ये आत्मत्वादिहेतौ अव्याप्तिः । व्याप्यवृत्तेः साध्याभावस्य आकाशाभावरूपस्य व्याप्यवृत्तितानिरूपकाधिकरणात्मादौ हेतोः वृत्तेः । अतः साध्याभावीयप्रतियोगितावच्छेदकावच्छिन्नवैयधिकरण्यनिरूपकाधिकरणमेव तत्तदधिकरणपदेन विवक्षणीयम् । प्रतियोगितावच्छेदकावच्छिन्नत्वनिवेशात् \`एतद्रूपान्यत्वविशिष्टगुणत्ववान् गुणत्वात्' इत्यादौ समवायरूपसाध्यतावच्छेदकसंबन्धघटितविशिष्टसाध्यव्यापकतावच्छेदकविशिष्टगुणत्वत्वावच्छिन्नाभावस्य प्रतियोगिवैयधिकरण्यनिरूपकताया हेतुमत्यसत्त्वेऽपि नातिव्याप्तिः । तथा च कालिकसंबन्धावच्छिन्नप्रतियोगिताकाकाशत्वाभावादिसाध्यकात्मत्वादिहेतौ अव्याप्तिः । तत्र व्याप्यवृत्तियावत्साध्याभावान्तः पातिनः आकाशत्वाभावादेः प्रतियोगितावच्छेदकावच्छिननवैयधिकरण्याप्रसिद्धेः । कालेऽपि आकाशावच्छेदेन तादशसाध्यरूपतदभावीयप्रतियोगिसत्त्वात् सर्वत्रैव तादृशाभावस्य प्रतियोगिसमानाधिकरणत्वात् । अतः व्याप्यवृत्तित्वमुपेक्ष्य तादृशाभावे प्रतियोगितावच्छेदकावच्छिन्नवैयधिकरण्यमेव निवेशयतिप्रतियोगितावच्छेदकावच्छिन्नेति । \</75\>  
\<76\> (प्रतियोगितावच्छेदकावच्छिन्नस्य प्रयोजनम् ।)  
   गादाधरी

 अत्र च समनियताभावैक्यमते विश्वेषामेव व्यधिकरणधर्मावच्छिन्नाभावप्रतियोगितया तत्तत्प्रतियोग्यनधिकरणाप्रसिद्ध्या तदसंग्रहः । विशिष्टसाध्यव्यापकतावच्छेदकावच्छिन्नयत्किंचित्प्रतियोगिताश्रयवैयधिकरण्यनिवेशे च वाच्यत्वत्वादिना घटाद्यभावस्य घटादिवैयधिकरण्येन लक्षणघटकतानिर्वाहेऽपि प्रतियोगिभेदेन प्रतियोगिताभेदमते जन्यज्ञानविषयत्वादिसाध्यके यत्किंचित्कालावच्छेदेन परमाण्वादौ प्रसिद्धस्य साध्यतावच्छेदकावच्छिन्नाभावस्य यत्किञ्चित्प्रतियोग्यनधिकरणवृत्तेः प्रतियोगिवैयधिकरण्यनिरूपकाधिकरणाप्रसिद्ध्या अव्याप्तिः । तत्रापि यत्किंचित्प्रतियोगितान्तर्भावेन तादृशानधिकरणत्वप्रसिद्धिसंपादने यत्किञ्चित्प्रतियोगिताश्रयप्रतियोगिवैयधिकण्यनिरूपकाधिकरणे हेतोर्वृत्या अव्याप्तितादवस्थ्यम् । एवं \`वह्निमान् धूमात्' इत्यादौ द्रव्यत्वाद्यवच्छिन्नस्य संयोगेन योऽभावः तस्य द्रव्येऽपि उत्पत्तिकालावच्छेदेन वर्तमानस्य गुणादौ प्रतियोगिव्यधिकरणस्य प्रतियोगिवैयधिकरण्यनिरूपकाधिकरणगुणादौ हेतुतावच्छेदकसंबन्धेन वृत्तेरप्रसिद्ध्या अव्याप्तिवारणाय हेतुतावच्छेदकसंबन्धेन कस्यचिदधिकरणे प्रतियोगिवैयधिकरण्यम् अभावे विशेषणं देयम् । एवञ्च \`एतद्रूपान्यत्वविशिष्टसत्तावान् जातेः' इत्यादौ समवायघटितसाध्यव्यापकतावच्छेदकविशिष्टसत्तात्वाद्यवच्छिन्नाभावस्य हेत्वधिकरणे सत्तादिरूपप्रतियोगिसमानाधिकरणतया व्यधिकरणधर्मावच्छिन्नाभावस्यैव लक्षणघटकतया अतिव्याप्तिः । अतः प्रतियोगितावच्छेदकावच्छिन्नत्वोपादानम् । \</76\>  
\<77\> (केवलान्वयिसाध्यकस्थले प्रतियोगितावच्छेदकावच्छिन्नवैयधिकरण्यं दुर्धटमित्याक्षेपः)  
   गादाधरी

 अथ केवलान्वयिस्थले लक्षणघटकानां वाच्यत्वत्वाद्यवच्छिन्नघटाद्यभावानां सर्वेषामेव प्रतियोगितावच्छेदकवच्यत्वत्वावच्छिन्नानधिकरणाप्रसिद्धिः ।  
 न च - यत्किञ्चित्प्रतियोगितावच्छेदकावच्छिन्नानधिकरणवृत्तित्वमेव निवेशनीयम् । तथा च समनियताभावानामैक्योपगमेन व्यतिरेकितावच्छेदकधर्मस्यापि उक्ताभावप्रतियोगितावच्छेदकतया तदवच्छिन्नानधिकरणत्वस्य प्रसिद्ध्या तेषां लक्षणघटकता इतिवाच्यम् ।  
 तथा सति संयोगाभावादिसाध्यकस्थले संयोगाद्यात्मकाभावस्य यत्किंचित्प्रतियोगितावच्छेदकसमवेतसामान्याभावत्वावच्छिन्नानधिकरणवृत्तित्वात् तद्व्यावर्तनासंभवात् । विशिष्टसाध्यव्यापकतावच्छेदकत्वेन प्रतियोगितावच्छेदकविशेषणे उक्तस्थले तादृशप्रतियोगितावच्छेदकावच्छिन्नानधिकरणाप्रसिद्धेः दुर्वारत्वात् । प्रतियोगितावच्छेदकावच्छिन्नप्रतियोग्यनधिकरणवृत्तित्वनिवेशे च व्यधिकरणधर्मावच्छिन्नाभावस्य प्रतियोगितावच्छेदकावच्छिन्नप्रतियोग्यप्रसिद्ध्या तादृशप्रतियोगिवैयधिकरण्यं दुर्घटमिति । \</77\>  
\<78\> (तस्य केषाञ्चिन्मतेन परिहारः ।)  
   गादाधरी

 अत्र केचित् - स्वप्रतियोगितावच्छेदकावच्छिन्नस्वप्रतियगिसमानाधिकरणाः ये ये तदन्यत्वं व्यधिकरणान्तार्थः । न तु प्रतियोगितावच्छेदकावच्छिन्नप्रतियोग्यनधिकरणवृत्तित्वम् । व्यधिकरणधर्मावच्छइन्नाभावस्य तादृशप्रतियोग्यप्रसिद्ध्या असङ्ग्रहात् ।  
 न च - एवं सति \`धूमवान् वह्नेः' इत्यादौ साध्यतावच्छेदकीभूतसंयोगसंबन्धघटितव्यापकतावच्छेदकधूमत्वाद्यवच्छिन्नसंयोगसंबन्धावच्छिन्नप्रतियोगिताकानां धूमाद्यभावानां उत्पत्तिकालावच्छेदेन धूमादिमति वृत्तेः व्यधिकरणधर्मावच्छिन्नाभावस्यैव प्रतियोगितावच्छेदकावच्छिन्नप्रतियोगिव्यधिकरणतया अतिव्याप्तिरिति - वाच्यम् ।  
 साध्यतावच्छेदकसंबन्धेन व्यापकतामनिवेश्य येन संबन्धेन व्यापकता तत्संबन्धावच्छिन्नव्यापकतावच्छेदकावच्छिन्नाभावं निवेश्य विषयतासंबन्धेन साध्यव्यापकज्ञानस्य समवायसंबन्धावच्छिन्नाभावमादाय उक्तदोषस्य वारणीयतया अयोगोलकभेदादेरभावमादाय अतिव्याप्तिवारणसंभवात् ।  
 यादृशप्रतियोगितावच्छेदको यो धर्मः तद्विशिष्टतादृशप्रतियोगिताश्रयसामानाधिकरण्यं विवक्षणीयम् । तेन समनियताभावैक्यमते तादृशवाच्यत्वत्वादिना घटाद्यभावस्यापि घटत्वादिना वाच्यत्वाभावाभिन्नतया वाच्यत्वादिप्रतियोगिकत्वेन प्रतियोगितावच्छेदकवाच्यत्वत्वाधिविशिष्टिवाच्यत्वादिरूपप्रतियोगिसमानाधिकरणत्वेऽपि न क्षतिः ।  
 न च - एवमपि वाच्यत्वादिसाध्यकस्थले सर्वेषाम् अभावानां पूर्वक्षणादिवृत्तित्वविशिष्टस्वाभाव्रूपप्रतियोगिसमानाधिकरणतया प्रतियोग्यसमानाधिकरणाभावाप्रसिद्धिरिति - वाच्यम् ।  
 स्वावच्छेदकविशिष्टस्वाश्रयाधिकरणवृत्त्यभावीयप्रतियोगिताभिन्नत्वेन व्यापकतावच्छेदकावच्छिन्नप्रतियोगिता विशेषणीया इत्यत्रैव प्रतियोगितावच्छेदकेत्यादेः तात्पर्यात् वाच्यत्वत्वावच्छिन्नघटादिनिष्ठप्रतियोगितायाः स्वावच्छेदकविशिष्टस्वाश्रयाप्रसिद्ध्या निरुक्तप्रतियोगिताभिन्नत्वेन तन्निरूपकमभावमादाय वाच्यत्वादिसाध्यके लक्षणसमन्वयसंभवात्  
 न च - तथापि \`एतदभावभिन्नं मेयत्वात्' इत्यादौ साध्यव्यापकतावच्छेदकसमानाधिकरणधर्मावच्छिन्नप्रतियोगिताकाभावस्य एतदभावमात्रवृत्तेः अभावमात्राधिकरणकतया अधिकरणस्वरूपत्वात् एतदभावभेदादिरूपप्रतियोगिसमानाधिकरणतया निरुक्तप्रतियोगिताभिन्नव्यापकतावच्छेदकावच्छिन्नप्रतियोगिताकोऽभावः व्यधिकरणधर्मावच्छिन्नाभाव एव इति अतिव्याप्तिरिति वाच्यम् ।  
 स्वावच्छेदकविशिष्टस्वाश्रयाधिकरणे स्वनिरूपकाभावत्वेन वर्तते योऽभावः तदीयप्रतियोगिताभिन्नत्वेन व्यापकतावच्छेदकावच्छिन्नप्रतियोगिताया विशेषणीयतया एतदभावाधिकरणे एतदभावभिन्ने एतदभावत्वेन एतदभावरूपैतदभावभेदाभावस्य वृत्तावपि तादृशाधिकरणे एतदभावभेदो नास्ति इत्यप्रतीत्या एतदभावभेदत्वावच्छिन्नप्रतियोगिताकाभावत्वेन तस्यावृत्तित्वात् एतदभावभेदत्वावच्छिन्नप्रतियोगितायां निरूक्तप्रतियोगिताभेदस्य अक्षतत्वादिति---आहुः । \</78\>  
\<79\> केषाञ्चिन्मतस्य खण्डनम् ।  
   गादाधरी

 तच्चिन्त्यम् । व्यापकताघटकसंबन्धावच्छिन्नाभावनिवेशे व्यापकताशरीरे प्रतियोगिवैयधिकरण्यस्य अभावविशेषणत्वेऽपि संयोगादिना धूमादिसाध्यकव्यभिचारिणि अयोगोलकान्यत्वाद्यभावमादाय अतिव्याप्तिवारणसंभवात् । तत्र तन्निवेशे प्रयोजनाभावेन अव्याप्यवृत्तिसाध्याभावमादायाव्याप्त्यनवकाशात् तदभावे व्याप्यवृत्तित्वादिविशेषणव्यावृत्त्यसङ्गतेः ।  
 अस्तु वा साध्यव्यापकतावच्छेदकस्यापि साध्यवन्निष्ठव्यधिकरणधर्मावच्छिन्नप्रतियोगितावच्छेदकतया तदभावव्यावर्तनाय व्यापकताशरीरे प्रतियोगिवैयधिकरण्यप्रवेशः । तथापि एतादृशप्रतियोग्यसामानाधिकरण्यविवक्षणे तस्याव्याप्तिवारणप्रयोजनकताभिधानासङ्गतिः । अभावे तदनिवेशे व्याप्यवृत्तिसाध्यकेऽपि यावत्साध्यवद्विषयकजन्यज्ञानव्यख्तिविशेषस्य प्रतियोगिवैयधिकरण्यघटितसाध्यव्यापकताश्रयत्वात् कालविशेषावच्छेदेन हेतुमति तदभाववृत्तेरसंभवस्यैव प्रसङ्गात् । \</79\>  
\<80.1\> (मतान्तरेण प्रतियोगिवैयधिकरण्यपरिष्करणपूर्वकं तस्य केवलान्वयिनि सुघटत्वोपपादनम् ।)  
   गादाधरी

 अत्र वदन्ति - प्रतियोगितावच्छेदकावच्छिन्नप्रतियोग्यनधिकरणवृत्तित्वमेव तदर्थः ।  
 न च - व्यधिकरणधर्मावच्छिन्नाभावस्य प्रतियोगितावच्छेदकविशिष्टप्रतियोग्यप्रसिद्धेः केवलान्वयिसाध्यके प्रतियोगितावच्छेदकविशिष्टप्रतियोगिव्यधिकरणसाध्याभावाप्रसिद्धेः अव्याप्तिरिति - वाच्यम् ।  
 प्रतियोगितावच्छेदकावच्छिन्नप्रतियोग्यनधिकरणवृत्तित्वं हि स्वप्रतियोगितावच्छेदकावच्छिन्न - स्वप्रतियोगिवृत्तिप्रतियोगितावच्छेदकताकभेदवद्वृत्तित्वम् । ज्ञेयत्वत्वादिना वाच्यत्वाद्यभावस्य तादृशभेदसमानाधिकरणतया प्रतियोगितावच्छेदकावच्छिन्नप्रतियोगिवैयधिकरण्यं सुघटमेव । व्यधिकरणधर्मावच्छइन्नप्रतियोगितावच्छेदकताकज्ञेयत्वत्वादिना वाच्यत्ववद्भेदस्यैव तथात्वात् ।  
 \`कपिसंयोगाभाववान् मेयत्वात्' इत्यादौ कपिसंयोगादिरूपसाध्याभावस्यापि ज्ञेयत्वत्वादिना कपिसंयोगाभावादिमद्भेदसामानाधिकरण्यसत्त्वात्, तस्य च स्वप्रतियोगितावच्छेदकावच्छिन्नवैयधिकरण्यनिरूपकाधिकरणाप्रसिद्ध्या अव्याप्तिः । अतः प्रतियोगितावच्छेदकावच्छिन्नत्वं भेदप्रतियोगितावच्छेदकतायां विशेषणम् ।  
 तत्रैव कपिसंयोगात्मकाभावीयप्रतियोगितावच्छेदकीभूतसमवेतसामान्याभावत्वावच्छिन्नसमवेतसामान्याभाववद्भेदस्यापि निरुक्तप्रतियोगितावच्छेदकावच्छिन्नप्रतियोगिनिष्ठप्रतियोगितावच्छेदकताकत्वात् तत्सामानाधिकरण्यमादाय कपिसंयोगाद्यात्मकाभावानां प्रतियोगितावच्छेदकावच्छिन्नप्रतियोगिवैयधिकरण्यवारणाय साध्यतावच्छेदकावच्छिन्नव्यापकतावच्छेदकत्वेन प्रतियोगितावच्छेदकं विशेषणीयम् । समवेतसामान्याभावत्वादेः कपिसंयोगाभावादिव्यापकतानवच्छेदकतया न दोषः । \</80.1\>  
\<80.2\> (मतान्तरेण प्रतियोगिवैयधिकरण्यपरिष्करणपूर्वकं तस्य केवलान्वयिनि सुघटत्वोपपादनम् ।)  
   गादाधरी  
     
 न च - अत्र साध्यतावच्छेदकावच्छिन्नव्यापकतावच्छेदकत्वेन प्रतियोगितावच्छेदके विशेषिते तत्तत्साध्यव्यक्त्यभावादीनाम् ईदृशप्रतियोगितावच्छेदकावच्छिन्नप्रतियोगिवैयधिकरण्यं न घटते । साध्यतावच्छेदकावच्छिन्नव्यापकतावच्छेदकीभूतस्वप्रतियोगितावच्छेदकाप्रसिद्धेः । तथा च \`साध्याभावश्च' इत्यादिना साध्याभावपदेन साध्यतावच्छेदकावच्छिन्नव्यापकतावच्छेदकूपावच्छिन्नप्रतियोगिताकाभावविवक्षणासङ्गतिरिति - वाच्यम् ।  
 \`साध्याभावश्च' इत्यादिग्रन्थस्य व्याप्यवृत्तित्वनिवेशकल्पे अभावे \`साध्यतावच्छेदकावच्छिन्ने'त्यादिविशेषणदानपरत्वात् । द्वितीयकल्पे च \`प्रतियोगितावच्छेदकावच्छिन्ने'त्यत्र प्रतियोगितावच्छेदकस्य तादृशव्यापकतावच्छेदकत्वेन विशेषणात् तादृशरूपावच्छिन्नप्रतियोगिताक एव अभावः लक्षणघटक इत्यर्थकत्वात् एतत्कल्पेऽभावांशे तादृशप्रतियोगिताकत्वविशेषणविरहेऽपि क्षतिविरहात् ।  
 तत्रैव कपिसंयोगाभावत्वादिना घटादिमद्भेदसामानाधिकरण्यमादाय तद्दोषवारणाय स्वप्रतियोगिवृत्तित्वं भेदप्रतियोगितावच्छेदकतायां विशेषणम् । संयोगसामान्याभावादेरपि संयोगात्कमकाभावप्रतियोगितया कपिसंयोगात्मकाभावस्य प्रतियोगितावच्छेदककपिसंयोगाभावत्वादिना संयोगसामान्याभाववद्भेदसामानाधिकरण्यमादाय तद्दोषतादवस्थ्यवारणाय यादृशप्रतियोगितावच्छेदको यो धर्मः तदवच्छिन्नतादृशप्रतियोगिताश्रयवृत्तित्वमेव भेदप्रतियोगितावच्छेदकतायां निवेशनीयम् । कपिसंयोगाभावत्वं च कपिसंयोगाभावनिष्ठप्रतियोगितायामेव अवच्छेदकम् । संयोगसामान्याभावश्च न तादृशभेदप्रतियोगिताश्रय इति तादृशभेदमादाय न दोषः । \</80.2\>  
\<80.3\> (मतान्तरेण प्रतियोगिवैयधिकरण्यपरिष्करणपूर्वकं तस्य केवलान्वयिनि सुघटत्वोपपादनम् ।)  
   गादाधरी

 भेदप्रतियोगितावच्छेदकतायां स्वंप्रतियोगितावच्छेदकसंबन्धावच्छिन्नत्वमपि निवेशनीयम् । तेन कपिसंयोगाभावत्वाद्यवच्छिन्नकपिसंयोगाभावादिनिष्ठविषयितादिसंबन्धावच्छिन्न प्रतियोगितावच्छेदकताक भेदसामानाधिकरण्येऽपि न तद्दोषतादवस्थ्यम् । \</80.3\>  
\<80.4\> (मतान्तरेण प्रतियोगिवैयधिकरण्यपरिष्करणपूर्वकं तस्य केवलान्वयिनि सुघटत्वो पपादनम् ।)  
   गादाधरी

 एवं प्रतियोगितावच्छेदकावच्छिन्नवैयधिकरण्यनिरूपकत्वं स्वनिष्ठं यत् स्वप्रतियोगितावच्छेदकावच्छिन्नस्वप्रतियोगिनिष्ठप्रतियोगितावच्छेदकताकभेदसामानाधिकरण्यं तन्निरूपकत्वम् । अतो व्यधिकरणधर्मावच्छिन्नाभावस्य प्रतियोगितावच्छेदकविशिष्टप्रतियोग्यप्रसिद्धावपि न तादृशाधिकरणाप्रसिद्धिः । \`कपिसंयोगि एतत्त्वात्' इत्यादौ हेत्वधिकरणेऽपि द्रव्यत्वादिना कपिसंयोगादिमतः कपिसंयोगत्वादिना च द्रव्यत्वादिमतः भेदसत्त्वात् तस्यापि तादृशाधिकरणत्वापत्तिः । अतः अवच्छिन्नान्तनिष्ठान्तयोरूपादानम् । पूर्वक्षणादिवृत्तित्वविशिष्टस्वाभावत्वादिरूपप्रतियोगितावच्छेदकरूपेण कपिसंयोगादिमद्भेदमादाय तद्दोषतादवस्थ्यम् । अतः तत्प्रतियोगिताश्रयनिष्ठप्रतियोगितावच्छेदकतायां तदवच्छेदकावच्छिन्नत्वं निवेशनीयम् । \</80.4\>  
\<80.5\> (मतान्तरेण प्रतियोगिवैयधिकरण्यपरिष्करणपूर्वकं तस्य केवलान्वयिनि सुघटत्वोपपादनम् ।)  
   गादाधरी  
   
 एवं विशिष्टसाध्यव्यापकतावच्छेदकत्वेनापि प्रतियोगितावच्छेदकं विशेषणीयम् । तेन \`संयोगी द्रव्यत्वात्' इत्यादौ संयोगाभावस्य द्रव्यवृत्तित्वविशिष्टत्वावच्छिन्नाभावत्वावच्छिन्नद्रव्यवृत्तित्वविशइष्टत्वावच्छिन्नाभावनिष्ठप्रतियोगितावच्छेदकताकभेदवत्त्वस्य द्रव्ये सत्त्वात् तस्य न प्रतियोगिवैयधिकरण्यनिरूपकत्वापत्तिः । एवं संबन्धविशेषनिवेशनमपि पूर्ववद्बोध्यम् । तथा च स्वाश्रयनिष्ठभेदप्रतियोगितावच्छेदकतावच्छेदकसाध्यतावच्छेदकावच्छिन्नव्यापकतावच्छेदकरूपावच्छिन्ना यावत्यः प्रतियोगिताः तत्तदवच्छेदकावच्छिन्नतत्तदाश्रयनिष्ठप्रतियोगितावच्छेदकताकभेदवदधिकरणवृत्तित्वत्वव्यापकप्रतियोगिताकतत्तत्प्रतियोगितानिरूपकाभावसजातीयाभाववत्त्वमिति निष्कर्षः । \</80.5\>  
\<81.1\> व्याप्यवृत्तित्वादिविशेषणस्य प्रयोजनकथनम् ।  
   दीधितिः

 तेन तत्तत्साध्यव्यक्तेरव्याप्यवृत्तेर्वा साध्यस्य अभाववति वृत्तावपि हेतोर्नाव्याप्तिः ।  
   गादाधरी 

 अभावे यथाश्रुतसाध्यप्रतियोगिकत्वं परित्यज्य स्वप्रतियोगितावच्छेदके साध्यतावच्छेदकावच्छिन्नव्यापकतावच्छेदकत्वविशेषणस्य व्याप्यवृत्तित्वादिविशेषणस्य च व्यावृत्तिमाह - तेनेति (पृ.463) तत्तत्साध्यव्यक्तेरभाववति हेतोः वृत्तावपि नाव्याप्तिरिति योजना । \`एतद्रूपवान्, एतद्रसात्' इत्यादौ प्रतियोगितावच्छेदकावच्छिन्नप्रतियोगिव्यधिकरणसाध्याभाववन्निस्साध्यमेव । तत्र हेतोरवृत्तेः लक्षणगमनसंभवान्नासंभवः । \</81.1\>  
\<81.2\> व्याप्यवृत्तित्वादिविशेषणस्य प्रयोजनकथनम् ।  
   गादाधरी

 अथ साध्यवति तद्रूपैतद्रूपोभयत्वावच्छिन्नाभावसत्त्वेन तत्रापि लक्षणघमनाभाववादसंभवः ।  
 न च - नासौ प्रतियोगितावच्चेदकावच्छिन्नप्रतियोगिव्यधिकरणः । प्रतियोगितावच्छेदकीभूतोभयत्वेन रूपेण उभयवद्भेदस्य उभयवतोऽसिद्धत्वेन अप्रसिद्धेरिति - वाच्यम् ।  
 उभयत्वेन अन्यतरवद्भेदस्य तादृशाभावप्रतियोगितावच्छेदकावच्छिन्नतत्प्रतियोगिवृत्तिप्रतियोगितावच्छेदकताकस्य उभयाभाववति सत्त्वात् तस्यापि तादृशभेदमादाय तत्त्वात् इति चेत् न ।  
 व्यासज्यवृत्तिधर्मानवच्छइन्नप्रतियोगिताकस्य स्वव्यापकसाध्यतावच्छेदककप्रतियोगिताकस्य वा अभावस्य निवेशे तादृशोभयाभावादिवारणं सम्भवतीत्यभिप्रायेण अव्याप्तिलिखनात् । \</81.2\>  
\<82.1\> (अव्याप्यवृत्तेर्वा इत्यादिदीधितिग्रग्थस्य तात्पर्यकथनम् ।)  
   गादाधरी

 अव्याप्यवृत्तेरिति (पृ.463) । यद्यप्येतद्ग्रन्थस्य स्वयमुक्तस्याभावे व्याप्यवृत्तित्वादिनिवेशनस्य प्रयोजनप्रदर्शनपरत्वे साध्यपदं कपिसंयोगाभावादिपरमेव वाच्यम्, न तु कपिसंयोगादिपरम् । कपिसंयोगादिसाध्यकस्थले कपिसंयोगाद्यभावस्य लक्षणघटकत्वेऽपि स्वाधिकरणपदस्य व्याप्यवृत्तित्वादिनिरूपकाधिकरणपरताया अभावे व्याप्यवृत्तित्वादिनिवेशेऽपि आवश्यकत्वात् तदीयव्याप्यवृत्तित्वादिसत्त्वेन तादृशविशेषणेन व्यावर्तनासभवाच्च । तथा च कपिसंयोगाभावादिसाध्यकस्थले कपिसंयोगाद्यात्मकाभावस्य लक्षणघटकत्वेऽपि तदीयव्याप्यवृत्तितानिरूपकाधिकरणाप्रसिद्धिरेव अव्याप्तिप्रयोजिका । न तु तादृशाभावीयव्याप्यवृत्तितानिरूपकाधिकरणे हेतोर्वृत्तिरिति \`वृत्तावपि हेतो'रिति न संगच्छते; तथापि अभावे व्याप्यवृत्तित्वविशेषणानुपादाने यावदन्तर्गतकपिसंयोगादीनां व्याप्यवृत्तितानिरूपकाधिकरणाप्रसिद्धिः स्यादिति तादृशाधिकरणपर्यन्तं न विवक्षणीयम् । तथा च सति अव्याप्यवृत्तिसाध्यकस्थले हेतोः साध्याभाववद्वृत्तित्वनिबन्धना अव्याप्तिः । सा च व्याप्यवृत्तित्वाद्युपादानात् न संभवतीत्यभिप्रायः । \</82.1\>  
\<82.2\> (अव्याप्यवृत्तेर्वा इत्यादिदीधितिग्रग्थस्य तात्पर्यकथनम् ।)  
   गादाधरी

 अथ वा कपिसंयोगादिसाध्यकहेतोः साध्याभावीयाव्याप्यवृत्तितानिरूपकाधिकरणवृत्तित्वं तत्स्थलीयाव्याप्तिवारकव्याप्यवृत्तितानिरूपकाधिकरणवृत्तित्वनिवेशौपयिकम् । अतः तदधीना या कपिसंयोगाभावादिसाध्यकस्थले कपिसंयोगाद्यात्मकाभावीयतादृशाधिकरणाप्रसिद्धिनिबन्धना अव्याप्तिः तत्संपादकमपीति न तादृशग्रन्थासंगतिः ।  
 एतेन कपिसंयोगाभाववादिसाध्यकस्थले तादृशाधिकरणाप्रसिद्धिभयेन व्याप्यवृत्तितानिरूपकाधिकरणानिवेशे व्याप्यवृत्तिसाध्यकस्थलेऽपि क्षणविशेषवृत्तित्वविशिष्टसाध्याभावस्य प्रतियोगिवैयधिकरण्यघटितसाध्यव्यापकतावच्छेदकावच्छिन्नप्रतियोगिताकस्य अव्याप्यवृत्तेरधिकरणे हेतोः वृत्या लक्षणगमनासंभवात् असंभव एव संभवतीति अव्याप्तिरिति लिखनं न युज्यत इत्यपि निरस्तम् । \</82.2\>  
\<83.1\> (तद्वद्वृत्तित्वाभावपरिष्कारः ।)  
   दीधितिः

 तद्वद्वृत्तित्वाभावस्तु तत्तत्साध्याभाववद्वृत्तित्वत्वव्यापकव्यासज्यवृत्तिधर्मानवच्छिन्नप्रतियोगिताको बोध्यः ।  
   गादाधरी

 तत्तत्साध्याभावाधिकरणवृत्तित्वस्य हेतुवृत्तितानवच्छेदकविशेषधर्मव्यासज्यवृत्तिधर्मावच्छिन्नाभावमादाय व्यभिचारिण्यतिव्याप्तिः तत्तत्साध्याभाववद्वृत्तित्वत्वावच्छिन्नाभावं निवेश्य चेद्वार्यते, तदा व्यधिकरणधर्मावच्छिन्नसाध्याभावसजातीयस्य तादृशस्य तद्वद्वृत्तित्वत्वेन घटाद्यभावस्य प्रसिद्धिः गुरुधर्मस्य प्रतियोगित्वावच्छेदकत्वाङ्गीकार एव संभवति । अन्यथा तादृशाभाववद्वृत्तित्वत्वस्य वृत्तित्वत्वरूपलघुधर्मसमनियततया प्रतियोगितानवच्छेदकत्वेन तदवच्छिन्नाभावाप्रसिद्धेः । अन्यूनानतिप्रसक्तरूपावच्छिन्नत्वनिवेशे ह्रदवृत्तित्व - ह्रदान्यनिर्धूमवृत्तित्वोभयाभावादेः निर्धूमवृत्तित्वत्वादिसमनियतधर्मावच्छिन्नप्रतियोगिताकतया तद्वति धूमादिसाध्यकवह्न्यादिहेतौ अतिव्याप्तेः । तत्तत्साध्याभाववद्वृत्तित्वत्वविशिष्टव्यापकतावच्छेदकरूपावच्छिन्नाभावादिनिवेशे च निर्धूमवृत्तित्वत्वादिना ह्रदवृत्तित्वघटान्यतराभावमादाय तद्दोषतादवस्थ्यम् इति अन्यादृशाभावं तत्तदधिकरणवृत्तित्वाभावपदेन विवक्षयति - तद्वदिति (पृ.471) । व्यापकान्तम् अनवच्छिन्नान्तं च प्रतियोगिताविशेषणम् । \</83.1\>  
\<83.2\> (तद्वद्वृत्तित्वाभावपरिष्कारः ।)  
   दीधितिः

 तेन तत्तत्साध्याभाववद्व्यक्तिविशेषवृत्तित्वस्य पार्थिवत्वादिविशेषितस्य द्वित्वाद्यवच्छिन्नस्य वा साध्याभाववद्वृत्तित्वस्य अभावमादाय नातिप्रसङ्गः ।  
   गादाधरी

 प्रथमविशेषणप्रयोजनमाह - तत्तत्साध्याभाववद्व्यक्तिविशेषेति (पृ.475) यद्वयक्तौ हेतुरपि न वर्तते तादृशह्रदादिव्यक्तीत्यर्थः । व्यभिचारनिरुपकहेत्वधिकरणमात्रवृत्तिर्यः अयोगोलकादिव्यक्तिविशेषावृत्तित्वादिरूपसाध्यतावच्छेदकावच्छिन्नव्यापकतावच्छेदकरूपावच्छिन्नाभावः तद्व्यक्तिविशेषवृत्तित्वाभावस्य हेतावसंभवात् किंचिद्विशइष्टस्य तादृशाभाववद्वृत्तित्वस्य अभावमादाय अतिप्रसङ्गं दर्शयति - पार्थिवत्वादिविशेषितस्येति (पृ.475) । अग्रिमेण साध्याभाववद्वृत्तित्वस्ये (पृ.475) त्यनेन अन्वितम् । वह्न्यादौ पार्थिवत्वादिविशेषणाभावात् तद्विशिष्टनिर्धूंमवृत्तित्वाभावमादायेत्यर्थः ।  
 द्वितीयविशेषणप्रयोजनं दर्शयति - द्वित्वाद्यवच्छिन्नस्येति (पृ.475) । घटनिर्धूमवृत्तित्वोभयत्वाद्यवच्छिन्नस्येत्यर्थः । नातिप्रसङ्ग (475) इति । ह्रदादिवृत्तित्वत्व - पार्थिवत्वादिविशिष्टनिर्धूमवृत्तित्वत्वाद्यवच्छिन्नाभावप्रतियोगिताया वह्न्यादिवृत्तिनिर्धूंमवृत्तित्वाद्यवृत्तितया तत्तत्साध्याभाववद्वृत्तित्वत्वाव्यापकत्वात् । द्वित्वाद्यवच्छिन्नाभावप्रतियोगिताया द्वित्वादिवत् व्यासज्यवृत्तिताविरहेण निर्धूंमवृत्तित्वादिनिष्ठ - भेदप्रतियोगितानवच्छेदकत्वरूपनिर्धूमवृत्तित्वत्वादिव्यापकत्वसत्त्वेऽपि व्यासज्यवृत्तित्तधर्मावच्छिन्नत्वात् तादृशाभावानां लक्षणाघटकत्वादिति भावः ।  
 व्यासज्यवृत्तिधर्मस्य तत्तत्साध्याभाववद्वृत्तित्वनिष्ठभेदप्रतियोगितानवच्छेदकत्वरूपव्यापकत्वविरहात् तत्तत्साध्याभाववद्वत्तित्वत्वव्यापकधर्मावच्छिन्नाभावनिवेशे द्वित्वावच्छिन्नाभावमादाय अतिप्रसङ्गस्य वारणसंभवेऽपि प्रतियोगितायां व्यापकत्वविशेषणाप्रवेशे निर्धूमवृत्तित्वत्वादिना ह्रदादिवृत्तित्वघटान्यतराभावमादाय अतिप्रसङ्गो न शक्यते वारयितुमिति तत्र तद्विशेषणप्रवेशनस्य आवश्यकत्वे व्यासज्यवृत्तिधर्मावच्छिन्नाभाववारणाय तादृशधर्मानवच्छिन्नत्वमेव तत्तत्साध्याभाववद्वृत्तित्वत्वव्यापकधर्मावच्छिन्नत्वापेक्षया लाघवात् निवेशयितुमुचितमिति तदेव निवेशितम् । व्यासज्यवृत्तित्वं च स्वसमानाधिकरणभेदप्रतियोगितावच्छेदकत्वम् । \</83.2\>  
\<84.1\> (साध्याभाववद्वृत्तित्वे हेतुतावच्छेदकसंबन्धावच्छिन्नत्वनिवेशप्रयोजनकथनम् ।)  
   दीधितिः

 अत्र च हेतुतावच्चेदकसंबन्धेन साध्याभाववद्वृत्तित्वं बोध्यम् । तेन वह्न्यभाववति स्वावयवे धूमस्य वृत्तावपि न दोषः ।  
   गादाधरी

 साध्याभाववद्वृत्तित्वमिति (पृ.478) । साध्याभाववत्संबन्धित्वमित्यर्थः । तेन तादात्म्यसंबन्धेन वृत्तेरप्रसिद्धावपि न तत्संबन्धावच्छिन्नहेतुकाव्याप्तिः । संबन्धप्रतियोगित्वरूपसंबन्धित्वैकदेशसंबन्धे हेतुतावच्छेदकसंबन्धेनेति (पृ.478) तृतीयार्थाभेदान्वयः । वृत्तावपीति (पृ.478) संबन्धित्वेऽपीत्यर्थः । न दोष इति (पृ.478) । हेतुतावच्छेदकसंबन्धानिवेशे \`वन्हिमान् धूमात्' इत्यत्र वह्न्यभाववत्संयुक्तत्वत्वावच्छिन्नाभावप्रतियोगिताया वह्न्यभाववत्समवेतत्वाद्यवृत्तितया सामान्यतो वह्न्यभाववद्वृत्तित्वत्वं प्रति अव्यापकत्वेन तादृशाभावस्य लक्षणघटकत्वानुपपत्तेः वह्न्यभाववद्वृत्तित्वत्वव्यापकप्रतियोगिताकस्य तद्वृत्तित्वसामान्याभावस्य वह्न्यभाववत्समवेतत्ववति धूमेऽसत्त्वात् अव्याप्तिः प्रसज्यते । हेतुतावच्छेदकसंबन्धनिवेशे च निर्वह्निसंयुक्तत्वत्वावच्छिन्नाभावस्यापि तादृशसंबन्धावच्छिन्नसाध्याभाववद्वृत्तित्वत्वव्यापकप्रतियोगिताकत्वेन लक्षणघटकतया तमादाय लक्षणसमन्वय इति भावः । \</84.1\>  
\<84.2\> (साध्याभाववद्वृत्तित्वे हेतुतावच्छेदकसंबन्धावच्छिन्नत्वनिवेशप्रयोजनकथनम् ।)  
   दीधितिः

 इत्थं च साध्याभावोऽपि हेतुतावच्छेदकसंबन्धेन कस्यचिदधिकरणे वर्तमानो ग्राह्यः । तेन \`जातिमान् सत्त्वात्' इत्यादौ हेतुतावच्छेदकसंबन्धेन साध्याभाववद्वृत्तित्वस्य अप्रसिद्धावपि न क्षतिः ।  
   गादाधरी

 इत्थं च (पृ.480) - हेतुतावच्छेदकसंबन्धेन साध्याभाववद्वृत्तित्वविवक्षणे च । \`सति' इति शेषः । तदविवक्षणे च वक्ष्यमाणाप्रसिद्धिविरहात् उपष्टम्भासङ्गतिः ।  
 हेतुतावच्छेदकसंबन्धेन कस्यचिदधिकरण इति (पृ.480) । अनुयोगितासंबन्धेन हेतुतावच्छेदकसंबन्धवद्वृत्तिरित्यर्थः । अथ वा हेतुतावच्छेदकसंबन्धेन धर्मवद्वृत्तिरित्यर्थः । विशिष्य हेतुतावच्छेदकपुरस्कारेण हेतुमत्त्वनिवेशनसभ्भवेऽपि बहुपदार्थघटितहेतुतावच्छेदकस्थले धर्मत्वेन निवेशापेक्षया तेन रूपेण निवेशे गौरवमिति सामान्यतो निवेशलाभाय \`कस्यचित्' (पृ.480) इत्यभिहितम् ।  
 अथ \`द्रव्यं गुणकर्मान्यत्वे सति सत्त्वात्' इत्यादौ समानाधिकरणधर्मावच्छिन्नप्रतियोगिताकस्यापि साध्याभावस्य सत्तादिरूपहेतुसमानाधिकरणत्वसंभवेऽपि हेतुतावच्छेदकविशिष्टहेतुसमानाधिकरणनिरूक्तसाध्याभावानां व्यधिकरणधर्मावच्छिन्नप्रतियोगिताकत्वनियमात् तादृशहेतुसमानाधिकरणत्वेन अभावविशेषणे केवलव्यधिकरणधर्मावच्छिन्नप्रतियोगिताकत्वरूपेणैव साजात्यविवक्षणं संभवतीति तन्निवेशनमेवोचितमिति चेत्, न ।  
 तथा सति तादृशयावत्साध्याभावसजातीयवत्त्वस्यैव लक्षणत्वं संभवति । व्यभिचारिणि समानाधिकरणधर्मावच्छिन्नाभावस्यापि विशिष्टहेतुसमानाधिकरणत्वेन लक्षणघटकतया तद्धटकयावदभावसजातीयाप्रसिद्ध्यैव अतिव्याप्तिविरहात् सद्धेतौ तादृशयावदभावसजातीयव्यधिकरणधर्मावच्छिन्नप्रतियोगिताकयत्किंचिदभावमादायैव लक्षणसमन्वयसंभवादिति साध्याभाववद्वत्तित्वाभावत्वविशेषणवैयर्थ्यापत्तेः । हेतुतावच्छेदकसंबन्धेनेति (पृ.480) । समवायादिसंबन्धेन इत्यर्थः । साध्याभाववद्वृत्तित्वस्य (पृ.480) - समानाधिकरणधर्मावच्छिन्नसाध्याभाववद्ववृत्तित्वस्य । न क्षतिरिति (पृ.480) । तादृशसाध्याभावस्य समवायादि संबन्धानुयोग्यवृत्तितया व्यधिकरणधर्मावच्छिन्नाभावस्यैव लक्षणघटकत्वात् तद्वति च तादृशसंबन्धेनापि वृत्तेः प्रसिद्धेरिति भावः ।  
 अत्र च \`द्रव्यं गुणकर्मान्यत्वे सति सत्त्वात्' इत्यादौ अव्याप्तिः विशेष्यविशेषणसंबन्धस्य परंपरया हेतुत्वमभ्युपेत्य वारणीया इत्यभिप्रेत्य हेतुतावच्छेदकसंबन्धेन किंचिद्व्यक्त्यधिकरणवृत्तित्वमभावे विवक्षितम् । यदि च सत्तादेरेव विशिष्टसत्तात्वादिना व्याप्यत्वं हेतुतावच्छेदकविशिष्टनिरूपितहेतुतावच्छेदकसंबन्धावच्छिन्नाधिकरणतासामान्ये तत्तत्साध्याभावसजातीय - तत्तदधिकरणानुयोगिकत्वाभावं तत्तत्साध्याभाववद्वृत्तितासामान्ये तत्तत्साध्याभावसजातीयहेतुतावच्छेदकसंबन्धावच्छिन्नत्वविशिष्टहेतुतावच्छेदकावच्छेद्यत्वाभावं वा निवेश्य निवार्यते, तदा \`जातिमान् सत्त्वात्' इत्यादौ उपदर्शिताप्रसिद्धिनिबन्धनाव्याप्तेः उक्तविवक्षामन्तरेणैव निवारणं संभवतीत्यवधेयम् । \</84.2\>  
\<85\> मिश्रोक्तद्वितीयलक्षणस्यावतरिका ।  
   दीधितिः

 यद्वा यावन्तः तादृशाः साध्याभावाः प्रत्येकं तेषां सजातीयस्य व्यापकीभूतस्य व्याप्यवृत्तेरभावस्य प्रतियोगितावच्छेदकेन धर्मेण यद्रूपावच्छिन्नं प्रति व्यापकत्वम् अवच्छिद्यते तद्रूपवत्त्वं तत्त्वम् ।  
   गादाधरी

 मिश्रास्तु - साध्याभाववद्वृत्तित्वाभावरूपव्याप्तेः \`जातिमान् सत्त्वात्', \`द्रव्यं विशिष्टसत्त्वात्' इत्यादौ अव्याप्तिमालोच्य सकलसाध्याभाववन्निष्ठाभावप्रतियोगित्वरूपामेव व्याप्तिं साजात्यादिघटनया परिष्कृतवन्तः, तत्परिष्कृते च यथाश्रुते वक्ष्यमाणदोषमुद्धर्तुम् अभावप्रतियोगित्वस्थले स्वावच्छिन्नाव्यापकतावच्छेदकप्रतियोगितावच्छेदककत्वरूपपारिभाषिकतत्प्रतियोगितावच्छेदकत्वाश्रयहेतुतावच्छेदकवत्त्वं निवेशयन् तादृशलक्षणमाह---यद्वेति (पृ.487) तादृशाः (पृ.487)---व्याप्यवृत्तयः । साध्याभावाः (पृ.487) । साध्यतावच्छेदकावच्छिन्नव्यापकतावच्छेदकरूपावच्छिन्नप्रतियोगिताकाभावाः । प्रत्येकं तेषां सजातीयस्य व्यापकीभूतस्य अभावस्य---(पृ.487) । एकैकतदभावसजातीयस्य तत्तदभावव्यापकीभूतस्य व्याप्यवृत्तेरभावस्य, प्रतियोगितावच्छेदकेन धर्मेण यद्रूपावच्छिन्नं प्रति व्यापकत्वमवच्छिद्यते---(पृ.487) । प्रतियोगितावच्छेदकं यद्धेतुतावच्छेदकावच्छिन्ननिरूपितव्यापकतावच्छेदकम् तद्रूपवत्त्वं (पृ.545) । तेन रूपेण व्याप्यत्वम् । \</85\>  
\<86.1\> लक्षणसमन्वयादिप्रदर्शनम् ।  
   गादाधरी

 \`वह्निमान् धूमात्' इत्यादौ वह्नित्वाद्यवच्छिन्नवह्न्याद्यभावसजातीयः तद्व्यापकीभूतः धूमत्वाद्यवच्छिन्नधूमाभावः, वह्नित्वाद्यवच्छिन्नघटाभावसजातीयः तद्व्यापकीभूतः धूमत्वावच्छिन्नघटाद्यभावः तत्प्रतियोगितावच्छेदकं धूमत्वादिकं धूमत्वाद्यवच्छिन्नव्यापकावच्छेदकमिति लक्षणसमन्वयः ।  
 व्यभिचारिणि धूमत्वाद्यवच्छिन्नव्यापकतावच्छेदकधूमत्वाद्यवच्छिन्नघटाद्यभावतादृशवह्नित्वाद्यवच्छिन्नवह्न्याद्यभावसजातीयतत्तदभावव्यापकवह्नित्वाद्यवच्छिन्नघटाद्यभाववह्नित्वाद्यवच्छिन्नवह्न्याद्यभावप्रतियोगितावच्छेदकवह्नित्वादेः वह्नित्वाद्यवच्छिन्नव्यापकतावच्छेदकत्वेऽपि तादृशयावत्साध्याभावान्तर्गतधूमत्वाद्यवच्छिन्नव्यापकतावच्छेदकत्वेऽपि तादृशयावत्साध्याभावान्तर्गतधूमत्वाद्यवच्छिन्नधूमाभावसजातीयतद्व्यापकाभावप्रतियोगितावच्छेदकस्य कस्यापि वह्नित्वाद्यवच्छिन्नव्यापकतावच्छेदकत्वाभावात् नातिव्याप्तिः । \</86.1\>  
\<86.2\> लक्षणसमन्वयादिप्रदर्शनम् ।  
   गादाधरी

 प्रथमाभावे व्याप्यवृत्तित्वविशेषणात् \`कपिसंयोगी एतद्वृक्षत्वात्' इत्यादौ कपिसंयोगत्वाद्यवच्छिन्नकपिसंयोगाभावस्य केवलान्वयिनः सजातीयस्य व्यापकीभूतव्याप्यवृत्त्यभावस्य अप्रसिद्धावपि न क्षतिः । व्याप्यवृत्तित्वविशिष्टतदभावं प्रति एतद्वृक्षत्वाद्यभावस्य व्यापकत्वात् ।  
 साध्यतावच्छेदकसंबन्धेन साध्यव्यापकताया विवक्षणीयतया संयोगेन द्रव्यस्य अव्याप्यवृत्तितामते संयोगेन तत्साध्यके तादृशसंबन्धेन व्यापकताप्रसिद्ध्यर्थं व्यापकताघटकाभावे प्रतियोगिवैयधिकरण्यस्य अवश्यनिवेशनीयतया साध्यवन्निष्ठप्रतियोगिसमानाधिकरणाभावप्रतियोगितावच्छेदकस्यापि संयोगत्वादेः साध्यव्यापकतावच्छेदकत्वम् अक्षतमिति ध्येयम् । \</86.2\>  
\<86.3\> लक्षणसमन्वयादिप्रदर्शनम् ।  
   गादाधरी

 नानाव्यक्तिसाध्यके तत्तत्साध्यव्यक्त्यभावस्य नानाधिकरणकैकव्यक्तिसाध्यके यत्किञ्चिदधिकरणवृत्तित्वविशिष्टसाध्याभावस्य व्यापकीभूताभावः न हेतुतावच्छेदकावच्छिन्नव्यापकतावच्छेदकरूपावच्छिन्नप्रतियोगिताक इति तादृशसाध्याभावव्यावर्तनाय साध्यतावच्छेदकावच्छिन्नव्यापकतावच्छेदकरूपावच्छिन्नप्रतियोगिताकत्वनिवेशनम् । \</86.3\>  
\<86.4\> लक्षणसमन्वयादिप्रदर्शनम् ।  
   गादाधरी

 व्यापकता च साध्यतावच्छेदकसंबन्धघटिता । तेन समवायेन द्रव्यत्वादिसाध्यकगुणादिहेतौ विषयतया साध्यव्यापकज्ञानादेः साध्यतावच्छेदकसंबन्धावच्छिन्नाभावं प्रति हेतुतावच्छेदकसंबन्धावच्छिन्नहेत्वभावस्य अव्यापकत्वेऽपि न क्षतिः । \</86.4\>  
\<86.5\> लक्षणसमन्वयादिप्रदर्शनम् ।  
   गादाधरी

 साध्याभावश्य साध्यतावच्छेदकसंबन्धावच्छिन्नप्रतियोगिताको ग्राह्यः । तेन संयोगादिना वह्न्यादिसाध्यकधूमादिहेतौ समवायादिसंबन्धावच्छिन्नवह्न्यभावं प्रति संयोगादिना धूमादेरभावस्य अव्यापकत्वेऽपि न क्षतिः ।  
 व्याभिचारिणि समानाधिकरणधर्मावच्छिन्नाभावव्यापकव्यधिकरणहेतुतावच्छेदकाद्यवच्छिन्नप्रतियोगिताकाभावमादाय अतिप्रसङ्गवारणाय सजातीयत्वोपादानम् ।  
 व्यतिरेकिसाध्यकस्थले यावत्साध्याभावसजातीयाप्रसिद्ध्या एकैकतत्सजातीयत्वनिवेशनम् ।  
 साजात्यघटकसमानाधिकरणधर्मावच्छिन्नप्रतियोगिताकत्वादिकम् अनुगतनिरुक्तभेदक्टरूपमेव ग्राह्यम् । अन्यथा यत्र भिन्नभिन्नसंबन्धेन साध्यहेतुभावः, तत्र साध्यतावच्छेदकसंबन्धावच्छिन्नप्रतियोगिताकसाध्याभावस्य यादृशप्रतियोगितानिरूपकत्वं तस्यैव तद्वत्तया सजातीयत्वेन तत्सजातीयाभावनिरूपितहेतुतावच्छेदकसंबन्धावच्छिन्नप्रतियोगित्वाप्रसिद्धेः सजातीयस्यापि साध्यतावच्छेदकसंबन्धावच्छिन्नाभावस्य निवेशे हेतुव्यापकताया अपि तत्संबन्धघटिताया विवक्षणे उक्ताप्रसिद्धिनिबन्धनदोषसंभवेऽपि व्यापकीभूतस्येत्यादेः वैयर्थ्यस्य दुर्वारत्वात् । तत्त्यागे च चरमलक्षण एव पर्यवसानात् ।  
 व्यभिचारिणि साध्यतावच्छेदकावच्छिन्नसाध्याभावसजातीयहेतुतावच्छेदकावच्छिन्नहेत्वाद्यभावमादाय अतिप्रसङ्गस्य वारणाय व्यापकीभूतस्येतदि । व्यभिचारिणोऽभावस्य व्यभिचारनिरूपकाधिकरणे साध्याभावाव्यापकत्वात् न दोषः । \</86.5\>  
\<87.1\> व्यापकत्वपरिष्कारः ।  
   गादाधरी

 व्यापकत्वं च न तत्समानाधिकरणाभावाप्रतियोगित्वम् । सर्वस्यैव तादृशद्वित्वावच्छिन्नाभावप्रतियोगितया असंभवात् ।  
 न च - तदधिकरणवृत्तित्वं हेतुतावच्छेदकसंबन्धेन अवश्यं वाच्यम् । तथा च वह्न्याद्यभाववति धूमाद्यभावस्य धूमाद्यनात्मकद्वित्वाद्यवच्छिन्नाभावस्य संयोगादिरूपहेतुतावच्छेदकसंबन्धेन अवृत्त्या न तमादाय दोषावसर इति वाच्यम् ।  
 एवमपि यत्र स्वरूपसंबन्धेन हेतुता तत्र तादृशाभावप्रतियोगितया हेत्वभावस्य व्यापकतानुपपत्तेः दुर्वारत्वात् ।  
 नापि तादृशाभावप्रतियोगितानवच्छेदकरूपवत्त्वम् । अभावत्वाद्यात्मकतादृशरूपमादाय अभावमात्रस्यैव व्यापकतया व्यापकत्वस्य अव्यावर्तकत्वापत्तेः । \</87.1\>  
\<87.2\> व्यापकत्वपरिष्कारः ।  
   गादाधरी

 एवं वह्न्याद्यभाववति धूमावयवादौ समवायादिना वर्तमानधूमादिरूपमभावमादाय तदभावव्यापकताभङ्गभिया हेतुतावच्छेदकसंबन्धेन सामानाधिकरण्यस्य निवेशनीयतया \`सत्तावान् जातेः' इत्यादौ सत्वाद्यभाववति सामान्यादौ हेतुतावच्छेदकसंबन्धेन वृत्तेरप्रसिद्ध्या अव्याप्तिश्चेति तद्वन्निष्ठान्योन्याभावप्रतियोगितानवच्छेदकत्वमेव साध्याभावव्यापकत्वम् । \`निर्धूमो वह्निशून्यत्वात्' इत्यादौ हेत्वभावस्य वह्न्यादेः प्रत्येकं धूमादिमन्निष्ठभेदप्रतियोगितावच्छेदकत्वेऽपि अखण्डस्य निर्धूंमत्वप्रकारकप्रमाविषयत्वाद्यभावस्य तादृशव्यापकतासंभवात् तत्प्रतियोगितावच्छेदकावच्छिन्नस्य हेतुव्यापकतयैव लक्षणसमन्वयः ।  
 तद्वन्निष्ठत्वं दैशिकविशेषणतया ग्राह्यम् । अतो वह्न्याद्यभाववति धूमाद्यभाववद्भेदस्य कालिकादिसंबन्धेन वृत्तावपि न क्षतिः ।  
 अभावाभावस्य प्रतियोगिरूपत्वेऽपि अभाववद्भेदोऽतिरिक्त एव । अतो धूमाद्यभाववति अयोगोलकादौ दैशिकविशेषणतया वह्न्याद्यभाववद्भेदस्य वृत्तिः अव्याहतैवेति न वह्न्याद्यभावस्य धूमाद्यभावव्यापकतापत्तिः ।  
 अथ वा यदीयदैशिकविशेषणतासंबन्धसामान्ये तत्तत्साध्याभाववद्यत्किंचिद्व्यक्त्यनुयोगिकत्वाभावः तदन्यत्वमेव तदभावव्यापकत्वम् ।  
 अभावस्येति भावभिन्नस्येत्यर्थकम् । तेन \`धूमवान् जलत्वाभावात्' इत्यादौ जलत्वादिनिरूपितदैशिकविशेषणताया अप्रसिद्ध्या तत्र निरुक्तभेदक्टात्मकव्यापकतासत्त्वेऽपि नातिव्याप्तिः । अभावरूपसद्धेतौ हेतुमत्त्वप्रकारक प्रमाविषयत्वाद्यभावप्रतियोगितावच्छेदकावच्छिन्नव्यापकतामादायैव लक्षणसमन्वयः । \`धूमवान् वह्नेः' इत्यादौ अयोगोलकादावपि उत्पत्तिकालावच्छेदेन वर्तमानस्य वह्न्याद्यभावस्य निरुक्तव्यापकतासत्त्वादतिव्याप्तिः । अतो व्याप्यवृत्तेरिति । \</87.2\>  
\<88.1\> (व्याप्यवृत्तित्वस्य प्रयोजनं परिष्कारश्च ।)  
   गादाधरी

 यद्यपि तादृशाभावा अपि ह्रदादौ व्याप्यवृत्तयः, तथापि व्याप्यवृत्तित्वविशिष्टस्य व्यापकत्वं विवक्षणीयम् । अनवच्छिन्नविशेषणतासंबन्धेन व्यापकतानिवेशलाभायैव तदुक्तम् । अवच्छिन्नवृत्तिकान्यत्वरूपं व्याप्यवृत्तित्वं तु न शक्यते निवेशयितुम् । संयोगेन सद्धेतौ हेतुतावच्छेदकसंबन्धावच्छिन्नहेत्वभावस्य अतथात्वात् । \</88.1\>  
\<88.2\> (व्याप्यवृत्तित्वस्य प्रयोजनं परिष्कारश्च ।)  
   गादाधरी

 प्रतियोगितावच्छेदकेत्यत्र प्रतियोगिता हेतुतावच्छेदकसंबन्धावच्छिन्न ग्राह्या । अन्यथा व्यधिकरणसंबन्धावच्छिन्नप्रतियोगिताकहेत्वभावस्य साध्याभावव्यापकस्य समनियताभावैक्यमते व्यधिकरणधर्मावच्छिन्नप्रतियोगिताकाभावरूपतया समानाधिकरणधर्मावच्छिन्नसाध्याभावसजातीयत्वेन तमादाय अतिव्याप्तिविरहेऽपि आत्मत्वादिसाध्यके विषयतया हेतौ ज्ञानादौ साध्याभावव्यापकसमवायसंबन्धावच्छिन्नज्ञानाद्यभावमादाय अतिव्याप्तेः । \</88.2\>  
\<88.3\> (व्याप्यवृत्तित्वस्य प्रयोजनं परिष्कारश्च ।)  
   गादाधरी     
     
 अभावे हेतुतावच्छेदकसंबन्धावच्छिन्नप्रतियोगिताकत्वविशेषणं प्रवेश्य च नातिप्रसङ्गवारणसंभवः । समनियताभावैक्ये समवायसंबन्धावच्छिन्नज्ञानाद्यभावस्यापि स्वसमवायिविषयकत्वसंबन्धेन ज्ञानादिविशिष्टज्ञानादेः विषयतासंबन्धावच्छिन्नाभावसमनियतत्वेन तादृशसंबन्धावच्छिन्नप्रतियोगिताकत्वात् । धूमाद्यभावव्यापकमहानसीयवह्न्यभावप्रतियोगिनो वह्नित्वादिना वह्नित्वाद्यवच्छिन्नव्यापकत्वात् अतिप्रसङ्ग इति प्रतियोगिनो व्यापकतामुपेक्ष्य प्रतियोगितावच्छेदकस्य तदवच्छेदकत्वपर्यन्तानुधावनम् । \</88.3\>  
\<88.4\> (व्याप्यवृत्तित्वस्य प्रयोजनं परिष्कारश्च ।)  
   गादाधरी

 \`द्रव्यं विशिष्टसत्त्वात्' इत्यादौ साध्याभावव्यापकाभावप्रतियोगितावच्छेदकविशइष्टसत्तात्वादेः हेतुतावच्छेदकोपलक्षितहेतुव्यापकत्वासंभवात् \`य प्रती' त्यनुक्त्वा \`यद्रूपावच्छिन्नं प्रति' इत्युक्तम् । \</88.4\>  
\<88.5\> (व्याप्यवृत्तित्वस्य प्रयोजनं परिष्कारश्च ।)

 व्यापकता च हेतुतावच्छेदकसंबन्धेन ग्राह्या । अतो \`महाकालभिन्नः कालत्वात्' इत्यादौ साध्याभावव्यापकाभावप्रतियोगितावच्छेदकस्य साध्यतावच्छेदकादेः कालिकादिसंबन्धेन हेतुव्यापकतायाम् अवच्छेदकत्वेऽपि नातिप्रसङ्गः । व्यापकतावच्छेदकताघटकसंबन्धबेदनिवेशनादिकं स्वयमूह्यम् । \</88.5\>  
\<88.6\> (व्याप्यवृत्तित्वस्य प्रयोजनं परिष्कारश्च ।)  
   गादाधरी  
    
 न च धूमवान् वन्हिमत्वप्रकारकप्रमाविषयत्वादित्यादौ अतिव्याप्तिः । धूमाद्यभावव्यापकधूमाद्यभावस्य प्रतियोगितावच्छेदकजलादिवृत्तित्वविशिष्टधूमाभावाभावत्वादेः हेतुतावच्छेदकस्वरूपसंबन्धघटितव्यापकतावच्छेदकत्वात् इति-वाच्यम् । भाववृत्ति प्रतियोगितावच्छेदकस्य व्यापकतावच्छेदकताया विवक्षणीयत्वात् । \</88.6\>  
\<89.1\> (यथाश्रुतमिश्रलक्षणद्षणम् ।)  
   दीधितिः

 साधनस्य तादृशव्यापकाभावप्रतियोगित्वं, तदवच्छेदकत्वंवा साधनतावच्छेदकस्य इति तु न वाच्यम् । \`द्रव्यं सत्त्वात्' इत्यादौ सत्त्वादेः तादृशाभावव्यापकगुणकर्मान्यत्वविशिष्टसत्तात्वाद्यवच्छिन्नप्रतियोगिताकाभावप्रतियोगित्वादतिव्याप्तेः । \`ज्ञेयं प्रमेयात्' इत्यादौ प्रमेयत्वादेः तादृशप्रतियोगितानवच्छेदकत्वात् अव्याप्तेश्च । प्रमेयत्वव्यधिकरणप्रतियोगित्वाप्रसिद्धेः ।  
   गादाधरी

 यथाश्रुतमिश्रलक्षणमुपन्यस्य दूषयति---साधनस्येति । तादृशेति । ये ये साध्याभावाः प्रसिद्धाः तत्तत्सजातीयतत्तद्व्यापकेत्यर्थः । तदवच्छेदकत्वम्--तादृशप्रतियोगितावच्छेदकत्वम् । आद्य द्रव्यं सत्त्वादित्यादाविति । द्वितीये ज्ञेयं प्रमेयादित्यादाविति ।  
 ननु प्रमेयत्वादेः केवलान्वयितावच्छेदकत्वेऽपि वाच्यत्वत्वादेरिव साध्याभावव्यापकव्यधिकरणधर्मावच्छिन्नाभावप्रतियोगितावच्छेदकत्वम् अक्षतमेव इत्याशङ्कां निरस्यति---प्रमेयत्वव्यधिकरणेति (पृ.517) । प्रमेयत्वस्य केवलान्वयित्वात् इति भावः । धूमाद्यभावं प्रति विषयितादिसंबन्धेन वह्नित्वाद्यवच्छिन्नस्य यः अभावः तस्य व्यापकत्वात् तमादाय, समवायेन आत्मत्वे साध्ये समवायेन द्रव्यत्वे हेतौ आत्मत्वाभावं प्रति विषयितासंबन्धेन द्रव्यत्वत्ववज्ज्ञानस्य यः समवायसंबन्धावच्छिन्नप्रतियोगिताकोऽभावः तस्य व्यापकत्वात् तमादाय अतिप्रसङ्गस्य वारणाय च प्रतियोगितावच्छेदकतायां हेतुतावच्छेदकताधटकसंबन्धावच्छिन्नत्वस्य अवश्यं निवेशनीयतया व्यधिकरणसमवायादिसंबन्धेन प्रमेयत्वस्य अभावप्रतियोगितायाम् असमानाधिकरणतया अवच्छेदकत्वसंभवेऽपि न निस्तार इत्यवधेयम् । \</89.1\>  
\<89.2\> (यथाश्रुतमिश्रलक्षणद्षणम् ।)  
   गादाधरी

 अन्योन्याभाव एव व्यधिकरणधर्मावच्छिन्नावच्छेदकताकः, न तु अत्यन्ताभाव इत्याशयेनेदम् । अन्यथा घटत्वावच्छिन्नप्रमेयत्वावच्छिन्नप्रतियोगिताकात्यन्ताभावमादाय लक्षणगमनसंभवात् ।  
 एतदुपलक्षणम् । गुरुधर्मस्य प्रतियोगितानवच्छेदकत्वे कम्बुग्रीवादिमत्त्वाद्यवच्छिन्नहेतुकाव्याप्तिरपि द्रष्टव्या ।  
 एतेन व्यापकीभूताभावप्रतियोगितायां हेतुतावच्छेदकानवच्छिन्नत्वव्यधिकरणधर्मांनवच्छिन्नत्वोभयाभावविवक्षणे प्रमेयहेतुकस्थले वाच्यत्वत्वादिना घटाद्यभावप्रतियोगितायां तादृशोभयाभावसत्त्वेन लक्षणसमन्वयेऽपि न निस्तारः । उक्तस्थले हेतुतावच्छेदकावच्छिन्नत्वाप्रसिद्ध्या अप्रतौकारात् । \</89.2\>  
\<90.1\> (मिश्रोक्ततृतीयलक्षणपरिष्कारः ।)  
   दीधितिः  
   
 यद्वा यावन्तः तादृशाः साध्याभावाः प्रत्येकं तत्प्रतियोगितावच्छेदकेन यद्रूपावच्छिन्नं प्रति व्यापकत्वमवच्छिद्यते तद्रूपवत्त्वं तत्त्वमित्याहुः ।  
   गादाधरी

 उक्तलक्षणे सजातीयादिपदपरित्यागेन लघुलक्षणमाह---यद्वेति (पृ.522) । व्यभिचारिणि व्यधिकरणधर्मावच्छिन्नाभावादिकमादाय अतिव्याप्तेर्वारणाय यावन्त इति (पृ.522) । \`वह्निमान् धूमात्' इत्यादौ महानसीयवह्नित्वाद्यवच्छिन्नाभावप्रतियोगितावच्छेदकस्य धूमत्वाद्यवच्छिन्नव्यापकतानवच्छेदकतया अव्याप्तिरिति तादृशा इति । साध्यतावच्छेदकावाच्छिन्नव्यापकतावच्छेदकरूपावच्छिन्नप्रतियोगिताका इत्यर्थः । अत्र व्याप्यवृत्तित्वविशेषणं प्रयोजनाभावादनुपादेयम् । साध्याभावसजातीयत्वादिविशेषणावच्छिन्नस्यापि अभावान्तरस्य प्रक्रान्तत्वात् तादृशपदे तत्परत्वभ्रमस्य झडिति निरासाय अभावा इत्येतन्मात्रमनभिधाय साध्याभावा इत्युक्तम् । यावत्साध्याभावनिरूपिता न काचिदपि प्रतियोगिता इति प्रत्येकपदम् । \</90.1\>  
\<90.2\> (मिश्रोक्ततृतीयलक्षणपरिष्कारः ।)  
   गादाधरी

 अत्र च व्यभिचारिणं प्रत्यपि यत्किंचित्संबन्धेन साध्यतावच्छेदकावच्छिन्नस्य व्यापकतया अतिप्रसङ्गस्य वारणाय प्रतियोगितावच्छेदकसंबन्धेनैव हेतुव्यापकता निवेशनीया । इत्थं च समवायसंबन्धावच्छिन्नवह्न्यभावप्रतियोगितावच्छेदकसमवायादिसंबन्धेन वह्नित्वाद्यवच्छिन्नस्य धूमाद्यव्यापकत्वात् असंभव इति प्रतियोगितावच्छेदकसंबन्धेनैव साध्यव्यापकता विवक्षणीया । तथा च केवलान्वयिसाध्यकस्थले व्यधिकरणसंबन्धावच्छिन्नसाध्याभावमादाय निर्वाहो न भवतीति व्यधिकरणधर्मावच्छिन्नाभावस्योपयोगिता बोध्या । \</90.2\>  
\<90.3\> (मिश्रोक्ततृतीयलक्षणपरिष्कारः ।)  
   गादाधरी

 धूमवान् वह्नेः' इत्यादौ धूमाद्यभावप्रतियोगितावच्छेदकजलादिवृत्तित्वविशिष्टधूमाद्यभावाभावत्वेन वह्न्यादिव्यापकत्वेऽपि नातिव्याप्तिः । साध्यतावच्छेदकावच्छिन्ननिरूपित-स्वावच्छेदकसंबन्धघटित-व्यापकतावच्छेदकावच्छिन्ना यावत्यः प्रतियोगिताः प्रत्येकं तदवच्छेदकरूपेण तदवच्छेदकसंबन्धेन यद्रूपावच्छिन्नं प्रति व्यापकत्वम् इत्येतादृशार्थस्यैव विवक्षणीयत्वात् साध्यव्यापकतावच्छेदकं यद्यद्रूपं तेन व्यापकत्वविवक्षणे व्यधिकरणधर्मावच्छिन्नाभावोपयोगिता न घटत इति साध्यव्यापकतावच्छेदकावच्छिन्नप्रतियोगितावच्छेदकत्वेन व्यापकत्वावच्छेदकनिवेशः । \</90.3\>  
\<90.4\> (मिश्रोक्ततृतीयलक्षणपरिष्कारः ।)  
   गादाधरी

 यथासन्निवेशे न वैयर्थ्यम् । प्रतियोगितायाः स्वरूपसंबन्धरूपत्व वन्हित्वाद्यवच्छिन्नप्रतियोगिताया वह्न्यादिव्यक्तिभेदेन भिन्नाया धूमत्वाद्यवच्छिन्नव्यापकतावच्छेदकत्वं न संभवतीति व्यापकतावच्छेदकावच्छिन्नप्रतियोगितायां व्यापकतावच्छेदकत्वं न निवेशितम् । \</90.4\>  
॥ इति मिश्रलक्षणम् ॥  
\<91\> कूटाघटितलक्षणावतरणम् ।  
   दीधितिः

 परे तु--वृत्तिमद्वृत्तयः यावन्तः साध्याभाववद्वृत्तित्वाभावाः तद्वत्त्वं व्याप्तिः ।  
   गादाधरी  
 कूटघटितलक्षणे व्यभिचारिणि साध्याभाववद्वृत्तित्वत्वव्यापकप्रतियोगिताकः न निर्धूमवृत्तित्वत्वाद्यवच्छिन्नाभावः, अपि तु जगद्वृत्तित्वसामान्याभाव एव । स च व्यधिकरणधर्मावच्छिन्नप्रतियोगिताक एव वृत्तिमद्वृत्तिः इति अतिव्याप्तिवारणाय क्टपदमुपात्तम् । तादृशातिव्याप्तिः समानाधिकरणव्यधिकरणधर्मावच्छिन्नाभावसाधारणरूपेण साध्याभावस्य व्याप्यतावच्छेदककोटौ प्रवेशन एव प्रसज्यते, न तु विशिष्य साध्याभावनिवेशे । तथा सति निर्धूमवृत्तित्वत्वावच्छिन्नाभावस्यापि लक्षणघटकतानिर्वाहादिति क्टपदमनुपादाय विशिष्य साध्याभावं निवेश्यैव लक्षणमुचितम् । तदुपादाने बहूनां दोषाणां वक्ष्यमाणत्वात् इति क्टघटितलक्षणवादिनमाक्षेप्तुं क्टाघटितं लक्षणं दर्शयति---परे तु इत्यादिना (पृ.530) । \</91\>  
\<92\> लक्षणे यावत्पदवृत्तिमद्वृत्तित्वपदयोः प्रयोजनकथनम् ।  
   गादाधरी

 साध्याभाववद्वृत्तित्वस्य व्यधिकरणधर्मावच्छिन्नाभाव - मादाय व्यभिचारिमात्रेऽतिव्याप्तिः, अतः यावन्त इति । तथा सति समानाधिकरणधर्मावच्छिन्नसाध्याभाववद्वृत्तित्वस्य समानाधिकरणधर्मावच्छिन्नाभावस्य यावत्तादृशाभावान्तर्गतस्य व्यभिचारिण्यसत्त्वात् नातिव्याप्तिः ।  
 वृत्तिमद्वृत्तित्वानुपादाने समानाधिकरणधर्मावच्छिन्नप्रतियोगिताकस्य व्यधिकरणधर्मावच्छिन्नसाध्याभाववत्संयुक्तत्वाद्यभावस्य असंयुक्ताकाशादौ प्रसिद्धस्य हेतावसत्त्वात् संयोगादिसंबन्धेन हेतौ अव्याप्तिः ।  
 यादृशसंबन्धप्रतियोगित्वं वस्तुमात्र एव । तादात्म्यविषयितादिरूपतादृशसंबन्धेन हेतावेव परं लक्षणसमन्वयो भवति । तादृशसंबन्धेन जगत्संबन्धत्वस्य समानाधिकरणधर्मावच्छिन्नाभावस्य अप्रसिद्धेरिति तदुपादानम् । \</92\>  
\<93\> हेतुतावच्छेदकसंबन्धेन वृत्तिमत्त्वनिवेशनेम् ।  
   गादाधरी

 ननु वृत्तिमद्वृत्तित्वोपादानेऽपि जगत्संयुक्तत्वत्वाद्यवच्छिन्नाभावस्य जात्यादिरूपवृत्तिमति वर्तमानस्य वारणासंभवात् \`वन्हिमान् धूमात्' इत्यादौ अव्याप्तिर्दुवारैव । निर्धूमसंयुक्तत्वाद्यभावस्य निर्धूमवृत्तित्वत्वाव्यापकप्रतियोगिताकतया वृत्तिमन्मात्रस्यैव निर्धूमकालादिवृत्तित्वेन च निर्धूमवृत्तित्वसामान्याभावस्य व्यधिकरणधर्मावच्छिन्नप्रतियोगिताकस्यैव वृत्तिमद्वृत्तित्वेन \`धूमवान् वह्नेः' इत्यादौ अतिव्याप्तेर्वारणाय हेतुतावच्छेदकसंबन्धेन साध्याभाववद्वृत्तित्वस्यैव निवेशनीयतया संयोगादिना यत्र हेतुत्वम्, तत्र जगत्संयुक्तत्वत्वाद्यवच्छिन्नाभावस्यापि हेतुतावच्चेदकससम्बन्धावच्छिन्नसाध्याभाववद्वृत्तित्वत्वव्यापकप्रतियोगिताकत्वेन लक्षणघटकत्वात् वृत्तिमत्पदस्य यथाश्रुतार्थकत्वे कालिकसंबन्धेन गगनादेरवृत्तित्वमते तेन संबन्धेन यत्र हेतुता तत्रैव परमव्याप्तिवारकता । तेन संबन्धेन जगद्वृत्तित्वाभावस्य अवृत्तिमात्रे प्रसिद्धत्वात् इत्यत आह---येन संबन्धेनेति (पृ.535) । न क्षतिरिति (पृ.535) । नाव्याप्तिरित्यर्थः । न तु नासंभव इति । तादात्म्यकालिकादिसंबन्धेन हेतौ लक्षणसमन्वयसंभवादिति । \</93\>  
\<94\> साध्याबावपरिष्कारः ।  
   दीधितिः

 साध्याभावश्य पूर्ववद्बोध्यः ।  
   गादाधरी

 ननु नानाव्यक्तिसाध्यके तत्तत्साध्यव्यक्त्यभाववद्वृत्तित्वाभावस्य हेतावसत्त्वात् अव्याप्तिः । कूटघटितलक्षण इव अत्रापि साध्यतावच्छेदकसमनियतप्रतियोगिताकाभावनिवेशेऽपि तार्णा - तार्णदहनोभयत्वावच्छिन्नाभावमादाय वह्न्यादिसाध्यके गुणादिवृत्तित्वविशिष्टसत्ताद्यभावमादाय च सत्तादिसाध्यके अव्याप्तिर्दुवारैव । एवम् अव्याप्यवृत्तिकपिसंयोगादिसाध्यके हेत्वधिकरणस्येव जगत एव कपिसंयोगत्वाद्यवच्छिन्नाभाववत्तया तद्वद्वृत्तित्वत्वव्यापकप्रतियोगिताकस्य व्यधिकरणधर्मावच्छिन्नाभावस्यैव वृत्तिमद्वृत्तित्वेन अव्याप्तिविरहेऽपि तादृशकपिसंयोगाभावादिसाध्यकद्रव्यत्वादिहेतौ कपिसंयोगादिरूपसाध्याभाववद्वृत्तित्वाभावासत्त्वादव्याप्तिरित्यत आह---साध्याभावश्चेति (पृ.537) ।  
 पूर्ववदिति (पृ.537) । मिश्रलक्षणे यथा साध्यतावच्छेदकावच्छिन्नव्यापकतावच्छेदकरूपावच्छिन्नप्रतियोगिताको व्याप्यवृत्तिरभावः निवेश्यते, तथा अत्रापि निवेशनीय इत्यर्थः । तत्तद्वह्नित्वकथितोभयत्वावच्छिन्नप्रतियोगिताकाभावानां प्रथमविशेषणेन, कपिसंयोगादिरूपाभावानां च द्वितीयविशेषणेन व्यावृत्तिः । \</94\>  
\<95.1\> तद्वद्वृत्तित्वाभावपरिष्कारः ।  
   दीधितिः

 तद्वद्वृत्तित्वाभावोऽपि स्वव्यापकतत्तत्साध्याभाववद्वृत्तित्वत्वव्यापकप्रतियोगिताकः ।  
   गादाधरी

 ननु साध्याभाववद्वृत्तित्वप्रतियोगिकाभावमात्रनिवेशे प्रकृतहेतुसाधारणस्य व्यधिकरणधर्मावच्छिन्नसाध्याभाववद्वृत्तित्वविशेषस्य समानाधिकरणधर्मावच्छिन्नाभावोऽपि वृत्तिमद्वृत्तिः सम्भवति इति यावत्तादृशाभावान्तर्गततद्वत्त्वस्य हेतावभावादसंभवः ।  
 एवं समानाधिकरणधर्मावच्छइन्नाभाववद्वृत्तित्वस्य प्रकृतहेतुवृत्तितावच्छेदकीभूतकिञ्चिद्धर्मावच्छिन्नस्य अभावोऽपि यावत्तादृशाभावान्तर्गत इति तद्वत्त्वविरहादपि व्यतिरेकिसाध्यकहेतूनां अव्यभिचारित्वानुपपत्तिः । तत्तत्साध्याभाववद्वृत्तित्वत्वावच्छिन्नप्रतियोगिताकाभावश्च विवक्षितुमशक्यः । केवलान्वयिनि साध्याभाववद्वृत्तित्वत्वेन घटाद्यभावस्य तादृशगुरुधर्मस्य प्रतियोगितावच्छेदकत्वमते प्रसिद्धावपि तस्य अतथात्वमते व्यधिकरणधर्मावच्छिन्नसाध्याभाववद्वृत्तित्वत्वस्य स्वघटककेवलवृत्तित्वत्वसमनियततया प्रतियोगितानवच्छेदकत्वेन तदवच्छिन्नाभावाप्रसिद्धेः दुर्वारत्वात् । \</95.1\>  
\<95.2\> तद्वद्वृत्तित्वाभावपरिष्कारः ।  
   गादाधरी

 तत्तदभाववद्वृत्तित्वत्वघटकधर्मावच्छिन्नाभावनिवेशे च वन्हित्वाद्यवच्छिन्नवन्ह्याद्यभावव्यक्तेः तत्तदभावत्वावच्छिन्नाभावस्यापि तादृशतया तस्य च धूमादावसत्त्वात् अव्याप्तिः । साध्याभाववद्वृत्तित्ववृत्तितादृशधर्मावच्छिन्नाभावनिवेशेऽपि घटवृत्तित्वत्वाद्यवच्छिन्नसाध्यके तादात्म्येन घटत्वव्यापकादिहेतौ तादृशसाध्याभाववान् यो घटत्वाभावादिः तद्वृत्तित्वनिष्ठतादृशसाध्याभाववत्त्वरूपतथाविधधर्मावच्छिन्नाभावस्य घटादिमात्रवृत्तेः हेतावसत्त्वात् अव्याप्तिर्दुर्वारैव । साध्याभावादिव्यावृत्तघटकतानिवेशे च प्रयासगौरवमिति तत्तत्साध्याभाववद्वृत्तित्वत्वसमनियतप्रतियोगिताकाभावं विवक्षयति---तद्वदिति । स्वं - प्रतियोगिता । \</95.2\>  
\<96.1\> साध्याभावस्य तत्तद्ब्यक्तित्वेन निवेशनम् ।  
   गादाधरी

 अत्र साध्याभावस्य साध्याभावत्वेन सामान्यतो निवेशे व्यभिचारिणि निर्घूंमवृत्तित्वत्वाद्यवच्छिन्नाभावप्रतियोगिताया व्यधिकरणधर्मावच्छिन्नसाध्याभाववत्साध्याधिकरणवृत्तित्वसाधारणसाध्याभाववद्वृत्तित्वत्वाव्यापकत्वेन तादृशाभावस्य लक्षणाघटकतया वृत्तित्वसामान्याभावस्य तथाविधप्रतियोगिताकस्य च व्यधिकरणधर्मावच्छिन्नप्रतियोगिताकस्यैव वृत्तिमद्वृत्तितया अतिव्याप्तिरिति तत्तद्ब्यक्तित्वेन अभावस्य व्याप्यतावच्छेदककोटिनिवेशनलाभाय तत्तदिति (पृ.540) । \</96.1\>  
\<96.2\> साध्याभावस्य तत्तद्ब्यक्तित्वेन निवेशनम् ।  
   गादाधरी

 यद्यपि यत्किञ्चित्साध्याभाववद्वृत्तित्वत्वसमनियतप्रतियोगिताकवृत्तिमद्वृत्तियावदभाववत्त्वं व्यभिचारिसाधारणम्; यावन्तः साध्याभावाः प्रत्येकं तदधिकरणवृत्तित्वत्वसमनियतैकप्रतियोगितायाः नानाविपक्षके अप्रसिद्धिः । तत्तद्विपक्षावृत्तित्वावच्छिन्नाभाववत्तत्तद्विपक्षवृत्तित्वत्वव्याप्यैकप्रतियोगित्वाप्रसिद्धेः, तथापि यावतामभावानां प्रत्येकाधिकरणवृत्तित्वत्वसमनैयत्यस्य प्रत्येकं प्रतियोगितान्वयेन एतदभाववद्वृत्तित्वत्वसमनियतप्रतियोगिताको योऽभावः तदभाववद्वृत्तित्वत्वसमनियतप्रतियोगिताकश्च योऽभाव तद्वत्त्वम् इत्येवंरीत्या निवेशान्नानुपपत्तिः । एतल्लक्षणे साध्याभावसमुदायः न समुदायत्वेन प्रविष्टः, अपि तु प्रातिस्विकरूपेण इति क्टघटिताद्विशेषः । \</96.2\>  
\<97\> (वृत्तिमद्वृत्तित्वविशेषणवैयर्थ्यशङ्का तत्परिहारश्च ।)  
   गादाधरी

 अथात्र स्वपदं न तत्तदभावीयप्रतियोगितात्वरूपेण प्रतियोगितापरम् । साध्याभाववद्वृत्तित्वातिरिक्तेऽपि तदभावीयप्रतियोगितान्तरसत्त्वादिति तत्तत्प्रतियोगिताव्यक्तिपरं तद्वाच्यम् । तथा च यत्किंचित्प्रतियोगितानिरूपकाशेषस्याभावस्य अतिव्यापकतया यावत्यः तादृश्यः प्रतियोगिताः प्रत्येकं तन्निरूपकाभाववत्त्वं निवेशनीयम् । तथा च समानाधिकरणधर्मावच्छिन्न-जगद्वृत्तिसामान्याभाव - प्रतियोगितानिरूपकवृत्तिमद्वृत्यभावाप्रसिद्ध्या अव्याप्तिरिति वृत्तिमद्वृत्त्यभावीयत्वेन यावत्प्रतियोगिता निवेशनीया । तथा च तन्निरूपकाभावे वृत्तिमद्वृत्तित्त्वविशेषणं व्यर्थम् ।  
 यावत्त्वविशेषणमपि तथा इति चेत् । नोपादीयत एव तत्र तद्विशेषणम् । वृत्तिमद्वृत्त्यभावीययावत्प्रतियोगितानिवेशलाभायैव प्रतियोगिताविशेष्यीभूताभावे वृत्तिमद्वृत्तित्वयावत्त्वाभिधानात् । \</97\>  
\<98.1\> भेदकूटात्मकव्यापकत्वपुरस्कारेण व्यापकत्वनिवेशप्रकारः ।  
   गादाधरी

 अत्र च गुरुधर्मस्य अभावप्रतियोगितानवच्छेदकत्वे स्वव्यापकतदभाववद्वृत्तित्वत्ववन्निष्ठभेदप्रतियोगितावच्छेदकत्वस्य अव्यावर्तकव्यापकतान्तघटित्वेन अभावप्रतियोगितानवच्छेदकतया तदवच्छिन्नान्योन्याभावरूपव्यापकत्वपुरस्कारेण न प्रतियोगितानिवेशः संभवतीति तादृशावच्छेदकभेदकूटात्मकव्यापकत्वपुरस्कारेणैव तन्निवेशः । \</98.1\>  
\<98.2\> भेदकूटात्मकव्यापकत्वपुरस्कारेण व्यापकत्वनिवेशप्रकारः ।  
   गादाधरी

 न च-स्वव्यापकतत्तदभाववद्वृत्तित्वत्वकत्वतदभाववद्वृत्तित्वत्ववन्निष्ठान्योन्याभावप्रतियोगितावच्छेदकत्वावच्छिन्नैकभेदोभयरूपेण प्रतियोगितानिवेशसंभवात् अवच्छेदकभेदकूटनिवेशनमफलम् इति - वाच्यम् ।  
 घटभेदादिसाध्यकस्थले तदभावव्यक्तित्वेन घटत्वादिघटितस्य तदभाववद्वृत्तित्वनिष्ठान्योन्याभावप्रतियोगितावच्छेदकत्वस्य स्वरूपतो घटत्वादिघटितघटवृत्तित्वनिष्ठान्योन्याभावप्रतियोगितावच्छेदकत्वमपेक्ष्य गुरुशरीरतया प्रतियोगितानवच्छेदकत्वेन तदवच्छिन्नैकभेदनिवेशासंभवात् । \</98.2\>  
\<99.1\> कल्पान्तरेण तद्वद्वृत्तित्वाभावस्य परिष्कारः ।  
   दीधितिः

 तत्तत्साध्याभाववद्वृत्तित्वत्वातिरिक्तेन समानाधिकरणेन साध्याभाववद्वृत्तित्ववृत्तिना वा धर्मेण अनवच्छिन्नप्रतियोगिताको बोध्यः ।  
   गादाधरी

 अत्र कल्पे व्यधिकरणधर्मावच्छिन्नसाध्याभाववद्वृत्तित्वत्वसमनियतप्रतियोगिताकस्य पर्वतवृत्तित्व-पर्वतान्यवृत्तित्वोभयत्वावच्छिन्नाभावस्य पर्वताद्यवृत्तिवृत्तिमद्वृत्तेर्धूमादौ अभावात् एकमात्रवृत्तिहेतावपि तादृशप्रतियोगिताकस्य एतत्क्षणावच्छिन्नवृत्तित्व - एतदन्यक्षणावच्छिन्नवृत्तित्वोभयत्वाद्यवच्छिन्नाभावस्य एतत्क्षणावृत्तौ वृतिमति वर्तमानस्य अभावात् असंभवः । तादृशाभावव्यावर्तनाय व्यासज्यवृत्तिधर्मानवच्छिन्नप्रतियोगिताकत्वनिवेशे गौरवम् । पर्वतवृत्तित्वत्वादिना जगद्वृत्तित्वसामान्याभावस्य व्यावृत्त्यसंभवश्च इत्यतः कल्पान्तरमनुसरति-तत्तत्साध्याभावेति (पृ.553) । \</99.1\>  
\<99.2\> कल्पान्तरेण तद्वद्वृत्तित्वाभावस्य परिष्कारः ।  
   गादाधरी

 अतिरिक्तान्तानिवेशे व्यधिकरणधर्मावच्छिन्नाभावमात्रस्य संग्रहात् व्यभिचारिमात्रे अतिव्याप्तिरिति तन्निवेशितम् ।  
 यद्यपि यथाश्रुतेन अनेन महानसवृत्तित्वत्वादिना व्यधिकरणधर्मावच्छिन्नसाध्याभाववद्वृत्तित्वाभाववारणं न संभवति, महानसादिनिरूपितत्वविशिष्टवृत्तित्वत्वस्य साध्याभाववन्निरूपितत्वविशिष्टवृत्तित्वत्वान्यत्वविरहात्, तथापि साध्याभाववद्वृत्तित्वत्वानिरूपितसमानाधिकरणधर्मनिरूपितावच्छेद्यत्वशून्यत्वस्य अनवच्छिन्नान्तेन विवक्षणात् न दोषः । महानसवृत्तित्वत्वादिनिरूपितावच्छेद्यत्वस्य साध्याभाववद्वृत्तित्वत्वरूपविशिष्टपदार्थानिरूपितत्वात् ।  
 न च---एवमपि साध्याभाववन्महानसवृत्तित्वत्वावच्छिन्नाभाववारणम् अशक्यम् । तादृशधर्मनिरूपितावच्छेद्यतायां तद्घटकसाध्याभाववद्वृत्तित्वत्वनिरूपितत्वस्य \`अदिकं तु' इत्यादिन्यायेन अव्याहतत्वात् इति---वाच्यम् ।  
 गुरुधर्मस्य अभावप्रतियोगितानवच्छेदकतया महानसवृत्तित्वसमनियतोपदर्शितगुरुधर्मस्य अभावप्रतियोगितानवच्छेदकत्वात् । \</99.2\>  
\<100.1\> गुरुधर्मस्य अभावप्रतियोगितानवच्छेदकत्वेऽति व्याप्तिशङ्का ।  
   गादाधरी

 अथ गुरुधर्मस्याभावप्रतियोगितानवच्छेदकत्वे साध्याभावपदस्य साध्यतावच्छेदकावच्छिन्नव्यापकतावच्छेदकरूपावच्छिन्नाभावपरतया \`धूमवान् वह्नेः' इत्यादावतिव्याप्तिः । धूमत्वाद्यवच्छिन्नव्यापकतावच्छेदकरूपावच्छिन्नाभाववद्वृत्तित्वत्वस्य समनियतधूमत्वाद्यवच्छिन्नाभाववद्वृत्तित्वत्वापेक्षया गुरूत्वेन अभावप्रतियोगितावच्छेदकत्वविरहेण तदवच्छिन्नाभावाप्रसिद्धेः । धूमत्वाद्यवच्छिन्नाभाववद्वृत्तित्वत्वावच्छिन्नप्रतियोगितायाश्च धूमत्वाद्यवच्छिन्नव्यापकतावच्छेदकावच्छिन्नाभाववद्वृत्तित्वत्वरूपविशिष्टपदार्थानवच्छिन्नतया तन्निरूपकाभावस्य निरूक्ताभावविशेषणानाक्रान्तत्वेन व्यधिकरणधर्मावच्छिन्नप्रतियोगिताकस्य साध्याभाववद्वृत्तित्वाभावस्यैव लक्षणघटकत्वात् । \</100.1\>  
\<100.2\> गुरुधर्मस्य अभावप्रतियोगितानवच्छेदकत्वेऽति व्याप्तिशङ्का ।  
   गादाधरी

 यदि च साध्यतावच्छेदकावच्छिन्नव्यापकतावच्छेदकरूपावच्छिन्नप्रतियोगिताकाभावस्य तेन रूपेण न निवेशः । अपि तु तत्तदभावत्वेनैव । एतदेव सूचयितुं तत्तत्पदमुपात्तम् ।  
 एवं च तत्तद्व्यक्तित्वेन धूमाभावघटिततदभाववद्वृत्तित्वत्वावच्छिन्नाभावस्य लक्षणघटकतया न धूमादिसाध्यके अतिव्याप्तिरित्युच्यते, तदापि \`घटभिन्नं' मेयत्वात् इत्यादौ अतिव्याप्तिः । तत्र तद्व्यक्तित्वेन रूपेण धटभेदाभावघटिततत्तद्व्यक्तिमद्वृत्तित्वत्वापेक्षया लघोः तत्समनियतस्य किञ्चिद्विशेषणानवच्छिन्नघटत्वघटितघटवृत्तित्वत्वस्यैव अभावप्रतियोगितावच्छेदकतया तद्व्यक्तिमद्वृत्तित्वत्वावच्छिन्नाभावाप्रसिद्धेः । घटवृत्तित्वत्वावच्छिन्नप्रतियोगितायाः साध्याभाववद्वृत्तित्वत्वरूपविशिष्टपदार्थानवच्छिन्नतया तन्निरूपकाभावस्य लक्षणघटकत्वासंभवात् व्यधिकरणधर्मावच्छिन्नसाध्याभाववद्वृत्तित्वत्वावच्छिन्नाभावस्यैव तथात्वात् । \</100.2\>  
\<100.3\> गुरुधर्मस्य अभावप्रतियोगितानवच्छेदकत्वेऽति व्याप्तिशङ्का ।  
   गादाधरी

 यदि च अभावधर्मः विशेषणविधया न निवेश्यते, अपि तु अभावप्रभृतिरेव । अभावे तु साध्यतावच्छेदकावच्छिन्नव्यापकतावच्छेदकरूपावच्छिन्नप्रतियोगिताकत्वम् उपलक्षणविधया निवेश्यते । एतल्लाभायैव तत्तत्पदोपादानमपि, न तु तत्तद्व्यक्तित्वेन अभावनिवेशलाभार्थम् । उपलक्षणीभूतप्रतियोगिताविशेषेणैव अभावान्तरव्यावृत्तिसंभवे तत्तद्व्यक्तित्वस्य उपलक्षणतया निवेशे प्रयोजनविरहात् ।  
 एवञ्च घटवृत्तित्वावच्छिन्नाभावोऽपि उक्तस्थले लक्षणघटकः । घटभेदाभावस्य घटत्वस्य तत्प्रतियोगितावच्छेदकघटकत्वात् । प्रतियोगिताविशेषोपलक्षिताभाववद्वृत्तित्वपर्याप्तनिरूपकताकान्यत्वपर्यन्तानिवेशात् धूमादिसाध्यकस्थले निर्धूमवृत्तित्वत्वावच्छिन्नाभावस्य प्रतियोगितावच्छेदकशरीरे अभावविशेषणस्य अधिकस्य निवेशेऽपि न क्षतिः । \</100.3\>  
\<100.4\> गुरुधर्मस्य अभावप्रतियोगितानवच्छेदकत्वेऽति व्याप्तिशङ्का ।  
   गादाधरी

 न च---अभावप्रतियोगिकोटौ उपलक्षणतया भानस्य अनुभवविरुद्धत्वात् विशिष्टनिरूपितत्वाभावरूपस्य निरूपितत्वसंबन्धावच्छिन्नविशिष्टाभावरूपस्य वा विशिष्टानिरूपितत्वस्य प्रतियोगिकोटौ प्रतियोगिताविशेषस्य कथमुपलक्षणविधया निवेश इति---वाच्यम् ।  
 प्रतियोगितासंसर्गकज्ञान एव तादृशभानस्य तथात्वात् । \`जात्यवच्छिन्नप्रतियोगिताकोऽबावः' इत्याद्याकारस्य स्वरूपतो घटत्वाद्यवच्छिन्नप्रतियोगिताकाभावभानस्य सर्वसंमतत्वात् ।  
 प्रकृते च \`साध्यतावच्छेदकावच्छिन्नव्यापकतावच्छेदकरूपावच्छिन्नप्रतियोगिताको योऽभावः तद्वद्वृत्तित्वत्वनिरूपितत्वप्रतियोगिकाभाववतः समानाधिकरणधर्मावच्छेद्यत्वस्य योऽभावः तद्वत्प्रतियोगिताकाः यावन्तोऽभावाः तद्वान् हेतुः' इत्याकारकव्याप्तिग्रहे प्रतियोगिताया विशेषणत्वेन अनुपपत्त्यभावात् । अत एव व्यापकतावच्छेदकत्वादेरपि उपलक्षणविधया भानोपपत्तिः । \</100.4\>  
\<100.5\> गुरुधर्मस्य अभावप्रतियोगितानवच्छेदकत्वेऽति व्याप्तिशङ्का ।  
   गादाधरी  
    
 न च---तादृशनिरूपितत्वप्रतियोगिकस्य तत्त्वावच्छिन्नप्रतियोगिताकस्य वा अभावस्य निवेशे निर्धूमवृत्तित्वत्वाद्यवच्छिन्नाभावप्रतियोगितानिष्ठावच्छेद्यतायामपि किंचिद्विशिष्टतादृशनिरूपितत्वत्वावच्छिन्नाभावसत्त्वात् तादृशाभावासंग्रह इति---वाच्यम् ।  
 तत्तदभाववद्वृत्तित्वत्वनिरूपितत्वत्वपर्याप्त प्रतियोगिता - वच्छेदकताकाभावस्यैव निवेशनीयत्वात् । (एवं च तत्तद्व्यक्तित्वेन अभावनिवेशध्रौव्येण तत्तत्पदोपादानमपि साधु सङ्गच्छते - इति उच्यते), तदापि घटत्वभेदादिसाध्यके व्यभिचारिण्यतिव्याप्तिवारणमशक्यम् । निर्विशेषणकघटत्वादिवृत्तित्वत्वस्यैव तत्र घटत्वादिवृत्तित्वाभावं प्रति प्रतियोगितावच्छेदकतया घटत्वत्वादिरूपसाध्याभावस्य प्रतियोगितावच्छेदकशरीरे अनिवेशेन व्यधिकरणधर्मावच्छिन्नाभावस्यैव लक्षणघटकत्वात् । \</100.5\>  
\<100.6\> गुरुधर्मस्य अभावप्रतियोगितानवच्छेदकत्वेऽति व्याप्तिशङ्का ।  
   गादाधरी

 न च---जातेः समवायेनैव स्वरूपतोऽवच्छेदकत्वम् । न तु संबन्धान्तरेण । अत एव गोत्वादिजातिनिष्ठव्याप्तौ पदविशेषप्रवृत्तिनिमित्तत्वगवेतरासमवेतत्वादेः अवच्छेदकत्वं स्वीकुर्वन्ति । न तु तादात्म्यसंबन्धेन लघोरपि गोत्वादिजातेः इति निर्विशेषणघटत्वादिघटितस्य अभावप्रतियोगितावच्छेदकत्वं न संभवतीती---वाच्यम् ।  
 तादृशनियमे मानाभावात् । यदि च अभावांशस्यापि उपलक्षणत्वं स्वीक्रियते, तदा महानसवृत्तित्वत्वाद्यवच्छिन्नाभाववारणमशक्यमेव । यदि च साध्याभावातिरिक्तविशेषणाविशेषिताधिकरणवृत्तित्वत्वाद्यवच्छेद्यताभिन्नसमानाधिकरणधर्मावच्छेद्यत्वाभावं निवेश्य अविशेषितघटत्वादिवृत्तित्वाभावः सङ्गह्यते, तदा तादृशाभावमादाय जातिसाधारणसद्धेतौ अव्याप्तिः वज्रलेपायते ।  
 एवं साध्याभाववद्वृत्तितात्वशरीरे अभावादेर्विशेषणतया प्रवेशे वृत्तिमद्वृत्तिपदमनर्थकमापद्यते । व्यधिकरणधर्मावच्छिन्नसाध्याभाववद्वृत्तित्वस्य यः समानाधिकरणधर्मावच्छिन्नाभावः तत्प्रतियोगितायाः लाघवेन वृत्तित्वत्वेन अवच्छिन्नतया तदवच्छेद्यताया अभावघटितविशिष्टपदार्थानिरूपितत्वात् । \</100.6\>  
\<101.1\> गुरूधर्मस्य अभावप्रतियोगितावच्छेदकत्वमतावलम्बनम् ।  
   गादाधरी

 अत्र वदन्ति--गुरुधर्मस्य अभावप्रतियोगितावच्छेदकत्वमतेन इदमभिहितम् । व्यधिकरणधर्मावच्छिन्नसाध्याभाववन्महानसवृत्तित्वत्वाद्यवच्छिन्नाभाववारणाय च
साध्याभाववद्वृत्तित्वत्वपर्याप्तावच्छेदकताभिन्नसमानाधिकरणधर्मनिष्ठावच्छेदकत्वानिरूपकत्वमेव प्रतियोगितायां विशेषणं देयम् । \</101.1\>  
\<101.2\> गुरूधर्मस्य अभावप्रतियोगितावच्छेदकत्वमतावलम्बनम् ।  
   गादाधरी

 न च---एवं घटत्वादिना साध्याभाववद्वृत्तित्वाभावसंग्रहफलकं समानाधिकरणपदोपादानं निषेधद्व्यनिवेशनं च विफलम् । तादृशाभावस्यासंग्रहेऽपि केवलान्वयिनि साध्याभाववद्वृत्तित्वत्वेन घटाद्यभावमादाय लक्षणसमन्वयसंभवात् इति---वाच्यम् ।  
 विषयितादिसंबन्धेन यत्र हेतुता तत्र हेतुतावच्छेदकसंबन्धेन साध्याभाववति वृत्तेः साध्याभाववद्विषयतादिरूपाया विषयादिस्वरूपत्वेन साध्याभाववद्विषयतात्वादिरूपसाध्याभाववद्वृत्तित्वत्वस्य केवलान्वयितया तदवच्छिन्नाभावाप्रसिद्धेः तादृशाभावघटितलक्षणानुपपत्तेः । \</101.2\>  
\<101.3\> गुरूधर्मस्य अभावप्रतियोगितावच्छेदकत्वमतावलम्बनम् ।  
   गादाधरी

 न च - साध्याभाववद्विषयतात्वादिकं येन संबन्धेन अवृत्तितेन संबन्धेन तदवच्छिन्नाभावमादाय लक्षणसमन्वयः संभवतीतिवाच्यम् ।  
 कालिकसंबन्धेन साध्याभाववद्वृत्तित्वत्वावच्छिन्नस्य योऽभावः तस्य ध्वंसाद्यधिकरणहेत्वव्यापकतया स्वरूपसंबन्धावच्छिन्नप्रतियोगितावच्छेदकाभावस्य अवश्यं निवेशनीयतया व्यधिकरणसंबन्धावच्छिन्नप्रतियोगितावच्छेदकताकाभावस्य लक्षणघटकत्वासंभवात् । \</101.3\>  
\<101.4\> गुरूधर्मस्य अभावप्रतियोगितावच्छेदकत्वमतावलम्बनम् ।  
   गादाधरी

 विषयताया जात्यादिरूपत्वेऽपि विषयतात्वविशिष्टस्य न समवायादिना वृत्तिः । तादृशस्य स्वस्मिन्नेव वृत्तेः । जात्यादौ च समवायाभावात् । किन्तु स्वरूपसंबन्धेनैव । एवं च समवायादिसंबन्धावच्छिन्नप्रतियोगिताक एव विषयतात्वाद्यवच्छिन्नाभावो लक्षणघटको भविष्यति---इत्यपि न ।  
 कालज्ञानादिरूपहेतौ कालिकविषयितादिसंबन्धावच्छिन्नप्रतियोगिताकसाध्याभाववद्वृत्तित्वत्वावच्छिन्नाभावस्यासत्त्वेन स्वरूपसंबन्धावच्छिन्नप्रतियोगिताकाभावस्यैव निवेशनीयत्वात् । \</101.4\>  
\<101.5\> गुरूधर्मस्य अभावप्रतियोगितावच्छेदकत्वमतावलम्बनम् ।  
   गादाधरी  
    
 न च - एवं साध्याभाववद्वृत्तित्वत्वातिरिक्तसमानाधिकरणधर्मावच्छिन्नाभावस्यापि तत्राप्रसिद्धिः । घटत्वादेः साध्याभाववद्विषयतादिनिष्ठप्रतियोगितावैयधिकरण्यासम्भवात् इति---वाच्यम् ।  
 घटत्वादिना पटाद्यभावस्यैव तथात्वात् । \</101.5\>  
\<101.6\> गुरूधर्मस्य अभावप्रतियोगितावच्छेदकत्वमतावलम्बनम् ।  
   गादाधरी

 अथ एवमपि सामानाधिकरण्यमुपेक्ष्य साध्याभाववद्वृत्तित्वनिष्ठत्वेन धर्मविशेषणकल्पे घटत्वादेः घटादिस्वरूपसाध्याभाववद्विषयतानिष्ठत्वेन गगनादेरपि स्वनिष्ठविषयतात्मकत्वेन साध्याभाववद्विषयतानिष्ठतया साध्याभाववद्वृत्तित्वत्वातिरिक्तवृत्तित्ववृत्तिधर्मानवच्छिन्नाभावाप्रसिद्ध्या उक्तस्थले अव्याप्तिर्दुर्वारैव ।  
 येन रूपेण यत् साध्याभाववद्वृत्तित्ववृत्तितद्रूपविशिष्ठतदनवच्छिन्नप्रतियोगिताकाभावविवक्षणेन गगनत्वविशिष्टगगनाद्यवच्छिन्नाभावस्य लक्षणघटकतानिर्वाहेऽपि हेतुनिष्ठव्यधिकरणधर्मावच्छिन्नसाध्याभाववद्वृत्तित्वव्यक्तेः किञ्चिदविशेषिततत्तद्व्यक्तित्वावच्छिन्नप्रतियोगिताकाभावस्य तथाविधस्य हेतावसत्त्वात् असंभवप्रसङ्ग इति चेत्, न ।  
 येन संबन्धेन यद्वर्तते तेन संबन्धेन तन्निष्ठावच्छेदकताकान्यत्वस्य तदनवच्छिन्नत्वस्य विवक्षणीयतया संयोगादिसंबन्धावच्छिन्नघटत्वादिनिष्ठावच्छेदकताकाभावमादाय उक्तस्थले लक्षणसमन्वयसंभवात् । उक्तार्थलाभायैव साध्याभाववद्वृत्तित्वोपादानम् । न तु तदपि लक्षणघटकम्, प्रयोजनाभावात् । सर्वत्र दर्शिताभावमादायैव लक्षणसमन्वयसंभवेन समवायादिसंबन्धेन घटत्वाद्यवच्छिन्नसाध्याभाववत्संयुक्तत्वाद्यभावस्य लक्षणाघटकत्वेऽपि क्षतिविरहात् । \</101.6\>  
\<101.7\> गुरूधर्मस्य अभावप्रतियोगितावच्छेदकत्वमतावलम्बनम् ।  
   गादाधरी

 एतेन धूमत्वत्वाद्यवच्छिन्नधूमत्वाद्यभावस्य धूमत्वप्रकारकप्रमाविषयत्वत्वाद्यवच्छिन्नाभानस्य च साध्याभाववद्वृत्तित्ववृत्तिधर्मानवच्छिन्नप्रतियोगिताकस्य वारणाय साध्याभाववद्वृत्तित्वप्रतियोगिकत्वविशेषणमप्यनादेयम् । अत एव स्वसमानाधिकरणत्वस्य प्रतियोगितावच्छेदकविशेषणत्वकल्पापेक्षया लाघवमेव एतत्कल्पानुसरणबीजभूतं निष्प्रत्यूहमिति । \</101.7\>  
\<102.1\> गुरूधर्मस्यभावप्रतियोगितानवच्छेदकत्वमतेन लक्षणपरिष्कारः ।  
   गादाधरी

 यदि च गुरुधर्मो नाभावप्रतियोगितावच्छेदकः, तदा महानसवृत्तित्वत्वाद्यवच्छिन्नाभाववारणाय साध्याभाववद्वृत्तित्वत्वातिरिक्तेत्यनेन साध्याभाववद्वृत्तित्वत्वाघटकत्वमेव विवक्षणीयम् । तदर्थश्च स्वाविषयकप्रतीतिवृत्तिसाध्याभाववद्वृत्तितात्वरूपविशिष्टनिरूपितविषयिताकत्वम् । \</102.1\>  
\<102.2\> गुरूधर्मस्यभावप्रतियोगितानवच्छेदकत्वमतेन लक्षणपरिष्कारः ।  
   गादाधरी

 स्वाविषयकत्वं च इतरविशेषणतानापन्नस्वविषयताशून्यत्वम् । अतो विशेषणविधया साध्याभाववद्वृत्तित्वत्वघटकसाध्याभावत्वादेरपि तदघटकत्वनिर्वाह इति पूर्वोक्तदोषानवकाशः । \</102.2\>  
\<102.3\> गुरूधर्मस्यभावप्रतियोगितानवच्छेदकत्वमतेन लक्षणपरिष्कारः ।  
   गादाधरी

 चरमापि विषयिता इतरविशेषणतानापन्ननिरूपितैव ग्राह्या । तेन वृत्तित्वत्वादिविशेषणकज्ञाने साध्याभाववद्वृत्तित्वत्वादेः विशेषणतया विषयत्वेऽपि वृत्तित्वत्वादेः न साध्याभाववद्वृत्तित्वत्वाघटकत्वम् । \</102.3\>  
\<102.4\> गुरूधर्मस्यभावप्रतियोगितानवच्छेदकत्वमतेन लक्षणपरिष्कारः ।  
   गादाधरी

 एवं च शुद्धवृत्तित्वत्वावच्छिन्नाभावोऽपि लक्षणघटक इति वृत्तिमद्वृत्तिपदसार्थक्यम् ॥ \</102.4\>  
\<102.5\> गुरूधर्मस्यभावप्रतियोगितानवच्छेदकत्वमतेन लक्षणपरिष्कारः ।  
   गादाधरी

 न च - साध्याभाववद्वृत्तित्वत्वघटकधर्मपर्याप्तप्रतियोगितावच्छेदकताकोऽभावः निवेश्यताम् । घटकान्तार्थश्च स्वाविषयकप्रतीत्यवृत्तिसाध्याभाववद्वृत्तित्वत्वरूपविशिष्टनिरूपितविषयिताकत्वम् । तेन साध्याभाववद्वृत्तित्वत्वकेवलवृत्तित्वत्वयोरेव घटकतानिर्वाहः । न तु स्वाविषयकप्रतीत्यविषयतादृशविशिष्टकत्वम् । तत्तदभाववद्वृत्तितात्वाविषयकप्रतीतौ केवलाधेयतात्वस्य विषयतया तदभाववन्निरूपितत्वविशिष्टाधेयतात्वे तदविषयकप्रतीत्यविषयत्वस्य दुर्घटतया तदभाववद्वृत्तित्वत्वादेः तद्धटकत्वानिर्वाहात् केवलाधेयतात्वस्य च तद्घटकतया वृत्तिमद्वृत्ति तेन रूपेण घटाद्यभावमादाय अतिव्याप्त्यापत्तेरिति - वाच्यम् ।  
 तथा सति उक्तरीत्या विषयितासंबन्धेन यत्र हेतुता तत्र तादृशाभावाप्रसिद्ध्यापत्तेः । \</102.5\>  
\<102.6\> गुरूधर्मस्यभावप्रतियोगितानवच्छेदकत्वमतेन लक्षणपरिष्कारः ।  
   गादाधरी

 \`घटत्वभिन्न प्रमेयत्वात्' इत्यादौ निर्विसेषणघटत्वादिवृत्तितात्वस्य यथा समानाधिकरणधर्मावच्छिन्नसाध्याभाववद्वृत्तितात्वघटकत्वं तथा \`वाच्यं ज्ञेयत्वात्' इत्यादावपि तादृशस्य स्वाविषयकप्रतीत्यवृत्तिव्यधिकरणधर्मावच्छिन्नसाध्याभावविशेषितघटत्वादिघटिततदभाववद्वृत्तित्वत्वरूपविशइष्टनिरूपितविषयिताक तया तदभाववद्वृत्तित्वत्वघटकतया वृत्तिमद्वृत्तितदवच्छिन्नाभावस्य हेतावसत्त्वेन अव्याप्त्यापत्तेः तत्तदभाववद्वृत्तित्वत्वाघटकधर्मानवच्छिन्नाभावनिवेशेनैव वारणसंभवाच्च तादृशधर्मे निरुक्तसाध्याभाववद्वृत्तित्वत्वघटकत्वसत्त्वेऽपि स्वाविषयकप्रतीतिवृत्तिसाध्याभाववद्धर्म्यन्तरवृत्तित्वत्वविषयिताकत्वेन साध्याभाववद्वृत्तित्वत्वाघटकत्वस्यापि सत्त्वेन तदवच्छिन्नाभावस्य यथानिरुक्ताभावानात्मकत्वात् । \</102.6\>  
\<102.7\> गुरूधर्मस्यभावप्रतियोगितानवच्छेदकत्वमतेन लक्षणपरिष्कारः ।  
   गादाधरी

 न च - स्वाविषयकप्रतीत्यवृत्तितदभाववद्वृत्तित्वत्वनिरूपितविषयितासामान्यकत्वरूपतत्तदभाववद्वृत्तित्वत्वघटकतानिवेशे निर्विशेषणकघटत्वादिवृत्तित्वत्वस्य साध्याभाववद्वृत्तित्वत्वघटकत्वाप्रसक्त्या तद्घटकधर्मावच्छिन्नाभावनिवेशोऽपि संभवतीति - वाच्यम् ।  
 तथा सति व्यापकताघटितसामान्यपदार्थनिवेशेन तदघटकधर्मानवच्छिन्नाभावनिवेशापेक्षया गौरवात् । समानाधिकरणपदसार्थक्यं तु उक्तरीत्यैवेति ध्येयम् । \</102.7\>  
\<102.8\> गुरुधर्मस्यभावप्रतियोगितानवच्छेदकत्वमतेन लक्षणपरिष्कारः ।  
   गादाधरी

 केचित्तु - व्यधिकरणधर्मावच्छिन्नसाध्याभाववद्वृत्तित्वत्वेन पर्वतवृत्तित्वघटान्यतराद्यभाववारणाय एतन्मतेऽपि स्वव्यापकतत्तत्साध्याभाववद्वृत्तित्वत्वकत्वं प्रतियोगिताविशेषणमावश्यकम् । तथा च साध्याभाववद्वृत्तित्वत्वेन घटाभावस्य लक्षणघटकता न संभवतीति निषेधद्वयनिवेशनसमानाधिकरणपदोपादानयोः सार्थकता इति - आहुः । \</102.8\>  
\<103\> (प्रतियोगितायां साध्याभाववद्वृत्तित्वत्वव्याप्यत्वादिनिवेशप्रयोजनम् ।)  
   दीधितिः

 तेन आलोकाद्यवृत्तित्वेन रूपेण यो वन्हिसामान्याभाववद्वृत्तित्वस्य यश्च इन्धनत्वाद्यवच्छिन्नवह्न्यभावाधिकरणीभूतमहानसवृत्तित्वादेरभावः तस्य धूमादौ स्वनिष्ठसाध्याभाववद्वृत्तित्वविरहस्य च हेत्वन्तरवृत्तेः स्वस्मिन् अवृत्तित्वेऽपि न क्षतिरिति आहुः ।  
   गादाधरी

 प्रतियोगितायां साध्याभाववद्वृत्तित्वत्वव्याप्यत्वनिवेशनप्रयोजनमाह - आलोकाद्यवृत्तित्वेनेति (पृ.595) । वन्हिसामान्याभाववद्वृत्तित्वस्य योऽभावः तस्य धूमादौ असत्त्वेऽपि इत्यन्वयः । वन्हिसामान्याभावः वन्हित्वावच्छिन्नवह्न्यभावः ।  
 साध्याभाववद्वृत्तित्वत्वव्यापकतानिवेशनप्रयोजनमाह --- यश्चेति (पृ.595) ।  
 इन्धनत्वाद्यवच्छिन्नेति (पृ.595) साध्यातावच्छेदकावच्छिन्नव्यापकतावच्छेदकरूपावच्छिन्नप्रतियोगिताकाभावस्यैव लक्षणघटकतया घटत्वाद्यवच्छिन्नवन्ह्यभावोपेक्षणम् । (पृ.595) इत्यत्र महानसवृत्तित्वत्वादिनेति बोध्यम् ।  
 यत्तु - तादृशाभावाधिकरणमहानसवृत्तित्वत्वाद्यवच्छिन्नस्येति षष्ठ्यन्तव्याख्यानम्, तदसत् । गुरुधर्मस्य अभावप्रतियोगितावच्छेदकत्वेऽपि तादृशाभावाविशेषितमहानसवृत्तित्वत्वाद्यवच्छिन्नाभावमादाय दोषप्रसक्तेः तद्विशेषितमहानसवृत्तित्वत्वावच्छिन्नाभावपर्यन्तानुसरणे सन्दर्भविरोधात् । अधिकरणान्तस्य उपलक्षणतया शेषांशस्य विशेषणतया भानस्य व्युत्पत्तिविरुद्धतया तथा विवक्षयितुमशक्यत्वात् ।  
 अधिकरणविशेषानुपरक्तवृत्तेरभावमादायापि दोषं दर्शयति स्वनिष्ठेति (पृ.595) । धूमादिनिष्ठसाध्याभाववद्वृत्तित्वव्यक्तेः तद्व्यक्तित्वावच्छिन्नाभावस्य इत्यर्थः ।  
 हेत्वन्तरवृत्तेः (पृ.595) - आलोकादिवृत्तेः । एतेन वृत्तिमद्वृत्तित्वमस्तीति सूचितम् । स्वस्मिन् (पृ.595) - धूमादौ । \</103\>  
\<104\> (कूटाघटितकूटघटितलक्षणयोः विशेषस्य कथनम् ।)  
   गादाधरी

 अत्र च लक्षणे \`सत्ताभाववान् द्रव्यत्वात्' इत्यादौ सत्तावत्समवेतत्वाभावस्य व्यधिकरणधर्मावच्छिन्नप्रतियोगिताकस्यैव समवेतवृत्तित्वेऽपि द्रव्यावृत्तित्वाद्यवच्छिन्नाभावस्यापि साध्यतावच्छेदकावच्छिन्नव्यापकतावच्छेदकरूपावच्छिन्नप्रतियोगिताकतया समानाधिकरणधर्मावच्छिन्नप्रतियोगिताकस्यापि तद्वत्समवेतत्वाभावस्य समवेतगुणत्वादिवृत्तितया द्रव्यत्वादेः तद्वत्त्वाभावात् नातिव्याप्तिः ।  
 एवम् अवृत्तिसाध्यकस्थलेऽपि साध्यतावच्छेदकावच्छिन्नव्यापकत्वाप्रसिद्ध्या नातिव्याप्तिः ।  
 कूटघटितलक्षणे च तत्र तत्र अतिव्याप्तिवारणाय साध्यसमानाधिकरणत्वे सतीति विशेषणं देयम् । एतल्लक्षणे च अवृत्तिहेतुके अतिव्याप्तिवारणाय वृत्तिमत्त्वमात्रमुपादेयम् । क्टघटितलक्षणवदत्रापि \`महाकालान्यो घटात्' इत्यादौ अतिव्याप्तिर्द्रष्टव्या । किन्तु तदन्यदोषाणामेव अत्र अनवकाश इत्यवधेयम् । \</104\>  
॥ इति कूटाघटितलक्षणम् ॥  
\<105\> कूटघटितलक्षणे दलप्रयोजनप्रतिपादनम् ।  
   दीधितिः

 अन्ये तु---वृत्तिमद्वृत्तयः यावन्तः साध्याभावसमुदायाधिकरणवृत्तित्वाभावाः तद्वत्त्वं तत्त्वम् । तादृशवृत्तित्वाभावः स्वव्यापकतादृशवृत्तित्वत्वव्यापकप्रतियोगिताको बोध्यः । प्रयोजनं च उक्तप्रायम् ।  
 साध्याभावाधिकरणवृत्तित्वत्वव्यापकप्रतियोगिताकस्य व्यधिकरणधर्मावच्छिन्नाभावस्यैव वृत्तिमद्वृत्तित्वात् व्यभिचारिण्यतिव्याप्तिः । अतः समुदायेति ।  
   गादाधरी

 अन्ये त्विति (पृ.601) । घटत्वादिना निर्धूमवृत्तित्वाभावमादाय व्यबिचारिण्यतिव्याप्तिवारणाय यावत्त्वोपादानम् । एवं च केवलान्वयिनः साध्यस्य व्यधिकरणधर्मावच्छिन्नप्रतियोगिताकस्यैव अभावस्य प्रसिद्ध्या तत्समुदायाधिंकरणजगद्वृत्तित्वस्य अवृत्तौ प्रसिद्धः समानाधिकरणधर्मावच्छिन्नाभावोऽपि यावदभावान्तर्गत इति तद्वत्त्वविरहात् तादृशसाध्यके विषयिताद्यतिरिक्तसंबन्धेन हेतौ अव्याप्तिः । साधनसमानाधिकरणत्वेन साध्याभावविशेषणपक्षे च व्यतिरेकिणोऽपि साध्यस्य व्यधिकरणधर्मावच्छिन्नप्रतियोगिताकस्यैव अभावस्य सद्धेतौ लक्षणघटकतया जगत एव तत्कूटाधिकरणतया व्यतिरेकिसाध्यकेऽपि विषयितातिरिक्तसंबन्धेन हेतावव्याप्तिरिति वृत्तिमद्वृत्तित्वमभावविशेषणम् ।  
 तादृशवृत्तित्वेति (पृ.601) । साध्याभावसमुदायाधिकरणवृत्तित्वेत्यर्थः ।  
 प्रयोजनं चेति (पृ.601) । पूर्वदलप्रयोजनं आलोकाद्यवृत्तित्वेन निर्वंन्हिवृत्तित्वाभावमादाय \`वन्हिमान् धूमात्' इत्यत्र अव्याप्तिवारणरूपं पूर्वलक्षणे उक्तमेव । चरमदलप्रयोजनं तु साधनसमानाधिकरणत्वस्य साध्याभावाविशेषणत्वे केवलान्वयिसाध्यके ज्ञेयत्वादिहेतौ घटादिवृत्तित्वाभावमादाय केवलान्वयिसाध्यके ज्ञेयत्वादिहेतौ घटादिवृत्तित्वाभावमादाय अव्याप्तिवारणमेव । न तु \`वन्हिमान् धूमात्' इत्यादौ महानसवृत्तित्वाद्यभावव्यावर्तनम् । तत्र महानसादेः वन्हित्वाद्यवच्छिन्नवन्ह्यभावानधिकरणत्वेन साध्याभावकूटानधिकरणत्वात् । एतस्य प्रागनुक्तत्वात् उक्तप्रायमिति (पृ.601) ।  
 समुदायपदप्रयोजनमाह--साध्याभावाधिकरणेति (पृ.601) । व्यधिकरणधर्मावच्छिन्नाभावस्यैवेति (पृ.601) । निर्धूमवृत्तित्वत्वाद्यवच्छिन्ननिर्धूमवृत्तित्वाभावस्य प्रतियोगिताया व्यधिकरणधर्मावच्छिन्नसाध्याभावाधिकरणमहानसादिवृत्तित्वावृत्तितया साध्याभावाधिकरणवृत्तित्वत्वाव्यापकतया जगद्वृत्तित्वसामान्याभावस्यैव तद्व्यापकप्रतियोगिताकतया तस्य समानाधिकरणधर्मावच्छिन्नप्रतियोगिताकस्य अवृत्तावेव प्रसिद्धत्वात् इति भावः ।  
 व्यभिचारिण्यतिव्याप्तिरिति (पृ.601) । तादृशस्य जगद्वृत्तित्वाभावस्य सर्वत्र सत्त्वादिति भावः । \</105\>  
\<106\> समुदायपदप्रयोजनविचारः ।  
   गादाधरी

 अत्र च स्वव्यापकसाध्याभावसमुदायाधिकरणवृत्तित्वत्वकत्वे सति साध्याभावसमुदायाधिकरणवृत्तित्वत्वव्यापकत्वं प्रतियोगिताविशेषणम् । तत्र च शेषदले समुदायानिवेशेऽपि निर्धूमवृत्तित्वत्वाद्यवच्छिन्नाभावस्य लक्षणाघटकत्वेऽपि नातिव्याप्तिस्संभवति । व्यतिरेकिसाध्यके तादृशप्रतियोगिताया एव अप्रसिद्धेः । जगद्वृत्तित्वसामान्याभावप्रतियोगितायाः साध्याभावाधिकरणवृत्तित्वत्वव्यापकत्वेऽपि स्वव्यापकसाध्याभावसमुदायाधिकरणवृत्तित्वत्वकत्वरूपपूर्वदलविरहात् धूमाद्यभावसमुदायाधिकरणवृत्तित्वत्वशून्ये महानसादिवृत्तित्वेऽपि तादृशप्रतियोगितासत्त्वात् इति पूर्वपक्षयित्वा शेषदले समुदायाप्रवेशे पूर्वदलमेव नोपादेयम् । तदनुपादानेऽपि \`वन्हिमान् धूमात्' इत्यादौ आलोकाद्यवृत्तित्वाद्यवच्छिन्नाभावप्रतियोगित्वस्य आलोकादिनिष्ठपर्वतादिवृत्तित्वसाधारणसाध्याभावाधिकरणवृत्तित्वत्वाव्यापकतया तादृशाभावमादाय दोषाप्रसक्तेः । तदुपादाने व्यतिरेकिसाध्यकमात्र एव उक्तरीत्या तादृशप्रतियोगित्वाप्रसिद्ध्या अव्याप्तिप्रसङ्गाच्च । तथा च \`धूमवान् वह्नेः' इत्यादौ घटत्वेन जगद्वृत्तित्वाभावमादाय अतिव्याप्तिरित्याशयेन दीधितिकृता इदमभिहितम् । अतिव्याप्तिवारणाय शेषदले समुदायप्रवेशने च निर्वन्हिवृत्तित्वत्वव्यापकप्रतियोगिताकस्य आलोकावृत्ति वृत्तित्वत्वावच्छिन्नाभावस्य धूमे असत्त्वात् अव्याप्तिरिति तत्रापि तत्प्रवेशनमिति केचित् समादधते । \</106\>  
\<107\> मतान्तरेण समुदायपदप्रयोजनकथनम् ।  
   गादाधरी

 परे तु - प्रतियोगित्वव्यापकताविशेष्यतापन्नमेव साध्याभावसमुदायाधिकरणवृत्तित्वत्वं व्यापकत्वविशेषणविधया निवेश्यते । न तु तद्दलस्य उक्तरीत्या द्विधा निवेशः । एवं च पूर्वपक्ष एवायं नावतरति ।  
 न च - गुरुधर्मस्य अभावप्रतियोगितानवच्छेदकत्वे प्रतियोगित्वे प्रतियोगित्वव्यापकत्वविशेषितसाध्याभावसमुदायाधिकरणवृत्तित्वत्वाधिकरणनिष्ठान्योन्याभावप्रतियोगितावच्छेदकत्वत्वं नाभावप्रतियोगितावच्छेदकमिति तादृशावच्छेदकत्वत्वावच्छिन्नाभावरूपव्यापकतानिवेशासंभवात् तद्दलस्य द्विधा निवेशनमावश्यकमिति - वाच्यम् ।  
 व्यापकान्तस्य उपलक्षणविधया साध्याभावसमुदायाधिकरणवृत्तित्वत्वरूपव्याप्यांशे निवेशनसंभवात् । \`व्यापकतावच्छेदकावच्छिन्नाभाववान्' इत्यादिज्ञाने व्यापकतावच्छेदकत्वांशस्येव उक्तावच्छेदकत्वत्वावच्छिन्नप्रतियोगिताकाभावबुद्धौ व्यापकताया उपलक्षणतया भाने अविरोधात् ।  
 वस्तुतस्तु गुरुधर्मस्य अभावप्रतियोगितानवच्छेदकत्वे साध्याभावसमुदायाधिकरणवृत्तित्वत्वाधिकरणनिष्ठान्योन्याभावप्रतियोगितावच्छेदकत्वत्वमपि नाभावप्रतियोगितावच्छेदकम् । वन्हित्वावच्छिन्नवह्न्यभाववद्वृत्तित्वनिष्ठान्योन्याभावप्रतियोगितावच्छेदकत्वत्वादिरूपसमनियतधर्मापेक्षया व्यधिकरणधर्मावच्छिन्नसाध्याभावेन अधिकेन घटितस्य तस्य गुरुत्वात् इति तादृशधर्मावच्छिन्नाभावो निवेशयितुमशक्यः । किन्तु ताद्शान्योन्याभावप्रतियोगितावच्छेदकं यद्यत् तत्तद्भेदकूटमेव निवेशनीयम् । एवं च प्रतियोगिताव्यापकत्वघटितोक्तधर्मस्य प्रतियोगितानवच्छेदकत्वम् अकिंचित्करमेवेति - आहुः । \</107\>  
\<108.1\> साध्याभावे साध्यतावच्छेदकसंबन्धावच्छिन्नप्रतियोगिताकत्वविशेषणप्रयोजनकथनम् ।  
   दीधितिः

 साध्याभावश्च साध्यतावच्छेदकसंबन्धेन बोध्यः । तेन समवायेन वह्नेः साध्यत्वे धूमे, संयोगेन च तथात्वे वह्न्यवयवत्वे, पर्वतवह्न्यवयवसंयोगे च, पर्वतस्य वह्न्यवयवस्य च संबन्धद्वयावच्छिन्नवह्न्यभावद्वयानधिकरणत्वेऽपि नातिव्याप्तिः ।  
   गादाधरी

 तेनेति (पृ.616) समवायेन वह्नेः साध्यत्वे पर्वतस्य संबन्धद्वयावच्छिन्नवन्ह्यभावद्वयानधिकरणत्वेऽपि धूमे नातिव्याप्तिः । संयोगेन वह्नेः तथात्वे वह्न्यवयवस्य तादृशाभावद्वयानधिकरणत्वेऽपि वह्न्यवयवत्वे नातिव्याप्तिः । समवायेन वह्नः साध्यत्वे संयोगेन तस्य तथात्वे च पर्वतस्य वह्न्यवयवस्य च तादृशाभावद्वयानधिकरणत्वेऽपि पर्वतवह्नयवयवसंयोगे नातिव्याप्तिरिति योजना ।  
 संबन्धद्व्यावच्छिन्नवह्न्यभावद्वयम्
---संयोगसंबन्धावच्छिन्नवह्न्यभाव-समवायसंबन्धावच्छिन्नवह्न्यभावद्वयम् । साध्यतावच्छेदकसंबन्धावच्छिन्नप्रतियागिताकत्वानिवेशने तादृशाभावद्वयानधिकरणस्य पर्वतादेः साध्याभावकूटानधिकरणतया तत्कूटाधिकरणवृत्तित्वाभावा यावन्तः तद्वत्त्वं धूमादौ अव्याहतमेव इति अतिव्याप्तिः स्यात् इति भावः । \</108.1\>  
\<108.2\> साध्याभावे साध्यतावच्छेदकसंबन्धावच्छिन्नप्रतियोगिताकत्वविशेषणप्रयोजनकथनम् ।  
   गादाधरी

 न च---साध्यतावच्छेदकसंबन्धावच्छिन्नाभावनिवेशनेऽपि समवायेन वह्नौ साध्ये संयोगेन हेतौ धूमे न अतिव्याप्तिः वारयितुं शक्यते । समवायसंबन्धावच्छिन्नवह्न्यभावकूटाधिकरणसंयुक्तत्वस्य व्यधिकरणधर्मावच्छिन्नाभावस्यैव संयुक्तवृत्तित्वात् वह्न्यवयवमात्रसंयुक्तपदार्थाप्रसिद्धेः संयुक्तमात्रस्यैव तादृशाभावकूटाधिकरणगगनसंयुक्तत्वात् इति कथमत्र व्यावृत्तिप्रदर्शनम् ? समवायेन धूमहेतुकस्थलपरता च न युज्यते । समवायेन धूमवतः साध्याभावकूटाधिकरणत्वानिराकरणात् इति---वाच्यम् ।  
 संयुक्तमात्रस्य गगनादिसंयुक्तत्वेऽपि तादृशस्य संयोगस्य वृत्त्यनियामकतया यस्य द्रव्यस्य वन्ह्यवयव एव अधिकरणत्वप्रत्ययः प्रामाणिकः न त्वन्यत्र, तत्र संयोगेन गगनादिवृत्तित्वप्रतीत्यप्रसिद्ध्या संयोगेन वह्न्यवयवान्यवृत्तित्वाभावस्य संयोगेन वृत्तिमद्वृत्तेः सुलभतया वृत्तिपदस्य यथाश्रुतपरतामते तादृशव्यावृत्तिदानसङ्गतेः । वृत्त्यनियामकतादात्म्यादिसंबन्धेन व्याप्तिस्वीकारे वृत्तिपदस्य सम्बद्धार्थकत्वमावश्यकम् । तथा च \`इदं महाकालान्यो घटात्' इत्येतत्समशीलमित्यभिप्रायेण एतदुपेक्ष्य द्वितीयस्थलानुसरणम् । \</108.2\>  
\<108.3\> साध्याभावे साध्यतावच्छेदकसंबन्धावच्छिन्नप्रतियोगिताकत्वविशेषणप्रयोजनकथनम् ।  
   गादाधरी

 साधनसामानाधिकरण्यस्य साध्याभावविशेषणत्वपक्षे समवायादिसंबन्धावच्छिन्नवह्न्यभावस्य वह्न्यवयवत्वरूपसाधनसामानाधिकरण्याभावेन न तत्रातिव्याप्तिसंभवः ।  
 एवं \`सत्ताभाववान् द्रव्यत्वात्' इत्यादौ अतिव्याप्तिवारणाय साध्यसामानाधिकरण्ये सतीति विशेषणप्रवेशस्य आवश्यकतया वन्हिमति अवर्तमाने वह्न्यवयवत्वादौ तेनापि अतिव्याप्तिः वारयितुं शक्यत इति अतः पर्वतवह्न्यवयवसंयोगहेतुकानुसरणम् । \</108.3\>  
\<108.4\> साध्याभावे साध्यतावच्छेदकसंबन्धावच्छिन्नप्रतियोगिताकत्वविशेषणप्रयोजनकथनम् ।  
   गादाधरी

 संयोगेन द्रव्यस्य अव्याप्यवृत्तितापक्षे पर्वतस्य संबन्धद्वयावच्छिन्नवन्ह्यभावद्वयाधिकरणत्वेऽपि न तस्य व्याप्यवृत्तित्वविशिष्टसाध्याभावक्टाधिकरणत्वम् । विवक्षणीयञ्च अवश्यं तादृशसाध्याभावक्टाधिकरणत्वम् । अन्यथा अव्याप्यवृत्तिसंयोगादिसाध्यके व्यभिचारिणि जगत एव साध्याभावक्टाधिकरणत्वेन अतिव्याप्तिरिति दर्शितहेतोः पर्वतवृत्तित्वेऽपि तादृशाभावकटाधिकरणवृत्तित्वाभावोऽक्षत एव इत्यतिव्याप्तिप्रसङ्गः । \<108.4\>  
\<109\> साध्याभावे साध्यतावच्छेदकसमनियतप्रतियोगिताकत्वनिवेशनम् ।  
   दीधितिः

 तथा स्वव्यापकोभूतसाध्यतावच्छेदकव्यापकप्रतियोगिताकोऽपि ।  
   गादाधरी

 पूर्ववदत्र साध्यावच्छेदकविशिष्टव्यापकतावच्छेदकरूपावच्छिन्नाभावविवक्षणे नानाविपक्षके तथाविधततद्विपक्षावृत्तित्वावच्छिन्नाभावकटाधिकरणाप्रसिद्ध्या अव्याप्तिः । साध्यतावच्छेदकविशिष्टसमव्यापकतावच्छेदकावच्छिन्नाभावनिवेशने गौरवमिति साध्यतावच्छेदकसमव्याप्तप्रतियोगिताकाभाव एव विवक्षितुमुचितः । तार्णातार्णदहनवृत्तिद्वित्वावच्छिन्नप्रतियोगिताकानां तथाविधसाध्याभावानाम् अधिकरणे धूमादेः वृत्तावपि वह्नित्वावच्छिन्नवह्न्यभावघटिततादृशाभावकूटवत्यवृत्तेः अव्याप्त्यनकाशात् इत्याशयेन तथाविधमेव अभावं निवेशयति तथेति (पृ.624) । स्वं - प्रतियोगिता । समनियताभावैक्यमते साध्याभावप्रतियोगितायाः साध्याभावसमनियताभावप्रतियोगिपदार्थान्तरवृत्तित्वेऽपि साध्यतावच्छेदकेन व्यधिकरणेन वा धर्मेण अवच्छिन्नायाः साध्यमात्रवृत्तिप्रतियोगितायाः साध्यतावच्छेदकसमनैयत्यमक्षतमेव । \</109\>  
\<110.1\> घटत्वेन वाच्यत्वाभावस्य साध्यतावच्छेदकसमनियतप्रतियोगिताकत्वोपपादनम् ।  
   गादाधरी

 अथ घटत्वाद्यवच्छिन्ना या वाच्यत्वनिष्ठप्रतियोगिता सा घटादिभिन्नयावद्वस्तुवृत्तिरेकैव स्वीक्रियते, न तु वाच्यत्वादिमात्रवृत्तिः । तथा सति \`घटत्वेन प्रमेयत्वं नास्ति' इत्यादि प्रतीतिविषयप्रतियोगितान्तरकल्पने गौरवादिति तादृशप्रतियोगिताया न वाच्यत्वत्वादिरूपसाध्यतावच्छेदकसमनैयत्यमिति चेत्---  
 का क्षतिः ? \`वाच्यत्वभिन्नत्वेन वाच्यत्वं नास्ति' इत्यादि प्रतीतिविषयमभावमादायैव तत्र लक्षणसमन्वयसंभवात् । स्वव्यधिकरणवाच्यत्वभिन्नत्वावच्छिन्नायाः प्रतियोगिताया वाच्यत्वभिन्नवृत्तित्वस्य असम्भावितत्वात् । \</110.1\>  
\<110.2\> घटत्वेन वाच्यत्वाभावस्य साध्यतावच्छेदकसमनियतप्रतियोगिताकत्वोपपादनम् ।  
   गादाधरी

 वस्तुतस्तु---घटत्वावच्छिन्नवाच्यत्वाभावप्रतियोगितायां व्यधिकरणघटत्वादेरिव समानाधिकरणवाच्यत्वत्वादेरपि अवच्छेदकत्वम् आवश्यकम् । \`घटत्वेन वाच्यत्वं नास्ति' इत्यादि प्रतीत्या वाच्यत्वत्वादेः प्रतियोगितावच्छेदकत्वानवगाहने तादृशप्रतीतेः वाच्यत्वत्वादिविशिष्टवैशिष्ट्यानवगाहित्वेन तत्र वाच्यत्वत्वादिप्रकारकज्ञानानपेक्षापत्तेः । एवं च \`घटत्वेन प्रमेयत्वं नास्ति' इत्यादि प्रतीतिविषयप्रतियोगिताया अतिरिक्तत्वमावश्यकम् । अवच्छेदकभेदात् इति \`घटत्वेन वाच्यत्वं नास्ति' इत्यादि प्रतीतिविषयप्रतियोगिता वाच्यत्वादावेव वर्तते, न तु अन्यत्रापि, मानाभावात् । अतः घटत्वादिना वाच्यत्वाभावोऽपि लक्षणघटकः । \</110.2\>  
\<110.3\> घटत्वेन वाच्यत्वाभावस्य साध्यतावच्छेदकसमनियतप्रतियोगिताकत्वोपपादनम् ।  
   गादाधरी

 अथैवं साध्यतावच्छेदकावच्छिन्नव्यापकतावच्छेदकरूपावच्छिन्नाभावघटितलक्षणे वह्नित्वाद्यवच्छिन्नसाध्यकस्थले वन्हित्वादिना घटाद्यभावो लक्षणघटको न स्यात् । व्यापकतावच्छेदकवन्हित्वादिपर्याप्तप्रतियोगितावच्छेदकताकत्वविरहात्, महानसीयवन्हित्वाद्यवच्छिन्नाभाववारणाय अवच्छेदकतापर्याप्तिविवक्षणस्य आवश्यकत्वात् इति चेत्, न---  
 व्यापकतावच्छेदकपर्याप्तत्वं हि व्यापकतानवच्छेदकावृत्तित्वम् । तच्च इन्धनत्वाद्यवच्छिन्नवह्न्यभावप्रतियोगितावच्छेदकतायाम् अक्षतमिति तादृशाभावमादायैव तल्लक्षणसमन्वयसंभव इति । अत एव \`यश्च इन्धनत्वाद्यवच्छिन्नवह्न्यभावाधिकरणीभूतमहानसवृत्तित्वादेरभावः' इति दीधितिग्रन्थः सङ्गच्छते । अन्यथा इन्धनत्वादिना घटाद्यभावोपेक्षाया निर्बीजता आपद्येत । एवं च सार्वभौमाणामेतल्लक्षणाभिप्रायकतया \`समवायितया वाच्यत्वाभावो घट एव प्रसिद्धः' इति मूलग्रन्थोपवर्णनमपि संगच्छते । \</110.3\>  
\<111.1\> उभयत्वावच्छिन्नसाध्यकस्थले प्रतियोगितायाः साध्यतावच्छेदकव्याप्यद्व्योपपादनम् ।  
   गादाधरी

 अथ पर्यप्तिसंबन्धेन यत्र उभयत्वादिकं साध्यतावच्छेदकं तत्र प्रतियोगिताया अव्यासज्यवृत्तित्वेन तत्पर्याप्त्यधिकरणप्रत्येकव्यक्तौ पर्याप्तिसंबन्धेन उभयत्वादेरत्यन्ताभावस्य तदवच्छिन्नभेदस्य च सत्त्वात् तस्य प्रतियोगिताव्यापकत्वं न संभवति ।  
 न च - अव्याप्यवृत्तिसंयोगादेः यत्र साध्यताव्छेदकता तत्र प्रतियोगिताव्यापकत्वनिर्वाहाय प्रतियोग्यसमानाधिकरण्यं व्यापकताघटकाभावे निवेशनीयम् । तावता उभयत्वस्यापि व्यापकत्वं निर्वहति । पर्याप्तिसंबन्धेन उभयत्वपर्याप्त्यधिकरणस्य प्रत्येकानतिरिक्ततया प्रत्येकवृत्तेरूभयत्वाभावस्यापि प्रतियोगिसमानाधिकरणत्वात् इति वाच्यम् ।  
 पृथिवीत्वघटत्वोभयत्वादिना यत्र साध्यता तत्र जातित्वाद्यवच्छिन्नाभावप्रतियोगितासमानाधिकरणस्य तादृशसाध्यतावच्छेदकाभावस्य प्रतियोग्यधिकरणावृत्तित्वविरहेण तादृशसाध्यतावच्छेदकस्य तादृशप्रतियोगिताव्यापकतापत्त्या तादृशाभावमादाय तदवच्छिन्नसाध्यकद्रव्यत्वप्रकारकप्रमाविषयत्वादिहेतौ अतिव्याप्त्यापत्तेः प्रतियोग्यनधिकरणवृत्तित्वस्यैव अभावे निवेशनीयतया उभयत्वाभावव्यावर्तनासंभवात् । तदभाववतः प्रत्येकं तदनधिकरणत्वात् तस्येव तदधिकरणताया अपि व्यासज्यवृत्तित्वात् इति चेत्--न ।  
 सामानाधिकरण्यस्य अव्याप्यवृत्तितापक्षे प्रतियोगिसामानाधिकरण्याभावविशिष्टाभाववत्ताघटितव्यापकताया एव निवेशसंभवात् । पृथिवीत्वादौ उक्तोभयत्ववति पृथिवीत्वत्वावच्छेदेन तदभावस्य प्रतियोगिसमानाधिकरणत्वेऽपि जलत्वादेः सत्सामानाधिकरण्याभावविशिष्टतदभाववत्त्वेन अतिप्रसङ्गाभावात् उभयत्वाद्यभावस्य तदभाववति एकस्मिन्नपि तत्सामानाधिकरण्याभावानभ्युपगमात् तत्सामानाधिकरण्यावच्छेदकस्य प्रत्येकानतिरिक्तत्वात् । \</111.1\>  
\<111.2\> उभयत्वावच्छिन्नसाध्यकस्थले प्रतियोगितायाः साध्यतावच्छेदकव्याप्यद्वयोपपादनम् ।  
   गादाधरी

 अथ वा यन्निरूपितसाध्यतावच्छेदकताघटकसंबन्धसामान्ये प्रतियोगित्वाधिकरणयत्किञ्चिद्व्यक्त्यनुयोगिकत्वाभावः तदन्यत्वमेव प्रतियोगिताव्यापकत्वम् । उभयत्वनिरूपितपर्याप्तौ च न प्रत्येकानुयोगिकत्वाभावः । तदनुयोगिनः प्रत्येकानतिंरिक्तत्वादिति । \</111.2\>  
\<112\> (रूपध्वंसवान् रूपादित्यत्र अतिव्याप्तिशङ्कातत्परिहारौ ।)  
   गादाधरी

 यत्तु---प्राचीनमते रूपादिसामान्याभावस्य रूप-तद्ध्वंसतत्प्रागभावत्रयप्रतियोगिकतया रूपध्वंसादिसाध्यकरूपादिहेतौ अतिव्याप्तिः । रूपादिसामान्याबावीयरूपध्वंसत्वावच्छिन्नप्रतियोगितायाः साध्यतावच्छेदकसमनियतत्वेन तद्घटिताभावकूटाधिकरणे वायौ रूपादेरवृत्तेः ।  
 न च - रूपस्यापि रूपध्वंसाभावरूपतया तद्घटितस्य रूपसामान्याभावाघटितकूटस्यापि यावतामैकाधिकरण्यमिति विवक्षया लक्षणघटकत्वात् तद्वति हेतोर्वृत्या नोक्तातिव्याप्तिरितिवाच्यम् ।  
 रूपादीनां प्रत्येकं स्वस्वध्वंसाभावरूपत्वेऽपि स्वान्यरूपादिध्वंसाद्याभावानात्मकतया साध्यतावच्छेदकसमनियतप्रतियोगिताकत्वविरहेण लक्षणाघटकत्वादिति---  
 तन्न । जलपरमाण्वादौ रूपध्वंसत्वावच्छिन्नाभावबुद्धिनिर्वाहाय जन्यरूपत्वावच्छिन्नाभावे रूपध्वंसत्वावच्छिन्नप्रतियोगिताकत्वकल्पनस्य आवश्यकतया तत एव रूपादिसामान्याभाववत्यपि तत्प्रतीतिनिर्वाहात् रूपादिसामान्याभावस्य रूपध्वंसादिप्रतियोगिकत्वानभ्युपगमात् ।  
 साधनसमानाधिकरणत्वस्य साध्याभावविशेषणतापक्षे तेनापि उक्तस्थले रूपादिसामान्याभावव्यावर्तनात् स्वनिरूपकाभाववत्त्वसंबन्धेन साध्यतावच्छेदकसमनियतप्रतियोगिताकूटाधिकरणत्वमेव निवेश्य लक्षणस्य परिष्करणीयतया रूपादिसामान्याभावानाधिकरणस्यापि जलपरमाण्वादेः उक्तस्थले तत्कूटाधिकरणत्वेन अतिव्याप्तेरनवकाशाच्च । \</112\>  
\<113\> (प्रतियोगितायाः प्रतियोगिस्वरूपत्वमते तस्याः साध्यतावच्छेदकसमनैयत्योपपादनम् ।)  
   गादाधरी

 प्रतियोगितायाः प्रतियोगिस्वरूपत्वमते नानाव्यक्तिसाध्यकस्थले साध्यतावच्छेदकसमनैयत्यस्य प्रत्येकं प्रतियोगितायाम् असत्त्वेऽपि स्वावच्छेदकावच्छिन्नतदभावीयप्रतियोगितात्वेन समनैयत्यविवक्षणात् न दोषः । तत्तद्वन्हितत्तद्धूमादि स्वरूपप्रतियोगितानामपि स्वावच्छेदकवन्हित्वधूमत्वाद्यवच्छिन्नतदभावप्रतियोगितात्वेन वन्हित्वधूमत्वादिसमनैयत्यात् वन्हित्वाद्यवच्छिन्नवह्न्यादिस्वरूपप्रतियोगितानां द्रव्यत्वाद्यवच्छिन्नाभावीयवह्न्यादिस्वरूपप्रतियोगितात्मकतया तदवच्छेदकद्रव्यत्वाद्यवच्छिन्नप्रतियोगिताया घटादावपि सत्त्वात् न तत्प्रतियोगितावच्छेदकावच्छिन्नप्रतियोगितात्वेन वन्हित्वादि समनैयत्यमिति तदभावीयत्वविशेषणम् । तथा सति वन्हित्वाद्यवच्छिन्नाभावप्रतियोगिताया घटादावसत्त्वात् नानुपपत्तिः । \</113.1\>  
\<113.2\> (प्रतियोगितायाः प्रतियोगिस्वरूपत्वमते तस्याः साध्यतावच्छेदकसमनैयत्योपपादनम् ।)  
   गादाधरी

 यद्यप्येवमपि वाच्यत्वत्वादिसमनियतप्रतियोगित्वाप्रसिद्धिः दुर्वारैव । व्यधिकरणधर्मावच्छिन्नाभावानाम् अभिन्नतया वाच्यत्वादिस्वरूपवाच्यत्वभिन्नत्वाद्यवच्छिन्नाभावीयप्रतियोगितावच्छेदकघटत्वाद्यवच्छिन्नप्रतियोगितानां पटादावपि सत्त्वात् । यत्किंचिदेकधर्मावच्छिन्नतदभावीयप्रतियोगितात्वेन समनैयत्यघटकव्याप्यत्वविवक्षणे च पृथिवीत्वाद्यभावादिसाध्यकस्थले घटावृत्तित्वाद्यवच्छिन्नाभाववारणमशक्यम् । तदभावीयपृथिवीत्वाभावादिरूपप्रतियोगितानां पृथिवीत्वाभावत्वाद्यवच्छिन्नाभावीयप्रतियोगितात्मकतया पृथिवीत्वाभावत्वादिरूपतदवच्छेदकावच्छिन्नप्रतियोगिगितात्वेन पृथिवीत्वाभावत्वादिसमनैयत्यसत्त्वात्---  
 तथापि यद्धर्मावच्छिन्नप्रतियोगितात्वेन यदभावनिरूपितत्वं तादृशधर्मावच्छिन्नतदभावीयप्रतियोगितात्वेनैव व्याप्यत्वनिवेशान्न दोषः । पृथिवीत्वाभावत्वावच्छिन्नप्रतियोगितात्वेन पृथिवीत्वादिरूपाभावमात्रनिरूपितत्वम् । न तु घटावृत्तित्वावच्छिन्नाभावनिरूपितत्वमिति । \</113.2\>  
\<114.1\> (साध्यतावच्छेदकव्याप्यत्वदलप्रयोजनविचारः ।)  
   दीधितिः

 तेन यत्र पृथिवीत्वाभावादौ साध्ये तत्तद्विपक्षावृत्तित्वाद्यवच्छिन्नप्रतियोगिताकाभावकूटाधिकरणमप्रसिद्धम् । तत्र सद्धेतौ पृथिवीत्वादौ साध्ये जातित्वाद्यवच्छिन्नाभाववति सामान्यादौ अवर्तमाने द्रव्यत्वप्रकारकप्रमाविषयत्वादौ च नाव्याप्तिः, अतिव्याप्तिर्वा ।  
   गादाधरी

 यद्यपि पूर्वदलाप्रवेशे वह्न्यादिसाध्यके धूमादिहेतौ साध्यतावच्छेदकसंबन्धावच्छिन्नसाध्यतावच्छेदकव्यापकप्रतियोगिताकतत्तद्ध्रदावृत्तित्वावच्छिन्नाभावकूटाधिकरणत्वस्य गुणादौ प्रसिद्धत्वेऽपि तत्र हेतुतावच्छेदकसंबन्धेन वृत्तेरप्रसिद्ध्या अव्याप्तिसंभवः, तथापि साध्याभावकूटवति तादृशवृत्तेरप्रसिद्ध्या अव्याप्तिः । तद्दलनिवेशेऽपि \`सत्तावान् जातेः' इत्यादौ वक्ष्यत इति स्थलान्तरे कूटाधिकरणाप्रसिद्ध्या अव्याप्तिवारणरूपं तत्प्रयोजनमाह--यत्र पृथिवीत्वाभावादाविति (पृ.650) । तत्तद्विपक्षेति (पृ.650) । घटपटादिरूपेत्यर्थः । तत्र सद्धेताविति (पृ.650) । तत्र---साध्ये यः सद्धेतुः जलत्वादिः तत्रेत्यर्थः । नाव्याप्तिरित्यनेन अन्वयः । \</114.1\>  
\<114.2\> (साध्यतावच्छेदकव्याप्यत्वदलप्रयोजनविचारः ।)  
   गादाधरी

 यावतामैकाधिकरण्यं सम्भवति तावदभावसमुदायाधिकरणविवक्षायां तद्दोषासंभवेन स्थलान्तरे व्यावृत्तिमाह--पृथिवीत्वादाविति (पृ.650) । द्रव्यत्वादेः समवायेन हेतुत्वे जातित्वाद्यवच्छिन्नाभावघटितकूटाधिकरणे समवायेन वृत्तेरप्रसिद्ध्या अतिव्याप्तेरनवकाशात् स्वरूपसंबन्धेन हेतुत्वानुसरणम् । साधनसमानाधिकरणत्वस्य साध्याभावविशेषणतापक्षे जातित्वाद्यवच्छिन्नाभावस्य साधनासमानाधिकरणतया वारणसम्भवेऽपि प्रत्येकं साधनसमानाधिकरणजलावृत्तित्वतेजोऽवृत्तित्वाद्यवच्छिन्नसमवायावच्छिन्नप्रतियोगिताकाभावकूटाधिकरणतायाः सामान्यादावेव सत्त्वात् अतिव्याप्तिर्दुंर्वारैव इति ध्येयम् । \</114.2\>  
\<115\> साध्यतावच्छेदकव्यापकत्वदलप्रयोजनविचारः ।  
   दीधितिः

 नापि अभावत्वादिना अभावादौ साध्ये तत्तत्साध्याभावकूटाधिकरणाप्रसिद्ध्या अव्याप्तिरिति---आहुः ।  
   गादाधरी

 द्वितीयदलप्रयोजनमाह--नापीति. (पृ.655) । घटत्वाभावत्वादिना साध्यतायां घटादावेव साध्याभावकूटाधिकरणत्वप्रसिद्धिः । अत उक्तम् अभावत्वादिना इति (पृ.655) । आदिपदात् प्रमेयत्वादिपरिग्रहः । तत्तत्साध्येति । (पृ.655) । घटत्वाभावपटत्वाभावरूपसाध्यस्य यः साध्यतावच्छेदकव्याप्यप्रतियोगिताकः घटत्वपटत्वादिरूपाभावः तत्समुदायाधिकरणाप्रसिद्ध्या इत्यर्थः ।  
 यावतामैकाधिकरण्यं संभवति इति विवक्षायामपि तादृशाभावसमुदायवति घटादौ हेतोर्वृत्तेरव्याप्तिरेव ।  
 न च---यावतामैकाधिकरण्यसंभवः तादृशतादृशाभावकूटाधिकरणं यद्यत् तावदन्यतमवृत्तित्वत्वसमनियतप्रतियोगिताकोऽभावः विवक्षणीयः । घटवृत्तित्वत्वाद्यावच्छिन्नाभावश्च उपदर्शितस्थले न तथा । जगत एव तावदन्यतमान्तर्गतत्वात् । अपि तु घटत्वादिना जगद्वृत्तित्वसामान्याभाव एव वृत्तिमद्वृत्तिः तथाविधोऽभावः । तत्तदधिकरणान्यतमत्वं च तत्तदधिकरणावृत्तिशून्यत्वम् । न तु तत्तदधिकरणान्यान्यत्वम् । अतो नाप्रसिद्धिरिति---वाच्यम् ।  
 एवमपि \`जातिप्रतियोगिकाभाववान् मेयत्वात्' इत्यादौ जातिमतामेव प्रत्येकं घटत्वपटत्वघटिततादृशकूटाधिकरणतया जातिमद्वृत्तित्वत्वावच्छिन्नाभावस्यापि तादृशतया अव्याप्तेर्दुर्वारत्वात् इति । \</115\>  
\<116\> (साध्याभाववत्तायां साध्यवत्ताग्रहविरोधितानियामकसंबन्धनिवेशनम् ।)  
   गादाधरी

 अत्र साध्याभाववत्तायां संबन्धविशेषानिवेशे \`कालपरिमाणवान् मेयत्वात्' इत्यादौ अतिव्याप्तिः । कालस्यापि कालिकसंबन्धेन कालपरिमाणाभावाधिकरणतया जगत एव साध्याभावकूटवत्त्वात् ।  
 दैशिकविशेषणतासंबन्धनिवेशे च \`घटत्वाभाववान् पटत्वात्' इत्यादौ अव्याप्तिः । घटत्वादेः तेन संबन्धेन अवृत्तेः । तेन संबन्धेन तद्घटितकूटाधिकरणाप्रसिद्धेः ।  
 तेन संबन्धेन वृत्तिमत्त्वस्य अभावविशेषणत्वे तु घटत्वाभावादिसाध्यके व्यभिचारिणि व्यधिकरणधर्मावच्छइन्नाभावमादाय अतिव्याप्तिः ।  
 कालिकसंबन्धावच्छिन्नप्रतियोगिताकेघटत्वाभावाभावे साध्ये आत्मत्वादिहेतौ अव्याप्तिश्च । घटातिरिक्तवस्तुमात्रस्यैव दैशिकविशेषणतया साध्याभावकूटवत्त्वात् ।  
 साध्यनिरूपितप्रतियोगितावच्छेदकसंबन्धनिवेशेऽपि अयमेव दोषः । किञ्चिद्विशिष्टस्य तादृशसाध्यस्य योऽभावः तस्य दैशिकविशेषणतासंबन्धावच्छिन्नाभावः तद्रूप इति दैशिकविशेषणताया अपि निरुक्तसाध्यनिरूपितप्रतियोगितावच्छेदकसंबन्धत्वात् ।  
 स्वनिष्ठतादृशप्रतियोगितावच्छेदकसंबन्धेन स्वाधिकरणत्वनिवेशे च व्यधिकरणधर्मावच्छिन्नाभावस्य साध्याप्रतियोगितया तदसङ्ग्रहप्रसङ्ग इति साध्यतावच्छेदकसंबन्धेन स्वप्रतियोगितावत्ताज्ञानं प्रतिबन्धकं तेन संबन्धेन तदभावाधिकरणत्वं विवक्षणीयम् । व्यधिकरणधर्मावच्छिन्नाभाववत्ताबुद्धिरपि व्यधिकरणधर्मावच्छिन्नप्रतियोगिप्रकारकबुद्धिं प्रतिबध्नाति इति तादृशाभावस्य लक्षणघटकतानिर्वाहः ।  
 यदि च---अभाववत्ताज्ञानं प्रति दैशिकविशेषणतासंसर्गकमपि तदभावाभावत्वावच्छिन्नप्रकारकज्ञानं प्रतिबन्धकम् । अभावाभावस्य अतिरिक्ततामते तादृशज्ञानप्रतिबन्धकताया आवश्यकत्वात् । तस्य प्रतियोगिस्वरूपतामतेऽपि फलसाम्यानुरोधेन तदावश्यकत्वात् । अभावाभावस्य अतिरिक्तत्वग्रहदशायां तत्प्रतिबन्धकताया दुरपह्नवत्वाच्च । एवञ्च कालिकसंबन्धावच्छिन्नप्रतियोगिताके घटत्वाभावजातित्वादेरभावे साध्ये आत्मत्वजातित्वादौ अव्याप्तिर्दुर्वारैव । दैशिकविशेषणतासंबन्धस्यापि निरुक्तरूपाक्रान्तत्वात् ।  
 न च---एवं तादृशसाध्यवत्यपि पक्षे तादृशसाध्याभावत्वावच्छिन्नप्रकारकप्रमारूपप्रतिबन्धकज्ञानसंभवात् तद्विषयस्य हेत्वाभासतापत्तिरिति---वाच्यम् । तत्र पक्षे \`साध्यं नास्ति' इति ज्ञानस्य भ्रमत्वं निर्विवादमिति तदुपपादनाय तादृशसाध्यप्रतियोगिनः तादृशसाध्याभावत्वेन दैशिकविशेषणतया वृत्त्यनभ्युपगमात् इत्युच्यते,  
 तदा---निरुक्तसंबन्धेन साध्याभावत्वावच्छिन्नाधिकरणताकूटकत्त्वमेव विवक्षणीयम् । हेतुमति तादृशाधिकरणताविरहात् नोक्ताव्याप्तिः । \</116\>  
\<117\> (साध्याभाववत्तायां दैशिकविशेषणतासंबन्धनिवेशनम् भावानामपि तेन संबन्धेन वृत्तेः उपपादनं च ।)  
   गादाधरी

 परे तु---घटत्वादेरपि दैशिकविशेषणतास्वीकार आवश्यकः । अन्यथा \`घटे न घटत्वाभावः' इत्यादिनञुल्लेख्यप्रतीतिव्यवहारयोः अनुपपत्तिः । \`काले न द्रव्यत्वम्' इत्यादिप्रयोगाभावेन दैशिकविशेषणतासंबन्धावच्छिन्नाधेयतान्वितस्वार्थावगाहि बोधजनकत्वस्यैव नञ्पदे व्युत्पन्नत्वात् ।  
 न च - भावरूपप्रतियोगिवाचकपदसमभिव्याहृतनञा दैशिकविशेषणता, अभावरूपप्रतियोगिवाचकपदसमभिव्याहृतनञा च प्रतियोगिभूताभावप्रतियोगितावच्छेदकसंबन्धः प्रत्याय्यत इति व्युत्पत्तिरिति---वाच्यम् ।  
 प्रतियोगितावच्छेदकसंबन्धत्वेन संबन्धताविरहात् विशिष्यसमवायकालिकादिसंबन्धभानस्यैव उपगन्तव्यतया प्रतियोगिनि अभावे संबन्धविशेषावच्छिन्नप्रतियोगिताकत्वाबोधकात् \`अत्र अयमभावो नास्ति' इत्यादितः संबन्धविशेषावच्छिन्नाधेयतायाः प्रतीतौ नियामकाभावात् ।  
 समभिव्याहारविशेषनिरपेक्षस्य तात्पर्यस्य नियामकत्वे कालिकादिसंबन्धावच्छइन्नप्रतियोगिताकात्मत्वाभावाभावस्य समवायादिसंसर्गतात्पर्येण \`आत्मनि अयमभावो नास्ति' इति प्रयोगप्रसङ्गात् ।  

वास्तवतत्संबन्धावच्छिन्नप्रतियोगिताकाभावरूपप्रतियोगिवाचकपदसमभिव्याहारस्य तत्संबन्धभाननियामकत्वे वस्तुतः कालिकसंबन्धावच्छिन्नप्रतियोगिताके अस्मिन्नभावे कालिकसंबन्धावच्छिन्नप्रतियोगिताकत्वसंशयदशायां \`अत्र अयम् अभावो नास्ति' इति वाक्यात् अधिकरणे एतदभावाभावप्रतीतावपि अधिकरणे कालिकसंबन्धेन एतदभावाभाववत्त्वादिसंशयस्य सर्वानुभवसिद्धस्य उच्छेदापत्तेः ।  
 अथ - एवं कालादावपि \`कालिकसंबन्धावच्छिन्नघटत्वाभावो नास्ति' इति प्रतीत्यनुरोधेन घटत्वादेः दैशिकविशेषणतास्वीकारावश्यकतया तत्र \`समवायावच्छिन्नघटत्वाभावो नास्ति' इति व्यवहारापत्तिरिति चेत्---न ।  
 प्रतियोगिमति तदभावत्वेन वृत्तेरनभ्युपगमात् । इत्थं च दैशिकविशेषणतासंबन्धेन साध्याभावत्वावच्छिन्नवत्त्वं लक्षणे निवेशनीयम् । \`कालिकसंबन्धावच्छिन्नप्रतियोगिताकघटत्वाभावाभाववान् आत्मत्वात्' इत्यादौ घटत्वाभावस्य तादृशसाध्याभावत्वेन आत्मन्यवृत्तेः नाव्याप्तिः ।  
 एतेन यादृशसाध्यकस्थले साध्याधिकरणे साध्याभावस्य तदधिकरणे च साध्यस्य च न भ्रमः सिद्धः, तत्र प्रतिबध्यप्रतिबन्धकभावकल्पनाया असंभवेन प्रतिबन्धकताघटितलक्षणाव्याप्तिरिति निरस्तम् इति---वदन्ति । \</117\>  
\<118\> कूटघटितलक्षणदूषणप्रारम्भः । तत्र \`द्रव्यत्वपृथिवीत्वोभयवान् द्रव्यत्वात्' इत्यत्रातिव्याप्त्युपपादनम् ।  
   दीधितिः

 तन्न---\`द्रव्यत्वपृथिवीत्वोभयवान् द्रव्यत्वात्' इत्यादौ तदुभयान्यतरत्वावच्छिन्नाभाववति द्रव्यत्वादेः अवृत्तेः अतिव्याप्तेः ।  
   गादाधरी

 तदुभयेति । द्रव्यत्वपृथिवीत्वान्यतरत्वावच्छिन्नप्रतियोगिताया अपि तदुभयत्वसमनियततया तादृशाभाववतः गुणादेरेव निरुक्तसाध्याभावकूटाधिकरणत्वादिति भावः ।  
 प्रतियोगिवैयधिकरण्याघटितस्य व्यापकत्वस्य साध्यतावच्छेदकविशेषणत्वमुपगम्य तदुभयत्ववति प्रत्येकमुभयत्वाभावसत्त्वेन तस्य प्रतियोगिताव्यापकत्ववारणे तु तद्रूपावच्छिन्नसाध्यकसद्धेतावव्याप्तिः द्रष्टव्या । \</118\>  
\<119\> \`इदं पृथिव्यन्यत्वविशिष्टद्रव्यत्ववत् द्रव्यत्वात्' इत्यत्रातिव्याप्त्युपपादनम् ।  
   दीधितिः

 अपि च \`इदं पृथिव्यन्यत्वविशिष्टद्रव्यत्ववत् द्रव्यत्वात्' इत्यादौ द्रव्यत्वत्वाद्यवच्छिन्नाभावकूटाधिकरणगुणाद्यवृत्तित्वस्य द्रव्यत्वे सत्त्वात् अतिव्याप्तिः । द्रव्यत्वत्वाद्यवच्छिन्नप्रतियोगितायाः पृथिव्यन्यत्वविशिष्टद्रव्यत्वत्वसमव्याप्तत्वात् ।  
   गादाधरी

 व्यासज्यवृत्तित्वाव्यासज्यवृत्तित्वान्यतररूपेण साध्यतावच्छेदकसजातीयो यो धर्मः तदवच्छिन्नत्वस्य प्रतियोगिताविशेषणत्वोपगमे नैतादृशातिव्याप्त्यवकाशः इत्यतः स्थलान्तरे अतिव्याप्तिमाह---अपि चेति । द्रव्यत्वत्वाद्यवच्छिन्नेति । शुद्धद्रव्यत्वत्वाद्यवच्छिन्नेत्यर्थः । पृथिव्यन्यत्वविशिष्टद्रव्यत्वत्वसमव्याप्तत्वादिति । विशेषणावच्छिन्नस्य शुद्धविशेष्यानतिरिक्तत्वात् इति भावः । तदवच्छिन्नाभाववतो गुणादेरेव यथोक्तसाध्याभावकूटाधिकरणत्वादिति भावः । \</119\>  
\<120\> (रूपसामान्याभावसाध्यकसद्धेतावव्याप्त्युद्भावनम् ।)  
   दीधितिः

 किञ्च रूपाभावसाध्यकसद्धेतौ साध्याभावसमुदायनिविष्टसकलरूपव्यक्त्यधिकरणाप्रसिद्धिः ।  
   गादाधरी

 विशिष्टस्य अतिरिक्तत्वेन साध्यतावच्छेदकस्य प्रतियोगिताव्यापकत्वस्थले प्रतियोगितावच्छिन्नव्यापकतावच्छेदकत्वनिवेशेन वा विशिष्टद्रव्यत्वादिसाध्यकस्थले शुद्धद्रव्यत्वाभावस्य वारणसंभवात् दूषणान्तरमाह---किञ्चेति । रूपाभावेति । रूपत्वाद्यवच्छिन्नाभाव इत्यर्थः । सद्धेतौ इति अव्याप्तिसूचनाय । सकलरूपव्यक्त्यधिकरणाप्रसिद्धिरिति । तथा च तद्घटितसाध्याभावक्टाधिकरणाप्रसिद्ध्या अव्याप्तिरिति भावः । \</120\>  
\<121\> (संभवदैकाधिकरण्यकसाध्याभावसमुदायाधिकरणविवक्षायामपि स्थलान्तरेऽतिव्याप्त्युपपादनम् ।)  
   दीधितिः

 यावतामैकाधिकरण्यं संभवति तावतां समुदाये विवक्षितेऽपि \`इदं पृथिवीवृत्तिगुणशून्यम्, सत्तान्यपृथिवीवृत्तिशून्यं वा वायुत्वात् रूपवदन्यत्वाद्वा' इत्यादौ अतिव्याप्तिः । तत्र तादृशसाध्याभावस्तोमस्य नियमतो रूपादिघटितत्वेन तद्वति हेतोरवृत्तेः ।  
 यावतामिति । तथा च प्रकृते सकलरूपघटितसमुदायस्य न लक्षणघटकता । सकलरूपाणाम् ऐकाधिकरण्यविरहात् । किन्तु एकैकरूपव्यधिकरणधर्मावच्छिन्नाभावघटितक्टानामेव, प्रत्येकं तदधिकरणता च रूपवत्स्वेव प्रसिद्धा इति नाव्याप्त्यवकाश इति भावः ।  
 इदमिति । वायौ पृथिवीवृत्तिद्वित्वसंयोगादिसत्त्वात् वायुत्वादेः उक्तसाध्यव्यभिचारिता । गुणसामान्याभावस्य साध्यत्वे वायवीयस्पर्शादिरपि साध्याभावः । तद्घटितनिरूक्ताभावकूटवद्वृत्तित्वाभावस्य यावदन्तर्गतस्य वायुत्वादाभावात् नातिव्याप्तिसंभव इति पृथिवीवृत्तीति । घटतद्वायुद्वित्व-पटतद्वायुद्वित्वादिरूपपृथिवीवृत्तिगुणाभावाभावानां यावतां वायौ ऐकाधिकरण्यसंभवेन तद्घटितक्टस्यापि लक्षणघटकतया तद्वति वायौ हेतोः वृत्या नातिव्याप्तिसंभवः ।  
 न च - द्वित्वादिरूपसाध्याभावस्य उत्पत्तिकाले असत्त्वेन कालिकाव्याप्यवृत्तितया व्याप्यवृत्तित्वविशेषणेन तद्व्यावृत्तिः । पार्थिवपरमाण्वेकत्वादिरेव लक्षणघटक इति अतिव्याप्तिर्दुर्वारैव इति - वाच्यम् ।  
 प्राचीनमते द्वित्वादिमति तत्प्रागभावादिकालावच्छेदेन तदत्यन्ताभावासत्त्वात् द्वित्वादेरपि व्याप्यवृत्तित्वात् इति पृथिवीपदमेतत्पृथिवीपरम् । इदम्पदपृथिवीपदयोः कर्मधारयो वा अभिभतः ।  
 न च - स्वसमानाधिकरणाभावप्रतियोगित्वम् अनवच्छिन्नवृत्तिकत्वं वा व्याप्यवृत्तित्वम्, न तु स्वसमानाधिकरणात्यन्ताभावाप्रतियोगित्वम् । तच्च न द्वित्वादिसाधारणमिति पृथिवीपदस्य पृथिवीसामान्यपरत्वेऽपि न क्षतिरिति - वाच्यम् ।  
 एतदतिव्याप्तिवारणानुरोधेन अत्यन्ताभावघटितव्याप्यवृत्तित्वस्यैव निवेशयितुम् उचितत्वात् । \`एतद्रूपात्यन्ताभाववान् मेयत्वात्' इत्यादौ एतद्रूपात्मकाभावस्य लक्षणाघटकत्वे अतिव्याप्त्यापत्या प्राचीनमते अत्यन्ताभावघटितव्याप्यवृत्तित्वनिवेशस्य आवश्यकत्वाच्च । अत एव च अग्रेतनं रूपादिघटितत्वेन इत्यपि साधुसंगच्छते । पार्थिवरूपमात्रस्यैव अनित्यतया अत्यन्ताभावघटितव्याप्यवृत्तित्वानिवेशे तदसाङ्गत्यापत्तेः ।  
 \`पृथिवीवृति' इत्यत्र वृत्तिः समवायेन बोध्या । तेन स्पर्शादेः कालिकसंबन्धेन पृथिवीवृत्तित्वेऽपि न क्षतिः । पृथिवीसमवेतत्वावच्छिन्नाभावः गुरुधर्मस्य प्रतियोगितानवच्छेदकत्वे अप्रसिद्धः । पृथिवीसमवेतत्वाद्यवच्छिन्नत्वेन अभिमतायां प्रतियोगितायां केवलसमवेतत्वस्यैव अवच्छेदकत्वसंभवेन पृथिवीसमवेतत्वस्य अभावप्रतियोगितानवच्छेदकत्वात् ।  
 न च - पृथिवीसमवेतत्वावच्छिन्नाया जलत्वादिव्यावृत्तप्रतियोगितायाः अतिप्रसक्तसमवेतत्वे न अवच्छेदकत्वसंभव इति---वाच्यम् ।  
 समवेतत्वावच्छिन्नप्रतियोगितातः अतिरिक्तायाः जलत्वादिव्यावृत्तप्रतियोगिताया एव अप्रसिद्धेः । गुरुधर्मस्य अभावप्रतियोगितावच्छेदकत्वेऽपि पृथिवीसमवेतत्वावच्छिन्नाभावसाध्यके नातिव्याप्तिसंभवः । तादृशाभावस्य समवेतत्वावच्छिन्नाभावसमनियततया तदभिन्नत्वेन समेवतमात्रस्यैव तदभावतया वायुत्वादेरपि तथात्वात् ।  
 न च---पृथिवीसमवेतत्वविशिष्टाभाववति जलादौ समवेतत्वावच्छिन्नाभावविरहात् न तयोः समनैयत्यम् । एवं च गुरुधर्मस्य अभावप्रतियोगितानवच्छेदकत्वमतेऽपि पृथिवीसमवेतत्वस्य तादृशविशिष्टाभावप्रतियोगितावच्छेदकत्वम् आवश्यकम् । समवेतत्वविशिष्टवति जलादौ तत्सत्त्वेन तन्मात्रस्य तत्प्रतियोगितावच्छेदकत्वासंभवात् इति---वाच्यम् ।  
 विशिष्टाभावस्य साध्यत्वे तस्य वायुसाधारणतया सद्धेतुत्वप्रसङ्गेन पृथिवीसमवेतत्वोपलक्षिताभावस्यैव अत्र साध्यतया उपगन्तव्यत्वात् इति गुणपदोपादानम् । पृथिवीसमवेतगुणत्वावच्छिन्नाभावो गुणादिसाधारणत्वात् न समवेतत्वावच्छिन्नाभावसमनियत इति न उक्तदोषावसरः ।  
 ध्वंसप्रागभावावच्छिन्ने सामान्याभावमुपगच्छतां वाय्वादेरपि उत्पत्तिकालावच्छेदेन पृथिवीवृत्तिगुणसामान्याभाववत्त्वात् तत्साध्यको वायुत्वादिः सद्धेतुरेव इत्यतः नातिव्याप्तिसंभव इत्यतः साध्यान्तरमाह---सत्तान्येति । सत्तान्यत्वनिवेशनप्रयोजनं पूर्ववत् । वायुत्वादेरपि समवेताभावाभावत्वात् पृथिवीति । अत्र पृथिवीपदं पृथिवीसामान्यपरमेव । घटवायुद्वित्वादेः स्वसमानाधिकरणात्यन्ताभावप्रतियोगित्वेन व्याप्यवृत्तित्वविशेषणव्यावर्त्यंत्वात् । रूपादिघटितत्वेन इत्यत्र रूपपदोपादानं प्राचीनमताभिप्रायेण पूर्वसाध्यमभिप्रेत्य । हेतौ साध्यसामानाधिकरण्यविशेषणे न वायुत्वेऽतिव्याप्तिः । अतो द्वितीयहेत्वनुसरणम् । \</121\>  
\<122.1\> (यावतामैकाधिकरण्यं संभवतीति विवक्षायामपि \`रूपाभाववान् वायुत्वात्' इत्यत्र अव्याप्तिः इत्युपपादनम् ।)  
   दीधितिः

 वस्तुतो निखिलानामेव रूपाणां तादृशाभावसहस्रसमानाधिकरणत्वात् समानाधिकरणयावदभावाधिकरणप्रसिद्धिः दुर्वारैवेति ।  
   गादाधरी

 ननु समनियताभावैक्यमते सत्तान्यपृथिवीसमवेतत्वावच्छिन्नाभावस्य सत्तान्यद्रव्यसमवेतत्वावच्छिन्नाभावाभिन्नतया विभ्वसमवेतपृथिवीसमवेतत्वावच्छिन्नाभावस्य च विभ्वसमवेतस्पर्शवत्समवेतत्वावच्छिन्नाभावाभिन्नतया वायुत्वादिरपि तदभाव इति न तादृशाभावसाध्यके अतिव्याप्तिः संभवतीति पूर्वोक्तायाः \`रूपाभाववान् वायुत्वात्' इत्यत्र अव्याप्तेरेव उक्तविवक्षायां दुर्वारतामाह---वस्तुत इति (पृ.690) । \</122.1\>  
\<122.2\> (यावतामैकाधिकरण्यं संभवतीति विवक्षायामपि \`रूपाभाववात् वायुत्वात्' इत्यत्र अव्याप्तिः इत्युपपादनम् ।)  
   गादाधरी

 अत्रायमाशयः - यावतामैकाधिकरण्यं तावत्समुदायाधिकरणमित्यस्य यत्किंचिदधिकरणवृत्तिसकलसाध्याभावाधिकरणत्वं यत्किंचिदधिकरणवृत्तिसाध्याभावत्वव्यापकाधेयताकत्वपर्यवसितमर्थः । साध्याभावाधिकरणाधिकरणक सकलसाध्याभावाधिकरणत्वं साध्याभावसमानाधिकरणसाद्याभावत्वव्यापकाधेयत्वकत्वपर्यवसितं वा ।  
 आद्ये व्यभिचारिमात्रेऽतिव्याप्तिः । जगत एव साध्यवद्यत्किंचिदधिकरणवृत्तिसकलसाध्याभाववत्त्वादिति समुदायोपादानस्य अकिंचित्करतया तद्विवक्षणासंभवः ।  
 द्वितीये च---साध्याभावसमानाधिकरणसाध्याभावत्वमुक्तस्थले निखिलरूपाणामेव अक्षतमिति तादृशसाद्याभावत्वव्यापिका न केनाप्यधिकरणेन निरूपिलाधेयता इति तादृशाधिकरणाप्रसिद्धिः तदवस्थैवेति । \</122.2\>  
\<123.1\> \`यावतामैकाधिकरण्यं संभवति' इत्यस्य परिष्कारपूर्वकं \`किञ्च' इत्यस्य ग्रन्थस्य अवतारणम् ।  
   दीधितिः

 किञ्च हेतुतावच्छेदकसंबन्धेन साध्याभाववति या वृत्तिः तदभावो वक्तव्यः ।  
   गादाधरी

 ननु स्ववृत्तिसाध्याभावत्वव्यापकं यद्यदधिकरणवृत्तित्वं तत्तदधिकरणवृत्तिसाध्याभावत्वव्यापकस्ववृत्तिताकाधिकरणमेव अधिकरणान्तार्थः । \`धूमवान् वह्नेः' इत्यादौ महानसादिकं न तथा । अयीगोलकवृत्तितायाः तद्वृत्तिसाध्याभावत्वव्यापकत्वात् अयोगोलकवृत्तिसाध्याभावत्वस्य च समानाधिकरहणधर्मावच्छिन्नसाध्याभावसाधारणतया तद्वृत्तित्वाव्याप्यत्वात् इति अयोगोलकाद्येव तादृशं स्वम् इति नातिव्याप्तिः । तादृशयत्किंचिदधिकरणहृदादिवृत्तित्वाभावस्य वह्न्यादौ सत्त्वेऽपि न क्षतिः । तादृशं यद्यत्स्वं तावदन्यतमवृत्तित्वत्वसमनियतप्रतियोगिताकाभावनिवेशात् । अन्यतमत्वं च तत्तदवृत्तिशून्यत्वम् । न तु तत्तदन्यान्यत्वम् । अतो न केवलान्वयिसाध्यके अप्रसिद्धिः । तादृशं स्वं यद्यत् तत्तदधिकरणवृत्तित्वाभावकूटवत्त्वनिवेशेऽपि केवलान्वयिसाध्यकेऽव्याप्तिः; हेतुमतोऽपि तथात्वात् इति तदुपेक्षितम् । \`रूपसामान्याभाववान् वायुत्वात्' इत्यादौ च सकलरूपवतामेव तथात्वम्, स्ववृत्तिताया एव तत्तद्घटादिवृत्तिसाध्याभावत्वव्यापकत्वात् । अतो नाव्याप्तिः । \</123.1\>  
\<123.2\> \`यावतामैकाधिकरण्यं संभवति' इत्यस्य परिष्कारपूर्वकं \`किञ्च' इत्यस्य ग्रन्थस्य अवतारणम् ।  
   गादाधरी

 अथ वा स्ववृत्तिसकलसाध्याभावसमानाधिकरणसाध्याभावत्वावच्छेदेन यदधिकरणवृत्तित्वं तादृशयत्किंचिदधिकरणवृत्तिसकलसाध्याभाववत्त्वमेव यावताम् इत्यादेरर्थः । \`धूमवान् वह्नेः' इत्यादौ तादृशयत्किंचिदधिकरणं न साध्यवत् । तद्वृत्तिसकलसाध्याभावसमानाधिकरणस्य साध्यतावच्छेदकावच्छिन्नसाध्याभावस्य तद्वृत्तित्वाभावात् । किंन्तु अयोगोलकाद्येव इति तद्वृत्तिसकलसाद्याभाववत्त्वं साध्यशून्यस्यैवेति जगतः अतथात्वान्नातिव्याप्तिः । \`रूपाभाववान् वायुत्वात्' इत्यादौ च तादृशाधिकरणं तत्तद्घटादिरेव । व्यधिकरणधर्मावच्छिन्नसाध्याभावस्यैव तद्वृत्तिसकलसाध्याभावसमानाधिकरणत्वात् तस्य च तद्वृत्तित्वनियमादिति नाव्याप्त्यवकाशः । शेषं पूर्ववत् । \</123.2\>  
\<123.3\> \`यावतामैकाधिकरण्यं संभवति' इत्यस्य परिष्कारपूर्वकं \`किञ्च' इत्यस्य ग्रन्थस्य अवतारणम् ।  
   गादाधरी

 अथ वा व्यासज्यवृत्तिसाध्याभावमात्रवृत्तिधर्मावच्छिन्नाधिकरणत्वमेव साद्याभावकूटाधिकरणत्वम् । जगत एव साध्याभावत्वावच्छिन्नाधिकरणतया व्यभिचारिण्यतिव्याप्तिवारणाय व्यासज्यवृत्तित्वं धर्मविशेषणम् । तथा सत्यपि च जगत एव व्यधिकरणधर्मावच्छिन्नसाध्याभावमात्रवृत्तितथाविधध्रमावच्छिन्नाधिकरणत्वात् स एव दोष इति आधेयतावच्छेदकतादृशधर्मन्यूनवृत्तितद्व्याप्यं यद्यत् तदन्यत्वेन धर्मो विशेषणीयः । न्यूनवृत्तित्वं च तत्समानाधिकरणाभावप्रतियोगित्वमात्रम् । उक्तस्थले तद्रूपव्याधिकरणधर्मावच्छिन्नसाध्याभावोभयत्वादिरेव तादृशो धर्मः । तस्य रूपान्तरसाधारणत्रित्वादिन्यूनवृत्तित्वेऽपि तादृशत्रित्वाद्यवच्छिन्नस्य क्वचिदप्यवृत्तेः तस्य आधेयतानवच्छेदकतया आधेयतावच्छेदकीभूततादृशधर्मन्यूनवृत्तिताविरहात् ।  
 न च---समनियताभावैक्ये व्यधिकरणधर्मावच्छिन्नाभावमात्रवृत्तिव्यासज्यवृत्तिधर्माप्रसिद्ध्या केवलान्वयिसाध्यकेऽव्याप्तिरिति---वाच्यम् । तथा सति व्यासज्यवृत्तिस्थले अव्यासज्यवृत्त्यनेकवृत्तिधर्मभिन्नत्वस्य निवेशनीयत्वात् केवलान्वयिसाध्यके साध्याभावत्वस्यैव तथात्वात् इत्यतः दोषान्तरदानाय वृत्तौ हेतुतावच्छेदकसंबन्धं निवेशयति---किं चेति (पृ.694) । \</123.3\>  
\<124\> हेतुतावच्चेदकसंबन्धेन साध्याभाववद्वृत्तित्वनिवेशस्य प्रयोजनकथनम् । तथा निवेशे सत्तावान् जातेः इत्यादौ अव्याप्तिप्रसञ्जनम् ।  
   दीधितिः

 अन्यथा धूमादौ अव्याप्तेः । साध्यतावच्छेदकसंबन्धेन साध्याभाववति कालादौ वृत्तिमन्मात्रस्यैव वृत्तेः व्यभिचारिण्यतिव्याप्तिप्रसङ्गो वा । तथा च सत्तादिसाध्यके संयोगेन समवायेन वा हेतावव्याप्तिः । साध्याभाववति तेन संबन्धेन वृत्तेरप्रसिद्धेः ।  
   गादाधरी  
   
 धूमादावव्याप्तेरिति (पृ.703) । वन्हिमन्मात्रसमवेतघटादौ वर्तमानस्य निर्वन्हिसमवेतत्वाभावस्य तत्रासत्त्वादिति भावः ।  
 एतच्च यत्किंचित्संबन्धावच्छिन्नतादृशवृत्तित्वत्वसमनियतप्रतियोगिताकाभावनिवेशाभिप्रायेण । अन्यथा निर्वह्निसंयुक्तत्वादिसाधारणतादृशवृत्तित्वत्वं प्रति तथाविधाभावप्रतियोगिताया अव्यापकत्वात् तस्य लक्षणाघटकतया वृत्तिमन्मात्रस्यैव साध्याभावाधिकरणकालादौ वृत्तेः निर्वह्निवृत्तित्वसामान्याभावस्य व्यधिकरणधर्मावच्छिन्नप्रतियोगिताकस्यैव वृत्तिमद्वृत्तित्वात् अव्याप्त्यसंगतेः । अत एव संबन्धमनिवेश्य तादृशाधिकरणवृत्तित्वत्वसमनियतप्रतियोगिताकाभावनिवेशपक्षे दूषणान्तरमाह साध्यतावच्छेदकसंबन्धेनेति (पृ.703) । एतच्च कालिकसंबन्धावच्छिन्नसाध्याभावस्य कालादावसत्त्वेऽपि तस्य यथाविवक्षितसाध्याभावसमुदायवत्त्वमक्षतमेवेति सूचनाय । कालादौ (पृ.703) इति \`आदि'पदात् विषयितासंबन्धेन वस्तुमात्रसंबन्धिनः ईश्वरज्ञानादेः परिग्रहः । व्यभिचारिणीत (पृ.703) । यत्साध्यके वृत्तिमन्मात्राधिकरणस्य कालादेः विवक्षितसाध्याभावकूटवत्त्वं तादृशब्यभिचारिहेतावित्यर्थः । \</124\>  
\<125\> (साध्याभावे साधनसमानाधिकरणविशेषणान्नपूर्वोक्तदोषा इत्याक्षेपः ।)  
   दीधितिः

 साधनसमानाधिकरणत्वेन साध्याभावा विशेषणीया इति चेत् विशेष्यन्ताम् ।  
   गादाधरी

 द्रव्यत्वसाधनके द्रव्यवृपृथिवीत्वान्यतराभावशुद्धद्रव्यत्वाभावयोः, वायुत्वादिहेतुके रूपाद्यात्मकसाध्याभावस्य सत्त्वादिसाध्यके संयोगेन समवायेन वा यत्र हेतुः तत्र सत्तात्वावच्छिन्नाभावस्य च साधनवदवृत्तित्वात् साधनसमानाधिकरणत्वेन अभावे विशेषिते न तानभावानादाय उक्तस्थलेषु अतिव्याप्त्यव्याप्तिप्रसञ्जनसंभव इत्याशङ्कते---साधेति । सद्धेतौ व्यधिकरणधर्मावच्छिन्नाभावानामेव साधनसमानाधिकरणतया तादृशाभावकूटाधिकरणं जगदेव । व्यभिचारिणि च साध्यतावच्छेदकावच्छिन्नसाध्याभावस्यापि तथात्वात् तादृशाभावकूटाधिकरणं निः साध्यमेव ।  
 साधनसामानाधिकरण्योपलक्षिताभावाधिकरणत्वमेव निवेश्यम् । न तु तद्विशिष्टाधिकरणत्वम् । तेन व्यतिरेकिणि हेतौ तद्विशिष्टाधिकरणवृत्तित्वाभावस्य वृत्तिमदृत्तित्वसंभवेऽपि नाव्याप्तिः ।  
 साधनसमानाधिकरणत्वं साधनतावच्छेदकसंबन्धेन साधनतावच्छेदकविशिष्टवद्वृत्तित्वम् । तेन द्रव्यत्वादेः कालिकसंबन्धेन अधिकरणे स्पन्दादौ, सत्ताधिकरणे गुणादौ च द्रव्यत्वपृथिवित्वान्तरत्वावच्छिन्नाभावस्य सत्त्वेऽपि द्रव्यत्वपृथिवीत्वोभयादिसाध्यके च नातिव्याप्तिः ।  
 न च - सत्तायां साध्याभावकूटवद्वगुणादिवृत्तित्वसत्त्वात् विशिष्टसत्त्वे तदभावस्य दुर्लभतया नोपदर्शितसाध्यके विशिष्टसत्त्वे अतिव्याप्तिप्रसक्तिरिति - वाच्यम् ।  
 संयोगे साध्ये संयोगेन घटादिहेतौ संयोगत्वावच्छिन्नसंयोगाभावस्य उत्पत्तिकालावच्छेदेन साधनवति वृत्तेः व्याप्यवृत्तित्वविशिष्टस्य अधिकरणे गुणादौ संयोगेन वृत्तेरप्रसिद्ध्या अव्याप्तिः ।  
 \`संयोगो सत्त्वात्' इत्यादौ जगत एवं संयोगाभाववत्त्वेन अतिव्याप्तेर्वारणाय व्याप्यवृत्तित्वविशिष्टाभाववत्तानिवेशनस्य आवश्यकत्वात् इत्यतः अनवच्छिन्नैव वृत्तिरत्र प्रवेश्या । \</125\>  
\<126\> (साध्याभावे साधनसमानाधिकरणत्वविशेषणे सत्तावान् जातेरित्यत्र अव्याप्तिवारणमशक्यमित्याक्षेपः ।)  
   गादाधरी

 अथ साधनसमानाधिकरणत्वेन साध्याभावे विशेषितेऽपि \`सत्तावान् जातेः' इत्यादौ अव्याप्तिवारणमशक्यमेव । प्रत्येकं साधनसमानाधिकरणाभ्यां द्रव्यत्वविशिष्टसत्ताभाव-द्रव्यान्यत्वविशिष्टसत्ताभावाभ्यां घटिताभावसमुदायस्य सामान्यादावेव सत्त्वात् तत्र च हेतुतावच्छेदकसंबन्धेन वृत्तेरप्रसिद्धेः ।  
 यत्तु---द्रव्यत्वादिविशिष्टसत्ताभावप्रतियोगितावच्छेदककोटौ सत्तात्वं न निवेश्यते । द्रव्यत्वादिवैशिष्ट्यमात्रस्यैव तत्प्रतियोगितावच्छेदकत्वसंभवादिति द्रव्यत्वादिसाधारणद्रव्यत्वादिवैशिष्ट्यावच्छिन्नाभावप्रतियोगितायाः सत्तात्वसमनैयत्यविरहात् न तादृशाभावस्य लक्षणघटकता इति समाधानम्, तदति तुच्छम् ।  
 \`द्रव्यत्वविशिष्टसत्तावान् जातेः' इत्यादावपि ईदृशयुक्त्या साध्यतावच्छेदकतादृशविशिष्टसत्तात्वस्य अभावप्रतियोगितानवच्छेदकत्वात् द्रव्यत्वादि वैशिष्ट्यावच्छिन्नाभावस्य च साध्यतावच्छेदकसमनियतप्रतियोगिताकत्वाभावात् व्यधिकरणधर्मावच्छिन्नाभावमादाय अतिव्याप्तेर्दुर्वारतया एतल्लक्षणवादिना गुरुधर्मस्य अभावप्रतियोगितावच्छेदकत्वमतस्य अवलम्बनीयत्वात् ।  
 द्रव्यत्वविशिष्टसत्तात्वादेः प्रतियोगितानवच्छेदकत्वेऽपि \`समवेतवान् जातेः' इत्यादौ समवायेन एतद्रूपान्यत्वविशिष्टाभावतद्रूपान्यत्वविशिष्टाभावादीनां समवेतत्वसमनियत - प्रतियोगिताकतया प्रत्येकं साधनसमानाधिकरणतया च तद्घटितकूटाधिकरणे सामान्यादौ हेतुतावच्छेदकसंबन्धेन वृत्तेरप्रसिद्ध्या अव्याप्तिवारणासंभवात् ।  
 एवं विशिष्टस्य अतिरिक्ततामतावलम्बनात् दर्शिंतविशिष्टाभावानां साध्यतावच्छेदकसमनियतप्रतियोगिताकत्वविरहोपपादनेन समाधानमपि हेयम् । उक्तस्थल एव द्रव्यत्वतदन्यसमवेतोभय - गुणत्वतदन्यसमवेतोभय - कर्मत्वतदन्यसमवेतोभयाभावानां साध्यतावच्छेदकसमवेतत्वसमनियतप्रतियोगिताकानां प्रत्येकं साधनसमानाधिकरणानां समुदायवति सामान्यादौ समवायेन वृत्तेरप्रसिद्ध्या अव्याप्तेः तावतापि वारणसंभवात् ।  
 न च - यादृशसाध्याभावस्तोमाधिकरणं साधनाधिकरणं तादृशस्तोमाधिकरणवृत्तित्वाभावस्य विवक्षितत्वात् उक्ताभावसमुदायाधिकरणतायाः साधनवति असंभवात् न तत्समुदायस्य लक्षणघटकता इति नाप्रसिद्धिरिति - वाच्यम् ।  
 एवं सत्यपि तादृशविशिष्टाभावाद्येकतव्यधिकरणधर्मावच्छिन्नसाध्याभावस्तोमस्य तादृशस्य अधिकरणे केषांचित् वृत्तिमतामवृत्तेः साधनस्य च वृत्तेः अव्याप्तितादवस्थ्यात् ।  
 एतादृशविवक्षानुसरणे \`भूतत्वमूर्तत्वान्यतराभाववान् स्पर्शवदन्यत्वात्' इत्यत्र भूतत्वमूर्तत्वोभयघटितसाध्याभावकूटवतिहेतोरवृत्तितया वक्ष्यमाणातिव्याप्तेः असङ्गतिप्रसङ्गाच्च । साधनवतो निस्स्पर्शस्य कस्यचिदपि तादृशोभयघटितस्तोमाधिकरणत्वविरहेण तादृशस्तोमस्य लक्षणाघटकत्वात् प्रतियोगितायां साध्यतावच्छेदकव्याप्यत्वविशेषणवैयर्थ्यापत्तेश्च । \`पृथिवी द्रव्यत्वप्रकारकप्रमाविषयत्वात्' इत्यादौ जलावृत्तित्वतेजोऽवृत्तित्वावच्छिन्नाभावघटितकूटवत्त्वस्य कस्यचिदपि साधनवति असत्त्वेन तादृशकूटस्य लक्षणाघटकत्वात् यादृशकूटवत्त्वं साधनवतः तद्वदवृत्तित्वाभावस्य साधनेऽसंभावितत्वात् अतिव्याप्त्यनवकाशात् इति चेत्--- \</126\>  
\<127.1\> (तादृशाक्षेपसमाधानम् ।)  
   गादाधरी

अत्राहुः---  

साध्यतावच्छेदकावच्छिन्नसाध्यवद्वृत्तिसमानाधिकरणधर्मावच्छिन्नाभावभिन्नत्वेन साध्याभावविशेषणात् उपदर्शितविशिष्टाभावनिरासः ।  
 \`गुणकर्मान्यत्वविशिष्टसत्तावान् जातेः' इत्यादौ विशिष्टसत्तात्वाद्यवच्छिन्नसत्ताद्यभावस्य संग्रहाय अवच्छिन्नान्तम् । वृत्तिः निरवच्छिन्ना ग्राह्या । अन्यथा \`संयोगी सत्त्वात्' इत्यादौ संयोगत्वावच्छिन्नसंयोगाद्यभावस्य साध्यवद्वृत्तितया व्यधिकरणधर्मावच्छिन्नाभावस्यैव लक्षणघटकत्वेन अतिव्याप्त्यापत्तेः ।  
 सद्धेतौ साधनसमानाधिकरणस्य साध्यवद्वृत्त्यन्यस्य अप्रसिद्धेः समानाधिकरणधर्मावच्छिन्नेति । तथा च व्यधिकरणधर्मावच्छिन्नसाध्याभाव एव विशिष्टभेदप्रसिद्धिः ।  
 प्रमेयसाध्यकस्थले घटत्वपटत्वोभयाद्यवच्छिन्नप्रमेयसामान्याभावस्य गगनत्वाद्यवच्छिन्नगगनाभावाभिन्नस्य संग्रहाय साध्यतावच्छेदकव्यापकत्वेन समानाधिकरणधर्मस्य अवश्यं निवेशनीयतया घटत्वादिरूपाभावप्रतियोगितावच्छेदकघटत्वाभावत्वादेश्च अभावत्वाव्यापकत्वेन घटत्वादौ विशिष्टमेदस्य अक्षतत्वात् एतद्विशेषणेन तद्व्यावृत्तेः । \</127.1\>  
\<127.2\> (तादृशाक्षेपसवाधानम् ।)  
   गादाधरी  
   
 न च - वाच्यत्वादिसाध्यकस्थले घटत्वाद्यवच्छिन्नवाच्यत्वाद्यभावस्य संयोगादिव्यधिकरणसंबन्धावच्छिन्नवाच्यत्वत्वावच्छिन्नवाच्यत्वाद्यभावाभिन्नतया साध्यतावच्छेदकव्यापकसमानाधिकरणधर्मावच्छिन्नप्रतियोगिताकत्वम् अक्षतमिति तत्संग्रहाय समानाधिकरणसंबन्धावच्छिन्नत्वस्यापि समानाधिकरणधर्मावच्छिन्नाभावप्रतियोगित्वविशेषणताया आवश्यकत्त्वात् प्रमेयसाध्यकस्थलीयोक्ताभावस्य व्यधिकरणसंबन्धावच्छिन्नागगनाद्याभावाभिन्नत्वेऽपि प्रतियोगितावच्छेदकधऱ्मे साध्यतावच्छेदकव्यापकत्वविशेषणमन्तरेणैव विशिष्टभिन्नत्वम् अव्याहतमेवेति - वाच्यम् ।  
 एवमपि गगनत्वादिना प्रमेयसामान्याभावस्य समानाधिकरणधर्मतादृशसंबन्धावच्छिन्नप्रतियोगिताकतया उक्ताभावस्य तदभिन्नत्वेन तत्र विशिष्टभेदनिर्वाहाय तादृशविशेषणस्य आवश्यकत्वात् । समानाधिकरण-संबन्धावच्छिन्नत्वविशेषणं परित्यज्य साध्यतावच्छेदकसंबन्धावच्छिन्नत्वं प्रतियोगितायां निवेश्य तत्कार्यस्य साध्यतावच्छेदकव्यापकत्वरूपप्रतियोगितावच्छेदकविशेषणसार्थकत्वस्य च उपपादनसंभवाच्च । साध्यवद्वृत्तिः तादृशाभावश्च उभयत्वादिना साध्याभाव एव प्रसिद्ध इति न काचिदनुपपत्तिरिति । \</127.2\>  
\<128.1\> (साधनसमानाधिकरणत्वविशेषणे स्थलान्तरयोरपि अव्याप्त्यतिव्याप्त्योरभाव इति निरूपणम् ।)  
   गादाधरी

 एतेन \`नीलरूपघटत्वोभयाभाववान् नीलघटान्यत्वात्' इत्यादौ साधनसमानाधिकरणं पटीयनीलरूपं घटत्वं च न घट इति तादृशनीलरूपघटत्वात्मकसाध्याभावघटितक्टाधिकरणाप्रसिद्ध्या अव्याप्तिरित्यपि निरस्तम् । तादृशाभावे उक्तभेदासत्त्वेन व्यधिकरणधर्मावच्छिन्नाभावस्यैव लक्षणघटकत्वात् ।  
 एवं घटवृत्तित्वविशिष्टाकाशाभावादेरभावे साध्ये मेयत्वादिहेतौ साध्याभावस्य विशिष्टाकाशाभावादेः आकाशाभावानतिरिक्ततया जगत एव साध्याभावक्टाधिकरणतापत्या अतिव्याप्तिरिति साध्याभावत्वविशिष्टाधिकरणत्वमेव विवक्षणीयम् । तथा च पटे घटवृत्तित्वविशिष्टाकाशाभावाभावो नास्तीत्यादिप्रत्ययाभावात् पटादेः न तादृशविशिष्टाभावाधिकरणत्वमिति न दोषः ।  
 एवं च साधनाधिकरणेऽपि साध्याभावत्वेन वृत्तिर्विवक्षणीया । अन्यथा जातिमदन्यत्वविशिष्टाकाशाभावस्य अभावे साद्ये समवायेन हेतौ साधनसमानाधिकरणाकाशाभावस्य साध्याभावत्वविशिष्टस्य अधिकरणे सामान्यादौ समवायेन वृत्तेरप्रसिद्धत्वात् अव्याप्त्यापत्तेः तादृशविवक्षयाप्युक्तोभयाभावसाध्यकस्थले अव्याप्तिवारणं संभवति । प्रत्येकाधिकरणे उभयाभावाभावत्वेन अवृत्तेः । \</128.1\>  
\<128.2\> (साधनसमानाधिकरणत्वविशेषणे स्थलान्तरयोरपि अव्याप्त्यतिव्याप्त्योरभाव इति निरूपणम् ।)  
   गादाधरी

 वस्तुतः घटवृत्तित्वविशिष्टाकाशाभावाद्यभावः घटत्वाद्यभावसमनियततया तवभिन्न इति घटत्वादिरपि तदभावः । इत्थं च तद्घटितक्टाधिकरणता न जगत इति दर्शितातिव्याप्त्यनवकाशात् साध्याभावत्वविशिष्टाधिकरणत्वविवक्षणमफलम् । साध्याभावत्वेन साधनवदवृत्तित्वं तु साध्याभावत्वविशिष्टाधिकरणत्वाविवक्षणेऽपि \`घटान्यत्वविशिष्टद्रव्यत्वाभाववान् घटत्वात्' इत्यत्र साध्याभावस्य द्रव्यत्वस्य द्रव्यत्वत्वादिना साधनसमानाधिकरणतया द्रव्यस्यैव तद्घटितक्टाधिकरणत्वेन अव्याप्तेर्वारणाय निवेश्यमेव ।  
 न च - एवमपि पृथिव्यन्यत्वविशिष्टद्रव्यत्ववत् द्रव्यत्वात्' इत्यादौ साध्यतावच्छेदकविशिष्टवदवृत्त्योः प्रत्येकं साधनसमानाधिकरणयोः घटान्यत्वविशिष्टद्रव्यत्वाभाव घटेतरपृथिव्यन्यत्वविशिष्टद्रव्यत्वाभावयोः अधिकरणं गुणाद्येव इति अतिव्याप्तिः दुर्वारैव इति---वाच्यम् । विशिष्टस्य अतिरिक्ततापक्षमवलम्ब्यैव तादृशातिप्रसङ्गस्य समाधातुं शक्यत्वात् इति । \</128.2\>  
\<129\> (साधनसमानाधिकरणत्वनविशेषणेऽपि स्थलविशेषे अतिव्याप्त्या लक्षणस्य दुष्टतोपपादनम् ।)  
   दीधितिः  
   
 तथापि भूतत्वमूर्तत्वयोः अन्यतरत्वेन अभावे साध्ये स्पर्शवदन्यत्वादौ अतिव्याप्तिः, तादृशसाध्याभावसमुदायवति पृथिव्यादौ तस्य अवृत्तेः ।  
   गादाधरी

 भूतत्वमूर्तत्वयोरिति (पृ.736) । उभयत्वावच्छिन्नाभावस्य साध्यत्वे हेतोः व्यभिचारित्वाभावात् अन्यतरत्वावच्छिन्नाभावस्य साध्यतानुसरणम् । पृथिव्यादाविति (पृ.736) । आकाशे भूतत्वस्य मनसि च मूर्तत्वस्य साधनसमानाधिकरणतया आकाशस्य मनसः प्रत्येकं तदुभयानधिकरणत्वेन साध्याभावसमुदायानधिकरणत्वात् इति भावः । आदिशब्दात् \`भूतभेदमूर्तबेदान्यतराभाववान् भूतमूर्तान्यतरत्वात्' इत्यादौ भूतभेदमूर्तभेदात्मकसाध्याभावघटितसमुदायवति कालदिगादौ हेतोरवृत्त्या अतिव्याप्तेः परिग्रहः । \</129\>  
\<130.1\> (पूर्वोक्तसकलदोषवारकपरिष्कारप्रदर्शनपूर्वकं \`किञ्च' इत्यादिदीधित्यवतरणम् ।)  
   दीधितिः

 किञ्च महाकालान्यत्वादिसाध्यके व्यभिचारिणि कालिकविशेषणताविशेषेण हेतौ अतिव्याप्तिः । तादृशसाध्याभावसमुदायवति महाकाले तेन संबन्धेन वृत्तिमन्मात्रस्यैव वृत्तेः ।  
   गादाधरी

 ननु साधनाधिकरणे येषां परस्परमैकाधिकरण्यं तत्समुदायस्य विवक्षितत्वात् नायं दोषः । भूत्तवमूर्तत्वाद्योः प्रत्येकं साधनसमानाधिकरणत्वेऽपि साधनवति परस्परमैकाधिकरण्याभावेन तदुभयधटितकूटस्य लक्षणाघटकत्वात् तदेकतरघटितकूटस्यैव तथात्वात् तद्वति च हेतोः वृत्तेः प्रतियोगितायां साध्यतावच्छेदकव्याप्यत्वविशेषणं त्याज्यमेव ।  
 एवं च विशिष्टस्य अनतिरिक्तत्वेऽपि \`पृथिव्यन्यद्रव्यत्ववत् द्रव्यत्वात्' इत्यादौ न उक्तरीत्या अतिव्याप्तिसंभवः । उक्तविशिष्टाभावानां साधनवति द्रव्यादौ ऐकाधिकरण्याभावात् ।  
 एवं तादृशकूटाधिकरणपृथिव्यादिवृत्तित्वस्य द्रव्यवृत्तित्वत्वादिना योऽभावः, तस्यापि तादृशवृत्तित्वत्वव्यापकप्रतियोगिताकयावदभावान्तर्गततया तद्वत्त्वविराहादपि उक्तहेतौ नातिव्याप्तिसंभवः । \</130.1\>  
\<130.2\> (पूर्वोक्तसकलदोषवारकपरिष्कारप्रदर्शनपूर्वकं \`किञ्च' इत्यादिदीधित्यवतरणम् ।)  
   गादाधरी

 न च - द्रव्यवृत्तित्वत्वावच्छिन्नाभावप्रतियोगिताया आकाशादिवृत्तित्वसाधारणतया तादृशवृत्तित्वत्वाव्याप्यत्वात् न तादृशाभावो लक्षणघटक इति-वाच्यम् ।  
 साधनसमानाधिकरणत्वस्य साध्याभावविशेषणतापक्षे प्रतियोगितायां तादृशवृत्तित्वत्वव्याप्यत्वविशेषणव्यावृत्यभावेन तादृशविशेषणस्य परित्याज्यत्वात् । \`वन्हिमान् धूमात्' इत्यत्र आलोकाद्यवृत्तित्वरूपेण निर्वन्हिवृत्तित्वाभावस्य प्रतियोगिताया आलोकादिनिष्ठपर्वतादिवृत्तिसाधारणं साधनसमानाधिकरणसाध्याभावकूटाधिकरणवृत्तित्वत्वं प्रति अव्यापकतयैव तादृशाभावव्यावर्तनात् । साधनाधिकरणे साध्याभावत्वेन वृत्तेः विवक्षितत्वादेव भूतत्वमूर्तत्वयोः उभयत्वेन अभावे साध्ये स्पर्शवदन्यत्वादौ द्रव्यवृत्तित्वाभावमादाय न दोषः ।  
 व्यासज्यवृत्तिधर्मानवच्छिन्नत्वेन प्रतियोगिताविशेषणात् पर्वतसंयुक्तत्व-पर्वतान्यसंयुक्तत्वोभयत्वाद्यवच्छिन्नाभावस्य पर्वतासंयुक्तघटादौ वर्तमानस्य धूमादावसत्त्वेऽपि न क्षतिः । प्रतियोगितायां तादृशवृत्तित्वत्वव्याप्यत्वविशेषणेऽपि तादृशाभावमादाय अव्याप्तेः आवश्यकतया एतद्विशेषणस्य तद्विशेषणसत्त्वेऽपि आवश्यकत्वात् । \</130.2\>  
\<130.3\> (पूर्वोक्तसकलदोषवारकपरिष्कारप्रदर्शनपूर्वकं \`किञ्च' इत्यादिदीधित्यवतरणम् ।)  
   गादाधरी

 चरमाभावप्रतियोगितायां तादृशवृत्तित्वत्वव्याप्यत्वविशेषणत्यागे यत्किञ्चित्साधनाधिकरणवृत्तिसाध्याभावसमुदायाविवक्षणेऽपि प्रथमाभावप्रतियोगितायां साध्यतावच्छेदकव्याप्यत्वविशेषणं परित्याज्यमेव । \`पृथिवी द्रव्यत्वप्रकारकप्रमाविषयत्वात्' इत्यादौ जलाद्यसमवेतत्वावच्छिन्नाभावकूटवत्त्वस्य साधनवति असत्त्वेऽपि तादृशाभावकूटवत्सामान्यादिवृत्तित्वत्वव्यापकप्रतियोगिताकयावदभावान्तर्गतानां पृथिव्यन्यवृत्तित्वत्वावच्छिन्नाभावानामेव वृत्तिमद्वृत्तीनां हेतौ असत्त्वेन अतिव्याप्त्यनवकाशात् । \</130.3\>  
\<130.4\> (पूर्वोक्तसकलदोषवारपरिष्कारप्रदर्शनपूर्वकं \`किञ्च' इत्यादिदीधित्यवतरणम् ।)  
   गादाधरी

 एवं \`सत्तावान् जातेः' इत्यादौ विशिष्टसत्तात्वावच्छिन्नाभावघटितकूटाधिकरणसमवेतत्वाप्रसिद्धिनिबन्धनाव्याप्तिवारणायोपात्तसाध्यवद्वृत्तिसाध्यतावच्छेदकव्यापकसमानाधिकरणधर्मावच्छिन्नाभावभिन्नत्वरूपसाध्याभावविशेषणस्थले साध्याभावप्रतियोगितायां साध्यावद्वृत्त्यभावीयसमानाधिकरणधर्मावच्छिन्नप्रतियोगिताभिन्नत्वं निवेश्य व्यधिकरणधर्मावच्छिन्नाभावीयगगनादिनिष्ठप्रतियोगिताभिन्नव्यधिकरणधर्मावच्छिन्नप्रतियोगितामादायैव व्यधिकरणधर्मावच्छिन्नसाध्याभावसंग्रहे समानाधिकरणधर्मे साध्यतावच्छेदकव्यापकत्वस्य अनिवेशनीयतया अभावसाध्यकस्थले साध्यतावच्छेदकन्यूनवृत्तिघटत्वाभावत्वाद्यवच्छिन्नप्रतियोगितायां साध्यवद्वृत्त्यभावीयसमानाधिकरणधर्मावच्छिन्नप्रतियोगिताभिन्नत्वाभावेन घटत्वाद्यात्मकाभावव्यावर्तनात् साध्याभावप्रतियोगितायां साध्यतावच्छेदकव्यापकत्वविशेषणमपि परित्यजनीयम् । उक्तरीत्यापि \`पृथिव्यन्यद्रव्यत्ववत् द्रव्यत्वात्' इत्यादौ धटान्यत्वविशिष्टद्रव्यत्वाद्यभावक्टस्य हेतुमति असत्त्वेऽपि घटान्यवृत्तित्वत्वादिना गुणादिवृत्तित्वाद्यभावमादाय अतिव्याप्तिः वारणीया इत्यतो दोषान्तरमाह---किंचेति (पृ.738) । \</130.4\>  
\<131.1\> (मतान्तरेण \`किंच' इत्यादिदीधितिग्रन्थावतरणम् ।)  
   गादाधरी

 केचित्तु - ननु स्ववृत्तिसाधनसमानाधिकरणसाध्याभावसमुदायाधिकरणं यद्यत्साधनाधिकरणं तद्वृत्तिसाध्याभावसमुदायाधिकरणं यद्यत्स्वं तदेव \`साध्याभावसमुदायधिकरणे' त्यनेन विवक्षितम् । सद्धेतौ तादृशं स्वं जगदेव । वन्ह्यधिकरणमहानसादिनिष्ठानां निर्वन्हिह्रदादिनिष्ठानां च धूमादिसमानाधिकरणसाध्याभावानां व्यधिकरणधर्मांवच्छिन्नप्रतियोगिताकानां समुदायवत् यद्यत् साधनाधिकरणं तद्वत्तितादृशसमुदायवत्त्वस्य महानसादौ साध्यवति साध्यशून्ये च ह्रदादौ सत्त्वात् । अतो लक्षणसमन्वयः । \`भूतत्वमूर्तत्वान्यतराभाववान्, स्पर्शवदन्यत्वात्' इत्यादौ तादृशं स्वं-गगनं मनश्च । गगनवृत्तिभूतत्वघटितसाध्याभावसमुदायाधिकरणत्वस्य गगनरूपसाधनाधिकरण एव मनोवृत्तिमूर्तत्वघटितसाध्याभावसमुदायाधिकरणत्वस्य मनस्येव सत्त्वेन निरुक्तसाधनाधिकरणवृत्तिसाध्याभावसमुदायाधिकरणत्वस्य तत्र तत्र सत्त्वात् । \</131.1\>       \<131.2\>
(मतान्तरेण \`किंच' इत्यादिदीधितिग्रन्थावतरणम् ।)  
   गादाधरी

 स्ववृत्तिसाध्याभावे साधनसमानाधिकरणत्वविशेषणानुपादाने वन्ह्यादिशून्यह्रदादिनिष्ठसमानाधिकरणधर्मावच्छिन्नसाध्याभावसमुदायाधिकरणत्वस्य साधनाधिकरणेऽसत्त्वात् साध्यवदेनव तादृशं स्वम् । तद्वृत्तित्वाभावस्य वृत्तिमद्वृत्तेः हेतौ असत्त्वात् अव्याप्तिः । अतः तत्र तद्विशेषणप्रवेशः । \</131.2\>  
\<131.3\> (मतान्तरेण \`किंच' इत्यादिदीधितिग्रन्थावतरणम् ।)  
   गादाधरी

 प्रथमसमुदायपदादाने \`भूतत्वमूर्तत्वानयतराभाववान्, स्पर्शवदन्यत्वात्' इत्यादौ गगनं मनश्च न तादृशं स्वम् । तद्वृत्तिव्यधिकरणधर्मावच्छिन्नाभावाधिकरणमनोगगननिष्ठभूतत्वमूर्तत्वघटितसाध्याभावसमुदायाधिकरणत्वस्य गगनमनसोः प्रत्येकमसत्त्वात् । किन्तु पृथिव्यादिचतुष्कमेव तथाविधं स्वम् । तद्वृत्तित्वाभावस्य हेतौ सत्त्वात् अतिव्याप्तिः । अतः तदुपादानम् । \</131.3\>  
\<131.4\> (मतान्तरेण \`किंच' इत्यादिदीधितिग्रन्थावतरणम् ।)  
   गादाधरी

 \`धूमवान् वन्हेः' इत्यादावपि पर्वतादेः स्ववृत्तिसाध्याभावक्टाधिकरणमहानसादिरूपसाधनाधिकरणवृत्तिसाध्याभावकूटाधिकरणतया जगदेव तादृशं स्वं स्यात् । अतो यद्यदिति । तथा च पर्वतादिवृत्तिसाध्याभावाधिकरणं यद्यत्साधनवदयोगोलकादेरपि तदन्तर्गततया तद्वृत्तिसमानाधिकरणधर्मावच्छिन्नाभावघटितसाध्याभावक्टस्य पर्वतादावसत्त्वात् तादृशं स्वं धूमादिशून्यमेवेति नातिव्याप्तिः । \</131.4\>  
\<131.5\> (मतान्तरेण \`किंच' इत्यादिदीधितग्रन्थावतरणम् ।)  
   गादाधरी

 \`यद्यत्साधनाधिकरणम्' इत्यनुक्त्वा \`यद्यधिकरणम्' इत्येतावदुक्तौ \`भूतत्वमूर्तत्वान्यतराभाववान्, स्पर्शवदन्यत्वात्' इत्यादौ गगनादिवृत्तिसाध्याभावकूटाधिकरणं यद्यत् पृथिव्यादेरपि तदन्तर्गततया तद्वृत्तिमूर्तत्वादिघटितकूटस्य गगनादावसत्त्वात् तादृशं स्वं न गगनादिकं भवेत् । अपि तु पृथिव्यादिकमेव इति अतिव्याप्तिः । अतः साधनाधिकरणत्वनिवेशः । पृथिव्यादेः तत्र साधनानधिकरणत्वात् न दोषः । \</131.5\>  
\<131.6\> (मतान्तरेण \`किंच' इत्यादिदीधितग्रन्थावतरणम् ।)  
   गादाधरी

 \`धूमवान् वह्नेः' इत्यादौ अयोगोलकादिनिष्ठव्यधिकरणधर्मावच्छिन्नसाध्याभावाधिकरणत्वस्य पर्वतादौ सत्त्वात् जगदेव तादृशं स्वं स्यादिति चरमसमुदायपदोपादानम् । पूर्वत् तादृशं यद्यत्स्वं तावदन्यतमवृत्तित्वत्वव्यापकप्रतियोगिताकाभावो विवक्षणीयः । अतो नातिव्याप्तिः असम्भवो वा इत्यतो दोषान्तरमाह---किंचेति इत्याहुः । \</131.6\>  
\<132.1\> (\`महाकालान्यः घटात्' इत्यत्र अतिव्याप्त्युपपादनम् ।)  
   गादाधरी

 महाकालेति (पृ.738) । कालान्यत्वसाध्यके कालिकविशेषणताविशेषेण हेतौ साध्यसामानाधिकरण्यविशेषणेन अतिव्याप्तिवारणसम्भवात् महाकालभेदसाध्यकानुसरणम् ।  
 यद्यपि महाकालत्वसाध्के अतिव्याप्तिः संभवति । वृत्तिमन्मात्र एव महाकालातिरिक्तकालवृत्तित्वस्यापि सत्त्वात् । तथापि साध्यतावच्छेदकावच्छिन्नव्यापकतावच्छेदकरूपावच्छिन्नाभावघटितवक्ष्यमाणलक्षणे तत्तत्कालमात्रवृत्तितत्तत्कालाबृत्तित्वावच्छिन्नाभावकूटाधिकरणाप्रसिद्ध्या नातिव्याप्तिः ।  
 साधनाधिकरणे सम्भवदैकाधिकरण्यकसाध्याभावसमुदायाधिकरणत्वस्य प्रयोजनान्तरानुरोधेन निवेशे तादृशाप्रसिद्धिविरहेऽपि साधनाधिकरणीभूतखण्डकालव्यक्तिविशेषावृत्तित्वावच्छिन्नाभावघटिततादृशकूटाधिकरणतत्कालवृत्तित्वाभावस्य तत्कालावृत्तौ वृत्तिमति वर्तमानस्य साधने अभावात् नातिव्याप्तिरिति अग्रिमस्य \`एतेन' इत्यादेः असङ्गतिरिति एकमात्रविपक्षकानुसरणम् ।  
 आदिपदात् महाकालत्वाभावादिपरिग्रहः । अवृत्तिहेतौ साध्यसामानाधिकरण्यविशेषणेन अतिव्याप्तिवारणसंभवात् व्यभिचारिणि (पृ.738)इति । वृत्तिमत्त्वमात्रमत्र विवक्षितम् । तन्मात्रस्यैव व्यावर्तकत्वात् । \</132.1\>  
\<132.2\> (\`महाकालान्यः घटात्' इत्यत्र अतिव्याप्त्युपपादनम् ।)  
   गादाधरी

 समवायादिना द्रव्यत्वहेतुके तादृशसंबन्धेन महाकालवृत्तित्वत्वावच्छिन्नाभावस्य वृत्तिमति घटत्वादौ वृत्तेः हेतौ अवृत्तेः नातिव्याप्तिसंभव इति कालिकसंबन्धावच्छिन्नहेतुताकानुसरणम् ।  
 इदमुपलक्षणम् । ईश्वरज्ञानान्यत्वादिसाध्यके विषयितासंबन्धेन हेतुमात्रे साध्याभावसमुदायवति ईश्वरज्ञानादौ तेन संबन्धेन वस्तुमात्रस्यैव वृत्तेः अतिव्याप्तिर्द्रष्टव्या ।  
 एतेन वृत्तिमद्वृत्तित्वविशेषणस्थले वृत्तिमदवृत्तित्ववृत्तित्वत्वव्यापकप्रतियोगिताकत्वोभयाभावस्य वृत्तिमदवृत्तित्वसाध्यवद्वृत्तित्वप्रतियोगिकत्वोभयाभावस्य वा निवेशे महाकालवृत्तित्वस्य समानाधिकरणधर्मावच्छिन्नाभावे चरमदलाभावेन उभयाभावसत्त्वेऽपि न निस्तारः ।  
 एवं यथाश्रुते घटत्वादिसाध्यके व्यभिचारिणि संयोगेन हेतौ साध्याभाववति संयुक्तमात्रस्यैव संयुक्तत्वात् एतद्रूपत्वादिसाध्यके व्यभिचारिणि समवायेन हेतौ समवेतमात्रस्यैव एतद्रूपाद्यतिरिस्तसमवेतत्वात् अतिव्याप्तिरित्यपि द्रष्टव्यम् । \</132.2\>  
॥ इति कूटघटितलक्षणम् ॥  
\<133\> (पृच्छलक्षणावतरणम् ।)  
   दीधितिः


एतेन---साध्यतावच्छेकावच्छिन्नव्यापकतावच्छेदकरूपावच्छिन्नप्रतियोगिताकव्याप्यवृत्तिस्वसमानाधिकरणयावदभावाधिकरणवृत्तित्वाभावाः यावन्तः वृत्तिमद्वृत्तयः तद्वत्त्वं व्याप्तिः । केवलान्वयिनः संयोगाद्यभावस्य अभावाः संयोगादयः न व्याप्यवृत्तयः । एवं साध्यस्य गुणसामान्यस्य अभावः द्रव्यत्वाधिकरणे उत्पत्तिकालावच्छेदेन वर्तमानोऽपि न व्याप्यवृत्तिः । उक्तरूपावच्छिन्नप्रतियोगिताकाः क्वचिदप्रसिद्ध्यादि संपादकाः पुनरभावाः न हेतुत्वाभिमतसमानाधिकरणाः । उक्तसमुदायाधिकरणवृत्तित्वतदभाववृत्तिमद्वृत्तित्वानि पूर्वोक्तरीत्या प्रत्येतव्यानि---इत्यादिकम् अपास्तम् ।  
   गादाधरी


साध्यतावच्छेदकावच्छिन्नव्यापकतावच्छेदकरूपावच्छिन्नाभावकूटाधिकरणत्वस्य नानाविपक्षकस्थले अप्रसिद्धावपि साधनसमानाधिकरणतादृशाभावकूटाधिकरणत्वस्य नाप्रसिद्धिरिति साधनसमानाधिकरणत्वविशेषणपक्षे तादृशाभावकूटाधिकरणतागर्भमेव लक्षणं सम्यक् । साध्यतावच्छेदकव्यापकतापेक्षया साध्यतावच्छेदकावच्छिन्नव्यापकतावच्छेदकत्वस्य गुरुत्वेऽपि साध्यतावच्छेदकव्यापकप्रतियोगिताकाभावघटितलक्षणे \`सत्तावान् जातेः' इत्यादौ विशिष्टसत्ताभावादिवारकोक्तविशेषणनिवेशे महागौरवात् ।  
 विशिष्टस्य अनतिरिक्तत्वे \`पृथिव्यन्यद्रव्यत्ववत् द्रव्यत्वात्' इत्यादौ घटान्यत्वविशिष्टद्रव्यत्वाभावादेरपि साध्यतावच्छेदकावच्छिन्नव्यापकतावच्छेदकरूपावच्छिन्नप्रतियोगिताकतया उक्तदिशा अतिव्याप्तिवारणाय तादृशाभावघटितलक्षणेऽपि साधनवति सम्भवदैकाधिकरण्यकतादृशाभावसमुदायस्य अवश्यं विवक्षणीयतया \`पृथिवी द्रव्यत्वप्रकारकप्रमाविषयत्वात्' इत्यादौ समवायसंबन्धावच्छिन्न-जलासमवेतत्वाद्यवच्छिन्नाभावघटितकूटाधिकरणसामान्यादिवृत्तित्वाभाववत्त्वेऽपि अतिव्याप्तेरनवकाशात् ।  
 साधनवति सम्भवदैकाधिकरण्यविवक्षामन्तरेणैव \`पृथिव्यन्यद्रव्यत्ववत् द्रव्यत्वात्' इत्यादौ घटान्यवृत्तित्वत्वावच्छिन्नाभावमादाय अतिव्याप्तिवारणे उक्तस्थलेऽपि तादृशाभावमादाय अतिव्याप्तिवारणसंभवात् प्रतियोगितायां साध्यतावच्छेदकव्याप्यत्वविशेषणं नोपादेयम् ।  
 यद्यपि साधनवति सम्भवदैकाधिकरण्यककूटनिवेशे द्रव्यत्वविशिष्टसत्ताभाव-द्रव्यान्यत्वविशिष्टसत्ताभावघटितकूटस्य \`सत्तावान् जातेः' इत्यादौ न लक्षणघटकताप्रसक्तिः, तथापि साध्यतावच्छेदकव्यापकप्रतियोगिताकाभावनिवेशे तादृशाभावैकतरव्यधिकरणधर्मावच्छिन्नाभावघटितकूटस्य तथात्वात् अव्याप्तिरिति तदुपेक्षा इति रीत्या सार्वभौमलक्षणपरिष्कारमपि हेतुतावच्छेदकसंबन्धेन वृत्तिमद्यावदधिकरणमहाकालादिमात्रविपक्षकव्यभिचारिणि अतिव्याप्त्यापत्या निराकुरुते---एतनेति (पृ.763) । \</133\>  
\<134\> (साध्यतावच्छेदकेत्यादि विशेषणप्रयोजनम् ।)  
   गादाधरी

 अत्र प्रतियोगितायां अवच्छिन्नान्तविशेषणव्यावृत्तिः \`अभाववान् मेयत्वात्' इत्यत्रेव \`वन्हिमान् धूमात्' इत्यत्रापि बोध्या । यादृशसाध्याभावकूटाधिकरणं साधनवत् तार्णातार्णदहनोभयाभावादिघटितकूटस्यापि तथाविधकूटतया तथाविधोभयादिमद्वृत्तिपदार्थे वर्तमानस्य तादृशकूटाधिकरणवृत्तित्वाभावस्य हेतावसत्त्वात् ।  
 अत्र साध्यतावच्छेदकसंबन्धावच्छिन्नत्वेनापि प्रतियोगिता विशेषणीया । अन्यथा \`वन्हिमान् पर्वतवह्न्यवयवसंयोगात्' इत्यत्र संयोगसंबन्धावच्छिन्नवह्न्यभावसमवायसंबन्धावच्छिन्नवह्न्यभावयोः संभवदैकाधिकरण्याभावेन तदुभयघटितकूटस्य लक्षणाघटकत्वात् अतिव्याप्तिविरहेपि \`वन्हिमान् धूमात्' इत्यादौ साध्यतावच्छेदकसंबन्धातिरिक्तसंबन्धावच्छिन्नाभावकूटस्य उक्तक्रमेण लक्षणघटकतया तद्वति वह्न्यवयवाद्यतिरिक्ते हेतोर्वृत्तेरसम्भवापत्तेः ।  
 व्यापकतापि साध्यतावच्छेदकसंबन्धेन । अन्यथा समवायेन वन्हिसंयोगे साध्ये संयोगेन साध्यव्यापकस्य वह्नेः समवायसंबन्धावच्छिन्नाभावादिघटितकूटाधिकरणवह्न्यवयवातिरिक्तवृत्तौ सद्धेतौ अव्याप्त्यापत्तेः ।  
 इत्थं च संयोगेन संबन्धेन व्यापकताप्रसिद्ध्यर्थं व्यापकताघटकाभावे प्रतियोगिवैयधिकरण्यविशेषणस्य आवश्यकतया व्याप्यवृत्तिपदसार्थक्यमिति केचित् । \</134\>  
\<135.1\> व्याप्यवृत्तित्वविशेषणप्रयोजनविचारः ।  
   गादाधरी

 वस्तुतस्तु - येन संबन्धेन व्यापकता तेनैव अभावो ग्राह्यः । साध्यतावच्छेदकसंबन्धस्य विशिष्य निवेशे अवच्छिन्नवृत्तिकान्यत्वरूपव्याप्यवृत्तित्वनिवेशे संयोगेन धूमादिसाध्यके तत्संबन्धावच्छिन्नधूमत्वाद्यवच्छिन्नाभावस्य धूमवति अवच्छिन्नवृत्तिकतया व्यधिकरणधर्मावच्छिन्नाभावमात्रस्य व्याप्यवृत्तित्वेन अतिव्याप्त्यापत्या अनवच्छिन्नवृत्तिकत्वरूपव्याप्यवृत्तित्वस्यैव निवेशनीयतया \`एवम्' इत्यादि पङ्क्त्यसङ्गतेः वक्ष्यमाणत्वात्, अन्योन्याभावघटितव्यापकतानिवेशाच्च व्याप्यवृत्तिपदसार्थक्यम् ।  
 संयोगाभावसाध्यकस्थले संयोगघटितकूटाधिकरणत्राया द्रव्यमात्रे सत्त्वात् तद्वृत्तिहेतौ अव्याप्तिवारणरूपं तत्प्रयोजनमाहकेवलान्वयिन (पृ.763) इति । एतेन तत्साध्यके द्रव्यवृत्तेः सद्धेतुत्वमक्षतमिति सूचितम् । \</135.1\>  
\<135.2\> व्याप्यवृत्तित्वविशेषणप्रयोजनविचारः ।  
   गादाधरी

 \`गुणवान् द्रव्यत्वात्' इत्यादौ गुणादौ अनवच्छिन्नवृत्तिकगुणाद्यभाववति नित्यद्रव्यातिरिक्ते हेतोः वृत्या अव्याप्तिवारणरूपम् अनवच्छिन्नवृत्तिकत्वरूपव्याप्यवृत्तित्वविशिष्टाभावनिरूपिताधिकरणतानिवेशनफलमाह - एवम् (पृ.763) इति । साध्याभावे उत्पत्तिकालावच्छेदेन द्रव्यवृत्तित्वकथनं द्रव्यत्वे तद्वद्वृत्तित्वाभावासत्त्वेन अव्याप्तिप्रसङ्गसूचनाय । \</135.2\>  
\<135.3\> व्याप्यवृत्तित्वविशेषणप्रयोजनविचारः ।  
   गादाधरी

 न व्याप्यवृत्तिरित्यत्र द्रव्यत्वाधिकरण इत्यनुषज्यते इति व्याख्यानमसत् । अनवच्छिन्नवृत्तिकत्वरूपव्याप्यवृत्तित्वनिवेशे \`संयोगी घटात्' इत्यत्र उक्तरीत्या अव्याप्तेर्वारणाय साधनवति व्याप्यवृत्तित्वस्य अवश्यनिवेशनीयतया तत एव अव्याप्त्यप्रसक्तेः । \</135.3\>  
\<135.4\> व्याप्यवृत्तित्वविशेषणप्रयोजनविचारः ।  
   गादाधरी

 साधनवति व्याप्यवृत्तित्वपर्यन्तनिवेशनप्रयोजनपरतया एतत्पङ्क्तिव्याख्या न साधीयसी । व्याप्यवृत्तित्वविशिष्टाधिकरणत्वाप्रवेशे \`संयोगी सत्त्वात्' इत्यत्र गुणादौ व्याप्यवृत्तेः संयोगाभावस्येव द्रव्यत्वाद्यभावस्यापि लक्षणघटकतया जगतः साध्याभावकूटानधिकरणतया अतिव्याप्त्यनवकाशेऽपि \`धूमवान् वह्नेः' इत्यादौ साध्यतावच्छेदकसंयोगसंबन्धावच्छिन्नप्रतियोगिताकव्यापकतावच्छेदकावच्छिन्नाभावकूटाधिकरणताया विश्वस्मिन् सत्त्वात् अतिव्याप्तेर्दुर्वारतया तत्प्रवेशनस्य आवश्यकतया तावतापि उक्ताव्याप्तिवारणसंभवात् । \</135.4\>  
\<135.5\> व्याप्यवृत्तित्वविशेषणप्रयोजनविचारः ।  
   गादाधरी  
   
 तस्माद्व्याप्यवृत्तित्वम् अवच्छिन्नवृत्तिकान्यत्वमत्राभिमतम् । अतोऽपि साध्यतावच्छेदकव्यापकप्रतियोगिताकाभावोपेक्षा । तन्निवेशे साध्यतावच्छेदकसंबन्धावच्छिन्नप्रतियोगिताकत्वस्यैव निवेशनीयतया संयोगेन साध्यतायां व्यभिचारिणि व्यधिकरणधर्मावच्छिन्नप्रतियोगिताकस्यैव लक्षणघटकतया संयोगेव द्रव्याभावस्यावच्छिन्नवृत्तिकतया अतिव्याप्तेः, तन्निवेशस्यैव दैशिककालिकाव्याप्यवृत्तिसाध्यकभेदेव स्थलद्वये व्यावृत्तिरभिहितेति सारम् । \</135.5\>  
\<136\> स्वसमानाधिकरणत्वनिवेशप्रयोजनविचारः ।  
   गादाधरी

 स्वसमानाधिकरणत्वनिवेशनप्रयोजनमाह---उक्तरूपेति (पृ.763) । साध्यतावच्छेदकावच्छिन्नव्यापकतावच्छेदकरूपेत्यर्थः । अप्रसिद्ध्यादीति (पृ.763) \`सत्तावान् जाते'रित्यादौ सत्तात्वावच्छिन्नाभावकूटाधिकरणे हेतुतावच्छेदकसंबन्धेन वृत्त्यप्रसिद्धिसम्पादकाः, रूपाभावादिसाध्यके रूपाद्यात्मकाभावकूटाधिकरणाप्रसिद्धिसम्पादकाः । सम्भवदैकाधिकरण्यापन्नसाध्याभावस्तोमाधिकरमत्वविवक्षणे \`सत्तान्यपृथिवीसमवेतशून्यं वायुत्वादि'त्यादौ आदिपदग्राह्याया अतिव्याप्तेः सम्पादका बोध्याः । \</136\>  
\<137.1\> समुदायाधिकरणवृत्तित्वादिप्रयोजनम् ।  
   गादाधरी

 पूर्वोक्तरीत्येति (पृ.763) । समुदायाधिकरणवृत्तित्वं हेतुतावच्छेदकसंबन्धेन \`तदभावः तादृशवृत्तित्वत्वव्यापकप्रतियोगिताकः; हेतुतावच्छेदकसंबन्धेन वृत्तिमत्त्वं लक्षणघटकं बोध्यमित्यर्थः । अपास्तमिति (पृ.763) । न च सार्वभौममते सामानाधिकरण्यस्य अव्याप्यवृत्तितया साध्याभावकूटवन्महाकालवृत्तित्वस्य समानाधिकरणधर्मावच्छिन्नाभावोऽपि सामानाधिकरण्यानिरूपकखण्डकालाद्यवच्छेदेन घटादिरूपवृत्तिमति वर्तत एवेति महाकालान्यत्वसाध्यके नातिव्याप्तिसंभव इति वाच्यम् । तथा सति वह्न्यादावपि स्वावयवाद्यवच्छेदेन निर्धूमसंयुक्तत्वाद्यभावसत्त्वेन \`धूमवान् वह्ने'रित्यादौ अतिव्याप्तेरुक्तस्थलेऽतिव्याप्तिवारणस्य सुदूरपराहतत्वात् । \</137.1\>  
\<137.2\> समुदायाधिकरणवृत्तित्वादिप्रयोजनम् ।  
   गादाधरी

 यत्तु---हेतुतावच्छेदकसंबन्धेन हेत्वधिकरणसामान्यावच्छेदेन तद्वत्त्वस्य विवक्षितत्वान्नातिव्याप्तिः; व्यभिचारनिरूपकाधिकरणावच्छेदेन हेतौ तद्वत्त्वविरहादिति---तन्न । एवं सति स्वावयवावच्छेदेन घटादिवृत्तेः समानाधिकरणधर्मावच्छिन्नजगत्संयुक्तत्वाद्यभावस्य पर्वताद्यवच्छेदेन धूमादावसत्त्वात् असंभवापत्तेः । वृत्तिमद्वृत्तिपदेन हेतुतावच्छेदकसंबन्धेन यस्य यदधिकरणं तदवच्छेदेन तद्वृत्तित्वविवक्षायामपि व्याप्यवृत्तेरवच्छेदकानभ्युपगमे व्यधिकरणधर्मावच्छिन्नप्रतियोगिताकस्य साध्याभावकूटाधिकरणवृत्तित्वाभावस्य अधिकरणानवच्छिन्नतया असंभवस्य दुर्वारत्वात् । \</137.2\>  
\<137.3\> समुदायाधिकरणवृत्तित्वादिप्रयोजनम् ।  
   गादाधरी

 यदि च वृत्तिमत्त्यनवच्छिन्नवृत्तयो यावन्तः तादृशाभावकूटाधिकरणवृत्तित्वाभावा अनवच्छिन्नतद्वत्त्वं व्याप्तिरित्युच्यते; तदा सामानाधिकरण्यस्याव्याप्यवृत्तितापक्षेऽपि न दर्शितदोषनिरासः सम्भवति । समानाधिकरणधर्मावच्छिन्नमहाकालवृत्तित्वाभावस्य वृत्तिमत्यनवच्छिन्नवृत्तिकत्वविरहेण लक्षणाघटकत्वात् । \</137.3\>  
\<137.4\> समुदायाधिकरणवृत्तित्वादिप्रयोजनम् ।  
   गादाधरी

 हेतुतावच्छेदकसंबन्धेन यस्य यदधिकरणं तदवच्छेदेन तदवृत्तित्वकिंचिदवच्छिन्नत्वोभयाभाववन्तो यावन्तः तादृशाभावकूटवद्वृत्तित्वाभावा अनवच्छिन्नतद्वत्त्वं व्याप्तिरित्युक्तौ न कश्चिद् दोषः । समानाधिकरणधर्मावच्छिन्नमहाकालवृत्तित्वाभावे किंचिदवच्छिन्नत्वसत्त्वेऽपि कालिकसंबन्धेन घटाधिकरणखण्डकालावच्छेदेन घटाद्यवृत्तित्वासत्त्वेन उभयाभाववत्ताया अक्षततया महाकालान्यत्वसाध्यके व्यभिचारिणि तादृशाभावस्य लक्षणघटकत्वेनातिव्याप्तिविरहात् । समानाधिकरणधर्मावच्छिन्नजगत्संयुक्तत्वाद्यभावस्य घटादौ कपालाद्यवच्छेदेन वृत्तेः संयोगादिना यद्घटाधिकरणं तदवच्छेदेन घटादाववृत्तेः निरुक्तोभयाभाववत्त्वविरहात् \`वह्निमान् धूमात्' इत्यादौ न लक्षणघटकता, अपि तु अवच्छिन्नत्वविरहेणोभयाभाववतो व्यधिकरणधर्मावच्छिन्नतदभावस्यैवेत्यव्याप्त्यनवकाशादिति ध्येयम् । \</137.4\>  
\<138\> सामानाधिकरण्यस्य व्याप्यवृत्तित्वमते पुच्छलक्षणपरिष्कारः ।  
   गादाधरी  
    
 सामानाधिकरण्यस्य व्याप्यवृत्तित्वे हेतुतावच्छेदकसंबन्धेन किंचित्पदार्थाधिकरणवृत्तयो यावन्तः तादृशाभावकूटाधिकरणवृत्तित्वनिरूपकत्वाभावाः यदधिकरणत्वावच्छेदेन वर्तन्ते तत्त्वमिति वक्तव्यम् । महाकालवृत्तित्वनिरूपकत्वस्य समानाधिकरणधर्मावच्छिन्नाभावः खण्डकालवृत्तिः साधनाधिकरणमहाकाले नास्तीति नोक्तातिव्याप्त्यवकाशः । सद्धेतौ तादृशाभावकूटाधिकरणजगद्वृत्तित्वनिरूपकत्वस्य व्यधिकरणधर्मावच्छिन्नाभाव एव हेतुतावच्छेदकसंबन्धेन किंचिदधिकरणवृत्तिः । स च हेत्वधिकरणसामान्य एव वर्तत इति लक्षणसमन्वय इति कृतं पल्लवितेन । \</138\>  
॥ इति चतुर्दशलक्षण्यां पुच्छलक्षणम् ॥  
\<139.1\> व्यधिकरणधर्मावच्छिन्नाभावखण्डनम् - \`प्रतियोग्यवृत्तिश्च' इत्यादिमणिग्रन्थलभ्यानुमानसोधनम् ।  
   तत्त्वचिन्तामणिः

 प्रतियोग्यवृत्तिश्च धर्मो न प्रतियोगितावच्छेदकः; तद्विशिष्टज्ञानस्याभावधीहेतुत्वात् । अन्यथा तन्निर्विकल्पकादपि घटो नास्तीति बुद्ध्यापत्तेः । गवि शशशृङ्गं नास्तीति प्रतीतेरसिद्धेः । शशशृङ्गं नास्तीति च शशे शृङ्गाभाव इत्यर्थः ॥  
| इति तत्त्वचिन्तामणौ व्यधिकरणधर्मावच्छिन्नाभावविचारः |  
   गादाधरी

 मूले---प्रतियोग्यवृत्तिश्च धर्मो न प्रतियोगितावच्छेदक इति व्यधिकरणधर्मावच्छिन्नाभावनिराकर्तुः प्रतिज्ञावाक्यम् । तत्र धर्मत्वमनुपादेयम्; अवृत्तेरपि प्रतियोगितावच्छेदकत्वस्य निराकर्तव्यत्वात् । तत्त्वे साधकाभावादिति हेतुरूह्यः । पक्षतावच्छेदके साध्यतावच्छेदके च सामान्यतः प्रतियोगिप्रतियोगित्वयोर्न प्रवेशः; सर्वेषामेव किंचिदभावप्रतियोगिनि सम्बद्धतया किंचिदभावप्रतियोगितावच्छेदकतया च विशिष्टपक्षाद्यप्रसिद्धेः; किन्तु विशिष्ट वाच्यत्वत्वादिना । तथा च वाच्यत्वाद्यवृत्तित्वावच्छिन्ने वाच्यत्वादिनिष्ठप्रतियोगितानवच्छेदकत्वं साधनीयम् । समूहालम्बनानुमितिरुद्देश्या ।  
 तत्तदभावीयप्रतियोग्यवृत्तित्वावच्छिन्ने तत्तदभावप्रतियोगितानवच्छेदकत्वसाधनं न सम्यक् । समनियताभावैक्यमते समवायित्वादिना वाच्यत्वाद्यभावस्य घटत्वाद्यवच्छिन्नपटाद्यभावाभिन्नतया समवायिपटादीनामपि तथाविधवाच्यत्वाद्यभावप्रतियोगितया तद्वृत्तिसमवायित्वादेः वाच्यत्वाद्यभावीयप्रतियोग्यवृत्तितायाः दुर्घटत्वात् । प्रतियोगिताः विशिष्योपादाय तत्तत्प्रतियोगितावद्वृत्तित्वावच्छिन्ने तत्तत्प्रतियोगितावच्छेदकत्वाभावसाधनमपि हेयम् । वाच्यत्वादिनिष्ठायाः प्रसिद्धसामानाधिकरणद्वित्वाद्यवच्छिन्नाभावप्रतियोगिताया उपादाने सिद्धसाधनात् सौन्दलोपाध्यायैरपि व्यधिकरणसमवायित्वादिधर्मस्य समानाधिकरणधर्मावच्छिन्नप्रतियोगितावच्छेदकत्वानङ्गीकारात् । व्यधिकरणधर्मावच्छिन्नायाश्च प्रतियोगिताया उभयवाद्यसिद्धतया विशिष्योपादानासंभवात् । \</139.1\>  
\<139.2\> व्यधिकरणधर्मावच्छिन्नाभावखण्डनम्-\`प्रतियोग्यवृत्तिश्च' इत्यादिमणिग्रन्थलभ्यानुमानशोधनम् ।  
   गादाधरी

 केचित्तु---विशिष्य समवायित्वत्वादिकं पक्षतावच्छेदकीकृत्य वाच्यत्वादिनिष्ठप्रतियोगितानवच्छेदकत्वं साधनीयम्; तादृशप्रतियोगितावदवृत्तित्वमेव हेतुः; यो यदवृत्तिः स तन्निष्ठप्रतियोगितानवच्छेदक इति सामान्यतो व्याप्तिप्रदर्शकः प्रतियोग्यवृत्तिश्चेति ग्रन्थः । वीप्साद्यभावेऽपि प्राथम्येन व्याप्तेलभिसंभवात् । वाच्यत्वाद्यवृत्तिधर्ममात्रस्यैव व्यधिकरणतया वाच्यत्वादिनिष्ठप्रतियोगितायां तन्मतेऽवच्छेदकतया यद्यप्यत्रान्वयदृष्टान्तदुर्भिक्षम् तथापि व्यतिरेकेण वाच्यत्वादिनिष्ठोभयत्वादिकमेव दृष्टान्तः सम्भवतीत्यदोषः ।  
 अथवा यो यद्वदवृत्तिः स तदनवच्छेदक इति सामान्यव्याप्तौ कारणत्वादिव्यधिकरणः कारणत्वाद्यनवच्छेदक एवान्वयेन दृष्टान्तः । प्रतियोगितावच्छेदकत्वविषयतावच्छेदकत्वोभयसाधारणावच्छेदकतात्वस्यैक्ये भ्रमविषयताव्यधिकरणतदवच्छेदकरजतत्वादौ उक्तसामान्यव्याप्तेर्भङ्गवारणाय विषयतान्यत्वेन यत्पदार्थो विशेषणीय इत्याहुः । \</139.2\>  
\<139.3\> व्यधिकरणधर्मावच्छिन्नाभावखण्डनम्-\`प्रतियोग्यवृत्तिश्च' इत्यादिमणिग्रन्थलभ्यानुमानशोधनम् ।  
   गादाधरी

 अथ कालिकादिसंबन्धेन पटादिवृत्तिघटत्वादेः समवायादिना पटादिनिष्ठप्रतियोगितावच्छेदकत्वखण्डनाय तत्तत्संबन्धेन प्रतियोग्यवृत्तित्वं तत्तत्संबन्धेन प्रतियोगितावच्छेदकत्वाभावसाधने पक्षतावच्छदकतया हेतुतया वा विक्षणीयम् । तथा च समवायादिसंनब्धेन वाच्यत्वादिवृत्तित्वाप्रसिद्ध्या उक्तरीत्या समवायसंबन्धावच्छिन्नघटत्वाच्छिन्नवाच्यत्वाद्यभावखण्डनानुपपत्तिः ।  
 न च प्रतियोग्यवृत्तित्वमित्यनेन प्रतियोगिनिष्ठावच्छेदकताघटकसबन्धावच्छिन्नाभावप्रतियोगित्वमेव विवक्षणीयम् । तथा च घटत्वादेरेव वाच्यत्वादिनिष्ठसमवायसंबन्धावच्छिन्नाभावप्रतियोगितया नाप्रसिद्धिरिति वाच्यम् । अव्याप्यवृत्तेः संयोग्यभावप्रतियागितावच्छदकस्य प्रतियोगिनिष्ठाभावप्रतियोगितयोक्तधर्मस्य पक्षतावच्छेदकत्वे बाधस्य, हेतुत्वे च व्यभिचारस्य, दुर्वारत्वात् । प्रतियोगिनिष्ठभेदप्रतियोगितायामवच्छेदकताघटकसंबन्धनावच्छेदकत्वस्य विवक्षणे व्यधिकरणसंयोगादिसंबन्धेन घटत्वाद्यवच्छिन्नवाच्यत्वाद्यभावनिराकरणानुपपत्तिः । तेन संबन्धेन घटत्वादेः भेदप्रतियोगितायामवच्छेदकत्वस्य वादिनोरननुमतत्वात् । एवं घटत्वादौ समवायादिसंबन्धेन वाच्यत्वादिनिष्ठप्रतियोगितावच्छेदकत्वस्याभावः प्रतियोग्यप्रसिद्ध्या साधयितुमशक्यः ।  
 मैवम्---स्वप्रतियोगिकत्व-यदनुयोगिकत्वोभयाभाववद्यादृशसंबन्धसामान्यको यः स स्वनिष्ठत्व-तत्संबन्धावच्छिन्नत्वोभयाभाववत्तन्निष्ठप्रतियोगितावच्छेदकतासामान्यक इत्यर्थविवक्षायामेव सामञ्जस्यात् । संयोगादिसंबन्धसामान्ये घटत्वादिप्रतियोगिकत्ववाच्यत्वाद्यनुयोगिकत्वोभयाभावसत्त्वात् प्रथमस्वपदेन घटत्वाद्युपादानस्य मतद्वय एव संभवात् तत्र स्वनिष्ठत्वसंयोगादिसंबन्धावच्छिन्नत्वोभयाभाववद्वाच्यत्वादिवृत्तिप्रतियोगितावच्छेदकतासामान्यकत्वसाधनेनोद्देश्यसिद्धिः । \</139.3\>  
\<140\> प्रतियोगितावच्छेदकविशिष्टप्रतियोगिज्ञानस्याबावज्ञानं प्रति हेतुत्वव्यवस्थानम् ।  
   गादाधरी

 ननु \`समवायितया वाच्यत्वं नास्ति' इत्याकारकः समवायित्वादेः वाच्यत्वादिनिष्ठप्रतियोगितावच्छेदकत्वावगाहिप्रत्यय एव मानमित्युक्तहेतोः असिद्ध्याशङ्कायामाह---तद्विशिष्टज्ञानस्येति (पृ.789) ।  
 अत्र च प्रतियोगितावच्छेदकविशिष्टप्रतियोगिज्ञानस्य अभावलौकिकप्रत्यक्षत्वावच्छिन्नहेतुत्वादित्यर्थः ।  
 यद्यपि अन्यथा घटनिर्विकल्पकानन्तरं घटाभावप्रत्यक्षापत्तेरिति मूलदर्शितयुक्त्या वाच्यत्वं न समवायीति विशेषदर्शनप्रतिबध्यवाच्यत्वत्वावच्छिन्नधर्मिकसमवायित्वप्रकारकज्ञानपर्यन्तापेक्षा समवायित्वावच्छिन्नवाच्यत्वाभावप्रत्यक्षे नायाति ।  
 तथापि स्वतन्त्रमहानसीयत्ववह्नित्वप्रकारकज्ञानात् महानसीयवह्निर्नास्तीति बुद्ध्यनुदयात् महानसीयवह्निर्नास्तीत्याद्यभावबुद्धौ महानसौयत्वाद्यवच्छिन्नत्वेन वह्न्यादिनिष्ठप्रतियोगितावगाहिन्यां यथा महानसीयत्वप्रकारेण वह्नित्वाद्यवच्छिन्नविषयकं ज्ञानं हेतुः, तथा समवायितया वाच्यत्वं नास्तीत्यादिबुद्धेः वाच्यत्वादिनिष्ठप्रतियोगितायां समवायित्वाद्यवच्छिन्नत्वाद्यवगाहित्वे समवायित्वादिना वाच्यत्वत्वाद्यवच्छिन्नधर्मिकज्ञानं हेतुतया अपेक्ष्यते । तथा च वाच्यत्वं न समवायीति विशेषदर्शनदशायामप्यनुभूयमाना तदाकारा प्रतीतिः कथमुपपद्यताम् । तत्र तस्या वाच्यत्वाद्यनुयोगिकसमवायित्वाभावावलम्बनत्वोपगमे सर्वत्रैव तथात्वमुपेयतामिति गते व्यधिकरणधर्मस्य प्रतियोगितावच्छेदकत्वेनेत्यभिप्राय इति मिक्षावनुसारिव्याख्यानम् । \</140\>  
\<141.1\> मिश्रानुसारिव्याख्याने अनुपपत्तिशङ्का ।  
   गादाधरी


अत्रेयमनुपपत्तिरवतरति---तद्धर्यावच्छिन्नतन्निष्ठप्रतियोगिताकाभावबुद्धौ तद्धर्मप्रकारकतज्ज्ञानत्वेन हेतुत्वासंभवः । घटत्वेन यत्किंचिद्घटज्ञानादपि यावद्घटप्रतियोगिकसामान्याभावबुद्ध्युत्पत्त्या व्यभिचारात् । संभवेऽपि वा वर्शितविशेषदर्शनकाले निर्धर्मितावच्छेदककवाच्यत्वाविधर्मिकसमवायित्वादिभ्रमसंभवेन व्यधिकरणधर्मावच्छिन्नाभावप्रतीतिनिर्वाहात् तादृशकारणताया अकिंचित्करत्वम् ।  
 न च वह्नित्वधर्मितावच्छेदककमहानसीयत्वप्रकारकबुद्धिं विना विशृङ्खलमहावसीयत्वप्रकारकज्ञानसत्त्वेऽपि महानसीयवह्नित्वाद्यवच्छिन्नाभावप्रत्यक्षानुत्पत्त्या तद्धर्मसमानाधिकरणतद्धर्मावच्छिन्नप्रतियोगिताकाभावबुद्धौ तद्धर्मावच्छिन्नधर्मिकतद्धर्मप्रकारकज्ञानत्वेन हेतुता वाच्येति वाच्यत्वत्वावच्छिन्नधर्मिकसमवापित्वप्रकारकज्ञानं विना न समवायित्वावच्छिन्नवाच्यत्वत्वसमानाधिकरणप्रतियोगिताकाभावभानसंभव इति वाच्यम् ।  
 महानसीयवह्नित्वाद्यवच्छिन्नप्रतियोगितायां द्रव्यत्वादेरपि सामानाधिकरण्यादुक्तकार्यकारणभावोपगमे द्रव्यत्वाद्यवच्छिन्नधर्मिकमहानसीयत्वप्रकारकज्ञानस्यापि तादृशप्रतियोगिताकाभावबुद्धावपेक्षणीयत्वापत्तेः । \</141.1\>  
\<141.2\> मिश्रानुसारिव्याख्याने अनुपपत्तिशङ्का ।  
   गादाधरी

 अथ तद्धर्मवद्वृत्तित्वेन भासमानप्रतियोगित्वे तद्धर्मावच्छिन्नत्वावगाहिन्यामभावबुद्धौ तद्धर्मावच्छिन्नधर्मिकतद्धर्मप्रकारकज्ञानत्वेन हेतुता । महानसीयवह्निर्नास्तीत्यत्र च वह्नित्वावच्छिन्ननिष्ठत्वेन संसर्गघटकतया भासमानप्रतियोगित्वे महानसीयत्वावच्छिन्नत्वं भासते, स्वावच्छिन्नवह्निवृत्तिप्रतियोगिताकत्वस्याभावांशे प्रतियोगिविशेषणतापन्नमहानसीयत्वस्य संबन्धघटकत्वादिति तत्र वह्नित्वावच्छिन्नधर्मिकमहानसीयत्वप्रकारकज्ञानस्यापेक्षा; न तु धर्मान्तरावच्छिन्नधर्मिकस्य । धर्मान्तरविशेषितवह्निवृत्तित्वेन तत्र प्रतियोगिताया अभानादिति चेत्---  
 तर्हि प्रतियोगितावच्छेदकप्रकारकज्ञानपन्तरेणापि अभावप्रत्यक्षसामान्यापत्तिः, प्रत्यक्षविशेष एव तद्धेतुतायाः स्वीकृतत्वात् । एवमपि अनतिप्रसङ्गेन प्रतियोगिविशेषिताभावबुद्धौ विशेषणतावच्छेदकप्रकारकज्ञानमुद्रया प्रतियोगितावच्छेदकप्रकारकज्ञानस्य हेतुत्वादेव निर्वाहेण स्वतन्त्रतद्धेतुताया निर्वीजत्वापाताच्च ।  
 अस्तु वा एतादृशरीत्यैव हेतुहेतुमद्भावः । तथापि समवायितया वाच्यत्वं नास्तीत्यत्र वाच्यत्वत्वसामानाधिकरण्याविशेषितस्वावच्छिन्नप्रतियोगिताया एव समवायित्वसंसर्गघटकतया भानोपगमसंभवेन वाच्यत्वत्वावच्छिन्नधर्मिकसमवायित्वप्रकारकज्ञानस्य तत्रानपेक्षणीयत्वमुपपद्यत इति । \</141.2\>  
\<142\> मिश्रानुसारिव्याख्याने अनुपपत्तिशङ्कायाः समाधानम् ।  
   गादाधरी

 अत्रेदं समाधानमवधेयम्---तदुभयधर्मावच्छिन्नप्रतियोगिताकाभावबुद्धौ तदुभयैकतरधर्मावच्छिन्नधर्मिकतदितप्रकारकज्ञानत्वेन हेतुता । समवायितया वाच्यत्वाभावस्य व्यधिकरणसमानादिकरणयोः समवायित्ववाच्यत्वत्वयोरुभयोरेव प्रतियोगितावच्छेदकत्वपर्यांप्तिरवश्यमङ्गीकार्या । समवायित्वमात्रस्य प्रतियोगितावच्छेदकत्वे वाच्यत्वत्वप्रकारकज्ञानमन्तरेणापि तादृशाभावप्रतीत्यापत्तेः । अत्र समवायितया वाच्यत्वं नास्तीति प्रतीत्या समवायित्ववाच्यत्वत्वोभयपर्याप्तप्रतियोगितावच्छेदकत्वानवगाहने तस्याः समवायिवाच्यत्ववदिदमिति भ्रमविरोधित्वानुपपत्तेश्च । तं प्रति समवायितया प्रमेयत्ववाच्यत्वोभयं नास्तीत्यादिनिश्चयव्यावृत्तेन तदुभयांशे प्रतियोगितावच्छेदकतापर्याप्त्यवगाहिनिश्चयत्वेनैव प्रतिबन्धकत्वात् ।  
 न च विलक्षणवाच्यत्वप्रकारतानिवेशेनैव दर्शितनिश्चयव्यावृत्तिसंभवे तदुभयांशेऽवच्छेदकत्वपर्याप्त्यवगाहित्वमप्रयोजकमिति वाच्यम् । यतस्तद्धर्मेऽभावप्रतियोगितावच्छेदकत्वपर्याप्तिः तदवच्छिन्नस्याभावविरोधित्वप्रयोजिका तत्र तदवगाहित्वमेवाभावबुद्धेः तदवच्छिन्नविशिष्टज्ञानप्रतिबन्धकतायां तन्त्रम् । समवायितया वाच्यत्वप्रमेयत्वोभयं नास्तीति बुद्धेः समवायित्ववाच्यत्वत्वोभयविशिष्टवत्ताबुद्ध्यप्रतिबन्धकत्वे उभयांशे प्रतियोगितावच्छेदकतापर्याप्त्यनवगाहित्वमेव बीजम् । तस्य च समवायितया वाच्यत्वं नास्तीति धीसाधारण्ये तस्यास्तादृशधीप्रतिबन्धकत्वम्; न तु उक्तोभयाभावबुद्धेरिति विशेष एव नोपपद्यते । यदि चैतस्याः प्रतीतेः प्रतिबन्धकत्वम्, नान्यस्या इत्यत्र विषयतावेचित्र्यमात्रं बीजमास्थीयते, तदा समानाधिकरणधर्मावच्छिन्नाभावविषयिण्या घटो नास्तीत्यादिबुद्धेरपि प्रतियोगितावच्छेदकत्वावगाहित्वं विलीयताम् । न हि तत्र घटत्वादिविशिष्टधीप्रतिबन्धकत्वानुरोधमन्तरेण युक्त्यन्तरं परिस्फुरति; स च भवतामकिंचित्कर एव; कपालसमवेतद्रव्यं नास्ति, नीलघटो नास्ति, इत्यादिप्रतीतिव्यावृत्तिप्रकारताविशेषस्यैव तादृशधीप्रतिबन्धकताबीजत्वसंभवात् । तथा च तत्रेव समवायितया वाच्यत्वं नास्तीत्यादिव्यधिकरणधर्मावच्छिन्नाभावबुद्धावपि वाच्यत्वत्वांशे प्रतियोगितावच्छेदकत्वावगाहनमशक्यापह्नवमेवेति वाच्यत्वत्वाद्यवच्छिन्नधर्मिकसमवायित्वादिप्रकारकज्ञानमन्तरेण न तत्संभवः । \</142\>  
\<143\> प्रतियोगिविशेषणतापन्नस्यैव प्रतियोगितावच्छेदकत्वमिति निरूपणम् ।  
   गादाधरी

 अथ यत्त्वतत्त्वाननुगमेन प्रतियोगितावच्छेदकभेदेन तत्प्रकारकज्ञानहेतुताभेदस्यावश्यकतया महावसीयत्ववह्नित्वादिरूपसमानाधिकरणधर्मावच्छिन्नाभावप्रत्यक्षं प्रति एकधर्मावच्छिन्नविशेष्यकापरधर्मप्रकारकज्ञानत्वेन हेतुता वाच्या; न तु व्यधिकरणसमवायित्वसमानाधिकरणवाच्यत्वत्वाद्युभयधर्मावच्छिन्नप्रतियोगिताकाभावप्रत्यक्षे । समवायित्वाद्यवच्छिन्नप्रतियोगिताकाभावप्रत्यक्षत्वावच्छिन्नं प्रति समवायित्वादिप्रकारकज्ञावत्वेन क्लृप्तकारणतयैव तन्निर्वाहान्न तत्र वाच्यत्वत्वावच्छिन्नधर्मिकसमवायित्वप्रकारकज्ञानापेक्षेति चेन्न ।  
 प्रतियोगिविशेषणतापन्नस्यैव प्रतियोगितावच्छेदकत्वमभावप्रतीत्या अवगाह्यते, न तु स्वान्त्र्येणेति नियमेन, \`समवायिवाच्यत्वं नास्ति' इत्याद्याकारिकाया एव व्यधिकरणधर्मावच्छिन्नाभावप्रतीतेरुपगन्तव्यतया समवायित्वविशिष्टवाच्यत्वत्वावच्छिन्नवैशिष्ट्यावगाहिन्यां तादृशबुद्धौ च \`वाच्यत्वं समवायि' इति विशेषणतावच्छेदकविशिष्टविशेषणज्ञानस्यापेक्षितत्वेन विशकलितसमवायित्वादिप्रकारकज्ञानदशायां तादृशाभावप्रत्यक्षस्य अनुत्पत्त्या तदानीं तदापत्तिवारणाय तादृशाभावप्रत्यक्षेऽपि वाच्यत्वत्वाद्यवच्छिन्नधर्मिकसमवायित्वादिप्रकारकज्ञानस्य हेतुताया आवश्यकत्वादिति । \</143\>  
\<144.1\> विशेषणतावच्छेदकप्रकारकज्ञानस्य विशिष्टवैशिष्ट्यधीहेतुत्वनिरूपणम् ।  
   दीधितिः

 तद्विशिष्टेति (पृ.789) विशेषणतावच्छेदकविशिष्टज्ञानस्य विशिष्टवैशिष्ट्यप्रत्ययहेतुत्वात् ।  
 अभावप्रत्ययो हि घटत्वादिविशिष्टस्य घटादेः प्रतियोगित्वमवगाहमायो विशेषणस्यापि घटत्वादेः तदवच्छेदकत्वमवगाहते, न स्वातन्त्र्येण; घटो नास्तीत्येव प्रतीतेः । तदिह अभावप्रत्ययो यदि व्यधिकरणधर्मेणावच्छिन्नं प्रतियोगिनं यावगाहते, नावगाहत एव तदा तस्यापि प्रतियोगितावच्छेदकत्वम् । अथावगाहते तर्हि भ्रम एव; न च ततोऽर्थसिद्धिरिति भावः ।  
   गादाधरी

 अत्र च विशिष्टवैशिष्ट्यबीधं प्रति विशेषणतावच्छेदकप्रकारकधीहेतुत्वमनङ्गीकुर्वतां घटत्वादिनिर्विकल्पकाद् घटो नास्तीत्यादिप्रत्ययस्येव निर्धर्मितावच्छेदककसमवायित्वादिप्रकारकज्ञानादपि समवायित्वावच्छिन्नवाच्यत्वाद्यभावविषयकस्य समवायिवाच्यत्वं नास्तीत्यादिप्रत्ययस्योपगमसंभवात् वाच्यत्वत्वाद्यवच्छिन्नधर्मिकसमवायित्वादिप्रकारकज्ञानत्वेन प्रतियोगिज्ञानस्याभावप्रत्यक्षहेतुता न सिद्ध्यतीति विशिष्टवैशिष्ट्यबोधे विशेषणतावच्छेदकप्रकारकज्ञानहेतुतामतमाश्रित्यैवोक्तरीत्या अभावलीकिकत्वावच्छिन्नहेतुभूतप्रतियोगितावच्छेदकविशिष्टप्रतियोज्ञानरूपकारणबाधपरतया मूलं व्याख्येयम् । तच्चानुचितम् । उक्तविशेषकारणताकल्पनीपजीव्यविशिष्टवैशिष्ट्यबाधसामान्यहेतुताश्रयविशेषणतावच्छेदकविशिष्टज्ञानाभावस्यैव दर्शयितुमुचितत्वात् । अतो मूले हेतुत्वादित्यस्यापेक्षणीयत्वादित्यर्थ इत्याशयेन प्रतियोगितावच्छेदकविशिष्टप्रतियोगिज्ञानस्याभावधिया अपेक्षणे विशिष्टवैशिष्ट्यबोधे विशेषणतावच्छेदकविशिष्टविशेषणज्ञानहेतुत्वमेव हेतुत्वेनाभिमतम् । तथा च जन्यताया अभावविषयकत्वावच्छिन्नत्वमविवक्षितम् । विशेषणतावच्छेदकविशिष्टविशेषणज्ञानस्य विशिष्टवैशिष्ट्यबोधत्वावच्छिन्नाभावधीनिष्ठजन्यताप्रतियोगिभूतस्याभावेन समवायितया वाच्यत्वं नास्तीत्यादिप्रतीतेः व्यधिकरणधर्मावच्छिन्नाभावावगाहित्वासंभव इत्यर्थपरतया तद्व्याख्यानमेवोचितम्, न तु विशिष्टवैशिष्ट्यबोधहतुतामुपजीव्य कल्प्यहेतुत्वान्तरपरतया इत्याशयेनाह---दीधितौ विशेषणतावच्छेदकेति (पृ.811) । \</144.1\>  
\<144.2\> विशेषणतावच्छेदकप्रकारकज्ञानस्य विशिष्टवैशिष्ट्यधीहेतुत्वनिरूपणम् ।  
   गादाधरी

 अयं भावः---\`वाच्यत्वं समवायि'इति ज्ञानमन्तरेण समवायिवाच्यत्ववानयमिति विशिष्टवैशिष्ट्यबोधानुत्पत्त्या वाच्यत्वत्वावच्छिन्ननिरूपितत्वेन भासमानवैशिष्ट्ये समवायित्वावच्छिन्ननिरूपितत्वावगाहिनि ज्ञाने वाच्यत्वत्वावच्छिन्नधर्मिकसमवायित्वादिप्रकारकज्ञानत्वेन हेतुताकल्पनमावश्यकम् । समवायिवाच्यत्वं नास्तीति व्यधिकरणधर्मावच्छिन्नबुद्धेरपि वाच्यत्वत्वावच्छिन्नीयत्वेन भासभानेऽनुयोगितारूपवैशिष्ट्ये समवायित्वावच्छिन्नीयत्वावगाहितया तत्र तादृशज्ञानमवश्यापेक्षणीयमिति । \</144.2\>  
\<145.1\> अभावबद्धेर्विशिष्टवैशिष्ट्यावगाहित्वसमर्थनम् ।  
   गादाधरी

 ननु वैशिष्ट्यांशे वाच्यत्वत्वनिष्ठधर्मितावच्छेदकतानिरूपकविशेषणतापन्नसमवायित्वावच्छिन्नप्रतियोगिताकत्वावगाहिबुद्धावेव तदवच्छिन्नधर्मिकसमवायित्वप्रकारकज्ञानं हेतुः । व्यधिकरणधर्मावच्छिन्नाभावबुद्धौ च वाच्यत्वत्वावच्छिन्ने समवायित्वस्य विशेषणत्वं नोपेयते; अपि तु तद्विशेषणतानापन्नस्यैव । तस्य स्वावच्छिन्नप्रतियोगिताकत्वसंबन्धेनाभावांशे विशेषणत्वमुपेयते । वाच्यत्वससर्गतावच्छेदकतयैव वा तथाविधतदवच्छिन्नत्वस्य प्रतियोगितांशे भानमुपेयते । तथा च तत्र नोपदर्शितज्ञानापेक्षेत्याशङ्कां परिजिहीर्षुर्भावं व्याचष्टे---अभावप्रत्ययो हीति (पृ.811) । विशेषणस्य---प्रतियोगिघटादिनिरूपितविशेषणतापन्नस्य घटत्वादेः । प्रतियोगितावच्छेदकत्वमवगाहते---प्रतियोगितया भासमानघटादिनिरूपितविशेषणतावच्छिन्ना या स्वावच्छिन्नप्रतियोगिताकत्वसंबन्धावच्छिन्ना घटत्वादिनिष्ठप्रकारता तच्छाली भवतीति यावत् । न तु स्वान्तत्र्येण - प्रतियोग्यविशेषणत्वेन घटत्वादेः प्रतियोगितावच्छेदकत्वमवगाहते इत्यनुषङ्गेणान्वयः । तादृशसंबन्धावच्छिन्नघटत्वादिनिष्ठप्रकारता प्रतियोगिनिरूपितप्रकारतानवच्छिन्ना न भवतीत्यर्थः । घटो नास्तीत्येवेति (पृ.811) । अभावांशे स्वातन्त्र्येग घटत्वादिवैशिष्ट्योल्लेखरहिताया एवेत्यर्थः । प्रतीतेः - अनुभवादिति शेषः । एतावता किमायातमित्यत आह - तदिहेति । अवच्छिन्नम् - विशेषितम् । तस्यापि प्रतियोगितावच्छेदकत्वम् तस्य प्रतियोगितावच्छेदकत्वमपि । तथा च मानाभावेन व्यधिकरणधर्मस्य प्रतियोगितावच्छेदकत्वासिद्धिरिति भावः । \</145.1\>  
\<145.2\> अभावबद्धेर्विशिष्टवैशिष्ट्यावगाहित्वसमर्थनम् ।  
   गादाधरी

 अथ व्यधिकरणधर्मस्य प्रतियोगिविशेषणतयैव व्यधिकरणधर्मावच्छिन्नाभावबुद्धौ भानमुपेयते । न चैवं तादृशबुद्धेः समवायित्वादिरूपविशेषणतावच्छेदकप्रकारकवाच्यत्वादिज्ञानजन्यतावच्छेदकाक्रान्ततया तादृशज्ञानं विना व्याधिकरणधर्मावच्छिन्नाभावबुद्ध्यनुपपत्तिरिति वाच्यम् । भ्रमात्मकतादृशज्ञानदशायामेव तद्बुद्ध्युपगमात् । विशेषदर्शनदशायामपि आहार्यतत्प्रकारकज्ञानादेव तद्बुद्धिसंभवात् । अनाहार्यस्यैव विशेषणतावच्छेदकप्रकारकज्ञानस्य विशिष्टवैशिष्ट्यप्रत्ययहेतुत्वे विशेषधर्शनकालीनायाः समवायि(तया) वाच्यत्वं नास्तीत्यादिबुद्धेरगत्या वाच्यत्वाद्यधिकरणकसमवायित्वाद्यभावावगाहित्वमुपेयते । वाच्यत्वं समवायोत्यादिभ्रमानन्तरं समवायिवाच्यत्वं नास्तीत्याकारकप्रत्यय एव व्यधिकरणधर्मस्य प्रतियोगितावच्छेदकत्वे मानमास्ताम् । तत्र तदवगाहितायाः सर्वानुभवसिद्धत्वेनापह्नोतुमशक्यत्वात् । तादृशप्रतितेर्वाच्यत्वे समवायित्वाभावावगाहित्वोपगमे तत्पूर्वं वाच्यत्वं समवायीति भ्रमापेक्षानुपपत्तेरित्याशयेनाशङ्कते---अथावगाहत (पृ.811) इति ।  
 समाधत्ते---तर्हि भ्रम एवेति (पृ.811) । व्यधिकरणधर्मस्य प्रतियोगितावच्छेदकत्वांशे भ्रम एवेत्यर्थः । वैशिष्ट्यमान एवावच्छेदकताया भानादवच्छेदकताया वैशिष्ट्यनियततया तद्बाधे तस्या अपि बाधादिति भावः । \</145.2\>  
\<145.3\> अभावबद्धेर्विशिष्टवैशिष्ट्यावगाहित्वसमर्थनम् ।  
   गादाधरी

 न चैवं \`गवि शशशृङ्गं नास्तीति प्रतीतेरसिद्धेः' इति मूलासङ्गति । तादृशप्रतीतेः शृङ्गांशे शसीयत्वावगाहित्वानभ्युपगमे शशीयत्वे शृङ्गनिष्ठप्रतियोगितावच्छेदकत्वावगाहनासंभवः । तदवगाहित्वे भ्रमत्वमित्युभयथापि व्यधिकरणधर्मावच्छिन्नाभावासाधकत्वात् तादृशप्रतीतिनिराकरणस्यानुपयुक्तत्वादिति वाच्यम् । अभ्रान्तानामपि \`गवि शशशृङ्गं नास्ति' इति व्यवहारमूलप्रतीतिसत्त्वेन उक्तनियमस्यैवासिद्ध्या व्यधिकरणधर्मावच्छिन्नाभावसिद्धिः निष्प्रत्यहैव । तादृशप्रतीतेः शृङ्गाधिकरणकशशीयत्वाभावावगाहित्वोपगमे तस्याः गवाधिकरणकाभावावगाहितानुभवविरोध इत्याशङ्कामुत्थाप्याभ्रान्तपुरुषीयगवाधिकरणकाभावावगाहितादृशभावप्रतीतिनिराकरणपरतया तद्ग्रन्थस्यावतरणोयत्वात् । नन्वभ्रान्तानां गवि शशशृङ्गं नास्तीति प्रतीतिर्मा भूत्; शशशृङ्गं नास्तीति प्रतीतिर्नापह्नोतुं शक्यते । सर्वेषामेव तथाविधव्यवहारदर्शनादित्याशङ्कायां \`शशशृङ्गं नास्ति'इत्यादिमूलावतारो बोध्यः ।  
 यद्यपि \`शशशृङ्गं नास्ति' इति शब्देन शशे शृङ्गाभाव इत्याकारकः शाब्दबोधो न शक्यते जनयितुम् । अनुयोगिवाचकपदोत्तरं सप्तमीविरहेण निराकाङ्क्षत्वातः तथापि पदार्थोपस्थित्यादिमूलकतादृशमानसबोधजननेच्छया व्युत्पन्नानां तथा प्रयोग इत्याशयः । \</145.3\>  
\<146\> प्रतियोगिविशेषणतापन्नस्यैव प्रतियोगितावच्छेदकत्वधीरिति नियमखण्डनम् ।  
   गादाधरी

 ननु घटत्वेन घटो नास्तीत्याकारकस्याभावप्रत्ययस्यानुभाविकतया प्रतियोगिविशेषणतापन्नस्यैव प्रतियोगितावच्छेतकत्वमभावप्रत्ययोऽवगाहते इति न नियमः । तादृशप्रतीत्या स्वातन्त्र्येण भासमाने घटत्वादौ प्रतियोगितावच्छेदकत्वावगाहनात् । अन्यथा \`घटत्वेन' इत्याकारकतानुपपत्तेः । तथा च घटत्वेन पटो नास्तीत्यादावपि घटत्वादौ पटादिनिष्ठप्रतियोगितावच्छेदकत्वावगाहनं निराबाधमेवेति व्यधिकरणधर्मावच्छिन्नाभावसिद्धिर्निष्प्रत्यूहैव । न च तत्र व्यधिकरणधर्मवच्छेदकत्वावगाहनसंभवेऽपि अतिरिक्ताभावकल्पनागौरवमयेन तादृशप्रतीतेः पटाद्यधिकरणकघटत्वाद्यभावावगाहित्वमेव स्वीक्रियत इति वाच्यम् । असति बाधके तच्छब्दोल्लेखिप्रतीतेः तच्छब्दप्रतिपाद्यार्थविषयकत्वापरित्यागात् पटाद्यधिकरणघटत्वाद्यभावस्य च घटत्वेन पटो नास्तीत्यादिशब्दात्कथमप्यप्रतीतेः प्रतीतिबलात्पदार्थान्तरसिद्धौ तत्पदार्थकल्पनागौरवस्य फलमुखत्वेनाबाधकत्वात् । न च प्रतियोगितावच्छेदकविशिष्टप्रतियोगिज्ञानरूपकारणबाधेन तादृशप्रतीतेर्व्यधिकरणधर्मावच्छिन्नभावावगाहिता न संभवतीति युक्तम् । पटत्वावच्छिन्नधर्मिकघटत्वादिप्रकारकज्ञानत्वेन प्रतियोगिज्ञानहेतुतायां मानाभावात् । तादृशज्ञानं विनैव पटो नास्तीत्याकारकस्य घटत्वादिविशिष्टपटादिवैशिष्ट्यानवगाहिनोऽभावप्रत्यक्षस्य स्वीकारात् । \</146\>  
\<147.1\>
प्रतियोगितावच्छेदकविशिष्टप्रतियोगिज्ञानस्याभावधीहेतुत्वखण्डनपूर्वकं व्यधिकरणधर्मावच्छिन्नाभावसाधनम् ।  
   गादाधरी

 वस्तुतस्तु---कुत्राप्यभावबुद्धौ स्वातन्त्र्येण प्रतियोगितावच्छेदकविशिष्टप्रतियोगिज्ञानस्य न हेतुतास्ति । न च तदकल्पने प्रतियोगिज्ञानशून्यकाले नास्तीत्याकारकप्रतियोग्यविषयकाभावप्रत्यक्षस्य, घटत्वादिनिर्विकल्पकानन्तरं विशेष्ये विशेषणमिति रीत्या घटाभावप्रत्यक्षस्य चापत्तिरिति वाच्यम् । प्रतियोगिज्ञानहेतुतामतेऽपि घटाभावे प्रतियोगितया घटादिरूपप्रतियोगिज्ञानविरोधिबाधादिग्रहसत्त्वे प्रतियोग्यविषयकाभावग्रहापत्तेर्दुर्वारत्वात् । यदि च निर्धर्मितावच्छेदकप्रतियोगिभाने बाधकाभावात् प्रतियोग्यविषयकाभावप्रत्ययो नापादयितुं शक्यते; तदापि तादृशबाधदशायां प्रतियोगिधर्मितावच्छेदकतानापन्नाभावत्वप्रकारकस्य स्वातन्त्र्येण प्रतियोगिविषयकस्य \`नास्ति, घटीयश्च' इत्याद्याकारकसमूहालम्बनप्रत्यक्षस्यापत्तिः । \</147.1\>  
\<147.2\>
प्रतियोगितावच्छेदकविशिष्टप्रतियोगिज्ञानस्याभावधीहेतुत्वखण्डनपूर्वकं व्यधिकरणधर्मावच्छिन्नाभावसाधनम् ।  
   गादाधरी

 एवं घटत्वावच्छिन्नप्रतियोगिताकाभावस्य यदा भानं तदा निर्विकल्पकोपस्थितद्रव्यत्वादेः विशेष्ये विशेषणमिति रीत्या घटाद्यंशे भानापत्तिः कारणबाधेन न शक्यते वारयितुम् । तादृशाभावस्य द्रव्यत्वावच्छिन्नप्रतियोगिताकत्वविरहेण तद्भाने द्रव्यत्वादिप्रकारकज्ञानस्यानपेक्षणात् । यदि च यादृशप्रकारतावच्छिन्नधर्मे स्वावच्छिन्नप्रतियोगिताकत्वसंबन्धावच्छिन्नधर्म्यन्तरनिरूपितप्रकारता तदन्यप्रकारतानिरूपितविशेष्यतापन्नविशषणविषयतानिरूपितसंसर्गतासंबन्धेन भानं प्रति अभावीयानुयोगिताविशेषभेदस्य कारणतां कल्पयित्वा ईदृशापत्तिः, प्रतियोगिप्रकारतानिरूपितधर्मितावच्छेदकतापन्नावृत्तिप्रकारताविशेषसंबन्धेन लौकिकप्रत्यक्षं प्रत्यभावत्वभेदस्य कारणतां कल्पयित्वा च पूर्वापत्तिश्च वार्यते, तदा तावतैव सकलापत्तिवारणादलं प्रतियोगिज्ञानहेतुतया । \</147.2\>  
\<147.3\>
प्रतियोगितावच्छेदकविशिष्टप्रतियोगिज्ञानस्याभावधीहेतुत्वखण्डनपूर्वकं व्यधिकरणधर्मावच्छिन्नाभावसाधनम् ।  
   गादाधरी

 न चैवमपि प्रतियोग्यविषयकस्य अभावत्वाप्रकारकप्रत्ययस्यापत्तिर्विना प्रतियोगिज्ञानहेतुतां न शक्यते वारयितुमिति वाच्यम् । प्रतियोगिज्ञानं विना प्रतियोग्यविषयकस्य इदंत्वादिना अभावप्रत्यक्षस्य इदंत्वादिरूपतादृशविशेषणज्ञानासत्त्वे च तादृशाभावनिर्विकल्पकस्येष्टत्वात् । अभावनिर्विंकल्पकानभ्युपगमे प्रतियोगिज्ञानहेतुतयापि तद्वारणासंभवात् । इदंत्वादिना अभावप्रत्यक्षे व्यभिचारवारणायाभावत्वप्रकारकाभावप्रत्यक्षं प्रत्येव प्रतियोगिज्ञानस्य हेतुताया वाच्यत्वात् विशेषणानवच्छिन्नविषयतासंबन्धेन प्रत्यक्षं प्रति अभावभेदस्य हेतुतां स्वीकृत्य तद्वारणे च मयापि तस्य तथैव वारणीयत्वात् । \</147.3\>  
\<147.4\>
प्रतियोगितावच्छेदकविशिष्टप्रतियोगिज्ञानस्याभावधीहेतुत्वखण्डनपूर्वकं व्यधिकरणधर्मावच्छिन्नाभावसाधनम् ।  
   गादाधरी

 वस्तुतस्तु---अपाद्याप्रसिद्ध्यैव तादृशफलापत्त्यनवकाशः । प्रसिद्धाया घटो नास्तीत्यादिबुद्धेर्घटत्वादिविशिष्टवैशिष्ट्यावगाहितया तत्र प्रतियोगितावच्छेदकघटत्वादिप्रकारकज्ञानस्य विशेषणतावच्छेदकप्रकारकज्ञानविधया हेतुतायाः क्लुप्तत्वात् तादृशकारणविरहादेव न तच्छन्यकाले तदापत्तिः । \</147.4\>  
\<148\> मिश्रोक्तव्यधिकरणधर्मावच्छिन्नाभावनिराकरणप्रकारस्य खण्डनपूर्वकं तादृशाभावस्थापनम् ।  
   दीधितिः

 यदि पुनरानुभाविको लोकानां स्वरसवाहो \`घटत्वेन पटो नास्ति' इत्यादिप्रत्ययः, तदा तादृशाभाववारणं गीर्वाणगुरूणामप्यशक्यमिति मन्तव्यम् ॥  
 इति श्रीमद्रघुनाथभठ्ठाचार्यशिरोमणिविरचितायां तत्त्वचिन्तामणिव्याख्यायां दीधित्यपराख्यायां व्यधिकरणधर्मावच्छिन्नाभावविचारः समाप्तः ॥  
   गादाधरी

 यस्तु---अनाहार्यप्रतियोगितावच्छेदकविशिष्टप्रकारकोपलम्भविरहो विशेष्योमूतधर्मिप्रत्यासन्नोऽभावग्रहे हेतुः । तथा च यस्य पुंसः समवायित्वादिविशिष्टवाच्यत्वादिप्रकारकोऽनाहार्यभ्रमोऽप्रसिद्धः, तदीयः \`समवायितया वाच्यत्वं नास्ति' इत्याकारकप्रत्ययो च व्यधिकरणधर्मावच्छिन्नाभावमवगाहितुमोष्टे । तदीयतादृशप्रतियोग्युपलम्भविरहरूपतदीयाभावप्रत्यक्षकारणस्याप्रसिद्धेरिति तत्पुरुषीयतादृशप्रत्ययस्य वाच्यत्वाद्यनुयोगिकसमवायित्वाद्यभावविषयकत्वावश्यकत्वे सर्वत्रैव तद्विषयकत्वमुचितम् । एकाकारप्रतीतेः पुरुषभेदेन विषयतावैचित्र्यविरहादिति मिश्रोक्तो व्यधिकरणधर्मावच्छिन्नाबावनिराकरणस्य पन्थाः---सोऽपि न साधीयान् । अभावबुद्धौ स्वप्रतियोगितावच्छेदकविशिष्टस्वप्रतियोग्युपलम्भाभावत्वेन एककारणतायाः स्वत्वाननुगमेन दुर्वचतया विशिष्ट कारणताकल्पनस्यावश्यरकत्वे, यत्र तादृशोपलम्भः प्रसिद्धः तत्रैव तादृशोपलम्भानन्तरमभावप्रत्ययवारणाय तदभावहेतुत्वोपगमात् व्यधिकरणधर्मावच्छिन्नाभावबुद्धौ क्वचिदप्रसिद्ध्या तदभावहेतुत्वासंभवेऽपि सन्निकर्षादिघटितसामग्रीतः तदुत्पत्तौ बाधकाभाव इत्यत आह---यदि पुनरिति (पृ.831) । ---स्वरसवाहीविवादशून्यः । घटत्वेन घटो नास्तीति पाठः; घटत्वेन पटो नास्तीति पाठो न साधुः; तादृशप्रतीतेः पटाद्यनुयोगिकघटत्वाद्यभावावगाहिताया एव व्यधिकरणधर्मावच्छिन्नाभावानभ्युपगन्तृभिरुपगमात् प्रतियोगिविशेषणतापन्नस्यैव प्रतियोगितावच्छेदकत्वं भासत इति नियमस्य तदाकारप्रतीतिबलेनाशक्यवारणत्वात् । \`आनुभवाविक' इत्यस्य व्यधिकरणधर्मस्यावच्छेदकत्वावगाहितया अनुभवसिद्ध इत्यर्थकतया वा कथंचित् सङ्गमनीयः । गीर्वाणगुरूणामपि न शक्यमित्यनेन प्रतीतिकारणबाधेन तादृशाभावनिराकरणनिर्भरा मिश्रादय आक्षिप्ताः । यदि तदा इत्यनेन तादृशप्रतीतेरानुभाविकत्वे विवादं प्रदर्श्य तादृशाभावस्यापारमार्थिकत्वं सूचितम् ॥  
 इति महामहोपाध्यायगदाधरभट्टाचार्यचक्रवर्तिंविरचिते तत्त्वचिन्तामणिदीधितिव्याख्याने व्यधिकरणधर्मावच्छिन्नाभावखण्डनम् ॥ \</148\>  
॥ चतुर्दशलक्षणी समाप्ता ॥  
--------------------\*\*\*\*\*\*\*\*\*\*\*\*\*\*\*\*\*\*\*-----------------










\]
