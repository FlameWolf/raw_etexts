+++
title = "तर्कसङ्ग्रहः तर्कसङ्ग्रहसर्वस्वव्यख्या"
author = "अन्नम्भट्टः"
domain = "दर्शनानि"
sub-domain = "न्यायशास्त्रम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"primary commentator" = "रामशास्त्री कुरुगन्टि"
"commentary name" = "तर्कसङ्ग्रहसर्वस्वव्यख्या"
"serial no." = "Ebharati-4093"
source_url = "https://www.ebharatisampat.in/readbook3.php?bookid=NjQyMzMyMDI2MjE5Mjkz&pageno=MjI0MjQyNjk5NTk="

+++
[[तर्कसङ्ग्रहः तर्कसङ्ग्रहसर्वस्वव्यख्या	Source: [EB](https://www.ebharatisampat.in/readbook3.php?bookid=NjQyMzMyMDI2MjE5Mjkz&pageno=MjI0MjQyNjk5NTk=)]]

\[





 तर्कसङ्ग्रहे प्रत्यक्षपरिच्छेदः





निधाय हृदि विश्वेशं विधाय गुरुवन्दनम्।

 बालानां सुखबोधाय क्रियते तर्कसङ्ग्रहः।





ग्रहसर्वस्वे प्रत्यक्षपरिच्छेदः



श्रीरामशास्त्रीकुरुगण्टिवंश्यः श्रीसूर्यनारायणसूरिसूनुः ।



ध्यायाम्यहं श्रीशमिभास्यमीशम् श्रीदक्षिणामूर्तिमुदारमूर्तिम् ॥



श्रीन्यायाम्बुधिमन्थनोत्थितमहाविज्ञानधारासुधा-



धाराधारतयाऽतिधीरहृदयं स्याद्द्वैतविद्याम्बुधेः।



वेमूर्यन्वयवार्धिपूर्णशशिनस्सौजन्यवारांनिधेः



रामब्रह्मसुधीन्द्रदेशिकवरपादाब्जसेवारतः ॥



अन्नम्भट्टबुधप्रोक्तसंग्रहार्थप्रकाशकम्

तर्कसङ्ग्रहसर्वस्वं कुर्वे बालसुबोधकम् ॥





प्रारीप्सितग्रन्थस्य निरन्तरायपरिसमाप्त्यर्थमाचरितम् मङ्गलं शिष्यशिक्षायै ग्रन्थतो निबध्वन् प्रेक्षावत्प्रवृत्तिप्रयोजकीभूतमनुबन्धचतुष्टयं दर्शयन् चिकीर्षितं प्रतिजानीते निधायेति। अनुबन्धचतुष्टयञ्च विषयप्रयोजनसंबन्धाधिकारिरूपम् भवति तत्र तर्कसङ्ग्रहपदेन द्रव्यादिपदार्थरूपविषयः प्रतिपाद्यप्रतिपादकभावरूपसम्बन्धश्च निर्दिष्टौ बालानामित्यनेनाधिकारी

,

सुखबोधायेत्यत्र

पदार्थतत्वज्ञानरूपप्रयोजनञ्च निर्दिष्टम्।



ननु शिष्टाचारात् ग्रन्थादौ मङ्गलस्य कर्तव्यत्वेऽपि केवलस्येश्वरध्यानस्य गुरुवन्दनस्य वा केवलस्य पर्याप्तत्वेन उभयादरे किं बीजमितिचेन्न

,

केवलविश्वेश्वरध्यानमत्रादरे। यस्य देवे पराभक्तिः यथा देवे तथा गुरौ

,

इति स्मरणात् गुरुवन्दनस्यापि कर्तव्यताप्राप्त्या तदभावे गुरुतिरस्कारः प्रसज्येतेति तदादरणम्। गुरुवन्दनमात्रादरे प्रत्यक्षमेकं चार्वाका

,

इति चार्वाकादीनां प्रत्यक्षमात्रङ्गीकर्तृत्वेन तन्मतेऽनुमानादिप्रमाणसिद्धेश्वराद्यनङ्गीकरणात् तन्मते
गुरुवन्दनादीनामेवेश्वरध्यानादिस्थानीयतया अत्र गुरुवन्दनमात्रादरे एतन्मतेऽपीश्वराद्यनङ्गीकरणम् केषा़ञ्चित्प्रसज्येत तत्प्रसक्तौ च अत्र आस्तिका न प्रवर्तेरन् इति। विश्वेश्वराध्यानादरणम्।



निधायेति श्लोकस्य शाब्दबोधप्रकार इत्थम् निधाय हृदि विश्वेशमित्यत्र॥ निपूर्वकधाधातोः ध्यानमर्थः

,

तदुत्तरवर्तिल्यपः उत्तरकालिकत्वम् हृत्पदं मनःपरम्

,

सप्तम्यर्थः (सप्तम्यधिकरण इति सूत्रादधिकरणत्वम् विश्वस्येश इत्यत्र
षष्ठ्याः निरूपितत्वाम् ईशशब्दस्य नियामकतावानर्थः

,

तादृशनिरूपितत्वस्य नियामकतायां स्वरूपसम्बन्धेनान्वयः

,

ईशमित्यत्र द्वितीयायाः कर्मत्वम् तच्चात्र विषयतारूपम्

, (

सविषयार्थबोधकधातुसमभिव्याहृतद्वितीयार्थीभूतकर्मत्वं विषयतारूपम्

,

इति न्यायात्

,

हृच्छब्दोत्तरवर्तिसप्तम्यर्थीभूताधिकरणत्वस्य धाधात्वर्थीभूतध्याने निरूपकत्वसम्बन्धेनान्वयः तथा च हृदधिकरणकविश्वनिरूपितकारणतावद्विषयकध्यानोत्तरकालिकीतिफलितम्। विधाय गुरुवन्दनमित्यत्र॥ विपूर्वकधाधातोः विधानमर्थः

,

तत्र ल्यपः उत्तरकालिकत्वम्

,

गुरूणां वन्दनमित्यत्र षष्ठ्याः कर्मत्वम् द्वितीयायाः विषयत्वम्

,

तस्य विपूर्वकधाधात्वर्थीभूतकृतौ निरूपकत्वसम्बन्धेनान्वयः

,

तथा च गुरुद्देश्यकवन्दनविषयककृत्युत्तरकालिकीति फलितम्। बालानां
सुखबोधायेत्यत्र॥ बालानामित्यत्र षष्ठ्याः समवेतत्वम् सुखबोधः आनायसपूर्वकपदार्थज्ञानम् चतुर्थ्याः प्रयोजकत्वम्

,

तथा च बालसमवेतानायासपूर्वकबोधफलिकेति फलितम्। क्रियते तर्कसङ्ग्रह इत्यत्र॥ मयेत्यध्याहार्यं अस्मच्छब्दस्यान्नंभट्टः तृतीयायाः समवेतत्वं कृञ् धातोः कृतिरर्थः

,

तदुत्तरवर्त्याख्यातस्य वर्तमानकालिकत्वं विषयत्वञ्चार्थः

,

तर्क्यन्ते प्रतिपाद्यन्त इति तर्काः पदार्थाः

,

तेषां सङ्ग्रहः संक्षेपेण स्वरूपकथनम्

,

समवेतत्वस्य वर्तमानकालिकत्वस्य च कृतावन्वयः

,

कृतेः निरूपितत्वसम्बन्धेन विषयतायां विषयतायाः तर्कसङ्ग्रहे स्वरूपसम्बन्धेन चान्वयः

,

अयं कैश्चित्खण्डशाब्दबोध इति व्यवह्रियते

,

वस्तुतस्तु अस्य वृत्तिज्ञानत्वव्यवहारस्समुचितः। अखण्डशाब्दबोधप्रकारस्त्वित्थम्

,

हृदधिकरणकविश्वनिरूपितकारणतावद्विषयकध्यानोत्तरकालिकी

,

गुरूद्देश्यकवन्दनविषयककृत्युत्तरकालिकी

,

बालसमवेतानायासपूर्वकपदार्थतत्वज्ञानफलिका

,

अन्नंभट्टसमवेता

,

वर्तमानकालिकी

,

या कृतिः तादृशकृतिविषयः तर्कसङ्ग्रहः। इति।



द्रव्यगुणकर्मसामान्यविशेषसमवायाभावाः सप्तपदार्थाः।

पदार्थान्विभजते द्रव्येति॥



ननु सामान्यलक्षणज्ञानाभावे विशेषजिज्ञासा नोदेति विशेषजिज्ञासाऽभावे विशेषजिज्ञासाऽभावे विशेषविभागो- ऽनुपन्नः

,

यथा अत्रैव गन्धवती पृथिवीत्यनेन पृथिव्याः गन्धवत्वरूपसामान्यलक्षणकथनानन्तरमेव

सा कतिविधेति विशेषजिज्ञासाया उदयात् तन्निवृत्यर्थं नित्यानित्या चेति विशेषविभागः कृतः तथात्र पदार्थविभागात्प्राक् पदार्थ- सामान्यलक्षणस्यानिरूपणेन पदार्थविभागोऽनुपपन्न इति चेन्न

,

विभागवाक्यघटकपदार्थपदमेव पदस्यार्थः पदार्थव इति। विभागवाक्यघटकपदार्थपदस्य विभागवाक्यान्तोच्चरितत्वेन सामान्यलक्षणस्य विभागवाक्यात्पागवश्य- वक्तव्यत्वे न अनुपपत्तिः तदवस्थैवेति वाच्यम् अग्निहोत्रं जुहोति

,

यवागूं पचतीत्यत्रे पाठक्रमादर्थक्रमस्य प्राबल्यमङ्गीकृत्य विभागवाक्यानबनन्तरोच्चरितपदार्थपदस्य प्रथमं योजनयाऽनुपपत्तिर्वारणीया

,

योजनाप्रकारश्च पदार्थाः द्रव्यगुणकर्मसामान्यलक्षणं विशेषसमवायाभावास्सनेति

,

अथवा

,

प्लर्वोक्ततर्कसङ्ग्रह पदेनैव प्लर्वोक्तव्युत्पत्या प्रतिपाद्यत्वरूपसामान्यलक्षणं विभागवाक्यात्प्रागेव लभ्यत इति नानुपत्तिः।

 पदार्थविभागवाक्यस्य शाब्दबोधप्रकार इत्थम् अत्र द्रव्यादिपदं भावप्रधाननिर्देशेन द्रव्यत्वादिपरम्

,

सप्तपदस्य विभाजकधर्मसप्तकान्यतमवति लक्षणाङ्गीकार्या द्रव्यत्वादीनां विभाजकधर्मसप्तकान्यतमत्वावच्छिन्नेऽभेदसम्बनधेनान्वयः

,

तथा च द्रव्यत्वगुणत्वकर्मत्वसामान्यत्वविशेषत्वसमवायत्वाभावत्वरूपविभाजकधर्मसप्तकान्यतमवद्भिन्नाः पदार्थाः इति शाब्दबोधः (विभागवाक्यघटकपदार्थतावच्छेदकधर्माः विभाजकधर्माः) सप्तपदन्तु अतिरिक्तपदार्थव्यवच्छेदे पर्यवसन्नम्। ननु द्रव्यादिपदानां द्रव्याद्यर्थकत्वस्वीकारेणैव सामंजस्ये द्रव्यत्वादिपरत्वमफलमिति चेन्न कस्मिन्नपि पदार्थे द्रव्यादिसप्तकाभेदस्य असम्भवेन तत्परत्वमङ्गीकृत्य तादृशबोधस्यावश्यमङ्गीकर्तव्यत्वात्।

मूलम् - तत्र द्रव्याणि

,

पृथिव्यप्तोजोवाय्वाकाशकालदिगात्ममनांसि नवैव। रूपरसगन्धस्पर्शसंख्यापरिमाणपृथक्त्वसंयोगविभागपरत्वापरत्वगुरुत्व-द्रवत्वस्नेहशब्दबुद्धिसुखदुःखेच्छाद्वेषप्रयत्नधर्माधर्मसंस्काराः चतुर्विंशतिः गुणाः॥ उत्क्षेपणापक्षेणाकुञ्चनप्रसारणगमनानि पञ्च कर्माणि।



द्रव्याणि विभजते तत्रेति

,

तच्छब्देन सप्तपदार्थाः प्रतिपाद्यन्ते त्रल्प्रत्ययस्य घ़टकत्वमर्थः अत्रापि पृथिव्यादिपदं पृथिवीत्वादिपरम्

,

नवपदस्य विभाजकधर्मनवकान्यतमवति लक्षणा

,

तथा च पृथिवीत्वाप्त्वतेजस्त्ववायुत्वाकाशत्वकालत्वदिक्त्वात्मत्वमनस्त्वरूपविभाजकधर्मनवकान्यतमवन्ति सप्तपदार्थघटकीभूतानि द्रव्याणि इति शाब्दबोधः। नवपदं तमः प्रभुत्यधिकद्रव्यव्यवच्छेद एव पर्यवसन्नम्। नन्वत्रापि द्रव्यादीनां सामान्यलक्षणान्यनिनिरूप्य तेषां विभागकरणेन ग्रन्थकर्तुः न्यूनत्वमिति चेन्न पदार्थव्युत्पत्या अभिधेयत्वरूपसामान्यलक्षणं बोधयतीति नानुपपत्तिः। न च विभागवाक्येनैव व्यावहारिकाणां द्रव्यत्वादिसामान्यलक्षणानां लभ्यत्वेन न काचिदनुपपत्तिः॥ गुणान् विभजते रूपेति

,

अन्वयक्रमः पूर्ववत्

,

अखण्‍डशाब्दबोधस्तु

,

रूपत्वरसत्वगन्धत्वस्पर्शत्वसंख्यात्वपरिमाणत्वपृथक्त्वसंयोगत्वविभागत्वपरत्वापरत्वगुरुत्वद्रवत्वस्नेहत्वशब्दत्वबुद्धित्वसुखत्वदुःखत्वेच्छात्वद्वेषत्वप्रयत्नत्वधर्मत्वाधर्मत्वसंस्कारत्वरूप विभाजकधर्मचतुर्विंशत्यन्यतमवन्तो गुणा इति। अत्रापि चतुर्विंशतिपदं लघुत्वमृदुत्वाद्यतिरिक्तगुणव्यवच्छेदार्थमेवेति ज्ञेयम्। कर्म विभजते उत्क्षेपणेति

,

उत्क्षेपणत्वापत्क्षेपणत्वाकुञ्चनत्वप्रसारणत्वगमनत्वरूपविभाजकधर्मपञ्चकान्यतमवन्ति कर्माणीति शाब्दबोधः। पञ्चपदम् उत्क्षेपणाद्यतिरिक्तकर्मव्यवच्छेदार्थमेव

,

अन्वयक्रमः पूर्ववदेव॥

मूलम् - सामान्यं द्विविधं परमपरञ्चेति नित्यद्व्यवृत्तयो विशेषास्त्वनन्ता एव। समवायस्त्वेक एव। अभावश्चुर्विधः

,

प्रगभावः प्रध्वंसाभावः अत्यन्ताभावः अन्योन्याभवश्चेति॥



सामान्यं विभजते सामान्यमिति विधापदस्यैव विभाजकधर्मद्वयान्यतरवति लक्षणा स्वीकार्या द्विपदं तात्पर्यग्राहकम् अन्वयक्रमः पूर्ववत्

,

तथा च परत्वापरत्वरूपविभाजकधर्मद्वयान्यतरवत्सामान्यमिति बोधः। घटत्वपटत्वादिजातीनामपरत्वमेव

,

सत्तजातेः परत्वमेव

,

द्रव्यत्वपृथिवीत्वादिजातीनां परत्वापरत्वे उभेऽपि सम्भवत इति ज्ञेयम्॥ विशेषानाह नित्यद्रव्येति पृथिव्यादिचनुष्टयपरमाणवः आकाशादिपञ्चकञ्च नित्यद्रव्याणि नित्यद्रव्येषु वृत्तय

इत्यत्र सप्तम्याः निरूपितत्वमर्थः

,

वृत्तयः वृत्तमन्तः

,

निरूपितत्वस्य वृत्तौ स्वरूपसम्बन्धेनान्वयः

,

तथा च नित्यद्रव्यनिरूपितवृत्तितावन्तः असंख्याकाः विशेषा इति बोधः। समवायमाह- समवायेति

,

एकत्वविशिष्टाभिन्नस्समवाय इति बोधः। समवायगतैकत्वं न संख्यारूपम् द्रव्येतरवृत्तित्वात्

,

किन्तु यथाशृते स्वसजातीयधर्म्यन्तररहितत्वरूपं तत् ज्ञेयम्

,

समवायान्तरस्याभावेन स्वसजातीयधर्म्यन्तररहितत्वं सम्भवत्येव। अभावं विभजते प्रागभाव इति

,

अन्वयक्रमः पूर्ववदेव

,

प्रागभावत्वप्रध्वंसाभावत्वात्यन्ताभावत्वान्योन्याभावत्वरूपविभाजकधर्मचतुष्टयान्यतमवान् अभाव इति शाब्दबोधः॥

विजातीयज्ञानानन्तरितसजातीयज्ञानपरम्परा ध्यानम्। ननु ध्यानस्य पर्यवसाने ज्ञानरूपतया एतन्मते आत्मन एव ज्ञानाधिकरणत्वेन हृदधिकरणत्वं ध्याने न सम्भवतीति चेन्न समवायसम्बन्धेन हृदधिकरणत्वं ज्ञाने न निवेश्यते किन्तु हृदधिकरणकत्वस्य विश्वेश्वरेऽन्वये स्वविषयकज्ञानजनकत्वसम्बन्धेन तस्यान्वयः कर्तव्यः स्वपदं विश्वेश्वरपरन्तपस्य ध्यानेऽन्वये तु स्वाश्रयसंयुक्तत्वसम्बन्धेन तस्यान्वयो वक्तव्यः स्वपदं ध्यानपरम्। यद्वा जनकत्वसम्बन्धेन हृदधिकरणकत्वस्य ध्यानेऽन्वयः कार्यः। अथवा हृत्पदेनात्मैव लक्ष्यते

,

हृत्पदशक्यमनस्सम्बन्धरूपलक्षणया आत्मनि सत्वात्। यद्वा हृदीत्यत्र सप्तम्याजन्यत्वमेवार्थो वक्तव्यः

,

तस्य ध्यानेऽन्वेयः कार्यः॥ नन्वेवं हृत्पदस्याव्यावर्तकतापत्तिः ज्ञानमात्रस्य मनोजन्यत्वेन तज्जन्यत्वकथनस्य निष्फलत्वादितनिचेन्न

,

हृत्पदस्य हृदयरूपशरीरावयवार्थकत्वेन निपूर्वकधाधातोः वृत्तित्वप्रकाराहार्यज्ञानार्थकत्वेन सप्तम्या निरूपितत्वार्थकत्वेन च शरीरावयवरूपहृदयनिरूपितवृत्तित्वप्रकारकाहार्यज्ञानोत्तरकालिकत्वस्य कृतौ लाभात् न कस्याप्यव्यावर्तकत्वशङ्काप्रसक्तिः। स्वोत्कृष्टत्वप्रकारकज्ञानानुकूलव्यापारो वन्दनम्। ग्रहणधारणपटुः बालः॥ सङ्ग्रहः संक्षेपेणस्वरूपकथनं तच्च बहुतरार्थबोधकन्यूनसंख्याकशब्दसन्दर्भः॥



मूलम् तत्र गन्धवती पृथिवी॥

पृथिवीं लक्षयति गन्धवतीति तच्छब्देन नवद्रव्याणि प्रतिपाद्यन्ते

,

त्रल्प्रत्ययस्य घटकत्वम् (निपातातिरिक्तनामार्थयोरभेदसम्बन्धेनान्वयः

,

इति न्यायेन नवद्रर्व्यघटकीभूता गन्धाधिकरणाभिन्ना पृथिवीति शाब्दबोधः। पृथिव्याः किं वा लक्षणमित्युक्तौ गन्धवत्वं लक्षणम्

,

गन्धवत्वंञ्च गन्धनिष्ठाधेयतानिरूपिताधिकरणताश्रयत्वम्

,

अत्र गन्धः आधेयः पृथिवी अधिकरणम् गन्धे आधेयता वर्तते पृथिव्यामधिकरणता वर्तते

,

आधेयताया अधिकरणतायाश्च निरूप्यनिरूपकभावः सम्बन्धः

,

स च कश्चन स्वरुपसम्बन्धविशेषः तथा च गन्धनिष्ठा या आधेयता पृथिव्यां गन्धोऽस्तीत्याकारप्रतीतिसिध्दा गन्धनिष्ठाऽधेयता तन्निरूपिता या अधिकरणता पृथिवीनिष्ठाऽधिकरणता

,

तदाश्रया पृथिवीं तदाश्रयत्वं पृथिव्यां वर्तत इति लक्ष्ये लक्षणसमन्वयः। नन्वें सन्ति कालेऽतिव्याप्तिः सर्वाधारः काल इत्याकारकन्यायेन कालिकसम्बन्धेन कालस्य सर्वाधारत्वेन गन्धस्यापि सर्वान्तर्गतत्वेन गन्धनिष्ठा गन्धनिष्ठा या आधेयता इत्युक्तौ कालिकसम्बन्धवच्छिन्ना गन्धनिष्ठाधेया गुह्यते तन्निरूपिता या अधिकरणता इत्युक्तौ कालनिष्ठाधिकरणता

,

तदाश्रयत्वस्य काले वर्तमानत्वादिति चेन्न

,

तद्वारणाय गन्धनिष्ठाधेयतायां समवायसम्बन्धावच्छिन्नत्वस्य निवेशनीयत्वात्

,

तन्निवेशे च काले कालिकसम्बन्धेन गन्धस्य विद्यमानत्वेन कालिकसम्बन्धावच्छिन्नगन्धनिष्ठाधेयताधिकरणता श्रयत्वस्य विद्यमानत्वेऽपि काले समवायसम्बन्धेन गन्धाभावेन समवायसम्बन्धावच्छिन्नगन्धनिष्ठाधेयतानिरूपिताधिकरणाश्रयत्वाभावेन अतिव्याप्तेरभावात् न चैवमपि जलादावतिव्याप्तिः

,

कथम्

,

गन्धे द्वे आधेयते वर्तते एका गन्धत्वावच्छिन्ना अपरा गुणत्वावाच्छिन्नाधेयता एकत्वात्

,

तन्निरूपिता याऽधिकरणता जलादिनिष्ठाधिकरणता

,

तदाश्रयत्वस्य जलादौ विद्यमानत्वादिति वाच्यम्

,

तस्यामेवाधेयतायां गन्धत्वावच्छिन्नत्वस्यापि निवेशनीयत्वात्

,

तन्निवेशे तु जलादौ शीतस्पर्शादिगुणानां सत्वेन गुणत्वावच्छिन्नाधेयतानिरूपिताश्रयत्वस्य सत्वेऽपि गन्धस्याभावेन गन्धत्वावच्छिन्नाधेयतानिरूपिताधिकरणताश्रयत्वस्याभावेन अतिव्याप्तेरभावात्। न च तथापि उत्पन्नविनिष्टघटादावव्याप्तिः (उत्पन्नं द्रव्यं क्षणमगुणं निष्क्रियञ्च तिष्ठतीति

,

न्यायेन उत्पत्तिक्षणे तत्र गुणस्यानुत्पन्नत्वेन द्वितीयक्षणे घटस्यैव नष्टत्वेन समवायसम्बन्धावच्छिन्नगन्धनिष्ठाधेयतानिरूपिताधिकारणताश्रयत्वस्याभावात्

,

न चैष नियमोऽङ्गीक्रियत इति वाच्यम्

,

उत्पत्तिक्षण एव द्रव्ये गुणादिस्वीकारे द्रव्यस्य स्वगतगुणादिकं प्रति कारणत्वाभावप्रसङ्गः द्रव्यस्य तदा गुणादिपूर्ववृत्तित्वाभावात् इति वाच्यम्

,

समवायसम्बन्धावच्छिन्नगन्छत्वावच्छिन्नगन्धनिष्ठाधेयतानिरूपिताधिकरणतावद्वृत्तिजातिमत्वस्य लक्षणत्वे न विवक्षितत्वात्

,

उत्पन्नविनष्टघटे समवायसम्बन्धेन गन्धाश्रयत्वविरहेऽपि तादृशाधिकरणतावत्पुष्पादिवृत्तिपृथिवीत्वजातिमत्वस्य उत्पन्नविनष्टघटेऽपि विद्यमानत्वेनाव्याप्त्यभावात्। अत एव सुरभ्यसुरभ्यवयवारब्धद्रव्येऽपि नाव्याप्तिः।

 न चैवमपिजलादावतिव्याप्तिः तदवस्थैव तादृशाधिकरणतावत्पुष्पादिवृत्तिसत्तारूपजातिमत्वस्य जलादावपि सत्वादिति वाच्यम्। जातै गन्ध सामानाधिकरण्यस्येव द्रव्यत्वव्याप्यत्वस्यापि निवेशनीयित्वात् तन्निवेशे तु सत्ताजातेः द्रव्यत्वाभाववद्गुणावृत्तित्वेन द्रव्यत्वाभाववदवृत्तित्वरूपव्याप्यत्वस्यासम्भवेन न तां जातिमादायातिप्रसक्तिः। न चैवमपि गन्धसमानाधिकरणद्रव्यत्वाभाववदवृत्तिद्रव्यत्वजातिमत्वस्य जलादौ सत्वात् पुनरप्यतिव्याप्तिः तत्र दुर्वारेति वाच्यम्

,

तत्र व्याप्यत्वं न तदभाववदवृत्तित्वरूपं निवेश्यते

,

किन्तु (न्यूनदेशवृत्तित्वरूपं) तदधिकरणवृत्तिभेदप्रतियोगितावच्छेदकत्वरूपं तत् निवेश्यते तथा च द्रव्यत्वाधिकरणं घटः तद्वृत्तिर्यो भेदः द्रव्यं नेत्याकारकप्रतीतिसिद्धो भेदः न सम्भवति

,

किन्तु पटो नेति भेदः तत्प्रतियेगितावच्छेदकीभूता न भवति

,

अतः सत्ताजातिं द्रव्यत्वजातिवाऽदाय जलादौ नातिव्याप्तिः। न च तथापि जातित्वेन जातिमनिवेश्य गन्धसमानाधिकरणः द्रव्यत्वव्याप्यो यो धर्मः तादृशधर्मवत्वं इत्येतावदेव लक्षणं भवत्विति वाच्यम्

,

द्रव्यत्वाधिकरणाकाशादिनिष्ठभेदप्रतियोगितावच्छेदकीभूतपृथिवीजलान्यतरत्वरूपधर्ममादाय जलादावतिप्रसङ्गात्। न च समवायेन तादृशधर्मवत्वं निवेश्यते

,

तादृशान्यतरत्वस्य भेदरूपतया स्वरूपसम्बन्धेनैव तस्य जलादौ विद्यमानतया समवायसम्बन्धेन तादृशधर्मत्वस्य जालादावविद्यमानत्वेन अतिप्रसङ्गानापादकत्वेन च एतदेव लक्षणमुच्यत इति वाच्यम्

,

द्रव्यत्वाधिकरणं वाय्वादिः तद्वृत्तिर्यो भेदः पृथिवीजलसंयोगवान्नेति भेदः

,

तत्प्रतियोगितावच्छेदकीभूतः गन्धसमानाधिकरणो यो धर्मः पृथिवीजलसंयोगरूपो धर्मः समवायसम्बन्धेन तादृशधर्मवत्वस्य जलादौ सत्वादतिव्याप्त्यापत्तेः

,

जातित्वेन जातिनिवेशे तु पृथिवीजलान्यतरत्वरूपस्य पृथिवूजलसंयोगरूपस्य वा धर्मस्य जातिरूपत्वाभावेन जलादावतिव्यप्त्यभावात्। पृथिव्यां लक्षणसमन्वयप्रकारस्त्वित्थं

,

द्रव्यत्वाधिकरणं जलादिकं

,

तद्वृत्तिर्यो भेदः पृथिवी नेति भेदः

,

तत्प्रतियोगितावच्छेदकीभूता गन्धाधिकरणवृत्तिर्या जातिः पृथिवीत्वरूपा जातिः तादृशजातिमत्वस्य पृथिव्यां सनत्वात्रापि विद्यमार्ववाल्लक्षणसमन्वयः

,

नातिप्रसङ्गश्च। तथा च समवायसंबन्धावच्छिन्नगन्धत्वावच्छिन्नाधेयतानिरूपिताधिकरणतावद्वृत्तिः द्रव्यत्वाधिरणवृत्तिभेदप्रतियोगिताव्चछेदकीभूता या जातिः तादृशजातिमत्वं पृथिव्याः लक्षणमिति पर्यवसन्नम्।



गन्धवती पृथिवीत्यत्र शाब्दबोधप्रकारः॥ गन्धोऽस्यामस्तीति गन्धवती

,

इदं शब्देन पृथिवी प्रतिपाद्यते

,

सप्तम्या अधिकरणत्वम्

,

अस् धातोराधेयत्वं तदुत्तरवर्तितिप्रत्ययस्याश्रयत्वम्

,

पृथिव्याः अधिकरणत्वे आधेयत्वसम्बन्धेनान्वयः पृथिवीनिष्ठाधिकरणतायाः आधेयत्वे निरूपकत्वसम्बन्धेनान्वयः

,

तिबर्थश्रयत्वस्य स्वरूपसम्बन्धेन गन्धेऽन्वयः

,

तथा च पृथिवीनिष्ठाधिकरणतानिरूपकाधेयताश्रयो गन्ध इति विग्रहवाक्यजन्यो बोधः विग्रहवाक्याद्यादृशविशेषणविशेष्यभावापन्नपदार्थविषयकबोधो जायते समासवाक्यात्तद्विपरीतबोधो जायते

,

इति नियमानुरोधेन गन्धवतीति समासवाक्यात् तद्विपरीतः गन्धनिष्ठाधेयतानिरू

पिताधिकरणताश्रयाभिन्ना पृथिवीति शाब्दबोधो जायते।



पृथिवीलक्षणे आधेयतात्वेनाधेयतां अधिकरणतात्वेनाधिकरणतां च अप्रवेश्य गन्धनिष्ठा या तन्निरूपिता या तदाश्रयत्वमित्येतावत एव लक्षणत्वस्वीकारे गन्धनिष्ठाधिकरणतानिरूपितानिरूपिताधेयतामादाय गन्धत्वेऽतिव्याप्तिप्रसङ्गः। समवायसम्बन्धावच्छिन्नागन्धनिष्ठ प्रकारतानिरूपितप्रकारितामादाय गन्धवतीपृथिवीतिज्ञानेऽतिप्रसङ्गः अतः आधेयत्वादिना आधेयत्वादिनिवेशः कार्यः। गन्धानिष्ठा या तन्निरूपिता या अधिकरणता तदाश्रयत्वमिति लक्षणाङ्गीकीरे तु स्वनिष्ठाधेयता निरुपितत्वात स्वनिरूपितत्वस्याप्यधिकरणतायामङ्गीकृतत्वेन गन्धनिष्ठलक्षणतानिष्ठधेयतानिरूपिताधिकरणत्वस्येव गन्धनिष्ठलक्षणतानिरूपिताधिकरणत्वस्यापि गन्धे सत्वात्तत्रातिव्याप्तिप्रसङ्गः

,

समवायसम्बन्धावच्छिन्ना गन्धनिष्ठा या तन्निरूपिता या अधिकरणन्तेति लक्षणकरणेपि गन्धनिष्ठसमवायसमबन्धावच्छिन्नलक्षणतानिरूपिताधिकरणतामादाय गन्ध एवातिप्रसङ्गः

,

अतः आधेयतात्वेनाधेयता प्रवेशनीया। गन्धनिष्ठाधेयतानिरूपितावच्छेदकतामादाय गन्धत्वेतिप्रसङ्गः आधेयतायां समवायसम्बन्धावच्छिन्नत्वनिवेशेपि एनामाधेयतावच्छेदकतामादायैव गन्ध्वेवेतिव्याप्तिर्वक्तव्या

,

अतः अधिकरणतात्वेनाधिकरणता प्रवेशनीया। ननुगन्धनिष्ठाधेयतानिरूपिताधिकरणताश्रयत्वमिति निष्कृष्टलक्षणेपि (स्वनिष्टाधेयतानिरूपितत्ववत् स्वनिरूपितत्वमप्यधिकरणतायां सम्भवतीति न्यायनुसारेण गन्धनिष्ठाधेयत्वनिष्ठाधेयतानिरूपिताधिकरणत्वस्येव गन्धनिष्ठाधेयतानिरूपिताधिकरणत्वस्यापि गन्धे सत्वादतिव्याप्तिस्सम्भवतीतिचेन्न

,

गन्धनिष्ठाधेयत्वानिरूपिता गन्धनिष्ठाधेयतानिरूपिता या अधिकरणता तदाश्रयत्वमिति वा गन्धनिरूपिताधिकरणत्वमिति वा लक्षणाङ्गीकरणे निरुपक्तदोषाभावात् इति॥

उत्पन्नविनष्टघटेऽव्याप्तिवारणाय समवायस्वसमवायिसमवेतत्वान्यतरसम्बन्धेन गन्धविशिष्टत्वमिति लघुलक्षणं वा पारिष्कतणीयम् तथाच उत्पन्नविनष्टघटे समवायसम्बन्धेन गन्धाभावेपि स्वसमवायिसमवेतत्वसम्बन्धेन गन्धविशिष्टत्वं सम्भवतीति नाव्याप्तिः स्वपदं अवयवगतगन्धपरं बोध्यम्

,

प्रथमसम्बन्धानुपादाने परमाणाषु द्वितायसम्बन्धानुपादाने उत्पन्नविनष्ठघटेचाव्याप्तिरित्युभयोपादानम्। अस्मिन् लक्षणे जातिघटितलक्षणकरणावश्यकता नास्ति॥



मू - सा द्विविधा नित्याऽनित्या चेति

,

नित्या परमाणुरूपा

,

अनित्या कार्यरूपा

,

पुनस्त्रिविधा शरीरेन्द्रियविषयभेदात्

,

शरीरमस्मादादीनाम्

,

इन्द्रियं गन्धग्राहकं घ्राणं तच्च नासाग्रवर्ति

,

विषयो मृत्पाषाणादिः॥



पृथिवीं विभजते सा द्विविधेति

,

अत्र नित्यानित्यपदे नित्यत्वानित्यत्वपरे

,

इति पदार्थश्चाभेदः

,

चकारः विरोधद्योतकः

,

विधापदस्य विभाजकधर्मद्वयान्यतरवति

,

लक्षणा

,

द्विपदं तत्तात्पर्यग्राहकं

,

तथा च नित्यत्वानित्यत्वरूपविभाजकधर्मद्वयान्यतरवदभिन्ना पृथिवीति शाब्दबोधः (उत्पत्तिशून्यत्वे सति नाशशून्यत्वं नित्यत्वम् उत्पत्तिमत्वे सति नाशवत्वमनित्यत्वम्। परमाणुरुपा नित्या

,

व्द्यणुकादिब्रह्माण्डान्तकार्यरुपा। पृथिवी अनित्या। प्रकारान्तरेण विभजते पुनरिति

,

अत्रापि शरीरादिपदानां शरीरत्वादिपरत्वम्

,

भेदपदार्थो विशेषधर्मः पञ्चम्याः अभेदोऽर्थः तस्य च विधापदलक्ष्यतावच्छेदकविभाजकधर्मत्रयान्यतमवत्वेऽन्वयः

,

तथा च शरीरत्वेन्द्रियत्वविषयत्वरूपविशेषधर्माभिन्नविभाजकधर्मत्रयान्यतमवती पृथिवीति शाब्दबोधः (धर्मेविभाजकत्वञ्च विभागवाक्यघटकपदजन्योपस्थितिनिरूपितविशेष्यतानिरूपितप्रकारताश्रयत्वम्) अत्र शरीरेन्द्रियविषयभेदेन विभागः पृथिवीसामान्यस्यैव नानित्यपृथिव्याः पुनः पदासार स्यात्। पार्थिवशरीरं दर्शयति शरीरमिति

,

अस्मदादीनामित्यत्र षष्ट्याः अवच्छेदकत्वमित्यर्थः

,

तथा च

अस्मदाधात्मावच्छेदकं शरीर पार्थिव शरीरमित्यर्यः गन्धग्राहकं पार्थिवेन्द्रियं दर्शयतीन्द्रियमिति

,

गन्धस्य ग्राहकं षष्ट्याः विषयतानिरूपकत्वम्

,

ग्रहधातोः प्रत्यक्षंण्वुल्प्रत्ययस्य जनकत्वञ्चार्थः

,

तथा च गन्धविषयकप्रत्यक्षजनकत्वे सतीन्द्रियत्वं घ्राणेन्द्रियस्य लक्षणमिति फलितम्

,

गन्धविषयकं यत्प्रत्यक्षं अयं सुरभिः अयमसुरभिरित्याकारकं प्रत्यक्षम्

,

तज्जनकत्वे सतीन्द्रियत्वं घ्राणेन्द्रिये वर्तत इति लक्ष्ये लक्षणसमन्वयः इन्द्रयत्वमात्रोपादाने चक्षुरादावपीन्द्रियत्वस्य सत्वात्तत्रातिव्याप्तिः

,

तद्वारणाय गन्धविषयकप्रत्यक्षजनकत्वदम्

,

तन्निवेशे तु चक्षुरादाविन्द्रियत्वस्य सत्वेऽपि गन्धग्राहकत्वस्याभावान्नातिव्याप्तिः। तावन्मात्रोपादाने आत्मनो ज्ञानमात्रं प्रति समवायिकारणत्वेन गन्धविषयकप्रत्यक्षस्यापि ज्ञानान्तर्गतत्वेन तज्जनकत्वस्याप्यात्मनि सत्वेन आत्मान्यतिव्याप्तिः

,

अतः इन्द्रियत्वोपादानम्

,

तन्निवेशे तु आत्मनि इन्द्रियत्वाभावान्नातिव्याप्तिः। न चैवमपि (आत्मा मनसा संयुज्यते

,

मनः इन्द्रियेण

,

इन्द्रियमर्थेन

,

ततः प्रत्यक्षमुत्पद्यते

,

इति न्यायानुसारेण मनसि गन्धग्राहकत्वस्य इन्द्रियत्वस्य च सत्वान्मनस्यातिव्याप्तिरिति वाच्यम्

,

इन्द्रियपदेन बहिरिन्द्रियत्वस्य विवक्षणीयत्वात्

,

मनसि बहिरिन्द्रियत्वस्याभावान्नातिव्याप्तिः। बहिरिन्द्रियत्वञ्च मनोभिन्नेन्द्रियत्वम्। (यद्वा शब्दरुपादिचतुष्टयान्यतमसाक्षात्कारजनकत्वे सतीन्द्रियत्वम्) तत अथवा

,

सुखादिसाक्षात्कारजनकत्वे सतीन्द्रियत्वम् तत्॥ गन्धग्राहकमिति प्रयोजनकथनं

,

घ्राणमिति संज्ञा

,

नासाग्रेत्याश्रयोक्तिः। विषयं दर्शयति विषय इति शरीरेन्द्रियभिन्नत्वं विषयलक्षणम्

,

परमाणुरूपनित्यपृथिव्या अपि विषय एवान्तर्भावो ग्राह्यः। एवं पृथिवी निरूपिता॥

सा द्विविधा नित्यऽनित्यचेत्यत्र

,

अत्रनित्यत्वानित्यत्वरूपविभाजकधर्मद्वयान्यतरवती पृथिवीति शाब्दबोधाङ्गीकारे घटः द्विविधः नित्यानित्यश्चेति वाक्यस्य
प्रमाण्यापत्तिः

,

अत्रापि विषयस्याबाधितत्वात् अतः तद्वारणाय उद्धेश्यतावच्छेदकसामानाधिकरणण्यस्य विधेयभूतविभाजकधर्मेषु सर्वेष्वप्यन्वयोङगीकार्यःअत्र घटत्वसामानधिकरण्यस्य नित्यत्वेऽभावान्नापत्तिः।एवमपि घटो द्विविधः पृथिवी द्रव्यं चेति वाक्यस्य प्रमाण्यापत्तिदुर्वारा

,

तद्वारणाय उद्धेश्यतावच्छेदकव्याप्यत्वस्य विधेयभूतविभाजकधर्मान्यतरत्वावच्छिन्ने

(अन्यतमतत्वावच्छिन्ने) अन्वयः अङ्गीकार्यः। एवमपि द्रव्यं द्विविधं घटः पटश्चेति वाक्यस्य प्रमाण्यापत्तिः तद्वारणाय उद्धेश्यतावच्छेदकव्यापकत्वस्यापि पूर्वोक्ते अन्यतरत्वावच्छिन्ने (अन्यतमत्वावच्छिन्ने) भानमङ्गीकार्यम्। एवमपि घटो द्विविधः कम्बुग्रीवादिमान् तद्धटश्चेति वाक्यस्य प्रामण्यापत्तिः तत्र निरुक्तव्याप्यत्वव्यापकत्वसामानाधिकरण्यानामबाधितत्वात्

,

अतस्तद्वारणाय विभाजकधर्मेषु परस्परविरुद्धत्वस्यापि भानमङगीकार्यम्। विधेयभूतयावद्विभजकधर्मेषु उद्धेश्यतावच्छेदकसामानाधिकरण्यमानाङ्गीकारेण घटो द्विविधः पृथिवी जलञ्चत्याद्यापत्तेः दुरुपपादतया विभाजकधर्मेषु परस्परविरुद्धत्वमानाङ्गीकारेण घटो द्विविधः पृथिवी द्वयञ्चेत्यद्यापत्तेरपि दुरुपादतया व्याप्यत्वाभानाङगीकारवश्यकता नास्ति। अत एव नित्यत्वानित्यत्वयोः पृथिवीत्वाभाववज्जलादिवृत्तित्वेन व्याप्यत्वासम्भवेन नित्यानित्यपदयोः नित्यानित्यपृथिवीत्वपरत्वमावश्यकमित्यपि प्रत्युक्तम्। तथाच प्रकृते पृथिवीत्वव्यापकं यत् अनित्यत्वविरुद्धपृथिवीत्वसमानाधिकरणनित्यत्व नित्यत्वविरुद्ध पृथिवीत्वसमानाधिकरणनित्यत्वरूपविभाजकधर्मद्वयान्यतरत्वावच्छिन्नं तद्विशिष्टा पृथिवीति शाब्दबोधः

,

सामामाधिकरण्यस्य प्रत्येकं यावद्विभाजकधर्मेषु व्यापकत्वस्य च प्रकारविधया संसर्गविधया वा भानमाङ्गीकार्यम्॥

शरीरेन्द्रियविषयभेदादित्यत्र शाब्दबोधप्रकारः पुनश्शब्दः पूर्वोक्तविभाजकधर्मभेदबोधकः भेदः परस्परभिन्नार्थकशब्दसमुदायः शरीरादिपदानां शरीरादिपदनिष्ठानुपूर्व्यवच्छिन्नार्थकत्वं अस्यचाभेदसम्बन्धेन भेदपदार्थे़ऽन्वयः पञ्चम्याः ज्ञानज्ञप्यत्वमर्थः ज्ञानज्ञाप्यत्वञ्च ज्ञानजन्यशाब्दबोधविषयत्वं

,

अस्य च विधापदार्थभूत विभआजकधर्मेऽन्वयः तथा च शरीरपदेन्द्रियपदविषयपदाभिन्नपरस्परविरुद्धार्थकशब्दसमुदायजन्य शाब्द

बोधविषयपूर्वोक्तविभाजकधर्मभिन्नविभाजकधर्मत्रयान्यतमवदभिन्ना पृथिवीति शाब्दबोधः। व्यापकतावादिबोधः पूर्ववत् ग्राह्यः॥एवं उत्तरत्र आधेयत्वाधिकरणत्वघटितेषु जलादिलक्षणेषु आधेयतात्वेनाधेयतानिवेशस्य अधिकरणतात्वेनाधिकरणतानिवेशस्य च फलं पूर्वोक्तरीत्या बोध्यम्। कार्यत्वकारणत्वघटितेषु कालादिलक्षणेष्वपि कार्यतात्वेन कार्यतानिवेशस्य करणतात्वेन कारणतानिवेशस्यापि फलं पूर्ववदेव ग्राह्यम्। विभागवाक्यस्थलेषु शाब्दबोधप्रकारः तत्र सामानाधिकरण्यव्यापकत्वपरस्परविरुद्धत्वादीनां प्रयोजनानि च पूर्ववदेव ग्राह्यानि।

 

मूलं शीतस्पर्शवत्यपः

,

ताः द्विविधाः

,

नित्या अनित्याश्चेति

,

नित्याः परमाणुरूपाः अनित्याः कार्यरूपाः

,

पुनस्त्रिविधाः शरीरेन्द्रियविषयभेदात्

,

शरीरं वरुणलोके इन्द्रियं रसग्राहकं रसनम् तच्च जिह्वाग्रवर्ति विषयस्सरित्समुद्रादिः॥



अपां लक्षणमाह शीतस्पर्शेति। अन्वयबोधप्रकारः पूर्ववदेव। लक्षणन्तु शीतस्पर्शनिष्ठाधेयतानिरूपिताधिकरणताश्रयत्वम्

,

शीतस्पर्शनिष्ठा या आधेयता अप्सु शीतस्पर्शोऽस्तीत्याकारकप्रतीतिसिद्धा शीतस्पर्शनिष्ठाधेयता

,

तन्निरूपिता याऽधिकरणता अप्सु विद्यमानाधिकरणता

,

तदाश्रयत्वस्य अप्सु सत्वात्समन्वयः। अत्रापि काले पृथिव्यादौ च पूर्वोक्तविधयाऽतिव्याप्तिवारणाय उत्पन्नविनष्टजलेऽव्याप्तिवारणाय च शीतस्पर्शत्वावच्छिन्नसमवायसम्बन्धावच्छिन्नाधेयतानिरूपिताधिकरणतावद्वृत्तिद्रव्यत्वाधिकरणवृत्तिभेदप्रतियोगितावच्छेदकीभूतजातिमत्वमिति लक्षणं परिष्करणीयम् अन्यत्सर्वं पूर्ववद्बोध्यम्। रसनेन्द्रियलक्षणं तु रसविषयकप्रत्यक्षजनकत्वे सतीन्द्रियत्वम्

,

रसविषयकं यत्प्रत्यक्षं अयं मधुरः अयमाम्लः इत्याकारकं प्रत्यक्षं तज्जनकत्वे सतीन्द्रियत्वस्य रसनेन्द्रिये सत्वात्समन्वयः। अत्र द्रलद्वयप्रयोजनन्तु पूर्ववद्बोध्यम्॥



मूलम् उष्णस्पर्शवत्तेजः तद्विधं नित्यमनित्यञ्चेति नित्यं परमाणुरूपम्

,

अनित्यं कार्यरूपं पुनस्त्रिविधं शरीरेन्द्रियविषयभेदात्

,

शरीरमादित्यलोके

,

इन्द्रियं रूपग्राहकं चक्षुः

,

तच्चकृष्णताराग्रवर्ति विषयश्चतुर्विधः भौमदिव्यौदर्याकरजभेदात् भौमं वह्न्यादि

,

दिव्यमबिन्धनं विद्युदादि

,

भुक्तस्य परिणामहेतुरौदर्यं आकरजं सुवर्णादि॥



तेजसो लक्षणमाह उष्णस्पर्शेति। अन्वयबोधप्रकारः पूर्ववत्

,

लक्षणं तु उष्णस्पर्शनिष्ठाधेयता निरूपिताधिकरणताश्रयत्वम्

,

उष्णस्पर्शनिष्ठा याऽधेयता तेजसि उष्णस्पर्शोस्तीत्याकरकप्रतीतिसिद्धा उष्णस्पर्शनिष्णोधेयता तन्निरूपिता याऽधिकारणता

,

तेजेनिष्ठा अधिकरणता तदाश्रयत्वं तेजसि वर्तत इति लक्ष्ये लक्षणसमन्वयः। अत्रापि काले जलादौ च पूर्वोक्तविधयाऽतिव्याप्तिवारणाय चन्द्रकिरणादवुत्पन्नविनष्टतेजसि चाव्याप्तिवारणाय च समवायसम्बन्धावच्छिन्नोष्णस्पर्शत्वावच्छिन्नाधेयतानिरूपिताधिकरणतावद्वृत्तिद्रव्यत्वाधिकरणवृत्तिभेदप्रतियोगितावच्छेदकीभूतजातिमत्वं तेजसो लक्षणमिति वक्तव्यम्। अन्यत्सर्वं पूर्ववद्बोध्यम्। चक्षुरिन्द्रियलक्षणन्तु रूपविषयकप्रत्यक्षजनकत्वे सतीन्द्रियत्वम् रूपविषयकं यत्प्रत्यक्षं अयं नीलः अयं पीत इत्याकारकं प्रत्यक्षम्

,

तज्जनकत्वे सतीन्द्रियत्वस्य चक्षुरिन्द्रिये सत्वात्समन्वयः

,

विशेषणानुपादाने घ्राणादौ विशेष्यानुपादाने आत्मनि चातिव्याप्तिरित्युभयोपादानम्॥





मू - रूपरहितस्पर्शवान्वायुः। सद्विविधः नित्योऽनित्यश्चेति। नित्यः परमाणुरूपः अनित्यः कार्यरूपः। पुनस्त्रिविधः शरीरेन्द्रियविषयभेदात्। शरीरं वायुलोके। इन्द्रियं स्पर्शग्राहकं त्वक् सर्वशरीरवृत्तिः। विषयो वृक्षादिकम्पनहेतुः वायुः

,

शरीरान्तस्संञ्चारीवायुः प्राणश्च। स चैकोऽप्युपाधिभेदात्प्राणापानादिसंज्ञां लभते।



वायुं निरूपयति रूपरहितेति

,

रूपेण रहितः रूपरहितः तृतीयायाः प्रतियोगितानिरूपकत्वम् रहधातोः अत्यन्ताभावः तप्रत्ययस्य आश्रयत्वञ्चार्थः

,

रूपस्य आधेयत्वसम्बन्धेन प्रतियोगितायामन्वयः

,

तथा च रूपनिष्ठप्रतियोगितानिरूपकाभावाश्रयत्वे सति स्पर्शवत्वं वायोर्लक्षणमिति फलितम्

, (

तदभावं प्रति तत्प्रतियोगीति न्यायेन रूपाभावं प्रति रूपस्यो प्रतियोगित्वेन रूपनिष्ठप्रतियोगितानिरूपको योऽभाव इत्युक्तौ वायौ रूपं नास्तीतिप्रतीतिसिद्धो रूपाभावः तदाश्रयत्वे सति स्पर्शवत्वस्य वायौसत्वाल्लक्ष्ये लक्षणसमन्वयः। विशेषणमात्रोपादाने रूपाभाववत्वस्य गगनादौ सत्तदतिव्याप्तिः

,

विशेष्यनिवेशे तु स्पर्शवत्वस्य तत्राभावान्नातिव्याप्तिः। विशेष्यमात्रोपादाने पृथिव्यादित्रिके स्पर्शवत्वस्य सत्वादतिव्याप्तिः

,

अतः विशेषणोपादानम् तन्निवेशे रूपरहितत्वस्य तत्राभावान्नातिव्याप्तिः।

अत्रापि स्पर्शवत्वं समवायसम्बन्धावच्छिन्नस्पर्शत्वावच्छिन्नाधेयतानिरूपिताधिकरणतावद्वृत्तिद्रव्यत्वाधिकरणवृत्तिभेदप्रतियोगितावच्छेदकजातिमत्वरूपमेव परिष्करणीयम्। अत्राधेयतायां समवायसम्बन्धावच्छिन्नत्वानिवेशे कालिकसम्बन्धावच्छिन्नाधेयतामादाय स्पर्शत्वावाच्छिन्नत्वानिवेशे गुणत्वावच्छिन्नाधेयतामादाय च काले रूपरहितत्वस्यापि सत्वात्तत्रातिव्याप्तिः अतः तद्विशेषणद्वयोपादानम्। उत्पन्नविनष्टवायावव्याप्तिवारणायैव जातिघटितलक्षणपरिष्कारः कार्यः। सत्वादिजातिमादायाकाशादावतिव्याप्तिवारणाय जातौ द्रव्यत्वव्याप्यत्वं न्यूनदेशवृत्तित्वरूपं निवेशनीयम्। रूपरहितत्वदलस्याप्यत्र घटकत्वेन नीरूपपदार्थेषु दोषवारणेनैव स्पर्शवत्वदलघटकविशेषणानां सार्थक्यं बोध्यम्।

 अत्र रूपनिष्ठप्रतियोगितायां समवायसम्बन्धावच्छिन्नत्वं निवेशनीयम् अन्यथा रूपनिष्ठप्रतियोगितानिरूपको योऽभाव इत्युक्तौ संयोगसम्बन्धेन रूपं नास्तीत्याकारकप्रतीतिसिद्धिः संयोगसम्बन्धावच्छिन्नरूपत्वावच्छिन्नप्रतियोगितानिरूपकाभावः

,

तदाश्रयत्वस्य पृथिव्यादौ सत्वात् तत्रातिव्याप्तिः भवति तन्निवेशे तु समवायसम्बन्धावच्छिन्नरूपनिष्ठप्रतियोगितानिरूपकाभावः समवायसम्बन्धेन रूपं नास्तीति प्रतीतिसिद्धाभाव एव न तु संयोगसम्बन्धेन रूपाभावः एतदीयप्रतियोगितायाः समवायसम्बन्धानवच्छिन्नत्वात्

,

अतः तादृशाभावाश्रयत्वस्य पृथिव्यादावभावेनातिव्याप्त्यभावात्। न चैवमपि पृथिव्यादावतिव्याप्तिः

,

समवायसम्बन्धाच्छिन्ना रूपनिष्ठा या प्रतियोगितेत्युक्तौ रूपघटत्वोभयं नास्तीत्याकारकप्रतीतिसिद्धाभावीया रूपघटत्वोभयत्वावच्छिन्ना प्रतियोगिता गृह्यते

,

तन्निरूपकाभावः रूपघटत्वोभयाभावः एकसत्वे द्वयं नास्तीति प्रतीत्या पृथिव्यादौ रूपस्य सत्वेऽपि घटत्वादेः (उदासीनस्य) अभावेन तादृशोभयाभावाश्रयत्वस्य स्पर्शवत्वस्य च तत्र विद्यमानत्वात् इति चेन्न रूपनिष्ठप्रतियोगितायां रूपत्वावच्छिन्नत्वस्य निवेशनीयत्वात्

,

तन्निविशे तु रूपघटत्वोभयाभावीयप्रतियोगितायाः रूपघटत्वोभयत्वावच्छिन्नत्वे न रूपत्वावच्छिन्नप्रतियोगिताको योऽभाव इत्युक्तौ न तादृशोभयाभावः किन्तु रूपं नास्तीत्याकारकसामान्याभाव एव भवति

,

एतदाश्रयत्वस्य पृथिव्यादावभावान्नातिव्याप्तिः। न च तथापि रूपघटत्वोभयाभावीयप्रतियोगितायां रूपत्वमुभयत्वञ्चावच्छेदकमिति रूपत्वावाच्छिन्नत्वनिवेशेपि निरुक्तोभयत्वावच्छिन्नप्रतियोगितामादाय तत्रातिव्याप्तिः तदवस्थैवेति वाच्यम्

,

रूपत्वातिरिक्तधर्मानवच्छिन्नत्वस्य तदर्थत्वात्

,

तादृशोभयाभावीयप्रतियोगितायाः रूपत्वातिरिक्तोभयत्वरूपधर्मावच्छिन्नत्वेन तदनवच्छिन्नप्रतियोगिताकाभावपदेन रूपसामान्याभावस्यैव ग्राह्यतया तदाश्रयत्वस्य पृथिव्यादावभावेनातिव्याप्त्यभावात्। न चैवमपि पृथिव्यादावतिव्याप्तिः

,

कथम्

,

समवायसम्बन्धावच्छिन्नरूपत्वावच्छिन्नप्रतियोगिताकाभावनिष्ठा याऽधेयतेत्युक्तौ तादृशरूपाभावनिष्ठा कालिकसम्बन्धावच्छिन्नाधेयता गृह्यते तन्निरूपिताधिकरणताश्रयत्वस्य (जन्यानां कालोपाधित्वम्

,

इति न्यायेन पृथिव्यादौ सत्वात् तत्र स्पर्शवत्वस्य च सत्वात् अतिव्याप्तिरिति वाच्यम्। रूपाभावनिष्ठाधेयतायां स्वरूपसम्बन्धावच्छिन्नत्वस्य विशेषणीयत्वात्

,

तन्निवेशे पृथिव्यादौ कालिकसम्बन्धेन रूपाभावस्य सत्वेऽपि स्वरूपसम्बन्धेन तस्याभावान्नातिव्याप्तिः॥





नन्वेवमपि घटादावतिव्याप्तिः

, (

उत्पन्नं द्रव्यं क्षणमगुणं निष्क्रियञ्च तिष्टति इति न्यायेन उत्पत्तिक्षणावच्छेदेन

तत्र रूपाभावाश्रयत्वस्य द्वितीयादिक्षणावच्छेदेन स्पर्शवत्वस्य च सत्वात् इति वाच्यम्

,

रूपाभावनिष्ठाधेयतानिरूपिताधिकरणतायां निरवच्छिन्नत्वस्य विशेषणीयत्वात् तथा च घटादिनिष्ठायाः रूपाभावाधिकरणताया उत्पत्तिकालावच्छिन्नतया निरवच्छिन्नतदधिकरणत्वस्य घटादावभावेनातिव्याप्त्यभावात्।) (अथवा

,

रूपरहित इत्यनेन रूपानधिकरणत्वस्य विवक्षितत्वात् भेदस्य व्याप्यवृत्तित्वात् व्याप्यवृत्तेरवच्छेदकसद्भावे प्रमाणाभावाच्च घटादौ निरूक्तरीत्याऽतिव्याप्तेरभावात्) स्वप्रतियोग्यनधिकणं यद्रूपाभावाधिकरणं तत्वमिति विवक्षणात् घ़टादौ नातिव्याप्तिः

,

स्वपदं रूपाभावपरं

,

उत्पत्तिकालावच्छेदेन रूपाभावाधिकरणी भूतघटस्य स्वपदग्राह्यरूपाभावप्रतियोगिभूतरूपस्य द्वितीयादिक्षणावच्छेदेनाधिकरणतया तद्भिन्नत्वस्य घटादावभावात्॥



 नन्वेवमपि उत्पन्नविनष्टवायावव्याप्तिवारणाय स्पर्शवत्वस्य स्पर्शाधिकरणवृत्तिद्रव्यत्वव्याप्यजातिमत्वरूपत्वेन परिष्करणीयतया उत्पन्नविनष्ठघटे निरवच्छिन्नरूपाभावाधिकरणत्वस्य समवायेन स्पर्शाभावेऽपि स्पर्शसमानाधिकरणद्रव्यत्वव्याप्यपृथिवीत्वजातिमत्वस्य च सत्वात्तत्रातिव्याप्तिरिति वाच्यम्

,

रूपासमानाधिकरणत्वस्य स्पर्शसमानाधिकरणद्रव्यत्वव्याप्यजातौ विशेषणीयत्वात् तथा च स्पर्शसमानाधिकरणद्रव्यत्वव्याप्यपृथिवीत्वजातेः रूपाधिकरणघटादिवृत्तित्वेन रूपासामानाधिकरण्यस्य पृथिवीत्वादिजातावभावेन पूर्वोक्तरीत्या घटादौ नातिप्रसङ्गः। न चैवं सति गगनत्वस्य एकव्यक्तिवृत्तित्वेन जातित्वाभावेन द्रव्यत्वादेर्जातित्वेऽपि रूपासामानाधिकरण्याभावेन रूपासमानाधिकरणजातिमत्वस्य गगनादावभावत् स्पर्शवत्वदलमनर्थकमिति वाच्यम्

,

रूपासमानाधिकरणगुणत्वादिजाति मादाय रूपादावतिव्याप्तिवारणायैव स्पर्शवत्वदलसार्थक्यात्

,

तन्निवेशे तु गुणे गुणानङ्गीकारेण रूपादौ स्पर्शाभावान्नातिव्याप्तिः। न चैवमपि रूपासमानाधिकरणजातौ द्रव्यत्वव्याप्यत्वविशेषणेनैव गुणत्वादिजातिमादाय रूपादावतिव्याप्तिवारणसम्भवात् स्पर्शवत्वदलमनर्थकमिति मनस्त्वजातिं वाऽदायात्मनि मनसि वा अतिव्याप्तिवारणाय तत्सार्थक्यात्

,

तन्निवेशे तु आत्मत्वमनस्त्वादौ स्पर्शसामानाधिकरण्यस्याभावात् नातिव्याप्तिः। तथा च समवायसम्बन्धावच्छिन्न- रूपत्वातिरिक्तधर्मावच्छिन्न प्रतियोगिताकाभावनिष्ठस्वरूमसम्बन्धावच्छिन्नाधेयता निरूपितनिरवच्छिन्नाधिकारणताश्रयत्वे सति समवायसम्बन्धावच्छिन्नस्पर्शत्वावच्छिन्नाधेयतानिरूपिताधिकरणतावद्वृत्तिद्रव्यत्वाधिकरणवृत्तिभेदप्रतियोगितावच्छेदकीभूतजातिमत्वम्

,

रूपासमानाधिकरणा (रूपनिष्ठाधेयतानिरूपिताधिकरणतावद्वृत्तिः) द्रव्यत्वव्याप्या (द्रव्यत्वाधिकरणवृत्तिभेदप्रतियोगितावच्छेदकीभूत) या जातिः तादृशजातिमत्वम्

,

इति वा पर्यवसन्नम् वायोर्लक्षणं बोध्यम्। त्वगिन्द्रियलक्षणंतु स्पर्शविषयकप्रत्यक्षजनकत्वे सति इन्द्रियत्वमिति बोध्यम्। स्पर्शविषयकं यत् प्रत्यक्षं अयमुष्णः अयं शीतः इत्याकारकं प्रत्यक्षं तादृशप्रत्यक्षजनकत्वे सतीन्द्रियत्वस्य त्वगिन्द्रिये सत्वात्समन्वयः। विशेष्यमात्रोपादाने चक्षुरादौ विशेषणमात्रोपादाने चक्षुरादौ विशेषणमात्रोपादाने आत्मनि च अतिव्याप्तिः इत्युभयोपादानम्। अन्यत्सर्वं पृथिवीलक्षणवत् बोध्यम्।









वायुलक्षणे॥ प्रतियोगित्वेन रूपनिष्ठप्रतियोगितां अभावत्वेनाभावञ्च अप्रवेश्यरूपनिष्टा या तन्निरूपको यः तदाश्रयत्वमितिलक्षणकरणे प्रथमयत्पदेन रूपवान्नेतिप्रतीतिसिद्धभेदप्रतियोगितावच्छेकतां द्वितीयं यत्पदेन रूपनिष्टप्रतियोगिताञ्च आदाय पृथिव्यादित्रिके स्पर्शवत्यस्यापि सत्वात् अतिव्याप्तिर्वक्तव्या

,

तद्वारणाय प्रतियोगित्वादिना तत्तन्निवेशः कर्तव्यः। रूपनिष्टाया प्रतियोगिता तन्निरूपकेभ्यः तदाश्रयत्वमितिलक्षणक

रणेतु रूपनिष्ठप्रतियोगिताक समवायानुयोगित्वमादायपृथिव्यादित्रिके स्पर्शवत्वस्यापि सत्वात् अतिव्याप्तिः वक्तव्या

,

अतः अभावत्वेनाभावनिवेशआवश्यकः। रूपनिष्ठाया तन्निरूपकोयोऽभावः तदाश्रयत्वमितिलक्षणकरणेतु रूपद्रव्यत्व प्रत्यक्षयोगिस्यात्प्रथमत्रिकं इत्यनेन रूपस्यापि पृथिव्यादित्रिकलक्षणत्वाङगीकारेण रूपनिष्ठलक्षणता निरूपकलक्ष्यतामादाय पृथिव्यादित्रिकेऽतिव्याप्तिः वक्तव्या लक्ष्यताया अपि तदभावाभावरूपत्वेन प्रतियोगितानिवेशनीया। नचैवं सतिप्रतियोगितात्वावच्छिन्नस्य अभावत्वावच्छिन्नस्य च निवेशेपि रूपनिष्ठप्रतियोगितानिरूपकसमवायरूपभावात्माकाभावमादाय पृथिव्यात्रिकेऽतिव्याप्तिः दुर्वारेतिवाच्यम्

,

अभावत्वस्य भावभिन्नत्वरूपस्य निवेशनीयत्वात्। नचैवं रूपनिष्ठलक्षणतानिरूपकलक्ष्यतामादाय पूर्वोक्तातिव्याप्तिः नसंगच्छत इतिवाच्यम्

,

गुणत्वाभावे रूपस्यस्वाभाववत्वसम्बन्धेन विद्यमानतया स्वनिष्ठाधिकरणता निरूपितत्ववत् स्वनिरूपितत्वस्याप्याधेयतायाङ्गीकृतत्वेन स्वभाववत्वसम्बन्धावच्छिन्नरूपनिष्टाधेयता निरूपकगुणत्वाभाववत्वमादाय पृथिव्यादित्रिके स्पर्शवत्वस्यापिसत्वात् तत्र दोषवारणायैव प्रतियोगितात्वेन प्रतियोगितानिवेशः कर्तव्यः। न च समवायसम्बन्धावच्छिन्ना रूपनिष्टाया तन्निरूपकाभावाश्रयत्वमिति लक्षणप्रकरणे तु ध्वंसप्रगभावनिरूपितप्रतियोगितायाः समवायसम्बन्धानवच्छिन्नतया रूपध्वंसादिकमादाय पृथिव्यादावतिव्याप्तयभावेन अत्यन्ताभावत्वेनाभावनिवेशावश्यकत्वाभावेन प्रकृते समवायसम्बन्धावच्छिन्नरूपनिष्ठकार्यता निरूपक रूपप्रागभावाश्रयत्वमादाय पृथिव्यादावतिव्याप्तेः। समवायसम्बन्धेन जायमानरूपं प्रति रूपप्रागभावस्य कारणत्वात् स्वानिष्ठकारणतानिरूपितत्वस्येव स्वनिरूपितत्वस्यापिकार्यतायां अङ्गीकृतत्वाच्च॥ अथवा समवायसम्बन्धावच्छिन्नत्व घटितपूर्वोक्तलक्षणे आभावत्वेनाभावघटिते प्रतियोगितात्वावच्छिन्नन्निवेशे प्रयोजनाभावेपि प्रत्यक्षभावेन तदा प्रतियोगितापदस्य स्वरूपकीर्तनमात्रपरत्वमेवेति ध्येयम्।



मूलम् शब्दगुणकमाकाशं तच्चैकं विभु नित्यञ्च।



आकाशं लक्षयति शब्दगुणकमिति

,

अत्र गुणपदं गगने शब्द एक एव विशेषगुणोऽस्तीति द्योतनायैव

,

न तु दोषवारणाय प्रयुक्तम्। शाब्दबोधः शब्दाभिन्नगुणाश्रयाभिन्नमिति। शब्दनिष्ठाधेयतानिरूपिताधिकरणताश्रयत्वं आकाशस्य लक्षणम्

,

शब्दनिष्ठा याऽधेयता आकाशे शब्दोस्तीत्याकारकप्रतीतिसिद्धा शब्दनिष्ठाधेयता

,

तन्निरूपिता या अधिकरणता आकाशनिष्ठाऽधिकरणता

,

तदाश्रयत्वमाकाशे वर्तत इति लक्षणसमन्वयः। अत्रापि कालिकसम्बन्धावच्छिन्नाधेयतामादाय काले गुणत्वावच्छिन्नाधेयतामादाय जलादौ चातिव्याप्तिवारणाय क्रमेण समवायसम्बन्धावच्छिन्नत्वशब्दत्वावच्छिन्नत्वयोः शब्दनिष्ठाधेयतायां विशेषणत्वमङ्गीकार्यम्। उत्पन्नविनष्टाकाशस्याभावेन अव्याप्तिप्रसक्त्यभावेन जातिघटितलक्षणकरणावश्यकता नास्ति। तथाच समवायसम्बन्धावच्छिन्नशब्दत्वावच्छिन्नत्वयोः शब्दनिष्ठाधेयतायां विशेषणत्वमङ्गीकार्यम्। उत्पन्नविनष्टाकाशस्याभावेन अव्याप्तिप्रसक्त्यभावेन जातिघटितलक्षणकरणावश्यकता नास्ति। तथाच समवायसम्बन्धाच्छिन्नशब्दत्वावच्छिन्नाधेयतानिरूपिताधिकरणताश्रयत्वम् आकाशस्य लक्षणमिति फलितम्। तच्चैकमिति एकत्वञ्चात्र स्वसजातीयधर्म्यन्तररहितत्वम् आकाशत्वसमानाधिकरणोभयावृत्तिधर्मावच्छिन्नप्रतियोगिताकभेदशून्यत्वं वा विवक्षणीयम्। विभ्विति

,

सर्वभूतद्रव्यसंयोगित्वं विभुत्वम् पृथिव्यप्तेजेवायुमनोरूपसर्वमूर्तद्रव्यसंयोगित्वस्य सत्वात्समन्वयः।
नित्यत्वमुपदर्शितमेव॥

मू - अतीतादिव्यवहारहेतुः कालः सचैको विभुर्नित्यश्च॥

कालं लक्षयति अतीतीदिति। अतीतादेः व्यवहारः तस्य हेतुः इत्यतीतादिव्यवहारहेतुः अतीतादेरित्यत्र षष्ट्याः विषयतानिरूपकत्वं व्यवहारस्येत्यत्र षष्ट्याः आधेयत्वञ्चार्थः

,

हेतुः कार्यतानिरूपितकारणतावान्

,

षष्ठ्यर्थाधेयत्वस्य

कार्यतायमन्वयः तथाच

,

अतीतादिविषयकव्यवहारनिष्ठकार्यतानिरूपितकारणताश्रयत्वं कालस्य लक्षणमिति फलितम्

,

व्यवहारश्शब्दप्रयोगः। अतीतादिव्यवहारनिष्ठा या कार्यता अयमतीतः अयमनागतः अयं वर्तमानः इत्याकारकशब्दप्रयोगे विद्यमाना कार्यता

,

तन्निरूपिता या कारणता (व्यवहारे व्यवहर्तव्यतावच्छेदकस्य कारणत्वेन) अतीतादिकालनिष्ठा कारणता

,

तदाश्रयत्वस्य सर्वत्रापि काले सत्वात् समन्वयः। अतीतादिपदं विहाय व्यवहारहेतुत्वमात्रोक्तौ व्यवहारे व्यवहर्तव्यस्यापि कारणत्वेन घटोऽस्तीत्याकारकव्यवहारहेतुत्वस्य घटादावपि सत्वात्तत्रातिव्याप्तिः

,

न च अतीतादिपदनिवेशेपि व्यवहर्तव्ये घटादौ अतीतादिव्यवहारहेतुत्वस्याबाधितत्वेन तद्दोषतादवस्थ्यमेवेति वाच्यम्

,

अतीतादिव्यवहारनिष्ठकार्यतानिरूपितकारणतावत्ज्ञानीय (ज्ञानिरूपित) मुख्यविशेष्यता निरूपितप्रकारताश्रयतत्वमिति लक्षणं परिष्करणीयम्। अतीतादिव्यवहारनिष्ठकार्यतानिरूपितकारणतावत् यत् ज्ञानं अतीतकालविशिष्टो घटः इत्यादिज्ञानं तन्निरूपितघटादिनिष्ठमुख्यविशेष्यतानिरूपितप्रकारताश्रयत्वस्य अतीतादिकाले सत्वेन अन्यत्राभावेन च नातिव्याप्तिः लक्षणसमन्वयश्च। आदिपदाभावे अतीतव्यवहारहेतुत्वस्यानागतवर्तमानकालयोः अभावेनाव्याप्तिः

,

आदिपदनिवेशे तु आदिपदेनानागतादिकालस्यापि ग्राह्यतया अतीतादिव्यवहारान्यतमहेतुत्वस्य काले सर्वत्रापि सम्भवात् नाव्याप्तिः। तथा च अतीतादिव्यवहारनिष्ठकार्यतानिरूपिकारणतावत् ज्ञानीयमुख्यविशेष्यतानिरूपितप्रकारताश्चयत्वमिति लक्षणं फलितम्। अत एव कालेश्वरादृष्टादीनां कार्यमात्रं प्रति साधरणकारणत्वेन अतीतादिव्यवहारहेतुत्वस्यापिसत्वात्तातिव्याप्तिवारणाय अतीतादिव्यवहारत्वावच्छिन्नकार्यतानिरूपितकारणताश्रयत्वमिति अतीतादिव्यवहारासाधारणकारणत्वं लक्षणं वक्तव्यम् इत्यपास्तम्। अन्यत्सर्वं गगनलक्षणवबोद्धध्यम्॥

मू - प्राच्यादिव्यवहारहेतुः दिक्

,

साचैका विभ्वी नित्या च॥

दिशं लक्षयति प्राच्यादीति। शाब्दबोधः काललक्षणम् इव ज्ञेयः। प्राच्यादिव्यवहारनिष्ठकार्यतानिरूपितकारणताश्रश्रयत्वं दिशो लक्षणम्

,

प्राच्यादिव्यवहारनिष्ठा या कार्यता अयं प्राच्यः अयं प्रतीच्यः अयं उदीच्यः अयमवाच्यः इत्याकारकव्यवहारे विद्यमाना कार्यता

,

तन्निरूपिता या कारणता प्राच्यादिदिक्षु विद्यमाना कारणता

,

तदाश्रयत्वं दिक्षु वर्तते इति समन्वयः। अत्रापि व्यवहारहेतुत्वमात्रोक्तौ घटेऽतिव्याप्तिः। आदिपदाभावे प्रतीच्यादिदिक्षु अव्याप्तिः। पूर्ववद्घटादावतिव्याप्तिवारणाय प्राच्यादिव्यवहारनिष्ठकार्यतानिरूपितरकारणतावत् ज्ञानीयमुख्यविशेष्यतानिरूपितप्रकारताश्रयत्वं निष्कृष्टलक्षणं बोध्यम्। एकत्वादिकं गगनलक्षणवद्बोध्यम्।

मू - ज्ञानाधिकरणमात्मा

,

स द्विविधः

,

परमात्मा जीवात्माचेति

,

तत्रेश्वरः सर्वज्ञः परमात्मा एक एव

,

जीवस्तु प्रतिशरीरं भिन्नोविभुर्नित्यश्च॥

आत्मानं लक्षयति ज्ञानाधिकरणमिति। अत्राधिकरणपदं समवायेन ज्ञानाश्रयत्वलाभाय नत्वतिव्याप्त्यादिदोषवारणाय। ज्ञानस्याधिकरणं ज्ञानाधिकरणम्

,

अधिकरणपदस्याधेयतानिरूपिताधिकरणतावानर्थः षष्ठ्यर्थं आधेयत्वम्

,

अस्य च आधेयतायामन्वयः। तथा च ज्ञाननिष्ठा याऽधेयता अहं जानामि इत्याकारकप्रतीतिसिद्धा ज्ञाननिष्ठाऽधेयता तन्निरूपिता याऽधिकरणता आत्मनिष्ठाधिकरणता तदाश्रयत्वम् आत्मन वर्तते इति लक्ष्ये लक्षणसमन्वयः। कालिकसम्बन्धावच्छिन्नज्ञाननिष्ठाधेयतां गुणत्वावच्छिन्नाधेयतां च आदाय कालादावतिव्याप्तिवारणाय समवायसम्बन्धावच्छिन्नत्वं ज्ञनत्ववावच्छिन्नत्वञ्च ज्ञाननिष्ठाधेयतायां विशेषणं देयम्। उत्पन्नविनष्टस्यात्मनः अभावेन तत्र अव्याप्तिवारणाय जातिघटितलक्षणं न कर्तव्यम्। तथा च समवायसम्बन्धावच्छिन्नज्ञानत्वावच्छिन्नाधेयतानिरूपिताधिकरणताश्रयत्वमात्रं आत्मनो निष्कृष्टं लक्षणं बोध्यम्। आत्मानं विभजते स द्विविध इति नित्यज्ञानाधिकरणत्वमीश्वरत्वं

,

तत्तद्व्यक्तित्वेन सर्वविषयकज्ञानाश्रयत्वं सर्वज्ञत्वम्। जीवस्य शरीरभेदेन भेदः सुखदुःखवैलक्षण्येनाङ्गीकार्यः। जीवानां विभुत्वनित्यत्वाङ्गीकारप्रयोजनं दीपिकायां विशदीकृतम्॥

जीवस्तु प्रतिशरीरं भिन्न इत्यत्र॥ ननु प्रतिद्रव्यं सत्तेत्यत्र सत्तायां द्रव्यत्वव्यापकत्वस्येव अत्रापि आत्मपदे शरीरत्वव्यापकत्वस्य भानमङ्गीकार्यम्

,

तादृशभानाङ्गीकारे तु आत्मशरीरयोः भेदस्य स्वस्सिद्धत्वेन जीवात्मनः एकत्वेऽपि शरीरत्वव्यापकत्वस्य जीवात्मभेदेऽक्षतत्वेन शरीरभेदेन जीवभेदबोधकत्वं अस्य वाक्यस्य न सम्भवतीतिचेन्न

,

अत्र प्रतिपदसमभिव्यापहृतशरीरपदस्य स्वावच्छेदकयत्किञ्चिच्छरीरभेदव्यापकत्वमित्यर्थः

,

तस्य भेदेऽन्वयः

,

तथाच

,

स्वावच्छेदकयत्किञ्चिच्छरीरभेदव्यापकभेदप्रतियोगी जीवात्मेति बोधः

,

अत्र स्वाश्रयशरीरत्वं व्याप्यतावच्छेदकसम्बन्धः स्वाश्रयावच्छेदकत्वं व्यापकतावच्छेदसम्बन्धः। एषा पट्टाभिरामप्रदर्शिता रीतिः॥

प्रत्यात्मनियतत्वादनन्तमित्यत्र॥ प्रतिपदसमभिव्याहृतात्मपदस्य आत्मत्वव्यापकसंख्याजातीयमर्थः नियतत्वञ्चसंख्यावत्वम्

,

संख्यासाजात्यञ्च बहुत्वत्वव्याप्यजात्या बोध्यम्। संख्यावत्वञ्च संख्यासाजात्यञ्च बहुत्वत्वव्याप्यजात्या बोध्यम्। संख्यावत्ञ्च संख्यापर्याप्त्यधिकरणत्वं ग्राह्यम्। अन्यथा मनसः एकत्वेपि आत्ममनस्साधारणसंख्यामादाय मनसि तादृशसंख्यावत्वमापद्येत। तथाच आत्मत्वव्यापकसंख्यासजातीयसंख्याप्रर्याप्त्यधिकरणत्वं प्रत्यात्मनियतत्वमिति सिद्धम्॥ अन्तः संख्यात्वव्याप्यधर्मावच्छिन्नप्रकारतानिरूपिता या अस्मादादिनिश्चयीया विशेष्यता तच्छून्यत्वं आनन्त्यम्। एषापि पट्टाभिरामप्रदर्शितारीतिरेव॥



मू - सुखाद्युपलब्धिसाधनमिन्द्रियं मनः

,

तच्च प्रत्यात्मनियतत्वादनन्तं परमाणुरूपं नित्यश्च॥



मनो लक्षयति सुखादीति। शाब्दबोधः काललक्षणं इव बोध्यम्। उपलब्धिर्नाम प्रत्यक्षम्। तथा च सुखादिविषयकप्रत्यक्षनिष्ठकार्यतानिरूपितकारणताश्रयत्वे सति इन्द्रियत्वं मनसो लक्षणम्। सुखादिविषयकं यत्प्रत्यक्षं अहं सुखी अहं दुःखीत्याकारकं प्रत्यक्षं

,

तत्कारणत्वे सति इन्द्रियत्वस्य मनसि सत्वात् समन्वयः यः। इन्द्रियत्वमात्रोक्तौ चक्षुरादौ इन्द्रियत्वानुपादाने आत्मनि च अतिव्याप्तिः इत्युभयोपादानम्। तथा च सुखादिविषयकप्रत्यक्षनिष्ठकार्यतानिरूपितकारणताश्रयत्वे सति इन्द्रियत्वं मनसो निष्कृष्टं लक्षणम्। तच्चेति एकैकस्यात्मनः एकैकं मन इत्यात्मनामनेकत्वात् मनसोप्यनेकत्वं ज्ञेयं। मनसः अनन्तत्वपरमाणुरूपत्वनित्यत्वानां प्रयोजनं दीपिकायां व्यक्तीकृतम् द्रव्यमेवं निरूपितम्॥

सुखाद्युपलब्धिसाधनमिन्द्रियं मन इत्यत्र॥ ननु सुखाद्युपलब्धिसाधनमिन्द्रियं इति मनोलक्षणे इन्द्रियत्वस्य ज्ञानकारणमनस्संयोगाश्रयत्वघटितेन्द्रियलक्षणे मनस्त्वस्य च प्रविष्टत्वेन अन्योन्याश्रयदोषप्रसङ्ग इति वाच्यम्

,

मनस्त्वस्य जातित्वेन इन्द्रियत्वस्य शब्देतरोद्भूतगुणानाश्रयत्वविशिष्टज्ञानकारणमनस्संयोगाश्रयत्वरूपतया इन्द्रियत्वग्रहस्य स्वपदग्राह्यमनस्त्वग्रहधीनत्वेपि मनस्त्वग्रहस्य इन्द्रियत्वग्रहाधीनत्वाभावेन स्वग्रहाधीनग्रहाधीनस्वग्रहविषयत्वाभावेनात्रान्योन्याश्रयदोषो नास्ति। सुखाद्युपलब्धिसाधनत्वविशिष्टेन्द्रियत्वं मनोलक्षणमेव न मनस्त्वरूपम्।

नातः मनस्त्वग्रहस्य इन्द्रयत्वग्रहाधीनतेति तद्दोषप्रसक्तिः॥

गन्धग्राहकं घ्राणं घ्राणग्राह्यो गुणो गन्धः रसग्राहकं रसनं रसनग्राह्यो गुणोरसः रूपग्राहकं चक्षुः चक्षुर्मात्रग्राह्योगुणोरूपं स्पर्शग्राहकं त्वक् त्वगिन्द्रियमात्रग्राह्यो गुणः स्पर्शः इत्यादि लक्षणेषु च गन्धत्वादीनां जातित्वेन गन्धग्राहकत्वादीनां घ्राणादिलक्षणत्वेन च मनोलक्षण इव अन्योन्याश्रयदोषप्रसक्तिः वारणीया॥

मूलम् - चक्षुर्मात्रग्राह्यो गुणो रूपम्

,

तच्च शुक्लनीलपीतरक्तहरितकपिशचित्रभेदात् सप्तविधं पृथिवीजलतेजोवृत्ति

,

तत्र पृथिव्यां सप्तविधं अभास्वरशुक्लं जले भास्वरशुक्लं तेजसि॥

अथ गुणाः निरूप्यन्ते॥ रूपं लक्षयति - चक्षुर्मात्रग्राह्येति चक्षुर्मात्रेण ग्राह्यः अत्र मात्रपदस्य इतरयोगव्यवच्धेदश्चार्थः इतरपदार्थैकदेशेतरत्वे चक्षुः पदार्थस्य प्रतियोगितानिरूपकत्वसंबन्धेनान्वयः योगोऽत्र प्रत्यक्षविषयत्वं

,

इतरपदार्थस्य जन्यत्वसम्बन्धेन प्रत्यक्षेऽन्वयः तादृशविषयत्वस्य च व्यवच्छेदरूपाभावे अन्वयः

,

मात्रेणेत्यत्र तृतीयायाः जन्यत्वमर्थः

,

ग्रहधातोः प्रत्यक्षज्ञानं ण्यप्रत्ययस्य विषयत्वञ्चार्थः

,

तथाच चक्षुर्भिन्नेन्द्रियजन्यप्रत्यक्षाविषयत्वे सति चक्षुरिन्द्रियजन्यपत्यक्षविषयत्वे सति गुणत्वं रूपस्य लक्षणमिति फलितम्। (चक्षुर्मात्रेणग्राह्यः चक्षुर्मात्रप्राह्यः अत्र तृतीयायाः जन्यत्वं

,

ग्रहधातोः प्रत्यक्षज्ञानं ण्यप्रत्ययस्य विषयत्वञ्चार्थः

,

मात्रपदस्य चक्षुर्भिन्नेन्द्रियजन्यप्रत्यक्षविषयत्वमर्थः तथा च चक्षुर्भिन्नेन्द्रियजन्यप्रत्यक्षविषयत्वे सति चक्षुरिन्द्रियजन्यप्रत्यक्षविषयत्वे सति गुणत्वं रूपस्य लक्षणमिति फलितम्। चक्षुर्भिन्नं यदिन्द्रियं त्वगिन्द्रियं

,

तज्जन्यं यत्प्रत्यक्षम् अयमुष्णः अयं शीतः इत्याकारकं प्रत्यक्षं तद्विषयत्वं स्पर्शे वर्तते

,

तदविषयत्वं रूपे वर्तते एवं चक्षुरिन्द्रियजन्यं यत्प्रत्यक्षं अयं नीलः अयं पीतः इत्याकारकं प्रत्यक्षं तद्विषयत्वं गुणत्वञ्च रूपेऽस्तीति लक्षणसमन्वयः। गुणत्वमात्रोक्तौ रसादावपि गुणत्वस्य सत्वात्तत्रातिव्याप्तिः तद्वारणाय विशेषोपादानं

,

तन्निवेशे रसादौ गुणत्वस्य सत्वेपि चक्षुर्मात्रग्राह्यत्वस्याभावान्नातिव्याप्तिः। गुणत्वानुपादाने येनेन्द्रियेण या व्यक्तिः गृङ्यते तेनेन्द्रियेण तन्निष्ठा जातिः तदाभावश्च गृह्यते इति न्यायेन रूपस्य चक्षुर्मात्रग्राह्यत्वे रूपत्वरूपाभावयोरपि चक्षुर्मात्रग्राह्यत्वात् तयोरतिव्याप्तिः

,

तद्वारणाय गुणत्वं

,

तन्निवेशे तु रूपत्वस्यजातित्वेन रूपाभावस्याभावत्वेन तत्र गुणत्वस्याभावात् नातिव्याप्तिः। मात्रपदानुपादाने चक्षुर्भिन्नेन्द्रियजन्यप्रत्यक्षविषयत्वानुपादाने चक्षुरिन्द्रियजन्यं यत्प्रत्यक्षम् अयमेकः इमौ द्वौ इत्याकारकं प्रत्यक्षं

,

तद्विषयत्वं गुणत्वञ्च संख्यामस्तीत्यतिव्याप्तिः

,

तद्वारणाय मात्रपदं

,

तन्निवेशे तु चक्षुर्भिन्नेन्द्रियं त्वगिन्द्रियं

,

तज्जन्यं यत्प्रत्यक्षम् अयमेकः इमौ द्वौ इत्याकारकं प्रत्यक्षं तद्विषयत्वस्यैव संख्यायां वर्तमानत्वेन तदविषयत्वस्य तत्राभावान्नातिव्याप्तिः। चक्षुरिन्द्रियजन्यप्रत्यक्षविषयत्वानुपादाने धर्माधर्मादेरतीन्द्रियत्वेन चक्षुर्भिन्नत्वगादीन्द्रियजन्यप्रत्यक्षाविषयत्वस्य गुणत्वस्य च तयोः विद्यमानत्वात् अतिव्याप्तिः

,

तद्वारणाय चक्षुरिन्द्रियजन्यप्रत्यक्ष विषयत्वदलं निवेशनीयम्

,

तन्निवेशे चक्षुरिन्द्रियजन्यप्रत्यक्षं रूपादिविषयकं प्रत्यक्षमेव

,

न तु धर्माधर्मविषयकं प्रत्यक्षं तयोरतीन्द्रियत्वात्

,

अत तद्विषयत्वस्य धर्माधर्मादावभावात् नातिव्याप्तिः। एवमपि ज्ञानमात्रस्य मनोजन्यत्वेन चक्षुर्भिन्नमनइन्द्रियजन्यप्रत्यक्षविषयत्वस्यैव रूपे सत्वेन अविषयत्वस्याभावात् असम्भवः

,

तद्वारणाय चक्षुरिन्द्रियजन्यप्रत्यक्षविषयत्वे सति गुणत्वं रूपस्य लक्षणं फलितम्। तथा च चक्षुर्भिन्नमन इन्द्रियजन्यप्रत्यक्षविषयत्वस्य सत्वेपि त्वगिन्द्रियजन्यप्रत्यक्षविषयत्वस्याभावेन नासम्भवः॥



रूपलक्षणे॥ त्वगिन्द्रियजन्यप्रत्यक्षाविषयत्वे सति प्रत्यक्षविषयत्वे सति गुणत्वमिति एतावन्मत्रोक्तौ ईश्वरीयप्रत्यक्षविषयतामादाय रसादावतिव्याप्तिः। तद्वारणाय जन्यप्रत्यक्षविषयत्वमिति लक्षणकरणेपि योगजनप्रत्यक्षविषयतामादाय पुनः रसादावतिव्याप्तिः। तद्वारणाय इन्द्रियजन्यप्रत्यक्षविषयत्वमिति लक्षणकरणेऽपि रासनप्रत्यक्षविषयतामादाय रसादावतिव्याप्तिः। अतः चक्षुरिन्द्रियजन्यप्रत्यक्षविषयत्वरूपस्य (कृत्स्नस्यापि) दलस्य आवश्यकता अस्त्येव॥

 अस्मिन्नेव लक्षणे

,

चक्षुर्गाह्यत्वदले प्रत्यक्षत्वेन प्रत्यक्षं अप्रवेश्य त्वगिन्द्रियजन्यप्रत्यक्षाविषयत्वे सति चक्षुरिन्द्रियजन्यज्ञानविषयत्वे सति गुणत्वमिति लक्षणे ज्ञायमानलिङ्गस्य कारणतावादिमते रूपं स्वेतरभिन्नं (त्वगग्राह्यत्वविशिष्टगुणत्वे सति) ग्राह्यत्वसम्बन्धेन चक्षुरिन्द्रियात् इत्याद्यनुमानहेतुभूतचक्षुरिन्द्रियजन्यानुमित्यात्मकज्ञानविषयतामादाय रूपेतररसादिगुणेषु अतिव्याप्तिः

,

अतः तद्दले प्रत्यक्षत्वावच्छिन्नस्य प्रवेशः कार्यः॥ मात्रपदार्थे प्रत्यक्षत्वावच्छिन्नमप्रवेश्य

त्वगिन्द्रियजन्यज्ञानविषयत्वे सति चक्षुरिन्द्रियजन्यप्रत्यक्षविषयत्वे सति गुणत्वमिति लक्षणकरणे स्पर्शः स्वेतरभिन्नः (चक्षुरग्राह्यत्वविशिष्टगुणत्वे

सति) ग्राह्यत्वसम्बन्धेन त्वगिन्द्रियात् इत्याद्यनुमानहेतुभूतत्वगिन्द्रियजन्यानुमितिविषयतामादाय पूर्वमतानुसारेण असम्भवः

,

अतः मात्रपदार्थघटकतयापि प्रत्यक्षत्वावच्छिन्नस्य प्रवेशः कार्यः॥ त्वगिन्द्रियपदं विहाय प्रत्यक्षाविषयत्वमिति वा जन्यप्रत्यक्षाविषयत्वमिति वा लक्षणकरणे चाक्षुषादिप्रत्यक्षमादाय असम्भवप्रसङ्गः

,

अतः त्वगिन्द्रियजन्यप्रत्यक्षाविषयत्वपर्यन्तस्य तद्दलस्य आवश्यकता अस्त्येव॥ चक्षुरिन्द्रियजन्यप्रत्यक्षविषयत्वमित्यत्र प्रत्यक्षं लौकिकं ग्राह्यम

,

अन्यथा ज्ञातो घटः इत्याकारकं ज्ञानलक्षणाद्यलौकिकसन्निकर्षजन्य प्रत्यक्षं आदायय ज्ञानादौ अतिव्याप्तिः। न च लौकिकत्वनिवेशेऽपि घटांशे तत्ज्ञानस्य लौकिकत्वेन अतिव्याप्तिः तदवस्थैवेति वाच्यम्

,

प्रत्यक्षविषयतायां लौकिकसन्निकर्षप्रयोज्यत्वस्य निवेशनीयत्वात्

,

ज्ञाननिष्ठविषयतायाः लौकिकसन्निकर्षप्रयोज्यत्वाभावेनातिवाप्त्यभावात्। अथवा प्रत्यक्षे लौकिकत्वं अलौकिकप्रत्यक्षभिन्नत्वरूपं विवक्षणीयम्

,

ज्ञातो घट इति ज्ञानस्य अलौकिकभिन्नत्वाभावात् नातिव्याप्तिः॥ त्वगिन्द्रियजन्यप्रत्यक्षविषयत्वमित्यत्रापि प्रत्यक्षं लौकिकं ग्राह्यम्

,

अन्यथा रूपवान् वह्निः उष्णः इत्याद्यलौकिकप्रत्यक्षमादाय असम्भवः॥

तथाच त्वगिन्द्रियजन्यप्रत्यक्षनिरूपितलौकिकविषयत्वाभावावत्वे सति चक्षुरिन्द्रियजन्यप्रत्यक्षनिरूपितलौकिकविषयता (लौकिकसन्निकर्षप्रयोज्यविषयता) श्रयत्वे सति गुणत्वं रूपलक्षणं बोध्यम्॥ एवमन्यात्रापि सदृशस्थलेषु यथायथमूह्यम्॥

मूलम् - रसनग्राह्यो गुणो रसः स च मधुराम्ललवणकटुकषायतिक्तभेदात् षड्विधः

,

जले तु मधुर एव॥

रसं लक्षयति रसनेति

,

रसनेग्राह्यः रसनग्राह्यः तृतीयायाः जन्यत्वं

,

ग्रहधातोः प्रत्यक्षज्ञानं

,

ण्यप्रत्ययस्य विषयत्वञ्चार्थः। तथा च रसनेन्द्रियजन्यप्रत्यक्षविषयत्वे सति गुणत्वं रसस्यलक्षणमितिफलितम्

,

तथा च रसनेन्द्रियजन्यं यत्प्रत्यक्षं अयं मधुरः अयमाम्लः इत्याकारकं प्रत्यक्षं

,

तद्विषयत्वस्य गुणत्वस्य च रसे सत्वात् लक्षणसमन्वयः। गुणत्वमात्रोक्तौ रूपादौ गुणत्वानुपादाने रसत्वरसाभावयोश्च अतिव्याप्तिः

,

अतः दलद्वयोपादानम्॥

मूलम् घ्राणग्राह्यो गुणो गन्धः

,

स द्विविधः

,

सुरभिरसुरभिश्चेति

,

पृथिवीमात्रवृत्तिः॥

गन्धं लक्षयति घ्राणेति। शाब्दबोधः रसलक्षणवत् ग्राह्यः। घ्राणेन्द्रियजन्यप्रत्यक्षविषयत्वे सति गुणत्वं गन्धस्य लक्षणं

,

घ्राणेन्द्रियजन्यं यत्प्रत्यक्षम् अयं सुरभिः अयमसुरभिः इत्याकारकं प्रत्यक्षं

,

तादृशप्रत्यक्षविषयत्वे सति गणत्वस्य गन्धे सत्वात् लक्षणसमन्वयः। गणत्वमात्रोक्तौ रूपादौ गुणत्वानुपादाने गन्धत्वगन्धाभावयोश्च अतिव्याप्तिः

,

अतो दलद्वयोपादानम्॥

मूलम् - त्वगिन्द्रियमात्रग्राह्यो गुणः स्पर्शः स त्रिविधः शीतोष्णानुष्णशीतभेदात् पृथिवीजलतेजोवायुवृत्तिः

,

तत्र शीतं जले

,

उष्णस्तेजसि

,

अनुष्णाशीतः पृथिवीवाय्वोः

,

रूपादिचतुष्टयं पृथिव्यां पाकजमनित्यञ्च

,

अन्यत्रापाकजं नित्यमनित्यञ्च

,

नित्यगतं नित्यं

,

अनित्यगतं अनित्यम्॥

स्पर्शं लक्षयति त्वगिन्द्रियेति। शाब्दबोधप्रकारः रूपलक्षण इव बोध्यः। त्वग्भिन्नेन्द्रियजन्यप्रत्यक्षविषयत्वे सति त्वगिन्द्रियजन्यप्रत्यक्षविषयत्वे सति गुणत्वं स्पर्शस्य लक्षणम्। त्वग्भिन्नं यदिन्द्रियं चक्षुरिन्द्रियं

,

तज्जन्यं यत्प्रत्यक्षं अयं नीलः अयं पीतः इत्याकारकं प्रत्यक्षं तद्विषयत्वं रूपे वर्तते अविषयत्वं स्पर्शे वर्तते

,

त्वगिन्द्रियजन्यं यत्प्रत्यक्षम् अयमुष्णः अयं शीतः इत्याकारकं प्रत्यक्षं

,

तद्विषयत्वं गुणत्वञ्च स्पर्शेऽस्तीति लक्षणसमन्वयः। गुणत्वमात्रोक्तौ रूपादावतिव्याप्तिः। गुणत्वानुपादाने

'

येनेन्द्रियेण

'

इति न्यायेन स्पर्शत्वस्पर्शाभावयोः अतिव्याप्तिः। मात्रपदानुपादाने संख्यादावतिव्याप्तिः। त्वग्भिन्नेन्द्रियजन्यप्रत्यक्षाविषयत्वे सति गुणत्वमात्रोक्तौ धर्माधर्मदावतिव्याप्तिः

,

अतः दलत्रयोपादानम्। त्वग्भिन्नेन्द्रियपदेन मन इन्द्रियमादाय पूर्ववदसम्भववारणाय चक्षुरिन्द्रियजन्यप्रत्यक्षाविषयत्वे सति त्वगि

न्द्रियप्रत्यक्षविषयत्वे सति गुणत्वं स्पर्शस्य लक्षणमिति वक्तव्यम्।

रूपरसगन्धस्पर्शलक्षणेषु चतुर्षु च परमाणुगतेषु रूपरसगन्धस्पर्शेषु तत्तदिन्द्रियग्राह्यत्वस्याभावेनाव्याप्तिवारणाय जातिघटितलक्षणपरिष्कारः कर्तव्यः। तत्प्रकारश्च

,

त्वगिन्द्रियजन्यप्रत्यक्षविषयतानवच्छेदकीभूता चक्षुरिन्द्रियजन्यप्रत्यक्षविषयतावतावच्छेदकीभूता या जातिः तद्वत्वे सति गुणत्वमिति रूपलक्षणे

,

रसनेन्द्रियजन्यप्रत्यक्षविषयतावच्छेदकीभूतजातिमत्वे सति गुणत्वमिति रसलक्षणे

,

घ्राणेन्द्रियजन्यप्रत्यक्षविषयतावच्छेदकजातिमत्वे सति गुणत्वमिति गन्धलक्षणे

,

चक्षुरिन्द्रियजन्यप्रत्यक्षविषयतावच्छेदकीभूता त्वगिन्द्रियजन्यप्रत्यक्षविषयतावच्छेदकीभूता या जातिः तद्वत्वे सति गुणत्वमिति स्पर्शलक्षणे च ग्राह्यः॥ रूपादिचतुष्टयं पृथिव्यां पाकजमिति

,

अत्र पृथिव्यामिति पृथिवीसामान्यबोधकशब्दोपादानेन नित्यपृथिव्यामनित्यपृथिव्याञ्च विद्यमानं रूपादिचतुष्टयं पातजन्यत्वेन यज्जन्यं तदनित्यं

,

इति व्याप्त्या अनित्यं भवतीति ज्ञायते

,

जलादौ विद्यमानस्यरूपादेः पाकजन्यत्वाभावेन सर्वत्रापि विद्यमान्स्य तस्य नानित्यत्वनियमः

,

किन्तु नित्यगतं चेत् आश्रयस्य नित्यत्वेन आधेयस्य तस्यापि नित्यत्वं

,

अनित्यगतं चेत् आश्रयस्यानित्यत्वेन आश्रयनाशादाश्रयिनाशः

,

इति नियमेन आधेयस्य तस्यप्यनित्यत्वम्। आश्रयः समवायिकारणं

,

आश्रयी समवेतं कार्यम् अन्यत्रापाकजं नित्यमनित्यञ्चेत्यत्र रूपादिचतुष्टयपदस्य पूर्वमुपात्तत्वेन सान्निध्यबलात् अन्यत्रेत्यात्रापि तत्पदयोजनमावश्यकं भवति

,

तया योजने च अन्यत्र जलादौ रूपादिचतुष्टयं न सम्भवति

,

कुतः

,

पृथिव्यां तच्चतुष्टयं जले गन्धं विहाय त्रयं

,

तेजसि रसगन्धौ विहाय द्वयं

,

वायौ स्पर्श एक एव वर्तत इति

,

अतः रूपादिचतुष्टयपदस्य तच्चतुष्टयघटकमर्थः

,

तथाच पृथिव्यामन्यत्र च तदन्वेतीति नानुपपत्तिः॥

ननु रूपादियतुष्टयलक्षणेषु परमाणुरूपादिचतुष्टयेऽव्याप्तिवारणाय जातिघटितत्वपरिष्कारस्यावश्यं कर्तव्यतया तल्लक्षचतुष्टये च एतावतैव रूपत्वरसत्वादिजातिषु अतिव्याप्तिप्रसक्त्यभावेन गुणत्वदलस्य वैयर्थ्यमित वाच्यम्

,

रूपलक्षणे सुवर्णत्वजातिमादाय सुवर्णेऽतिव्याप्तिवारणाय वायोरूष्मणश्च प्रत्यक्षवादिमते स्पर्शलक्षणे वायुत्वजातिमूष्मत्वजातिवाऽदाय वायूष्मणोश्च दोषवारणाय गुणपदसार्थक्यात् रसलक्षणे मधुररसवत्फलं इति प्रत्यक्षविषयफलत्वजातिमादाय गन्धलक्षणे सुरभि कुसुमं इति प्रत्यक्षविषयकुसुमत्वजातिं च आदाय फलकुसुमयोरतिव्याप्तिवारणाय च गुणपदसार्थक्यात्। न च रसग्नधलक्षणयोः विषयतायां (लौकिकसन्निकर्षप्रयोज्यत्वस्य) तत्तदिन्द्रियप्रयोज्यत्वस्य निवेशेनैव फलकुसुमादावतिव्याप्त्यभावेन गुणपदवैयर्थ्यं दुर्वारमेवेति वाच्यम्

,

तदातल्लक्षणद्वये गुणपदस्य स्वरूपकीर्तनमात्रपरत्वमेव बोध्यम्॥

मूलम् - एकत्वादिव्यवहारहेतुः संख्या नवद्रव्यवृत्तिः एकत्वादिपरार्थपर्यन्ता एकत्वं नित्यमनित्यञ्चेति. नित्यगतं नित्यं अनित्यगतं अनित्यं द्वित्वादिकंतु सर्वत्रानित्यमेव॥



संख्यां लक्षयति एकादीति। संख्यापरिमाणपृथक्तवसंयोगपरत्वापरत्वलक्षणवाक्यस्थलेषु शाब्दबोधप्रकारः काललक्षण इव ग्राह्यः। एकादिव्यवहारनिष्ठकार्यतानिरूपितकारणताश्रयत्वं संख्यायाः लक्षणम्

,

एकादिव्यवहारनिष्ठा या कार्यता अयमेकः इमौ द्वौ इत्याकारकव्यवहारनिष्ठ कार्यता

,

तन्निरूपिता या कारणता एकत्वद्वित्वादिसंख्यायां विद्यमाना कारणता तदाश्रयत्वस्य एकत्वादिसंख्यायां सर्वात्रापिसत्वात्समन्वयः। व्यवहारहेतुत्वमात्रोक्तौ पूर्ववत् घटेऽतिव्याप्तिः। आदिपदाभावे द्वित्वादिसंख्यायामव्याप्तिः। पूर्ववत् घटादावतिव्याप्तिवारणाय एकादिव्यवहारनिष्ठकार्यतानिरूपितकारणतावत्ज्ञानीयमुख्यविशेष्यतानिरूपितप्रकारताश्रयत्वपर्यन्तं लक्षणं परिष्करणीयं।

एकत्वत्वद्वित्वत्वादावतिव्याप्तिवारणाय विशेष्यतायां मुख्यत्वनिवेशः। प्रकारत्वानव्च्छिन्नत्वं (प्रकारत्वासामानाधिकरणत्वं) मुख्यत्वं ज्ञेयम्। एकत्वं नित्यगतं नित्यमिति। आश्रयस्य नित्यत्वे आधेयस्यैकत्वस्यापि नित्यत्वम्

,

यथा गगनादौ एकत्वम्। आश्रयस्यानित्यत्वे आश्रयनाशानन्तरं आधेयगतमेकत्वमपि नश्यति

,

यथा घटादावेकत्वं। द्वित्वादिकन्तु सर्वत्रानित्यमेवेति। द्वित्वादीनां अयमेकः अयमेकः इत्याकारकापेक्षाबुद्धिजन्यत्वेन श्लो॥ अनेकैकत्वबुद्धिर्या साऽपेक्षाबु

द्धिरुच्यते। इति कारिकावल्यां) अपेक्षाबुद्धेः नाशात् कार्यभूतं द्वित्वादिकमपि नश्यति नाशकान्तराभावेन अपेक्षाबुद्धिनाशेनैव द्वित्वादिनाशोऽङ्गीकर्तव्यः अपेक्षबुद्धितः तस्य नाशनाङ्गीकारे कालान्तरे अपेक्षाबुद्धिमन्तरापि चिरस्थायिन्याऽनयैव तत्प्रत्यक्षमुत्पद्येत

,

अतो नित्यगतं अनित्यगतं वा द्वित्वादिकमनित्यमेवेति सिद्धान्तः॥



मूलम्- मानव्यवहाराऽसाधारणकारणं परिमाणं। नवद्रव्यवृत्ति। तच्चतुर्विधं

,

अणु महत् दीर्धं ह्रस्वञ्चेति॥



परिमाणं लक्षयति मानव्यवहारेति॥ मानव्यवहारनिष्ठकार्यतानिरूपितकारणताश्रयत्वं परिमाणस्य लक्षणं

,

मानव्यवहारनिष्ठा या कार्यता अयमणुः अयं महान् अयं दीर्घः अयं ह्रस्वः इत्याकारकशब्दप्रयोगनिष्ठा कार्याता तन्निरूपितकारणताश्रयत्वं अणुत्वादिपरमाणेषु वर्तते इति लक्षणसमन्वयः (व्यवहारहेतुत्वघटितलक्षणेषु सर्वत्रापि व्यवहारहेतुत्वमात्रोक्तौ घटदावेवातिव्याप्तिर्बोध्या) असाधारणकारणत्वनिवेशे ईश्वरादृष्टादेः कार्यमात्रं प्रति साधरणकारणत्वेन मानव्यवहारादेरपि कार्यत्वेन तत्कारणत्वस्येश्वरादृष्टादौ सत्वेन तन्नातिव्याप्तिः अतः असाधारणकारणत्वं निवेशनीयं तदर्थञ्च मानव्यवहारत्वाद्यवच्छिन्नकार्यतानिरूपितकारणताश्रयत्वमिति पर्यवस्यति ईश्वरादृष्टादेः कार्यमात्रं प्रति साधारणकारणत्वेन मानव्यवहारादिनिष्ठकार्यतानिरूपितकरणताश्रयत्वस्य सत्वेऽपि मानव्यवहारत्वाद्यवच्छिन्नकार्यतानिरूपितकारणताश्रयत्वस्याभावात् नातिव्याप्तिः। अणुत्वादिव्यवहारत्वाव्च्छिन्नं प्रति प्रत्येकमणुत्वेन महत्वेन च कार्यकारणभावत्समन्वयः। (एवमुत्तरत्राप्यसाधारणकारणत्वप्रयोजनं ग्राह्यं

,

बुद्धिलक्षणातिरिक्तेषु व्यवहारहेतुत्वघटितलक्षणेषु पूर्ववत् घटादिष्वतिव्याप्तिवारणाय तत्द्वयवहारनिष्ठकार्यतानिरूपितकारणतावत्ज्ञानीयमुख्यविशेष्यतानिरूपितप्रकारताश्रयत्वपर्यन्तं लक्षणं परिष्करणीयमेव

,

एवं परिष्कृते लक्षणे कालेश्वरादृष्टादावतिव्याप्तिप्रसक्तयाभावेन असाधारणकारणत्वानिवेशेपि न कापि क्षतिः किन्तु यथाशृतलक्षण एव तस्य सार्थक्यमित्यवधेयम्) तद्विभजते अण्विति

,

अत्र च भावप्रधाननिर्देशः

,

यथाशृतेऽसङ्गस्यापत्तेः

,

स च धर्माबोधेच्छया धर्मिप्रतिपादनं

,

भावार्थमुख्यविशेष्यकबोधेच्छयोच्चरितशब्दो वा स इति ज्ञेयम्॥

मूलम् - पृथग्व्यवहारासाधारणकारणं पृथक्त्वं

,

सर्वद्रव्यवृत्ति॥

पृथक्त्वं लक्षयति पृथगिति॥ पृथग्व्यवहारनिष्ठकार्यतानिरूपितकारणताश्रयत्वं पृथक्त्वस्य लक्षणं। पृथग्व्यवहारनिष्ठा या कार्यता अयमस्मात्पृथगिति व्यवहारनिष्ठा कार्यता

,

तन्निरूपितकारणताश्रयत्वं पृथक्त्वे वर्तत इति लक्षणसमन्वयः। अन्यत्सर्वं पूर्ववत् बोध्यम्॥

मूलम् - संयुक्तव्यवहारहेतुस्संयोगः सर्वद्रव्यवृत्तिः॥

संयोगं लक्षयति संयुक्तेति॥ संयुक्तव्यवहारनिष्ठकार्यतानिरूपितकारणताश्रयत्वं संयोगस्य लक्षणं

,

संयुक्तव्यवहारनिष्ठाया कार्यता इमौ संयुक्तौ इति व्यवहारनिष्ठा कार्यता

,

तन्निरूपितकारणताश्रयत्वं संयोगेऽस्तीति समन्वयः। अन्यत्सर्वं पूर्ववत्॥

मूलम् संयोगनाशको गुणो विभागः

,

सर्वद्रव्यवृत्तिः॥

विभागं लक्षयति संयोगेति॥ संयोगस्य नाशकः संयोगनाशकः षष्ठ्याः प्रतियोगितानिरूपकत्वं नश् धातोः ध्वंसोऽर्थः ण्वुल्प्रत्ययस्य जनकत्वमर्थः तथाच संयोगप्रतियोगिकनाशजनक्तवे सति गुणत्वं विभागस्य लक्षणं

,

आदौ क्रिया

,

क्रियातो विभागः

,

विभागात्पूर्वसंयोगनाशः

,

पूर्वसंयोगनाशादुत्तरसंयोगोत्पत्तिरिति क्रममनुसृत्य संयोगनाशजनक्तवं गुणत्वञ्च विभगोऽस्तीति समन्वयः। गुणत्वमात्रोक्तौ रूपादावतिव्याप्तिः। गुणत्वानुपादाने क्रियया अपि परम्परया संयोगनाशजनकत्वात् तत्रातिव्याप्तिः अतः उभयोपादानम्।

विभागलक्षणे॥ ननु संयोगनाशजनकत्वे सति गुणत्वस्य विभागलक्षणत्वाङ्गीकारेऽपि ध्वंसं प्रति प्रतियोगिनः कारणत्वेन संयोगनाशजनकत्वस्य गुणत्वस्य च संयोगे सत्वात् अतिव्याप्तिरिति वाच्यम्

,

संयोगनाशनिष्ठजन्यतायां प्रतियोगितासम्बन्धानवच्छिन्नत्वस्य जनकतायां समवायसम्बन्धावच्छिन्नत्वस्य वा निवेशनीयत्वात्

,

तन्निवेशे प्रतियोगितासम्बन्धेन जायमानसंयोगनाशं प्रति तादात्म्यसम्बन्धेन संयोगस्य कारणत्वेन अत्र कार्यतायाः प्रतियोगितासम्बन्धावच्छिन्नत्वेन कारणतायाः तादात्म्यसम्बन्धाव्च्छिन्नत्वेन च प्रकारद्वयेऽपि दोषाभावात्। स्वरूपसम्बन्धेन जायमानसंयोगनाशं प्रति समवायसम्बन्धेन विभागस्य कारणत्वेन उभयत्रापि लक्षणसमन्वयः॥



मूलम् - आद्यपतनासमवायिकारणं गुरुत्वम्। पृथिवीजलवृत्ति।

गुरुत्वं लक्षयति आद्येति। आद्यपतननिष्ठकार्यतानिरूपितासमवायिकारणताश्रयत्वं गुरुत्वस्य लक्षणम्। आद्यपतननिष्ठकार्यतानिरूपिता या असमवायिकारणता गुरुत्वनिष्ठाऽसमवायिकारणता

,

तदाश्रयत्वं गुरुत्वेऽस्तीति समन्वयः। आद्यपदाभावे द्वितीयादिपतनमादाय वेगेऽतिव्याप्तिः। अमवायित्वानुपादाने आद्यपतनसमवायिकारणत्वं तन्निमित्तकारणतां वा आदाय तत्समवायिकारणफलादौ तन्निमित्तकारणवाय्वादौचातिव्याप्तिः॥



मूलम् - आद्यस्यन्दनासमवायिकारणं द्रवत्वम्। पृथिवीजलतेजोवृत्ति तद्विविधं सांसिद्धिकं नैमित्तिकञ्चेति। सांसिद्धिकं जले। नैमित्तत्तिकं पृथिवीतेजसोः। पृथिव्यां घृतादावग्निसंयोगजं द्रवत्वं। तेजसि सुवर्णादौ॥

द्रवत्वं लक्षयति आद्येति। गुरुत्वद्रवत्वलक्षयोर्बोधस्सुगम इति न लिखितम्। आद्यस्यन्दननिष्ठकार्यतानिरूपितासमवायिकारणताश्रयत्वं द्रवत्वस्य लक्षणम्। आद्यस्यन्दननिष्ठकार्यता निरूपिता याऽसमवायिकारणता द्रवत्वनिष्ठाऽसमवायिकारणता

,

तदाश्रयत्वं द्रवत्वेऽस्तीति समन्वयः। आद्यपदाभावे द्वितीयादिस्यन्दनमादाय वेगेऽतिव्याप्तिः। असमवायित्वानुपादाने पूर्ववत् तत्समवायिकारणीभूतजलादावतिव्याप्तिः। अत्रलक्षणद्वयेचासमवायिकारणत्वं आद्यपतनादिनिष्ठकार्यतानिरूपितसमवायसम्बन्धावच्छिन्नकारणताश्रयत्वरूपमेव

,

न तु समवायसम्बन्धावच्छिन्नकार्यताघटितं तत् अत्र कार्यतायां समवायसम्बन्धावच्छिन्नत्वप्रवेशे प्रयोजनाभावात् इति॥



मूलम् - चूर्णादिपिण्‍डीभावहेतुर्गुणः स्नेहः। जलमात्रवृत्तिः।

अहं लक्षयति चूर्णादीति। बोधः पूर्ववत्। पिण्‍डीभावो नामधारणकर्षणहेतुभूतो विलक्षणसंयोगः। चूर्णादिपिण्‍डीभावनिष्ठकार्यतानिरूपितकारणताश्रयत्वे सति गुणत्वं स्नेहस्य लक्षणां चूर्णादिपिण्डीभावनिष्ठकार्यतानिरूपिता या कारणता स्नेहनिष्ठाकारयता तदाश्रयत्वं स्नेहे वर्ततइति समन्वयः। विशेष्यमात्रोपादाने रूपादौ विशेषणमात्रोपादाने कालेश्वरादौचातिव्याप्तिरित्युभयोपादानं। नचैवमप्यदृष्टेऽतिव्याप्तिर्दुर्वारेति। असाधारणकारणत्वनिवेशेन तस्या वारणीयत्वात्। नचैवं असाधारणकारणत्वनिवेशे कालेश्वरादावसाधारणकारणत्वाभावेनैवातिव्याप्तिवारणात् गुणपदस्य वैयर्थमिति वाच्यम्

,

चूर्णादावतिव्याप्तिवारणायैव तत्सार्थक्यात्॥ वस्ततस्तु स्नेहस्य पिण्डीभावहेतुत्वस्वीकारे प्रमामाभावेन स्वाश्रयसंयुक्तत्वसम्बन्धेनास्यकारणत्वस्य वक्तव्यतया गौरवेण च नास्य पिण्‍डीभावहेतुत्वमङ्गीकार्यम्। द्रुतजलसंयोगस्य तत्कारणत्वकल्पने प्रत्यक्षप्रमाणसाहाय्येन अस्य समवायसम्बन्धेनैव कारणत्वस्य सुवचतया कारणतावच्छेदकसम्बन्धलाघवेन च द्रुतजलसंयोगस्यैव पिण्डीभावहेतुत्वं वक्तव्यम्। अतश्च एवमेवाभिप्रयन्ति बहवः॥



मूलम् - श्रोत्रग्राह्यो गुणश्शब्दः। स द्विविधः ध्वन्यात्मको वर्णात्मकश्चेति। ध्वन्यात्मको भेर्यादौ। वर्णात्मकस्संस्कृतभाषादिरूपः॥

शब्दं लक्षयति श्रोत्रेति॥ रसादिलक्षणस्थलवत् बोधप्रकारः ग्राह्यः। श्रोत्रेन्द्रियजन्यप्रत्यक्षविषयत्वे सति गुणत्वं शब्दस्य लक्षणम्। श्रोत्रेन्द्रियजन्यं

यत्प्रत्क्षं अयं भेरीशब्दः अयं मृदङ्गश्बदः इत्याद्याकारकं प्रत्यक्षं तद्विषयत्वे सति गुणत्वस्य शब्दे सत्वात् समन्वयः। विशेष्यमात्रोपादाने रूपादौ विशेषणमात्रोपादाने शब्दत्वादौ च अतिव्याप्तिः इत्युभयोपादानं। न च अत्रान्तिमशब्दस्यैव श्रोत्रेन्द्रियग्राह्यत्वेन आद्यशब्दे तल्लक्षणभावादव्याप्तिरिति वाच्यम्। श्रोत्रेन्द्रियजन्यप्रत्यक्षविषयतावच्छेदकजातिमद्गुणत्वस्य निवेशनीयत्वात्

,

आद्यस्याप्रत्यक्षत्वेपि तादृशजातिमत्वस्य तत्राप्यक्षतत्वेनाव्याप्त्यभावात्। नचैवं जातिघटितलक्षणे शब्दत्वादावतिव्याप्त्यभावात् गुणत्वस्य वैयर्थ्यमिति वाच्यम्

,

श्रोत्रेन्द्रियजन्यं यत्प्रत्यक्षं अयंभेरीशब्दः इत्यादिप्रत्यक्षं

,

तद्विषयतावच्छेदकीभूता या जातिः भेरित्वजातिः

,

तादृशजातिमत्वस्य भेर्यादौ सत्वात् अतिव्याप्त्यापत्तेः। न च श्रोत्रेन्द्रियजन्यत्वस्य न प्रत्यक्षविशेषणत्वं

,

किन्तु श्रोत्रेन्द्रियप्रयोज्यत्वस्य प्रत्यक्षविषयताविशेषणत्वमङ्गीक्रियते

,

तथाच श्रोत्रेन्द्रियप्रयोज्यप्रत्यक्षविषयतावच्छेदकजातिमत्वं लक्षणमुच्यते

,

भेर्यादिनिष्ठविषयतायाः श्रोत्रेन्द्रियप्रयोज्यत्वाभावेन न तत्रातिव्याप्तिरिति वाच्यम्

,

तदा गुणपदस्य स्वरूपकीर्तनमात्रपरत्वमेवाङ्गीक्रियते इति ध्येयम्॥



मूलम् - सर्वव्यवहारहेतुः ज्ञानं बुद्धिः। सा द्विविधा

,

स्मृतिरनुभवश्चेति॥

बुद्धिं निरूपयति सर्वेति। (अर्थं बुध्वा शब्दरचना इति न्यायेन अर्थज्ञान्स्य शब्दप्रयोगहेतुत्वं निर्विवादम्) सर्वव्यवहारनिष्ठकार्यतानिरूपितकारणताश्रयत्वं बुद्धेर्लक्षणं

,

सर्वव्यवहारनिष्ठा या कार्यता अयं घट इत्यादिशब्दप्रयोगे विद्यमाना कार्यताणता

,

तदाश्रयत्वं ज्ञाने वर्तत इति लक्षणसमन्वयः। अत्र सर्वे ये व्यवहाराः तद्धेतुत्वमिति वा सर्वमिति यो व्यवहारः तद्धेतुत्वमिति वा विग्रहः नाद्यः कस्यापि ज्ञानस्य सर्वव्यवहारहेतुत्वभावात् असम्भवापत्तेः। न द्वितीयः

,

सर्वत्वप्रकाकरव्यवहारहेतुत्वस्य सर्वमिति ज्ञाने सत्वेऽपि घटापटादिज्ञानेषु तस्याभावात् अव्याप्तिः। अतः द्वितीयं पक्षमवलंब्य सर्वत्वप्रकारकज्ञानजनकशब्दप्रयोगनिष्ठकार्यतानिरूपितकारणतावद्धृत्तिजातिमत्वमिति लक्षणं परिष्करणीयम्

,

अतः सर्वत्वप्रकारकव्यवहारनिष्ठकार्यतानिरूपितकारणतावत् सर्वं इति ज्ञानं

,

तद्वृत्तिः या जातिः ज्ञानत्वजातिः

,

तद्वत्वस्य घटादिविषयकज्ञानेष्वपि सत्वात् अव्याप्त्याभावः

,

लक्षणसमन्वयश्च। नचैवं सर्वव्यवहारनिष्ठकार्यतानिरूपितकारणतावद्वृत्तिगुणत्वजातिमादाय रूपादावतिव्याप्तिरिति वाच्यम्

,

जातौ गुणत्वव्याप्यत्वस्य निवेशनीयत्वात्

,

गुणत्वजातिः न गुणत्वव्याप्येति नातिव्याप्तिः॥ अथवा

,

सर्वपदस्य स्वरूपकीर्तनपरत्वमेवाङ्गीक्रियते

,

व्यवहारहेतुत्वमात्रमेव ज्ञानस्य लक्षणमुच्यते। शब्दप्रयोगं प्रति ज्ञानस्यैव साक्षाद्धेतुत्वेन घटादीनाञ्चज्ञानद्वारैव कारणत्वेन साक्षात् व्यवहारहेतुत्वकथनेनैव घ़टादावतिव्याप्तेर्वारणात्। अतो न विग्रहविकल्पप्रयुक्तासम्भवाव्याप्ती व्यवहारं प्रति साक्षाद्धेतुत्वस्य ज्ञाने सर्वत्रापि सम्भवात्। नचैवं कालेश्वरादावतिव्याप्तिः

,

गुणत्वस्यापि निवेशनीयत्वात्। न च तथाप्वदृष्ठेऽतिव्याप्तिर्दुर्वारेति वाच्यम्

,

व्यवहारासाधारणकारणत्वस्यापि निवेज्ञनीयत्वात्। नचैवं गुणपदं व्यर्थम् इष्टापत्तेः। अत एव गुणपदं विहाय सर्वव्यवहारहेतुः ज्ञानं बुद्धिरित्येव मूले ग्रन्थकृताऽभिहितमिति बोध्यम्॥ ज्ञानं विभजते सद्विविध इति। स्मृतित्वानुभवत्वरूपविभाजकधर्मद्वयान्यतरवदभिन्ना बुद्धिरिति बोधः॥





मूलम् - संस्कारमात्रजन्यं ज्ञानं स्मृतिः॥



स्मृतिं लक्षयति संस्कारेति॥ मात्रपदस्य इतरयोगो व्यवच्छेदश्च अर्थः अत्र इतरयोगः इतरजन्यत्वरूपः

,

अस्य च व्यवच्छेदेऽन्वयः। तथाच संस्कारेतराजन्यत्वे सति संस्कारजन्यत्वे सति ज्ञानत्वं स्मृतेः लक्षणमितिफलितम्। संस्कारजनत्वे सति ज्ञानत्वस्य स्मृतौ सत्वात् समन्वयः। (प्रथममनुभवः

,

ततः भावनाख्यसंस्कारः

,

ततः उद्बोध

कसामग्रीसहितात् संस्कारात् स्मृतिः

,

इति स्मृतेरुत्पत्तिक्रमः ज्ञानत्व मात्राक्तावनुभवेऽतिव्याप्तिः। संस्कारजन्यत्वमात्रोक्तौ ध्वंसं प्रति प्रतियोगिनः कारणत्वेन संस्कारमात्रजन्यत्वस्य संस्कारध्वंसेसत्वात् तत्राऽतिव्याप्तिः। अतो ज्ञानत्वदलं तन्निवेशे ध्वंसे ज्ञानत्वस्याभावात् नातिव्याप्तिः। संस्कारेतराजन्यत्वे सति ज्ञानत्वमात्रोक्तौ ईश्वरीयज्ञानस्य नित्यत्वेन (केनाप्यजन्यत्वात्) संस्कारेतरजन्यत्वं ज्ञानत्वञ्च तत्रास्तीत्यतिव्याप्तिः

,

अतः संस्कारजन्यत्वनिवेशः। नच ईश्वरीयज्ञानस्य जन्यत्वविशेषणेनैव वारणात् संस्कारपदं व्यर्थमिति वाच्यम् योगिज्ञानस्य योगजन्यत्वेन तत्र जन्यत्व ज्ञानत्वयोः सत्वात् अतिव्याप्तैः संस्कारजन्यत्वनिवेशे तु योगिज्ञानस्य योगजन्यत्वेन संस्कारजन्यत्वाभावात् नातिव्याप्तिः। न च योगिज्ञानस्य योगजन्यत्वेन संस्कारेतराजन्यत्वविशेषणैव दोषवारणात् संस्कारपदस्य वैयर्थ्यं दुर्वारमेवेति वाच्यम्

,

स्मृतेरपि संस्काररेतरमनोजन्यत्वेन तदजनत्वाभावेन असम्भववारणाय संस्कारेतरपदस्य बहिरिन्द्रियपरत्वेन व्याख्येयतया योगिज्ञाने बहिरीन्द्रियाजन्यत्वज्ञानत्वानां सत्वादतिव्याप्तिवारणाय संस्कारपदस्य सार्थक्यात्। संस्कारजन्यत्वे सति ज्ञानत्वमात्रोक्तै सोऽयं देवदत्तः इति प्रत्यभिज्ञायाः इदं त्वांशे चक्षुरादिजन्यत्वेपि तत्तांशे संस्कारजन्यत्वेन संस्कारजन्यत्वज्ञानत्वयोः तत्र सत्वात् अतिव्याप्तिवारणाय मात्रपदं

,

तन्निवेशे तस्याः इदंत्वांशे बहिरिन्द्रियजन्यत्वेन तदजन्यत्वस्य तत्राभावात् नातिव्याप्तिः॥



मूलम् - तद्भिन्नं ज्ञानं अनुभवः

,

स द्विविधः यथा योऽयथार्थश्चेति॥

अनुभवं लक्षयति तद्भिन्नमिति॥ स्मृतिभिन्नत्वेसति ज्ञानत्वमनुभवस्य लक्षणम्। ज्ञानत्वमात्रोक्तौ स्मृतावतिव्याप्तिः।
स्मृतिभिन्नत्वमात्रोक्तौ घटादावतिव्याप्तिः। अतो दलद्वयोपादानम्। प्रत्यभिज्ञायाः संस्कारमात्रजन्यत्वाभावेन न स्मृतावन्तर्भावः

,

किन्तु अनुभब एवेति बोध्यम्॥



मूलम् - तद्वति तत्प्रकारकानुभावो यथार्थः सैव प्रमेत्युच्यते। यथा रजते इदं रजतमिति॥



यथार्थानुभावं लक्षयति तद्वतीति॥ तद्वतीत्यत्र सप्तम्यर्थो विशेष्यतानिरूपकत्वं। तद्वतः आधेयत्वसम्भन्धेन विशेष्यतायान्वयः। तथा च तद्वनिष्ठविशेष्यतानिरूपकत्वे सति तन्निष्ठप्रकारता निरूपकत्वेसति अनुभवत्वं यथार्थानुभवस्य लक्षणम्। तत्पदेन प्रकारीभूतधर्मो ग्राह्यः। रजते इदं रजतं इति ज्ञाने लक्षणसमन्वयः

,

तथाहि तत् रजतत्वं तद्वत् रजतं

,

तन्निष्ठविशेष्यतानिरूपकत्वे सति तत्पदग्राह्यरजतत्वनिष्ठप्रकारतानिरूपकत्वे सति अनुभवत्वस्य पूर्वोक्तज्ञाने सत्वात्। अनुभवत्वमात्रोक्तौ अयथार्थानुभवेऽतिव्याप्तिः अनुभवत्वानुपादाने इदं रजतमिति यथार्थानुभवजन्यस्मृतिसंस्कारयोः अतिव्याप्तिः

,

तत्रापि तद्वद्विशेष्यकत्वतत्प्रकारकत्वयोः सत्वात्

,

अतोऽनुभवत्वनिवेशः। तद्वद्विशेष्यकत्वेसति अनुभवत्वमात्रोक्तौ शुक्तौ इदं रजतमिति अयथार्थामुभवेऽतिव्याप्तिः

,

तथाहि

,

तत्प्रकारकत्वदलाभावे तत्पदेन प्रकार एव ग्राह्य इति नियमालाभेन अत्र तच्छब्देन शुक्तित्वं गृह्यते

,

तत्र तद्वच्छुक्तिविशेष्यकत्वज्ञानत्वयोः सत्वात् अतिव्याप्तिः

,

अतः तत्प्रकारत्वदलं

,

तन्निवेशे (एकत्रोच्चरितयोः तच्छब्दयोः एकार्थबोधकत्वम्

,

इति नियमेन प्रथमगृहीतत्पदार्थस्यैव द्वितीयत्त्पदेनापि ग्राह्यतया प्रथमतत्पदगृहीतशुक्तित्वप्रकारकत्वस्य निरुक्तानुभवेऽभावात् नातिव्याप्तिः। तत्प्रकारकत्वे सति अनुभवत्वस्य सत्वात् तत्रातिव्याप्तिः

,

अतः तद्वद्विशेष्यकत्वं निवेशनीयम्

,

तन्निवेशे तु तत्पदगृहीत रजतत्ववद्रजतविशेष्यकत्वस्य तत्राभावात् नातिव्याप्तिः। नचैवमपि पर्वतोघटत्ववान् ह्रदोवह्निमान् इति समूहालम्बनभ्रमे वह्निमत्पर्वतविशेष्यकत्ववह्निप्रकारकत्वयोः सत्वात् अतिव्याप्तिरिति वाच्यम्

,

तद्वनिष्ठविशेष्यतानिरूपिता या तन्निष्टा प्रकारता तच्छाल्यनुभवत्वस्य लक्षणत्वाङ्गीकारात् तदङ्गोकारे अत्र वह्नेः ह्रदांशे प्रकारत्वेन वह्निमति पर्वतांशे अप्रकारत्वेन वह्निनिष्ठप्रकारतायाः वह्निमत्पर्वतनिष्ठविशेष्यतानिरूपितत्वाभावेन तादृश प्रकारतानिरूपकत्वस्य तत्राभावात् नातिव्याप्तिः। नचैवमपि पर्वतोवह्निमान् ह्रदोवह्निमान् इति समूहालम्बनभ्रमे वह्निमत्पर्वतनिष्ठविशेष्यतानिरूपितवह्निप्रकारतानिरूपकत्वस्य सत्वात् अतिव्याप्तिरिति वाच्यम्

,

भ्रमभिन्नत्वेनापि अनुभवस्य विशेषणीयत्वात् तत् ज्ञानस्य ह्रदांशे वह्न्यवगाहित्वेन भ्रमरूपतया भ्रमभिन्नत्वस्य तत्राभावात् नातिव्याप्तिः। न च निर्विकल्पकप्रत्यक्षे प्रकारताविशेष्ययोः अभावेन तद्वद्विशेष्यकत्वतत्प्रकारकत्वयो रभावात् अव्याप्तिरिति वाच्यम् तद्वद्विशेष्यकं तत्प्रकारकं यत् ज्ञानं तद्वृत्तिः अनुभवत्वव्याप्या या जातिः तद्वत्वस्य विवक्षणीयत्वात् निर्विकल्पकप्रत्यक्षे विशेष्यत्वप्रकारत्वयोरसत्वेपि तद्वद्विशेष्यक तत्प्रकारकज्ञानवृत्यनुभवत्वव्याप्ययथार्थानुभवत्वजातेः सत्वात् नाव्याप्तिः। अथवा

, (

न प्रामानापि भर्मस्स्यान्निर्विकल्पकं इत्यनेन निर्विकल्पकज्ञाने प्रमात्वभ्रमत्वयोः सिद्धान्ते निराकरणात् अलक्ष्ये तस्मिन् लक्षणासमन्वयेपि न क्षतिः॥



मूलम् - तदभाववति तत्प्रकारकानुभवोऽयथार्थः

,

स एव भ्रम इत्युच्यते

,

यथा शुक्तै इदं रजतं इति॥

अयथार्थानुभवं लक्षयति तदभाववतीति॥ अत्रापि सप्तम्यर्थादिकं पूर्ववत् ग्राह्यम्। तदभाववनिष्ठविशेष्यतानिरूपकत्वे सति तन्निष्ठप्रकारतानिरूपकत्वे सति अनुभवत्वं अयथार्थानुभवस्य लक्षणम्। शुक्तौ इदं रजतं इति ज्ञाने लक्षणसमन्वयः

,

तथाहि

,

तत्पदेन प्रकारीभूतरजतत्वं ग्राह्यं

,

तदभावः रजतत्वाभावः तद्वती शुक्तिः तन्निष्ठविशेष्यतानिरूपकत्वे सति रजतत्वनिष्ठप्रकारतानिरूपकत्वे सति अनुभवत्वस्य तत्र ज्ञाने सत्वात्। अनुभवत्वमात्रोक्तौ यथार्थानुभवेऽतिव्याप्तिः। अनुभवत्वानुपादाने अयथार्थस्मृतौ अतिव्याप्तिः। तदभाववद्विशेष्यकत्वे सति अनुभवत्वमात्रोक्तौ रजते इदं रजतं इति यथार्थानुभवेऽतिव्याप्तिः

,

तत्पदेनशुक्तित्वस्यग्रहणेतदभाववत् (शुक्तित्वभाववत्) रजतं

,

तद्विशेष्यकत्वे सति अनुभवत्वस्य तत्र ज्ञाने सत्वात्

,

तत्प्रकारकत्वस्य निवेशे तु शुक्तित्वप्रकारकत्वस्य पूर्वोक्तज्ञानेऽभावात् नातिव्याप्तिः। तत्प्रकारकत्वे सति अनुभवत्वमात्रोक्तौ रजते इदं रजतं इति प्रमायामतिव्याप्तिः

,

तत्र तत्पदग्राह्यरजतत्वप्रकारकत्वानुभवत्वयोः सत्वात्

,

तदभाववद्विशेष्यकत्वनिवेशे तु रजतत्वाभाववद्विशेष्यकत्वस्य तत्राभावान्नातिव्याप्तिः॥

मूलम् - यथार्थानुभवः चतुर्विधः

,

प्रत्यक्षानुमित्युपमितिशाब्दभेदात्। तत्करणमपि चतुर्विधम्

,

प्रत्यक्षानुमानोपमानशब्दभेदात्। असाधारणं कारणं करणम्॥

यथार्थानुभवं विभजते यथार्थानुभव इति॥ प्रमाकरणं विभजते प्रत्यक्षेति। करणलक्षणमाह असाधाणेति।तत्र व्यापारजनकमिति पूरणीयम्

,

तथाच व्यापारजनकत्वे सति ( असाधारणकारणत्वं ) कार्यत्वातिरिक्तधर्मावच्छिन्नकार्यतानिरूपितकारणताश्रयत्वं करणस्य लक्षणमिति फलितम्। घटं प्रति करणीभूतदण्डे लक्षणसमन्वयः तथाहि कार्यातिरिक्तो यो धर्मः घटत्वरूपो धर्मः तद्धार्मावच्छिन्ना या कार्यता घटे विद्यमानाकार्यता तन्निरूपिता या कारणता दण्डेविद्यमाना कारणता तदाश्रयत्वं भ्रमणरूपव्यापारजनकत्वञ्च दण्डे वर्तत इति लक्ष्ये लक्षणसमन्वयः। (तज्जन्यत्वे सति तज्जन्यजनको व्यापारः तत्पदं करणत्वेनाभिमतपरम्) व्यापारजनकत्वमात्रोक्तौ ईश्वरादृश्ादेः कार्यमात्रं प्रतिकारणत्वेन व्यापारजनक्त्वस्यापि सत्वात् तत्रातिव्याप्तिः

,

असाधारणकारणत्वनिवेशे तु ईश्वरादृष्टादेः कार्यमात्रं प्रति साधारणकारणत्वेन असाधारणकारणत्वस्य तत्राभावात् नातिव्याप्तिः। असाधारणकारणत्वमात्रोक्तौ घटं प्रति भ्रमणरूपव्यापारस्यासाधारणकरणत्वेन व्यापारएवातिव्याप्तिः

,

व्यापारजनकत्वनिेशे तु व्यापारे व्यापारजनकत्वाभावात् नातिव्याप्तिः॥



मूलम् - कार्यनियतपूर्ववृत्ति कारणं। यथा घटादिकं प्रति दण्डादिः॥



कारणं लक्षयति कार्येति॥ कार्यनियतत्वे सति कार्यपूर्ववृत्तित्वं कारणस्य लक्षणम्। कार्यनियतत्वञ्च कार्यव्यापकत्वं

तच्च कार्याधिकरणवृत्त्यत्यन्ताभावाप्रतियोगित्वं

,

तथाच घटकारणीभूतदण्‍डे लक्षणसमन्वयः

,

तथाहि कार्यं घटः

,

तदधिकरणं कपालः

,

तद्वृत्तिः योऽत्यन्ताभावः स्वजन्यभ्रमिजन्यभ्रमिवत्व सम्बन्धेनं दण्डो नास्तीत्याकारकाभावो नायाति

,

कुतः स्वं दण्डः स्वजन्या या भ्रमिः तज्जन्या या भ्रमिः कपालभ्रमिः

,

तद्वान् कपालः

,

तद्वत्तासम्बन्धेन कपाले दण्डस्य विद्यमानत्वात् किन्तु उदासीनः प़टाद्यभावः तत्र सम्भवति तत्प्रतियोगित्वं पटादौ अप्रतियोगित्वं कार्यरूपघटाव्यवहितप्राक्क्षणवृत्तित्वञ्च दण्डे वर्तते इति लक्षणसमन्वयः। कार्यपूर्ववृत्तित्वमात्रोक्तौ रासभादेरपि कार्यपूर्ववृत्तित्वात् तत्रातिव्याप्तिः

,

कार्यव्यापकत्वस्य निवेशे तु कार्याधिकरणकपालें निरुक्तसम्बन्धेन रासभीनास्तीत्यभावस्य सत्वेन तत्प्रतियोगित्वेन रासभस्य तदप्रतियोगित्वाभावात् नातिव्याप्तिः। कार्यव्यापारकत्वमात्रोक्तौ कार्याधिकरणकपाले समवायसम्बन्धेन कार्यभूतघटस्य सत्वेन न तत्र घटाभावः सम्भवति

,

किन्तु पटाघभावस्यैव तत्र सत्वेन तदप्रतियोगित्वस्य कार्यएव सत्वेन तत्रातिव्याप्तिः

,

तद्वारणाय कार्य पूर्ववृत्तित्वदलं

,

तन्निवेशे स्वपूर्ववृत्तित्वस्य कार्येऽसम्भवात् न तत्रातिप्रसङ्गः। नचैवं दण्डरूपादावतिव्याप्तिः तत्र स्वाश्रयजन्यभ्रमिजन्यभ्रमिवत्वसम्बन्धेन कार्यव्यापकत्वस्य कार्यपर्ववृत्तित्वस्य च सत्वात् इति वाच्यम्

,

अनन्यथासिद्धत्वस्यापि विशेषणीयत्वात् अनन्यथासिद्धत्वञ्च अन्यथासिद्धभिन्नत्वं

,

अन्यथासिद्धत्वञ्च क्लृप्तकारणबहिर्भूतत्वं

,

दण्डरूपादीनां घटकारणतया क्लृप्तेषु दण्डचक्रसलिलकुलालादिषु अनन्तर्भूतत्वेन अन्यथासिध्दत्वात् तद्भिन्नत्वस्य तत्राभावात् नातिव्याप्तिः।



मूलम् - कार्यं प्रगभावप्रतियोगि॥

कार्यं लक्षयति प्रागभावेति॥ कार्योत्पत्तेः पूर्वं वर्तमानः भविष्यतीतिप्रतीतिविषयः प्रागभावः

,

तत्प्रतियोगित्वं कार्ये घटादौ वर्तते इति लक्षणसमन्वयः। (तच्च उत्पत्तिमत्वे पर्यवसन्नम्) अभावप्रतियोगित्वमात्रोक्तौ गगनाभावप्रतियोगित्वमादाय गगनेऽतिव्याप्तिः

,

अतः प्रागभावेति

,

गगनस्यप्रागभावप्रतियोगित्वाभावात् नातिव्याप्तिः॥



मूलम् - कारणं त्रिविधं

,

समवाय्यसमवायिनिमित्तभेदात्। यत्समवेतं कार्यमुत्पद्यते तत् स समवायिकारणं

,

यथा तन्तवः पटस्य पटश्चस्वगतरूपादेः॥



कारणं विभजते कारणमिति॥ यत्समवेतं येषु तन्त्वादिषु समवेतं सत् समवायसम्बन्धेन वर्तमानं सत् कार्यं प़टादिरूपं कार्यं उत्पद्यते तं प़टादिकं प्रति तत् तन्त्वादिकं समवायिकारणं भवतीत्यर्थः॥ सर्वत्र कार्यकारणयोः सामानाधिकरण्यस्यावश्यकतया सामानाधिकरण्यनिरूपके एकस्मिन्नधिकरणे कार्यकारणेयेन येन सम्बन्धेन वर्तते तयोः सम्बन्धयोः क्रमेण कार्यकारणतावच्छेदकसम्बन्धरूपतया अत्र घटरूपकार्यस्य समवायसम्बन्धेन कपालरूपकारणस्य तादात्म्यसम्बन्धेन च कपालरूपैकाधिकरणे वर्तमानतया समवायसम्बन्धावच्छिन्नकार्यतानिरूपित तादात्म्यसम्बन्धावच्छिन्नकारणताश्रयत्वं समवायिकारणस्य निष्कृष्टं लक्षणं वक्तव्यं भवति

,

समवायससम्बन्धावच्छिन्नपटत्यघटत्वाद्यवच्छिन्नकार्यतानिरूपिततादात्म्यसम्बन्धावाच्छिन्नतन्तुत्वकपालत्वाद्यवच्छिन्नकारणताश्रयत्वस्य पटघटादिसमवायिकारणीभूततन्तुकपालादिषु विद्यमानत्वात् लक्ष्येलक्षणसमन्वयः। कार्यतायां समवायसम्बन्धावाच्छन्नच्वानिवेशे घटप्रत्यक्षनिमित्तकारणीभूतघटेऽतिव्याप्तिः विषयतासम्बन्धेन जायमानघटप्रत्यक्षं प्रति तादात्म्यसम्बन्धेन घटस्य कारणत्वेन विषयतासम्बन्धेन जायमानघटप्रत्यक्षं प्रति तादात्म्यसम्बन्धेन घटस्य कारणत्वेन विषयतासम्बन्धावच्छिन्नघटप्रत्यक्षत्वावच्छिन्नकार्यतानिरूतित

तादात्म्यसम्बन्धावच्छिन्नकारणतायाः घटादौ सत्वात्। कारणतायां तादात्म्यसम्बन्धावच्छिन्नत्वानिवेशे पटाद्यसमवायिकारणीभूततन्तुसंयोगादौ समवायसम्बन्धावच्छिन्नपटत्वावच्छिन्नकार्यतानिरूपितसमवायसम्बन्धाच्छिन्नकारणताश्रयत्वमादाय अतिव्याप्तिः॥ अवयविद्रव्यं प्रत्येवावयद्रव्यं न समवायिकारणं किन्तु द्रव्यस्य भावकार्यरूपद्रव्यगुणकर्मसमवायिकारणत्वमपि सम्भवतीति ज्ञापयितुं पटश्च स्वगतरूपादेरिति अभिधान्ने

मूलकारः॥



मूलम् - कार्येण कारणेन वा सहैकस्मिन्नर्थे समवेतं सत् कारणं असमवायिकारणं

,

यथा तन्तुसंयोगः पटस्य तन्तुरूपं पटगतरूपस्य च॥

असमवायिकारणद्वयमुदाहरति कार्येणेति॥ कार्येण सहैकस्मिन्नर्थे समवेतं सत् कारणमसमवायिकारणमित्येकं। कारणेनसहैकस्मिन्नर्थे समवेतं सतकारणमसमवायिकारणमित्यपरम्। पटादिकं प्रति तन्त्वादिसंयोगः प्रथमासमवायिकारणम्। प़टादिरूपं प्रति तन्त्वादिरूपं द्वितीयासमवायिकारणम्। कार्येण प़टेन सह एकस्मिन्नर्थे तन्तुरूपार्थे समवेतं सत् समवायसम्बन्धेन वर्तमानं सत् कारणं तन्तुसंयोगो भवति तं पटं प्रति तत् तन्तुसंयोगः असमवायिकारणम् इति योजना। कार्यकारणयोः पटतन्तुसंयोगयोः तन्तुरूपैकाधिकरणान्तर्भावेण समवायिघटित समानाधिकरण्यस्य लभ्यत्वेन समवायसम्बन्धावच्छिन्नकार्यता निरूपितसमवायसम्बन्धावच्छिन्नकारणताश्रयत्वं प्रथमासमवायिकारणस्य लक्षणं फलितं भवति। समवायसम्बन्धावच्छिन्नपटत्वाद्यवच्छिन्नकार्यतानिरूपितसमवायसम्बन्धावच्छिन्नतन्तुसंयोगत्वाद्यवच्छिन्नकारणताश्रयत्वस्य तन्तुसंयोगादौ सत्वात् समन्वयः। कार्यतायां समवायसम्बन्धावच्छिन्नत्वनिवेशे घटप्रत्यक्षनिमित्तकारणीभूतघटरूपे विषयतासम्बन्धावच्छिन्नघटप्रत्यक्षत्वाद्यवच्छिन्नकार्यतानिरूपितसमवायसम्बन्धावच्छिन्नकारणतामादाय अतिव्याप्तिः। कारणतायां समवायसम्बन्धावच्छिन्नात्वानिवेशे तादात्म्यसम्बन्धावच्छिन्नकारणतामादाय समवायिकारणेऽतिव्याप्तिः। अतः उभयत्र तत्तत्सम्बन्धावच्छिन्नत्वानिवेशः॥ द्वितीयासमवायिकारणस्थले

,

कारणेनेत्यस्य स्वकार्यसमवायिकारणेनेत्यर्थः। स्वं तन्तुरूपं

,

स्वकार्यं पटगतरूपं तत्सवायिकारणं पटः

,

तेन सह एकस्मिन्नर्थे तन्तुरूपार्थे समवेतं कारणं तन्तुरूपं भवतीत्यर्थलाभेन तन्त्वन्तर्भावेण अनयोः सामानाधिकरण्यलाभे स्वाश्रयसमवायित्वसम्बन्धावच्छिन्नकार्यतानिरूपित समवायसम्बन्धावच्छिन्नकारणताश्रयत्वमिति लक्षणं मूलतो लभ्यते

,

एवञ्च पटीयचित्ररूपं प्रति असमवायिकारणेषु नानातन्तुरूपेषु कार्यतावच्छेदकसम्बन्धेन कार्याधिकरणवृत्यत्यन्ताभावीयकारणतावच्छेदकसम्बन्धावच्छिन्नप्रतियोगिताशून्यत्वरूपकार्यव्यापकत्वं न सम्भवति

,

तथाहि अत्र कार्यतावच्छेदकसम्बन्धः स्वाश्रयसमवायित्वसम्बन्धः तेन सम्बन्धेन कार्याधिकरणे नीलपीतादितन्तुषु कारणतावच्छेदकसमवायसम्बन्धेन तत्तद्रूपभावानां चालनीन्यायेन सत्वेन तदप्रतियोगित्वस्य तन्त्वादिगतनीलपीतादिरूपेष्वभावात् तत्र कारणत्वाभावप्रसङ्गवारणाय समवायसम्बन्धावच्छिन्नकार्यता

,

निरूपितस्वाश्रयसमवेतत्वसम्बन्धावच्छिन्नकारणताश्रयत्वमिति लक्षणं वक्तव्यम्

,

अतः कार्यतावच्छेदकसमवायसम्बन्धेन कार्याधिकरणे पटादौ स्वाश्रयसमवेतत्वसम्बन्धेन नानारूपाणां सत्वेन न निरुक्तातिप्रसङ्गः

,

तथाच समवायसम्बन्धावच्छिन्नकार्यतानिरूपितस्वसमवायिसमधेतत्वसम्बन्धावच्छिन्नकारणताश्रयत्वमिति द्वितियासमवायिकारणस्य निष्कृष्टं लक्षणं भवति

,

समवायसम्बन्धावच्छिन्नपटरूपत्वाद्यवच्छिन्नकार्यतानिरूपितस्वसमवायिसमवेतत्वसम्बन्धावच्छिन्नतन्तुरूपत्वाद्यवच्छिन्नकारणताश्रयत्वं तनतुरूपादिषु सम्भवतीति लक्षणसमन्वयः (स्वं तन्त्त्वादिरूपं

,

स्वसमवायितन्त्वादिकं

,

तत्समवेतः पटः

,

तत्सवेतत्वं पटेवर्तते

,

अतः अत्रकार्यकारणयोः पटतन्तुरूपयोः पटान्तर्भावेण सामानाधिकरण्यमिति ज्ञेयम्) अत्र कार्यातायां समवायसम्बन्धावच्छिन्नत्वानिवेशे घटरूपप्रत्यक्षनिमित्तकारणमहत्वे विषयतासम्बन्धावच्छिन्नकार्यतानिरूपितस्वसमवायिसमवेतत्वसम्बन्धावच्छिन्नकारणतामादाय अतिप्रसङ्गः। कारणतायां स्वाश्रयसमवेतत्वसम्बन्धावच्छिन्नत्वानिवेशे समवाय्यसमवायिकारणयोः अतिव्याप्तिः॥



मूलम् - तदुभयभिन्नं कारणं निमित्तकारणं। यथा तुरीवेमादिकं पटस्य। तदेतत् त्रिविधकारणमध्ये यदसाधारणकारणं तदेव करणम्॥

निमित्तकारणं लक्षयति तदुभयेति॥ समवायिकारणभिन्नत्वे सति असमवायिकारणभिन्नत्वे सति कारणत्वं निमित्तकारणस्य लक्षणं। पटं प्रति निमित्तकारणतुरीवेमादिषु पटसमवाय्यसमवायिकारणतन्तुतत्संयोगादिभिन्नत्व्स्य कारणत्वस्य च सत्वात् समन्वयः। कारणत्वमात्रोक्तौ समवाय्यसमवायिकारणयोः कारणत्वानुपादाने पारिमाण्डल्यादो (परमामुपरिमाणगगनपरिमाणादिषु) समवाय्यसमवायकारणयोश्च अतिव्याप्तिवारणाय दलत्रयोपादानम्। नचैवमपि घटनिमित्तकारणदण्डस्य स्वीयरूपादिकं प्रति समवायकारणत्वेन तत्र समवायिकारणभिन्नत्वाभावात् अव्याप्तिरिति वाच्यम्

,

प्रकृतकार्यसमवाय्यसमवायिकारणभिन्नत्वनिवेशे दोषाभावत्। अथवा

,

समवायिकारणताभिन्ना असमवायिकारणताभिन्ना या कारणता तदाश्रयत्वस्य लक्षणत्वाङ्गीकारे नोक्ताव्याप्तिः॥ कारणलक्षमुपसंहरति तदेताविति॥ यदासधारणकारणमित्यत्र व्यापारवत्वे सतीति पूरणीयम् अन्यथा

,

कपालतन्तुसंयोगादिरूपव्यापारेऽतिव्याप्तिः। तथाच व्यापारजनकत्वतदजनकत्वाभ्यां करणकारणयोः भेदोऽवगन्तव्यः

,

असाधारणकारणत्वन्तु उभयत्र समानमेव॥

मूलम् - तत्र प्रत्यक्षज्ञानकरणं प्रत्यक्षं॥

ष़ड्विधेन्द्रियरूपप्रत्यक्षप्रमाणं लक्षयति प्रत्यक्षज्ञानेति॥ प्रत्यक्षव्यापारजनकत्वे सति प्रत्यक्षज्ञानत्वावच्छिन्नाकार्यतानिरूपितकारणताश्रयत्वं प्रत्यक्षप्रमाणस्य लक्षणम्। प्रत्यक्षज्ञानत्वावच्छिन्ना या कार्यता अयं घटः अयं पटः इत्यादिप्रत्यक्षज्ञानेषु विद्यमाना कार्यता

,

तन्निरूपिता या कारणता चक्षुरादिप्रत्यक्षप्रमाणनिष्ठा कारणता

,

तदाश्रयत्वं चक्षुर्घटसंयोगादिव्यापारजनकत्वञ्च (चक्षुर्मनस्संयोगादिव्यापारजनकत्वम्) चक्षुरादिप्रमाणे वर्तते इति लक्षणसमन्वयः। व्यापारजनकत्वमात्रोक्तौ कालेश्वरादृष्टादौ असाधारणकारणत्वमात्रौक्तौ व्यापरि च अतिव्याप्तिरिति उभयोपादानम्। नचैवं विषयेन्द्रियसंयोगात्मकव्यापारस्य रसादिप्रत्यक्षजनकस्य अप्रसिद्धत्वेन संयुक्तसमवायादीनां जन्यत्वघटितव्यापारत्वासम्भवेन च व्यापारजनकत्वाभावात् रसनेन्द्रियादौ अव्याप्तिरिति वाच्यम्। विषयेन्द्रियसंयोगस्य सर्वत्र व्यापारत्वासम्भवेपि इन्द्रियमनस्संयोगरूपस्

,

व्यापारस्य सर्वत्रापि सम्भवेन न कुत्राप्यव्याप्तिप्रसक्तिः। नचैवं मनस्यव्याप्तिरिति वाच्यम्।

,

आत्ममनस्संयोगरूपव्यापारयामाय तत्रापि लक्षणसमन्वयस्मभवात्॥



मूलम् - इन्द्रियार्थसन्निकर्षजन्यं ज्ञानं प्रत्यक्षम्।

प्रत्यक्षज्ञानलक्षणमाह इन्द्रियार्थेति॥ इन्द्रियार्थसन्निकर्षजन्यत्वे सति ज्ञानत्वं प्रत्यक्षज्ञानस्य लक्षणम्। ज्ञानत्वमात्रोक्तौ अनुमित्यादावतिव्याप्तिः। ज्ञानत्वानुपादाने ध्वंसं प्रति प्रतियोगिनः कारणत्वेन इन्द्रियार्थसन्निकर्षध्वंसेपि इन्द्रियार्थसन्नकर्षजन्यत्वस्य सत्वात् तत्रातिव्याप्तिः

,

अतः विशेष्यविशेषणयोरुभयोः उपादानम्। नचैवमपिइन्द्रियं मनः

,

अर्थः आत्मा

,

तत्सन्निकर्षः आत्मामनस्संयोगः

,

तज्जन्यत्वज्ञानत्वयोः अनुमित्यादौ सत्वात् अतिव्याप्तिः

,

आत्ममनसंयोगस्य ज्ञानमात्रं प्रति कारणत्वात् इति वाच्यम्

,

अर्थपदेन प्रकृतज्ञानविषयस्य विधक्षणात् आत्मनः घटादिज्ञानविषयत्वाभावेन अतिप्रसङ्गाभावात्। नचैवमपि जीवः ईश्वरभिन्नः सुखादिमत्वात् इत्यात्मविषयकानुमितौ अतिव्याप्तिः दुर्वारा

,

आत्मनः प्रकृतज्ञानविषयत्वस्यापि सम्भवात् इति वाच्यम्

,

इन्द्रियार्थसन्निकर्षनिष्ठजनकतानिरूपितजन्यतावच्छेदकीभूतज्ञानत्वभिन्नजातिमत्वस्य लक्षणत्वात् ज्ञानमात्रं प्रति आत्ममनस्संयोगस्य कारणत्वेन इन्द्रियार्थसन्निकर्षपदेन आत्ममनस्संयोगस्य ग्रहणेऽपि तज्जन्यतावच्छेदकीभूताज्ञानत्वजातिस्तु न ज्ञानत्वाभिन्ना

,

अतो न तत्रातिव्याप्तिः। प्रकृतेप्रत्यक्षत्वादिजातिमादाय लक्षणसमन्वयश्च॥ अत एव ईश्वरप्रत्यक्षस्य नित्यत्वेन इन्द्रियार्थसन्निकर्षजन्यत्वाभावेन प्रत्यक्षज्ञानसामान्यलक्षणस्य तत्रातिव्याप्तिरिति शङ्‌का निरस्ता॥ एतेन यथशूतलक्षणे

,

ज्ञायमानलिङ्गस्य अनुमतिकरणतावादिमते इन्द्रियार्थसन्निकर्षहेतुकानुमितौ अतिव्याप्तिशङ्‌का निरस्ता।



मूलम्

–

तत् द्विविधम्

,

निर्विकल्पकं सविकल्पकञ्चेति । तत्र निष्प्रकारकं ज्ञानं निर्वकल्पकम् । (किञ्चिदिदं इति वस्तुमात्रावगाहिज्ञानं) यथा डित्थोऽयं ब्राह्मणोऽयं श्यामोऽयं पाचकोऽयं इति॥



तद्विभजते तद्विविधमिति ॥ प्रकारत्वनिरूकत्वे सति ज्ञानत्वं निर्विकल्पकप्रत्यक्षस्य लक्षणम् ज्ञानत्वमात्रोक्तौ सविकल्पके प्रकारत्वनिरूपकत्वमात्रोक्तौ घटादौ च अतिव्याप्तिरिति दलद्वयोपादानम् (प्रथमं विषयेन्द्रियसन्निकर्षः तदनु निर्विकल्पकं

,

तदनु सविकल्पकं इति क्रमः) निर्विकल्पकज्ञानानङ्गीकारे विशिष्ठबुद्धिं प्रति विशेषणज्ञानस्य कारणत्वेन जनिष्यमाणसविकल्पकप्रत्यक्षानुपपत्तिः। अस्य निर्विकल्पकस्य विशिष्ठबुद्धित्वाभावेनैव नास्य ज्ञानान्तरापेक्षा इति नानवस्था । सन्निकर्षजन्यत्वेन अस्य प्रत्यक्षज्ञानरूपत्वमिति उपपद्यते ॥

सविकल्पकं लक्षयति सप्रकारमिति ॥ प्रकारतानिरूपकत्वे सति ज्ञानत्वं सविकल्पकप्रत्यक्षस्य लक्षणम् । ज्ञानत्वमात्रोक्तौ निर्विकल्पके प्रकारतानिरूपकत्वमात्रौक्तौ इच्छाकृतिसंस्कारद्वेषेषु च अतिव्याप्तिः

,

अतो दलद्वयोपादानम्। नचैवमाप प्रकारतानिरूपकत्वज्ञानत्वयोः सत्वात् अनुमित्यादावतिव्याप्तिरिति वाच्यम्

,

इन्द्रियार्थसन्निकर्षजन्यत्वस्यापि विशेषणीयत्वात् । नचैवं ज्ञानत्वदलवैयर्थ्यं इच्छादीनां इन्द्रियार्थसन्निकर्षजन्यत्वविशेषणेनैववारणात् इति वाच्यम्। इन्द्रियार्थसन्निकर्षजन्यत्वं विहायज्ञानाजन्यत्वस्य विशेषणीयत्वात् । नचैवं सविकल्पकप्रत्यक्षस्य निर्विकल्पकप्रत्यक्षजन्यत्वेनासम्भवः इति वाच्यम्

,

ज्ञानाकरणत्वस्य तदर्थत्वात् तच्च ज्ञानकरणकभिन्नत्वम्

,

ज्ञानकरणानि अनुमित्युपमितिशाब्दानि तद्भिन्नत्वम् इति तदर्थः। अत एव ईश्वरप्रत्यक्षस्येन्द्रियार्थसन्निकर्षजन्यत्वाभावेन अव्याप्तिरिति शङ्‌काऽपि निरस्ता। नचैवमपि स्मृतावतिव्याप्तिः

,

अनुभवस्य संस्कारं प्रत्येवकारणतावादिमते स्मृतेः संस्कारमात्रजन्यत्वेन ज्ञानकरणकत्वघटितलक्षणसत्वात् इति वाच्यम्। ज्ञानाकरणकत्वञ्च विहाय प्रत्यक्षत्वजातिमत्वस्य विवक्षितत्वात् । नचैवं ज्ञानत्वदलं व्यर्थं

,

इच्छादीनां प्रत्यक्षत्वगेलनैव वारणात् इति वाच्यम्

,

तदा ज्ञानत्वस्य तात्पर्यग्राहकत्वात् । तथाच प्रकारतानिरूपकत्वे सति प्रत्यक्षत्वजातिमत्वं सविकल्पकप्रत्यक्षज्ञानस्य लक्षणं फलितं भवति। एवं पृथक् पृथक् संसर्गतानिरूपकत्वे सति ज्ञानत्वम्

,

विशेष्यतानिरूपकत्वे सति ज्ञानत्वम् इत्यपि सविकल्पकस्य लक्षणं भवतीति ज्ञेयम् । एवं संसर्गत्वानिरूपकत्वे सति ज्ञानत्वम्

,

विशेष्यत्वानिरूपकत्वे सति ज्ञानत्वम् इत्यपि निर्विकल्पकप्रत्यक्षस्य लक्षणं भवतीत्यपि ज्ञेयम् ॥ सविकल्पकप्रत्यमभिनीय लक्षणं भवतीत्यपि ज्ञेयम्॥ सविकल्पकप्रत्यक्षमभिनीय दर्शयति डित्थोऽयमिति डित्थत्वाजिप्रकारकं इदंत्वावच्छिन्नविशेष्यकं ज्ञानं सविकल्पकमित्यर्थः । डित्थोऽयमित्याद्युदाहरणानां चतुर्णां प्रयोगः शब्दानां नामजातिगुणक्रियावाचकत्वभेदेन चातुर्विध्यज्ञानायैवेति बोध्यम्॥















मूलम् - प्रत्यक्षज्ञानहेतुरिन्द्रियार्थसन्निकर्षः षड्विधः। संयोगः

,

संयुक्तसमवायः संयुक्तसमवेतसमवायः

,

समवायः

,

समवेतसमावायः

,

विशेषणविशेष्यभावश्चेति। चक्षुषाघटप्रत्यक्षजनने संयोगःसन्निकर्षः। घटरूपप्रत्यक्षे संयुक्तसमवायः

,

चक्षुस्संयुक्ते घटे रूपस्य समवायात्। रूपत्वसामान्यप्रत्यक्षे संयुक्तसमवेतसमवायः सन्निकर्षः

,

चक्षुस्संयुक्ते घटे रूपं समवेतं तत्र रूपत्वस्य समवायात्। श्रोत्रेण शब्दसाक्षात्कारे समवायः सन्निकर्षः

,

कर्णविवरवृत्याकाशस्य श्रोत्रत्वात् शब्दस्याकाशगुणत्वात् गुणगुणिनोस्समवायात्। अभावप्रत्यक्षे विशेषणविशेष्यभावः सन्निकर्षः भूतलं घटाभाववत् इत्यत्र चक्षुस्संयुक्ते भूतले घटाभावस्य विशेषणत्वात्। एवं सन्निकर्षषट्कजन्यं ज्ञानं प्रत्यक्षम्। तत्करणमिन्द्रियम्। तस्मादिन्द्रियं प्रत्यक्षप्रमाणमिति सिद्धम्॥

इति तर्कसङ्ग्रहे प्रत्यक्ष परिच्छेदः



असन्निकृष्ठपदार्थस्य प्रत्यक्षे भानासम्भवः इति नियमेन प्रत्यक्षविषयपदार्थे सन्निकर्षस्यावश्यकतया तन्निरूपणावश्यकताया प्रसक्तायां सन्निकर्षं तमुदाहरति संयोगेत्यादिना॥ एते लौकिकसन्निकर्षाः। अलौकिकसन्निकर्षाः वक्ष्यन्ते। प्रत्यक्षलक्षणघटकीभूतमिन्द्रियार्थसन्निकर्षँ दर्शयति संयोगेत्यादिना॥ द्रव्यप्रत्यक्षे सन्निकर्षमुदहरति चक्षुषेति

,

सन्निकर्षाणामेषां पञ्चानामापि प्रथमं इन्द्रियपदं योजनीयम्

,

इन्द्रियसंयोगः इन्द्रियसंयुक्तसमवाय इत्यादिरीत्या॥ द्रव्यवृत्तिगुणादिप्रत्यक्षे सन्निकर्षमुदाहरति संयुक्तोति

,

इन्द्रियसंयुक्तं घटादिद्रव्यं तत्समवायः गुणादिषु वर्तते। गुणादिवृत्तिजातिप्रत्यक्षे सन्निकर्षमुदाहरति रूपत्वेति

,

इन्दियसंयुक्तं द्रव्यं

,

तत्समवेतं गुणादि

,

तत्समवायः रूपत्वादिजातौ वर्तते। शब्दसाक्षात्कारे सन्निक्रषमुदाहरति श्रोत्रेणेति। अत्रेन्द्रियं श्रोत्रं तत्समन्वयः शब्दे वर्तते

,

श्रोत्रस्य गगनरूपत्वेन शब्दश्रोत्रयोः समवायात्॥ शब्दत्वसाक्षात्कारे सन्निकर्षमुहरति शब्दत्वेति। अत्र इन्द्रियं श्रोत्रं

,

तत्समवेतः शब्दः तत्समवायः शब्दत्वेवर्तते॥ अभावप्रत्यक्षे सन्निकर्षमुदाहरति अभावेति। विशेषणविशेष्यभावो नाम विशेषणतासन्निकर्षः अस्य प्रथमं इन्द्रियसंयुक्तपदं इन्द्रियसंयुक्तसमवेतपदं इन्द्रियसंयुक्तसमवेतसमवेतपदं समवेतपदं समवेतसमवेतपदं च स्थलभेदेन संयोज्य तत्तदभावस्थले निर्वाह्यम्। भूतलं घटाभाववादेत्यत्र इन्द्रियसंयुक्तं भूतलं

,

तद्विशेषणं घटाभावः

,

तद्विशेषणता घटाभावे वर्तते इति इन्द्रियसंयुक्तविशेषणताख्यः सन्निकर्षः अत्र सम्भवतीति बोध्यम्। एवं क्रमेण इतरेषामप्युदाहरणानि स्थलभेदेन द्रष्टव्यानि ॥



श्रीमत् करुङ्गट्युपाह्वय श्री रामशास्त्रिविरचिते तर्कसङ्ग्रहसर्वस्वे प्रत्यक्षपरिच्छेदः समाप्तः।















तर्कस्ङ्गरहसर्वस्वे

अनुमानपरिच्छेदप्रारम्भः

मूलम् - अनुमितिकरणं अनुमानम् ।



अनुमानं लक्षयति अनुमितिकरणमिति ॥ अनुमितेः करणं अनुमितिकरणं

,

षष्ट्याः निरूपितत्वमर्थः

,

तस्य करणपदार्थैकदेशकरणत्वेऽन्वयः

,

तथाच अनुमितिनिरूपितकरणतावदाभिन्नमनुमानमिति बोधः)। अनुमिनिकरणत्वं अनुमानस्य लक्षणम्। अनुमितिकरत्वञ्च अनुमतित्वावच्छिन्नकार्यतानिरूपितकरणताश्रयत्वे सति (अनुमित्यसाधारणकारणत्वे सति) अनुमितिजनकव्यापारजनकत्वं

,

अत्र प्रथमं पर्वतो धूमवान् इति पक्षधर्मताज्ञानम्। ततः यत्र धूमः तत्राग्निः (वह्निव्याप्यो धूमः) इति व्याप्तिस्मरणम् । उभाभ्यां आभ्यां विशेषणज्ञानरूपाभ्यां वह्निव्याप्यधूमवान् पर्वत इति परामर्शः (परामर्शनामकनिश्चयः) ततः पर्वतो वह्निमान् इत्यनुमितिः । इति व्यप्तिस्मृतिपरामर्शानुमितीना उत्पत्तिक्रमः (हेतुहेतुमद्भावः) अत्र लक्षणसमन्वयस्तु अनुमितित्वावच्छिन्ना या कार्यता पर्वतो वह्निमान् इतयनुमितै विद्यमाना कार्यता

,

तन्निरूपिता या कारणता वह्निव्याप्यो धूमः इत्याकारके व्याप्तिज्ञाने (अनुमाने) विद्यामाना कारणता

,

तदाश्रयत्वस्य परामर्शरूपव्यापारजनकत्वस्य च (अनुमाने) व्याप्तिज्ञाने विद्यमानत्वात् लक्ष्ये लक्षणसमन्वयः। व्यापारजनकत्वमात्रोक्तौ कालेश्वरादृष्‍टादेः कार्यमात्रं प्रतिजनकत्वेन व्यापारजनकत्वस्यापिसत्वात् अतिव्याप्तिः

,

अनुमितिनिष्ठकार्यतानिरूपितकारणताश्रयत्वनिवेशोऽपि तत्रैवातिव्याप्तिः तद्वारणाय अनुमितित्वावच्छिन्नकार्यतानिरूपितकारणताश्रयत्वं निवेशनीयम्

,

तन्निवेशे तु कालेश्वरादृष्टदौ तस्याभावात् नातिव्याप्तिः। अनुमितित्वावच्छिन्नकार्यतानिरूपितकारणताश्रयत्वमात्रोक्तै (अनुमित्यसाधारणकारणत्वमात्रोक्तै) व्यापारभूतपरामर्शस्यापि अनुमित्यसाधारणकारणत्वमात्रोक्तै) व्यापारभूतपरामर्शस्यापि अनुमित्यासाधारणकारणत्वेन तत्रातिव्याप्तिः

,

अनुमितिजनकव्यापारजनकत्वनिवेशे तु स्वस्मिन् स्वजनकत्वाभावात् नातिव्याप्तिः। न च व्यापारत्वावच्छिन्नकार्यतानिरूपितकारणताश्रयत्वविवक्षेणेनैवेश्वरा दृष्टादावतिव्याप्तिवारणसम्भवे अनुमित्यसाधारणकारणत्व निवेशस्यवैफल्यमिति वाच्यम्

,

व्यापरत्वेन व्याप्तिज्ञानत्वेन कार्यकारणभावाभावेन असम्भवप्रसङ्गात् । न च विशिष्य परामर्शत्वावच्छिन्नकार्यतानिरूपितकारणताश्रयत्वनिवेशेनैव ईश्वरादृष्टादावतिव्याप्तेरसम्भवस्या च अभावात् अनुमित्वावच्छिन्नहेतुत्वनिवेशनमफलमेवेति वाच्यम्

,

व्याप्तिपक्षधर्मताज्ञानयोः उभयोरपि विशेषणज्ञानमुद्रया परामर्शहेतुत्वेन परामर्शत्वावच्छिन्नकार्यतानिरूपित कारणताश्रयत्वस्य पक्षधर्मताज्ञाने सत्वात् अतिव्याप्स्यपत्तेः

,

अनुमितित्वावच्छिन्नकार्यतानिरूपितकारणताश्रयत्वनिवेशे तु पक्षधर्मताज्ञानस्य परामर्श प्रत्येव हेतुतया अनुमितित्वावच्छिन्नं प्रत्यहेतुतया अनुमित्यसाधारणकारणत्वस्य तत्राभावात् नातिव्याप्तिः। व्याप्तिज्ञानस्य तु अनुमतिकरणत्वप्रतीत्या अनुमितित्वावच्छिन्नकार्यतानिरूपितकारणताश्रयत्वस्यापि तत्र सत्वात् लक्षणसमन्वयः ॥



अनुमितीकरणमनुमानमित्यत्र॥ न च सिद्धिसमकालीने सिषाधयिषाऽसमानाधिकरणे व्याप्तिज्ञाने (अनुमाने) अनुमितिकारणत्वाभावात् अव्याप्तिरितिवाच्यम्

,

अनुमितिजनकज्ञानवृत्तिधर्मवत्वस्य विवक्षितत्वात्। न च अनुमितिजनकज्ञानवृत्तिप्रमेयत्वादिधर्मवत्वस्य व्यापारजनकत्वस्य च ईश्वरादृष्ठादौ सत्वात् अतिव्याप्तिरिति वाच्यम्

,

अनुमितित्वावच्छिन्नजनकतावच्छेदकः व्यापारजनकत्वावच्छेदकश्च योधर्मः तद्वत्वस्य विवक्षितत्वात्

,

सिद्धिसमकालीनव्याप्तिज्ञाने तादृशधर्मस्य व्याप्तिज्ञानत्वस्य सत्वात् समन्वयः। ईश्वरादृष्टादौ तस्य अभावात् नातिव्याप्तिः॥ अथवा पक्षतासहकृतव्याप्तिज्ञानस्यैव अनुमानत्वाङ्गीकारेण सिद्धिसमकालीनस्य अनुमित्यनुपधायकस्य व्याप्तिज्ञानस्य अनुमानत्वमेव न स्वीक्रियते इति नाव्याप्तिशङ्‌कावकाशः ॥



मूलम् - परामर्शजन्यं ज्ञानं अनुमितिः ॥





घटितबुद्धौ घटकज्ञानस्य कारणत्वात् अनुमानलक्षणघटकीभूतानुमितिं लक्षयति परामर्शजन्यमिति॥ परामर्शजन्यत्वे सति ज्ञानत्वमनुमितेः लक्षणम् । पूर्वनिर्दिष्टमुत्पत्तिक्रममनुसृत्य परामर्षजन्यत्वस्य ज्ञानत्वस्य च अनुमितौ सत्वात् समन्वयः । परामर्शजन्यत्वमात्रोक्तौ ध्वंसंप्रति प्रतियोगिनः कारणत्वेन परामर्शध्वंसेऽपि परामर्शजन्यत्वस्य सत्वात् अतिव्याप्तिः ज्ञानत्वनिवेशे तु ध्वंसे ज्ञानत्वस्याभावात् नातिव्याप्तिः। ज्ञानत्वमात्रोक्तौ प्रत्यक्षज्ञानदावतिव्याप्तिः

,

परामर्शजन्यत्वनिवेशे तु प्रत्यक्षज्ञानस्य इन्द्रियार्थसन्निकर्षजन्यत्वेन तत्र परामर्शजन्यत्वाभावात् नातिव्याप्तिः। परामर्शनिष्ठजनकतायां समवायसम्बन्धावच्छिन्नत्वनिवेशेनैव परामर्षध्वंसेऽतिव्याप्तिवारणात् ज्ञानत्वदलवैयर्थ्यं दुर्वारं

,

प्रतियोगितासम्बन्धेन जायमानध्वंसं प्रति तादात्म्यसम्बन्धेन प्रतियोगिनः कारणत्वेन समवायसम्बन्धावच्छिन्नपरामर्शनिष्ठकारणतानिरूपितकार्यत्वस्य परामर्षध्वंसेऽभावात् इति वाच्यम्

,

समानविषयकानुभवस्य संस्कारं प्रति समवायसम्बन्धेनैव कारणतया परामर्शनिष्ठसमवायसम्बन्धावच्छिन्नजनकतानिरूपितजन्यत्वस्य साध्यव्याप्यहेतुमत्पक्षविषयकसंस्कारे सत्वात् अतिव्याप्तिवारणाय ज्ञानत्वलसार्थक्यात् । समवायसम्बन्धेन जायमानानुमतिं प्रति समवायसम्बन्धेन परामर्शस्य कारणत्वात् लक्षणसमन्वयः । एतेन प्रत्यक्षे विषयस्य कारणतया परामर्शप्रत्यक्षेऽपि परामर्शजन्यत्वज्ञानत्वयोः सत्वात् तत्रातिव्याप्तिरिति शङ्‌कानिरस्ता प्रत्यक्षे विषयस्य तादात्म्यसमबन्धेनैव कारणत्वात् समवायसम्बन्धेन कारणत्वाभावात् ॥



मूलम् - व्याप्तिविशिष्ठपक्षधर्मताज्ञानं परामर्शः यथा वह्निव्याप्यधूमवान् अयं पर्वतः इति ज्ञानं परामर्शः। तज्जन्यं पर्वतो वह्निमान् इति ज्ञानं अनुमितिः॥



अनुमितिलक्षणाघटकीभूतपरामर्शं लक्षयति व्याप्तिविशिष्टेति॥ व्याप्तिविशिष्टञ्च तत् पक्षधर्मताज्ञानश्च इति कर्मधारयः

,

व्याप्त्या विशिष्ठमित्यत्र तृतीयायाः आधेयत्वं विशिष्टपदस्य प्रकारतानिरूपकत्वं पक्षधर्मतायाः ज्ञानमित्यत्र षष्ठ्याः विषयतानिरूपकत्वं

,

धर्मतापदस्य सम्बन्धश्च अर्थः

,

तृतीयार्थाधेयत्वस्य प्रकारतायां षष्ट्यर्थविषयतानिरूपकत्वस्य ज्ञाने च अन्वयः निपातातिरिक्तनामार्थंयोरभेदसम्बन्धेनान्वयः

,

इति नियमेन अत्रव्याप्तिनिष्ठप्रकारतानिरूपकाभिन्नं पक्षसम्बन्धविषयकं ज्ञानं परामर्शः इति बोधः। व्याप्तिनिष्ठप्रकारतानिरूपकत्वे सति पक्षसम्बन्धविषयकत्वे सति ज्ञानत्वं परामर्शस्य लक्षणम्

,

वह्निव्याप्यधूमवन् पर्वतः इति ज्ञाने धूमांशे व्याप्तेः प्रकारत्वेन व्याप्तिनिष्ठप्रकारतानिरूपकत्वस्य विशेषणविशेष्यावगाहिज्ञाने तयोस्सम्बन्धस्यापि विषयत्वनियनियमेन पर्वतांशे धूमस्य प्रकारत्वेन तत्र धूमपर्वतसम्बन्धस्य संयोगस्यापि विषयत्वस्याङ्गीकार्यतया पक्षसम्बन्धविषयकत्वज्ञानत्वयोश्च सत्वात् लक्षणसमन्वयः। ज्ञानत्वमात्रोक्तावनुमितावतिव्याप्तिः। ज्ञानत्वानुपादाने वह्निव्याप्यधूमवत्पर्वतविषयकसंस्कारादौ अतिव्याप्तिः

,

तत्रापि तत्तद्विषयकत्वस्य अक्षतत्वात्

,

ज्ञानत्वनिवेशे संस्कारादौ ज्ञानत्वाभावात् नातिव्याप्तिः। व्याप्तिविषयकत्वे सति ज्ञानत्वमात्राक्तौ वह्निव्याप्योधूमः इति व्याप्तिस्मृतौ (अनुमाने) अतिव्याप्तिः। पक्षसम्बन्धविषयकत्वे सति ज्ञानत्वमात्रोक्तौ धूमवान् पर्वतः इति पक्षधर्मताज्ञानेऽतिव्याप्तिः

,

अतः पक्षसम्बन्धविषयकल्पव्याप्तिप्राकारकत्वयोः उपादानम् । परामर्शमभिबोध दर्शयति यथेति ॥ अनुमितिमभिनीय दर्शयति तज्जन्यमिति ॥





मूलम् - यत्र यत्र धूमः तत्राग्निः इति साहचर्यनियमो व्याप्तिः ॥



व्याप्तेः लक्षणमाह यत्रेति ॥ (धूमपदसमभिव्याहृतयत्पदेन धूमाधिकरणं वीप्सया यावत्वञ्च बोध्यते

,

तथाच

,

धूमाधिकरणे यावति वह्निरिति लभ्यते

,

तथाच यद्धर्मावच्छिन्नवाचकपदसमभिव्याहारदशायां यावत्पदं श्रूयते तद्धर्मव्यापकत्वं विधेयांशे भासते

,

इति नियमेन धूमाधिकरणबोधकपदसमभिव्याहृतयावत्पर्यवसायिद्विर्वचनश्रुत्या धूमव्या

पकत्वं विधेयीभूतवह्न्यंशे भासते

,

तथाच

,

धूमव्यापकत्वस्य वह्न्यंशे भाने तुल्यवित्तिवेद्यतया वह्निव्याप्यत्वञ्च धूमे लभ्यते

,

वह्निव्याप्यत्वस्य वह्न्यभाववद्वृत्तित्वे सति वह्निसमानाधिकरण्यरूपतया तदभाववदवृत्तित्वांशस्य प्रयोजनाभावेन त्यागे वह्निसामानाधिकरण्यमात्रं गृह्यते

,

तथाच धूमव्यापकवह्निसामानाधिकरण्यं व्याप्तिरिति फलितम्। साहचर्यनियमः इत्यत्र नियमपदस्थाने नियतपदं संयोज्य व्युत्क्रमेण योजने च नियतसाहचर्यमिति लभ्यते । साहचर्यनियमः नियतसाहचर्यम्। नियतत्वञ्च व्यापकत्वं साहचर्यञ्च सामानाधिकरण्यम्

,

तथाच धूमाधिकरणवृत्त्यन्ताभावाप्रतियोगिवह्नियधिकरणवृत्तितिवं व्याप्तिः इति विशेषलक्षणं फलितम्

,

सामान्यलक्षणन्तु हेत्वधिकरणवृत्यत्यन्ताभावाप्रतियोगिसाध्यसामानाधिकरण्यं व्याप्तिरिति पर्यवसन्नाम् । तथाच

,

पर्वतो वह्निमान् धूमात् इत्यत्र धूमरूपहेतौ लक्षणसमन्वयः

,

तथाहि हेतुः धूमः तदधिकरणं महानसःतद्वृत्तिः योऽत्यन्ताभावः नहि वह्न्यभावः तत्र वह्नेः सत्वात् किन्तु घटाभावः

,

तत्प्रतियोगि घटादिकं अप्रतियोगि यत्साध्यं वह्न्यात्मकं साध्यं

,

तदधिकरणं महानसः

,

तद्वृत्तित्वं धूमे वर्तते इति । पर्वतो धूमवान् वह्नेः इत्यत्र वह्निरूपासद्धेतौ नातिव्याप्तिश्च

,

तथाहि हेतुः वह्निः तदधिकरणं अयोगोलकं

,

तद्वृत्तिः योऽत्यन्ताभावः धूमाभावः

,

तत्प्रतियोग्येवसाध्वीभूतधूमः

,

अप्रतियोगि साध्यं न भवतीति नातिव्याप्तिः नचैवमपि वह्निमान् धूमात् इत्यत्र धूमारूपहेतावव्याप्तिः हेत्वधिकरणमहानासादिषु चालनीन्यायेन वर्तमानानां तत्तद्वयक्तित्वेन तत्तद्वह्न्यभावानां सर्वस्यापि वह्नेः प्रतियोगित्वात् इति वाच्यम् हेत्वधिकरणवृत्यत्यन्ताभावप्रतियोगितानवच्छेदकत्वस्य साध्यतावच्छेदके निवेशनीयत्वात्

,

तन्निवेशे च हेत्वधिकरणतत्तद्वयक्तिवृत्यभावप्रतियोगितावच्छेदकत्वस्य तत्तद्वयक्तित्वे सम्भवेऽपि तदनवच्छेदकत्वस्य साध्यतावच्छेदके सत्वात् तदवच्छिन्नसामानाधिकरण्यमादाय लक्षणसमन्वयसम्भवात् नाव्याप्तिप्रसक्तिः ॥



साहचर्यनियमो व्याप्तिरित्यत्र॥ साहचर्यं सामानाधिकरण्यम्

,

नियमः नियमवत्

,

कृदाभिहितो भावो द्रव्यवत्‌प्रकाशते इति न्यायात्

,

तदर्थञ्च कृता बोध्यमानः भावः धधात्वर्थः द्रव्यवदित्यत्र सप्तम्यन्ताद्वतिः

,

स्वाश्रये बोध्यमान इवेति यावत्

,

तथाच कृद्वोध्यमानो भावः स्वाश्रयविशेषणतयापि प्रकाशते इति फलितम्

,

नियतत्वं व्यापारकनिरूपितत्वम्

,

यत्र धूमः तत्रेति पदत्रयं तात्पर्यग्राहकम्

,

वह्निपदं धूमव्यापकवह्निसामानाधिकरण्यलक्षकम्

,

इतिपदार्थष्चाभेदः तस्य साहचर्येन्वयः

,

एवञ्च धूमव्यापकवह्निसामानाधिकरण्याभिन्नं नियतं सामानाधिकरण्याभिन्नं व्याप्तिः इत्यन्वयः ॥



मूलम् - व्याप्यस्य पर्वतादिवृत्तित्वं पक्षधर्मता॥



पक्षधर्मतास्वरूपं उदाहरति व्याप्यस्येति ॥ षष्ठ्याः आधेयत्वं पर्वतादौ वृत्तित्वमित्यत्र सप्तम्याः निरूपितत्वञ्च अर्थः तथा च व्याप्यनिष्ठपर्वतादिनिरूपितवृत्तित्वं पक्षधर्मतेति बोधः ॥



मूलम् - अनुमानं द्विविधं

,

स्वार्थं परार्थञ्चेति। स्वार्थं स्वानुमतिहेतुः। तथाहि

,

स्वयमेव भूयो दर्शनेन यत्र धूमः तत्राग्निरिति महानसादौ धूमे वह्निव्याप्तिं गृहीत्वा पर्वतसमीपं गतः तद्‌गते च अग्नौ सन्दिहानः पर्वते धूमं पश्यन् व्याप्तिं स्मरति यत्र धूमः तत्राग्निरिति । तदनन्तरं वह्निव्याप्यधूवानयं पर्वतः इति ज्ञानमुत्पद्यते। अयमेव लिङ्गपरामर्शः इत्युच्यते । तस्मात् पर्वतो वह्निमान् इत्यनुमितिरूत्पद्यते। तदेतत् स्वार्थानुमानम्॥



 स्वार्थानुमानं दर्शयति स्वयमेवेति॥ (स्वस्यार्थः अनुमितिरूपं प्रयोजनं यस्मात्तत् स्वार्थं स्वार्थंञ्च तत् अनुमाश्च इति समासः) न्यायप्रयोज्यत्वे सति अनुमानत्वं स्वार्थानुमानस्य लक्षणम्। (न्यायः पञ्चावयववाक्य समवायः) अनुमानत्वमात्रोक्तौ परार्थानुमाने न्यायप्रयोज्यत्वमात्रोक्तौ घटादौ च अतिव्याप्तिरितिदलद्वयोपादानम् ॥ अत्र च स्वार्थानुमानसामग्रीं दर्शयति

स्वयमेवेत्यादिना । प्रथमं

,

भूयोदर्शनेनेत्यनेन भूयोदर्शनम् तदनुः

,

महानसादौ वह्निव्याप्तिं गृहीत्वेत्यनेन व्याप्त्‌यनुभवः। तद्‌गतेचाग्नौसन्दिहानः इत्यनेन साध्यसंशयरूपा पक्षता । पर्वते धूमं पश्यन् इत्यनेन पक्षधर्मताज्ञानं । व्याप्तिं स्मरतीत्यनेन व्याप्तिस्मृतिः। सा च (एकसम्बन्धिज्ञानमपरसम्बन्धिस्मारकमिति

,

न्यायेन पक्षधर्मताज्ञानस्य एकसम्बन्धिरूपधूमविषयकज्ञानत्वेन अपरसम्बन्धिन्याः व्याप्तेः स्मारकत्वात् पक्षधर्मताज्ञानरूपैकसम्बन्धिज्ञानजन्या भवति । व्याप्तिस्मृत्युत्तरं परामर्शः । तदन्वनुमितिः

,

इति अनेन वाक्यसमुदेन बोध्यते ॥



मूलम् - यत्तु स्वयमेव धूमादग्निमनुमायपरं प्रतिपत्त्यर्थं पञ्चावयववाक्यं प्रयुङ्‌के तत्परार्थानुमानम्। यथा

,

पर्वतो वह्निमान्

,

धूमवत्वात्

,

यो यो धूमवान् स सोऽग्निमान् यथा महानसः

,

तथाचायं

,

तस्मत्तथेति। अनेन वाक्येन प्रतिपादिकात् लिङ्गात् परोऽप्यग्निं प्रतिपद्यते। प्रतिज्ञाहतूदाहरणोपनयनिगमनानि पञ्च अवयवाः। पर्वतो वह्निमानिति प्रतिज्ञा। धूमवत्वादिति हेतुः। यो यो धूमवान् योऽग्निमान् यथा महानसः इत्युदाहरणम् । तथाचायमित्युपनयः । तस्मात्तथेति निगमनम्। स्वार्थानुमिति परार्थानुमित्योः लिङ्गपरामर्शोऽनुमानम् ।

परार्थानुमानमुदाहरिति यत्विति॥ न्यायप्रयोज्यत्वेसत्यनुमानत्वं परार्थानुमानस्य लक्षणम्। अनुमानत्वमात्रोक्तौ स्वार्थनुमाने न्यायप्रयोज्यत्वमात्रोक्तौ न्यायध्वंसे च अतिव्याप्तिः

,

अतो दलद्वयोपादानम्॥ अवयवनामान्युदाहरति प्रतिज्ञेति। क्रमेणावयवस्वरूपमाह पर्वतोवह्निमानिति। उदाहृतवाक्ये प्रतिज्ञादिविभागमाह पर्वतोवह्निमानिति प्रतिज्ञेति। पञ्चावयववाक्यप्रयोज्यशाब्दबोधप्रकारः इत्थम्

,

प्रतिज्ञावाक्यात् वह्निमदभिन्नः पर्वतः इति बोधः। हेतुवाक्यात् धूमादित्यत्र पञ्चम्याः हेतुत्वार्थकतया धूमस्याधेयत्वसम्बन्धेन हेतुत्वाऽन्वये च धूमनिष्ठं हेतुत्वमिति बोधः। उदाहरणवाक्यात् यो यः स स इत्यादिपदानां अग्निपदस्य धूमव्यापकवह्नौ लक्षणायां तात्पर्यग्राहकतया विनियुक्तत्वेन धूमवान् धूमव्यापकवह्निमान् इति बोधः भवति। उपनयवाक्यात् तच्छब्देन वह्निव्याप्यधूमबोधने थाल्प्रत्यस्य आश्रय त्वार्थकत्वे च वह्निव्याप्यधूमवान् पर्वतः इति बोधः भवति । निगमनवाक्यात् तच्छब्दस्य वह्निव्याप्यधूमपरामर्शकत्वे पञ्चम्या ज्ञानज्ञाप्यत्वबोधने च वह्निव्यप्यधूमज्ञाप्यवह्निमान् पर्वतः इति बोधः भवति । अत्र पूर्वपूर्वबोधोत्पन्नसंस्कारसहितचरमवाक्यजनितताबद्धाक्यार्थविषयकसमूहालम्बनबोधनन्तरं मानसिकं वह्निव्याप्यधूमवान् पर्वतः इति परामर्शमात्रमुत्पद्यते

,

न तु पृथक् पक्षधर्मताज्ञानं व्याप्तिस्मृतिश्च भवतः

,

तयोः पृथक्कल्पेन गौरवात् प्रत्येकशाब्दबोधैः तत्स्थानापन्नैरेव चारितार्थ्यात्। ननु सर्वत्र करणत्वस्य व्यापारजनकत्वघटिततया पक्षधर्मत्वाविषयक्स्य व्याप्तिज्ञानमात्रस्यैव परामर्शद्वाराऽनुमितिकरणत्वेन स्वार्थानुमितिपरार्थानुमित्योः लिङ्गपरामर्श एव करणमिति कथनमनुपनन्नमिति चेन्न

,

स्वार्थानुमानस्थले पूर्वोक्तक्रमेण व्याप्तिपक्षधर्मताज्ञानयोः पृथक् सम्भवो़पि परार्थानुमानस्थले केवलशाब्दपरामर्शस्थले च तयोः सम्भवाभावेन परामर्शस्यतूभयत्र सम्भवेन च अनुपपत्तेः अभावात् । नचैवं परमर्शस्य व्यापारभावात् करणत्वमनुपपन्नमिति वाच्यम्

,

करणत्वलक्षणे व्यापारजनकत्वविशेषणभावेऽपि क्षत्यभावात् नचैवं व्यापारे (परामर्शे) अनुमानलक्षणातिव्याप्तिरिति वाच्यम्

,

तस्य लक्ष्यत्वात् ।

यत्तु स्वयमेव धूमादग्निमनुमायेत्यत्र॥ नन्वत्र यत्तु पञ्चावयववाक्यमित्यत्र यच्छब्दस्य पञ्चावयववाक्यपरतया परार्थानुमानस्य व्याप्तिज्ञानरूपतया उभयोः भेदात् तत् परार्थानुमानमिति तच्छब्देन परामर्शोनुपपन्नः

,

यत्तच्छब्दार्थयोरैक्यनियमात् प्रकृते तदभावात् इतिचेन्न

,

परस्यार्थः अनुमितिरूपं प्रयोजनं यस्मात् तत् परार्थं अनुमानं यस्मात् तत् इति उभयत्र बहुव्रीहिसमासादेर परार्थानुमानप्रयोजनकस्य पञ्चावयवाक्यस्य बोध्यत्वेन तत् परार्थानुमानमिति तच्छब्देन परामर्शे अनुपपत्त्याभावात्। यद्वा

,

यदित्यस्याव्ययतया चतुर्थीविभक्त्यर्थभोधकत्वमङ्गीकृत्य यत् यदर्थम् यादृशलिङ्गपरामर्शार्थं पञ्चावयववाक्यं प्रयुङ्क्ते तत् लिङ्गपरामर्शोऽनुमानम् इति समन्वये पूर्वोक्तानुपपत्त्यभावात्

,

यत्तच्छब्दयोरेकार्थकत्वमपि सम्भवतीति नानुपपत्तिः॥ अथवा

,

आयुः घृतं लाङ्गलं जीवनं इति वत् प्रयोज्यप्रयोजकयोः अभेदोपचारात् उपपत्तिः बोध्या ॥



मूलम् - लिङ्गं त्रिविधं अन्वयव्यतिरेकि

,

केवलान्वयि

,

केवलव्यतिरेकिचिति। अन्वयेन व्यतिरेकेण व्याप्तिमत् अन्वव्यतिरेकि

,

यथा

,

वह्नोसाध्ये धूमवत्वं । यत्र धूमः तत्राग्निः यथा महानस इत्यन्वयव्याप्तिः यत्र वह्निः नास्ति तत्र धूमोऽपि नास्ति यथा महाह्रदइति व्यतिरेकव्याप्तिः ॥



लिङ्गं विभजते अन्वयव्यतिरेकीति॥ अन्वयव्यतिरेकिणं लक्षयति अन्वयेनेति। अन्वयः साध्यः

,

व्यतिरेकः साध्याभावः तृतीयायाः निरूपितत्वमर्थः

,

तथाच अन्वयनिरूपितव्याप्तिमत्वेसति व्यातिरेकनिरूपितव्याप्तिमत्वं अन्वयव्यतिरेकिणो लक्षणं इति फलितम्। अन्वयव्याप्तिमत्वञ्च हेत्वधिकरणवृत्त्यत्यन्ताभावप्रतियोगिसाध्याधिकरणवृत्तित्वं

,

व्यतिरेकव्याप्तिमत्वञ्च साध्याभावव्यापकीयभूताभावप्तियोगित्वम्

,

त़च्च साध्याभावाधिकरणवृत्त्यन्ताभावाप्रतियोग्यभावप्रतियोगित्वम्। तथाच पर्वतो वह्निमान् धूमात् इत्यत्र धूमरूपसद्धेतो लक्षणसमन्वयः

, (

अत्रपर्वतः पक्षः वह्निः साध्यः धूमो हेतुः) तथाहि हेतुः धूमः तदधिकरणं महानसः

,

तद्वृत्तिः योऽत्यन्ताभावः नहि वह्न्याभावः किन्तु घटाद्यभावः

,

तत्प्रतियोगी घटादिः

,

तदप्रतियोगी यस्साध्यः वह्निरूपः साध्यः

,

तदधिकरणं महानसः

,

तद्वृत्तित्वं धूमे वर्तते। साध्यः वह्निः साध्याभावः वह्न्याभावः

,

तदधिकरणं ह्रदः

,

तद्वृत्तिः योऽत्यन्ताभावः नहि धूमाभावाभावः परन्तु धूमाभावः

,

परन्तु धूमाभावः

,

तत्प्रतियोगी धूमः

,

तदप्रतियोगीयोऽभावः धूमाभावः तत्प्रतियोगित्वञ्च धूमे वर्तते इति लक्षणसमन्वयः। अन्वयव्याप्तिमात्रेक्तौ केवलान्वयिनि घटः अभिधेयः प्रमेयत्वात् इत्यत्र प्रमेयत्वरूपहेतौ अतिव्याप्तिः

, (

अत्र घटः पक्षः अभिधेयत्वं साध्यं प्रमेयत्वं हेतुः) तथाहि हेतुः प्रमेयत्वम् (ईश्वरीयप्रमाविषयत्वम्) तदधिकरणं घटादिः

,

तद्वृत्ति योऽत्यन्ताभावः नहि अभिधेयत्वाभावः अभिधेयत्वस्यैव (ईश्वरेच्छाविषयत्वस्यैव) सर्वत्रापि विद्यमानत्वात् किन्तु पटाद्यभावः

,

तदप्रतियोगि यत् साध्यं अभिधेयत्वरूपं साध्यं

,

तदधिकरणं घटादिः

,

तद्वृत्तित्वं प्रमेयत्वे वर्तते इति। अतः तद्वारणाय व्यतिरेकव्यप्तिशून्यत्वदलम् तन्निवेशे तु तत्र साध्याभावस्याप्रसिद्धत्वेनतद्घटितव्यतिरेकव्याप्तिमत्वस्य तत्राभावात् नातिव्याप्तिः। व्यतिरेकव्याप्तिमत्वमात्रोक्तौ पृथिवी इतरभिन्नागन्धत्वात् इत्यत्र गन्धवत्वरूपकेवलव्यतिरेकिहेतौ अतिव्याप्तिः

, (

अत्र पृथिवी पक्षः पृथिवीतरभेदः साध्यः गन्धवत्वम् हेतुः) तथाहि साध्याभावः पृथिवीतरभेदाभावः तदधिकरणं जलादिकं

,

तद्वृत्तिः योऽत्यन्ताभावः नहि गन्धाभावाभावः परन्तु गन्धाभावः

,

तत्प्रतियोगी गन्धः

,

तदप्रतियोगी योऽभावः गन्धाभावः

,

तत्प्रतियोगित्वं गन्धे वर्तते इति। अतः तद्वारणाय अन्वयव्याप्तिमत्वं निवेशनीयम्

,

तन्निवेशे तु गन्धाधिकरणे सर्वत्रापि पृथिवीतरभेदस्य विद्यमान्त्वेन हेतुव्यापकसाध्यसामानाधिकरण्यरूपान्वयव्याप्तेः प्रकृतहेतौ सत्वेपि पृथिवीमात्रस्य पक्षत्वेन जलादौ हेतुसाध्ययोरभावेन च दृष्टान्ताभावेन अन्वयव्याप्तिनिश्चयस्य असम्भवेन वस्तुतः अन्वयव्याप्तिमत्वस्य सत्वेऽपि निश्चितान्वयव्याप्तिमत्वस्यैव अन्वव्यतिरेकिलक्षण घटकत्वेनाङ्गीकर्तव्यतया गन्धवत्वरूपहेतौ निश्चितान्वयव्याप्तिमत्वस्याभावात् नातिव्याप्तिः॥



मूलम् - अन्वयमात्रव्याप्तिकम् केवालान्वयि । यथा

,

घटोऽभिधेयः प्रमेयत्वात् पटवत् इत्यात्र प्रमेयत्वाभिधेयत्वयोः व्यतिरेकव्याप्तिः नास्ति

,

सर्वस्यापि प्रमेयत्वात् अभिधेयत्वाच्च ॥



केवलान्वयिलिङ्गं लक्षयति अन्वयेति॥ अत्र मात्रपदस्य इतरव्यवच्छेदार्थकतया व्यतिरेकव्याप्तिशून्यत्वे सति अन्वयव्याप्तिमत्वं केवलान्वयिनो लक्षणमिति फलितम्। घटोऽभिधेयः प्रमेयत्वात् इत्यत्र प्रमेयत्वरूपहेतौ लक्षणसमन्वयः। (अत्र घटः पक्षः

,

अभिधेयत्वं साध्यम्

,

प्रमेयत्वं हेतुः) ईश्वरीयज्ञानेच्छाकृतीनां विनिगमनाविरहेण सर्वविषयकत्वस्याङ्गीकर्तव्यतया ईश्वरीयज्ञानतदिच्छाविषयत्वयोः सर्वस्मिन्नपि जगति वर्तमानतया प्रमेयत्वं अभिधेयत्वञ्च केवलान्वयिनी (सर्वत्र वर्तमाने) भवतः। तथाच अत्र हेतुः प्रमेयत्वं तदाधिकरणं घटादिः तद्वृत्तिः योऽत्यन्ताभावः नहि अभिधेयत्वाभावः परन्तु पटाद्यभावः

,

तत्प्रतियोगी पटादिः

,

तदप्रतियोगि यत्‌ साध्यं अभिधेयत्वरूपंसाध्यं

,

तदधिकरणं पटादि

,

तद्वृत्तित्वं प्रमेयत्वे वर्तते

,

अत्र साध्याभावस्याप्रसिद्धत्वेन व्यतिरेकव्याप्तिप्रसक्त्यभावेन व्यतिरेकव्याप्तिशून्यत्वञ्च अस्तीति लक्षणसमन्वयः। अन्वयव्याप्तिमत्वमात्रोक्तौ अन्वयव्यतिरेकिणि अतिव्याप्तिः

,

तद्वारणाय व्यतिरेकव्याप्तिशून्यत्वम्

,

तन्निवेशे तत्र व्यतिरेकव्याप्तेरपि सम्भवेन तच्छून्यत्वस्याभावात् नातिव्याप्तिः। व्यतिरेकव्याप्तिशून्यत्वमात्रोक्तौ पर्वतो धूमवान् वह्नेः इत्यत्र (अत्र पर्वतः पक्षः धूमः साध्यः

,

वह्निः हेतुः) वह्निरूपव्यभिचारिहेतौ अन्वयव्यतिरेकव्याप्त्योः द्वयोरप्यभावेन व्यतिरेकव्याप्तिशून्यत्वस्यापि सम्भवात् अतिव्याप्तिः अन्वयव्याप्तिमत्वनिवेशे तु तस्यासिद्धेतुतया अन्वयव्याप्तिमत्वस्याप्यभावात् नातिव्याप्तिः॥



मूलम् - व्यतिरेकमात्रव्याप्तिकं केवलव्यतिरेकि। यथा

,

पृथिवी इतरेभ्यो भिद्यते गन्धवत्वात्। यदितरेभ्यो न भिद्यते न तत् गन्धवत्

,

यथा

,

जलं। नचेयं तथा। तस्मात् न तथेति। अत्र यत् गन्धवत् तदितरभिन्नं इत्यन्वयदृष्टान्तौ नास्ति। पृथिवीमात्रस्य पक्षत्वात्॥



केवलव्यतिरेकिणो लक्षणमाह व्यतिरेकेति ॥ (अत्र पृथिवी पक्षः इतरभेदः साध्यः गन्धवत्वं हेतुः ) (केवलव्यतिरेकः अत्रास्तीति केवलव्यतिरेकि

,

व्यतिरेकव्याप्तिरेवात्र विद्यते नान्वयव्याप्तिरित्यर्थः) अन्वयव्याप्तिशून्यत्वे सति व्यतिरेकव्याप्तिमत्वं केवलव्यतिरेकिणो लक्षणम् । अत्र साध्यः पृथिवीतरभेदः

,

तदभावः पृथिवीतरभेदाभावः

,

तदधिकरणं जलादिकं

,

तद्वृत्तिः योऽत्यान्ताभावः नहि गन्धाभावाभावः किन्तु गन्धाभावः तत्प्रतियोगी गन्धः

,

अप्रतियोगी योऽभावः गन्धाभावः तत्प्रतियोगित्वं गन्धे वर्तते एवं हेत्वाधिकरणं पुष्पादि

,

तद्वृत्तिः योऽत्यन्याभावः नहि इतरभेदाभावः किन्तु पटाद्यभावः

,

तत्प्रतियोगीपटादिः

,

तदप्रतियोगी यः साध्यः पृथिवीतरभेदरूपः साध्यः

,

तदधिकरणं पृथिवी

,

तद्वृत्तित्वस्यापि गन्धे सत्वेनान्वयव्याप्तिशून्यत्वासम्भवेऽपि अत्र लक्षणे निश्चितान्वयव्याप्तिशून्यत्वस्यैव निवेशनीयतया अत्र पृथिवीमात्रस्य पक्षत्वेन जलादौ हेतुसाध्ययोः अभावेन च यत्र गन्धः तत्र इतरभेदः इत्यत्र अन्वयदृष्टान्ताभावेन अन्वयव्याप्तिनिश्चियासम्भवेन निश्चितान्वयव्याप्तिशून्यत्वरूपलक्षणमपि गन्धरूपहेतौ उपपद्यते इति लक्षणसमन्वयः। अन्वयव्याप्तिशून्यत्वमात्रोक्तौ पर्वतो धूमवान् वह्नेः इत्यत्र वह्निरूपहेतावतिव्याप्तिः। व्यतिरेकव्याप्तिमत्वमात्रोक्तौ अन्वयव्यतिरेकिणि अतिव्याप्तिः

,

अतो दलद्वयोपादानम् ॥ केवलव्यतिरेकिस्थले पञ्चावयववाक्यमुदाहरति यदिति ॥ यत् जलं

,

इतरेभ्यः न भिद्यते इतरभेदाभाववत्

,

तज्जलं

,

न गन्धवत् गन्धाभाववत्

,

नचेयं तथा इयं पृथिवी न तथा गन्धाभाववती न किन्तु गन्धाभाववती गन्धवतीति फलितोऽर्थः। तस्मात् गन्धाभाववत्वात् गन्धवत्वात् न तथा इतरभेदाभाववती न किन्तु इतरभेदाभावाभाववती इतरभेदवतीति पर्यवसितोऽर्थः ॥



मूलम् - सन्दिग्धसाध्यवान् पक्षः

,

यथा

,

धूमवत्वे हेतौ पर्वतः॥



पृथिवीमात्रस्य पक्षत्वादित्यत्र निर्दिष्टं पक्षं लक्षयति सन्दिग्धेति॥ सम्पूर्वकदिह धातोः सन्देहोऽर्थः

,

क्तप्रत्ययस्य विषयोऽर्थः

,

तस्य साध्येऽन्वये सन्देहविषयीभूतसाध्याश्रयत्वम् पक्षस्य लक्षणं इति फलितम्। सन्देहः पर्वतो वह्निमान् नवेति सन्देहः

,

तद्विषयीभूतः यः साध्यः वह्निरूपसाध्यः

,

तदश्रयत्वं पर्वतो वह्निमान् धूमात् इत्यत्र पक्षभूतपर्वते वर्तते इति लक्षणसमन्वयः। सन्दिग्धत्वानुपादाने पूर्वोक्तस्थल एव वह्निरूपसाध्याश्रयत्वमादाय स पक्षे महानयादावतिव्याप्तिः। तदुपादाने सपक्षस्य निश्चितसाध्याश्रयत्वेन सन्दिग्धसाध्याश्रयत्वस्याभावात् नातिव्याप्तिः। नचैवमपि पर्वतान्तर्भावेण सन्दिग्धस्य साध्यस्याश्रयत्वमादायसपक्षेऽतिव्याप्तिः सम्भवतीति वाच्यम्

,

साध्यप्रकारकसन्देहविशेष्यत्वस्य तदर्थत्वात्

,

तथाच

,

महानसान्तर्भावेण साध्यप्रकारकसन्देहाभावेन तादृशसन्देहविशेष्यत्वस्य
तत्राभावेन नातिव्याप्तिः। नचैवमिपि साध्यतावच्छेदकांशे साध्यास्यापि विशेष्यतया साध्यप्रकारकसन्देहविशेष्यत्वस्य साध्येऽपि सत्वात् अतिव्याप्तिरिति वाच्यम्

,

साध्यप्रकारकसन्देहनिरूपितमुख्यविशेष्यत्वस्य विवक्षितत्वात्

,

वह्नेः वह्नित्वांशे विशेष्यत्वेपि पर्वतांशे प्रकारत्वेन वह्नित्वनिष्ठप्रकारतानिरूपितवह्निनिष्ठविशेष्यतायाः पर्वतनिष्ठविशेष्यतानिरूपितप्रकारतासमानाधिकरणतया (प्रकारत्वावच्छिन्नतया) मुख्यविशेष्यतत्वाभावेनातिव्याप्त्यभावात्। विशेष्यतायां मुख्यत्वञ्च प्रकारत्वासमानाधिकरणत्वं प्रकारत्वानवच्छिन्नत्वं वा बोध्यम् । न च पर्वतो वह्निमान् नवा भूतलं घटवत् नवा इति समूहालम्बनरूपं साध्यप्रकारसंशयमादाय तन्निरूपितमुख्यविशेष्यतामादाय भूतलदावतिव्यापितिरिति वाच्यम्

,

साध्यनिष्ठप्रकारतानिरूपिता (साध्याभावनिष्ठप्रकारतानिरूपिता) या संशयीया मुख्यविशेष्यता तदाश्रयत्वस्य लक्षणत्वात्

,

समूहालम्बनज्ञाननिरूपितभूतलनिष्ठविशेष्यतायाः साध्यप्रकारकसंशयनिरूपितत्वेऽपि भूतले साध्यतदभावयोरप्रकारत्वात् तत्तन्निष्ठप्रकारतानिरूपितविशेष्यतायाः भूतलेऽसत्वेनातिव्याप्त्याभावात्॥ इदञ्च लक्षणं साध्यसंशयस्य पक्षतात्वमङ्गीकुर्वतां प्राचांमतं बोध्यम् ।

नवीनमते तु संशयविरहदशायामपि घनगर्जितेन मेघानुमानेन सिषाधयिषाकालिकसिद्धिदशायां अनुमित्युत्पत्या च इदं लक्षणं विहाय सिषाधयिषाविरहविशिष्टसिद्ध्यभाववत्वं पक्षलक्षणं बोध्यम्। केषांचिन्मते अनुमितयुद्देश्त्वमेव पक्षत्वं बोध्यम् ॥



मूलम् - निश्चितसाध्यवान् सपक्षः। यथा

,

अत्रैव महानसः॥

 सपक्षं लक्षयति निश्चितेति। निश्चिनोतेः निश्चयोऽर्थः

,

क्तप्रत्ययस्य विषयोऽर्थः

,

तथाच

,

निश्चयविषयसाध्याश्रयत्वं सपक्षस्य लक्षणम्। निश्चयः महानसो वह्निमान् इति निश्चयः

,

तद्विषयीभूतः यः साध्यः वह्निरूपः साध्यः

,

तदाश्रत्वं महानसे वर्तते इति समन्वयः। निश्चितपदाभावे संदिग्धसाध्याश्रयत्वमादाय पक्षेऽतिव्याप्तिः। तन्निवेशे पक्षे साध्यनिश्चयाभावेन निश्चितसाध्याश्रयत्वस्य तत्राभावात् नातिव्याप्तिः। नचैवमपि महानयान्तर्भावेण निश्चयविषयस्य साध्यस्य आश्रयत्वमादाय पक्षेऽतिव्याप्तिरिति वाच्यम् साध्यप्रकारकनिश्चयाभावेन साध्यप्रकारकनिश्चयाविशेष्यत्वस्य पक्षेऽभावात् नातिव्याप्तिः। अत्रापि पूर्ववत् वह्न्यदावतिव्याप्तिवारणाय महानसो वह्निमान् घटवत् भूतलं इति समूहालम्बनात्मकनिश्चयमादाय भूतलादावतिव्याप्तिवारणाय च साध्यनिष्ठप्रकारतानिरूपितनिश्चयीयमुख्यविशेष्यताश्रयत्वपर्यन्तस्य लक्षणस्य आवश्यकता अस्त्येव ॥





मूलम् - निश्चितसाध्यभाववान् विपक्षः । .यथा अत्रैव महाह्रदः ।



विपक्षलक्षणमाह निश्चितेति॥ निश्चयविषयीभूतसाध्याभावाश्रयत्वं विपक्षस्य लक्षणम्। पर्वतो वह्निमान् धूमात् इत्यत्र महाह्रदरूपविपक्षे लक्षणसमन्वयः

,

तथाहि

,

निश्चयः ह्रदो वह्न्याभाववान् इति निश्चयः

,

तद्विषयीभूतो यः साध्याभावः वह्न्यभावः

,

तदाश्रयत्वं ह्रदेऽस्तीति लक्षणसमन्वयः। निश्चितपदाभावे ह्रदो वह्निमान् धूमात् इत्यत्र

ह्रदरूपपक्षेपि साध्याभावाश्रयत्वस्य सत्वात् अतिव्याप्तिः। तन्निवेशे तु अनुमितिकालेसाध्याभावसंशयस्यैव सत्वेन तन्निश्चयाभावेन निश्चितसाध्याभावाश्रयत्वस्य असत्वात् नातिव्याप्तिः। नचैवमपि ह्रदो वह्निमान् इत्यनुमितिकाले पक्षभूतह्रदेऽपि घटाद्यन्तर्भावेण निश्चयविषयवह्न्यभावरूपसाध्याभवाश्रयत्वस्य विद्यमानत्वात् अतिव्याप्तिरिति वाच्यम्। साध्याभावप्रकारकनिश्चयविशेष्यत्वस्य विवक्षणीयत्वात्

,

अनुमितिकाले ह्रदे पक्षे साध्याभावनिश्चयाभावेन साध्याभावप्रकारकनिश्चयविशेष्यत्वस्य तदा ह्रदे अभावेन नातिव्याप्तिः। अत्रापि पूर्ववत् साध्यादावतिव्याप्तिवारणाय मुख्यविशेष्यत्वम् गुणो वह्न्यभाववान् ह्रदो जलवान् इति समूहालम्बननिश्चयमादाय पक्षीभूतह्रदेऽतिप्रसङ्गवारणाय साध्याभावत्वावच्छिन्नप्रकारतानिरूपितनिश्चयीयमुख्यविशेष्यताश्रयत्वप्रयन्तं लक्षणं परिष्करणीयमेव तथा परिष्कारे ह्रदांशे वह्न्यभावस्याप्रकारत्वेन साध्याभावनिष्ठप्रकारतानिरूपितनिश्चयीयमुख्यविशेष्यताश्रयत्वस्य पक्षभूतह्रदेऽभावात् नातिव्याप्तिः॥



 ** एवं सद्धेतवो निरूपिताः॥**

(

व्याप्तिपक्षधर्मताविशिष्टत्वं सद्धेतूनां लक्षणम्। व्याप्तिपक्षधर्मत्वोभयाभाववत्वं असद्धेतूनां लक्षणम्। व्याप्त्यभाववत्वमात्रोक्तौ ह्रदो वह्निमान् धूमात् इत्यत्र बाधितहेतौ व्याप्त्यभाववत्वस्याभावात् अव्याप्तिः। पक्षधर्मत्वाभाववत्वमात्रोक्तौ पर्वतो धूमवान् वह्नेः इत्यत्र व्यभिचारिहेतौ पक्षधर्ममत्वाभाववत्वस्याभावात् अव्याप्तिः। तदुभयाभाववत्वविवक्षणे तु बाधितव्यभिचारिणोरपि (एकसत्वे द्वयं नास्तीति

,

प्रतीत्या उभयाभाववत्वस्याक्षतत्वेन न कुत्राप्यव्याप्ति प्रसक्तिः। व्याप्तिपक्षधर्मत्वान्यतराभावत्ववोक्तौ बाधितव्यभिचारिणोः तदन्यतरस्य सद्भावात् अव्याप्तिरित्युभयाभावपर्यन्तानुसरणम्। एवम् व्याप्तिविशिष्टपक्षधर्मत्वाभावरूपविशिष्टभावस्यापि असद्धेतुलक्षणत्वमुपपद्यत एव

,

ह्रदोवह्निमान् धूमात् इत्यादिबाधितहेतौ पक्षधर्मत्वरूपविशेष्याभावप्रयुक्तः विशिष्ठाभावः सम्भवति

,

पर्वतो धूमवान् वह्नेः इत्यत्र व्याप्तिरूपविशेषणभावप्रयुक्तः विशिष्ठाभावश्च सम्भवतीति न काचिदपि अनुपपत्तिः। न च उत्पत्तिकालावच्छिन्नघटो गन्धवान् पृथिवीत्वात् इत्यत्र

,

पृथिवीत्वरूपबाधितहेतौ व्याप्तिपक्षधर्मतयोरूभयोरपि सद्भावेन व्याप्तिपक्षधर्मत्वोभयाभावरूपलक्षणस्य व्याप्तिविशिष्ठपक्षधर्मत्वभावरूपलक्षणस्य च तत्राभावेन अव्याप्तिरिति वाच्यम्

,

अत्र लक्षणद्वये पक्षधर्मतायाः साध्याश्रयपक्षवृत्तित्वरूपत्वेन विवक्षणीयतया लक्षणद्वयेप्यव्याप्तिप्रसक्तयभावात् ॥

न च तर्हि व्याप्तिपक्षधर्मताविशिष्ठत्वरूपसद्धेतुलक्षणस्य उत्पत्तिकालावच्छिन्नघटो गन्धवान् पृथिवीत्वात् इत्यत्र पृथिवीत्वरूपहेतावतिव्याप्तिरिति वाच्यम् तत्रापि पक्षधर्मातायाः साध्याश्रयपक्षवृत्तित्वरूपत्वेन परिष्करणीयतया तादृशपक्षधर्मातायाः प्रकृतपृथिवीत्वहेताभावाश्च नातिप्रसङ्गः॥ अथवा

,

सव्यभिचाराद्यन्यतमत्वमसद्धेतुत्वम्। तदभाववत्वं सद्धेतुत्वम्

,

एवञ्च उत्पत्तिकालवच्छिन्नघटो गन्धवान् पृथिवीत्वात् इत्यत्र पृथिवीत्वरूपहेतोः सव्यभिचाराद्यन्तमान्तर्गतत्वेन (बाधितत्वेन) असद्धेतुत्वमेव

,

इति न कापि अनुपपत्तिः॥



संतुमर्थं बुबोधयिषुणा केनचित् पुंसा पर्वतादौ वह्न्यादिसाधके धूमादिरूपसद्धेतौ प्रयुक्ते सति पञ्चम्यन्तत्वादिना सद्धेतुत्वयभ्रमजनकत्वे ह्रदो विह्निमान् धूमात् इत्याद्यसद्धेतौ प्रतिपक्षिणापरवञ्चनाय प्रयुक्ते सति तस्मिन् प्रतिपक्षिहेतौ दोषोद्भावनायदुष्टहेतवो निरूप्यन्ते ॥



मूलम् - सव्याभिचारविरूद्धसत्प्रतिपक्षाऽसिद्धबाधिताः पञ्च हेत्वाभासाः ॥



हेतुवदाभासन्त इति हेत्वाभासाः

,

वत्पदस्य सादृश्यं आङ्पूर्वकभासधातोः आभासश्चार्थः

,

आभासो नाम भ्रमः

,

आख्यातस्य विषयत्वमर्थः

,

हेतोः सादृश्ये आधेयत्वसम्बन्धेन सादृश्यस्य च आभासे प्रकारतानिरूपिकत्वसम्बन्धेन च अन्वयः

,

हेतुपदं सद्धेतुपरं

, (

सादृश्यञ्च व्याप्तिपक्षधर्मताविशिष्ठत्वरूपं ग्राह्यं) तथाच

,

सद्धेतुनिष्ठसादृ

श्यप्रकारकभ्रमविषयाः पञ्च हेतवः इत्यर्थः। इमे एव दुष्टहेतवः इत्युच्यन्ते। दुष्टत्वञ्च दोषविशिष्टत्वं। दोषाश्च व्यभिचारविरोधसत्प्रतिपक्षाऽसिद्धिबाधाः॥



दोषलक्षणन्तु

,

अनुमितितत्करणान्यतरप्रतिबन्धकयथार्थंज्ञानविषयत्वम्। तद्वत्ताबुद्धिं प्रति तदभाववत्तानिश्चयस्य तदाभावव्याप्यवत्तानिश्चयस्य च प्रतिबन्धकत्वं वर्तते। तथाच ह्रदो वह्निमान् धूमात् इत्यत्र वह्न्यभावद्ध्रदरूपबाधे लक्षमसमन्वयः तथाहि अनुमितिः

,

ह्रदो वह्निमान् इत्यनुमितिः

,

तत्प्रतिबन्धकं यत् यथार्थं ज्ञानं ह्रदोवह्न्यभाववान् इति निश्चयरूपं ज्ञानं

,

तद्विषयत्वं वह्न्यभाववद्ध्रदे वर्तते इति॥ अस्मिन्नेव स्थले वह्ण्यभावव्याप्यवद्ध्रदरूपसत्प्रतिपक्षेऽपि लक्षणसमन्वयः कार्यः

,

तथाहि

,

अनुमितिस्तु निरुक्तैव

,

प्रतिबन्धकज्ञानन्तु वह्न्यभावव्यप्यवान् ह्रदः इति निश्चयरूपं ग्राह्यम्॥ अनुमितिप्रतिबन्धकज्ञानविषयत्वमात्रोक्तौ पर्वतो वह्निमान् प्रमेयत्वात् इत्यत्र वह्न्यभाववद्वृत्तिप्रमेयत्वरूपव्यभिचारेऽव्याप्तिः

,

तत्र वह्न्यभाववद्वृत्तिप्रमेयत्वमिति निश्चयस्य वह्न्यभाववद्वृत्ति प्रमेयत्वमिति व्याप्तिज्ञानं प्रत्येव तदभाववत्तानिश्चयमुद्रया प्रतिबन्धकत्वेन अनुमितिप्रतिबन्धकत्वाभावात्

,

अतः करणपदम्

,

एतन्निश्चयस्य अनुमितिप्रतिबन्धकत्वाभावे।़पि

,

करणीभूतव्याप्तिज्ञानप्रतिबन्धकत्वात् व्यभिचारेऽपि लक्षणसमन्वयः। तत्करणप्रतिबन्धकज्ञानविषयत्वमात्रोक्तौ बाधस्यानुमितिप्रतिबन्धकत्वेन तत्करणप्रतिबन्धकज्ञानविषयत्वाभावात् अव्याप्तिः। अतः अनुमितितत्करणान्यतरप्रतिबन्धकत्वस्य लक्षणे निवेशः

,

तन्निवेशे तु बाधनिश्चयस्यानुमितिप्रतिबन्धकत्वेन तदन्यतरप्रतिबन्धकत्वस्य सत्वात् समन्वयः॥



एषाञ्च दोषाणां स्वज्ञानविषयप्रकृतहेतुतावच्छेदकधर्मवत्वसम्बन्धेन हेतौ सत्वात् हेतूनां दुष्टत्वव्यावहारः ह्रदो वह्निमान् धूमात् इत्यत्र वह्न्यभाववद्व्रदरूपबाधस्य अनेन सम्बन्धेन धूमरूपहेतौ सत्वात् धूमस्य दुष्टत्वं सम्भवति

,

तथाहि

,

स्वं वह्न्यभाववद्ध्रदः

,

तद्विषयकं यत् ज्ञानं वह्न्यभाववान् ह्रदः धूमश्च इति समूहालम्बनात्मकं ज्ञानं तद्विषयभूतं प्रकृतहेतुतावच्छेदकं धूमत्वम्

,

तद्वत्वसम्बन्धेन वह्न्यभावद्ध्रदः धूमे वर्तते इति ॥



मूलम् - सव्यभिचारोऽनैकान्तिकः। स त्रिविधः

,

साधारणासाधारणानुपसंहारिभेदात् । तत्र साध्याभाववद्वृत्तिः साधारणः। यथा

,

पर्वतो वह्निमान् प्रमेयत्वात् अत्र प्रमेयत्वस्य वह्न्यभाववति ह्रदे विद्यामानत्वात् ॥



सव्यभिचारं विभजते स त्रिविध इति। साधारणाद्यन्यतमत्वं सव्यभिचारसामान्यलक्षणम्। साधारणं लक्षयति साध्याभाववदिति। साध्यनिष्ठप्रतियोगिताकाभाववन्निरूपितवृत्तित्वं साधारणहेतोः लक्षणं फलितम्। पर्वतो वह्निमान् प्रमेयत्वात् इत्यत्र प्रमेयत्वरूपसाधारणहेतौ लक्षणसमन्वयः (अत्र पर्वतः पक्षः वह्निः साध्यः

,

प्रमेयत्वं हेतुः) तथाहि

,

साध्यः वह्निः तन्निष्ठा या प्रतियोगिता वह्निः नास्तीत्याकारकप्रतीतिसिद्धाभावीयावह्नित्वावच्छिन्ना प्रतियोगिता

,

तन्निरूपको योऽभावः वह्न्यभावः

,

तदधिकरणं ह्रदः

,

तन्निरूपितवृत्तित्वं प्रमेयत्वे वर्तते इति। पर्वतो वह्निमान् धूमात् इत्यत्र धूमरूपसद्धेतौ नातिव्याप्तिः

,

तत्र साध्याभावः

,

वह्न्यभावः

,

तदधिकरणं ह्रदादिः

,

तन्निरूपितवृत्तित्वस्य धूमेऽविद्यमानत्वात्। अत्र साध्यनिष्ठप्रतियोगितायां साध्यतावच्छेदकसम्बन्धावच्छिन्नत्वविशेषणं देयम्

,

अन्यथा

,

पर्वतो वह्निमान् धूमात् इत्यत्र धूमरूपसद्धेतावतिव्याप्तिः

,

साध्यनिष्ठायाप्रतियोगिता समवायसम्बन्धावच्छिन्ना प्रतियोगिता

,

वह्नित्वावच्छिन्ना प्रतियोगिता

,

तन्निरूपको योऽभावः समवायसम्बन्धेन वह्निर्नास्तीतिप्रतीतिसिद्धाभावः

,

तदधिकरणं पर्वतः तत्र संयोगेन वह्नेः सत्वेऽपि समवायेनाभावात्

,

तन्निरूपितवृत्तित्वस्य धूमे सत्वात्। साध्यतावच्छेदकसम्बन्धावच्छिन्नत्वनिवेशे तु साध्यतावच्धेदकसंयोगसंबन्धावच्छिन्नवह्नित्वावच्छिन्नप्रतियोगिताकाभावः संयोगेन वह्न्यभावएव न तु समवायेन वह्न्यभावः एतदीयप्रतियोगितायाः साध्यतावच्छेदकसंयोगसम्बन्धानवच्छिन्नत्वात्

,

संयोगेन वह्न्यभावाधिकरणन्तु न पर्वतः किन्तु ह्रदादिः

,

तन्निरूपितवृत्तित्वस्य तत्राभावात् नातिव्याप्तिः॥ साध्यनिष्ठप्रतियोगितायां साध्यतावच्छेदकधर्मावच्छिन्नत्वविशेषणं देयम्

,

अन्यथा

,

पर्वतो वह्निमान् धूमात्

इत्यत्र धूमरूपहेतौ अतिव्याप्तिः

,

साध्यतावच्छेदकसम्बन्धावच्छिन्ना साध्यनिष्ठा या प्रतियोगितेत्युक्तौ संयोगे न वह्निघटत्वोभयं नीस्तीतिप्रतीतिसिद्धाभावीया वह्निघटत्वोभयत्वावच्छिन्ना प्रतिययोगिता गृह्यते

,

तन्निरूपकाभावः वह्निघटत्वोभावः (एकसत्वे द्वयं नास्तीति प्रतीत्या तदधिकरणं पर्वतः

,

तन्निरूपितवृत्तित्वं धूमे वर्तते इति। साध्यतावच्छेदकावच्छिन्नत्वनिवेशे तु साध्यतावच्छेदकावच्छिन्नत्वस्य साध्यतावच्छेदकातिरिक्तधर्मानवच्छिन्नत्वरूपतया वह्निघटत्वोभयाभावीयप्रतियोगितायाः साध्यतावच्छेदकातिरिक्तोभयत्वरूपधर्मावच्छिन्नतया तदनवच्छिन्नप्रतियोगिताकवह्निसामान्यभावश्रयत्वस्य पर्वतेऽभावाच्च नातिव्याप्तिः॥ साध्याभावाधिकरणनिरूपितवृत्तितायां हेतुतावच्छेदकसम्बन्धावच्छिन्नत्वविशेषणं देयम्

,

अन्यथा

,

वह्निमान् धूमात् इत्यत्र धूमरूपहेतावतिव्याप्तिः

,

तत्र संयोगेनवह्न्यभावाधिकरणधूमावयवनिरूपितसमवायसम्बन्धावच्छिन्नवृत्तित्वस्य धूमे सत्वात्। हेतुतावच्छेदकसम्बन्धावच्छिन्नत्वनिवेशे तु धूमावयवनिरूपितसमवायसम्बन्धावच्छइन्नवृत्तितायाः हेतुतावच्छेदकसंयोगसम्बन्धानवच्छिन्नत्वेन न तां वृत्तितामादाय तत्रातिव्याप्तः॥



अत्र वह्न्यभाववद्वृत्ति प्रमेयत्वं इति व्यभिचारनिश्चयस्य वह्न्यभाववदवृत्ति प्रमेयत्वं इति अनुमितिकरणीभूतव्याप्तिज्ञानांशे (तदभाववत्तानिश्चयमुद्रया) प्रतिबन्धकत्वात् वह्न्यभाववद्वृत्तिप्रमेयत्वरूपव्यभिचारस्य तादृशनिश्चयविषयत्वेन हेत्वाभासलक्षणसमन्वयः सम्भवतीति बोध्यम्॥



साध्याभाववद्वृत्तिः साधारणइत्यत्र॥ सध्यस्याभावः साध्याभावः

,

सोऽत्रास्तीति साध्याभाववान् सध्याभाववतिवृत्तिः यस्मिन् सः साध्याभाववद्वृत्तिः

,

तस्य भावः साध्यभाववद्वृत्तित्वं

,

साध्यस्येत्यत्र षठ्याः प्रतियोगितानिरूपकत्वमर्थः

,

साध्यस्य प्रतियोगितायां आधेयत्वसम्बन्धेनान्वयः

,

साध्याभाववतीत्यत्र सप्तम्याः निरूपितत्वं अर्थंः

,

वृत्तिः वृत्तित्वं

,

यास्मन् सः इत्यत्र सप्तम्याः अधेयत्वमर्थः

,

अस्य च साध्याभाववद्वृत्तित्वेऽन्वयः

,

तथाच (विग्रहवाक्यात् यदृशबोधो जायते समानवाक्यात् तद्विपरीतबोधो जायते इति नियमानुसारेण यद्वृत्ति साध्यनिष्ठप्रतियोगिताकाभाववद्वृत्तित्वं इति बोधो जायते

,

समासवाक्यात्तु साध्यभावाधिकरणनिरूपिवृत्तिताविशिष्ठः इति बोधो भवति

,

तत्र भावार्थकत्वप्रत्ययसंयोजने च तादृशवृत्तिताविशिष्टत्वं इति बोधो भवति

,

वृत्तिताविशिष्टत्वञ्च (प्रकृस्यर्थे प्रकारीभूतधर्मो भावप्रत्ययार्थः

,

इति नियमेन तादृश वृत्तितारूपमेव

,

तथाच साध्यनिष्ठप्रतियोगितानिरूपकाऽभावाधिकरणनिरूपितवृत्तित्वं साधारणहेतोः लक्षणमिति फलितम्॥



मूलम् - सर्वसपक्षविपक्षव्यावृत्तो हेतुः असाधारणः। यथा

,

शब्दो नित्यः शब्दत्वात्

,

अत्र शब्दत्वं हि सर्वोभ्यो नित्येभ्योऽनित्येभ्यो व्यावृत्तम्

,

शब्दमात्रवृत्ति॥



असाधारणं लक्षयति सर्वसपक्षेति॥ सर्वसपक्षविपक्षेभ्यो व्यावृत्तः सर्वसपक्षविपक्षव्यावृत्तः। पञ्चम्याः निरूपितत्वमर्थः

,

वि आङ्ग पूर्वकवृत्धातोः व्यावृत्तिरर्थः

,

सा च वृत्तित्वाभावरूपा क्तप्रत्ययस्याश्रयत्वं। तथाच सर्वसपक्षनिरूपितवृत्तित्वाभावत्वे सति सर्वविपक्षनिरूपितवृत्तित्वाभाववत्वं असाधारणहेतोः लक्षणमिति पर्यवसन्नम्। अत्र सपक्षः निश्चितसाध्यवान्

,

विपक्षः निश्चितसाध्यभाववान् ग्राह्यः। (अत्र शब्दः पक्षः

,

नित्यत्वं साध्यं

,

शब्दत्वं हेतुः) अत्र शब्दस्य पक्षत्वेन साध्यसंशयसद्भावात् निश्चितसाध्यवत् गगनादि

,

तद्वृत्तित्वं शब्दे वर्तते तदवृत्ति त्वं शब्दत्वे वर्तते

,

निश्चितसाध्यभाववत् घटादि

,

तद्वत्तित्वं घटत्वादौ

,

तदवृत्तित्वञ्च शब्दत्वे वर्तते इति शब्दो नित्यः शब्दत्वात् इत्यत्र शब्दत्वरूपहेतौ लक्षणसम्नवयः। सर्वसपक्षव्यावृत्तत्वमात्रोक्तौ शब्दो नित्यः कार्यत्वात् इत्यत्र कार्यत्वरूपविरूद्धहेतौ सपक्षभूतगगनादिनिरूपितवृत्तित्वाभावस्य सत्वात् अतिव्याप्तिः

,

विपक्षव्यावृत्तत्वनिवेशे तु घटादिरूपविपक्षव्यावृत्तत्वस्य कार्यत्वेऽभावात् नातिव्याप्तिः। सर्वविपक्षव्यावृत्तत्वमात्रोक्तौ पर्वतो वह्निमान् धूमात् इत्यत्र धूमरूपसद्धेतौ विपक्षभूतह्रदादिनिरूपितवृत्तित्वाभावस्य सत्वात् अतिव्याप्तिः

,

सपक्षव्यावृत्तत्व निवेशे तु सपक्षभूतमहानसादिव्यावृत्तत्वस्य तत्राभावात् नातिव्याप्तिः। सपक्षे सर्वत्वानिवेशे पर्वतो वह्निमान् धूमात् इत्यत्र धूमरूपसद्धेतौ अयोगोलकरूपयत्किञ्चित्सपक्षव्यावृत्तत्वस्य ह्रदादिसर्वविपक्षव्यावृत्तत्वस्य च सत्वात् अतिव्याप्तिः

,

सपक्षे सर्वत्वनिवेशे तु सर्वसपक्षान्तर्गतमहानसादिव्यावृत्तत्वस्य धूमोऽभावात् नातिव्याप्तिः। विपक्षे सर्वत्ववानिवेशे पर्वतो वह्निमान् जलात् इत्यत्र महानसादिसर्वसपक्षव्यावृत्तत्वस्य गुणादियत्किञ्चिद्विपक्षव्यावृत्तत्वस्य च जलरूप विरूध्दहेतौ सत्वात् अतिव्याप्तिः विपक्षे सर्वत्वनिवेशे तु सर्वविपक्षान्तर्गतह्रदादिव्यावृत्तत्वस्य जलेऽभावात् नातिव्याप्तिः॥ अत्र घटः शब्दवान् घ़टत्वात् इत्यत्र गगनरूपे सपक्षे (अनेकत्वरूपस्य) (यावत्वरूपस्य) सर्वत्वस्य अप्रसिद्ध्या घटशब्दाभाववान् घटत्वात् इत्यत्र विपक्षभूतगगने (निरुक्तस्य) सर्वत्वस्य च अप्रसिद्ध्या अव्याप्तिवारणाय उभयत्रापि सर्वपदस्य सपक्षनिरूपितवृत्तित्वसामान्यभाव विपक्षनिरूपितवृत्तित्वसामान्याभावरूपसामान्याभावस्फोरकत्वमेवेत्यङ्गीकार्यम्॥ एतेन सर्वसपक्षवृत्तित्वघटत्वोभयाभावादिमादाय पर्वतो वह्निमान् धूमात् इत्यत्र धूमरूपहेतौ सर्वविपक्षवृत्तित्वघटत्वोभयाभवादिकमादाय शब्दो नित्यः कार्यत्वात् इत्यत्र कार्यत्वरूपहेतौ च अतिव्याप्तिरिति शङ्‌का निरस्ता॥ नचैवमपि पर्वतो वह्निमान् धूमात् इत्यत्र धूमानामाधिकरणभेदेन भिन्नतया सपक्षविपक्षावृत्तित्वस्य पर्वतीयधूमे सत्वात् अतिव्याप्तिरिति वाच्यम्

,

सपक्षनिरूपितवृत्तितानवच्छेदकं विपक्षनिरूपितवृत्तितानवच्छेदकं यद्धेतुतावच्छेदकं तद्वत्वस्य विवक्षणीयत्वात् पर्वतीयधूमस्य सपक्षमहानसाद्यवृत्तित्वेऽपि हेतुतावच्छेदकीभूतधूमत्वस्य तद्वृत्तितानच्छेदकत्वाभावात् नातिव्याप्तिः॥

 वस्तुतस्तु

,

सपक्षावृत्तित्वमात्रमेव (लघु) लक्षणंभवतुविपक्षावृत्तित्वानिवेशे बाधकाभावात्

,

तदभावे अस्य लक्षणस्य विरूद्धहेतुसाधारण्येऽपि (दुष्टसङ्‌करेऽपि दोषोसङ्‌करः

,

इति न्यायेन विरोधासाधारण्यदोषयोः परस्परं भिन्नतया दुष्टयोः विरूद्धासाधारणयोः (ऐक्येऽपि) सङ्‌करेऽपि क्षत्वभावात्। अत एव बहुषु ग्रन्थेषु सपक्षव्यावृत्तोऽसाधारणः इत्येव पाठो दृश्यते॥ सपक्षविपक्षावृत्तित्वरूपमूलोक्तलक्षणं शब्दोऽनित्यः शब्दत्वात् इत्यत्र सद्धेतावपि साध्यसंशयदशायां असाधारण्यमङ्गीकुर्वतां प्राचीनानां मतमनुसृत्य अभिहितम्। नवीनानां मते अनित्यत्व साध्यकशब्दत्वहेतोः सद्धेतुतया साध्यवदवृत्तित्वमात्रमेव अतिप्रसङ्गानापादकत्वेन लक्षणतयाऽङ्गीकृतम्

,

तथा च तन्मते सपक्षपदं साध्यवन्मात्र बोधकतयाऽङ्गीकृतमिति॥ शब्दत्वस्य नित्यानित्यव्यावृत्तत्वे किं वा तदधिकरणं प्रसिद्धं इत्याशङ्‌कायामाह शब्दमात्रेति॥



हेतुव्यापकसाध्यसामानाधिकरण्यस्य (साध्याभाववद्वृत्तित्वे सति साध्यसामानाधिकरण्यस्य) व्याप्तिरूपतया नित्यत्वसमानाधिकरणं शब्दत्वं इत्यसाधारण्यनिर्णयः नित्यत्वसमानाधिकरणं शब्दत्वमिति व्याप्तिघटिकसामानाधिकरण्यांशे (तदभाववतानिश्चयमुद्रया) अनुमितिकरण (व्याप्तिज्ञान) प्रतिबन्धकत्वात् नित्यत्वासमानाधिकरणशब्दत्वरूपासाधरण्यस्य तादृशनिश्चयविषयत्वेन हेत्वाभासत्वमुपपद्यत एव ॥



मूलम् - अन्वयव्यतिरेकदृष्टान्तरहितोऽनुपसंहारी। यथा सर्वं अनित्यं प्रमेयत्वात् । अत्र सर्वस्याऽपि पक्षत्वात् दृष्टान्तो नास्ति ॥



अनुपसंहारणं लक्षयति अन्वयेति॥ अन्वयव्यतिरेकदृष्‍टान्ताभ्यां रहितः अन्वयव्यतिरेकदृष्टान्तरहितः

,

तृतीयायाः प्रतियोगितानिरूपकत्वम्

,

रहधातोरभावः

,

क्तप्रत्ययस्याश्रयत्वञ्चाकर्थः

,

तथाच अन्वयव्यतिरेकदृष्टान्तप्र

तियोगिकाभाववानुपसंहारीति बोधः। (अत्र सर्वत्वावच्छिन्नं पक्षः

,

आनित्यत्वं साध्यम्

,

प्रमेयत्वं हेतुः

,)

सर्वमनित्यं प्रमेयत्वात् इत्यत्र सर्वस्यापि पक्षतया (पक्षव्यतिरिक्तस्यैवाप्रसिद्धतया) अन्वयदृष्टान्तस्य व्यतिरेकदृष्टान्तस्य च अभावेन अन्वयव्यतिरेकदृष्टान्तरहितत्वस्य अत्र प्रमेयत्वहेतौ सत्वात् लक्षणसमन्वयः। अन्वयदृष्टान्तरहितत्वमात्रोक्तौ पृथिवी इतरभिन्ना गन्धवत्वात् इत्यत्र गन्धरूपके वलव्यतिरेकिहेतौ अतिव्याप्तिः। व्यतिरेकदृष्टान्तरहितत्वमात्रोक्तौ घटोऽभिधेयः प्रमेत्वात् इत्यत्र प्रमेयत्वरूपकेवलान्वयिहेतौ अतिव्याप्तिः

,

अतः दृष्टान्तद्वयरहितत्वनिवेशः कार्यः। नचैवमपि पर्वतो वह्निमान् धूमात् इत्यत्र अन्वयव्यतिरेकदृष्टान्तयोः संयोगसमवायादिसम्बन्धेन धूम्ऽभावात् अतिव्याप्तिरिति वाच्यम्

,

स्वनिरूपितहेतुतावच्छेदकसम्बन्धावच्छिन्नवृत्तित्वसम्बन्धावच्छिन्ना या अन्वयदृष्टान्ता निष्ठा प्रतियोगिता तन्निरूपकाभाववत्वे सति स्ववृत्यत्यन्ताभावप्रतियोगित्वसम्बन्धावच्छिन्ना या व्यतिरेकदृष्ठान्तनिष्ठा प्रतियोगिता तन्निरूपकाभाववत्वस्य लक्षणतया विवक्षणीयतया वह्निमान् धूमात् इत्यत्र धूमे निरुक्तसम्बन्धाभ्यां अन्वयव्यतिरेकदृष्ठान्तयोः सत्वेन तत्र अतिव्याप्त्यनवकाशात् (समानकालिकत्वसम्बन्धावच्छिन्नत्वेन वा अन्वव्यतिरेकदृष्टान्तनिष्‍ठा प्रतियोगिता विवक्षणीया

,

अतो न क्वाप्यतिप्रसङ्गः) (नचैवं साधारणासाधारणयोरपि अन्वव्यतिरेकव्यप्त्योरभावे न अन्वव्यतिरेकदृष्टान्तरहितत्वस्य सत्वात् तयोरतिव्याप्तिरिति वाच्यम्

,

पक्षभिन्नत्वे सति साध्यसाधनोभयाश्रयत्वस्य अन्वयदृष्ठान्तलक्षणत्वेन पक्षभिन्नत्वं सति साध्यभावहेत्वाभावाश्रयत्वस्य व्यतिरेकदृष्ठान्तलक्षणत्वेन च अत्र विवक्षितत्वेन अन्वयव्यतिरेकव्यप्त्योः अत्र अप्रतिष्ठत्वेन साधारणासाधारणस्थलयोः अन्वयव्यतिरेकदृष्टान्तयोः अन्यतरस्य सत्वेन अन्वयदृष्ठान्तरहितत्वे सति व्यतिरेकदृष्ठान्तरहितत्वस्याभावेन अन्वयव्यतिरेकव्याप्त्यभावेऽपि क्षत्यभावात्) अन्वयव्यतिरेकदृष्टान्तरहितत्वमुपपादयति

,

अत्र सर्वस्यापीति॥



तथाच अन्वयव्यतिरेकदृष्टान्तरहितत्वविशिष्ठोऽयं हेतुः इत्यनुपसंहरित्वनिश्चयः अन्वयव्यतिरेकदृष्टान्तसहितोऽयं हेतुः इति ज्ञानं प्रतिबध्नाति एतदभावे च अन्वयव्यतिरेकव्याप्तिमान् अयं इति निश्चयः न सम्भवति

,

एतदभावे परामर्शो न सम्भवतीति परामर्शरूपानुमितिकरणसामग्रीविघटतया अनुपसंहारित्वस्य हेत्वाभासत्वं न तु साक्षात् अनुमितितत्करणान्यतरप्रतिबन्धकज्ञानविषयत्वमिति ध्येयम्॥



मूलम् - साध्याभावव्याप्तो हेतुः विरूद्धः। यथा शब्दो नित्यः कार्यत्वात्

,

अत्र कार्यत्वं नित्यत्वाभावेनानित्यत्वेन व्याप्तम् ॥

 विरूद्धं लक्षयति साध्याभावेति॥ साध्याभावेन व्याप्तः साध्याभावव्याप्तः

,

तृतीयायाः निरूपितत्वं अर्थंः

,

अस्य च व्याप्तपदार्थैकदेशव्याप्तावन्वयः

,

तादृशव्याप्तिविशिष्टरूपस्य व्याप्तपदार्थस्य (निपातातिरिक्तनामार्थयोः

,

इत न्यायेन विरूद्धपदार्थेऽभेदसम्बन्धेनान्वयः

,

तथाच

,

साध्याभावनिरूपितव्याप्तिविशिष्ठभिन्नो विरूद्धः इति बोधः। अत्र व्याप्तिपदेन व्यतिरेकव्याप्तिः ग्राह्या

,

साच तदभावव्यापकीभूताभावप्रतियोगित्वरूपा

,

तदेकदेशीभूताभावे तच्छब्दार्थसाध्याभावस्य योजेने च साध्याभावा भावव्यापकीभूताभावप्रतियोगीति लभ्यते

,

व्यापकत्वस्य
तदधिकरणवृत्त्यत्यभावाप्रतियोगित्वरूपत्वेन साध्याभावाभावस्य साध्यरूपतया च साध्याधिकरणवृत्त्यन्ताभावाप्रतियोग्याभावप्रतियोगित्वं विरूद्धहेतोः लक्षणमिति पर्यवसन्नम्। शब्दो नित्यः कार्यत्वात् इत्यत्र (अत्र शब्दः पक्षः

,

नित्यत्वं साध्यम्

,

कार्यत्वं हेतुः) कार्यत्वहेतौ लक्षणसमन्वयः

,

तथाहि अत्र साध्यं नित्यत्वम् तदधिकरणं गगनादिकं तद्वृत्तिः योऽस्यन्ताभावः नहि कार्यत्वाभावाभावः परन्तु कार्यत्वाभावः तत्प्रतियोगि कार्यत्वं

,

अप्रतियोगी योऽभावः कार्यत्वाभावः

,

तत्प्रतियोगित्वं कार्यत्वे वर्तते इति ॥ अत्र च साध्यव्यापकत्वं विहाय साध्यसामानाधिकरण्यस्य अत्यन्ताभावे निवेशे पर्वतो वह्निमान् धूमात् इत्यत्र धूमरूपहेतावतिव्याप्तिः

,

तथाहि

,

साध्यः वह्निः

,

तदधिकरणं अयोगोलकं

,

तद्वृत्तिः योऽत्यन्ताभावः धूमाभावः

,

तत्प्रतियोगित्वं धूमे वर्तते इति। व्यापकत्वानिवेशे तु साध्यव्यापकत्वं धूमाभावे न सम्भवति

,

कुतः

,

धूमाभावस्य साध्याधिकरणमहानसादिवृत्तिधूमाभावाभावप्रतियोगित्वात्

,

अतो न तत्रातिव्याप्तिः। नचैवं शब्दो नित्यः शब्दत्वात् इत्यत्र शब्दत्वरूपासाधारणहेतोः नित्यत्वात्मकसाध्याव्यापकीभूतस्य शब्दत्वभावस्य प्रतियोगित्वेन तत्रातिव्याप्तिरिचति वाच्यम्

, (

दुष्टसङ्‌करेपि दोषसङ्‌करः इति न्यायेन दोषयोरसाधारण्यविरोधयोः भिन्नतया दुष्टयोस्सङ्‌करेऽपि बाधकाभावत्। अत एव निश्चितसाध्यवद्वयावृत्तत्वरूपस्य असाधारणलक्षणस्य विरूद्धसाधारण्येऽपि न क्षतिः॥

 अत्र च कार्यत्ववान् शब्दः इति निश्चयविशिष्ठस्य नित्यत्वव्यापकीभूताभावप्रतियोगि कार्यत्वं इति निश्चयस्य निश्चयविशिष्टनिश्चयत्वेन (तदभावव्याप्यवत्तानिश्चयमुद्रया) शब्दो नित्यः इत्याकारकानुमितिं प्रति प्रति बन्धकत्वात् तादृशानिश्चयविषयीभूते नित्यत्वव्यपकीभूताभावप्रतियोगिकार्यत्वरूप विरोधेहेत्वभसत्वोपपत्तिः॥



मूलम् - यस्य साध्याभावसाधकं हेत्वन्तरं विद्यते सः सत्प्रतिपक्षः। यथा

,

शब्दो नित्यः श्रावणत्वात् शब्दोऽनित्यःकार्यत्वात् घटवत्॥



सत्प्रतिपक्षं लक्षयति यस्येति॥ केनचित् भ्रान्तेन पुंसाशब्दे नित्यत्वसाधनाय शब्दो नित्यः श्रावणत्वात् इति श्रावणत्वहेतौ प्रयुक्ते सति आभ्रान्तोऽन्यः श्रावणत्वहेतुः शब्दे नित्यत्वं साधयितुं न शक्नोतीति मन्वानः प्रतिपक्षिप्रयुक्तश्रावणत्वरूपहेतौ दोषोद्भावनाय शब्दे नित्यत्वाभावसाधकं कार्यत्वरूपं हेत्वन्तरं प्रयुङ्क्ते तत्र प्रथमः श्रवणत्वरूपहेतुः सत्प्रतिपक्षः इति व्यवह्रियते। (प्रथमानुमान पक्षः शब्दः

,

नित्यत्वं साध्यं

,

श्रावणत्वं हेतुः। द्वितीयानुमाने शब्दः पक्षः

,

अनित्यत्वं साध्यम्

,

कार्यत्वं हेतुः) वाक्यार्थस्तु यस्य श्रावणत्वरूपहेतोः यत् नित्यत्वं साध्यत्वेनाभिमतं

,

तदभावः नित्यत्वाभावः

,

तत्साधकं हेत्वन्तरं कार्यत्वरूपहेतुः विद्यते सः श्रावणत्वरूपहेतुः सत्प्रतिपक्षः इति। (यत्तदोः नित्यसम्बन्धः इति न्यायेन यत्तच्छब्दार्थयोरेकार्थबोधकत्वेन तच्छब्धेन यत्पदग्राह्यश्रवणत्वरूपहेतुरेव ग्राह्यः) तथाच

,

साध्यभावव्याप्यप्रतिहेतुमत्पक्षः सत्प्रतिपक्षः इति फलितम्॥



अनित्यत्वव्याप्यकार्यत्ववान् शब्दः इति निश्चयस्य शब्दो नित्यः इत्यनुमितिं प्रति तदभावव्याप्यवत्तानिश्चयमुद्रया प्रतिबन्धकत्वेन साध्याभावव्याप्यवत्पक्षरूपसत्प्रतिपक्षस्य तादृशनिश्चयविषयत्वेन हेत्वाभासत्वमुपपद्यतएव

,

अस्य सत्प्रतिपक्षत्वं नवीनमतसिद्धम्॥

 प्राचीनास्तु

,

साध्यभावव्याप्यप्रतिहेतुमत्तापरामर्शकालीनसाध्यव्याप्यप्रकृतहेतुमत्तापरामर्शविषयत्वं सत्प्रतिपक्षः इति वदन्ति। अत्र साध्याभावव्याप्यप्रतिहेतुमत्तापरामर्शः अनित्यत्वव्याप्यकार्यत्वावान् शब्दः इत्याकारकः

,

तत्कालीनः साध्यव्याप्यप्रकृतहेतुमत्तापरामर्शः नित्यत्वव्याप्यश्रवणत्ववान् शब्दः इत्याकारकः

,

तद्विषयत्वं श्रावणत्वरूपहेतौ वर्तत इति समन्वयः। अत्र साध्यव्याप्यप्रकृतहेतुमत्तापरामर्शस्य साध्याभावानुमिति प्रति साध्यव्याप्यप्रकृतहेतुमत्तापरामर्शस्य साध्याभावानुमिति प्रति साध्याभावव्याप्यप्रतिहेतुमत्तापरामर्शस्य साध्यानुमिति प्रति च तदाभावव्याप्यवत्तानिश्चयमुद्रया प्रतिबन्धकत्वेन परस्पराभावव्याप्यवत्तानिश्चयात् परस्परानुमिति प्रतिबन्धः फलमिति ज्ञेयम् ॥





मूलम् - असिद्धः त्रिविधः

,

आश्रयासिद्धः स्वरूपसिद्धः व्यप्यत्वासिद्धश्चेति। आश्रयासिद्धो यथा गगनारविन्दं सुरभि अरविन्दत्वात् सरोजारविन्दवत्। अत्र गगनारविन्दमाश्रयः स च नास्त्येव॥



असिद्धं विभजते असिद्धइति॥ आश्रयासिद्धाद्यन्यतमत्वं असिद्धसामान्यलक्षणम्। (अत्र गगनारविन्दं पक्षः

,

सुरभित्वं साध्यं

,

अरविन्दत्वं हेतुः) अत्र गगनेऽरविन्दमिति व्युत्पत्या सप्तम्या आधेयत्वार्थकत्वे च गगनवृ

त्तित्वविशिष्ठारविन्दस्यपक्षत्वे सिद्धे गगनवृत्तित्वस्य पक्षविशेषणतया
(पक्षविशेषणधर्मस्य पक्षतावच्छेदकतया) पक्षतावच्छेदकत्वेन पक्षतायच्छेदकाभाववत्पक्षस्य आश्रयासिद्धितया गगनवृत्तित्वाभाववदरविन्दस्य आश्रयासिद्धित्वं सम्भवति। तथाच

,

पक्षतावच्छेदकाभाववत्पक्षकत्वं आश्रयासिद्धस्य लक्षणं इति फलितम्। समन्वयस्तु

,

पक्षतावच्छेदकाभाववत्पक्षः गगनवृत्तित्वाभववदरविन्दं तत्कत्वं अरविन्दत्वरूपहेतौ वर्तते इति (तादृशपक्षकत्वञ्च तादृशपक्षकावीनत्वम् ॥



अत्र गगनवृत्तित्वविशिष्टारविन्दं सुरभि इत्यनुमितिं प्रति पक्षतावच्छेदकविशिष्ठपक्षांशे प्रतिबन्धकीभूते गगनवृत्तित्वाभाववदरविन्दं इति निश्चये गगनवृत्तित्वाभाववदरविन्दरूपाश्रयासिद्धेः विषयतया तत्र हेत्वाभासलक्षणसमन्वयः सम्भवति॥



वाक्यार्थस्तु

,

गगनारविन्दमाश्रयति इति। आश्रयः पक्षः स च नास्त्येवेति स च पक्षः नास्त्येव अप्रसिद्ध एव

,

अरविन्दे गगनवृत्तित्वस्याप्रसिद्धत्वात् इति॥



मूलम् - स्वरूपासिद्धो यथा

,

शब्दो गुणः चाक्षुषत्वात् रूपवत्। अत्र चाक्षुषत्वं शब्दे नास्ति

,

शब्दस्य श्रवणत्वात्॥

 स्वरूपासिद्धमुदाहरति स्वरूपासिद्ध इति॥ अत्र शब्दः पक्षः

,

गुणत्वं साध्यं

,

चाक्षुषत्वं हेतुः) चाक्षुषत्वं चक्षुरिन्द्रियजन्यप्रत्यक्षविषयत्वं। श्रावणत्वंश्रवणेन्द्रियजन्यप्रत्यक्षविषयत्वं॥ हेत्वभाववत्पक्षः स्वरूपासिद्धिः। हेत्वभाववत्पक्षकतवं स्वरूपासिद्धस्य लक्षणम्। हेत्वाभावत्पक्षः चाक्षुषत्वाभाववच्छब्दः

,

तत्कत्वस्य (तत्कालीनत्वस्य) चाक्षुषत्वहेतौ सत्वात् समन्वयः॥



अत्र गुणत्वव्याप्यचाक्षुषत्ववान् शब्दः इति परामर्शं प्रति हेतुविशिष्ठपक्षांशे चाक्षुषत्वाभाववान् शब्दः इति निश्चयस्य तदभाववत्तानिश्चयमुद्रया प्रतिबन्धकत्वेन तादृशनिश्चयविषयत्वस्य चाक्षुषत्वाभाववच्छब्दरूपस्वरूपासिद्धौ सत्वात् हेत्वाभासत्वं सम्भवत्येव॥



मूलम् - सोपाधिको व्याप्यत्वासिद्धः। साध्यव्यापकत्वे सति साधनाव्यापकत्वं उपाधिमत्वम्। साध्यसमानाधिकरणात्यन्ताभावाप्रतियोगित्वं साध्यव्यापकत्वं। साधनवन्निष्ठात्यन्ताभावप्रतियोगित्वं साधनाव्यापकत्वम्। यथा

,

पर्वतो धूमवान् वह्नेरित्यत्र आर्द्रेन्धनसंयोगः उपाधिः। यत्र धूमः तत्रार्द्रन्धनसंयोग इति साध्यव्यापकता यत्र वह्निः तत्रार्द्रेन्धनसंयोग इति नास्ति अयोगोलके आर्द्रेन्धनसंयोगाभावात्। एवं साध्यव्यापकत्वे सति साधनव्यापकत्वादार्द्रेन्धनसंयोगः उपाधिः। सोपाधिकत्वात् वह्निमत्वं व्याप्यत्वासिद्धम्॥



व्याप्यत्वासिद्धिमुदाहरति सोपाधिक इति॥ उपाधिविशिष्ठत्वं व्याप्यत्वासिद्धस्य लक्षणम्। उपाधिवैशिष्ठ्यञ्च स्वाभावद्वृत्तित्वसम्बन्धेन ग्राह्यम्। (यद्वैशिष्ट्यं यत्र भासते स एव स्वपदार्थः

,

इति न्यायेन हेतौ उपाधिवैशिष्ट्यस्य भाने उपाधेरेव स्वपदग्राह्यतया धूमवान् वह्नेरित्यत्र आर्द्रेन्धनसंयोगरूपोपाधेः स्वपदेन ग्रहणे स्वाभावः आर्द्रेन्धनसंयोगाभावः तद्वदयोगोलकं तद्वृत्तित्वस्य वह्नौ तेन सम्बन्धेन उपाधिविशिष्टत्वस्य निरुक्तस्थलीय

,

वह्निरूपहेतौ सत्वात् स हेतुः व्याप्यत्वासिद्धो भवति॥

 उपाधे लक्षणमाह साध्यसमानाधिकरणेति॥ साध्यसमानाधिकरणा (साध्याधिकरणवृत्य) त्यन्ताभावाप्रतियोगित्वे सति साधनाधिकरणवृत्त्यत्यन्ताभावप्रतियोगित्वम् उपाधेः लक्षणमिति फलितम्। पर्वतो धूमवान् वह्नेरित्यत्र आर्द्रेन्धनसंयोगरूपोपाधौ लक्षणसमन्वः तथाहि

,

साध्यः धूमः

,

तदधिकरणं महानसादिः

,

तद्वृत्तिः योऽत्यन्ताभावः नह्यार्द्रेन्धनसंयोगाभावः किन्तु पटाद्यभावः

,

तत्प्रतियोगी पटादिः

,

तदप्रतियोगित्वं आर्द्रेन्धनसंयोगे वर्तते। साधनं वह्निः

,

तदधिकरणं अयोगोलकं तद्वृत्तिः योऽत्यन्ताभावः आर्द्रेन्धनसंयोगाभावः

,

तत्प्रतियोगित्वं आर्द्रेन्धनसंयोगरूपोपाधौ वर्तत इति लक्षणसमन्वयः॥ साध्यव्यापकत्वमात्रेक्तौ पर्वतो वह्निमान् धूमादित्यत्र सद्धेतुस्थलेऽपि वह्निरूपसाध्येऽतिव्याप्तिः साध्ये साध्यव्यापकत्वस्याक्षतत्वात्। साधनाव्यपकत्वनिवेशे तु वह्नेः साधनीभूतधूमस्यापि व्यापकत्वात् अतिव्याप्तिः॥ साधनाव्यापकत्वमात्रोक्तौ पर्वतो वह्निमान् धूमादित्यत्र घटादेरपि साधनाधिकरणमहानसादिनिष्ठाभावप्रतियोगित्वेन तत्रातिव्याप्तिः। साध्यव्यापकत्वनिवेशे तु साध्याधिकरणमहानसादादिनिष्ठात्यन्ताभावप्रतियोगित्वेन साध्यव्यापकत्वाभावत् घटादौनातिव्याप्तिः॥

 नचैवं पर्वतो धूमवान् वह्नेरित्यत्र आर्द्रेन्धनसंयोगस्य धूमाधिकरणवृत्त्यार्द्रेन्धनसंयोगघटत्वोभयाभावप्रतियोगित्वेनाव्याप्तिरिति वाच्यम्। साध्याधिकरणवृत्त्यभावीयप्रतियोगितायां व्यासज्यवृत्तिधर्मानवच्छिन्नत्वस्य निवेशनीयत्वात् (व्यासज्यवृत्तित्वञ्च एकत्वानवच्छिन्नानुयोगिताकपर्याप्तिप्रतियोगित्वं

,

तदर्थंः

,

स्वाधिकरणे पर्याप्तिसम्बन्धेन एकत्वावच्छेदेनावर्तमानत्वम्

,

तथाच

,

उभयत्वत्रित्वाद्यवच्छेदेन द्वयत्रयादिषु पर्याप्तिसम्बन्धेन वर्तमानाः द्वित्वत्रित्वचतुष्टादयः व्यासज्यवृत्तिधर्माः इति सिद्धम्) तथाच आर्द्रेन्धनसंयोगघटत्वोभयाभावीयायाः प्रतियोगितायाः अत्र उभयत्वरूपव्यासज्यवृत्तिधर्मावच्छिन्नतया न तां प्रतियोगितामादाय पूर्वोक्तविधयाऽव्याप्तिः॥

 नचैवमपि निरूक्तस्थले आर्द्रेन्धनसंयोगस्य धूमाधिकरणमहानयादिनिष्ठस्य तत्क्षणादिवृत्तित्वविशिष्ठार्द्रेन्धनसंयोगाभावस्य प्रतियोगित्वेन तत्र पुनरप्यव्याप्तिरिति वाच्यम्। निरुक्तप्रतियोगितायामेव व्यासज्यवृत्तिधर्मानवच्छिन्नत्वस्येव वैशिष्‍ट्यानवच्छिन्नत्वस्यापि निवेशनीयत्वात् तन्निवेशे तु तत्क्षणवृत्तित्वविशिष्ठार्द्रेन्धनसंयोगत्वावच्छिन्नप्रतियोगितायाः वैशिष्‍ट्यार्द्रेन्धनसंयोगत्वरूपधर्मद्वयावच्छिन्नतया न तां प्रतियोगितामादाय तत्राव्याप्तिप्रसक्तिः॥

 नचैवमपि पर्वतो वह्निमान् धूमादित्यत्र वह्निरूपसाध्यस्यसाधनाधिकरणमहानसादिनिष्ठस्य वह्निघटत्वोभयाभावस्य पूर्वक्षणवृत्तित्वविशिष्ठवह्न्यभावस्य च प्रतियोगित्वेन साध्यव्यापकत्वेन च वह्नावतिव्याप्तिरिति वाच्यम्। साधनसमानाधिकरणात्यन्ताभावीयप्रतियोगितायामपि वैशिष्ठ्यव्यासज्यवृत्तिधर्मानवच्छिन्नत्वयोः निवेशनीयत्वात्

,

तन्निवेशे तु तदुभयाभावीयप्रतियोगितायाः व्यासज्यवृत्तिधर्मावच्छिन्नतया विशिष्ठाभावीयप्रतियोगितायाः वैशिष्ट्यावच्छिन्नतया च न तत्प्रयोगिताद्वयमादाय साध्येऽतिव्याप्तिः॥ साध्याभाववदवृत्तित्वाभाववद्धेतुः व्याप्यत्वासिद्धिः॥ उपाधेः दूषकतानिरूणणन्तु दीपिकाव्याख्यानावसरे व्यक्तीकरिष्यते॥

 अत्र धूमाभाववदवृत्तित्वाभाववान् वह्निः इति निश्चयस्य धूमाभाववदवृत्तिवह्निमान् इति परामर्शं प्रति धूमाभाववदवृत्तिः वह्निः इति व्याप्तिज्ञानांशे प्रतिबन्धकत्वेन तादृशनिश्चयविषयीभूते धूमाभाववदवृत्तित्वाभावद्वह्निरूपव्याप्यत्वासिद्धौ हेत्वाभासत्वमुपपद्यत एव ॥

 नचैवं साध्यभाववदवृत्तित्वाभावस्य साध्यभाववद्वृत्तित्वरूपतया व्यभिचारस्य व्याप्यत्वासिद्धेश्चाभेद इति वाच्यम्

,

दोषद्योरैक्येऽपि साध्याभाववदवृत्तित्वाभावत्वसाध्याभाववद्वृत्तित्वरूपयोः दोषतावच्छेदकयोः भेदस्याक्षतत्वात् दोषयोः दोषतावच्छेदकयोरप्यैक्यसद्भाव एव पार्थक्येन गणनया अनर्हत्वात्॥





 नचैवमपि साध्यतावच्छेदकाभावत्साध्यरूपसाध्यप्रसिद्धहेतुतावच्छेदकाभावद्धएतुरूपहेत्वप्रसिद्धिसिद्धि साधनादिरूपदोषान्तराणामनिरूपणेन ग्रन्थकर्तुः न्यूनतेति वाच्यम् अन्येषामपि दोषाणां व्याप्यत्वासिद्धावेतान्तर्भावस्य कर्तव्यत्वात् (योषां क्वापि गतिर्नास्ति तेषां वाराणसी गतिरिति न्यायोऽत्रानुसन्धेयः॥

मूलम् - यस्य साध्याभावः प्रमाणान्तरेण निश्चितः सः बाधितः। यथा

,

बहिः अनुष्णः पदार्थत्वात् जलवत्। अत्रानुष्णत्वं साध्यं तदभावः उष्णत्वं त्वाचप्रत्यक्षेण गृह्यते इति बोध्यम्॥

 **इत्यनुमानपरिच्छेदः समाप्तः श्रीः श्रीः श्रीः**

 बाधितस्य लक्षणमाह यस्येति॥ (अत्र वह्नित्वावच्छिन्नं पक्षः

,

अनुष्णत्वं साध्यं

,

पदार्थत्वं हेतुः) वाक्यार्थस्तु यस्य पदार्थत्वरूपहेतोः यत् साध्यं साध्यत्वेनाभिमतमनुष्णत्वं तदभावः अनुष्णत्वाभावः (उष्णत्वम्) त्वाचप्रत्यक्षेण त्वाचप्रत्यक्षजनकत्वगिन्द्रियरूपप्रत्यक्षप्रमाणेन गृह्यते सः पदार्थत्वरूपहेतुः बाधित इति॥ तथाच साध्याभाववत्पक्षो बाध इति फलितम् साध्याभाववत्पक्षकत्वं बाधितस्य लक्षणम्॥

 अत्र च अनुष्णत्वाभाववान् वह्निः इति बाधनिश्चयस्य वह्निः अनुष्णः इति अनुमितिं प्रति तदभाववत्तानिश्चयमुद्रया प्रतिबन्धकत्वेन तादृशनिश्चयविषयभूतेऽष्णत्वाभाववद्वह्नौ हेत्वाभासत्वमुपपद्यते॥

 नन्वेवमपि पक्षवृत्तिसाध्याभाव पक्षावृत्तिसाध्य साध्यनधिकरणपक्ष प्रभृतीनां दोषत्वनिरूपणेन न्यूनतेतिचेन्न

,

तेषामपि पक्षविशेष्यकसाध्यप्रकारकानुमितिप्रतिबन्धकज्ञानविषयत्वतौल्येन (समानयोगक्षेमतया) विशेषणविशेष्यभावव्यत्यासेऽपि बाधएवान्तर्भावात्॥

 एवमेव व्यभिचारप्रभृतिषु सर्वेष्वपि हेत्वाभासस्थलेषु विशेषणविशेष्यभाववैपरीत्येन प्राप्तानां रूपान्तराणां समानयोगक्षेणतां निमित्तीकृत्य यथायथं तेषुतेष्वन्तार्भावः कार्यः॥ एवमेव बाधसत्प्रतिपक्षव्याप्यभिन्नानां तत्तद्धेत्वाभासव्याप्यनामपितत्तद्धेत्वाभासेष्वेव अन्तर्भावः कार्यः

,

यथा

,

साध्याभाववद्वृत्तित्वविशिष्ठहेतोः व्यभिचारत्वे साध्याभाववद्वृत्तित्वव्याप्यवान् हेतुरपि व्याभिचार एव। हेत्वभाववत्पक्षस्य स्वरूपासिद्धित्वे हेत्वाभावव्याप्यवत्पक्षोऽपि स्वरूपसिद्धिरेव। एवमन्यत्राऽपि तत्तद्व्याप्यघटितानामपि तत्तद्दोषत्वमूह्यम्। बाधव्याप्यसय तु सत्प्रतिपक्षरूपतया न बाधेऽन्तर्भावः। सत्प्रतिपक्षव्याप्यस्य ह्रदो वह्निमानित्यादौ वह्न्यभावव्याप्यव्याप्यवद्ध्रदादेः कथञ्चिदपि अनुमितितत्करणान्यतरप्रतिबन्धकज्ञानविषयत्वभावेन न सत्प्रतिपक्षेऽन्तर्भावः

,

किन्तु तस्य दोषबहिर्भूतैवेति ध्येयम्॥



इति श्रीमत्कुरुगंट्युपनामक श्रीरामशास्त्रिविरचिते 

तर्कसङ्ग्रहसर्वस्वेऽनुमान परिच्छेदः समाप्तः श्रीः श्रीः श्रीः
 









उपमानपरिच्छेदः

मूलम् - उपमितिकरणमुपमानम्। संज्ञासंज्ञिसम्बन्धज्ञानमुपमितिः। तत्करणंसादृश्यज्ञानम्। अतिदेशवाक्यार्थस्मरणं व्यापारः॥



उपामनं लक्षयति उपमितीति॥ बोधप्रकारः अनुमानलक्षणइव ग्राह्यः। उपमितिकरणत्वं उपमानस्य लक्षणम्। उपमितिकरणत्वञ्च उपमितित्वावच्छिन्नकार्यतानिरूपितकारणताश्रयत्वे सति उपमितिव्यापारजनकत्वम् उपमितित्वावच्छिन्ना या कार्यता अयं गवयपदवाच्यः (गवयो गवयपदवाच्यः) इत्याकारकगवयत्वावच्छिन्नविशेष्यकगवयपदवाच्यत्वप्राकरकोपमितौ विद्यामाना कार्यता

,

तन्निरूपिता या कारणता गोसदृशो गवयपदवाच्यः इत्याकारकगोसादृश्यावच्छिन्नविशेष्यकगवयपदवाच्यत्वप्रकारकज्ञानात्मकोपमाननिष्ठा कारणता

,

तदाश्रयत्वस्य गोसदृशो गवयपदवाच्यः इत्याकारकातिदेशवाक्यार्थविषयकस्मरणरूपव्यापारजनकत्वस्य च गोसदृशो गवयपदवाच्यः इत्याकारकातिदेशवाक्यार्थज्ञानरूपोमाने सत्वात् लक्षणसमन्वयः॥

 अयं (गवयो) गवयपदवाच्यः इति ज्ञानं उपमितिः। गोसदृशो गवयपदवाच्यः इति अतिदेशवाक्यर्थस्मरणं व्यापारः। गोसदृशो गवयपदवाच्यः इति अतिदेशवाक्यार्थज्ञानं उपमानं। अयं फलव्यापारकरणानामाकरः॥ व्यापारजनकत्वमात्रोक्तौ ईश्वरदृष्टादौ उपमित्यसाधारणकारणत्वमात्रोक्तौ अतिदेशवाक्यार्थस्मरणरूपव्यापारे च अतिव्याप्तिः अतः उभयोपादानम्। न च यत्र उपमानोत्पत्त्यनन्तरं प्रतिबन्धकवशात् उपमितिः न जाता तत्र उपमितिकारणत्वस्याभावात् अव्याप्तिरिति वाच्यम्

,

फलोपधायकत्वरूपकारणत्वस्य तत्राभावेऽपि प्रकृते निविष्ठस्यफलस्वरूपयोग्यतारूपस्य कारणत्वस्य तत्राप्यक्षतत्वात् (फलोपधायकत्वञ्च स्वजनकत्व स्वसामानाधिकरण्योभयसम्बन्धेन फलविशिष्ठत्वम् । फलस्वरूपयोग्यतारूपकारणत्वञ्च फलजनकतावच्छेदधर्मवत्वम्।)

 उपमिति लक्षयति संज्ञेति॥ संज्ञानाम पदं

,

संज्ञी अर्थः

,

तयोस्सम्बन्धः वाच्यवाचकभावरूपः

, (

वाच्यत्वरूपः) तद्विषयकं ज्ञानं उपमितिः। संज्ञासंज्ञिसम्बन्धस्य ज्ञानं संज्ञासंज्ञिसम्बन्धज्ञानं। षष्ट्याः विषयतानिरूपकत्वमर्थः। तथाच

,

पदपदार्थसम्बन्धविषयकत्वे सति ज्ञानत्वं उपमितिः लक्षणम्। गवयो गवयपदवाच्यः इत्युपमितौ पदपदार्थसम्बन्धरूपवाच्यत्वविषयकत्वस्यज्ञानत्वस्य च सत्वात् च समन्वयः। ज्ञानत्वमात्रोक्तावनुमित्यादौ पदपदार्थसम्बन्धविष्यकत्वमात्रोक्तौ अयं गवयपदवाच्यः इति संस्कारे च अतिव्याप्तिः अतो दलद्वयोपादानम् ॥

मूलम् - तथाहि

,

कश्चित् गवयपदार्थमजानन् कुतश्चिदारण्यकपुरुषात् गोसदृशो गवयः इति शृत्वा वनं गतो वाक्यर्थं स्मरन् गोसदृशपिण्डं पश्यति। तदनन्तरं अयं गवयपदवाच्यः इत्युपमितिरुत्पद्यते॥

 **उपमानपरिच्छेदः समाप्तः श्रीः श्रीः श्रीः**

 उपमितिसामग्रीं उपमितिस्वरूपञ्च दर्शयति कश्चिदित्यादिना॥ गोसदृशो गवयइति शृत्वेत्यनेनोपमानं प्रदर्शितम् । वाक्यार्थं स्मरन् इत्यनेन स्मृत्यात्मकव्यापारः प्रदर्शितः। तदनन्तरं अयंगवयपदवाच्या इत्यनेन उपमितिस्वरूपञ्च प्रदर्शितं भवति॥

श्रीमत् कुरुगंटुयपनामक श्रीरामशास्त्रिविरचिते तर्कस्ङ्ग्रहसर्वस्वे उपमानपरिच्छेदः समाप्तः श्रीः श्रीः श्रीः श्रीः श्रीः



तर्कसङ्रहसर्वस्वे शब्दपरिच्छेदः

मूलम् - आप्तवाक्यं शब्दः ॥



शब्दं लक्षयति आप्तवाक्यमिति॥ आप्तस्य वाक्यं आप्तवाक्यं

,

षष्‍ट्या उच्चरितत्वमर्थः तथाच

,

आप्तोच्चरितत्वे सति वाक्यत्वं शब्दप्रमाणलक्षणम्। गामानयेत्यादिप्रमाणवाक्येषु आप्तोच्चरितत्व वाक्यत्वयोः सत्वात् समन्यवः। वाक्यत्वमात्रोक्तौ अनाप्तोच्चरितवाक्येऽतिव्याप्तिः

,

आप्तोच्चरितत्वमात्रोक्तौ जबगडदशादावतिव्याप्तिः

,

अतोदलद्वयनिवेशः। न च आप्तत्वस्य यथार्थज्ञानजनकशब्दप्रयोगकर्तृत्वरूपत्वेऽपि प्रथमं महानसो वहिनमान् इति यथार्थज्ञानजनकशब्दप्रयोगकर्तोच्चरिते ह्रदो वह्निमान् इति वाक्येपि आप्तोच्चरितत्ववाक्यत्वयोः सत्वादतिव्यापितिरिति वाच्यम्

,

प्रकृतप्रयोगहेतुभूतयथार्थज्ञानजन्यवाक्यत्वस्य तदर्थत्वात्

,

ह्रदो वह्निमान् इति वाक्यं प्रति ह्रदो वह्निमान् इति अयथार्थज्ञानस्यैव कारणत्वेन यथार्थज्ञानजन्यवाक्यत्वस्य तत्राभावात् नातिव्याप्तिः। (अर्थं बुध्वा शब्दरचनेति

,

न्यायेन शब्दप्रयोगं प्रति तदर्थज्ञानस्य हेतुत्वेन गामानयेत्यादि प्रमाणवाक्येषु यथार्थज्ञानस्यैव कारणतया यथार्थज्ञानजन्यशब्दत्वस्य सत्वात् समन्वयः॥ अत्र लक्ष्यतावच्छेदकं प्रमाणशब्दत्वमेव नतु शब्दत्वमात्रम्। शब्दत्वमात्रस्य तत्त्वे अग्निना सिञ्चतीत्याद्यप्रमाणशब्देष्वपि तस्य सत्वात् अतिप्रसङ्गः॥ वस्तुतस्तु

,

शब्दज्ञानमेव शाब्दधीकरणमिति वक्तव्यम्

,

नतु शब्दः

,

शब्दस्यैव करणत्वे मौनिश्लोकदितः शाब्दबोधानुपपत्तिः

,

कन्ठताल्वाद्यभिघातसंयोगजन्यध्वनिविशेषरूपस्य शब्दस्य तदानीमभवात्। शब्दज्ञानस्य करणत्वे तु लिप्याद्यभिव्यङ्गयस्य पदज्ञानस्य मौनिश्लोकादितः शाब्दबोधदशायामपि सत्वात् नानुपपत्तिः ॥ शाब्दबोधकारणसामग्री तु मदीयपारिभाषिकपदर्थसङ्ग्रहे शाब्दबोधविचारे द्रष्टव्या॥ शाब्दबोधं प्रति वृत्तिज्ञानं कारणं वृत्तिश्च शक्तिः लक्षणाचेति द्विविधा। शक्तिः मूले निरूपयिष्यते। शक्यसम्बन्धो लक्षणा। सा च जहल्लक्षणाऽजहल्लक्षणाचेति द्विविधा। शक्यतावच्छेदकाप्रकारलक्ष्यतावच्छेदकप्रकारबोधप्रयोजिका लक्षणा जहल्लक्षणा

,

गङ्गायां घोषः इत्यत्र शक्यतावच्छेदकीभूतप्रवाहत्वाप्रकारकलक्ष्यतावच्छेदकीभूततीरत्वप्रकारबोधजनकत्वास्यात्र लक्षणायां सत्वात्समन्वयः (अत्रतीरे घोषइति बोधः) (शक्यार्थपरित्यागेसत्यन्यार्थग्रहणं जहल्लक्षणेतिभावः) लक्ष्यतावच्छेदकरूपेण लक्ष्यशक्योभयबोधप्रयोजिकालक्षणाऽजहल्लक्षणा। काकेभ्यो दधि रक्ष्यतामित्यत्र दध्युघातुकत्वेन रूपेण काककुक्कुटबिडालादिशक्यलक्ष्यबोधप्रयोजिकाऽजहल्लक्षणैव (अत्र इष्टसादनीभूतदध्युपघातुकापादानकदधिरक्षणानुकूलकृतिमानिति बोधः) (शक्यार्थापरित्यागेसत्यन्यार्थग्रहणमजहल्लक्षणेति भावः) लक्षणाज्ञानस्थलीयशाब्दबोधसामग्री पारिभाषिकपदार्थसङ्गाहे निरूपिता। एषां मते जहदजहल्लक्षणा नाङ्गीक्रियते। गौणी वृत्तिरपि लक्षणायामेवान्तर्भवति। एतत्प्रपञ्चो दीपिकाव्याख्यावसरे निरूपयिष्यते। व्यञ्जनावृत्तेः शक्त्यनुमानाभ्यां चारितार्थ्यमपि पारिभाषिकसङ्ग्रहे निरूपितम्। दीपिकायाञ्च निरूपयिष्यते

,

अतो नेह प्रपञ्च्यते॥



मूलम् - आप्तस्तु यथार्थवक्ता॥



आप्तं लक्षयति आप्त्स्तविति॥ यथार्थवक्तृत्वञ्च यथार्थज्ञानजनकशब्दप्रयोगकर्तुत्वम् पर्वतो वह्निमान् इति शब्दप्रयोक्तरि यथार्थज्ञानकशब्दप्रयोक्तृत्वस्य सत्वात् समन्वयः। न च पूर्वकालावच्छेदेन पर्वतो वह्निमान् इति शब्दप्रयोक्तरि इदानीं ह्रदो वह्निमान् इति शब्दप्रयोक्तर्यनाप्ते पूर्वकालावच्छिन्नशब्दप्रयोगमादाय यथार्थज्ञानजनकशब्दप्रयोक्तृत्वस्य सत्वात् ह्रदो वह्निमान् इति शब्दप्रयोगकर्तर्यपि आप्तत्वव्यवहारप्रसङ्ग इति वाच्यम्

,

तस्येष्टत्वात्। परन्तु अस्मिन् प्रयोगेऽयमाप्त इति व्यवहारस्तु नेष्ठः

,

तत्र एतत्प्रयोगानुकूलयथार्थज्ञानजनकशब्दप्रयोक्तृत्वस्यैव प्रत्ययानातच्

,

तस्य तदा तस्मिन्नसम्भवात्॥

मूलम् - वाक्यन्तु पदसमूहः॥



आप्तलक्षणघटकीभूतवाक्यं निर्वक्ति वाक्यमित ॥ (पदसमूहएव वाक्यमिति नैयायिकाः। (अत्र पदं शक्तं ग्राह्यम्) परस्परान्वयान्वयिभावापन्नकर्तृक्रियाकारकवाचकपदसमुदायो वाक्यमिति वैयाकरणाः। नैयायिकमते पदसमूहस्यैव वाक्यतया वाक्ये क्रियापदसमभिव्याहारावश्यम्भावाभावेन नीलोघटः इत्यादिक्रियाप्रयोगविरहस्थलेऽपि वाक्यत्वमभिमतम्। वैयाकरणमते तु क्रियां विना वाक्यपरिसमाप्तेरभावेन नीलोघटइत्यादिष्वध्याहारेणवाक्यत्वमभ्युपगम्यते॥



मूलम् - शक्तंपदम्

,

अस्मात्पदादयमर्थो बोद्धव्य इतीश्वरसङ्‌केतः शक्तिः ॥



पदं लक्षयति शक्तमिति॥ नैयायिकमते शक्तस्यैव पदत्वेन सुप्तिङन्ताना विभक्तीनां कृदादिप्रत्ययानाञ्च पदत्वमभिमतम्। वैयाकरणमते सुप्तिङ्न्तस्यैव पदत्वेन विभक्तीनां कृदादीनाञ्च तदन्तत्वाभावेन तेषां नैव पदत्वमभ्युपगम्यते। किन्तु सुप्तिङ्न्तानां रामः भवति इत्यादीनामेव पदत्वमङ्गीक्रियते॥ अस्मिन् मते पदं द्विविधम्

,

शक्तं लाक्षणकञ्चेति। शक्त्याऽर्थबोधकं शकतं

,

लक्षणयाऽर्थबोधकम् लाक्षणिकम्॥ एवमर्थो द्विविधः

,

शक्यो लक्ष्यञ्चेति। शक्त्या बोध्योऽर्थः शक्यः लक्षणयाबोध्योऽर्थो लक्ष्यः। वृत्तिरपि

द्विविधाः शक्तिः लक्षणाचेति शक्तिर्नाम अस्मात्पदादयमर्थो बोद्धव्य इतीश्वरसङ्‌केतः (ईश्वरेच्छा) अनेन च वाक्येन एतत्पदजन्यबोधविषयत्वप्रकारिकायाः एतदर्थविशेष्यकेच्छायाः आकारः प्रदर्शितः। तथाच

,

अर्थस्य एतादृशशक्तौ विशेष्यतया शक्तिनिरूपितमुख्यविशेष्यताश्रयत्वं शक्यत्वमिति फलितम्

,

पदस्य शक्तौ परम्परया प्रकारत्वेन शक्त्या परम्परयानिरूपितप्रकारत्वं शक्तत्वामिति फलितम्। शक्तया परम्परयानिरूपितप्रकारत्वं नाम

,

शक्तिनिरूपितमुख्यविशेष्यतानिरूपितप्रकारतानिरूपितप्रकारतानिरूपितप्रकारताश्रयत्वम्। एतत्पदजन्यबोधविषयोऽयमर्थ इतीश्वरेच्छायाः शक्तिनिरूपितया शक्तिनिरूपिता मुख्यविशेष्यता अर्थनिष्ठा विशेष्यता

,

तन्निरूपिता प्रकारता विषयत्वनिष्ठा प्रकारता

,

तन्निरूपिता प्रकारता बोधनिष्ठा प्रकारता

,

तन्निरूपिता प्रकारता जन्यत्वनिष्ठा प्रकारता तन्निरूपिता प्रकारता पदनिष्ठा प्रकारता

,

तदाश्रयत्वं पदे वर्तते इति। अत्र विशेष्यतायां मुख्यत्वानुपादाने बोधांशे विषयत्वस्यापि विशेष्यतया शक्तिनिरूपितविशेष्यतापदेन विषयत्वनिष्ठविशेष्यतायाः परिग्रहणे तन्निरूपितनिरुक्तप्रकारताश्रत्वस्य तत्तत्पदत्वरूपानुपूर्व्यां सत्वात् तत्राऽपि तदर्थशक्तताब्यवहारप्रसङ्गः

,

अतो मुख्यत्वनिवेशः। विषयत्वनिष्ठविशेष्यतायाः मुख्यत्वाभावात् नातिप्रसङ्गः॥

 शक्यसम्बन्धो लक्षणा

,

स च सम्बन्धः क्वचित् साक्षात्सम्बन्धः क्वचित् परम्परासम्बन्धश्च भवति। यथा गङ्गायां घोष इत्यत्र गङ्गापदशक्यप्रवाहस्य संयोगरूपसाक्षात्सम्बन्धस्य तीरेसत्वात् तत्र तीरबोधे साक्षात्सम्बन्धः प्रयोजकः। एवमेव मञ्चाः क्रोशन्ति यष्टीः प्रवेशय इत्यादौ स्वशक्यमञ्चयष्ट्यादिसंयोगरूपः साक्षात्सम्बन्धः पुरुषबोधोपयोगी। काकेभ्यो दधि रक्ष्यतां इत्यत्र काकपदशक्यकाकानां स्वनिष्ठदध्युपघातुकत्वाश्रयत्वरूपपरम्परासम्बन्धः दध्युपघातुकत्वावच्छिन्नबोधोपयोगी। एवं द्विरेफमानयेत्यत्र द्विरेफपदशक्यरेफद्वयस्य स्वघटितपदवाच्यत्वरूपपरम्परासम्बन्धः तत्र मधुकरबोधे समुपयुज्यते एवं रीत्या स्थलभेदेन साक्षात्परम्परासम्बन्धानां लक्षणारूपत्वं ज्ञेयम्॥ (सा च लक्षणा पुनः द्विविधा

,

निरूढलक्षणा स्वारसिकलक्षणाचेति। अनादितात्पर्यविषयीभूता लक्षणा निरूढलक्षणा। यत्पदश्रवणानन्तरमचिरेणैव यया लक्षणया यत्पदार्थोपस्थितिः भवति तत्पदार्थोपस्थापिका सा निरूढलक्षणेति फलितम्। शक्तिवत् अविलम्बितलक्ष्यप्रतीतिप्रयोजिका लक्षणा निरूढलक्षणेति परमार्थः। यथा

,

गङ्गायां घोषः

,

म़ञ्चाः क्रोशन्ति

,

काकेभ्यो दधि रक्ष्यतां इत्यादिषु निरूढलक्षणा॥ कथञ्चित् प्रकरणादिना लक्ष्योपस्थापिका स्वारसिकलक्षणा। विलम्बितप्रतीतिप्रयोजकेति पर्यवस्यति। यथा

,

सप्त पदार्थाः

,

नव द्रव्याणि

,

इत्यादिषु विभाजकधर्मसप्तकान्यतमवदादिबोधिका स्वारसिका भवति। एतल्लक्षणद्वयविषये बहूनां बहुविधाऽभिप्रायास्सन्ति

,

विषयान्तरत्वेन नेह तत् प्रपञ्च्यते॥

मूलम् - आकांक्षा योग्यता सन्निधिश्च वाक्यार्थज्ञानहेतुः। पदस्य पदान्तरव्यतिरेकप्रयुक्तान्वयाननुभावकत्वं आकांक्षा।



शाब्दबोधसामग्रीं दर्शयति आकांक्षक्षक्षेति॥ अनुक्तानां पदज्ञानपदार्थोपस्थिति तात्पर्यज्ञानादीनां समुच्चयार्थः चाकारः॥

 (

ननु आकांक्षा नाम इच्छा

,

योग्यता च उत्कृष्ठतासंपादकसद्‌गुणवत्वम्

,

सन्निधिश्च द्वयोरेकत्र समावेशः

,

तथाच एतोषां शाब्दबोधकारणत्वे वक्तव्ये श्रोतृनिष्ठनां तेषां कारणत्वं वक्तव्यम्

,

श्रोतुरेव बोधोदयात्

,

तथाच शाब्दबोधेच्छारहितस्य अयोग्यस्य वक्तृसमावेशरहितस्यापि शाब्दबोधोत्पत्त्या नैतेषां कारणत्वकथनमुचितमिति शङ्‌कानिरासाय आकांक्षादीन् निर्वक्ति पदस्येति)



पदस्येति॥ पदस्येत्यत्र पदान्तरेत्यत्रापि पदपदं यत्पदपरम् षष्ट्याः आधेयत्वमर्थः

,

व्यतिरेकः अभावः अन्वयाऽननुभावकत्वं शाब्दबोधजनकत्वाभावः

,

षष्ट्यर्थस्य अन्वयाऽननुभावकत्वेऽन्वयः

,

तत्पदे तत्पदवत्वमित्यध्याहार्यम्। तथाच

,

यत्पदनिष्ठशाब्दबोधजनकत्वाभावः यत्पदान्तरभावप्रयुक्तः तत्पदे तत्पदवत्वं आकांक्षेति योजना । (तत्पदे तत्पदवत्वञ्च स्वाव्यवहितोत्तरत्व स्वाव्यवहितपूर्वत्वान्यतरसम्बन्धेन तत्पदविशिष्‍टत्वम्) घटमानयेत्यत्र

,

घटपदनिष्ठः घटीयं कर्मत्वमिति शाब्दबोधजनकत्वाभावः अम्पदाभावप्रयुक्तः अम्पदाभावे घटपदमत्रसत्वेऽपि घटनिष्ठं कर्मत्वमिति बोधानुदयात् अतः घटपदे अम्पदवत्वं अम्पदे

घटपदवत्वं वा वर्तत इति तस्मिन् वाक्ये नाऽकांक्षायाः क्षतिः॥



मूलम् - अर्थाबाधो योग्यता॥

 योग्यतां लक्षयति अर्थाबाधेति॥ अर्थस्याबाधोऽर्थाबाधः

,

अबाधः बाधनिश्चयाभावः (बाधनिश्चयः तदभावप्रकारकनिश्चयः) एकपदार्थे इत्यध्याहार्यम्

,

अर्थस्येत्यत्रार्थपदं अपरपदार्थपरम् तथा च एकपदार्थे अपरपदार्थबाधानिश्चयाभावः योग्यतेत्यर्थः पर्यवसितः। तथाच एकपदार्थ इत्यत्र सप्तम्माः विशेष्यतानिरूपकत्वार्थकतया अर्थस्येत्यत्र षष्ट्याः प्रतियोगितानिरूपकत्वार्थकतया तादृशविशेष्यकत्वस्य निश्चये प्रतियोगितानिरूपकत्वस्य बाधशब्दार्थीभूताऽभावे च अन्वये एकपदार्थविशेष्यकः अपरपदार्थप्रतियोगिकाभावप्रकारश्च यो निश्चयः तदभावः योग्यतेति फलितम्। अग्निना सिञ्चतीत्यत्र अग्निकरणकत्वाभाववत् सेचनं इति सेचनविशेष्यकाग्निकरणकत्वाभावप्रकारकबाधनिश्चयसद्भावेन तन्निश्चयाभावरूपयोग्यताया अभावेन अग्निकरणकं सेचनं इति प्रमात्मकबोधो न जायते। जलेन सिञ्चतीतित्यत्र जलकरणत्वाभाववत्सेचनमिति बाधनिश्चयाभावेन जलकरणकं सेचनमितिप्रमात्मक बोधो जायते। अेतो योग्यताऽपि शाब्दबोधे कारणमिति सिद्धम्॥



मूलम् - पदानामविलम्बेनोच्चारणं सन्निधिः॥

 सन्निधिं निरूपयति पदानामिति॥ अविलम्बितप्रवृत्तिकं पदोच्चारणं सन्निधिः। प्रहरे प्रहरेऽसहोञ्चरितानां गामानयेत्यादिपदानां
निरूक्तसान्निध्याभावेन न तादृशवाक्याच्छाब्दबोधः॥ वस्ततस्तु

,

अविलम्बेन पदार्थोपस्थितिरेव सन्निधिः

,

उच्चारणन्तु तदुपयोगितयोक्तं

,

अन्यथा मौनिश्‌लोकादिस्थले कन्ठताल्वाद्यभिघातसंयोगजन्यध्वनिरूपस्य उच्चारणास्य असम्भवेन शाब्दबोधानुपपत्तिः॥



मूलम् - आकांक्षादिरहितं वाक्यं न प्रमाणम् यथा

,

गौरश्वः पुरुषो हस्तीति वाक्यं न प्रमाणम् आकांक्षाविरहात्। अग्निना सिञ्चतीति वाक्यं न प्रमाणम्

,

योगयताविरहात्। प्रहरे प्रहरेऽसहोच्चारितानि गामानयेत्यादिपदानि न प्रमाणम् सान्निध्याभावात्। वाक्यं द्विविधम् वैदिकं लौकिकञ्चेति। वैदिकमीश्वरोक्तत्वात्सर्वमपि प्रमाणम्। लौकिकन्तु आप्तवाक्यं प्रमामणम्। अन्यदप्रमाणम्। वाक्यार्थज्ञानं शाब्दज्ञानं। तत्करणं शब्दः। एवं यथार्थानुभवो निरूपितः॥

इति शब्दपरिच्छेदः समाप्तः

श्रीः श्रीः श्रीः



 आकांक्षाद्यभावे शाब्दबोधाभावं क्रमेण स्थलभेदेन निर्दिशति यथागौरश्वइत्यादिना। ईश्वरोक्तत्वात्सर्वमपि प्रमाणामिति वाक्यं मनुप्रभृतिभिः मुनिभिरूक्तानां स्मृतिपुराणेतिहासादीनामुपलक्षणम्॥



श्रीमत् कुरुगुंट्युपनामक श्रीरामशास्त्रिविरचिते तर्कसङ्ग्रहसर्वस्वे शब्दपरिच्छेदः समाप्तः श्रीः श्रीः श्रीः श्रीः श्रीः



  तर्कसङ्गर्हसर्वस्वे

  अयथार्थानुभवादिनिरूपणम्

मूलम् - अयथार्थानुभवः त्रिविधः संशयविपर्ययतर्कभेदात्। एकस्मिन् धर्मिणि विरूद्धनानाधर्मप्रकारकज्ञानं संशयः। यथा

,

स्थाणुर्वा पुरूषोवेति॥

 एवं यथार्थानुभवे प्रसक्तानुप्रसक्तां तत्सामग्रीञ्च निरूप्य अयथार्थानुभवं निरूपयति आयथार्थानुभव इति॥ संशयं लक्षयति एकस्मिन्निति॥ धर्मिणीत्यत्र सप्तम्याः विशेष्यतानिरूपकत्वार्थकत्वेन एकधर्मिविशेष्यकत्वे सति विरूद्धनानाधर्मप्रकारत्वे सति ज्ञानत्वं संशयस्य लक्षणम् फलितम्। स्थाणुर्वा पुरुषोवेत्यत्र संशये पुरोवर्तिवस्तुरूपैकधर्मिविशेष्यकत्वे सति स्थाणुत्व स्थाणुत्वाभावरूपविरूद्धनानाधर्मप्रकारकत्वे सति ज्ञानत्वस्य विद्यमानत्वात् लक्षणसमन्वयः॥



केचन स्थणुर्वा पुरुषोवेति वाक्येन संशयाभिलापस्थले स्थाणुपुरुषपदयोः स्थाणुत्वपुरुषत्वार्थकत्वम्

,

उभयत्र वा शब्दयोः (वाकारयोः) स्थाणुत्वाभाव पुरुषत्वाभावार्थकत्वञ्च अङ्गीकृत्य स्थाणुत्व स्थणुत्वाभाव पुरुषत्व पुरुषत्वाभाव कोटिकंसंशयमङ्गीकुर्वन्ति। एतन्मते च भावद्वयकोटिकसंशयोनाभ्युपगम्यते॥

 अन्येतु

,

भावद्वयकोटिकसंशयमङ्गीकुर्वन्तः स्थाणु पुरुषपदयोः स्थाणुत्व पुरुषत्वार्थकत्वम्

,

वाकारद्वयस्य अयं स्थाणुः पुरुषश्चेति समुच्चयव्यावृत्तप्रकारताद्वयनिरूपितैकविशेष्यताकत्वसूचकत्वञ्च अङ्गीकृत्य स्थाणुत्व पुरुषत्व कोटिकं संशयमङ्गीकुर्वन्ति॥



अपरे

,

भावद्वयकोटिसंशयमनङ्गीकुर्वन्तः स्थाणुपदस्य स्थाणुत्वार्थकत्वम्

,

पुरुषपदस्य स्थाणुत्वाभावार्थकत्वञ्च अङ्गीकृत्य स्थाणुत्व स्थाणुत्वाभावकोटिकं पुरुषत्व पुरुषत्वाभावकोटिकं वा संशयमङ्गीकुर्वन्ति। अत्रापि वाकारद्वयं निरुक्तविशेष्यतासूचकमेव॥

 भावद्वयकोटिकसंशयाङ्गीकर्तुमते विरूद्धनानाधर्मपदेन स्थाणुत्व पुरुषत्वरूपधर्मौ भावद्वयकोटिकसंशयानङ्गीकारे स्थाणुत्व स्थाणुत्वाभावरूपभावाभावौ चादाय लक्षणसमन्वयः कर्तव्यः।



ज्ञानत्वमात्रोक्तौ विपर्ययादिष्वतिव्याप्तिः। ज्ञानत्वानुपादाने स्थाणुर्वा पुरुषोवेति संशयात् जायमाने संस्कारे (स्थाणुर्वा पुरुषोवेति संशयो भूयात् इतीच्छायां) अतिव्याप्तिः

,

अतो ज्ञानत्वनिवेशः कार्यः। एकधर्मिविशेष्यकत्वे सति ज्ञानत्वमात्रोक्तौ पर्वतो वह्निमानित्यनुमितावतिव्याप्तिः

,

विरूद्धनानाधर्मप्रकारकत्वनिवेशे तु वह्नेरेकस्यैव तत्र प्रकारतया विरूद्धनानाधर्मप्रकारकत्वाभावात् नातिव्याप्तिः। विरूद्धनानाधर्मप्रकारत्वे सति ज्ञानत्वमात्रोक्तौ पर्वतो वह्निमान् ह्रदो वह्न्यभाववान् इत्याकारकसमूहालम्बनज्ञाने वह्निवह्न्यभावरूपनानाधर्मयोः पर्वतह्रदरूपधर्मिभेदेन प्रकारत्वादतिव्याप्तिः। एकधर्मिविशेष्यकत्वोपादाने तु निरूक्तज्ञानस्य धर्मिद्वयमुख्यविशेष्यकत्वेन एकधर्मिविशेष्यकत्वाभावात् नातिव्याप्तिः। नानापदानुपादाने घटत्वविरूद्धपटत्ववान् पटः इति यथार्थज्ञाने पटरूपैकधर्मिविशेष्यकत्व घटत्वविरूद्धपटत्वरूपविरूद्धधर्मप्रकारकत्व ज्ञानत्वानां सत्वात् तत्रातिव्याप्तिः

,

अतो नानापदम्

,

तन्निवेशे तत्रपटत्वरूपैकधर्मस्यैव प्रकारत्वेन नानाधर्मप्रकारकत्वाभावत् नातिव्याप्तिः। विरूद्धपदानुपादाने घटपटवत् भूतलं इिति एकत्र द्वयमिति रीत्याऽवगाहिज्ञाने एकधर्मिविशेष्यकत्वघटपटरूपनानाधर्मप्रकारकत्व ज्ञानत्वानां सत्वात् तत्राऽतिव्याप्तिः विरूद्धपदनिवेशे तु घटपटयोर्विरूद्धत्वाभावेन विरूद्धनानाधर्मप्रकारकत्वाभावत् नातिव्याप्तिः॥

 न च पर्वतो वह्निमान् ह्रदो वह्न्याभाववान् इति ज्ञाने धर्मिद्वयविशेष्यकत्वस्य सत्वेन (शते पञ्चाशत् इति न्यायेन) एकधर्मिविशेष्यकत्वस्यापि सत्वादतिव्याप्तिरिति वाच्यम्

,

एकधर्मि विशेष्यकत्वस्यापि सत्वातिव्याप्तिरिति वाच्यम्

,

एकधर्मिनिष्ठविशेष्यतानिरूपिता या विरूद्धनानाधर्मनिष्ठा प्रकारता तन्निरूकत्वस्य लक्षणघटत्वात् तथाच अत्र ज्ञाने एकस्मिन् धर्मिणि नानाधर्मयोरप्रकारत्वात् नातिव्याप्तिः। न च द्रव्यं वह्निमान् ह्रदो वह्न्यभाववान् इति समूहालम्बनज्ञाने द्रव्यत्वेनरूपेण ह्रदस्यापि विशेष्यतया एकस्मिन् ह्रदरूपे धर्मिणि वह्नितदभावयोः प्रकारत्वे नातिव्याप्तितादवस्थ्यमिति वाच्यम्। एकधर्मावच्छिन्नविशेष्यतानिरूपितत्वस्य विरूद्धनानाधर्मनिष्ठप्रकारतायां विशेषणीयत्वत्

,

तथाच द्रव्यत्व ह्रदत्वाभ्यां भासमाने ह्रदरूपकधर्मिणि नानाधर्मयोः प्रकारत्वेऽपि एकधर्मावच्छिन्ने द्रव्यत्वाव

च्छिन्ने ह्रदत्वावच्छिन्ने वा विरूद्धनानाधर्मयोः अप्रकारत्वेन एकधर्मावच्छिन्नविशेष्यतानिरूपितविरूद्धनानाधर्मनिष्ठप्रकारताकत्वाभावात् नातिव्याप्तिः॥

 न च ह्रदो वह्निमान् वह्न्यभाववांश्चेति समुच्चयज्ञाने ह्रदत्वरूपैकधर्मावच्छिन्नविशेष्यतानिरूपितविरूद्धनानानिष्ठप्रकारतानिरूपकत्वस्य सत्वादतिव्याप्तिरिति वाच्यम्

,

प्रकारताविशिष्ठविशेष्यतानिरूपकत्वस्य तदर्थत्वात्

,

विशेष्यतायां प्रकारतावैशिष्ट्यञ्च स्वनिरूपितत्व स्वावच्छेदकधर्मावच्छिन्नप्रतियोगिताकाभावत्वावच्छिन्नप्रकारतानिरूपितत्वोभयसम्भन्धेन

,

तथाच एतस्मिन् समुच्चयज्ञाने प्रकारताद्वयनिरूपितविशेष्यताद्वयस्याङ्गीकृतत्वेन वह्नित्वावच्छिन्नप्रकारतानिरूपितविशेष्यतायाः वह्न्याभावत्वावच्छिन्नप्रकारतानिरूपितविशेष्यतायाश्च परस्परं भिन्नतया निरूक्तसम्बन्धद्वयेन प्रकारताविशिष्टा विशेष्यता न काप्यत्र विशेष्यता भवितुमर्हति कुतः

,

स्वपदेन वह्नित्वावच्छिन्नप्रकारतायाः परिग्रहणे स्वनिरूपितविशेष्यतायां स्वाभावनिष्ठप्रकारतानिरूपितत्वं न सम्भवति

,

अतः निरुक्तसम्बन्धद्वयेन प्रकारता विशिष्ठविशेष्यता न कापि एतत्ज्ञानीया प्रसिद्धा भवति

,

अतो नातिव्याप्तिः। संशये च प्रकारताद्वयनिरूपितैकविशेष्यताया अङ्गीकृतत्वेन तादृशप्रकारताविशिष्ठविशेष्यतानिरूपकत्वस्य सत्वात् समन्वयः सम्भवतीति न काप्यनुपपत्तिः। भावद्वयकोटिकसंशयाङ्गीकर्तुमते स्वनिरूपितत्व स्वाश्रयविरूद्धधर्मनिष्ठप्रकारतानिरूपितत्वोभयसम्बन्धेन प्रकारतावैशिष्‍ट्यं ग्राह्यम्

,

अन्यथा

,

घटत्ववान् पटत्ववांश्च पटः इति समुच्चयेऽतिव्याप्तिः॥

 (

वह्न्याभाववद्ह्रदो वह्निमान् इति नियताहार्यनिश्चयं विरूद्धयोः वह्नि तदभावयोः विषयत्वेऽपि वह्न्यभावनिष्ठविषयताया अत्र विशेष्यतावच्छेदकतारूपत्वेन अवच्छेदकत्वानात्मकप्रकारताविशिष्ठविशेष्यताकत्वस्य लक्षणत्वेन विवक्षिततया तत्र एतादृशलक्षणाभावेन अतिव्याप्त्याभावात् संशयमभिनीयदर्शयति स्थाणुर्वेति॥



मूलम् - मिथ्याज्ञानं विपर्ययः । यथा

,

शुक्तौ इदं रजतं। इति ॥



विपर्ययं लक्षयति मिथ्येति। मिथ्या च तत् ज्ञानञ्चेति कर्मधारयः। तत्र ज्ञाने मिथ्यात्वञ्च तदभाववद्विशेष्यकत्वविशिष्ठतत्प्रकारकत्वरूपम्। तथाच

,

तदभाववद्विशेष्यकत्वे सति तत्प्रकारकत्वे सति ज्ञानत्वं विपर्ययक्षणामिति
फलितम् तथाच शुक्तौ इदंरजतं इिति ज्ञाने तत्पदग्राह्यरजतत्वाभाववद्विशेषकत्व रजतत्वप्रकारकत्व ज्ञानत्वानां सत्वात् समन्वयः। नचैवं सति स्थाणुर्वा पुरुषोवेति संशये यदि वह्निः नस्यात् तर्हि धूमेऽपि न स्यात् इति तर्के च तदभाववद्विशेष्यत्वघटितलक्षणसत्वात् अतिव्याप्तिरिति वाच्यम्

,

तर्कभिन्नत्वनिश्चयत्वयोः निवेशनीयत्वात् संशये निश्चयित्वा (संशयान्यत्वा) भावेन तर्के तर्के भिन्नत्वाभावेन च नातिव्याप्तिः॥



मूलम् - व्याप्यारोपेण व्यापकारोपः तर्कः। यथा यदि वह्निः नस्याद् तर्हि धूमोपि नस्यादिति॥



तर्कं लक्षयति व्याप्यारोपेणेति। व्याप्यस्यारोपः व्यापकस्यारोपः इत्यत्र उभयत्रापि षष्ट्याः विषयतानिरूपकत्वमर्थः। उभयत्रापि आरोपो भ्रमः। व्याप्यारोपेणेत्यत्र तृतीयायाः जन्यत्वमर्थः

,

तथाच व्याप्यविषयकभ्रमजन्यव्यापकविषयभ्रमत्वम् तर्कस्यलक्षणम्। व्याप्यविषयको यो भ्रमः यदि वह्न्यभाववान् स्यादिति भ्रमः

,

तादृशभ्रमत्वस्य यदि वह्न्यभाववान्‌ स्यादिति भ्रमजन्ये धूमभाववान् स्यादितिभ्रमे (तर्करूपे) विद्यमानत्वात् लक्षणसमन्वयः॥ 



पर्वतो वह्निमान् धूमात् इति केनचित् पुंसा धूमरूपहेतुना वह्नौ साधनीये सति पर्वते धूमोऽस्तु वह्निः मास्त्वित्यप्रयोजकशङ्‌कायां प्रसक्तायां सत्यां तच्छङ्‌कानिवृत्यर्थं अनुमानकर्त्रा धूमं प्रति वह्नेः कारणत्वेन (कारणाभावात् कार्याभाव इति नियमेन) यदि वह्निः न स्यात् तर्हि धूमोऽपि न स्यादिति कार्यकारणभावङ्गानुकूलः तर्कः सम्पाद्यः॥ तर्कं प्रति व्याप्यव्यापकयोः बाधनिश्चयः कारणं भवतीति वक्तव्यम्। अन्यथा

,

पर्वते धूमोऽस्तुवह्निः

मास्तुइत्यत्राप्रयोजकशङ्‌कावतरणे इष्टापत्तिरेवाभ्युपगम्येता ततश्च तर्कानुत्पत्तिः प्रसज्येतेति तस्य कारणत्वमावश्यकम्॥



मूलम् - स्मृतिरपि द्विविधा

,

यथार्थाऽयथार्थचेति। प्रमाजन्या यथार्था। अप्रमाजन्याऽयथार्था॥



एवमनुभवं निरूप्य स्मृतिं निरूपयति स्मृतिरित्यादिना॥ यथार्थस्मृतिं लक्षयति प्रमेति॥ प्रमाजन्यत्वे सति स्मृतित्वं यथार्थस्मृतेः लक्षणम्। स्मृतित्वमात्रोक्तौ अयथार्थस्मृतौ प्रमाजन्यत्वमात्रोक्तौ प्रमाध्वंसे च अतिव्याप्तिः

,

अतः दलद्वयोपदानाम्। नच गुणत्वदलेनैव प्रमाध्वंसेऽतिव्याप्तिवारणसम्भवे स्मृतित्वपर्यन्तानुसरणं व्यर्थमिति वाच्यम्

,

प्रमाजन्यसंस्कारेऽतिव्याप्तिवारणाय तत्सार्थक्यात्। न च ज्ञानत्वदलेनैव संस्कारेऽतिप्रसङ्गवारणसम्भवेन स्मृतित्वस्यवैयर्थ्यमेवेति वाच्यम्

,

दण्डरूपविशेषणप्रमाजन्यत्वज्ञानत्वयोः दण्डी पुरुष इति अनुभवरूपविशिष्टबुद्धौ सत्वात् तत्रातिव्याप्तिवारणाय स्मृतित्वस्य सार्थक्यात् न च विशिष्ठबुद्धिं प्रति विशेषणज्ञानमेव कारणं नतु विशेषणप्रमा अतः तत्कारणतावच्छेदकं बुद्धित्वमेव

,

नतु प्रमात्वम्

,

अतः प्रमात्वावच्छिन्नजनकतानिरूपितजन्यत्वदलेनैव ध्वंसे विशिष्टबद्धौ च अतिव्याप्तिवारणेन स्मृतित्वस्य वैयर्थ्यमेव (ध्वंसं प्रति प्रतियोगिनः प्रतियोगित्वेन तत्तद्व्यक्तित्वेन वा कारणत्वात्) इति वाच्यम्

,

इष्टापत्तेः। अतएव ग्रन्थकृता स्मृतित्वं विहाय प्रमाजन्या यथार्थेत्येतावदेव मूलेऽभिहितम्।

 अयथार्थस्मृतिं लक्षयति अप्रमेति॥ भ्रमजन्यत्वे सति स्मृतित्वम् अयथार्थस्मृतेः लक्षणम्। दलसार्थक्यं विचारश्च पूर्ववत् द्रष्‍टव्यः॥

मूलम् - सर्वेषामनुकूलतया वेदनीयं सुखम्।



सुखं लक्षयति सर्वेषामिति॥ अत्र षष्ट्याः समवेतत्वं तृतीयायाः प्रकारतानिरूपकत्वं विद् धातोः ज्ञानं तदुत्तरवर्तिप्रत्ययस्यविषयत्वञ्चार्थः। तथा च सर्वसमवेतानुकूलत्वप्रकारकज्ञानविषयत्वं सुखस्य लक्षणम् इति फलितम्। सर्वसमवेतं अनुकूलत्वप्रकारकं यत् ज्ञानं सुखं मदनुकूलं इति ज्ञानं

,

तद्विषयत्वस्य सुखे सत्वात् समन्वयः। अत्र विषयत्वं विशेष्यतारूपं ग्राह्यम्

,

अन्यथा निरुक्तज्ञानीयप्रकारतामादायानुकूलत्वादावतिव्याप्तिः। सर्वपदाभावे घटादावपि तादृशविषयत्वस्य सत्वादतिव्याप्तिः

,

सर्वपदनिवेशे तु सर्वेषां घटो मदनुकूलः इति ज्ञानाभावेन नातिव्याप्तिः। नचैवमपि शत्रुसुखस्य तत्प्रतिपक्षिणां प्रतिकूलतया तत्र सर्वसमवेतानुकूलत्वप्रकारकज्ञानविषयत्वस्याभावेनातिव्याप्तिः

,

वैषयिके सुखे साधूनां द्वेषदर्शनेन तत्र सर्वसमवेतानुकूलत्वप्रकारज्ञानविशयत्वसय्भावादव्याप्तिश्चेति वाच्यम्। इतरेच्छानधीनेच्छाविषयत्वस्य तल्लक्षणत्वात्

,

प्रथमं सुखेच्छायामुत्पन्नायां सुखसाधनेच्छा समुदेति सुखेच्छां प्रत्यन्येच्छाः न कारणीभवितुमर्हन्ति

,

तथाच सर्वासाञ्च भोजनादीच्छानां सुखेच्छानन्तरमत्पद्यमानत्वेन सुखेच्छाधीनतया सुखेच्छायास्तु स्वेतरेच्छानधीनतया इतरेच्छानधीना यया इच्छेत्युक्तौ सुखेच्छा भवति तद्विषयत्वं सुखे वर्तत इति लक्षणसमन्वयः । सुखातिरिक्तविषये सुखेच्छारूपेतरेच्छाधीनेच्छाविषयत्वस्यैव सत्वात् विषयेषु नातिव्याप्तिः । इच्छाविषयत्वमात्रोक्तौ भोजनादावतिव्याप्तिः इतरेच्छानधीनत्वस्येच्छायां निवेशे तु भोजनादीच्छायाः सुखेच्छारूपेतरेच्छाधीनत्या नातिव्याप्तिः ॥



मूलम् - सर्वेषां प्रतिकूलतया वेदनीयं दुःखम्।



दुःखं लक्षयति सर्वेषामिति॥ अर्थक्रमः पूर्ववत्॥ सर्वसमवेतप्रतिकूलत्वप्रकारकज्ञानविषयत्वं दुःखस्य लक्षणमिति फलितम्। सर्वसमवेतं प्रतिकूलत्वप्रकारकं यत् ज्ञानं दुःखं मत्प्रतिकूलं इति ज्ञानं

,

तद्विषयत्वं दुःखे वर्तत इति समन्वयः। अत्रापि विषयत्वं विशेष्यतारूपं ग्राह्यम्

,

अन्यथा पूर्ववत् प्रतिकूलत्वादावतिव्याप्तिः। सर्वपदाभावे साधुसमवेतप्रतिकूलत्वप्रकारकज्ञानविषयत्वस्य वैषयिकसुखादौ सत्वादतिव्याप्तिः। अतः सर्वपदोपदानम। नचैवमपि सर्पादेः शत्रुसुखादेश्च सर्वसमवेतप्रतिकूलत्वप्रकारज्ञानविषयत्वादतिव्याप्तिरिति वाच्यम्

,

इतरद्वेषानधीनद्वेषविषयत्वस्य तल्लक्षणत्वात् प्रथमं दुःखे द्वेषात् दुःखसाधनेषु सर्पादौ द्वेषः

,

अतो विषयेषु द्वेषः दुःखद्वेषाधीनः

,

दुःखद्वेषस्तु इदं दुःखं इति ज्ञानात् जायते

,

अतः इतरद्वेषानधीनो यो द्वेषः दुःखद्वेषः

,

तद्विषयत्वस्य दुःखे सत्वात् नातिव्याप्तिः। द्वेषविषयत्वमात्रोक्तौ सर्पादावतिव्याप्तिः

,

द्वेषे इतरद्वेषानधीनत्वनिवेशे तु सर्पादिपुद्वेषस्यापि दुःखद्वेषाधीनतया नातिव्याप्तिः। (फलेच्छा उपायेच्छाकारणम्

,

फलद्वेषः उपायद्वेषकारणम्

,

फलेच्छाफलद्वेषौ तु फलज्ञानजन्यौ इति विवेकः॥

मूलम् - इच्छा कामः

,

क्रोधो द्वोषः

,

कृतिः प्रयत्नः॥



अहमिच्छामि

,

अयं कृद्धः

,

अहं करोमि इत्यादिप्रतीतिविषयतावच्छेदकमिच्छात्वादिकमिच्छादीनां लक्षणमिति बुबोधयिषुरन्नम्भट्टः इच्छा कामः क्रोधो द्वेषः

,

कृतिः प्रयत्नः

,

इत्यादिना इच्छाद्वेषप्रयत्नानां पर्यायपदान्येवं प्रादर्शयत्॥ अथवा

,

इच्छाप्रयत्नयोः पृथक् लक्षणे अपि सम्भवतः तथाहि ज्ञानजन्यत्वे सति कृतिजनक्तवं इच्छायाः लक्षणम् जानाति इच्छति

,

यतते

,

इति क्रममनुसृत्य ज्ञानजन्यत्वकृतिजनकत्वयोरिच्छायां सत्वात् समन्वयो बोध्यः॥ (इच्छाजन्यत्वे सति गुणत्वम्) कार्यमात्रकारणतावच्छेदकत्वं कृतिलक्षणं बोध्यम् (पूर्वक्रममनुसृत्येच्छाजन्यत्वं) कार्यमात्रं प्रति कर्तुः कारणत्वेन कार्यमात्रकारणतावच्छेदकत्वञ्चास्तीति समन्वयो ग्राह्यः॥ यद्वा॥ आख्यातशक्यतावच्छेदकधर्मवत्वम् कृतिलक्षणम् बोध्यम्। आख्यतमात्रस्य लाघवेन कृतित्वावच्छिन्ने शक्त्यङ्गीकरणेन आख्यातशक्यतावच्छेदककृतित्वमादाय समन्वयो बोध्यः॥

मूलम् - विहितकर्मजन्यो धर्मः ॥

 धर्मं लक्षयति विहितेति॥ विहितकर्मजन्यत्वं धर्मस्य लक्षणम्। यागादिविहितकर्मजन्यत्वस्य धर्मे सत्वात् समन्वयः। नचैवं विहितकर्मजन्यत्वस्य विहितकर्मध्वंसे सत्वादतिव्याप्तिरिति वाच्यम्

,

गुणत्वस्यापि निवेशनीयत्वात् नचैवमपि प्रत्यक्षे विषयस्य कारणतया देवतावन्दनादिरूपविहितकर्मविषयकप्रत्यक्षे विहितकर्मजन्यत्वगुणत्वयोस्सत्वात् अतिव्याप्तिरिति वाच्यम्

,

गुणपदस्यतीन्द्रियगुणपरत्वात्

,

तादृशप्रत्यक्षस्य मनइिन्द्रियग्राह्यतयाऽतीन्द्रियत्वाभावात् नातिव्याप्तिः॥

मूलम् - बुद्ध्यादयोऽष्टावात्ममात्रवृत्तिगुणाः। बुद्धीच्छाप्रयत्ना नित्या अनित्याश्च। नित्या ईश्वरस्य

,

अनित्य जीवस्य॥ संस्कारस्त्रिविधः

,

वेगो भावना स्थितस्थापकश्चेति। वेगः पृथिव्यादिचतुष्टयमनोवृत्तिः॥

 प्रकृते आत्मेतरावृत्तित्वमेव आत्ममात्रवृत्तित्वम्

,

आत्मवृत्तित्वस्याऽपि प्रवेशे प्रयोजनाभावत् (नेदंलक्षणम्) बुद्धीच्छाप्रयत्नानां आश्रयभेदेन द्वैविध्यमाह बुद्धीच्छेति॥ ईश्वराश्रितानां बुद्धीच्छाप्रयत्नानां ईश्वरस्य सर्वप्रपञ्चकर्तुत्वानुरोधेन विनिगमनाविरहेण यस्सर्वज्ञस्सर्वविदिति शृत्यनुरोधेन च सर्वप्रपञ्चविषयकत्वमङ्गीकर्तव्यम्। ईश्वराश्रितानां तेषां अनित्यत्वसाधने विनिगमकाभावेन नित्यत्वमप्यङ्गीकार्यम्। ईश्वराश्रितबुद्धिश्च प्रत्यक्षरूपैव नत्वनुमित्यादिरूपा॥ ईश्वरस्य नित्यसुखमप्यङ्गीकुर्वन्ति केचन॥ विभुविशेष (ईश्वरभिन्नविभुविशेष) गुणानां स्वोत्तरोत्पन्नविशेषगुण (विभुविशेषगुण) नाश्यत्वनियमेन नाशप्रतीत्यनुरोधेन च जीवाश्रितस्य तत्त्रयस्य अनित्यत्वमेवाङ्गीकारयम् (शब्दबुद्धेः द्विक्षणावस्थायित्वमेवाङ्गीक्रियते) संस्कारं विभजते संस्कारः इति। वेगं लक्षयति पृथिव्यादिति॥ एतद्वाक्यं स्वरूपकीर्तनपरम्। लक्षणन्तु मनोवृत्तित्वमेव पृथिव्यादिप्रवेशे प्रयोजनाभावात्। न च (मूर्तानां दिगुपाधित्वमिति

,

न्यायेन मूर्तेषु दिक्कृतविशेषणतासम्बन्धेन सर्वस्यापि प्रपञ्चस्य सत्वेन मनोनिरूपितनिरूक्तसम्बन्धावच्छिन्न वृत्तितामादाय घटादावतिव्याप्तिरिति वाच्यम्

,

मनोनिरूपितवृत्तितायां समवायसम्बन्धावच्छिन्नत्वस्य निवेशनीयत्वात्

,

तेन सम्बनधेन मनसि घटादीनामभावत् नातिव्याप्तिः। न च क्रियासंयोगादौ मनोनिरूपितसमवायसम्बन्धावच्छिन्नवृत्तित्वस्य सत्वादतिव्याप्तिरिति वाच्यम्

,

संस्कारत्वस्यापि निवेशनीयत्वात् क्रियादौ संस्कारत्वाभावात् नातिव्याप्तिः॥

मूलम् - अनुभवजन्या स्मृतिहेतुः भावना। आत्ममात्रवृत्तिः॥



भावनां लक्षयति अनुभवेति॥ अनुभवजन्यत्वे सति स्मृतिहेतुत्वं भावनाया लक्षणम्। प्रथममनुभवः तदनुभावनाख्यसंस्कारः

,

तदनु स्मृतिः

,

इति क्रममनुसृत्य अनुभवजन्यत्वे सति स्मृतिहेतुत्वस्य भावनानां सत्वात् समन्वयः (अनुभवजन्यत्वमात्रोक्तावनुभवध्वंसे स्मृतिहेतुत्वमात्रोक्तावात्मादौ च अतिव्याप्तिः

,

अतो दलद्वयोपादानम्। नच अनुभवजन्यत्वं अनुभवनिष्ठसमवायसम्बन्धावच्छिन्नकारणतानिरूपितकार्यताश्रयत्वरूपं निवेश्यते

,

ध्वंसं प्रति प्रतियोगिनः तादात्म्यसम्बनधेनैव कारणतया समवायसम्बन्धावच्छिन्नानुभवनिष्ठकारणतानिरूपितकारयत्वस्य अनुभवध्वंसेऽभावेन अतिव्याप्तिवारणसम्भवेन स्मृतिहेतुत्वदलमनर्थकमिति वाच्यम्

,

स्मृतिं प्रत्यनुभवस्य समवायसम्बन्धेनैव करणतया समवायसम्बन्धावच्छिन्नानुभवनिष्ठकारणतानिरूपितकार्यत्वस्य स्मृतौ सत्वेन तत्राऽतिव्याप्तिवारणाय स्मृतिहेतुत्वदलसार्थक्यात् अत एव गुणत्वदले नैव अनुभवध्वंसेऽव्याप्तिवारणसम्भवे स्मृतिहेतुत्वदलमफलमिति स्मृतावतिव्याप्तिवारणायैव तत्सार्थक्यात्॥

भावनालक्षणे॥ ननु विशिष्टबुद्धिं प्रति विशेषणज्ञानस्यकारणतया दण्डोपुरुष इत्यनुभवात्मकविशिष्ठबुद्धौ विशेषणज्ञानात्मकदण्डानुभवजन्यत्वस्य दण्‍डी पुरुष इति जनिष्यमाणस्मृतिहेतुत्वस्य च सत्वात् तादृशविशिष्टबुद्धावतिव्याप्तिरिति वाच्यम्

,

अत्रानुभवजन्यत्वं अनुभवत्वावच्छिन्नकारणतानिरूपितकार्यताश्रयत्वरूपं निवेश्यते

,

नत्वनुभवनिष्ठकारणतानिरूपितकार्यताश्रयत्वरूपम्

,

तथाच विशिष्टबुद्धिं प्रति विशेषणानुभवस्यापि ज्ञानत्वेनैव कारणत्वं नत्वनुभवत्वेन तथाच ज्ञानत्वावच्छिन्नकारणतानिरूपितकार्यताश्रयत्वस्य दण्डी पुरुष इति विशिष्टबुद्धौ सत्वेपि अनुभवत्वावच्छिन्नकारणतानिरूपितकार्यताश्रयत्वस्य तत्राभावात् नातिव्याप्तिः। (दण्‍डानुभवात् दण्‍डस्मरणादपि दण्डी पुरुष इति विशिष्‍टबुद्धेरुदयात् स्मृत्यनुभवसाधरणज्ञानत्वेनैव विशिष्‍टबुद्धिं प्रति विशेषणज्ञानस्य कारणत्वं वाच्यम्) भावानां प्रत्यनुभवस्यैव कारणतयाऽनुभवत्वावच्छिन्नकारणतानिरूपितकार्यताश्रयत्वं भावनायां वर्तत इति लक्षणसमन्वयः। नचैवं ध्वंसं प्रति प्रतियोगिनः प्रतियोगित्वेन रूपेण तत्तध्ध्वंसत्वावच्छिन्नं प्रति तत्तत्प्रतियोगिव्यक्तेः तत्तद्व्यक्तित्वेनैव कारणत्वस्याङ्गीकृततयाऽनुभवध्वंसं प्रत्यनुभवत्वेन कारणत्वाभावेन अनुभवत्वावच्छिन्नकारणतानिरूपितकार्यताश्रयत्वस्यानुभवध्वंसेऽभावेनैव तत्रातिव्याप्तिवारणसम्भवेन स्मृतिहेतुत्वदलस्य वैयर्थ्यामिति वाच्यम्

,

स्मृतिं प्रत्यनुभवस्यैव कारणतयाऽनुभवत्वावच्छिन्नकारणतानिरूपितकार्यताश्रयत्वस्य स्मृतौ सत्वेन तत्रातिव्याप्तिवारणायैव तत्सार्थक्यात्

,

स्मृतिहेतुत्वनिवेशे तु नहि स्मृतिः स्मृतिहेतुरिति नातिव्याप्तिरित्यलम्॥

मूलम् - अन्यथा कृतस्य पुनस्तादवस्थ्यापदकः॥ स्थितस्थपकः। कटादिपृथिवीमात्रवृत्तिः॥



स्थिस्थापकं लक्षयति अन्यथेति॥ अन्यशब्दस्य पूर्वावस्थानभिन्नावस्थानश्रयत्वम्

,

थाल् प्रत्ययस्य प्रकारतानिरूपकत्वम्

,

कृञ् धातोः कृतिः

,

क्तप्रत्ययस्यविषयताविशिष्टम्

,

षष्ट्या आधेयत्वञ्चार्थः। साऽवस्था यस्य सः तदवस्थाः तदवस्थस्य भावः तादवस्थ्यम् तच्च तदवस्थावत्वं

,

तच्च (प्रकृत्यर्थे प्रकारीभूतधर्म इति नियमेन तदवस्थैवेति फलितम्। तथाच

,

पूर्वावस्थानभिन्नावस्थानाश्रयत्वप्रकारककृतिनिरूपितविषयताविशिष्टवस्तुनिष्ठपूर्वावस्थानसम्पादकत्वं स्थितस्थापकस्य सलक्षणमिति फलितम् (आत्ममनोऽवृत्तित्वे सति संस्कारत्वं स्थितस्थापकस्य लक्षणम् बोध्यम्)॥

मूलम् - चलनात्मकं कर्म। ऊर्ध्वदेशसंयोगहेतुरुत्क्षेपणम्। अधोदेशसंयोगहेतुरपक्षेपणम्। शरीरसन्निकृष्ठसंयोगहेतुराकुञ्चनम्। शरीरविप्रकुष्ठसंयोगहेतुः प्रसारणम्। अन्यत्सर्वं गमनम्॥

 कर्मनिरूपयति चलनेति॥ ऊर्ध्वदेशसंयोगहेतुत्वमुत्क्षेपणस्य लक्षणम्। आदौ क्रिया

,

ततो विभागः

,

तत आरम्भसंयोगनाशः

,

तत उत्तरदेशसंयोगोत्पत्तिः

,

इति क्रममनुसृत्य ऊर्ध्वदेशसंयोगहेतुत्वस्य उत्क्षेपणे सत्वात् समन्वयः। नचैवं ईश्वरादृष्टादावदपितादृशहेतुत्वस्य सत्वादतिव्याप्तिरिति वाच्यम्

,

कर्मत्वस्यापि निवेशनीयत्वात्। एवं अपक्षेपणादिप्रसारणान्तानां त्रयाणां लक्षणं बोध्यम्। उत्क्षेपणादिभिन्नत्वे सति कर्मत्वं गमनलक्षणं बोध्यम्

,

एतदेव व्यनक्ति ग्रन्थकारः अन्यत्सर्वं गमनमित्यादिना। तच्च गमनं भ्रमणादिपदेन पञ्चविधं बोध्यम्॥

मूलम् - नित्यमनेकानुगतं सामान्यम्। द्रव्यगुणकर्मवृत्ति। परं सत्ता । अपरं द्रव्यत्वादि ॥



सामान्यं लक्षयति नित्यमिति॥ अनेकेष्वनुगतं अनेकानुगतं सप्तम्या निरूपितत्वमर्थः। अनुगतत्वञ्च समवेतत्वं

,

तच्च समवायसम्बन्धावच्छिन्नवृत्तित्वरूपम्। तथाच

,

नित्यत्वे सति अनेकनिरूपितसमवायसम्बन्धावच्छिन्नवृत्तित्वं सामान्य लक्षणमिति फलितम्। नित्यत्वमात्रोक्तौ गगनादावतिव्याप्तिः। अनेकसमवेतत्वमात्रोक्तौ घटादीनामपि कपालादिरूपानेक पदार्थसमवेतत्वेन घटादावतिव्याप्तिः

,

अतः दलद्वयोपादानम्। नचैवं आधेयत्वदलेनैव अवृत्तिगगनादावतिव्याप्तिवारणसम्भवेन अनेकसमवेतत्वपर्यन्तस्य वैयर्थमिति वाच्यम्

,

परमाणुष्वतिव्याप्तिवारणायतत्सार्थक्यात् नचैवमपि समवेतत्वदलेनैव तत्रातिव्याप्तिवारणसम्भवेऽनेकपदस्य वैयर्थ्यमिति वाच्यम्

,

जलपरमाणुगतरूपादौ नित्यत्व समवेतत्वयोः सत्वेनातिव्याप्तिप्रसङ्गात्। तन्निवेशे तु प्रत्येकभिन्नस्य परमाणुरूपस्य कस्यापि अनेकसमवेतत्वभावेन अतिप्रसङ्गविरहात्। न च विभुद्वयसंयोगाङ्गीकर्तुमते तत्संयोगे दलद्वयसत्वेनातिव्याप्तिरिति वाच्यम्

,

संयोगभिन्नत्वस्यापि निवेशनीयत्वात्। नचात्र स्वरूपकीर्तनमात्रपरत्वात्। सामान्यं विभजते परमिति॥ अत्र परत्वमधिकदेशवृत्तितवरूपम् अपरत्वं न्यूनदेशवृत्तित्वरूपम्॥



मूलम् - नित्यद्रव्यवृत्तयो व्यावर्तका विशेषाः॥



विशेषान् लक्षयति नित्यद्रव्येति॥ नित्यद्रव्यनिरूपितवृत्तिताश्रयत्वे सति व्यावर्तकत्वं नित्यद्रव्यविशेष्यकेतरभेदप्रकारकानुमितिजनकत्वरूपम् यथाशृते विशेषलक्षणं बोध्यम्। पृथिव्यादिचतुष्टयपरमाणवः आकाशादिपञ्चकञ्च नित्यद्रव्याणि तद्विशेष्यकेतरभेदप्रकारानुमितिः अयं परमाणुः इतरभिन्नः इत्याकारकानुमितिः तज्जनकत्वं एतद्विशेषरूपहेतौ वर्तत इति समन्वयः। एतद्विचारस्तु दीपिकाव्याख्यानावसरे व्यक्तीकरिष्यते॥



मूलम् - नित्यसम्बन्धः समवायः। अयुतसिद्धवृत्तिः। ययोर्मध्ये एकमविनश्यदवस्थामपराश्रितमेवावतिष्ठते तावयुतसिद्धौ। यथा

,

अवयवायवयिनौ गुणगुणिनौ क्रियाक्रियावन्तौ जातिव्यक्ती विशेषनित्यद्रव्यश्चेति॥



समवायं लक्षयति नित्येति॥ नित्यत्वे सति सम्बन्धत्वं समवायस्य लक्षणं बोध्यम्। नित्यत्वमात्रोक्तौ गगनादौ सम्बन्धत्वभात्रोक्तौ संयोगादौ च अतिव्याप्तिरिति उभयोपादानम्॥

 अयुतसिद्धं लक्षयति ययोरिति॥ ययोः घटकपालयोः मध्ये एकं घटः अविनश्यदवस्थं विनाश्यदवस्थामनापन्नं सत् अपराश्रितमेव कपालाश्रितमेव अवतिष्ठते तौ घटकपालौ अयुतसिद्धौ। एवम् अवयवि गुण क्रिया जाति विशेषाणां कदाचिदपि अवयवि गुणि क्रियानवान् व्यक्ति नित्यद्रव्याणि विहाय पृथमवस्थितेरभावेन अवयवावयविनोः गुणगुणिनोः क्रियाक्रियावतोः जातिव्यक्त्योः विशेषनित्यद्रव्याणाञ्च अयुतसिद्धत्वमितिभावः। लक्षणन्तु यन्निष्ठकालनिरूपिताधेयतासामान्यं यदवच्छिन्नं तदुभयान्यतरत्वं बोध्यम्। घटाद्यवयविनः काले कपालाद्यवच्छेदेन वर्तन्ते । अतः यन्निष्ठकालनिरूपिताधेयतासामान्यं घटाद्यवयविनिष्ठकालनिरूपिताधेयतासामान्यं यदवच्छिन्नं कपालाद्यवयवाच्छिन्नं तदुभयान्यतरत्वं अवयावावयविनोः वर्तते इति लक्षणसमन्वयः। एवमन्यत्रापि समन्वयः कार्यः।

ननु अत्राधेयतासामान्यमित्यत्र सामान्यपदं व्यर्थम् प्रयोजनाभावात् इतिचेन्न इदानीं भूतले घटः इति प्रतीत्य घटनिष्ठकालनिरूपिताधेयतायाः भूतलावच्छिन्नतया तदुभयान्यतरत्वमादाय भूतलघटयोरपि अयुतसिद्धत्वप्रसङ्गात्। सामान्यपदनिवेशे तु घटनिष्ठकालनिरूपिताधेयतासामान्यान्तार्गतकपालावच्छिन्नवृत्तितायां भूतलावच्छिन्नत्वाभावेन नातिव्याप्तिः। नचैवमप्यसम्भवः

,

यत्पदग्राह्यघटनिष्ठाधेयतासामान्यान्तर्गतभूतलावच्छिन्नवृत्तितायां कपालावच्छिन्नत्वाभावात् इति वाच्यम्

,

इह भूतलकपालयोः घटः इति प्रतीत्यनुरोधेन भूतलावच्छिन्नकालनिरूपितवृत्तितायामपि कपालावच्छिन्नत्वस्य सम्भवेन असम्भवाभावात्॥



मूलम् - अनादिः सान्तः प्रागभावः। उत्पत्तेः पूर्वं कार्यस्य॥



प्रागभावं लक्षयति अनादिरिति॥ प्रागभावाप्रतियोगित्वे सति ध्वंसप्रतियोगित्वं प्रागभावस्य लक्षणम्। प्रागभावस्योत्पत्यभावेन प्रागभावाप्रतियोगित्वम्। कार्योत्पत्त्यानन्तरं कार्यप्रागभावस्य नष्टत्वेन ध्वंसप्रतियोगित्वञ्चास्तीति लक्षणसमन्वयः। प्रागभावाप्रतियोगित्वमात्रोक्तौ गगनादौ ध्वंसप्रतियोगित्वमात्रोक्तौ घटादौ च अतिव्याप्तिरित्युभयोपादानम्॥

ध्वंसप्रागभावलक्षणयोः॥ नन्वत्र ध्वंसलक्षणे ध्वंसत्वस्य प्रागभावलक्षणे प्रागभावत्वस्य च अनुप्रवेशेनात्माश्रयदोषप्रसङ्गः ध्वंसलक्षणे प्रागभवत्वस्य प्रगाभावलक्षणे ध्वंसत्वस्य च प्रवेशेनान्योन्याश्रयदोषप्रसङ्श्चेति वाच्यम्

,

प्रतियोगिजनकाभावत्वम्

,

प्रागभावत्वम्

,

प्रतियोगिजन्याभावत्वम् ध्वंसत्वम् इति परिष्कारे दोषाभावात्॥



मूलम् - सादिरनन्तः प्रध्वंसाभावः। उत्पत्तेरनन्तरं कार्यस्य॥



प्रध्वंसाभावं लक्षयति सादिरिति॥ प्रागभावप्रतियोगित्वे सति ध्वंसाप्रतियोगित्वं प्रध्वंसाभावस्य लक्षणम्। घटादिध्वंसस्य शिलापातादिजन्यतया प्रागभावप्रतियोगित्वं कदाचिदपि ध्वंसस्य नाशासम्भवेन ध्वंसाप्रतियोगित्वञ्चास्तीति लक्षणसमन्वयः। प्रगभावप्रतियोगित्वमात्रोक्तौ घटादावतिव्याप्तिः ध्वंसाप्रतियोगित्वमात्रोक्तौ गगनादावतिव्याप्तिः अतः उभयोपादानम्॥

 अन्योन्याभावलक्षणे॥ अत्राभावत्वस्य भावभिन्नत्वरूपत्वेन परिष्करणीयतया भेदलक्षणे भदत्वस्य घटकत्वेनात्माश्रयदोषप्रसङ्गः इति वाच्यम्

,

अत्राभावत्वम् न भावभिन्नत्वरूपम् किन्तु भावत्वात्यन्ताभावरूपम्

,

अतो नोक्तदोषः। नैवमपि भेदलक्षणे भावत्वात्यन्ताभावरूपात्यन्ताभावत्वस्य अस्यन्ताभावलक्षणेऽन्योन्याभावभिन्नत्वदलघटकभेदलस्य च अनुप्रविष्टत्वेन प्रकारन्तरेणान्योन्याश्रयदोषप्रसङ्ग इति वाच्यम्

,

अत्यन्ताभावलक्षणघटकीभूत संसर्गाभावपदेन तादात्मयभिन्न (वृत्तिनियामक) (तादात्मयाभिन्नत्वापेलक्षित) सम्बन्धावच्छिन्नप्रतियोगिताकभाव एव विवाक्ष्यते नतु अन्योन्याभावभिन्नाभावः

,

अतो नोक्तदोषः॥ एवमेव अन्यात्रापि प्रसक्ता दोषावारणीयाः॥



मूलम् - त्रैकालिकसंसर्गाभावोऽत्यन्ताभावः। यथा

,

भूतले घटो नास्तीति॥



अत्यन्ताभआवं लक्षयति त्रैकालिकेति॥ त्रैकालिकत्वञ्च नित्यत्वम्

,

तच्च ध्वंसाप्रतियोगित्वे सति प्रागभावाप्रतियोगित्वम् संसर्गाभावत्वञ्च अन्योन्याभावभिन्नाभावत्वम्। तथाच

,

ध्वंसाप्रतियोगित्वे सति प्रागभावाप्रतियोगित्वे सति अन्योन्याभावभिन्नत्वेसति अभावत्वं अत्यन्ताभावस्य लक्षणमिति फलितम्। प्रागभावध्वंसान्योन्याभावाकाशादिवारणाय क्रमेण दलचतुष्टयोपादानम्॥ केचन संसर्गाभावत्वम्

,

तादात्मयभिन्नसम्बन्धावच्छिन्नप्रतियोगिताकभावत्वमिति वदन्ति। तन्मते ध्वंसप्रागभावयोः सम्बन्धावच्छिन्नप्रतियोगिताकत्वविरहेणै अन्योन्या भावे च तादात्मयभिन्नसम्बन्धावच्छिन्नप्रतियोगिताकत्ववीरहेणैव च तत्र तत्र अतिव्याप्तिवारणसम्भवेन त्रैकालिकत्वस्य निवेशे प्रयोजनाभावेन तत्पदं स्वरूपाख्यानपरमेवेति बोध्यम्।



मूलम् - तादात्म्यसम्बन्धावच्छिन्नप्रतियोगिताकाभावोऽन्योन्याभावः यथा घटः पटो न भवतीति॥

 अन्योन्यभावं लक्षयति तादात्म्येति॥ तदात्म्यसम्बन्धावच्छिन्नप्रतियोगिताकत्वे सति अभावत्वम् अन्योन्याभावस्य लक्षणम्। (येन सम्बन्धेन यन्नावस्तीत्युच्यते तन्निष्ठा प्रतियोगिता तत्सम्बन्धावच्छिन्ना इति न्यायेन घटे पटस्य तादात्म्यसम्बन्धेनाभावेन तत्र तादात्म्यसम्बन्धावच्छिन्नप्रतियोगिताकाभावस्य सत्वेन तादात्म्यसम्बन्धावच्छिन्नप्रतियोगिताकत्वाभावत्वयोः तस्मिन्नभावे सत्वात् समन्वयः। अभावत्वमात्रोक्तावत्यन्ताभावादावतिव्याप्तिः

,

तादात्म्यसम्बन्धावच्छिन्नप्रतियोगिताकत्वनिवेशे तु अत्यन्ताभावस्य तादात्मयभिन्नसम्बन्धावच्छिन्नप्रतियोगिताकतया तत्र तादात्म्यसम्बन्धवच्छिन्नप्रतियोगिताकत्वाभावात् नातिव्याप्तिः

,

ध्वंसप्रगभावयोस्तु सम्बन्धावच्छिन्नप्रतियोगिताकत्वविरहेण च नातिव्याप्तिः। तादात्मयसम्बन्धावच्छिन्नप्रतियोगिताकत्वमात्रोक्तौ घटाभाववान्नेति प्रतीतिविषयीभूते घटस्वरूपे घटाभाववद्भेदे तादात्मयसम्बन्धावच्छिन्नप्रतियोगिताकत्वस्य सत्वेन तत्रातिव्याप्तिः

,

अतोऽभावत्वनिवेशः । न च तादृशभेदेऽभावत्वमप्यस्तीतिव्याप्तितादवस्थ्यमितिवाच्यम्

,

अभावत्वस्य भावभिन्नार्थकत्वेन निरूक्तभेदस्य घटात्मकभावरूपतया तत्र भावभिन्नत्वाभावेन अतिव्याप्त्यभावात् ॥



मूलम् - सर्वेषामपि पदार्थानामुक्तेष्वेवान्तर्भावात् सप्तैव पदार्था इति सिद्धम्॥



तमस्सादृश्यप्रभृतीनामतिरिक्तपदार्थानां सत्वेन कथं सप्तैव पदार्था इत्यत आह सर्वेषामिति॥ एतत्सर्वं अस्मदीयपारिभाषिकपदार्थसङ्ग्रहे
सर्वपदार्थानां क्लृप्तपदार्थेष्वन्तर्भावनिरूपणप्रस्तावे प्रपञ्चितम्॥

मूलम्

– 

काणादन्यायमतयोः बालव्युत्पत्तिसिद्ध्यै।

 अन्नम्भट्टेन विदुषा रचितस्तर्कसङ्ग्रहः॥

इति श्रीमदन्नम्भट्टविरचिततर्कसङ्ग्रहः

समाप्तः



काणादस्येदं काणादम्

,

कणादाभिमतं मतम्

,

न्यायमतम् गौतममुनिमतम्

,

काणादन्याये च ते मतेचेति द्वन्द्वगर्भकर्मधारयः

, (

कर्मधारयसमासेन समस्यामानपदार्थयोरभेदसंसर्गालाभः) मतयोरित्यत्र षष्ट्याः विषयतानिरूपिकत्वमर्थः बालानां व्युत्पत्तिरित्यत्र षष्ठयाः समवेतत्वमर्थः

,

सिद्धय इत्यत्र चतुर्थ्याः प्रयोजकत्वमर्थः

, (

समानविभक्तिकनामार्थयोरभेदसम्बन्धेनान्वय इति नियमः) विदुषेत्यत्र तृतीयायाः समवेतत्वम्

,

रचयतेः कृतिः क्तप्रत्ययस्य भूतकालिकत्वम् विषयतावांश्चार्थः

,

भूतकालिकत्वस्य कृतौ विषयतावतः तर्कसङ्ग्रहेचान्वयः। काणादन्यायाभिन्नमतद्वयविषयकबालसमवेतव्युत्पत्तिसिद्धिप्रयोजकान्नम्भट्टाभिन्नविद्वत्समवेतभूतकालिककृतिविषयाभिन्नस्तर्कसङ्ग्रहाख्यग्रन्थ इत्यन्वबोधः॥


**श्रीमत्‌त्रिलिङ्गदेशविराजमान-गुंटूरूमण्डलान्तर्वर्ति-कृष्णातटिनीसमीपवर्ति-वेमूरुग्रामवास्तव्येन श्री रामब्रह्मसूधीन्द्रगुरुवरपदप्रजसेवासमधिगतशास्त्रविज्ञानेन गुन्टूरूण्डलान्तर्वर्ति-श्रीतेनालिसंस्कृतकला- शालायां तर्कालङ्‌कारशास्त्राध्यापकेन कुरुगुण्ट्युपनामक-श्रीरामशास्त्रिणा विरचिते श्रीमदन्नम्भट्टविरचतर्कसङ्ग्रहव्याख्यनरूपे तर्कसङ्ग्रहसर्वस्वेऽयथार्थानुभवादिनिरूपणं समाप्तिमगमत्॥**



कुरुगण्टिश्रीरामशास्त्रिविरचितः

पारिभाषिकपदार्थसंग्रहः

॥ पारिभाषिकपदार्थसङ्ग्रहप्रारम्भः॥



"

तत्र पर्यायशब्दाः"

 पदार्थाः अभिधेयाः प्रमेयाः ज्ञेयाः इत्यादयः पर्यायशब्दाः। द्रव्यं गुणी गुणवान् कर्मवान् क्रियावान् इत्यादयः। कर्म क्रिया चलनं स्पन्दनं स्पन्दः इत्यादयः। जातिः सामान्यम् इत्यादयः। प्रध्वंसाभावः ध्वंसः नाशः विनाशः निवृत्तिः इत्यादयः। अत्यन्ताभावः रहितत्वं शून्यत्वं इत्यादयः। अन्योन्याभावः भेदः भिन्नत्वम् अन्यत्वम् इतरत्वं भेदवत्वम् इत्यादयः। ज्ञानं बुद्धिः बोधः संवित् धीः ग्रहः प्रत्ययः प्रतीतिः इत्यादयः। भ्रमः अयथार्थानुभवः अप्रमा इत्यादयः। स्वरूपसम्बन्धः दैशिकविशेषणतासम्बन्धः इत्यादयः। कालिकसम्बन्धः कालिकविशेषणतासम्बन्धः इत्यादयः। दैशिकसम्बन्धः दिक्कृतविशेषणतासम्बन्धः इत्यादयः। कालिकसम्बन्धदैशिकसम्बन्धरूपसम्बन्धद्वयमपि सर्वाधारताप्रयोजकसम्बन्धत्वेन व्यवह्रियते॥ अनुमानं व्याप्तिज्ञानं इत्यादयः। प्रत्यक्षं प्रत्यक्षप्रमाणं इन्द्रियम् इत्यादयः। पदं शब्दः इति। निश्चितहेतुसाध्यवान् दृष्टान्तः अन्वयदृष्टान्तः अयमेवान्वय्युदाहरणमिति चोच्यते अमुमेव साध्यनिश्चयास्पदत्वमात्रमुपादायापि क्वचित्सपक्षत्वेन व्यवहरन्ति। निश्चितसाध्याभावहेत्वभाववान् दृष्टान्तः व्यतिरेकदृष्टान्तः अयमेव व्यतिरेक्युदाहरणमित्युच्यते। अस्यैव साध्याभावनिश्चयगोचरत्वमात्रमप्युपादाय क्वचिद्विपक्षत्वव्यवहारः। साधनं साधकं लिङ्गं हेतुः इत्यादयः। आधारत्वं आधारता आश्रयत्वम् आश्रयता अधिकरणत्वम् अधिकरणता इत्यादयः। आधेयत्वं आधेयता वृत्तिः सत्त्वम् इत्यादयः। तत्सत्त्वं तद्वृत्तित्वं तन्निष्ठत्वं तद्वर्तमानत्वं तद्विद्यमानत्वं तदधिकरणकत्वं तदधिकरणताकत्वं तन्निष्ठाधिकरणतानिरूपकत्वं तदाश्रयकत्वं तदाधारकत्वम् इत्यादयः। तद्विषयकत्वं तद्विषयताकत्वं तन्निष्ठविषयतानिरूपकत्वं तद्विषयित्वं तन्निष्ठविषयतानिरूपितविषयित्वं तद्विषयताशालित्वं तदवगाहित्वं तदगोचरत्वम् इत्यादयः। तद्विशेष्यकत्वं तद्विशेष्यताकत्वं तन्निष्ठविशेष्यतानिरूपकत्वं तद्विशेष्यित्वं तन्निष्ठविशेष्यतानिरूपितविशेष्यित्वं तद्विशेष्यताशालित्वम् इत्यादयः। तत्प्रकारकत्वं तन्निष्ठप्रकारताकत्वं तन्निष्ठप्रकारतानिरूपकत्वं तत्प्रकारित्वं तन्निष्ठप्रकारतानिरूपितप्रकारित्वं तन्निष्ठप्रकारताशालित्वम् इत्यादयः। तत्संसर्गकत्वं तन्निष्ठसंसर्गताकत्वं तन्निष्ठसंसर्गतानिरूपकत्वम् तत्संसर्गित्वं तन्निष्ठसंसर्गतानिरूपितसंसर्गित्वं तन्निष्ठसंसर्गताशालित्वम् इत्यादयः। तत्प्रतियोगिकत्वं तत्प्रतियोगिताकत्वं तन्निष्ठप्रतियोगितानिरूपकत्वं तदनुयोगिकत्वं तदनुयोगिताकत्वं तन्निष्ठानुयोगितानिरूपकत्वम् इति। कार्यत्वं जन्यत्वं हेतुमत्त्वं प्रयोज्यत्वम् इति। परंतु व्यवहितकार्ये प्रयोज्यता व्यवहार्या। कारणत्वं जनकत्वं हेतुत्वं प्रयोजकत्वम् इत्यादयः। परंतु व्यवहितकारणे प्रयोजकता व्यवहार्या। तद्ग्राहकत्वं तत्प्रत्यक्षजनकत्वं तदुपलम्भकत्वम् इत्यादयः। तत्प्रत्यक्षत्वं तत्साक्षात्कृतत्वं तद्ग्राह्यत्वं तज्जन्यप्रत्यक्षविषयत्वं तदुपलब्धत्वम् इत्यादयः। अनुमितत्वम् अनुमितिविषयत्वम् इत्यादयः। चाक्षुषत्वं चक्षुरिन्द्रियजन्यप्रत्यक्षविषयत्वं चक्षुर्ग्राह्यत्वम् इत्यादयः। श्रावणत्वं श्रवणेन्द्रियजन्यप्रत्यक्षविषयत्वं श्रोत्रग्राह्यत्वम् इत्यादयः। एवं रासनत्वादिकं ग्राह्यम्। एवं चाक्षुषादिशब्दानां चक्षुरिन्द्रियादिजन्यप्रत्यक्षबोधकत्वमपि बोध्यम्। समवेतत्वं समवायसम्बन्धावच्छिन्नवृत्तित्वम् इत्यादयः। ईश्वरीयज्ञानं ईश्वरवृत्तिज्ञानमित्यादयः। प्रकृत्यर्थे प्रकारीभूतधर्मो भावप्रत्ययार्थ इति न्यायेन तद्वत्त्वं तद्विशिष्टत्वं तद्युक्तत्वं च तदेव

,

यथा गन्धवत्त्वं गन्धविशिष्टत्वं गन्धयुक्तत्वं च गन्ध एव। सामानाधिकरण्यम् एकाधिकरण्यं। एकाधिकरणवृत्तित्वं समानाधिकरणत्वं चेति। असामानाधिकरण्यं वैयधिकरण्यं विरोधः विरुद्धत्वम् एकाधिकरणवृत्तित्वाभावः एकाधिकरणावृत्तित्वं व्यधिकरणत्वं भिन्नाधिकरणकत्वप्रभृतयः। नियतत्वं व्यापकत्वम्। घटाभावः घटप्रतियोगिकाभावः इति। समवायसम्बन्धेन घटाभावः समवायसम्बन्धावच्छिन्नघटत्वावच्छिन्नप्रतियोगितानिरूपकाभावः इति। घटसामान्याभावः घटत्वावच्छिन्नप्रतियोगितानिरूपकाभावः घटत्वातिरिक्तधर्मानवच्छिन्नप्रतियोगितानिरूपकाभावः इति। घटाधिकरणं घटवत् घटत्वावच्छिन्नाधेयतानिरूपिताधिकरणतावत् इति। संयोगसम्बन्धेन घटाधिकरणं संयोगसम्बन्धेन घटवत् संयोगसम्बन्धावच्छिन्नघटत्वावच्छिन्नाधेयतानिरूपिताधिकरणतावदिति। वाच्यत्वम् अभिधेयत्वं चेति। सव्यभिचारः अनैकान्तिकः व्यभिचारीति। कालात्ययापदिष्टः बाधितः इति। आश्रयासिद्धिः पक्षाप्रसिद्धिः इति। तादात्म्यसम्बन्धः अभेदसम्बन्धः इति। तदवच्छेद्यत्वं तदवच्छिन्नत्वं तन्निष्ठावच्छेदकताकत्वं तन्निष्ठावच्छेदकतानिरूपकत्वं चेति। निरूप्यत्वं निरूपितत्वमिति।

अतीन्द्रियत्वं इन्द्रियाग्राह्यत्वं इन्द्रियजन्यप्रत्यक्षाविषयत्वमिति। वारणं निवारणमिति। नाम वस्तुप्रतिपादकशब्द इति। ईश्वरसंकेतः ईश्वरेच्छा शक्तिः अभिधा इति। लक्षणा शक्यसम्बन्ध इति। इष्टम् इच्छाविषयः। द्विष्टं द्वेषविषयः। कार्यकारणभावः जन्यजनकभावः हेतुहेतुमद्भावः साध्यसाधनभावः इति। असद्धेतुः दुष्टहेतुः हेत्वाभासः इति। उपादानं समवायिकारणं इति॥



घटावच्छिन्नभेदः घटवद्भेदः घटवान्नेतिप्रतीतिसिद्धभेदः घटत्वावच्छिन्नावच्छेदकताकप्रतियोगिताकभेदः इति। तुरीयविषयता चतुर्थविषयता चेति। प्रतियोगित्वं अभावाभावत्वमिति। प्रत्यक्षं अपरोक्षं साक्षात्कारः उपलब्धिः अध्यक्षम् उपलम्भः इति। अनुमा अनुमितिरिति। उपमा उपमितिरिति। शाब्दबोधः शाब्दज्ञानं शाब्दबुद्धिः अन्वयबोधः वाक्यार्थबोधः वाक्यार्थज्ञानमित्यादयः। व्यवहारः शब्दप्रयोगः इति। स्मृतिः स्मरणमिति। निर्णयः निश्चय इति। प्रत्यक्षः प्रत्यक्षज्ञानविषयः अपरोक्षज्ञानविषयः साक्षात्कृतस्साक्षात्कारविषयः उपलब्धः उपलब्धिविषय इति। अभावीयत्वम् आभावनिरूपितत्वम् इति। ज्ञानीयत्वं ज्ञाननिरूपित्वमिति। संयोगसंम्बन्धेन घटवान्नेतिप्रतीतिसिद्धभेदः 
संयोगसम्बन्धावच्छिन्न घटत्वावच्छिन्नावच्छेदकताकप्रतियोगिताकभेद इति। घटसम्बन्धिघटत्वावच्छिन्नसम्बद्धतानिरूपितसम्बन्धितावदिति। संयोगसम्बन्धेन घटसम्बन्धि संयोगसम्बन्धावच्छिन्नघटत्वावच्छिन्नसम्बद्धतानिरूपितसम्बन्धितावदिति। संसर्गः सम्बन्ध इति। प्रतिपाद्यः प्रतीतिविषयः गम्य इति। घटासाधारणकारणं घटत्वावच्छिन्नकार्यतानिरूपितकारणतावदिति। घटानधिकणत्वं घटाधिकरणत्वाभावः घटाधिकरणभिन्नत्वमिति। भूतलावृत्तित्वं भूतलनिरूपितवृत्तित्वाभाव इति। व्यतिरेकः अभाव इति। परजातिः व्यापकजातिरिति। सादित्वं कार्यत्वम् उत्पत्तिमत्त्वं प्रागभावप्रतियोगित्वमिति। अनादित्वम् उत्पत्तिशून्यत्वं प्रागभावाप्रतियोगित्वमिति। सान्तत्वं नाशवत्त्वं ध्वंसवत्त्वं ध्वंसप्रतियोगित्वं नाशप्रतियोगित्वमिति। अनन्तत्वं ध्वंसशून्यत्वं नाशशून्यत्वं ध्वंसाप्रतियोगित्वमिति। साध्यवद्व्यावृत्तः साध्यवदवृत्तिः साध्यवन्निरूपितवृत्तित्वाभाववानिति। कार्यं फलमिति। द्वारं व्यापार इति। फलितं पर्यवसन्नमिति। असाधारणधर्मः लक्षणमिति। खण्डप्रलयः अवान्तरप्रलय इति। पीलवः परमाणव इति। निष्कर्षः परिष्कार इति। परमात्मा ईश्वर इति। रूपं वर्ण इति। मानं परिमाणमिति। सुखम् आनन्द इति। इच्छा काम इति। क्रोधः द्वेष इति। कृतिः प्रयत्नः कर्तृत्वमिति। पाकः विजातीयतेजस्संयोग इति। उष्णत्वम् उष्णस्पर्श इति। शीतत्वं शीतस्पर्श इति। सहचारग्रहः सामानाधिकरण्यज्ञानमिति। प्रत्यासत्तिः सन्निकर्ष इति। सन्देहः संशयः शङ्का इति॥  



"द्रव्यभेदेन गुणविभागः"





अधिकरणद्रव्याणि आधेयगुणः



 पृथिवी - क्रमेण रूपादिद्रवत्वान्ता वेगश्चेति चतुर्दशगुणाः।

 जलम् -  मध्ये गन्धं विहाय रूपादिद्रवत्वान्ता द्वादश स्नेहवेगौ चेति   
चतुर्दशगुणाः।



 तेजः -  स्पर्शाद्यपरत्वान्ता अष्टौ रूपवेगद्रवत्वानीत्येकादशगुणाः।



 वायुः -  स्पर्शाद्यपरत्वान्ता अष्टौ वेगश्चेति नवगुणाः।



आकाशम्-  सङ्ख्यादिविभागान्तपञ्चकं शब्दश्चेति षड्गुणाः।



 कालः -  सङ्ख्यादिविभागान्ताः पञ्चगुणाः।



 दिक् -  सङ्ख्यादिविभागान्ताः पञ्चगुणाः।



 जीवात्मा- सङ्ख्यादिपञ्चकं बुद्ध्यादिसंस्कारान्ता नवेति




चतुर्दशगुणाः।



 परमात्मा-  सङ्ख्यादिपञ्चकं ज्ञानेच्छाकृतयश्चेत्यष्टौ गुणाः।



 मनः - सङ्ख्याद्यपरत्वान्ताः सप्त वेगश्चेत्यष्टौ गुणाः।



अमुमेवार्थं बोधयन् श्लोकश्च दृश्यते।



वायोर्नवैकादश तेजसो गुणाः जलक्षितिप्राणभृतां चतुर्दश।



दिक्कालयोः पञ्च षडेव चाम्बरे महेश्वरेऽष्टौ मनसस्तथैव च ॥ इति ॥



गुणसामान्यलक्षणं तु द्रव्यकर्मभिन्नत्वे सति सामान्यवत्त्वं गुणत्वजातिमत्त्वं वा बोध्यम्॥



द्रव्यभेदेन विशेषगुणविभागः



रूपं गन्धो रसस्स्पर्शः स्नेहः सांसिद्धिको द्रवः।



बुद्ध्यादिभावनान्ताश्च शब्दो वैशेषिका गुणाः ॥ इति॥ एते षोडश विशेषगुणाः॥



अधिकरणद्रव्याणि  अधेयविशेषगुणाः

 पृथिवी - रूपरसगन्धस्पर्शाश्चत्वारो विशेषगुणाः।



जलम् -   रूपरसस्पर्शस्नेहसांसिद्धिकद्रवत्वानि पञ्च।

 तेजः - रूपस्पर्शौ द्वौ।

 वायुः - स्पर्श एक एव।

 आकाशः-  शब्द एक एव।

 जीवात्मा - बुद्ध्यदिभावनान्ता नव गुणाः।

 परमात्मा - ज्ञानेच्छाकृतित्रयं ईश्वरे नित्यसुखाङ्गीकारे चत्वारो गुणाः।



कालदिङ्मनस्सु  विशेषगुणाः केपि न सन्तीति ज्ञेयम्।



द्रव्यभेदेन सामान्यगुणविभागः





सङ्ख्यादिरपरत्वान्तो द्रवोऽसांसिद्धिकस्तथा।



गुरुत्ववेगौ सामान्यगुणा एते प्रकीर्तिताः॥ एते दशसामान्यगुणाः।



अधिकरणद्रव्याणि  आधेयसामान्यगुणाः

 पृथिवी - निरुक्तश्लोकोक्ता दशगुणाः।



जलम् -  असांसिद्धिकद्रवत्वं विहाय निरुक्तश्लोकोक्ता नवगुणाः।



तेजः - गुरुत्वं वर्जयित्वा निरुक्तश्लोकोक्ता नवगुणाः।



वायुः -  गुरुत्वासांसिद्धिकद्रवत्वे वर्जयित्वा पूर्वोक्ता अष्टौ गुणाः।

 आकाशः- सङ्ख्यादिविभागान्ताः पञ्चगुणाः।

 कालः - सङ्ख्यादिविभागान्ताः पञ्चगुणाः।

 दिक् - सङ्ख्यादिविभागान्ताः पञ्चगुणाः।



आत्मा - सङ्ख्यादिविभागान्ताः पञ्चगुणाः।

 मनः -  सङ्ख्यादिविभागान्ताः पञ्च वेगश्चेति षड्गुणाः।





 **मूर्तवृत्तिगुणनिरूपणम्**



मूर्तगुणाः अमूर्तद्रव्यावृत्तिगुणा इत्यर्थः। मूर्तत्वं च क्रियाश्रयत्वं पृथिव्यप्तेजोवायुमनांसि मूर्तद्रव्याणि रूपादिचतुष्टयं

परत्वादिपञ्चकं स्थितस्थापकवेगौ चेत्येकादशमूर्तगुणाः॥



 **अमूर्तवृत्तिगुणनिरूपणम्**



अमूर्तगुणाः मूर्तावृत्तिगुणा इत्यर्थः। ते च शब्दादिभावनान्ता दशगुणाः॥



 उभयवृत्तिगुणनिरूपणम्

 उभयगुणाः मूर्तामूर्तोभयगुणा इत्यर्थः। सङ्ख्यादिविभागान्ताः पञ्चगुणाः॥



 द्वीन्द्रियग्राह्यगुणनिरूपणम्

 द्वीन्द्रियग्राह्याः त्वचा चक्षुषा च ग्राह्या इत्यर्थः। गुरुत्वमेकं वर्जयित्वा सङ्ख्यादिस्नेहान्ता नवगुणाः॥



 बाह्यैकैकेन्द्रियग्राह्यगुणनिरूपणम्



शब्दस्पर्शरूपरसगन्धाः पञ्चगुणा बाह्यैकैकेन्द्रियग्राह्या एव भवन्ति। न तु द्वीन्द्रियग्राह्या भवन्ति॥



 अतीन्द्रियगुणनिरूपणम्



गुरुत्वादृष्टभावना अतीन्द्रियगुणाः। अत्र भावनापदं वेगभिन्नसंस्कारपरम्। तथाचातीन्द्रियगुणाः पञ्चेति सिद्धम्।



 अनेकाश्रितगुणनिरूपणम्



संयोगविभागौ द्वित्वत्रित्वादिसङ्ख्याः द्विपृथक्त्वत्रिंपृथक्त्वादयश्चानेकाश्रितगुणाः।



 एकैकद्रव्यवृत्तिगुणनिरूपणम्



रूपादिचतुष्टयमेकत्वैकपृथक्त्वपरिमाणानि परत्वादिभावनान्ता गुणा एकैकद्रव्यवृत्तयः।

 कारणगुणोत्पन्नगुणनिरूपणम्



अपाकजं रूपादिचतुष्टयम् अपाकजं द्रवत्वं स्नेहवेगगुरुत्वैकपृथक्त्वपरिमाणस्थितिस्थापकसंस्काराः कारणगुणोत्पन्नागुणाः। कारणगुणोत्पन्नत्वञ्च स्वाश्रयसमवायिकारणवृत्तिगुणजन्यगुणत्वं यथाश्रुते बोध्यम्।1



 अकारणगुणोत्पन्नगुणनिरूपणम्



शब्दादिभावनान्ता विभुविशेषगुणा अकारणगुणोत्पन्ना गुणाः। अकारणगुणोत्पन्नत्वञ्च यथाश्रुते स्वाश्रयसमवायिकारणवृत्तिगुणजन्यगुणत्वाश्रयत्वसम्बन्धेन स्वविशिष्टान्यत्वम्॥2



 समवायिकारणनिरूपणम्



अवयविनं प्रत्यवयवाः स्वसमवेतजन्यगुणं स्वसमवेतक्रियां प्रति च स्वसमेवतसमवायिकारणम् अतो जन्यभावमात्रे द्रव्यमेव समवायिकारणं नान्यदिति सिद्धान्तः। मात्रपदेन ध्वंसं प्रति समवाय्यसमवायिकारणे न स्त इति ध्येयम्॥



 असमवायिकारणनिरूपणम्

रूपादिचतुष्टयैकत्वसङ्ख्यापरिमाणैकपृथक्त्वस्थितिस्थापकसंस्कारस्नेहशब्देष्वसमवायिकारणत्वमिष्यते॥



 निमित्तकारणनिरूपणम्



बुद्ध्यादिभावनान्तगुणेषु सामान्यादिचतुष्टये च निमित्तकारणत्वमेव वर्तते नान्यदिति सिद्धान्तः॥



 कारणताद्वयविशिष्टवस्तुनिरूपणम्



उष्णस्पर्शसंयोगविभागगुरुत्वद्रवत्ववेगेषु कर्मणि चासमवायिकारणत्वं निमित्तकारणत्वञ्च वर्तते। कालेश्वरयोः स्वगतसंयोगादिकं प्रति समवायिकारणत्वं

,

कार्यमात्रं प्रति निमित्तकारणत्वञ्च वर्तत इति (द्रव्यगुणकर्मसु समवायिकारणत्वं निमित्तकारणत्वञ्च तत्तत्कार्यभेदेन सम्भवति) अतः द्रव्य एव समवायिकारणत्वं गुणकर्मणोरेवासमवायिकारणत्वं द्रव्यादिसप्तपदार्थेष्वपि निमित्तकारणत्वं सम्भवतीति बोध्यम्॥

 निरूप्यनिरूपकनिरूपणम्



निरूपिताः निरूपकाः



प्रतियोगिता अभावचतुष्टयम्



विशेष्यता प्रकारता  ज्ञानेच्छाकृतिसंस्कारद्वेषाः पञ्चगुणाः।



संसर्गतारूपविषयतात्रयम्  



अवच्छेदकता

कार्यता-कारणता-आधेयता-अधिकरणता-विशेष्यता-प्रकारता-संसर्गता-विषयता-अवच्छेदकता-लक्ष्यता-लक्षणता-प्रतियोगिता अनुयोगिता-निरूप्यता-निरूपकता-स्वता-स्वामिता-प्रभृतनां प्रकारताविशेष्यतासंसर्गतानां परस्परं निरूप्यनिरूपकभावो दृश्यते॥



 धर्मावच्छिन्नपदार्थनिरूपणम्



कार्यता-कारणता-आधेयता-प्रतियोगिता-अनुयोगिता-लक्ष्यता-लक्षणता-व्याप्यता-व्यापकता-निरूप्यता-निरूपकता- प्रभृतयः घटादिनिष्ठा नियतं घटत्वाद्यवच्छिन्ना एव भवन्ति॥



परन्तु प्रकारता-विशेष्यता-संसर्गताविषयता-अवच्छेदकताः ज्ञानभेदेन धर्मैरवच्छिन्नाः तदनवच्छिन्नाश्च भवन्ति॥

 सम्बन्धावच्छिन्नपदार्थनिरूपणम्



प्रकारता-प्रतियोगिता-कार्यता-कारणता-आधेयता-अवच्छेदकता-व्याप्यता-व्यापकता-लक्षणता प्रभृतयः नियतं सम्बन्धावच्छिन्ना एव भवन्ति॥



 सम्बन्धानवच्छिन्नपदार्थनिरूपणम्



अनुयोगिता-अधिकरणता-विशेष्यता-लक्ष्यता-संसर्गता-प्रभृतयः नियतं सम्बन्धानवच्छिन्ना एव भवन्ति।



 केवलान्वयिपदार्थनिरूपणम्



स्वरूपसम्बन्धेन सर्वत्र वर्तमानत्वं अत्यन्ताभावाप्रतियोगित्वं वा केवलान्वयित्वम्। वस्तुत्ववाच्यत्व प्रमेयत्वज्ञेयत्वगगनाभावकपिसंयोगाभावव्यधिकरणसम्बन्धावच्छिन्नप्रतियोगिताकाभावव्यधिकरणधर्मावच्छिन्नप्रतियोगिताका-भावप्रभृतयः केवलान्वयिपदार्थाः। वाच्यत्वमीश्वरेच्छाविषयत्वम् इच्छाविषयत्वं वा। प्रमेयत्वमीश्वरीयप्रमाविषयत्वं प्रमाविषयत्वं वा। ज्ञेयत्वमीश्वरीयज्ञानविषयत्वं ज्ञानविषयत्वं वा। व्यधिकरणसम्बन्धावच्छिन्नप्रतियोगिताकाभावः संयोगसम्बन्धे न गुणाभावादिः। व्यधिकरणधर्मावच्छिन्नप्रतियोगिताकाभावः घटत्वेन पटाभावादिः॥



 व्यतिरेकिपदार्थनिरूपणम्



स्वरूपसम्बन्धेन सर्वत्रावर्तमानत्वमत्यन्ताभावप्रतियोगित्वं वा व्यतिरेकित्वं। ते च केवलान्वयिपदार्थभिन्नाः द्रव्यत्वगुणत्वकर्मत्वघटत्वपटत्वादयः॥

 व्याप्यवृत्तिपदार्थनिरूपणम्



व्याप्यवृत्तित्वञ्च स्वसमानाधिकरणात्यन्ताभावाप्रतियोगित्वं। ते च द्रव्यत्वगुणत्वकर्मत्वाभावत्वघटत्वपटत्वादयः।

 अव्याप्यवृत्तिपदार्थनिरूपणम्



अव्याप्यवृत्तित्वञ्च स्वसमानाधिकरणात्यन्ताभावप्रतियोगित्वम्। अव्याप्यवृत्तिर्द्विविधः कालिकाव्याप्यवृत्तिः

,

दैशिकाव्याप्यवृत्तिश्चेति। आद्यः द्रव्यं गुणः क्रिया च। द्वितीयः कपिसंयोगादिः। आदिपदेन विभागो विभुविशेषगुणाश्च गृह्यंते। संयोगसम्बन्धेन द्रव्यमपि दैशिकाव्याप्यवृत्तिकालिकाव्याप्यवृत्ति भवति। न तु कालिकाव्याप्यवृत्ति सर्वं दैशिकाव्याप्यवृत्ति भवति

,

रूपादौ व्यभिचारात्। संयोगत्वेन संयोगो व्याप्यवृत्तिरिति प्राचीनाः। सोऽप्यव्याप्यवृत्तिरिति नवीनाशयः। विस्तरस्त्वन्ते निरूपयिष्यते॥





 नित्यपदार्थनिरूपणम्



पृथिव्यप्तेजोवायुपरमाणवः आकाशादिपञ्चकं च द्रव्याणि

,

जलादित्रयपरमाणुगतं रूपरसस्पर्शान्यतमं जलपरमाणुगतद्रवत्वस्नेहौ नित्यैकत्वपरिमाणे ईश्वरीयज्ञानेच्छाकृतयः सामान्यविशेषसमवायात्यन्तान्योन्याभावाश्च नित्यपदार्थाः। शब्दबुद्ध्योः द्विक्षणावस्थायित्वम्। अपेक्षाबुद्धिः क्षणत्रयं तिष्ठति। कर्म सर्वमप्यनित्यमेव।



 

कार्यभेदेन समवाय्यसमवायिनिमित्तकारणनिरूपणम्



कालेश्वरादृष्टादिः कार्यमात्रं प्रति साधारणनिमित्तकारणम्। आत्ममनस्संयोगादिः ज्ञानमात्रं प्रति कारणं भवति॥

कार्यम् समवायिकारणम् असमवायिकारणम्
निमित्तकारणम्

घटं प्रति कपालम् 
कपालद्वयसंयोगः  दण्डचक्रसलिलकुलालादयः

पटं प्रति तन्तवः
तन्तुसंयोगः तुरीवेमादिकम्

अवयविनं प्रति अवयवाः अवयवसंयोगः 
कालेश्वरादृष्टादयः

अवयविरूपं प्रति अवयवी  अवयवरूपम्
 कालेश्वरादृष्टादयः

पटरूपं प्रति पटः तन्तुरूपम् 
कालेश्वरादृष्टादयः

घटरूपं प्रति घटः  कपालरूपम्
 कालेश्वरादृष्टादयः

पार्थिवद्व्याणुकरूपं प्रति  द्व्यणुकम् 
परमाणुरूपं कालेश्वरादृष्टादयः

पार्थिवपरमाणुरूपं प्रति  परमाणुः पाकः
 कालेश्वरादृष्टादयः

संयोगजशब्दं प्रति  गगनम् 
भेर्याकाशसंयोगः  भेरीदण्डसंयोगप्रभृतयः

विभागजशब्दं प्रति  गगनम्   वंशाकाशविभागः
 कालेश्वरादृष्टादयः

शब्दजशब्दं प्रति  गगनम्  
पूर्वपूर्वशब्दाः  पवनप्रभृतयः

ज्ञानमात्रं प्रति  आत्मा  
आत्ममनस्संयोगः मनःप्रभृतयः

आद्यपतनं प्रति फलादिकम्
गुरुत्वम् काकागमनवायुप्रभृतयः

द्वितीयपतनं प्रति  फलादिकम् वेगः
 कालेश्वरादृष्टादयः

कायपुस्तकसंयोगं प्रति  कायः पुस्तकञ्च  
हस्तपुस्तकसंयोगः कालेश्वरादृष्टादयः

क्रियाजन्ययोगं प्रति  पुस्तकम् क्रिया
 कालेश्वरादृष्टादयः

विभागं प्रति हस्तपुस्तकादिकम्  क्रिया
 कालेश्वरादृष्टादयः

पिठरपाकवादिमतेऽव यविरूपंप्रति  अवयवी 
पाकः कालेश्वरादृष्टादयः

अवयविगतरूपादि अवयवी  अवयवनिष्ठरूपादि
कालेश्वरादृष्टादयः

चतुष्टयं प्रति चतुष्टयम्

अनित्यैकत्वं प्रति  अनित्यघटादिः 
अवयवपरिमाणम् कालेश्वरादृष्टादयः

द्वित्वादिकं प्रति  आश्रयघटादिः स्वसमानाधिकरण यावदेकत्वानि अपेक्षाबुद्धिप्रभृतयः



अवयविपरिमाणं प्रति  अवयवी 
अवयवपरिमाणम् कालेश्वरादृष्टादयः

त्र्यणुकपरिमाणं प्रति  त्र्यणुकम्  
द्व्यणुकगतत्रित्वम्  कालेश्वरादृष्टादयः

द्व्यणुकपरिमाणं प्रति द्व्यणुकम्  
परमाणुगतद्वित्वम् कालेश्वरादृष्टादयः

अनित्यमवयविगतमेकपृथक्त्वं प्रति अवयवी 
अवयवगतैकपृथक्त्वं  कालेश्वरादृष्टादयः

द्विपृथक्त्वं प्रति  आश्रयद्वयम् 
समानाधिकरणं नानापृथक्त्वं  कालेश्वरादृष्टादयः



कार्यमात्रं प्रति प्रतिबन्धकाभावकार्यप्रागभावप्रभृतयोपि निमित्तकारणानीति ज्ञेयम्।



एवं रीत्याऽन्यत्रापि भावकार्यस्थले कारणत्रयं ग्राह्यम् अतो ध्वंसं प्रति



समवाय्यसमवायिकारणयोरभावेऽपि न क्षतिः॥



 

फलभेदेन व्यापारकरणनिरूपणम्



फलम्  व्यापारः कारणम्



प्रत्यक्षज्ञानम्  इन्द्रियार्थसन्निकर्षः 
षड्विधेन्द्रियाणि



चाक्षुषप्रत्यक्षम्  चक्षुर्विषयसंयोगः 
चक्षुरिन्द्रियम्



त्वाचप्रत्यक्षम् त्वगिन्द्रियविषयसंयोगः त्वगिन्द्रियम्



रासनप्रत्यत्यक्षम्  रसनमनस्संयोगः  रसनेन्द्रियम्



घ्राणजप्रत्यक्षम् घ्राणमनस्संयोगः 
घ्राणेन्द्रियम्



श्रावणप्रत्यक्षम्  श्रोत्रमनस्संयोगः 
श्रोत्रेन्द्रियम्



मानसप्रत्यक्षम् आत्ममनस्संयोगः  मनइन्द्रियम्



अनुमितिः परामर्शः व्याप्तिज्ञानम्



उपमितिः अतिदेशवाक्यार्थस्मरणम् 
अतिदेशवाक्यार्थज्ञानम्



शाब्दबोधः पदार्थोपस्थितिः  वृत्तिज्ञानसहकृतं पदज्ञानम्



घटः  भ्रमणम् दण्डः /

चक्रम्



घटः  कपालद्वयसंयोगः  कपालः



पटः तन्तुसंयोगः तन्तवः



पटः  तुरीवेमतन्तुसंयोगः तुरीवेमादि



कपालः  कापालिकसंयोगः  कापालिकम्



द्व्यणुकम् परमाणु संयोगः  परमाणद्वय



समाप्तिः विघ्नध्वंसः मङ्गलम्



स्वर्गादिकम् अपूर्वंम्  यागादिकम्



स्मृतिः भावनाख्यसंस्कारः  अनुभवः



एवं रीत्या फलभेदेनान्यत्रापि व्यापारकरणनिर्णयः कार्यः॥



 मतभेदेन प्रमाणनिरूपणम्



प्रत्यक्षमेकं प्रमाणमिति चार्वाकाः। प्रत्यक्षानुमाने द्वे प्रमाणे इति काणादाः। प्रत्यक्षानुमानशब्दास्त्रयः प्रमाणानीति साङ्ख्यकापिलाः। प्रत्यक्षानुमानोपमानशब्दाश्चत्वारि प्रमाणानीति नैय्यायिकाः। प्रत्यक्षानुमानोपमानशब्दार्थापत्त्यनुपलब्धयः षट् प्रमाणानीति मीमांसकाः। सम्भवैतिह्याभ्यामष्टाविति पौराणिकाः। सम्भवैतिह्यचेष्टाभिस्समं नव प्रमाणानीति भरतः। शतेपञ्चाशन्न्यायेन पञ्चाशत्ज्ञानजनकं शतज्ञानं सम्भवप्रमाणम्। इह वटे यक्षस्तिष्ठतीत्यज्ञातमूलवक्तृकः प्रवादः ऐतिह्यप्रमाणम्। गमनागमनादिज्ञानजनकाः करचरणनयनादिचेष्याश्चेष्टाप्रमाणम्।

 अस्मिन्मते प्रमाणचतुष्टयावश्यकतानिरूपणम्



प्रत्यक्षप्रमाणमात्रादरेऽतीन्द्रियाणामीश्वरादीनां सिद्धिर्न सम्भवति। अतोऽनुमानाङ्गीकरणम्। प्रत्यक्षानुमानरूपप्रमाणद्वयमात्रादरे विप्रकृष्टदेशकालस्थानां लोकान्तराणां लोकान्तरीयाणामहेतुलमभ्यानां पदार्थानां सिद्धिर्न सम्भवति। अतः तद्‌ग्राहकं शब्दप्रमाणमप्यावश्यकम्

,

एतत्प्रमाणत्रयादरेऽपि गवये गोसादृश्यज्ञानस्यानुपपन्नतया चतुर्थमप्युपमानं प्रमाणमङ्गीकार्यम्॥



व्याप्यव्यापकनिरूपणम्



यच्छब्दाभिलाप्यो व्याप्यः तच्छब्दाभिलाप्यो व्यापक इति निर्णयः कार्यः- यथा यत्र धूमस्तत्राग्निः

,

यो यो धूमवान्सोऽग्निमानित्यादिस्थलेषु यच्छब्दाभिलप्यधूमो व्याप्यः तच्छब्दाभिलप्याग्निर्व्यापकश्च भवति। एवमेव यत्र वह्न्यभावस्तत्र धूमाभाव इत्यादिष्वपि वह्न्यभावस्य व्याप्यत्वं धूमाभावस्य व्यापकत्वं ग्राह्यम्॥



पक्षसाध्यहेतुनिरूपणम्



यस्मिन् धर्मिणि साधनेन साध्यं साध्यते स पक्षः। यथा पर्वतो वह्निमान्धूमादित्यत्र धूमेन वह्नेः पर्वते साधनीयतया स पर्वतः पक्षः। यदनुमीयते साधनेन तत्साध्यम् अतः वह्निस्साध्यं पञ्चम्यन्तप्रतिपाद्यो हेतुः अत्र धूमो हेतुः॥



प्रकारविशेष्यनिरूपणम्



इदमादिसर्वनामपदाभिलापस्थले इदमादिपदार्थो विशेष्यं भवति। यथा अयं पुरुषः

,

एष स्थाणुः

,

असौ राजा इत्यादाविदंपदार्थैतत्पदार्थादःपदार्थानां विशेष्यत्वं स्थाणुत्वादीनां प्रकारत्वं पृथक्प्रकारबोधकपदानभिलापस्थलेऽयमित्यादाविदं- पदार्थो विशेष्यम् इदंत्वं प्रकारः। घट इति ज्ञाने घटो विशेष्यं। घटत्वं प्रकारः। मतुपः इन्प्रत्ययस्य वा प्रकारबोधकपदेऽनुप्रवेशे तत्प्रत्ययप्रकृत्यर्थः प्रकारो भवति। यथा "घटवद्भूतलं"

"

धनी पुरुष"

इत्यादौ तत्प्रत्ययप्रकृत्यर्थयोः घटधनयोः प्रकारत्वं ज्ञेयम्। एवं विशिष्टपदस्य युक्तपदस्याधिकरणपदादीनां वा प्रकारबोधनस्थले विद्यमानत्वे तत्पदपूर्ववृत्तिपदार्थः प्रकारो भवति। यथा घटविशिष्टं भूतलं घटयुक्तं भूतलं घटाधिकरणं भूतलमित्यादिषु तत्तत्पदपूर्ववृत्तिघटपदार्थीभूतघटः प्रकारो भवति। पूर्वोक्तप्रत्ययद्वयस्य विशिष्टादिपदानां वाऽनुपादाने तत्पदप्रतिपाद्यतावच्छेदकधर्मः प्रकार इति निर्णयः कार्यः। यथा घटोऽनित्यः नीलो घट इत्यादौ तत्प्रत्ययान्यतरत्वविशिष्टादिपदान्यतमस्य वाऽनभिलापस्थले तत्तत्पदप्रतिपाद्यतावच्छेदकानित्यत्वनीलत्वादीनां प्रकारत्वं ज्ञेयम्। अयं प्रकारः भेदसम्बन्धेन वस्तुसाध्यकानुमितिस्थले प्रत्यक्षस्थले च सर्वत्रापि ग्राह्यः। यथा पर्वतो वह्निमानित्यत्र मतुप्प्रत्ययप्रकृत्यर्थीभूतवह्निः साध्यं

,

चैत्रो धनीत्यत्रेन्प्रत्ययप्रकृत्यर्थीभूतधनञ्च साध्यं भवति। एतत्प्रत्ययान्यतरस्य विशिष्टादिपदानां वा विरहस्थले शब्दोऽनित्यः कार्यत्वादित्यादौ साध्यबोधकपदप्रतिपाद्यतावच्छेदकीभूतानित्यत्वादिकं साध्यं भवतीति विज्ञेयम्। अभेदसम्बन्धेन वस्तुसाध्यकस्थलेऽयं गौः स्नास्न्नावत्वादित्यादौ कुत्रचिन्निरुक्तप्रत्ययाद्यभावेपि साध्यवाचकपदप्रतिपाद्यतावच्छेदकाश्रयो गौरेव साध्यतयाऽङ्गीक्रियते। कम्बुग्रीवादिमद्वान्घटत्वादित्यादावभेदसम्बन्धेनानुमितिस्थलेऽपि पूर्वोक्तविधया कम्बुग्रीवादिमत एव साध्यत्वं विज्ञेयम्। सामान्यधर्मावच्छिन्नवाचकपदघटितवाक्येनाभिलापस्थले सामान्यरूपेण विशेषबोधः। यथा प्रमेयवद्भूतलमित्यादौ प्रमेयत्वादिरूपेण घटादीनां बोधः। विशेषधर्मावच्छिन्नवाचकपदघटितवाक्येनाभिलापस्थले घटवद्भूतलमित्यादौ घटत्वादिरूपेणैव घटादीनां भानम्। शब्दातिरिक्तज्ञानस्थले पूर्वोक्तारीतिर्ग्राह्या। शाब्दज्ञानस्थले तु पर्वतो वह्निमान् चैत्रो धनी घटविशिष्टं भूतलमित्यादौ निपातातिरिक्तनामार्थयोरभेदसम्बन्धेनान्वय इति नियमानुरोधेन वह्निमदभिन्नः पर्वतः

,

धनस्वाम्यभिन्नश्चैत्रः

,

घटविशिष्टाभिन्नं भूतलमिति तत्तद्विशिष्टानामेवाभेदसम्बन्धेन प्रकारत्वं सम्भवति। न तु मतुबादिप्रत्ययप्रकृत्यर्थानां भेदसम्बन्धेनानुमित्यादिस्थल इव मुख्यविशेष्यांशे प्रकारत्वं सम्भवति। मतुबादिप्रत्ययानां विशिष्टादिपदानां वा भेदसम्बन्धेन (शाब्दबाधौपायिकाकांक्षोपयोगितावादिनये- त्वनुमित्यादिस्थलेष्विव तत्तत्प्रत्ययादिपूर्वभाविनामेव प्रकारत्वं ग्राह्यम्। मतुबादिविरहस्थले नीलो घटः

,

घटोऽनित्य इत्यादौ तु नीलाभिन्नो घटः

,

अनित्याभिन्नो घट इत्यभेदसम्बन्धेन प्रकारबोधकपदप्रतिपाद्यतावच्छेदकावच्छिन्नस्यैव प्रकारत्वं ग्राह्यम्। इमामेव रीतिमनुसृत्य सविषयकपदार्थपञ्चकेऽपि शाब्दज्ञानातिरिक्तस्थल इव प्रकारनिर्णयः कार्यः। घटवद् भूतलं

,

भूतले घट इति ज्ञानयोः विशेषणविशेष्यभावभेदेऽपि नाधाराधेयभावस्य भेदः

,

उभयत्र भूतलमेवाधारः

,

घट एव आधेयः। एवमन्यत्रापि बोध्यम्॥



कार्यतावच्छेदकधर्मनिरूपणम्



यद्धर्मविशिष्टं कार्यं भवति स धर्मः कार्यतावच्छेदकः॥



घटत्वविशिष्टं कार्यंम् घटत्वं कार्यतावच्छेदकम् घटत्वावच्छिन्ना कार्यता



पटत्वविशिष्टं कार्यंम् पटत्वं कार्यतावच्छेदकम् पटत्वावच्छिन्ना कार्यता



कारणतावच्छेदकधर्मनिरूपणम्



यद्धर्मविशिष्टं कारणं भवति स धर्मः कारणतावच्छेदकः॥



दण्डत्वविशिष्टं कारणम् दण्डत्वं कारणतावच्छेदकंम् दण्डत्वावच्छिन्ना कारणता।



तन्तुत्वविशिष्टं कारणम् तन्तुत्वं कारणतावच्छेदकंम् तन्तुत्वावच्छिन्ना कारणता।



लक्ष्यतावच्छेदकधर्मनिरूपणम्



यद्धर्मविशिष्टं लक्ष्यं स धर्मो लक्ष्यतावच्छेदकः। यो धर्मो यस्यामवच्छेदकः सा तद्धर्मावच्छिन्ना॥



पृथिवीत्वविशिष्टं लक्ष्यम् पृथिवीत्वं लक्ष्यतावच्छेदकम् पृथिवीत्वावच्छिन्ना लक्ष्यता।



जलत्वविशिष्टं लक्ष्यम् जलत्वं लक्ष्यतावच्छेदकम् जलत्वावच्छिन्ना लक्ष्यता।

  

साध्यसाधनतावच्छेदकधर्मनिरूपणम्



यद्धर्मविशिष्टे साध्यसाधने भवतस्तौ धर्मौ साध्यसाधनतावच्छेदकधर्मौ भवतः॥



वह्नित्वविशिष्टं साध्यम् वह्नित्वं साध्यतावच्छेदकम् वह्नित्वावच्छिन्ना साध्यता।



धूमत्वविशिष्टं साधनम् धूमत्वं साधनतावच्छेदकम् धूमत्वावच्छिन्ना साधनता।



व्याप्यव्यापकतावच्छेदकधर्मनिरूपणम्

यद्धर्मविशिष्टौ व्याप्यव्यापकौ भवतस्तौ धर्मौ व्याप्यव्यापकतावच्छेदकधर्मौ भवतः॥



धूमत्वविशिष्टं व्याप्यम् धूमत्वं व्याप्यतावच्छेदकम् धूमत्वावच्छिन्ना व्याप्यता।



वह्नित्वविशिष्टं व्यापकम् वह्नित्वं व्यापकतावच्छेदकम् वह्नित्वावच्छिन्ना व्यापकता।



एवमेव लक्षणतावच्छेदकादिधर्मनिर्णयः कार्यः॥



आधेयतावच्छेदकसम्बन्धनिरूपणम्



येन सम्बन्धेन यदस्तीत्युच्यते तन्निष्ठाधेयता तत्सम्बन्धावच्छिन्ना।



संयोगसम्बन्धेन घटो वर्तते। संयोगसम्बन्धः आधेयतावच्छेदकसम्बन्धः। संयोगसम्बन्धावच्छिन्ना आधेयता।



समवायेन पटो वर्तते। समवायसम्बन्धः आधेयतावच्छेदकसम्बन्धः। समवायसम्बन्धावच्छिन्ना आधेयता।



प्रतियोगितावच्छेदकसम्बन्धनिरूपणम्



येन सम्बन्धेन यन्नास्तीत्युच्यते तन्निष्ठा प्रतियोगिता तत्सम्बन्धावच्छिन्ना॥



संयोगसम्बन्धेन घटो नास्ति । संयोगसम्बन्धः प्रतियोगितावच्छेदकसम्बन्धः। संयोगसम्बन्धावच्छिन्ना प्रतियोगिता।



समवायेन पटो नास्ति। समवायसम्बन्धः प्रतियोगितावच्छेदकसम्बन्धः। समवायसम्बन्धावच्छिन्ना प्रतियोगिता ।



 

 

साध्यतावच्छेदकसम्बन्धनिरूपणम्



येन सम्बन्धेन यस्साध्यते स सम्बन्धस्साध्यतावच्छेदकसम्बन्धः।



संयोगसम्बन्धेन वह्निस्साध्यते। संयोगसम्बन्धस्साध्यतावच्छेदकसम्बन्धः । संयोगसम्बन्धावच्छिन्ना साध्यता।



समवायेन सत्ता साध्यते। समवायसम्बन्धस्साध्यतावच्छेदकसम्बन्धः। समवायम्बन्धावच्छिन्ना साध्यता

एवमेव साधनतावच्छेदकादिसम्बन्धनिर्णयः कार्यः।



एवमेव कार्यतावच्छेदककारणतावच्छेदकलक्षणतावच्छेदकप्रकारतावच्छेदकसम्बन्धानां निर्णयः कार्यः।

अवच्छिन्नत्वप्रभेदाः



अवच्छिन्नत्वं नाम अवच्छेद्यत्वम्। पृथिवीत्वावच्छिन्ने गन्ध इत्यत्र अवच्छिन्नत्वं विशिष्टत्वरूपम्। पृथिवीत्वावच्छिन्ना लक्ष्यता इत्यादौ अवच्छिन्नत्वम् अवच्छेदकतानिरूपकत्वरूपं पारिभाषिकं पूर्वमुपदर्शितमेव॥ अग्रे वृक्षः कपिसंयोगी मूले न इत्यत्र सप्तम्योरवच्छिन्नत्वार्थकतया वृक्षः अग्रावच्छेदेन कपिसंयोगवान् (अग्रावच्छिन्नकपिसंयोगवान्) मूलावच्छेदेन कपिसंयोगाभाववान् (मूलावच्छिन्नकपिसंयोगाभाववान्) इति तत्र बोधः। अत्र अग्राद्यवच्छिन्नत्वं अग्रादिकं निमित्तीकृत्य वर्तमानत्वे पर्यवसितम् पूर्वविलक्षणम्। शरीरमस्मदादीनामित्यत्र षष्ठ्यर्थाऽवच्छेदकत्वस्य शरीरे भाने अस्मदादौ जीवरूपेशररावच्छिन्नत्वभानस्यापरिहार्यतया तच्छरीरावच्छिन्नत्वञ्च शरीरं निमित्तीकृत्य जायमानस्य सुखदुःखादेराश्रयत्वे पर्यवसन्नम्। एवमात्मनो भोगायतनं शरीरमित्यत्र भोगावच्छेदकत्वरूपभोगायतनत्वस्य शरीरेभाने भोगे शरीरावच्छिन्नत्वभानस्याप्यावश्यकत्वेन अत्र शरीरावच्छिन्नत्वं शरीरं निमित्तीकृत्य जायमानत्वे पर्यवस्यति। तथा च

\`

शरीरमस्मदादीनाम्

'

आत्मनो भोगायतनं शरीरम्

,

अग्रे वृक्षः कपिसंयोगीति स्थलत्रितयेऽपि बोध्यमानमवच्छिन्नत्वं किञ्चिद्भेदेन सदृशमेव। घटावच्छिन्नाकाशः

,

मठावच्छिन्नाकाशः

,

कर्णशष्कुल्यवाच्छिन्नं नभः श्रोत्रं

,

अन्तःकरणावच्छिन्नं चैतन्यं जीवः इत्यादौ प्रतीयमानमवांच्छिन्नत्वं विशेषणविशिष्टत्वरूपमेव। एवमन्यत्राप्यूह्यम्॥



एकविधपदार्थनिरूपणम्



ईश्वरः आकाशं कालः दिक् सत्तारूपा परजातिः समवायः इत्यादयः एकविधपदार्थाः।



द्विविधपदार्थनिरूपणम्



पृथिव्यप्तेजोवायूनां नित्यानित्यत्वभेदेन द्वैविध्यम्। जीवात्मपरमात्मभेदेनात्मनो द्वैविध्यम्।

सामान्यं द्विविधं परमपरं चेति परं सत्ता अपरं द्रव्यत्वादि। गन्धो द्विविधः सुरभिरसुरभिश्चेति।

संयोगो द्विविधः कर्मजस्संयोगजश्चेति। आद्यो हस्तक्रियया पुस्तकसंयोगः द्वितीयो हस्तपुस्तकसंयोगात्कायपुस्तकसंयोगः। कर्मजसंयोगोऽपि द्विविधः-अभिघातसंयोगः नोदनसंयोगश्चेति। शब्दहेतुराद्यः शब्दाहेतुर्द्वितीयः।

विभागोपि द्विविधः कर्मजो विभागजश्चेति - आद्यो हस्तक्रियया पुस्तकविभागः द्वितीयो हस्तपुस्तकविभागात्कायपुस्तकविभागः। विभागजविभागोऽपि द्विविधः। हेतुमात्रविभागजन्यः हेत्वहेतुविभागजन्यश्चेति। आद्यः कपालद्वयविभागजन्यः कपालकाशविभागः द्वितीयः हस्ततरुविभागजन्यः तरुशरीरविभागः।

परत्वापरत्वे द्विविधे दिक्कृते कालकृते चेति। दूरस्थे दिक्कृतं परत्वं ज्येष्ठे कालकृतं परत्वं समीपस्थे दिक्कृतमपरत्वं कनिष्ठे कालकृतमपरत्वम्।

द्रवत्वं द्विविधं-सांसिद्धिकं नैमित्तिकं चेति। आद्यं जले द्वितीयं पृथिवीतेजसोः। सांसिद्धिकत्वञ्चाग्निसंयोगादिनिमित्ताजन्यत्वं नैमित्तिकत्वञ्चाग्निसंयोगादिरूपनिमित्तजन्यत्वम्।

शब्दो द्विविधः ध्वन्यात्मको वर्णात्मकश्चेति। आद्यः भेर्यादिताडनजन्यश्शब्दः द्वितीयः संस्कृतभाषादिरूपः।

बुद्धिर्द्विविधा स्मृतिरनुभवश्चेति। अनुभवो द्विविधः यथार्थोऽयथार्थश्चेति। स्वप्नोपि मानसविपर्ययरूप एवेति न पृथग्भावः। स्मृतिरपि द्विविधा यथार्थाऽयथार्था चेति। प्रमाजन्या यथार्था अप्रमाजन्याऽयथार्था। प्रत्यक्षं द्विविधं सविकल्पकं निर्विकल्पकंचेति। अनुमितिर्द्विविधा स्वार्थानुमितिः परार्थानुमितिश्चेति। शाब्दबोधो द्विविधः वैदिकशाब्दबोधः लौकिकशाब्दबोधश्चेति। अर्थापत्तिर्द्विविधा श्रुतार्थापत्तिः दृष्टार्थापात्तिश्चेति। अनुमितिकरणं द्विविधं स्वार्थानुमानं

,

परार्थानुमानं चेति। शाब्दबोधकरणं द्विविधं वैदिकशब्दो

,

लौकिकशब्दश्चेति। अर्थापत्तिकरणं द्विविधं श्रुतार्थापत्तिः

,

दृष्टार्थापत्तिश्चेति। प्रत्यक्षज्ञानस्थले फलकरणयोरुभयत्रापि प्रत्यक्षशब्दः प्रवर्तते। अर्थापत्तिस्थले फलकरणयोरुभयत्राप्यर्थापत्तिशब्दः प्रयुज्यते।

ज्ञानेच्छाकृतीनां नित्यत्वानित्यत्वभेदेन द्वैविध्यम् ईश्वरगतानां तासां नित्यत्वं

,

जीवगतानां तासामनित्यत्वम्।

ईश्वरेऽपि सुखाङ्गीकर्तृमते सुखस्यापि नित्यत्वानित्यत्वभेदेन द्वैविध्यम् ईश्वरे तन्नित्यं जीवे तदनित्यम्।

व्याप्तिर्द्विविधा अन्वयव्याप्तिः

,

व्यतिरेकव्याप्तिश्चेति। आद्या हेतुव्यापकसाध्यसामानाधिकरण्यरूपा द्वितीया साध्याभावव्यापकीभूताभावप्रतियोगित्वरूपा।

वृत्तिर्द्विविधा शक्तिः

,

लक्षणा चेति। आद्या अस्मात्पदादयमर्थो बोद्धव्य इतीश्वरेच्छाविषयत्वरूपा द्वितीया शक्यसम्बन्धरूपा। लक्षणा द्विविधा जहल्लक्षणा

,

अजहल्लक्षणा चेति। शक्यार्थपरित्यागेनान्यार्थग्रहणं जहल्लक्षणा। यथा गङ्गायां घोष इत्यादौ गङ्गापदस्य तीरे मञ्चाः क्रोशन्तीत्यादौ मञ्चपदस्य पुरुषेषु च जहल्लक्षणा। शक्यार्थापरित्यागे सत्यन्यार्थग्रहणमजहल्लक्षणा। छत्रिणो यान्तीत्यत्र छत्रपदस्य छत्यछत्रिसाधारणसंघत्वावच्छिन्ने काकेभ्यो दधि रक्ष्यतामित्यत्र काकपदस्य दध्युपघातकत्वावच्छिन्ने चाजहल्लक्षणा। जीवब्रह्मणोरैक्यं ब्रुवतां वेदान्तिनां मते जहदजहल्लक्षणा चाङ्गीक्रियते। तन्मते तत्त्वमसीत्यादिषु चैतन्यादिरूपव्यक्तिमात्रबोधनार्थं जहदजहल्लक्षणा। नैयायिकानां मते तु सा नास्तीति लक्षणाद्वयमेव।

लक्षणं द्विविधं व्यावहारिकं व्यावर्तकं चेति। व्यावहारिकत्वञ्च व्यवहारप्रयोजकत्वं व्यावर्तकत्वं चेतरभेदानुमापकत्वम्। यथाऽद्यं पृथिव्याः पृथिवीत्वं

,

द्वितीयं तस्याः गन्धवत्त्वं। अन्वयव्यतिरेकद्वयं यत्सत्वे यत्सत्वमन्वयः यदभावे यदभावो व्यतिरेकः। प्रथमयत्पदं कारणत्वे नाभिमतपरः। द्वितीययत्पदं कार्यत्वेनाभिमतपरम्यत्सत्वे यदनुत्पत्तिरन्वयव्यभिचारः यदभावे यदुत्पत्तिर्व्यतिरेकव्यभिचारः।

अभावो द्विविधः संसर्गाभावोन्योऽन्याभावश्चेति।

हेतुर्द्विविधः सद्धेतुरसद्धेतुश्चेति। आद्यः व्याप्तिपक्षधर्मताविशिष्टः द्वितीयः व्याप्तिपक्षधर्मत्वोभयाभाववान्। असद्धेतुमात्रे चैकसत्वे द्वयं नास्तीत्याकारकप्रतीत्या प्रत्येकाभावप्रयुक्तः उभयाभावप्रयुक्तो वोभयाभावस्सम्भवत्येव।

शुक्लरूपं द्विविधं भास्वरशुक्लमभास्वरशुक्लं चेति। आद्यं तेजसि द्वितीयं जले। पदार्थो द्विविधः व्याप्यवृत्तिरव्याप्यवृत्तिश्चेति। आद्यः घटत्वपटत्वादिः द्वितीयः कपिसंयोगादिः। 1प्रागभावादयश्चत्वारोऽभावाः।

ज्ञानं पुनरपि द्विविधं संशयो निश्चयश्चेति आद्यः स्थाणुर्वा पुरुषो वेति द्वितीयः अयं स्थाणुरिति। स्मृतिरपि निश्चयरूपैव।

ज्ञानं पुनरपि द्विविधं आहार्यमनाहार्यञ्चेति। बाधकालीनेच्छाजन्यज्ञानमाहार्यम् तद्भिन्नमनाहार्यम्। आहार्यज्ञानमपि द्विविधं नियताहार्यमनियताहार्यं चेति। स्वविरोधिधर्मधर्मितावच्छेदककस्वप्रकारकज्ञानं नियताहार्यं यथा वह्निमत्पर्वतो वह्न्यभाववानिति। तद्भिन्नमनियताहार्यं यथा ह्रदो वह्निमानिति ज्ञानम्। नियताहार्यानाहार्ययोः बाधकालीनेच्छाजन्यत्वतदजन्यत्वाभ्यामेव भेदो ज्ञेयः नत्वाकारतो भेदः। उभयत्र ह्रदो वह्निमानित्यस्यैवाकारत्वात्। वह्निमत्पर्वतो वह्न्यभाववानितिज्ञानस्य नियतमिच्छाजन्यत्वेन नियताहार्यत्वव्यवहारः। नियताहार्यानाहार्यज्ञानयोस्त्वाकारतोऽपि भेदो वर्तत एव। यथा आद्यं वह्निमद्ध्रदो वह्न्यभाववानिति ज्ञानं द्वितीयं ह्रदो वह्निमानिति ज्ञानं। ज्ञानं पुनरपि द्विविधं अप्रामाण्यज्ञानास्कन्दितं तदनास्कन्दितं चेति।



सम्बन्धो द्विविधः वृत्तिनियामकः वृत्त्यनियामकश्चेति

,

आद्यः संयोगसमवायस्वरूपकालिकपर्याप्तिस्वाभाववद्वृत्तित्वादिरूपः द्वितीयः निरूप्यनिरूपककोटिप्रविष्टविषयत्वादिरूपः परम्परासम्बन्धरूपश्च।

अनुमितिः पुनरपि द्विविधा पक्षतावच्छेदकावच्छेदेनानुमितिः पक्षतावच्छेदकसामानाधिकरण्येनानुमितिः। पदार्थः प्रकारान्तरेण द्विविधः केवलान्वयी व्यतिरेकी चेति।

अवच्छेदकत्वं द्विविधं स्वरूपसम्बन्धरूपमनतिरिक्तवृत्तित्वरूपञ्चेति। दण्डत्वं घटकारणतावच्छेदकमित्यत्रावच्छेदकत्वं स्वरूपसम्बन्धरूपम्। हेतुमन्निष्ठात्यन्ताभावप्रतियोगितानवच्छेदकं साध्यतावच्छेदकमित्यत्र गुरुधर्मस्यावच्छेदकत्वानभ्युपगमे प्रमेयधूमवान्वह्नेरित्यत्र प्रसक्तस्यातिव्याप्तिदोषस्य वारणार्थमनवच्छेदकत्वघटकीभूतावच्छेदकत्वमनतिरिक्तवृत्तित्वरूपम्।

तर्को द्विविधः कार्यकारणभावभङ्गप्रसङ्गलक्षणः व्याप्यव्यापकभावभङ्गप्रसङ्गलक्षणश्चेति। पर्वते धूमोऽस्तु वह्निर्मास्त्वित्यप्रयोजकशङ्कायां

प्रसक्तायां तन्निवृत्त्यर्थं धूमे वह्निजन्यत्वं न स्यादिति कार्यकारणभावभङ्गप्रसङ्गलक्षणस्तर्क उपयोक्तव्यः। द्रव्यं विशिष्टसत्त्वादित्यादौ निरुक्तरीत्याऽप्रयोजकशङ्कायां प्रसक्तायां विशिष्टसत्ताया नित्यतया धूमं प्रति वह्निरिव विशिष्टसत्तां प्रति द्रव्यत्वस्य कारणत्वाभावेन कार्यकारणभावभङ्गप्रसङ्गलक्षणतर्कस्योपयोक्तुमशक्यतया यत्र विशिष्टसत्ता तत्र द्रव्यत्वमिति नियमो न स्यादिति व्याप्यव्यापकभावभङ्गप्रसङ्गलक्षण एव तर्क उपयोक्तव्यः। कुत्रचित्कार्यकारणभावभङ्गप्रसङ्गलक्षणतर्कप्रसक्तिस्थले व्याप्यव्यापकभावभङ्गप्रसङ्गलक्षणोऽपि तर्क उपयोक्तुं शक्यते। यथा पर्वतो वह्निमान् धूमादित्यादौ यदि वह्निर्नस्यात्तर्हि धूमोपि न स्यादिति कार्यकारणभावभङ्गप्रसङ्गलक्षणतर्कस्य यत्र धूमस्तत्राग्निरिति नियमो न स्यादिति व्याप्यव्यापकभावभङ्गप्रसङ्गलक्षणतर्कस्य चोपयोक्तुं शक्यत्वात्। अतः यत्र हेतुसाध्ययोः कार्यकारणभावस्सुप्रसिद्धस्तत्र कार्यकारणभावभङ्गप्रसङ्गलक्षणस्तर्क उपयोक्तव्यः। अन्यत्र तु व्याप्यव्यापकभावभङ्गप्रसङ्गलक्षणत्तर्क उपयोक्तव्य इति सिद्धम्।

कारणत्वं द्वविधं फलोपधानरूपं स्वरूपयोग्यतारूपं चेति। स्वजनकत्वसम्बन्धेन फलविशिष्टत्वं फलोपधानरूपं जनकत्वम् तच्च साक्षात्फलजनकीभूतवस्तुष्वेव सम्भवति। जनकतावच्छेदकधर्मवत्त्वं स्वरूपयोग्यतारूपं जनकत्वम्। तच्च साक्षाद्‌घटानुपधायकेऽप्यारण्यकदण्डादौ सम्भवति।

रूपादिचतुष्टयस्य पाकजापाकजभेदेन द्वैविध्यम्।

रूपरसगन्धस्पर्शसङ्ख्यापरिमाणद्रवत्वस्नेहबुद्धीच्छाप्रयत्नानां नित्यत्वानित्यत्वभेदेन द्वैविध्यम् जलादित्रये वर्तमानानां चाद्यानां चतुर्णां नित्यवृत्तित्वान्नित्यत्वम् अनित्यवृत्तीनां तासामनित्यत्वं संख्यापरिमाणद्रवत्वस्नेहानां नित्यवृत्तीनां नित्यत्वमनित्यवृत्तीनामनित्यत्वम् किन्तु द्वित्वादिसङ्ख्याया नित्यवृत्तेरप्यपेक्षाबुद्धिजन्यतयाऽनित्यत्वमेव। ज्ञानेच्छाकृतीनां त्वीश्वरवृत्तीनां नित्यत्वं जीववृत्तीनां तासामनित्यत्वम्। नित्यवृत्तेर्गुरुत्वस्य नित्यत्वम् अनित्यवृत्तेरनित्यत्वम्। पृथक्त्वपरत्वापरत्वानां नित्यवृत्तीनामप्यपेक्षाबुद्धिजन्यतया

,

संयोगविभागयोः क्रियाजन्यतया ईश्वरे मतविशेषे नित्यसुखानङ्गीकारेण जीववृत्तिसुखस्य विषयजन्यतया दुःखद्वेषधर्मार्धर्मधर्मसंस्काराणामीश्वरेऽनङ्गीकारेण जीववृत्तीनां तेषां सनिमित्तकत्वेन यज्जन्यं तदनित्यमितिव्याप्त्या जन्यानामेषां नाशस्यावश्यमभ्युपेयतयापृथक्त्वसंयोगविभागपरत्वापरत्वशब्दसुखदुःखद्वेषधर्माधर्मसंस्काराणां नित्यत्वं नास्त्येव। किन्तु सर्वेषामेतेषामनित्यत्वमेव।

उभयाभावो द्विविधः प्रत्येकाभावप्रयुक्तः उभयाभावप्रयुक्तश्चेति। आद्यः पटे घटत्वद्रवत्वोभयाभावः द्वितीयः गुणादौ घटत्वद्रव्यत्वोभयाभावः।

इच्छा द्विविधा फलविषयिणी उपायविषयिणी चेति। द्वेषो द्विविधः फलविषयकः उपायविषयकश्चेति।

निश्चयो द्विविधः उपेक्षात्मकः उपेक्षानात्मकश्चेति आद्यः स्मरणप्रत्यभिज्ञाद्यजनकः द्वितीयस्तदुभयजनकः।

वेगो द्विविधः कर्मजस्संयोगजश्चेति।

योगजसन्निकर्षो द्विविधः युक्तयोगजन्यः युञ्जानयोगजन्यश्चेति। योगजन्यसन्निकर्षो नाम योगजन्यधर्मविशेषः। चिन्ताद्यसहकृतयोगजन्यधर्मविशेषः युक्तयोगजन्यस्सन्निकर्षः। चिन्तासहकृतयोगजन्यधर्मविशेषः युञ्जानयोगजन्यस्सन्निकर्षः।

सम्बन्धः पुनरपि द्विविधः साक्षात्सबन्धः परम्परासम्बन्धश्चेति। आद्यः संयोगसमवायादिः द्वितीयः स्वज्ञानविषयप्रकृतहेतुतावच्छेदकधर्मवत्वादिसम्बन्धः। सम्बन्धः प्रकारान्तरेण द्विविधः भेदसम्बन्धः अभेदसम्बन्धश्चेति। आद्यः अभेदातिरिक्तसम्बन्धः अभेदसम्बन्धस्तादात्म्यसम्बन्धः।

लक्षणाबीजं द्विविधम् अन्वयानुपपत्तितात्पर्यानुपपत्तिभेदात्। गङ्गायां घोषः

,

माञ्चाः क्रोशन्ति

,

सिंहो माणवकः

,

सोयं देवदत्त इत्यादावन्वयानुपपत्तिः। यष्टीः प्रवेशय

,

काकेभ्यो दधि रक्ष्यतां

,

छत्रिणो यान्ति

,

सैन्धवमानयेत्यादिषु तात्पर्यानुपपत्तिरेव लक्षणाबीजम्। अन्वयानुपपत्तेर्लक्षणास्थलेषु सर्वत्र सम्भवाभावेन तात्पर्यानुपपत्तेस्सर्वत्रापि सम्भवेन सर्वत्र तात्पर्यानुपपत्तिरेव लक्षणाबीजमिति बहूनां सिद्धान्तः।

प्रवृत्तिः प्रकारान्तरेण द्विवधा निष्कम्पप्रवृत्तिः सकम्पप्रवृत्तिश्चेति। आद्या पूर्वोत्पन्नज्ञाने प्रामाण्यनिश्चयहेतुका द्वितीया तस्मिन् ज्ञाने प्रामाण्यसंशयहेतुका। निष्कम्पत्वं सकम्पत्वं च विषयिताविशेषः।

हेतुर्द्विविधः समव्याप्तहेतुः विषमव्याप्तहेतुश्चेति। समव्याप्तत्वञ्च हेतुव्यापकसाध्यव्यापकत्वम्। विषमव्याप्तत्वञ्च हेतुव्यापकसाध्याव्यापकत्वम्।

प्रतिबध्यप्रतिबन्धकभावग्राहकान्वयव्यतिरेकद्वयम् यत्सत्वे यदनुत्पत्तिरन्वयः यदभावे यदुत्पत्तिर्व्यतिरेकः। प्रथमयत्पदं प्रतिबन्धकत्वेनाभिमतपरम्। द्वितीययत्पदं प्रतिबध्यत्वेनाभिमतपरम्।

पञ्चावयववाक्यं द्विविधं अन्वयपञ्चावयववाक्यं व्यतिरेकपञ्चावयववाक्यं चेति। आद्यं पर्वतो वह्निमान्धूमवत्त्वात् यो यो धूमवान् ससोऽग्निमान्यथा महानसः तथाचायं तस्मात्तथा इति॥ द्वितीयं पर्वतो वह्निमान् धूमवत्त्वात् यो यो वह्न्यभाववान् स धूमाभाववान् यथा महाह्रदः न चायं तथा तस्मान्नतथेति। कारणं द्विविधं साधारणकारणमसाधारणकारणं चेति। कार्यमात्रं प्रतीश्वरादृष्टादि साधारणकारणम्। कार्यविशेषं प्रति कारणं द्वितीयं यथा घटादिकं प्रति दण्डादिकम्॥



त्रिविधवस्तुनिरूपणम्



पृथिव्यप्तेजोवायूनां शरीरेन्द्रियविषयभेदेन पुनरपि त्रैविध्यम्। स्पर्शस्त्रिविधः शीतोष्णानुष्णाशीतभेदात्। संयोगः प्रकारान्तरेण त्रिविधः एककर्मजन्यः उभयकर्मजन्यः संयोगजन्यश्चेति। आद्यः श्येनशैलसंयोगः

,

द्वितीयः मेषद्वयसंयोगः

,

तृतीयः हस्तपुस्तकसंयोगात्कायपुस्तकसंयोगः। विभागोऽपि त्रिविधः एककर्मजन्यः उभयकर्मजन्यः विभागजन्यश्चेति। आद्यश्श्येनशैलविभागः

,

द्वितीयः मेषद्वयविभागः

,

तृतीयः हस्तपुस्तकविभागात्कायपुस्तकविभागः। शब्दस्त्रिविधः संयोगजोविभागजश्शब्दवश्चेति आद्यः भेरीदण्डसंयोगजन्यः

,

द्वितीयः वंशाकाशविभागजन्यः तृतीयः पूर्वपूर्वशब्दोत्पन्नद्वितीयादिशब्दसमुदायः। कारणं त्रिविधं समवाय्यसमवायिनिमित्तभेदात्। अलौकिकसन्निकर्षस्त्रिविधः सामान्यलक्षणः ज्ञानलक्षणः योगजलक्षणश्चेति आद्यः व्याप्तिज्ञानादौ निखिलवह्निधूमभानार्थमङ्गीकृतः

,

द्वितीयः सुरभिचन्दनमित्यादौ सुराभिगन्धत्वादिभानार्थं

,

तृतीयः योगिनामतीतानागतसर्ववस्तुसाक्षात्कारार्थमङ्गीकृतः

,

सामान्यलक्षणसन्निकर्षस्तु सामान्याश्रयस्य यावतो ज्ञानं जनयति

,

ज्ञानलक्षणस्तु स्वविषयविषयकज्ञानं जनयतीतीयान्भेदः आद्यद्वितीयौ पर्यवसाने ज्ञानरूपावेव। लिङ्गं त्रिविधं अन्वयव्यतिरेकी केवलान्वयी केवलव्यतिरेकी चेति। सव्यभिचारस्त्रिविधः साधारणाऽसाधारणानुपसंहारिभेदात्। असिद्धस्त्रिविधः आश्रयासिद्धः स्वरूपासिद्धो व्याप्यत्वासिद्धश्चेति। अयथार्थानुभवस्त्रिविधः संशयविपर्ययतर्कभेदात्।



उत्कटैकतरकोटिकसंशयस्सम्भावना

,

एषा संशय एवान्तर्भवति। संस्कारस्त्रिविधः वेगो भावना स्थितस्थापकश्चेति। विषयता त्रिविधा विशेष्यता प्रकारता संसर्गता चेति। संसर्गाभावस्त्रिविधः प्रागभावः प्रध्वंसाभावः अत्यन्ताभावश्चेति। लक्षणदोषास्त्रयः

,

अतिव्याप्तिरव्याप्तिरसम्भवश्चेति। आत्माश्रयादिदोषत्रयं आत्माश्रयः

,

अन्योन्याश्रयः

,

चक्रकापत्तिश्चेति। जन्यभावत्रयं द्रव्यगुणकर्माणी चेति। कृतिनिरूपितविषयता त्रिविधा। उद्देश्यता विषयता उपादानता चेति। अन्नम्भट्टाशयानुरोधेनान्यथासिद्धस्त्रिविधः पटं प्रति तन्तुरूपं तन्तुत्वञ्च प्रथमान्यथासिद्धम्। पटं प्रत्याकाशं द्वितीयान्यथासिद्धम्। पाकजस्थले गन्धं प्रति रूपप्रागभावः तृतीयान्यथासिद्धः। प्रयत्नस्त्रिविधः प्रवृत्तिः निवृत्तिः जीवनयोनिश्चेति। आद्यो

भोजनादौ

,

द्वितीयो विषभक्षणादौ

,

तृतीयः प्राणधारणार्थम्। औपाधिकं कालत्रयं अतीतानागतवर्तमानकालत्रयम्। परिमाणं प्रकारान्तरेण त्रिविधं अणुपरिमाणं मध्यपरिमाणं परममहापरिमाणं (विभुपरिमाणं)चेति आद्यं परमाण्वादौ

,

द्वितीयं द्व्यणुकादिब्रह्माण्डान्ते

,

विभुभिन्ने द्रव्ये

,

तृतीयमाकाशादिचतुष्टये वर्तते। विशिष्टाभावस्त्रिविधः विशेष्याभावप्रयुक्त विशेषणाभावप्रयुक्तः उभयाभावप्रयुक्तश्चेति आद्यः पटे द्रव्यत्वविशिष्टघटत्वाभावः

,

द्वितीयः पटे घटत्वविशिष्टद्रव्यत्वाभावः

,

तृतीयः गुणादौ घटत्वविशिष्टद्रव्यत्वाभावः। कर्मजन्यत्रयं संयोगविभागवेगत्रयम्। अनित्यपरिमाणं त्रिविधं सङ्ख्याजन्यं परिमाणजन्यं प्रचयजन्यं चेति त्र्यणुकनिष्ठपरिमाणं द्वयणुकनिष्ठत्रित्वसंङ्ख्याजन्यमाद्यं

,

घटाद्यवयविनिष्ठपरिमाणं कपालाद्यवयवनिष्ठपरिमाणजन्यं द्वितीयं तूलकादिनिष्ठपरिमाणं प्रचयजन्यं तृतीयम्। प्रचयश्शिभिलाख्यसंयोगः। चिकीर्षां प्रति कारणत्रयं कृतिसाध्यताज्ञानेष्टसाधनताज्ञानबलवदनिष्टाननुबन्धित्वज्ञानत्रयम्। चिकीर्षा नाम कृतिसाध्यत्वप्रकारकेच्छा

,

कृतिसाध्यताज्ञानस्य चिकीर्षां प्रति कारणत्वानङ्गीकारे चन्द्रमण्डलानयनादौ वृष्ट्यादौ च चिकीर्षाप्रसङ्गः। इष्टसाधनताज्ञानस्य कारणत्वानङ्गीकारे शत्रुगृहगमनादौ चिकीर्षाप्रसङ्गः बलवदनिष्टाननुबन्धित्वज्ञानस्य कारणत्वानङ्गीकारे विषसम्पृक्तान्नभक्षणादौ चिकीर्षाप्रसङ्गः अतो ज्ञानत्रयस्य चिकीर्षं प्रति कारणत्वमङ्गीकार्यंम्

,

बलवदनिष्टानुवन्धित्वज्ञानस्य प्रतिबन्धकत्वाङ्गीकर्तृमते बलवदनिष्टाननुबन्धित्वज्ञानस्य कारणत्वं नाङ्गीक्रियते। किं त्वाद्ययोर्द्वयोरेव कारणत्वं तन्मतेऽङ्गीकार्यम्। अवस्थात्रयं जाग्रत्स्वप्नसुषुप्त्यवस्थात्रयम्। एवकारः त्रिविधः विशेष्यसङ्गतः विशेषणसङ्गतः क्रियासङ्गतश्चेति पार्थ एव धनुर्धर इत्यत्र विशेष्यसङ्गतः

,

शङ्खः पाण्डुर एवेत्यत्र विशेषणसङ्गतः

,

नीलमुत्पलं भवत्येवेत्यत्र क्रियासङ्गतश्चैवकार इति बोध्यम्॥



चतुर्विधपादार्थनिरूपणम्



परिमाणं चतुर्विधं अणु महद्दीर्घं ह्रस्वं चेति भावप्रधाननिर्देशेनाण्वादिपदमणुत्वादिपरम्। अभावश्चतुर्विधः प्रागभावः प्रध्वंसाभावोऽत्यन्ताभावोऽन्योन्याभावश्चेति। विभुचतुष्टयं आकाशकालदिगात्मचतुष्टयम्। भूतमूर्तपदार्थचतुष्टयं पृथिव्यप्तेजोवायुचतुष्टयम्। यथार्थानुभवश्चतुर्विधः प्रत्यक्षानुमित्युपमितिशाब्दभेदात्। अयथार्थानुभवश्चतुर्विधः प्रत्यक्षानुमित्युपमितिशाब्दभेदात्। अयथार्थानुभवश्चतुर्विधः प्रत्यक्षानुमित्युपमितिशाब्दभेदात्। पर्वतो धूमवान्वह्निरित्यत्र धूमव्याप्यवह्निमान् पर्वत इति भ्रमात्मकादपि परामर्शात् पर्वतो धूमवानिति प्रमात्मकानुमितिर्भवत्येव। प्रमात्मकपरामर्शाद्भ्रमात्मकानुमितिः कुत्रापि न सम्भवति। कुतः ह्रदो वह्निमानित्यनुमितिः भ्रमात्मकानुमितिः अत्र धूमादेर्हेतुत्वे पक्षधर्मत्वांशे परामर्शस्य भ्रमत्वं द्रव्यत्वादेर्हेतुत्वे व्याप्त्यंशे परामर्शस्य भ्रमत्वं सम्भवति। प्रमात्मकपरामर्शात्प्रमात्मकानुमितिः भ्रमात्मकपरामर्शाद् भ्रमात्मकानुमितिश्च निर्विवादा। क्वचिद्‌
भ्रमात्मकपरामर्शात्प्रमात्मकानुमितिश्च भवति॥ प्रमाणं चतुर्विधं प्रत्यक्षानुमानोपमानशब्दभेदात्। उपाधिश्चतुर्विधः केवलसाध्यव्यापकः पक्षधर्मावच्छिन्नसाध्यव्यापकः उदासीनधर्मावच्छिन्नसाध्यव्यापकश्चेति

,

पक्षधर्मावच्छिन्नत्वादेस्साध्येऽन्वयः

,

पक्षधर्मावच्छिन्नत्वञ्च सामानाधिकरण्यसम्बन्धेन पक्षधर्मविशिष्टत्वं

,

उदासीनत्वञ्च पक्षधर्मसाधनातिरिक्तत्वम्। क्षणोपाधिचतुष्टयं स्वजन्यविभागप्रागभावावच्छिन्नं कर्म पूर्वसंयोगावच्छिन्नविभागो वा पूर्वसंयोगनाशावच्छिन्नोत्तरसंयोगप्रागभावो वा उत्तरसंयोगावच्छिन्नं कर्म वा क्षणोपाधिस्स्यात्। तेजोविषयश्चतुर्विधः भौमदिव्यौदर्याकरजभेदात्। सामान्यादिचतुष्टयं सामान्यविशेषसमवायाभावचतुष्टयम्। रूपादिचतुष्टयं रूपरसगन्धस्पर्शचतुष्टयम्। औपाधिकं दिक्चतुष्टयं प्राचीदिक्प्रतीचीदिगुदीचीदिगवाचीदिक्चतुष्टम्।

पञ्चविधपदार्थनिरूपणम्



भूतपञ्चकं पृथिव्यप्तेजोवाय्वाकाशपञ्चकम्। मूर्तपञ्चकं पृथिव्यप्तेजोवायुमनःपञ्चकम्। प्राणादिपञ्चकं प्राणापानव्यानोदानसमानपञ्चकम्। आकाशादिपञ्चकं नाम आकाशकालदिगात्ममनःपञ्चकम्। कर्मपञ्चकं नाम उत्क्षेपणापक्षेपणाकुञ्चनप्रसारणगमनपञ्चकम्। सविषयकपदार्थपञ्चकं ज्ञानेच्छाकृतिसंस्कारद्वेषपञ्चकम्। हेत्वाभासः पञ्चविधः सव्यभिचारविरुद्धसत्प्रतिपक्षासिद्धबाधितभेदात्। अवयवपञ्चकं प्रतिज्ञाहेतूदाहरणोपनयनिगमपञ्चकम्। विश्वनाथपञ्चाननाशयानुरोधेनान्यथासिद्धपंचकं घटादिकं प्रति दण्डत्वादिकं प्रथमान्यथासिद्धम्। दण्डरूपादिकं द्वितीयान्यथासिध्दम्। व्योमप्रभृतितृतीयान्यथासिद्धम्। कुलालजनकप्रभृति चतुर्थान्यथासिद्धम्। रासभादिकं पंचमान्यथासिद्धम्। सर्वमते चान्ययासिद्धसामान्यलक्षणम् अवश्यक्लृप्तनियतपूर्ववृत्तिभिन्नत्वमेव। घटादिकं प्रति क्लृप्तनियतपूर्ववृत्तिनो दण्डचक्रसलिलकुलालादयः। तद्भिन्नत्वं च दण्डत्वदण्डरूपादिनिरुक्तान्यथासिद्धेषु वर्तत इति लक्षणसङ्गतिः। प्रवृत्तिकारणपंचकं चिकीर्षाकृतिसाध्यताज्ञानेष्टसाधनताज्ञानबलवदनिष्टाननुबन्धित्वज्ञानोपादानप्रत्यक्षपंचकम्। एतत्कारणपंचकप्रयोजनं तु चिकीर्षास्थल इव ज्ञेयम्॥



षड्विधपदार्थनिरूपणम्



भावषट्कं द्रव्यगुणकर्मसामान्यविशेषसमवायषट्‌कम्। रसष्षड्विधः मधुराम्ललवणकटुकषायतिक्तभेदात्। प्रत्यक्षप्रमाणं षड्विधं त्वक्चक्षुश्श्रोत्रजिह्वाघ्राणमनोभेदात्। एतदेवेन्द्रियषट्‌कमुच्यते। लौकिकसन्निकर्षष्षड्विधः। संयोगस्संयुक्तसमवायस्संयुक्तसमवेतसमवायस्समवायस्समवेतसमवायो विशेषणविशेष्यभावश्चेति॥

जातिबाधकषट्कम्।



व्यक्तेरभेदस्तुल्यत्वं सङ्करोऽनवस्थितिः।



रूपहानिरसम्बन्धो जातिबाधकसंग्रहः॥ इति॥



सप्तविधपदार्थनिरूपणम्



पदार्थसप्तकं द्रव्यगुणकर्मसामान्यविशेषसमवायाभावसप्तकम्। रूपं सप्तविधं शुक्लनीलपीतरक्तहरितकपिशचित्रभेदात्॥



नवविधपदार्थनिरूपणम्

पृथिव्यप्तेजोवाय्वाकाशकालदिगात्ममनांसि नव द्रव्याणि॥



षोडशपदार्थनिरूपणम्



प्रमाण प्रमेय संशय प्रयोजन दृष्टान्त सिद्धान्तावयव तर्कनिर्णय वाद जल्प वितण्डा हेन्वाभास च्छल जाति निग्रहस्थानानि षोडशपदार्थाः गौतममतेऽङ्गीकृताः॥



एकविंशतिविधपदार्थनिरूपणम्



प्रतिज्ञाहानिः प्रतिज्ञान्तरं प्रतिज्ञाविरोधः प्रतिज्ञासन्न्यासः हेत्वन्तरम् अर्थान्तरं निरर्थकम् अविज्ञातार्थकम् अपार्थकम् अप्राप्तकलम् न्यूनम् अधिकम् पुनरुक्तम् अननुभाषणम् अज्ञानम् अप्रतिभा विक्षेपः मतानुज्ञा पर्यनुयोज्योपेक्षणं निरनुयोज्यानुयोगः अपसिद्धान्तः इति निग्रहस्थानान्येकोनविंशतिः। वादिनोऽपजयहेतुर्निग्रहस्थानम्॥

चतुर्विंशतिविधपदार्थनिरूपणम्



रूप

,

रस

,

गन्ध

,

स्पर्श

,

सङ्ख्या

,

परिमाण

,

पृथक्त्व

,

संयोग

,

विभाग

,

परत्वाऽपरत्व

,

गुरुत्व

,

द्रवत्व

,

स्नेह

,

शब्द

,

बुद्धि

,

सुख

,

दुःख

,

इच्छा

,

द्वेष

,

प्रयत्न

,

धर्म

,

अधर्म

,

संस्काराश्चतुर्विशतिर्गुणाः॥

साधर्म्यवैधर्म्योत्कर्षापकर्षवर्ण्यावर्ण्याविकल्पसाध्यप्राप्त्यप्राप्तिप्रसङ्गप्रतिदृष्टान्तानुत्पत्ति संशयप्रकरणहेत्वर्थापत्त्यविशेषोपपत्युपलब्ध्यनुपलब्धिनित्यानित्यकार्यसमाश्चतुर्विशंतिर्जातयः। असदुत्तरं जातिः स्वव्याघातकमुत्तरं जातिरिति लक्षणम्॥

अनन्तपदार्थनिरूपणम्



जीवात्मनः मनांसि विशेषाः परमाणवः इत्यादयः॥

नियमाः



प्रतीतिव्यवहाराभ्यामर्थसिद्धिः।

यद्वैशिष्ट्यमत्र भासते स एव स्वपदार्थः।

प्रकृत्यर्थे प्रकारीभूतधर्मो भावप्रत्ययार्थः।

यदुत्तरं प्रत्ययः विधीयते स प्रकृतिः।

यस्याभावस्स प्रतियोगी।

यद्धर्मविशिष्टं लक्ष्यं स धर्मो लक्ष्यतावच्छेदकः।

यो धर्मो यस्यामवच्छेदकः सा तद्धर्मावच्छिन्ना।

येन सम्बन्धेन यदस्तीत्युच्यते तन्निष्ठाधेयता तत्सम्बन्धावच्छिन्ना।

येन सम्बन्धेन यन्नास्तीत्युच्यते तन्निष्ठा

प्रतियोगिता तत्सम्बन्धावच्छिन्ना। विग्रहवाक्याद्यादृशविशेषणविशेष्यभावापन्नपदार्थविषयकबोधो जायते समासवाक्यात्तद्विपरीतबोधो जायते।

निपातातिरिक्तनामार्थयोरभेदसम्बन्धेनान्वयः। विशेषणवाचकपदोत्तरवर्तिविभक्तेर्निरर्थकत्वमिति केचन। तस्या अप्यभेदार्थकत्वमित्यपरे।

प्रत्ययानां प्रकृत्यर्थान्वितस्वार्थबोधकत्वम्।

गुणे गुणानङ्गीकारः।

सर्वाधारः कालः।

जन्यानां कालोपाधित्वम्।

मूर्तानां दिगुपाधित्वम्।

नित्येषु कालिकायोगः।

विभिन्नकालीनपदार्थयोर्विषयत्वान्यसम्बन्धेनाधाराधेयभावविरहः।

उत्पन्नं द्रव्यं क्षणमगुणं निष्क्रियञ्च तिष्ठति।

यो गुणो यदिन्द्रियग्राह्यस्तन्निष्ठा जातिस्तदभावश्च तेनेन्द्रियेण गृह्यते।

नित्यस्य स्वरूपयोग्यत्वे फलावश्यंभावनियमः।

ध्वंसप्रागभावयोः स्वप्रतियोगिसमवायिदेशवृत्तित्वम्।

अनुल्लेख्यमानजात्यखण्डोपाध्यतिरिक्तधर्माणां स्वरूपतोभाने प्रमाणाभावः।

विशेषणाभावाद्विशिष्टाभावः विशेष्याभावाद्विशिष्टाभावः उभयाभावाद्विशिष्टाभावः।

एकसत्वे द्वयं नास्ति।

ध्वंसभिन्नं यज्जन्यं तदनित्यम्।

एकधर्मावच्छिन्नाऽधेयतैका।

सम्भवति दृष्टफलकत्वेऽदृष्टफलकल्पनाऽन्याय्या।

सविषयार्थबोधकधातुसमभिव्याहृतद्वितीयार्थीभूतकर्मत्वं विषयतारूपम्।

आदौ क्रिया क्रियातो विभागः विभागात्पूर्वसंयोगनाशः पूर्वसंयोगनाशादुत्तरसंयोगोत्पत्तिः।

शब्दबुद्ध्योर्द्विक्षणावस्थायित्वम्।

अर्थं बुदध्वा शब्दरचना।

असन्निकृष्टपदार्थस्य प्रत्यक्षे भानं न सम्भवति।

अपदार्थस्य शाब्दबोधे भानं न सम्भवति।

आधारास्त्वनुयोगिनः आधेयाः प्रतियोगिनः।

सम्बन्धमात्रस्य किञ्चित्प्रतियोगिकत्वम् किञ्चिदनुयोगिकत्वम्।

यत्र सम्बन्धस्तत्र तेन सम्बन्धेन सम्बन्धी।

एकसम्बन्धिज्ञानमपरसम्बन्धिस्मारकम्। सम्बन्धसम्बन्ध्युभयसत्तायास्सम्बन्धिप्रतीतिनियामकत्वम्।

अभावमात्रस्य
स्वप्रतियोगितावच्छेदकसम्बन्धावच्छिन्नस्वप्रतियोगितावच्छेदकावच्छिन्नाधेयतानिरूपिताधिकरणतया साकं विरोधः।

पदार्थः पदार्थेनान्वेति नत्वेकदेशेन।

समानज्ञानीयसमानाधिकरणप्रकारता विशेष्यतयोरभेद इति केचन।

तयोरवच्छेद्यावच्छेदकभाव इत्यपरे।

यद्धर्मावच्छिन्नवाचकपदोत्तरं यावत्पदं सामान्यपदं वा श्रूयते
तद्धर्मव्यापकत्वं विधेयांशे भासते।

असति बाधके उद्देश्यतावच्छेदकध्धर्मव्यापकत्वं विधेयांशे भासते।

व्याप्यवृत्तिजातीयधर्माणामव्याप्यवृत्तित्वे प्रमाणाभावः।

जातित्वेनाभिमतसङ्करस्य जातिबाधकत्वम्।

द्रव्यत्वव्याप्यव्याप्यजातेः परमाणुवृत्तित्वे प्रमाणभावः।

समुदायः प्रत्येकान्नातिरिच्यते।

विशिष्टं शुद्धान्नातिरिच्यते।

उभयत्वमुभयत्र पर्याप्तं नत्वेकत्र।

उभयत्वमेकत्रापि पर्याप्तमिति केचन।

भेदस्य व्याप्यवृत्तित्वनियमः।

व्याप्यवृत्तेरवच्छेदकसद्भावे प्रमाणाभावः।

सप्तम्यन्तानुयोगिवाचकपदसमभिव्याहृतनञः अत्यन्ताभावार्थकत्वम्॥



परिष्काराः



व्यापकत्वम् तदधिकरणवृत्त्यत्यन्ताभावप्रतियोगित्वमेकम् तदधिकरणवृत्तिभेदप्रतियोगितानवच्छेदकत्वमपरम्। अधिकदेशवृत्तित्वरूपव्यापकत्वमप्यस्ति। तच्च स्वसामानाधिकरण्ये सति स्वाभावसामानाधिकरण्यम्।

व्याप्यत्वम् तदभाववदवृत्तित्वरूपमेकं स्वव्यापकतत्कत्वं

\`

तत्सामानाधिकरण्यं

,

अपरम्। न्यूनदेशवृत्तित्वरूपव्याप्यत्वमप्यस्ति तच्च स्वसमानाधिकरणत्वे सति स्वसमानाधिकरणभेदप्रतियोगितावच्छेदकत्वमेकम्। स्वसमानाधिकरणत्वे सति स्वसमानाधिकरणात्यन्ताभावप्रतियोगित्वमपरम्।

स्वव्यापकत्वे सति स्वव्याप्यत्वं स्वसमनियतत्वम्। हेतुव्यापकसाध्यव्यापकत्वं हेतौ समव्याप्तत्वं यथा सत्तावान् जातेरित्यत्र जातिरूपहेतौ एतद्रूपवानेतद्रसादित्यत्रैतद्रसरूपहेतौ समव्याप्तहेतुत्वं वर्तते। स्वव्यापकसाध्याव्यापकत्वं हेतौ विषमव्याप्तत्वं यथा पर्वतो वह्निमान् धूमादित्यत्र धूमे विषमव्याप्तहेतुत्वं वर्तते।

पतने आद्यत्वं च स्वसमानाधिकरणपतनप्रतियोगिकध्वंससमानकालिकम् यद्यत्स्वन्तद्भिन्नत्वं।

चरमवर्णध्वंसस्समाप्तिः। वर्णे चरमत्वं च स्वघटितग्रन्थघटकवर्णप्रागभावसमानकालितं यद्यत्स्वं तद्भिन्नत्वं।

विजातीयज्ञानानन्तरितसजातीयज्ञानपरम्पराऽध्ययनम्।

स्वोत्कृष्टत्वप्रकारकज्ञानानुकूलव्यापारो वन्दनम्।

कन्ठताल्वाद्यभिघातसंयोग उच्चारणम्।

आद्यकृतिरारम्भः।

अनन्तराभिधानप्रयोजकजिज्ञासाजनकस्मरणप्रयोजकनिरूप्यनिष्ठसम्बन्धत्वं सङ्गतित्वम्।

ज्ञानजनकशब्दघटकवर्णाभिव्यञ्जकरेखोपविलेखनं लिपिः।

स्वविषयत्वस्वसामानाधिकरण्योभयसम्बन्धेन बाधकालीनेच्छाविशिष्टान्यत्वमनाहार्यत्वम्।

निरुक्तसम्बन्धद्वयेनाप्रामाण्यज्ञानविशिष्टान्यत्वमप्रामाण्यज्ञानानास्कन्दितत्वम्।

संशयभिन्नत्वं निश्चयत्वम्।

कारणीभूताभावप्रतियोगित्वं प्रतिबन्धकत्वम्।

प्रतिबन्धकतावच्छेदकीभूताभावप्रतियोगित्वं उत्तेजकत्वम्।

विषयतानिरूपकत्वं सविषयकत्वम्।

भेदकूटावच्छिन्नप्रतियोगिताकभेदवत्वमन्यतमत्वम्।

भेदद्वयावच्छिन्नप्रतियोगिताकभेदवत्वमन्यतरत्वम्

ज्ञानशून्यावस्था सुषुप्तिः।

परस्परात्यन्ताभावसमानाधिकरणयोर्धर्मयोरेकत्रसमावेशस्सङ्करः। अथवा स्वसामानाधिकरण्य स्वाभावसामानाधिकरण्य स्वसमानाधिकरणभेदप्रतियोगितावच्छेदकत्वै तत्र्तितयसम्बन्धेन जातिविशिष्टत्वं साङ्कर्यम्।

अप्रामाणिकानन्तसजातीयपदार्थकल्पनाधाराविश्रान्त्यभावोऽनवस्था।

समवाये एकत्वं च स्वप्रतियोगिवृत्तित्वस्वानुयोगिवृत्तित्वोभयसम्बन्धेनभेदविशिष्टान्यपदार्थविभाजकोपाधिमत्त्वम्।

स्वप्रतियोगित्वस्वसामानाधिकरण्योभयसम्बन्धेनाभावविशिष्टत्वमव्याप्यवृत्तित्वम्।

निरुक्तसम्बन्धद्वयेनाभावविशिष्टान्यत्वं व्याप्यवृत्तित्वम्।



समवायस्वसमवायिसमवेतत्वोभयसम्बन्धेन सत्ताविशिष्टत्वं भावत्वम्।

निरुक्तसम्बन्धद्वयेन सत्ताविशिष्टान्यत्वमभावत्वम्।

वेदोक्तत्वज्ञानेन वेदविहितकर्मकारित्वं शिष्टत्वम्।

यत्सत्वे यत्सत्वमन्वयः यदभावे यदभावो व्यतिरेकः प्रथमद्वितीययत्पदे कार्यकारणत्वाभ्यामभिमतपरे। स्वेतरयावत्कारणसामग्रीसमवहितस्वाधिकरणवृत्त्यत्यन्ताभावप्रतियोगिकार्यकत्व मन्वयव्यभिचारः। कार्याधिकरणवृत्त्यत्यन्ताभावप्रतियोगित्वं व्यतिरेकव्यभिचारः।

भावनान्यो यो वायुवृत्तिवृत्तिस्पर्शावृत्तिधर्मसमवायी तदन्यत्वे सति गुरुत्वाजलद्रवत्वान्यगुणत्वं विशेषगुणत्वम्।

रूपस्पर्शान्यत्वे सति द्रव्यविभाजकोपाधिव्याप्यतावच्छेदकसंयोगविभागद्रवत्वावृत्तिजातिशून्यगुणत्वं सामान्यगुणत्वम्॥



कारणतावच्छेदकधर्मवत्त्वं स्वरूपयोग्यत्वरूपं

कारणत्वम्। स्वजनकत्वसम्बन्धेन फलविशिष्टत्वं फलोपधानरूपं

कारणत्वम्।

उत्तरकालीनकृतिसाध्यत्वप्रकारकज्ञानजनकशब्दः प्रतिज्ञा।

प्रतियोगिव्यधिकरणतदभावाभाववत्वं तदुपलक्षितत्वम्।

आश्रयत्वसम्बन्धेन विशेषणवत्वं तद्विशिष्टत्वम्।

कार्यत्वातिरिक्तधर्मावच्छिन्नकार्यतानिरूपितकारणताश्रयत्वमसाधारणकारणत्वम्।

कार्यत्वावच्छिन्नकार्यकार्यतानिरूपितकारणताश्रयत्वं साधारणकारणत्वम्।

अनुक्तस्यपदस्य प्रकृतशाब्दबोधोपयोगित्वेनानुसन्धानमध्याहारः।

पूर्वोक्तपदस्य प्रकृतशाब्दबोधोपयोगित्वेनानुसन्धानमनुषङ्गः।

स्वप्रतियोगवृत्तित्वस्वानुयोगिवृत्तित्वोभयसम्बन्धेन भेदविशिष्टान्यद्रव्यविभाजकोपाधिमत्वमाकाशगतैकत्वम्।

प्रतियोगिवैयाधिकरण्यं च प्रतियोग्यधिकरणावृत्तित्वरूपमेकम्। प्रतियोग्यनधिकरणवृत्तित्वरूपमपरम्।

विशिष्टाभावोभयाभावादिकमादाय प्रसक्तस्यासम्भवस्य वारकं व्यापकत्वं तदधिकरणवृत्त्यत्यन्ताभावीय वैशिष्ट्यव्यासज्यवृत्तिधर्मानवच्छिन्नप्रतियोगिताशून्यत्वरूपमेकं स्वानधिकरणतदधिकरणवृत्त्यत्यन्ताभावप्रतियोगि यद्यत्स्वं तद्भिन्नत्वरूपमपरं स्वपदं तदधिकरणवृत्तयत्यन्ताभावप्रतियोगिपरम्।

क्षणे क्षणाव्यवहितोत्तरत्वं च स्वध्वंसाधिकरणक्षणध्वंसानधिकरणत्वे सति स्वध्वंसाधिकरणत्वम्। क्षणे क्षणाव्यवहितपूर्वत्वञ्च स्वप्रागभावाधिकरणक्षणप्रागभावानधिकरणत्वे सति स्वप्रागभावाधिकरणत्वम्।

ज्ञानादौ ज्ञानाद्यव्यवहितोत्तरक्षणवृत्तित्वञ्च स्वाधिकरणक्षणध्वंसाधिकरणक्षणध्वंसानधिकरणीभूतः स्वाधिकरणक्षणध्वंसाधिकरणीभूतश्च यो क्षणः तद्वृत्तित्वरूपं ग्राह्यम्। एवमेव ज्ञानादौ ज्ञानाद्यव्यवहितपूर्ववृत्तित्वमपि ग्राह्यम्।

अतीतत्वं वर्तमानध्वंसप्रतियोगित्वम्।

वर्तमानत्वं च शब्दप्रयोगाधिकरणकालवृत्तित्वम्।

अनागतत्वं च वर्तमानप्रागभावप्रतियोगित्वम्।

एकपदनिष्ठमपरपदपर्यायत्वं च अपरपदशक्यतावच्छेदकरूपेण शक्त्याऽपरपदशक्यबोधकत्वम्।

अकथनानुमिताबोधकतावत्पुरुषोच्चरितत्वं ग्रन्थनिष्ठन्यूनत्वम्।

स्वरूपसमवायोभयघटितसामानाधिकरण्यं नाम स्वनिष्ठस्वरूपसम्बन्धावच्छिन्नाधेयतानिरूपिताधिकरणतावन्निरूपितसमवायस्बन्धावच्छिन्नवृत्तित्वरूपम्।

अकथनानुमिताबोधकतावत्पुरुषत्वं ग्रन्थकर्तृनिष्ठन्यूनत्वम्।

ज्ञाननिष्ठप्रामाण्यं तद्वति तत्प्रकारकत्वरूपम्।

भूतत्वं च बहिरिन्द्रियजन्यप्रत्यक्षविषयविशेषगुणवत्वम्।

क्रियाश्रयत्वं मूर्तत्वम्।

सर्वमूर्तद्रव्यसंयोगित्वं विभुत्वं। तद्धर्मावच्छिन्नशक्तत्वे सति तद्धर्मबोधकत्ववान् शब्दः स्वारसिकतत्पदजन्यशाब्दबोधीयविशेष्यतावच्छेदकमुख्यविशेष्यकज्ञानजनकशब्दो वा भावप्रधाननिर्देशः।

संख्यात्वव्याप्यधर्मावच्छिन्नप्रकारकनिश्चयाविषयत्वमसङ्ख्याकत्वं तदेवानन्तत्वमुच्यते।

तदविषयकप्रतीत्यविषयत्वं तद्घटितत्वं।

तद्विषयताव्यापकविषयताकत्वं तद्घटकत्वम्।

समासार्थबोधकवाक्यत्वं विग्रहत्वम्।



साध्यतावच्छेदकतापर्याप्त्यधिकरणधर्मावच्छिन्नत्वमिति वा साध्यतावच्छेदकतात्वावच्छिन्नप्रतियोगिताकपर्याप्त्यनुयोगिताच्छेदकरूपावच्छिन्नानुयोगिताक पर्याप्तिकावच्छेदकताकत्वमिति वा

,

स्वावच्छेदकताप्रतियोगिकपर्याप्त्यनुयोगितावच्छेदकत्वसम्बन्धेन साध्यतावच्छेदकतात्वावच्छिन्नप्रतियोगिताकपर्याप्त्यनुयोगितावच्छेदकरूपवृत्तित्वमिति वा साध्यतावच्छेदकतान्यूनवारकपर्याप्तिनिवेशप्रकारो विज्ञेयः।



साध्यतावच्छेदकातिरिक्तधर्मानवच्छिन्नत्वमिति वा साध्यतावच्छेदकताप्रतियोगिकपर्याप्त्यनुयोगितावच्छेदकरूपावच्छिन्नानुयोगिताकस्वावच्छेदकतात्वावच्छिन्नप्रतियोगिताक पर्याप्तिप्रतियोग्यवच्छेदकताकत्वमिति वा

,

स्वावच्छेदकतात्वावच्छिन्नप्रतियोगिताक- पर्याप्त्यनुयोगितावच्छेदकत्वसम्बन्धेन साध्यतावच्छेदकताप्रतियोगिकपर्याप्त्यनुयोगितावच्छेदकरूपवृत्तित्वमिति वा साध्यतावच्छेदकतेतरवारकपर्याप्तिनिवेशप्रकारो ज्ञेयः।



साध्यतावच्छेदकतापर्याप्त्यधिकरणधर्मावच्छिन्नत्वे सति साध्यतावच्छेदकातिरिक्तधर्मानवच्छिन्नत्वमिति वा साध्यतावच्छेदकतात्वावच्छिन्नप्रतियोगिताकपर्याप्त्यनुयोगितावच्छेदकरूपावच्छिन्नानुयोगिताक स्वावच्छेदकतात्वावच्छिन्नप्रतियोगिताकपर्याप्तिप्रतियोग्यवच्छेदकताकत्वमिति वा स्वावच्छेदकतात्वावच्छिन्नप्रतियोगिताकपर्याप्त्यनुयोगितावच्छेदकत्वसम्बन्धेन साध्यतावच्छेदकतात्वावच्छिन्नप्रतियोगिताकपर्याप्त्यनुयोगितावच्छेदकरूपवृत्तित्वमिति वा

,

साध्यतावच्छेदकतान्यूनेतरवारकपर्याप्तिद्वयनिवेशप्रकारो ग्राह्यः।

साध्यतानिरूपितसंसर्गतावच्छेकतापर्याप्त्यधिकरणधर्मावच्छिन्नसंसर्गताकत्वमिति वा

,

साध्यतानिरूपितसंसर्गतावच्छेदकतात्वावच्छिन्नप्रतियोगिताकपर्याप्त्यनुयोगितावच्छेदकरूपावच्छिन्नानुयोगिताकपर्याप्तिकावच्छेदकताकसंसर्गताकत्वमिति वा

,

स्वनिरूपितसंसर्गतावच्छेदकताप्रतियोगिकपर्याप्त्यनुयोगितावच्छेदकत्वसम्बन्धेन साध्यतानिरूपितसंसर्गतात्वाच्छेदकतात्वावच्छिन्नप्रतियोगिताकपर्याप्त्यनुयोगितावच्छेदकरूपवृत्तित्वमिति
वा

,

साध्यतानिरूपितसंसर्गतावच्छेदकतान्यूनवारकपर्याप्तिनिवेशप्रकारो ग्राह्यः॥

साध्यतानिरूपितसंसर्गतावच्छेदकातिरिक्तधर्मानवाच्छिन्नसंसर्गताकत्वमिति वा

,

साध्यतानिरूपितसंसर्गतावच्छेदकताप्रतियोगिकपर्याप्त्यनुयोगितावच्छेदकरूपावच्छिन्नानुयोगिताकस्वनिरूपितसंसर्गतावच्छेदकतात्वावच्छिन्नप्रतियोगिताकपर्याप्तिप्रतियोग्यवच्छेदकताकसंसर्गताकत्वमिति वा स्वनिरूपितसंसर्गतावच्छेदकतात्वावाच्छिन्नप्रतियोगिताकपर्याप्त्यनुयोगितावच्छेदकत्वसम्बन्धेन साध्यतानिरूपितसंसर्गतावच्छेदकताप्रतियोगिकपर्याप्त्यनुयोगितावच्छेदकरूपवृत्तित्वमिति वा

,

साध्यतानिरूपितसंसर्गतावच्छेदकतेतरवारकपर्याप्तिनिवेशप्रकारो ग्राह्यः॥

साध्यतानिरूपितसंसर्गतावच्छेदकतापर्याप्त्यधिकरणधर्मावच्छिन्नसंसर्गताकत्वे सति साध्यतानिरूपितसंसर्गतावच्छेदकातिरिक्तधर्मानवच्छिन्नसंसर्गताकत्वमिति वा

,

साध्यतानिरूपितसंसर्गतावच्छेदकतात्वावच्छिन्नप्रतियोगिताकपर्याप्त्यनुयोगितावच्छेदकरूपवच्छिन्नानुयोगिताकस्वनिरूपितसंसर्गतावच्छेदकतात्वावच्छिन्नप्रतियोगिताकपर्याप्तिप्रतियोग्यवच्छेदकताकसंसर्गताकत्वमिति वा

,

स्वनिरूपितसंसर्गतावच्छेदकतात्वावच्छिन्नप्रतियोगिताकपर्याप्त्यनुयोगितावच्छेदकत्वसम्बन्धेन साध्यतानिरूपितसंसर्गतावच्छेदकतात्वावच्छिन्नप्रतियोगिताकपर्याप्त्यनुयोगितावच्छेदकरूपवृत्तित्वमिति वा

,

साध्यतानिरूपितसंसर्गतावच्छेदकतान्यूनेतरवारकपर्याप्तिद्वयनिवेशप्रकारो ग्राह्यः॥



एवमेव हेतुतावच्छेदककत्वादिन्यूनेतरवारकपर्याप्तिनिवेशप्रकारोपि ग्रह्यः। तथा च सम्बन्धावच्छिन्नास्वाधेयताप्रभृतिषु तत्तद्दोषवारणाय निरुक्तविधपर्याप्तिनिवेशः कार्य इति सिद्धम् ।



चक्षुर्ग्राह्यपदार्थनिरूपणम्



महत्वोद्भूतरूपालोकसंयोगविशिष्टद्रव्याणि तदभावाः

,

तादृशद्रव्यवृत्तिजातयः तदभावाः

,

तादृशद्रव्यवृत्त्युद्भूतरूपसंख्यापरिमाणपृथक्त्वसंयोगविभागपरत्वापरत्वद्रवत्वस्नेहाः तदभावाः

,

तादृशगुणवृत्तिजातयः तदभावाः

,

तादृशद्रव्यवृत्तिकर्म तदभावः

,

तज्जातिः तदभावः

,

तादृशद्रव्यवृत्तिसमवायः तदभावः

,

तद्धर्मः तदभावः

,

एते चक्षुरिन्द्रियेण गृह्यन्ते। अमुमेवार्थं येनेन्द्रियेण या व्यक्तिर्गृह्यते तेनेन्द्रियेण तन्निष्ठाजातिस्तदभावश्च गृह्यते इति न्यायो बोधयति॥

त्वगिन्द्रियग्राह्यपदार्थनिरूपणम्



महत्वोद्भूतरूपोद्भूतस्पर्शविशिष्टानि द्रव्याणि तदभावाः

,

तज्जातयः तदभावाः

,

रूपरूपत्वरूपाभावभिन्नं चाक्षुषप्रत्यक्षविषयीभूतं सर्वमपि

,

स्पर्शतदभावौ तज्जातितदभावौ च त्वगिन्द्रियेण गृह्यन्त इति विशेषः॥

रसनेन्द्रियग्राह्यपदार्थनिरूपणम्



महत्वसामानाधिकरणरसाः तदभावाः

,

तज्जातयः तदभावाः

,

समवायः तदभावः

,

तद्धर्मः तदभावः एते रसनेन्द्रियेण गृह्यन्ते॥

घ्राणेन्द्रियग्राह्यपदार्थनिरूपणम्



महत्वसमानाधिकरणगन्धाः तदभावाः

,

तज्जातयः तदभावाः

,

समवायः तदभावः

,

तद्धर्मः तदभावः घ्राणेन्द्रियेण गृह्यन्ते॥

श्रोत्रेन्द्रियग्राह्यपदार्थनिरूपणम्



शब्दाः तदभावाः

,

तज्जातयः तदभावाः

,

समवायश्च श्रोत्रेन्द्रियेण गृह्यन्ते॥

मनोग्राह्यपदार्थनिरूपणम्



बुद्धिसुखदुःखेच्छाद्वेषप्रयत्नाः तदभावाः

,

तज्जातयः तदभावाः

,

जीवः तदभावः

,

मनइन्द्रियेण गृह्यन्ते। येनेन्द्रियेणेति नियम एव तत्तदिन्द्रियाणां तत्तत्पदार्थग्राहकत्वमस्तीति सूचयति॥



तथा च चाक्षुषप्रत्यक्षं प्रति महत्वोद्भूतरूपालोकसंयोगचक्षुस्सन्निकर्षाणां चतुर्णां कारणत्वम्

,

अणुत्वपरिमाणवतां परमाणूनाम् अनुद्भूतरूपवताम् इन्द्रियाणाम् अन्धकारस्थितानां चक्षुस्संयोगरहितानाञ्च पदार्थानां चाक्षुषवारणाय क्रमेण महत्वादीनां चतुर्णां कारणत्वमङ्गीकार्यम्॥



त्वाचप्रत्यक्षं प्रति महत्वोद्भूतरूपत्वसंयोगानां त्रयाणां कारणत्वं वाच्यम्॥



रासनप्रत्यक्षं प्रति महत्वरसनेन्द्रियसन्निकर्षयोर्द्वयोरेव कारणत्वं वाच्यम्॥



घ्राणजप्रत्यक्षं प्रति महत्वघ्रणेन्द्रियसन्निकर्षयोः द्वयोरेव कारणत्वं वाच्यम्॥



श्रावणप्रत्यक्षेऽपि महत्वश्रोत्रेन्द्रियसन्निकर्षयोः द्वयोरेव हेतुत्वम्॥



मानसप्रत्यक्षे महत्वात्ममनस्सन्निकर्षयोः द्वयोरेव हेतुत्वं ज्ञेयम्॥



महत्वं तु षड्विधेऽपि प्रत्यक्षे हेतुरेव। अयमेवार्थो महत्वं षड्विधहेतुरित्यादिना विश्वनाथपञ्चाननभट्टाचार्येण निरूपितः। द्रव्यविषयकप्रत्यक्षे महत्वस्य समवायसम्बन्धेन द्रव्यसमवेतविषयकप्रत्यक्षे तस्य स्वसमवायिसमवेतत्वसम्बन्धेन हेतुत्वं ज्ञेयम्॥



एवमेवोद्भूतरूपालोकसंयोगचक्षुरादीन्द्रियाणामपि प्रत्येकं हेतुत्वं ज्ञेयम्। शब्दप्रत्यक्षे श्रोत्रसमवायस्य प्रतियोगितासम्बन्धेन हेतुत्वम्। शब्दत्वप्रत्यक्षे श्रोत्रसमवेतसमवायस्य तेनैव सम्बन्धेन हेतुत्वं ज्ञेयम्॥

अभावनिरूपणम्

 अत्यन्ताभावो बहुविधः सामान्याभावः विशेषाभावः विशिष्टाभावः उभयाभावः त्रितयाभावप्रभृतयः अन्यतराभावः समुदायाभावः प्रत्येकाभाव इत्यादिना। द्रव्यमादाय क्रमेणाभावाः दृष्टान्तपुरस्सरं प्रदर्श्यन्ते। आद्यः गुणे द्रव्यं नास्तीति प्रतीतिसिद्धाभावः। द्वितीयः भूतले घटाभावः। तृतीयः भूतले पूर्वक्षणवृत्तित्वविशिष्टद्रव्याभावः। चतुर्थः भूतले द्रव्यगुणत्वोभयाभावः। पञ्चमः द्रव्यगुणत्वकर्मत्वत्रितयाभावः। षष्टः गुणे द्रव्यगुणान्यतराभावः। सप्तमः गुणे द्रव्यगुणगुणत्वकर्मकर्मत्वसमुदायाभावः। अष्टमः गुणे द्रव्याभावः गुणाभावः कर्माभावः कर्मत्वाभावादयः॥



अन्योन्याभावोऽपि बहुविधः

,

सामान्यभेदः विशेषभेदः विशिष्टभेदः उभयभेदादिः अन्यतरभेदः समुदायभेदः प्रत्येकभेद इत्यादिना। आद्यः गुणे द्रव्यं नेति भेदः। द्वितीयः गुणे घटो नेति प्रतीतिसिद्धभेदः। तृतीयः भूतलवृत्तित्वविशिष्टद्रव्यभेदः। चतुर्थः द्रव्यगुणोभयभेदादिः। पञ्चमः द्रव्यगुणान्यतरभेदः षष्ठः द्रव्यगुणकर्मसमुदायभेदः। सप्तमः द्रव्यभेदः गुणभेदः कर्मभेदश्च। भविष्यतीति प्रतीतिविषयः प्रागभावः। ध्वस्तो नष्ट इति प्रतीतिविषयः प्रध्वंसाभावः। नास्तीति प्रतीतिविषयः अत्यन्ताभावः। न भवतीति प्रतीतिविषय अन्योन्याभावः। नास्तिपदाभिलापस्थल एवात्यन्ताभावो बोध्यते। परंतु तादात्म्यसम्बन्धेन नास्तीत्यत्र नास्तिपदप्रयोगोप्यन्योन्याभाव एव बोध्यते। भूतले न घट इत्यत्र नास्तिपदप्रयोगाभावेऽपि सप्तम्यन्तानुयोगिवाचकपदसमभिव्याहृतनञः अत्यन्ताभावार्थकत्वामिति नियमेन अत्यन्ताभाव एव बोध्यते। संयोगसम्बन्धेन द्रव्यत्वाभावः व्यधिकरणसम्बन्धावच्छिन्नप्रतियोगिताकाभावः अयञ्च केवलान्वयी। सौन्दलमते घटत्वेन पटो नास्तीत्याकारकप्रतीतिसिद्धाभावः व्यधिकरणधर्मावच्छिन्नप्रतियोगिताकाभावः। घटत्वेन पटवान्नेत्याकारकप्रतीतिसिद्धभेदः व्यधिकरणधर्मावच्छिन्नावच्छेदकताकप्रतियोगिताकभेदः। द्रव्यत्वेन घटो नास्तीत्याकारकप्रतीतिसिद्धाभावः सामान्यरूपेण विशेषाभावः। घटत्वेन द्रव्यं नास्तीत्याकारकः विशेषरूपेण सामान्याभावश्च अङ्गीक्रियते। वह्नित्वेन तार्णातार्णदहनोभयं नास्ति। घटत्वेन घटपटोभयं नास्तीत्यादिप्रतीतिसिद्धा अन्ये बहुविधाऽभावा अपि अङ्गीक्रियन्ते॥

वृत्तिनियामकसम्बन्धनिरूपणम्



संयोगसम्बन्धः समवायसम्बन्धः कालिकसम्बन्धः स्वरूपसम्बन्धः दिक्कृतविशेषणतासम्बन्धः पर्याप्तिसम्बन्धः स्वाभाववद्वृत्तित्वसम्बन्धप्रभृतयः वृत्तिनियामकसम्बन्धाः। वृत्तिनियामकत्वञ्च वृत्तितावच्छेदकत्वम्। तच्च तेन सम्बन्धेन तद्वानितिप्रतीतिनिबन्धनम्। द्रव्ययोरवयवावयविभिन्नयोः संयोगः सम्बन्धः। अयुतसिद्धयोः समवायः सम्बन्धः। अयुतसिद्धाश्च अवयवायविनौ गुणगुणिनौ क्रियाक्रियावन्तौ जातिव्यक्ती विशेषनित्यद्रव्ये च। सर्वस्य पदार्थस्य काले वर्तमानत्वे कालिकः सम्बन्धः। अत्र च सर्वाधारः काल इति नियमो नियामकः। जन्ये पदार्थसत्वेऽपि कालिक एव सम्बन्धः तत्र जन्यानां कालोपाधित्वमिति नियमो नियामकः। नित्येषु कालिकायोग इति नियमेन नित्यपदार्थेषु न कोऽपि पदार्थः कालिकसम्बन्धेन वर्तते। विभिन्नकालीनयोः विषयत्वान्यसम्बन्धेन आधाराधेयभावविरह इति नियमेन जन्येष्वपि भिन्नकालिकाः पदार्थाः न कालिकसम्बन्धेन वर्तन्ते। भिन्नकालिकयोरपि आधाराधेयभावः आगामिपदार्थविषयकज्ञानानुरोधेन अङ्गीक्रियते॥



निरूपककोटिप्रविष्टा अभावप्रभृतयः द्रव्यादिपञ्चकभिन्नाः स्वरूपसम्बन्धेन आश्रयेषु वर्तन्ते। तथा च द्रव्यादिपञ्चकभिन्नानां आश्रयेषु वर्तमानत्वे स्वरूपसम्बन्ध एव सम्बन्ध इति फलितम्। मूर्तानां दिगुपाधित्वमिति नियमेन मूर्तेषु नित्येष्वनित्येषु च दिक्कृतविशेषणतासम्बन्धेन पदार्थाः वर्तन्ते।



उभयत्वदिपरार्धपर्यन्तास्सङ्ख्याः अवच्छेदकताश्च पर्याप्तिसम्बन्धेनापि आश्रयेषु वर्तन्ते। उभयत्वादिव्यासज्यवृत्तिधर्माः उभयत्वाद्यवच्छेदेनैव पर्याप्तिसम्बन्धेन आश्रयेषूभयप्रभृतिषु वर्तन्ते। अवच्छेदकतास्तु उभयत्वाद्यवच्छेदेन एकत्वावच्छेदेन च आश्रयेषु वर्तन्त इतीयान् भेदः उभयत्वादीनां अवच्छेदकतानां च वर्तते। केचित्तु विषयताया अपि पर्याप्तिमङ्गीकुर्वन्ति। आर्द्रेन्धनसंयोगरूपोपाधिः धूमवान् वह्नेरित्यत्र वह्निरूपहेतौ स्वाभाववद्वृत्तित्वसम्बन्धेन वर्तते। यद्वैशिष्ट्यं यत्र भासते स एव स्वपदार्थ इति नियमेन स्वपदेनार्द्रेन्धनसंयोगस्य परिग्रहणे स्वाभाववदयोगोलकं तद्वृत्तित्वं वह्नौ वर्तत इति॥ सम्बन्धमात्रं किञ्चित्प्रतियोगिकं किञ्चिदनुयोगिकं च। आधेयाः प्रतियोगिनः आधारास्त्वनुयोगिनः॥

वृत्त्यनियामकसम्बन्धनिरूपणम्



ते च निरूपककोटिप्रविष्टाः कार्यताप्रभृतयः परम्परासम्बन्धाश्च। एते च स्वसामानाधिकरण्य स्वसमानकालीनत्वादयः एवमेवान्येऽपि ग्राह्याः। वृत्त्यनियामकत्वं च वृत्तितानवच्छेदकत्वम् तच्च तेन सम्बन्धेन तद्वानिति प्रतीत्यभावनिबन्धनम्॥

लक्षणदोषनिरूपणम्



अतिव्याप्तिः अव्याप्तिः असम्भवः आत्माश्रयः अन्योन्याश्रयः चक्रकापत्तिरित्येते लक्षणदोषाः। अलक्ष्ये लक्षणसत्त्वमतिव्याप्तिः

,

यथा गोश्शृङ्गित्वं लक्षणमुक्तं चेद्गोभिन्नमहिषादावपि श्रुङ्गित्वस्य सत्वादतिव्याप्तं भवति। केषुचिल्लक्ष्येषु लक्षणासत्वमव्याप्तिः

,

यथा गोः कपिलरूपवत्वं लक्षणमुक्तं चेत्कपिलरूपवत्त्वलक्षणस्य श्वेतगव्यभावादव्याप्तं तल्लक्षणम्। लक्ष्यमात्रे कुत्रापि लक्षणासत्वमसम्भवः

,

यथा गोरेकशफवत्त्वं लक्षणमुक्तं चेत्तस्य लक्ष्यभूते गोसामान्ये कुत्राप्यभावादसम्भवितल्लक्षणम्। स्वग्रहाधीनस्वग्रहविषयत्वं आत्माश्रयः। स्वग्रहाधीनग्रहाधीनस्वग्रहविषयत्वमन्योन्याश्रयः। स्वग्रहाधीनग्रहाधीनग्रहाधीनस्वग्रहविषयत्वं चक्रकापत्तिः। दोषत्वञ्च दुष्टताप्रयोजकत्वम्॥

हेतुदोषनिरूपणम्



व्यभिचारः

,

विरोधः

,

सत्प्रतिपक्षः

,

आश्रयासिद्धिः

,

स्वरूपासिद्धिः

,

व्याप्यत्वासिद्धिः

,

बाधः

,

सिद्धसाधनं

,

अर्थान्तरं

,

भागासिद्धिः

,

साध्याप्रसिद्धिः

,

साधनाप्रसिद्धिप्रभृतयो हेतुदोषाः। साध्याभाववद्वृत्तिहेतुर्व्यभिचारः

,

न तु साध्याभाववद्वृत्तित्वमात्रं तन्मात्रस्य अनुमितिप्रतिवन्धकतातिरिक्तवृत्तिविषयताकत्वात्। साध्याभाववद्वृत्तित्वमात्रमपि हेतुनिष्ठव्यभिचारतया व्यवहरन्ति। तथापि न तस्य दोषेष्वन्तर्भावः। एवमेव निश्चितसाध्यवद्व्यावृत्तहेतुरेवासाधारण्यं प्राचाम्। नवीनास्तु साध्यासमानाधिकरणहेतुमेवासाधारण्यं वदंति। एवमन्वयव्यतिरेकदृष्टान्तरहितहेतुरनुपसंहारित्वं प्राचीनमते

,

नवीनमते अत्यन्ताभावाप्रतियोगिसाध्यकत्वं तत्। साध्यव्यापकीभूताभावप्रतियोगिहेतुर्विरोधः॥



केचन एतादृशं विरोधमेवासाधारण्यं साध्यासामानाधिकरणमेव विरोधं चाहुः। प्राचीनमते साध्याभावव्याप्यप्रतिहेतुमत्तापरामर्शकालीनसाध्यव्याप्यप्रकृतहेतुमत्तापरामर्शविषयत्वं सत्प्रतिपक्षदोषः। नवीनमते साध्याभावव्याप्यवत्पक्षस्सत्प्रतिपक्षः। पक्षतावच्छेदकाभाववत्पक्ष आश्रयासिद्धिः। हेत्वभाववत्पक्षः स्वरूपासिद्धिः। साध्याभाववद्वृत्तित्वाभाववद्धेतुः व्याप्यत्वासिद्धिः। साध्याभाववत्पक्षो बाधः। पक्षे साध्यनिश्चयः सिद्धसाधनम्। अनभिमतार्थसिद्धिरर्थान्तरम्। पक्षतावच्छेदकसामानाधिकरण्येन हेत्वभावो भागासिद्धिः। साध्यतावच्छेदकाभाववत्साध्यं साध्याप्रसिद्धिः। साधनतावच्छेदकाभाववत्साधनं साधनाप्रसिद्धिः। हेतुघटकविशेषणानां व्यभिचारवारकतया साध्यघटकविशेषणानामर्थान्तरसिद्धसाधनादिवारकतया पक्षघटकविशेषणानामपि क्वचिदाश्रयासिद्धिसिद्धसाधनादिवारकतयाक्वचित्स्वोद्भावनीयदोषसङ्गमनफलकत्वेन च सार्थक्यमवधेयम्।

सर्वेषां च पदार्थानां क्लुप्तपदार्थेष्वन्तर्भावप्रकारः



तमः प्रौढप्रकाशकतेजस्सामान्याभावरूपः। सादृश्यस्य तद्भिन्नत्वे सति तद्गतभूयोधर्मरूपतया तच्च साधारणधर्मेऽन्तर्भवति। अतः साधारणधर्मस्सप्तपदार्थान्तर्भूत एव। स्वरूपसम्बन्धः स्थलभेदेन प्रतियोग्यनुयोगिनोरन्तर्भावमुपैति। निरूपककोटिप्रविष्टाः कार्यताप्रभृतयः अधिकरणरूपतां भजन्ते यथा कार्यत्वं कार्यरूपं

,

विषयत्वं विषयरूपम्। कालिकादिक्कृतविशेषणतासम्बन्धौ अधिकरणरूपावेव। प्रतिबन्धकसद्भावासद्भावाभ्यामेव प्रकृतकार्योत्पत्त्यनुत्पत्त्योर्निर्वाहे अतिरिक्तशक्तेरनभ्युपगमाच्छक्तेर्नातिरिक्तपदार्थता। लघुत्वन्तु गुरुत्वाभावरूपम्। मृदुत्वकठिनत्वयोः मृदुकठिनावयवसंयोगरूपत्वेन तयोस्संयोगेऽन्तर्भावः। एवमतिरिक्तत्वेन प्रतीयमानानां पदार्थानां उक्तेषु सप्तसु पदार्थेष्वेवान्तर्भावः न पुनः पृथग्भूततेति ध्येयम्॥

भावरूपाभावनिरूपणम्



घटाभावाभावो घटस्वरूपः। घटाभाववद्भेदोऽपि घटस्वरूपः समनैय्यत्यात्। घटवद्भेदाभावो घटस्वरूपः। घटभिन्नभेदो घटत्वरूपः। घटभेदाभावो घटत्वरूपः। घटवृत्तिर्नास्तीति प्रतीतिसिद्धाभावो घटत्वस्वरूपः। स च अभावः घटनिरूपितस्वरूपसम्बन्धावच्छिन्नवृत्तित्वाभाववतः स्वरूपेण नास्तीत्याकारकप्रतीतिसिद्धाभावः। घटध्वंसप्रागभावः घटप्रागभावध्वंसश्च घटस्वरूप एव। घटपटान्यतराभावाभावस्य घटपटान्यतररूपतया अन्यतरान्तर्गतघटरूपत्वमपि सम्भवति। घटपटकुड्यान्यतमामावाभावस्य घटपटकुड्यान्यतमस्वरूपतया अन्यतमान्तर्गतघटरूपत्वमपि सम्भवति। एषाञ्चाभावानां भावरूपत्वस्वीकारे तद्भावाभावयोस्समनैयत्यमेवातिप्रसङ्गानापादकताविशिष्टं प्रयोजकमिति पर्यवस्यति। पूर्वक्षणवृत्तित्वविशिष्टघटाभावाभावस्य पूर्वक्षणवृत्तित्वविशिष्टघटरूपतया विशिष्टं शुद्धान्नातिरिच्यत इति न्यायेन पूर्वक्षणवृत्तित्वविशिष्टघटस्य शुद्धघटस्य चैक्यात् पूर्वक्षणवृत्तित्वविशिष्टघटाभावाभावोऽपि घटरूप एव। जलवृत्तित्वविशिष्टो यः पटाभावः तदभावस्य घटे सत्वेन अभावप्रतियोगिकाभावस्याधिकरणरूपत्वाङ्गीकर्तृमते जलवृत्तित्वविशिष्टप़टाभावाभावोपि घटरूप एव। अनयोरभावयोः भावसमनैयत्याभावेऽपि भावरूपत्वमेवाङ्गीकृतं कैश्चित्। एतन्मते प्रसक्तातिप्रसङ्गाः तत्तदभावाधिकरणत्वाभावेनैव वारणीयाः। घटाभावस्तद्ज्ञानरूपः तद्ज्ञानकालस्वरूपः अधिकरणरूप इति च केचन मन्यन्ते

,

तन्मते ज्ञानकालातीन्द्रियाधिकरणानां चक्षुरादिग्रहणायोग्यतया घटाभावस्यापि चक्षुराद्यग्राह्यत्वप्रसङ्गरूपा अतिप्रसक्तयो दुर्वाराः॥

ज्ञायमानस्य कारणत्वप्रतिबन्धकत्वनिरासः



यदि ज्ञायमानं लिङ्गं अनुमितिकरणं तदा धूलीपटले धूमत्वभ्रांतिमतो वह्निव्याप्यधूमवानयमिति परामर्शाद्धूलीपटलं धूमत्वेनावगाहमानादनुमितिर्नस्यात्। तदा लिङ्गज्ञानसत्वेपि ज्ञायमानलिङ्गस्याभावात्। कारणाभावात्कार्याभावस्य सर्वसम्मतत्वात्। एवमेव ज्ञायमानं पदं यदि शाब्दधीहेतुः तदा मैनिश्लोकादितश्शाब्दबोधानुपपत्तिः

,

तदानीं कण्ठताल्वाद्यभिघातसंयोगजन्यध्वनिविशेषरूपस्य ज्ञायमानशब्दस्याभावात्। एवमेव ह्रदे वह्निभ्रांतिसत्त्वे तयाच भ्रान्त्या ह्रदो वह्न्यभाववानिति ज्ञानं प्रतिबध्यते। यदि ज्ञायमानस्य प्रतिबाधकता तदा ज्ञायमानस्य वह्नेः ह्रदेऽभावात् तत्ज्ज्ञनस्याप्रतिबध्यत्वापत्तिः। एवमेव स्थलविशेषेषु ग्राह्यम्। सर्वत्रापि निश्चयस्यैव प्रतिबन्धकत्वकारणत्वयोरङ्गीकारे घटादिकं प्रति स्वरूपतः कारणानां दण्डकुलालसलिलादीनां निश्चयभिन्नानां कारणत्वभङ्गः दाहादिकं प्रति स्वरूपतः प्रतिबन्धकानां मण्यादीनां निश्चयभिन्नानां प्रतिबन्धकत्क्भङ्गश्चेति न शङ्कनीयम्। नास्माभिस्सर्वत्र ज्ञानस्यैव कारणत्वमुच्यते किन्तु ज्ञानस्य कारणताप्रसक्तिस्थले ज्ञायमानस्य तन्निषिद्ध्यते। अतःज्ञायमानस्य न
कारणत्वप्रतिबन्धकत्वे सम्भवतःकिन्तु ज्ञानस्यैव ते सम्भवत इति सिद्धान्तः।

कार्यकारणभावविचारः



यत्सत्वे यत्सत्वमित्यन्वयः

,

यदभावे यदभाव इति व्यतिरेकश्च कार्यकारणभावं ग्राहयतः। सर्वत्र कार्यकारणयोस्सामानाधिकरण्यमावश्यकम्। समवाय्यसमवायिकारणस्थलयोस्समवायिकारणान्तर्भावेणोभयोः सामानाधिकरण्यं सम्मवतीति ज्ञेयम्। सर्वत्र समवायिकारणस्थले समवायसम्बन्धेन जायमानघटादिकार्यं प्रति तादात्म्यसम्बन्धेन कपालादिसमवायकारणानां कारणत्वं वक्तव्यम्। अतः समवायिकारणस्थले समवायसम्बन्ध एव कार्यतावच्छेदकसम्बन्धः तादात्म्यसम्बन्ध एव कारणतावच्छेदकसम्बन्धश्चभवतः।



प्रथमासमवायिकारणस्थले समवायसम्बन्धेन जायमानघटादिकार्यंप्रति समवायसम्बन्धेनैव कपालसंयोगादिरूपासमवायिकारणस्य कारणत्वमित्यसमवायिकारणस्थले कार्यतावच्छेदकः कारणतावच्छेदकोपि सम्बन्धस्समवाय एव।



द्वितीयासमवायकारणस्यले समवायसम्बन्धेन जायमानघटरूपादिकार्यं प्रति स्वसमवायिसमवेतत्वसम्बन्धेन कपालादिरूपस्य कारणत्वं घटाद्यन्तर्भावेण सामानाधिकरण्यं च बोध्यम्।



परन्तु निमित्तकारणानां बहुविधत्वेन कार्यकारणभेदेन कार्यतावच्छेदककारणताच्छेदकसम्बन्धभेदः। यथा समवायसम्बंधेन जायमानघटं प्रति स्वजन्यभ्रमिजन्यभ्रमिवत्वसम्बन्धेन दण्डस्य कारणत्वं उभयोः कपालांतर्भावेण सामानाधिकरण्यम्।



विषयतासम्बंधेन जायमानघटादिप्रत्यक्षं प्रति तादात्म्यसम्बन्धेन घा़टादिविषयस्य कारणत्वम्। अत्र च विषयांतर्भावेण समानाधिकरण्यम्। प्रतियोगितासम्बन्धेन जायमानघटादिध्वंसंप्रति तादात्म्यसंबंधेन घटादिप्रतियोगिनां कारणत्वं प्रतियोग्यंतर्भावेण सामानाधिकरण्यम्। विषयतासंबंधेन जायमानद्रव्यविषयकचाक्षुषप्रत्यक्षंप्रति महत्वोद्भूतरूपालोकसंयोगचक्षुस्संयोगानां समवायसंबंधेन कारणत्वं विषयांतर्भावेण सामानाधिकरण्यम्।



समवायसंबन्धेन जायमानानुमितित्वावाच्छिन्नं प्रति समवायसंबन्धेन परामर्शस्य कारणत्वं आत्मांतर्भावेण सामानाधिकरण्यम्।



एवमेव समवायसंबन्धेन जायमानोपमितिशाब्दबोधौ प्रति सादृश्यज्ञानपदज्ञानयोस्समवायसंबंधेन हेतुत्वं आत्मांतर्भावेण सत्मानाधिकरण्यम्। विषयतासंबंधेन जायमानबाह्यद्रव्यप्रत्यक्षंप्रतीन्द्रियस्य संयोगसंबन्धेन हेतुत्वं विषयान्तर्भावेण सामानाधिकरण्यम्।



एवमेवात्मनि वर्तमानानां गुणानां परस्परं कार्यकारणभावे प्राप्ते उभयत्रापि समवायसंबंधेनात्मांतर्भावेण हेतुत्वं ज्ञेयम्॥



मङ्गलं त्रिविधं ज्ञानात्मकं शब्दात्मकं क्रियात्मकञ्चेति॥



तत्र स्वप्रतियोगिचरमवर्णानुकूलकृतिमत्तासंबन्धेन जायमानसमाप्तित्वाच्छिन्नंप्रति समवायसंबन्धेन ज्ञानात्मकमङ्गलस्य कारणत्वं आत्मान्तर्भावेण सामानाधिकरण्यम्। स्वरूपसम्बन्धेन जायमानसमप्तिं प्रति समवायसम्बन्धेन गगनान्तर्भावेण शब्दात्मकमङ्गलस्य हेतुत्वं बोध्यम्॥ स्वप्रतियोगिचरमवर्णानुकूलकृतिमदवच्छेदकतासम्बन्धेन जायमानसमाप्तिं प्रति समवायसम्बन्धेन क्रियात्मकमङ्गलस्य शरीरान्तर्भावेण हेतुत्वं बोध्यम्॥ स्वप्रतियोगिचरमवर्णानुकूलकृतिमत्तासम्बन्धेन जायमानसमाप्तित्वावच्छिन्नं प्रति स्वजन्यविघ्नघ्वंसवत्तासंबन्धेन सर्वेषां मङ्गलानां कारणत्वं आत्मांतर्भावेण सामानाधिकरण्यमवधेयम्॥ स्वरूपसम्बन्धेन जायमानदाहत्वावच्छिन्नं प्रति संयोगसम्बन्धेन वह्नेरिन्धनांतर्भावेण कारणत्वं बोध्यम्॥



कालिकसंबंधेन जायमानकार्यं प्रति तादात्म्यय्संबंधेन कालस्य कालान्तर्भावेण कारणत्वं बोध्यम्। स्वानुकूलकृतिमत्वसंबन्धेन जायमानकार्यं प्रति ईश्वरस्य तादात्म्यसंबन्धेन कारणत्वं ईश्वरान्तर्भावेण सामानाधिकरण्यम्॥ स्वाश्रयसंयोगिसंयुक्तत्वसंबन्धेन जायमानकार्यं प्रति समवायेनादृष्टस्य कारणत्वं आत्मांतर्भावेण सामानाधिकरण्यम्॥



प्रतिबन्धकसत्त्वदशायां कार्योत्पत्त्यापत्तिवारणाय कार्यमात्रं प्रति प्रतिबन्धकाभावस्य कारणत्वं वाच्यम्। कार्योत्पत्त्यनन्तरं पुनस्तत्कार्योत्पत्त्यापत्तिवारणाय कार्यप्रागभावस्य च हेतुत्वम् बोध्यम्।



कार्यमात्रे प्रतिबन्धकाभावस्य लौकिकप्रत्यक्षे विषयस्य च कार्यसहभावेन कारणत्वं वक्तव्यम्। अन्यथा कार्यकाले प्रतिबन्धकसत्वेऽपि कार्योत्पत्त्यापत्तिः प्रत्यक्षकाले विषयाभावेऽपि लौकिकप्रत्यक्षोत्पत्त्यापत्तिरित्यादिकं ग्राह्यम्॥

प्रतिबध्यप्रतिबन्धकभावविचारः



तद्वत्ताबुद्धिं प्रति तदभाववत्तानिश्चयः

,

तदभावव्याप्यवत्ता निश्चयः

,

तदभावावच्छेदकतया गृहीतधर्मवत्तानिश्चयश्च प्रतिबन्धकः। आद्यः ह्रदो वह्निमानिति बुद्धिं प्रति प्रतिबन्धकः वह्न्यभाववानिति निश्चयः

,

द्वितीयः वह्न्यभावव्याप्यवानिति निश्चयः

,

तृतीयः वह्न्यभाववज्जलविषयकनिश्चयविशिष्टजलवद्ध्रदविषयकनिश्चयः

,

तादृशश्च निश्चयः वह्न्यभाववज्जलवद्वृत्तिजलवान् ह्रद इति निश्चयरूपः, जलवान्वह्न्यभाववान् जलवान् ह्रदइत्यादि समूहालम्बननिश्चयरूपः, जलवान् वह्न्यभाववानिति निश्चयविशिष्टजलवान् ह्रद इति निश्चयरूपश्च भवति॥

प्रतिबध्यतावच्छेदकन्तु लौकिकसन्निकर्षाजन्यदोषविशेषाजन्यतत्सम्बन्धावच्छिन्नतद्धर्मावच्छिन्न प्रकारतानिरूपिततद्धर्मावच्छिन्नविशेष्यताशालिबुद्धित्वमेव

,

न तु प्रत्यक्षत्वानुमितित्वोपमितित्वशब्दबुद्धित्वनिश्चयत्वस्मृतित्वयथार्थानुभवत्वायथार्थानुभवत्वादिकं किमपि प्रत्यक्षत्वाद्यवच्छिन्नं प्रति प्रतिबन्धकत्वस्वीकारे अनुमित्यादीनां प्रतिबन्धकतावच्छेदकधर्माक्रान्तत्वाभावे न प्रतिबन्धकसत्वदशायामपि अनुमित्यादीनामुत्पत्तिप्रसङ्गः। तत्तद्धर्मावच्छिन्नं प्रति पृथक् पृथक् प्रतिबन्धकत्वस्वीकारे गौरवप्रसङ्गः

,

अतस्तादृशबुद्धित्वमेव प्रतिबध्यतावच्छेदकमिति वक्तव्यम्।

प्रतिबन्धकतावच्छेदकन्तु अनाहार्याप्रामाण्यज्ञानानास्कन्दितत्तत्सम्बन्धावच्छिन्नतत्तद्धर्मावच्छिन्नप्रतियोगिताकाभावत्वावच्छिन्नप्रकारतानिरूपितत्तद्धर्मावच्छिन्नविशेष्यताशालिनिश्चयत्वमेव

,

न तु ज्ञानत्वादिकं किमपि

,

ज्ञानत्वादेः प्रतिबन्धकतावच्छेदकत्वे संशयादिदशायामपि तद्वत्ताबुद्धेः
प्रतिबध्यत्वप्रसङ्गः। अतस्तादृशनिश्चयत्वमेव प्रतिबन्धकतावच्छेदकमिति वक्तव्यम्।



मणिमन्त्रादिन्यायेन चैकं प्रतिबन्धकत्वमस्ति

,

न तत्र निश्चयाद्यपेक्षा

,

यथा स्वरूपसम्बन्धेन जायमानदाहत्वावच्छिन्नं प्रति संयोगसम्बन्धेन मणेः प्रतिबन्धकत्वं

,

यथा वा समवायसम्बन्धेन जायमानघटत्वावच्छिन्नं प्रति संयोगसम्बन्धेन वृष्टेः प्रतिबन्धकत्वं

,

यथा वा सर्पदंशनपिशाचादिजन्यबाधां प्रति मन्त्रस्य प्रतिबन्धकत्वम्।



मणिमन्त्रादिन्यायेन प्रतिबन्धकत्वञ्च निश्चयत्वासमानाधिकरण-प्रतिबन्धकत्वम्,

नचैवं सिद्धिनिष्ठस्य अनुमितित्वावच्छिन्ननिरूपितप्रति-बन्धकत्वस्य निश्चयत्वासामानाधिकरण्याभावेन सिद्धिनिष्ठप्रतिबन्धकत्वे तल्लक्षणासमन्वयप्रसङ्ग इतिवाच्यम्। बुद्धित्वावच्छिन्नप्रतिबध्यतानिरूपितप्रतिबन्धकत्वासमानाधिकरणप्रतिबन्धकत्वस्य निरुक्तप्रतिबन्धकत्वरूपत्वात्

,

साध्यसिद्धेरनुमितित्वावच्छिन्नं प्रत्येव प्रतिबन्धकत्वेन बुद्धित्वावच्छिन्नप्रतिबध्यतानिरूपितप्रतिबन्धकत्वाभावेन तादृशप्रतिबन्धकत्वासमानाधिकरणप्रतिबन्धकत्वस्य तत्राक्षतत्वात्। न च साध्यसिद्धेरपि साध्यतावच्छेदकावच्छिन्नप्रतियोगिताकाभावत्वाव-च्छिन्नप्रकारतानिरूपितपक्षतावच्छेदकावच्छिन्नविशेष्यताशालिबुध्दित्वावच्छिन्नं प्रति ग्राह्याभावावगाहित्वेन प्रतिबन्धकतया साध्यसिध्दिनिष्ठाया अनुमितित्वावच्छिन्नप्रतिबध्यतानिरूपितप्रतिबन्धकताया अपि निरुक्तबुद्धित्वावच्छिन्नप्रतिबध्यतानिरूपितप्रतिबन्धकतासमानाधिकरणत्वेन सिध्दौ तादृशप्रतिबन्धकत्वासमानाधिकरणप्रतिबन्धकत्वाभावेन तत्र मणिमन्त्रादिन्यायेन प्रतिबन्धकत्वासम्भवप्रसङ्ग इति वाच्यम्। बुद्धित्वावच्छिन्नप्रतिबध्यतानिरूपितप्रतिबन्धकत्वान्यप्रतिबन्धकत्वस्यैव मणिमन्त्रादिन्यायेन प्रतिबन्धकत्वशब्दार्थत्वात्

,

अनुमितित्वावच्छिन्नप्रतिबध्यतानिरूपितप्रतिबन्धकतामादाय सिद्धौ लक्षणसमन्वयसम्भवात्।

कामिनीज्ञानान्यज्ञानत्वावच्छिन्नं प्रति कामिनीजिज्ञासायाः प्रतिबन्धकत्वम् इच्छायां विषयसिद्धेः प्रतिबन्धकत्वञ्च मणिमन्त्रादिन्यायेन प्रतिबन्धकत्वमेव॥



न चैवमपि कामिनीजिज्ञासानिष्ठप्रतिबन्धकत्वस्यापि ज्ञानत्वावच्छिन्नप्रतिबध्यतातिरूपितप्रतिबन्धकत्वान्यत्वाभावेन तत्र तल्लक्षणासमन्वयप्रसङ्ग इति वाच्यम्। ज्ञानत्वातिरिक्तः किञ्चिद्धर्मावच्छिन्नप्रकारतानिरूपितविशेष्यत्वाद्यतिरिक्तश्च यो धर्मः तद्धर्मानवच्छिन्नप्रतिबध्यतानिरूपितप्रतिबन्धकत्वान्यप्रतिबन्धकत्वस्यैव निरुक्तप्रतबन्धकत्वशब्दार्थत्वात्। तथा च कामिनीजिज्ञासानिष्ठप्रतिबन्धकतानिरूपितप्रतिबध्यताया ज्ञानत्वतादृशविशेष्यत्वाद्यतिरिक्तकामिनीज्ञानान्यत्वरूपधर्मावच्छिन्नत्वेन तादृशप्रतिबध्यतामादाय दोषप्रसक्ते रभावात्॥



अथवा ज्ञानत्वावच्छिन्नप्रतिबध्यतानिरूपितनिश्चयत्वावच्छिन्नप्रतिबन्धकत्वान्यप्रतिबन्धकत्वस्यैव निरुक्तप्रतिबन्धकतारूपत्वं वक्तव्यम्

,

कामिनीजिज्ञासानिष्ठप्रतिबन्धकत्वस्य मणिमन्त्रादिनिष्ठप्रतिबन्धकत्वानां च निश्चयत्वावच्छिन्नत्वाभावेन साध्यसिद्धिनिष्ठप्रतिबन्धकत्वस्यानुमितित्वावच्छिन्नप्रतिबध्यतानिरूपितत्वेऽपि ज्ञानत्वावच्छिन्नप्रतिबध्यतानिरूपितत्वाभावेन
विषयसिद्धिनिष्ठप्रतिबन्धकत्वस्येच्छात्वावच्छिन्नप्रतिबध्यतानिरूपितत्वेऽपि ज्ञानत्वावच्छिन्नप्रतिबध्यतानिरूपितत्वाभावेन च माणिमन्त्रसाध्यसिद्धिविषयसिद्ध्यादिषु निरुक्तप्रतिबन्धकत्वस्य न क्षतिः। एवमेव शब्दसाक्षात्कारादिप्रतिबन्धकेषु बाधिर्यमूकत्वदूरस्थत्वादिष्वपि निरुक्तप्रतिबन्धकताभिन्नप्रतिबन्धकत्वस्य न क्षतिः

,

नचैवमपि कम्बुग्रीवादिमदभावप्रतियोगितावच्छेदकत्वस्य कम्बुग्रीवादिषु स्वीकारे गौरवमिति गौरवनेश्रेयस्य कम्बुग्रीवादौ निरुक्ताभावप्रतियोगितावच्छेदकत्वज्ञानं प्रति प्रतिबन्धकतया तन्निश्चये निरुक्तप्रतिबन्धकताभिन्नप्रतिबन्धकताश्रयत्वस्याभावादव्याप्तिरिति
वाच्यम्। तदभाववत्तानिश्चयत्वावच्छिन्नप्रतिबन्धकताभिन्ना तदभावव्याप्यवत्तानिश्चयत्वावच्छिन्नप्रतिबन्धकताभिन्ना निश्चयविशिष्टनिश्चयत्वावच्छिन्नप्रतिबन्धकताभिन्ना या प्रतिबन्धकता तदाश्रयत्वस्यैव निरुक्तप्रतिबन्धरूपत्वेन मणिमन्त्रादिषु साध्यसिद्धिविषयसिद्धिगौरवनिश्चयमूकत्वबधिरत्वादिषु निरुक्तप्रतिबन्धकताभिन्नप्रतबन्धकताश्रयत्वसत्वेन क्षत्यभावात्। न च साध्यसिद्धिविषयसिद्धिकामिनीजिज्ञासागौरवज्ञानादिषु मणिमन्त्रादिन्यायेन प्रतबन्धकत्वव्यवहारो नास्त्येवेति वाच्यम्। शब्दरूपस्य मन्त्रस्य तादृशप्रतिबन्धकत्वसिद्धौ निरुक्तज्ञानेच्छादिषु तादृशप्रतिबन्धकत्वाभावे विनिगमकाभावात्। तथा च 1तदभाववत्तानिश्चय तदभावव्याप्यवत्तानिश्चय तदभाववच्छदेकतया गृहीतधर्मवत्तानिश्चयभिन्नानां प्रतिबन्धकानां तत्तत्पदार्थंप्रति मणिमन्त्रादिन्यायेनैव प्रतिबन्धत्वमङ्गीकार्यम्॥



यदि च निरुक्तज्ञानेच्छाप्रभृतिष्वपि तदभाववत्तानिश्चयादिनिष्ठप्रतिबन्धकतासमशीलमेव प्रतिबन्धकत्वमनुभूयते मणमन्त्रादिन्यायेन प्रातिबन्धकत्वं नानुभूयत एवेत्युच्यते तदा आत्मगुणत्वासमानाधिकरणप्रतिबन्धकत्वमेव मणिमन्त्रादिन्यायेन प्रतिबन्धकत्वं वाच्यम्। न च कामिन्यादिजन्यसुखसर्पादिजन्यदुःखशत्रुद्वेषाभिमतकार्यविषयकप्रयत्नादिषु ज्ञानांतरप्रातिबन्धकत्वेनानुभूतेषु तत्प्रतिबन्धकत्वात्समन्वयप्रसङ्ग इति वाच्यम्। ज्ञानत्वेच्छात्वासमानाधिकरणप्रतिबन्धत्वस्यैव निरुक्तप्रतिबन्धकतारूपत्वात्। तथा च निरुक्तसुखादिषु सुवर्णादिनिष्ठोष्णस्पर्शभास्वररूपोपलब्धिप्रतिबन्धकेषु पार्थिवरूपस्पर्शादिष्वपि निरुक्तप्रातिबन्धकत्वस्य न क्षतिरिति यदि ज्ञानेच्छयोरिव आत्मविशेषगुणेषु सुखदुःखादिष्वपि सजातीयप्रतिबन्धकत्वस्यैवानुभवः तदाऽत्मविशेषगुणत्वासमानाधिकरणप्रतिबन्धकत्वमेव मणिमन्त्रदिन्यायेन प्रातिबन्धकत्वं वाच्यम्। तथा च मणिमन्त्रादिषु निरुक्तपार्थिवरूपस्पर्शादिषु दूरस्थत्वबाधिर्यमूकत्वादिषु च तत्तत्प्रतिबन्धकेषु निरक्तप्रतिबन्धकत्वमक्षतमिति नकापि अनुपपत्तिः॥



पक्षतावच्छेदकावच्छेदेन साध्यानुमितिं प्रति पक्षतावच्छेदकावच्छेदेन साध्यसिद्धिरेव प्रतिबन्धिकाः न तु सामानाधिकरण्येन साध्यसिद्धिरपि

,

सामानाधिकरण्येन सिद्धिसत्वेऽप्यवच्छेदकावच्छेदेन साध्यसंशयजननद्वारा अवच्छेदकावच्छेदेन साध्यानुमितिजननात्। पक्षतावच्छेदकसामानाधिकरण्येनानुमितिं प्रति पक्षतावच्छेदकावच्छेदेन पक्षतावच्छेदकसामानाधिकरण्येन च साध्यसिद्धिः प्रतिबन्धिका। पक्षतावच्छेदकावच्छेदेनानुमितौ पक्षतावच्छेदकव्यापकविधेयप्रतियोगिकत्वं साध्यतावच्छेदकसम्बन्धांशे विशेषणतया भासते। तथा च पर्वतो वह्निमानित्यवच्छेदकावच्छेदेनानुमितिः पर्वतत्वव्यापकवह्निप्रतियोगिकसंयोगसम्बन्धावच्छिन्न वह्नित्वावच्छिन्नप्रकारतानिरूपितपर्वतत्वावच्छिन्नविशेष्यताशीलिनी भवति। निरुक्तसंबन्धविषयिणी केवलंसयोगसम्बन्धविच्छिन्नवह्नित्वावच्छिन्न्परकारता निरूपित पर्वतत्वावच्छिन्नविशेष्यताशालिनी अनुमितिः पर्वतत्वसामानाधिकरण्येन वह्न्यनुमितिः इति सामानाधिकरण्येनानुमितेरवच्छेदकावच्छेदेनानुमितेश्च भेदो ज्ञेयः। अवच्छेदकावच्छेदेन तद्वत्ताबुर्द्धिं प्रति अवच्छेदकावच्छेदेन सामानाधिकरण्येन च बाधनिश्चयः प्रतिबन्धकः

,

सामानाधिकरण्येन तद्वत्ताबुद्धिं प्रति अवच्छेदकावच्छेदैनैव बाधनिश्चयः प्रनिबन्धकः

,

न तु सामानाधिकरण्येन बाधनिश्चयः प्रतिबन्धकः

,

एकत्र बाधनिश्चये सत्यपि अन्यत्र तद्बुध्युदयात्॥

संनिकर्षनिरूपणम्



सन्निकर्षो द्विविधः लौकिकसन्निकर्षः

,

अलौकिकसन्निकर्षश्चेति। आद्यः संयोगः संयुक्तसमवायः संयुक्तसमवेतसमवायः समवायः समवेतसमवायः विशेषणविशेष्यभावश्चेति षड्विधः। द्वितीयस्त्रिविधः

,

सामान्यलक्षणो ज्ञानलक्षणो योगजलक्षणश्चेति

,

एतदुदाहरणानि पूर्वमुक्तानि॥

विषयताविचारः



विषयता विविधा

,

विशेष्यता प्रकारता संसर्गताचेति। प्रकारतैव विशेषणतेत्युच्यते। यथा संयोगसम्बन्धेन घटवद्भूतलमित्यत्र भूतले विशेष्यता घटे प्रकारता संयोगसम्ब्धे संसर्गता च वर्तते

,

एवमेव सविषयकपदार्थपञ्चकेपि विषयतात्रयं ग्राह्यम्। सैव विशेष्यता प्रकारता च अनुमितिनिरूपिता चेद्विशेष्यता उद्देश्यतेति

,

प्रकारता विधेयतेति च व्यवह्रियते। यथा पर्वतो वह्निमानित्यनुमितौ पर्वतनिष्ठा विशेष्यता उद्देश्यतेति

,

वह्निनिष्ठा प्रकारता विधेयतेति च व्यवह्रियते। निर्विकल्पकज्ञाने तु विशेष्यता प्रकारता संसर्गतारूपविषयतात्रयं नास्ति

,

किन्तु घट इति सविकल्पकादव्यवहितपूर्वं जायमाने घटविषयकनिर्विकल्पकप्रत्यक्षे विषयीभूतेषु घटघटत्वतत्समवायेषु तुरीयविषयताख्या एकैव विषयता त्रिष्वपि प्रत्येकं सम्भवति। अन्याः कृतिनिरूपिताश्च विषयताः उद्देश्यता विधेयता उपादानत्वाख्यास्तिस्रो वर्तन्ते यथा जलानयनाय कपालाभ्यां घटमहं कुर्यामित्यत्र जलानयने उद्देश्यत्वाख्या कपालयोरुपादानत्वाख्या घटे विधेयत्वाख्या च विषयता वर्तते

,

अनया रीत्या सर्वा अपि कृतिनिरूपितविषयताः ज्ञेयाः। घटं न जानामीत्यत्र द्वितीयार्थीभूतविषयत्वस्य ज्ञाधात्वर्थीभूतज्ञाने समन्वयः

,

ज्ञानस्य नञर्थीभूताभावे च अन्वयः

,

तस्य च आख्यातार्थीभताश्रयत्वेऽन्वयः

,

तथा च घटविषयकज्ञानाश्रयत्वाभाववानहमिति बोधोऽङ्गीक्रियते
नैयायिकैः। नञ्‌समभिव्याहृतज्ञाधातोर्भावरूपाज्ञानार्थकत्वमङ्गीकृत्य घटविषयकाज्ञानवानहमिति बोधोऽङ्गीक्रियते वेदान्तिभिः॥



इदमत्रावधेयं

,

समानाधिकरणयोरेकज्ञानीययोः विशेष्यताप्रकारतयोः समनैयत्यादभेद इति केचन वदन्ति। तादृशयोः विशेष्यताप्रकारतयोः समनैय्यत्यादवच्छेद्यावच्छेदकभाव इत्यपरे वदन्ति। यथा आद्यमते घटवद्भूतलमिति ज्ञाने घटो भूतलांशे विशेषणं घटत्वांशे विशेष्यञ्च भवति। अत्र घटनिष्ठायाः भूतलनिष्ठविशेष्यतानिरूपितप्रकारतायाः घटत्वनिष्ठप्रकारतानिरूपितविशेष्यतायाश्च अभेदस्याङ्गीकृतत्वेन घटत्वनिष्ठप्रकारतानिरूपिता या घटनिष्ठा प्रकारता तन्निरूपिता या भूतलनिष्ठा विशेष्यता इति तच्छालिबोधो भवतीत्यङ्गीक्रियते। द्वितीयमते घटवद्भूतलमित्यत्र घटत्वनिष्ठप्रकारतानिरूपिता या घटनिष्ठा विशेष्यता तदवच्छिन्ना या घटनिष्ठाप्रकारता तन्निरूपिता या भूतलनिष्ठा विशेष्यता इति तच्छालिबोधो भवतीत्यङ्गीक्रियते। द्वितीयमते घटवद्भूतलमित्यत्र घटत्वनिष्ठप्रकारतानिरूपिता या घटनिष्ठा विशेष्यता तदवच्छिन्ना या घटनिष्ठा प्रकारता तन्निरूपिता या भूतलनिष्ठा विशेष्यता इति तच्छालिबोधोऽङ्गीक्रियते। आद्यमते तादृशविशेष्यताप्रकारतयोरभेदाङ्गीकारेऽपि तयोः प्रकारतारूपतैव

,

नविशेष्यतारूपता

,

नातस्तन्मते घटत्वनिष्ठप्रकारतानिरूपिता या घटनिष्ठा विशेष्यता तन्निरूपिता या भूतलनिष्ठा विशेष्यता इति तच्छालिबोधस्य सम्भवः॥

क्रमेण प्रत्यक्षादिप्रमाणचतुष्टयनिरूपणे सङ्गतिनिरूपणम्



यन्निरूपणानन्तरं यन्निरूप्यते तत्तन्निरूपितसङ्गतिमदितिन्यायेन सङ्गतिमन्तराऽनन्तरोक्तिनिरूपणमसङ्गतम्। अतस्सङ्गतिज्ञानाय सा निरूपणीया सङ्गतित्वञ्च अनन्तराभिधानप्रयोजकजिज्ञासाज नकस्मरणप्रयोजकनिरूप्यनिष्ठसम्बन्धत्वम्

,

अत्रायं क्रमः

,

प्रथमं निरूप्यनिष्ठस्य निरूपितसम्बन्धस्य ज्ञानं

,

तदन्वेकसम्बन्धिनो निरूपितस्य ज्ञानं

,

तदन्वेकसम्बन्धिज्ञानमपरसम्बन्धिस्मारकमिति नियमेन अपरसम्बन्धिनो निरूपणीयस्य स्मृतिः

,

तदनु सङ्गतिमतोऽपरमस्बन्धिनो जिज्ञासा

,

तदन्वनन्तराभिधानम् तथा च अनुमानस्य व्याप्त्यनुभवप्रयोज्यतया तस्यच प्रत्यक्षप्रमाणाधीनतया प्रत्यक्षानुमानयोरुपजीव्योपजीवक

त्वयोर्वर्तमानतया तादृशोपजीव्योपजीवकत्वसङ्गतौ लक्षणसमन्वयः प्रदर्श्यते अनन्तराभिधानं नाम अनन्तरोक्तस्यानुमानस्य निरूपणं तत्प्रयोजकीभूता या जिज्ञासा प्रत्यक्षप्रमाणनिरूपणानन्तरं अनुमानप्रमाणनिरूपणं भूयादिति जिज्ञासा

,

तादृशजिज्ञासाजनकं यत्स्मरणं अनुमानस्मरणं

,

तत्प्रयोजको निरूप्यनिष्ठो यस्सम्बन्धः उपजीव्योपजीवकत्वरूपस्सम्बन्धः

,

तत्सम्बन्धत्वमुपजीव्योपजीवकभावरूपसङ्गतौ वर्तत इति समन्वयः॥

 "स प्रसङ्ग उपोद्घातः हेतुतावसरस्तथा

,

निर्वाहकैक्यकार्यैक्ये षोढा सङ्गतिरिष्यते" इत्यनेन सङ्गतिः ष़ड्विधेति ज्ञायते। तत्र स्मृतस्योपेक्षानर्हत्वं प्रसङ्गः

,

स्मृतिप्रयोजकञ्च सारूप्यवैरूप्यादि। स्वज्ञानजनकज्ञानविषयत्वं उपोद्घातः। उपजीव्योपजीवकभावो हेतता उपजीवयतीत्युपजीव्यं

,

प्रयोजकमित्यर्थः

,

उपजीवतीत्युपजीवकं

,

प्रयोज्यपित्यर्थः। प्रतिबन्धकीभूतशिष्यजिज्ञासानिवृत्त्युत्तरकालिकावश्यवक्तव्यत्वं अवसरः। स्वकारणजन्यत्वं निर्वाहकैक्यं एतत्फलयोस्सङ्गतिरिति बोध्यम्। स्वकार्यजनकत्वं कार्यैक्यं

,

एतत्कारणयोस्सङ्गतिरिति बोध्यम्। अन्यास्सङ्गतयः फलकारणयोरुभयोरपि स्थलभेदेन सम्भवंतीति बोध्यम्

,

बहुप्रमाणमूलतया बहुवादिसम्मततया च प्रत्यक्षप्रमाणस्य प्रथमतो निरूपणम्। प्रत्यक्षप्रमाणस्येन्द्रियरूपतया अनुमानस्य च व्याप्तिज्ञानरूपत्वेन इन्द्रियायत्ततया प्रत्यक्षानन्तरमनुमाननिरूपणे उपजीव्योपजीवकभावस्सङ्गंतिरिति बोध्यम्। अनुमाननिरूपणानन्तरं उपमाननिरूपणेऽवसरसङ्गतिर्बोध्या। फलभूतायाः "गवयो गवयपदवाच्य"

इत्याकारकोपमितेः शक्त्यत्मकवृत्तिज्ञनरूपतया तादृशवृत्तिज्ञानस्य शाब्दबोधप्रयोजकतया उपमितिशाब्दबोधयोः फलयोरेव उपजीव्योपजीवकभावसङ्गतिर्बोध्या॥

शाब्दबोधविचारः



शाब्दबोधो द्विविधः खण्डशाब्दबोधः अखण्डशाब्दबोधश्चेति

,

आद्यः घटमानयेत्यत्र घटपदस्य घटोर्थः

,

द्वितीयायाः कर्मत्वमर्थः

,

आङ्पूर्वकनय् धातोरानयनं

,

आख्यातस्य कृतिश्चार्थः। एवंरूपः खण्डशाब्दबोधः

,

द्वितीयः घटकर्मकानयनानुकूलकृतिमांश्चैत्र इत्याकारकः आद्यस्य शाब्दबोधत्वव्यवहारो गौणः

, (

किन्तु शाब्दबोधार्थत्वेन वृत्तिज्ञानस्यैव खण्डबोधत्वव्यवहारः

,

स च खण्डबोधोऽन्तेवासिनां शाब्दबुद्धिसौकर्याय भवति। गौणत्वञ्च शक्तिज्ञानजन्योपस्थितिप्रयोज्यशाब्दबोधीयविषयत्वाभाववत्त्वम्)।



न्यायमते प्रथमान्तार्थमुख्यविशेष्यकशाब्दबोधोऽङ्गीक्रियते। यथा घटमानयेत्यत्र घटकर्मकानयनानकूलकृतिमान् चैत्र इति॥



वैयाकरणमते भावप्रधानमाख्यातमिति नियमेन भावार्थमुख्यविशेष्यकबोधोऽङ्गीक्रियते

,

भावो नाम धात्वर्थः प्रधानं विशेष्यं

,

यथा तत्रैव चैत्रकर्तृकं घटकर्मकमानयनमिति॥



मीमांसकमतेचाख्यातार्थमुख्यविशेष्यकबोधोऽङ्गीक्रियते

,

यथा तत्रैव घटकर्मकानयनानुकूला चैत्रसमवेता कृतिरिति॥



परोक्षमनाहार्यमसन्दिग्धमिति न्यायेन शाब्दबोधस्य परोक्षतया आहार्यज्ञानभिन्नस्संशयभिन्नश्च भवति॥



पुनरपि शाब्दबोधो द्विविधः

,

लौकिको वैदिकश्चेति आप्तवाक्यजन्यबोधो लौकिकः

,

श्रुतिस्मृत्यादिजन्यबोधो वैदिकः॥



शक्तिज्ञानजन्यशाब्दबोधसामग्री प्रदर्श्यते प्रथमं पदज्ञानं

,

तदनु शक्तिज्ञानं

,

द्वाभ्यामुपस्थितिः

,

तदनु शाब्दबोधः

,

यथा घटमानयेत्यत्र प्रथमं घटपदज्ञानं

,

तदन्वम्पदज्ञानं तदन्वाङ्पूर्वकनयधातुज्ञानं

,

तदन्वाख्यातज्ञानम्। इदं पदज्ञानमुच्यते। तदनु घटपदस्य घटे शक्तिः

,

अम्पदस्य कर्मत्वे शक्तिः

,

आङ्पूर्वकनयधातोरानयने शक्तिः

,

आख्यातस्य कृतौ शक्तिः

,

इति ज्ञानं शक्तिज्ञानं। तदनु घटपदात् घटइत्युपस्थितिः अम्पदात्कर्मत्वमित्युपस्थितिः

,

आङ्पूर्वकनयधातोः आनयनमित्युपस्थितिः

,

आख्यातात्कृतिरित्युपस्थितिश्चभवति। तदन्वाकांक्षायोग्यतासन्निधितात्पर्यज्ञानादिसामग्रीबलाद् घटकर्मकानयनानुकूलकृतिमांश्चैत्र इत्याकारकः घटकर्मकानयनानुकूलकृतिप्रकारः चैत्रविशेष्यकश्च बाधो भवति॥



लक्ष्यार्थविषयकशाब्दबोधसामग्री प्रदर्श्यते प्रथमं पदज्ञानं

,

तदनु शक्तिज्ञानं

,

द्वाभ्यां शक्यार्थोपस्थितिः

,

तदन्वन्वयानुपपत्तेस्तात्पर्यानुपपत्तेर्वा ज्ञानं

,

तदनु लक्ष्यपदार्थे तात्पर्यज्ञानं

,

तदनु लक्ष्यपदार्थोपस्थितिः तदनु लक्ष्यपदार्थविषयकश्शाब्दबोध इत्येवं क्रमः। उदाहरणे "गङ्गायां धोष"

इत्यत्र प्रथमं गङ्गापदज्ञानं

,

तदनु सप्तमीविभक्तिज्ञानं

,

तदनु घोषपदज्ञानं

,

तदनु गङ्गादिपदानां शक्तिज्ञानानि

,

तदनु प्रवाहाद्युपस्थितयः तदनु प्रवाहवृत्तित्वं धोषेऽनुपपन्नमित्यन्वयानुपपत्तिज्ञानं

,

तदनु गङ्गापदस्य प्रवाहवाचकत्वे तीरे वक्तृतात्पर्यमनुपपन्नमिति तात्पर्यानुपपत्तिज्ञानं तदनु गङ्गापदं तीरे लाक्षणिकमिति लाक्षणिकत्वज्ञानं तदनु गङ्गापदात्तीरमित्युपस्थितिः तदन्वाकांक्षादिसामग्रीबलात्तीरवृत्तिर्घोष इति शाब्दबोधः॥



लक्षणास्थले कुत्रचिदन्वयानुपपत्तिः लक्षणाबीजं

,

यथा गङ्गायां धोषः मञ्चाः क्रोशन्तीत्यादौ। कुत्रचित्तात्पर्यानुपपत्तिर्लक्षणाबीजं

,

यथा यष्टीः प्रवेशय छत्त्रिणो यान्तीत्यादौ इति केचन वदन्ति। तात्पर्यानुपपत्तेस्सर्वत्रापि सम्भवेन सर्वत्रापि तात्पर्यानुपपत्तिरेव लक्षणाबीजमिति सिद्धान्तः। प्रकरणादिकं तात्पर्यग्राहकं तच्च प्रकरणं सन्दर्भभेदेन देशकालाद्यन्यतमरूपतां भजते॥



नानार्थकस्थले सैन्धवमानयेत्यादावेव तात्पर्यज्ञानस्यावश्यकता

,

न सर्वत्र शाब्दबोधे तस्यावश्यकतेति केषांचिदाशयः। शाब्दबोधमात्रं प्रति तात्पर्यज्ञानं कारणमिति अन्येषामाशयः॥



एतन्मते शक्तिर्लक्षणाचेति वृत्तिर्द्विविधैव

,

न व्यञ्जनावृत्तिरपि तृतीया अभ्युपेयते। यतः शब्दशक्तिमूलव्यञ्जनावृत्तिश्शक्त्या

,

अर्थशक्तिमूलव्यञ्जनावृत्तिरनुमानेन च चरितार्था भवति। यथा

\`

दूरस्था भूधारा रम्या

,

इत्यत्र भूधरपदस्य पर्वतनृपयोस्समाना शक्तिरेवाङ्गीक्रियते।

\`

गच्छ गच्छसि चेत्कान्त तत्रैव स्याज्जनिर्ममेत्यादौ इयं कान्ता भर्तृगमनोत्तरकालिकमरणव्यापारवती एतादृशविलक्षणशब्दप्रयोगकर्तृत्वात् इत्यनुमानेनैवार्थशक्तिमूल व्यञ्जनया बोध्यस्य मरणरूपार्थस्य बोधनात् वृत्तिर्द्विविधैवेति सिद्धम्।

अवच्छिन्ननिरवच्छिन्नविषयताविचारः



अनुल्लिख्यमानजात्यखंडोपाध्यतिरिक्तधर्माणां स्वरूपतो भाने प्रमाणाभाव इति नियमानुरोधेन उल्लिख्यमानजात्यखण्डोपाधीनां तदतिरिक्तघटपटादिधर्माणां च स्वरूपतः

\`

किञ्चिद्रूपमपुरस्कृत्य

,

भानं नास्तीति सिद्धम्। तथा च पर्वतो वह्निमानित्यत्र जातेरनुल्लेखाद्वह्रित्वस्य स्वरूपत एव भानं

,

न तु वह्नित्वत्वरूपेण भानम्

,

यत्र वह्नित्वविशिष्ट्वानिति साध्यते तत्र वह्नित्वस्योल्लिख्यमानतया वह्नित्वत्वेन वह्नित्वस्य भानम्

,

वह्नित्वनिष्ठा साध्यतावच्छेदकता वह्नित्वत्वावच्छिन्ना भवतीत्यर्थः तथा च यत्र जातेरखण्डोपाधेर्वोल्लेखः तत्र जात्यखण्डोपाधिवृत्तिधर्मपुरस्कारेण भानम्। यत्र चोल्लेखो नास्ति तत्र स्वरूपत एव मानम्। जात्यखण्डोपाध्यतिरिक्तधर्माणांतु सर्वदापि किञ्चिद्रूपेणैव भानं न तु स्वरूपत इत्यवधेयम्॥

विभक्त्यर्थविचारः



अस्मिन् शास्त्रे प्रायशः स्थलविशेषेषु गुरुभिरुपदिष्टानेव शाब्दबोधप्रकारान् अन्तेवासिनोऽनधीतसम्पूर्णशास्त्राः विज्ञातुं वक्तुं वा प्रभवन्ति

,

न पुनस्स्वातन्त्र्येण निरूपयितुं प्रभवन्ति। अतस्सर्वेपि प्रतिवाक्यमनायासेन यथा वा शाब्दबोधप्रकारं निर्णेतुं प्रभवेयुः तथा तदानुरूप्येण सिप्तिङ्विभक्त्यर्थान् अव्ययार्थान् अर्थनिर्णायकानि मूलसूत्राणि दुरवगाहताभिया परिहाय सुलभया शैल्या यथामति निरूपयितुं प्रयते॥

द्वितीयाविभक्त्यर्थविचारः



द्वितीयाविभक्तेः निष्ठत्वं

,

विषयत्वं

;

विशेष्यत्वं

;

प्रकारत्वं

,

प्रतियोगित्वं

,

निरूपितत्वं

;

व्यापकत्वं चार्थः॥



निष्ठत्वम् चैत्रो ग्रामं गच्छतीत्यत्र ग्रामनिष्ठोत्तरसंयोगावच्छिन्नक्रियावान् चैत्र इति बोधः॥



विषयत्वम् घटं जानातीत्यत्र घटविषयकज्ञानाश्रयश्चेत्र इतिबोधः॥



विशेष्यत्वम् पृथिवीं लक्षयतीत्यत्र पृथिवीविशेष्यकलक्षणप्रकारकज्ञानानुकूलकृतिमान् चैत्र इति बोधः। एवमेव पृथिवीं विभजते पृथिवीं निरूपयतीत्यादावपि बोधः। लक्षधातोः लक्षणप्रकारकज्ञानानुकूलव्यापारोऽर्थः। विपूर्वकभजधातोः परस्परविरुद्धसामान्यधर्मव्याप्यविशेषधर्मप्रकारकज्ञानानुकूलव्यापारोऽर्थः

,

निपूर्वकरूपधातोः लक्षणस्वरूपविभागप्रामाण्यादिप्रकारकज्ञानानुकूलव्यापारोऽर्थः॥



प्रकारत्वम् पृथिव्या लक्षणमाहेत्यत्र पृथिवीविशेष्यकलक्षणप्रकारकज्ञानानुकूलव्यापारानुकूलकृतिमान् चैत्रइति बोधः॥



प्रतियोगित्वम्

,

घटं नाशयतीत्यत्र घटप्रतियोगिकनाशानुकूलव्यापारकर्ता चैत्र इतिबोधः॥



निरूपितत्वम्

,

घटं प्रति कारणं दण्डइत्यादौ घटनिरूपितकारणतावान् दण्ड इति बोधः॥



व्यापकत्वम्

,

मासमधीते चैत्रइत्यत्र मासत्वव्यापकाध्ययनकर्ता चैत्र इतिबोधः

,

क्रोशं कुटिला नदीत्यत्र क्रोशत्वव्यापककौटिल्यवती नदीति बोधः

,

कालाध्वनोरत्यन्तसंयोगे द्वितीयेति सूत्रेण कालाध्ववाचकपदोत्तरवर्तिद्वितीयाया अत्यन्तसंयोगरूपार्थे (व्यापकत्वरूपार्थे) विधानात्॥



एवमेव द्वितीयाविभक्तिस्थलेऽन्यत्रापि सन्दर्भभेदेनार्थो ज्ञेयः॥

तृतीयाविभक्त्यर्थविचारः



तृतीयाविभक्तेः कर्तृत्वं

,

करणत्वं

,

ज्ञानज्ञाप्यत्वं

,

अभेदः

,

साहित्यम्

,

प्रतियोगित्वं

,

निरूपितत्वं

,

निष्टत्वं

,

समवेतत्वं

,

समानकालिकत्वं

,

अवच्छिन्नत्वं चार्यः॥



कर्तृत्वं

, "

चैत्रेण पच्यते तण्डुल इत्यत्र"

,

चैत्रकर्तृकपचनकर्मीभूतस्तण्डुल इति बोधः ॥



करणत्वं

, "

परशुना छिनत्ती"त्यत्र

,

परशुकरणकच्छेदनकर्ता चैत्र इति बोधः ॥



ज्ञानज्ञाप्यत्वं धूमेन वह्निमनुमिनोतीत्यत्र

,

धूमज्ञानज्ञाप्यवह्निविधेयकानुमितिमान् चैत्र इत्याकारको बोधः॥



अभेदः

, '

धान्येन धनवानित्यत्र

',

धान्याभिन्नधनवानयमिति बोधः॥



साहित्यं

, '

पुत्रेणागतः पिते

'

त्यत्र

,

पुत्रागमनसहितागमनकर्ता पितेति बोधः॥



प्रतियोगित्वं

; '

रूपेण रहित

'

इत्यत्र

,

रूपप्रतियोगिकाभाववान् वायुरिति बोधः॥



निरूपितत्वं

, '

पुत्रेण सहित इत्यत्र

',

पुत्रनिरूपितसाहित्यवानयमिति बोधः॥



आधेयत्वं

, '

व्याप्त्या विशिष्ट

'

मित्यत्र

,

व्याप्तिनिष्ठप्रकारतानिरूपकाभिन्नमिति बोधः।



समवेतत्वं

, '

मया क्रियत

'

इत्यत्र

,

मत्समवेतकृतिविषयोयमिति बोधः। एवमेव

'

मया ज्ञायत

'

इत्यादावपि॥



समानकालिकत्वं

, '

धावता पुरुषेण पीत

'

मित्यत्र

,

धावनसमानकालिकं पुरुषकर्तृकं पानमिति बोधः॥



अवच्छिन्नत्वं

, '

यद्विषयकत्वेन ज्ञानस्यानुमितिविरोधत्वमि

'

त्यत्र

,

यद्विषयकत्वावच्छिन्ना अनुमितिप्रतिबन्धकतेति बोधः॥



एवमेवान्यत्रापि तृतीयाविभक्तिस्थलेऽर्थो ज्ञेयः॥

चतुर्थीविभक्त्यर्थविचारः



उद्देश्यत्वं

,

तृप्तिप्रयोजकत्वं

,

समवेतत्वं

,

निष्पत्तिप्रयोजकत्वं

,

विकारित्वं

,

वृद्धिप्रयोजकत्वं

,

आश्रितत्वं

,

विषयत्वं

,

स्वापहरणेच्छाप्रयोज्येच्छाविषयत्वं

,

प्रयोजकत्वं

,

इच्छाधीनेच्छाविषयत्वञ्च चतुर्थ्यर्थाः॥ इमे ईषद्भेदमाश्रित्य बालबोधाय निरूपिताः॥



उद्देश्यत्व

, '

ब्राह्मणाय गां ददाती

'

त्यत्र

,

ब्राह्मणोद्देश्यकगोकर्मकदानवानयमिति बोधः॥



तृप्तिप्रयोजकत्वं

'

भूतेभ्यो बलिरि

'

त्यत्र भूततृप्तिप्रयोजकीभूता बलिरिति बोधः ।



समवेतत्वं

, '

गवे सुखमि

'

त्यत्र

,

गोसमवेतं सुखमिति बोधः।



निष्पत्तिप्रयोजकत्वं

'

यूपाय दार्वि

'

त्यत्र

,

यूपनिष्पत्तिप्रयोजकीभूतं दार्विति बोधः।



विकारित्वं

, '

कुंडलायाष्टापदमि

'

त्यत्र कुण्डलविकार्यष्टापदमिति बोधः।



वृद्धिप्रयोजकत्वं

'

वृक्षायोदकं सिञ्चती

'

त्यत्र वृक्षवृद्धिप्रयोजकीभूतसेचनकर्ताऽयमिति बोधः॥



आश्रितत्वं

, '

नारदाय रोचते कलह

'

इत्यत्र नारदाश्रितप्रीतिविषयीभूतः कलह इति बोधः।



विषयत्वं

, '

पुष्पेभ्यः स्पृहयती

'

त्यत्र

,

पुष्पविषयकेच्छावानयमिति बोधः॥



स्वाहरणेच्छाप्रयोज्येच्छाविषयत्वं

,

एतेभ्यो व्रजतीत्यत्र

,

इन्धनाहरणेच्छाप्रयोज्येच्छाविषयगमनकर्ताऽयमिति बोधः॥



प्रयोजकत्वं

, '

अन्नाय यतत

'

इत्यत्र

,

अन्नसम्पादनप्रयोजकीभूतयत्नवानयमिति बोधः॥



इच्छाधीनेच्छाविषयत्वं

, '

यागाय याती

'

त्यत्र

,

यागदर्शनेच्छाधीनेच्छाविषयगमनकर्ताऽयमिति बोधः॥



एवमन्यत्रापि चतुर्थ्यर्थो ज्ञेयः॥

पञ्चमीविभक्त्यर्थविचारः



अवधिमत्वं

,

प्रतियोगित्वं

,

जन्यत्वं

,

स्वकर्तृकोच्चारणाधीनत्वं

,

निरूपितत्वं

,

ज्ञानज्ञाप्यत्वं

,

आरम्भः

,

पर्यन्तः तदपेक्षत्वं

,

इमे पञ्चम्यर्थाः॥



अवधिमत्वं

, '

वृक्षात्पर्णं पतती

'

त्यत्र

,

वृक्षावधिकपतनाश्रयः पर्णमिति बोधः॥



प्रतियोगित्वं

, '

घटः पटाद्भिन्न

'

इत्यत्र पटप्रतियोगिकभेदाश्रयो घट इति बोधः॥



जन्यत्वं

; '

दण्डाद्घट

'

इत्यत्र

,

दण्डजन्यो घट इति बोधः॥



निरूपितत्वं

;

साध्याभाववतोऽवृत्तिरित्यत्र

,

साध्याभाववन्निरूपितवृत्तित्वाभाववानिति बोधः॥



ज्ञानज्ञाप्यत्वं

, '

पर्वतो वह्निमान्धूमादि

'

त्यत्र

,

धूमज्ञानज्ञाप्यवह्निमान्पर्वत इति बोधः॥



आरम्भः

'

आजननादभ्यस्यती

'

त्यत्र

,

जननारम्भकाभ्यासकर्ताऽयमिति बोधः आद्यशरीरप्राणसंयोगे जननम्।



पर्यन्तः

, '

आमरणाद्ध्यायती

'

त्यत्र

,

मरणपर्यन्तध्यानवानयमिति बोधः। चरमशरीरप्राणसंयोगध्वंसो मरणम्॥



तत्कर्तृकोच्चारणाधीनत्वं

,

पण्डितात्पुराणं श्रुणोतीत्यत्र पण्डितकर्तृकोच्चारणाधीनश्रवणकर्ता अयमिति बोधः॥



तदपेक्षत्वं

, '

अयमस्माद्दीर्घ

'

इत्यत्र

;

एतदपेक्षदीर्घत्ववानयमिति बोधः॥



एवमन्यत्रापि पञ्चम्यर्था विज्ञेयाः॥

षष्टीविभक्त्यर्थविचारः



विषयत्वं

,

विशेष्यत्वं

,

प्रकारत्वं

,

प्रतियोगित्वं

,

निरूपितत्वं

,

वृत्तिः

,

स्वामितानिरूपितस्वत्वं

,

प्रतिपादकत्वं

,

उच्चरितत्वं

,

प्रतियोगित्वानुयोगित्वे

,

अभेदः

;

कर्तृत्वं

,

कर्मत्वं

,

अवयवत्वं

,

करणत्वं

,

समवेतत्वं

,

स्वसमभिव्याहृतपदार्थतावच्छेदकजातिशून्यषष्ठ्यन्तपदार्थव्यावृत्तत्वञ्च षष्ठ्यर्थाः॥



विषयत्वं

,

घटत्व ज्ञानमित्यत्र

,

घटविषयकं ज्ञानमिति बोधः।



विशेष्यत्वं

,

घटस्य लक्षणमाहेत्यत्र

,

घटविशेष्यकलक्षणप्रकारकज्ञानानुकूलव्यापारानुकूलकृतिमानयमिति बोधः॥



प्रकारत्वं

,

पृथिव्या लक्षणस्य ज्ञानं जनयतीत्यत्र

,

पृथिवीविशेष्यकलक्षणप्रकारक ज्ञानानुकूलव्यापारकर्ताययमिति बोधः॥



प्रतियोगित्वे

, '

घटस्य नाश

'

इत्यत्र

,

घटप्रतियोगिको नाश इति बोधः॥



निरूपितत्वं

, '

घटस्य कारणमि

'

त्यत्र

,

घटनिरूपितकारणतावानयमिति बोधः॥



वृत्तिः

, '

घटस्य रूपमि

'

त्यत्र घटवृत्तिरूपमिति बोधः॥



स्वामितानिरूपितस्वत्वं

, '

राज्ञः पुरुष

'

इत्यत्र

,

राजनिष्ठस्वामितानिरूपितस्वत्ववानयं पुरुष इति बोधः॥



प्रतिपादकत्वं

, '

रामस्य नाममहिमे

'

त्यत्र

,

रामप्रतिपादकनामधेयमहिमेति बोधः॥



उच्चरितत्वं

, '

आप्तस्य वाक्यमि

'

त्यत्र

,

आप्तोच्चरितं वाक्यमिति बोधः॥



प्रतियोगित्वानुयोगित्वे

, '

भूतलस्य घटस्य च संयोगस्सम्बन्धः

'

इत्यत्र

,

भूतलानुयोगिको घटप्रतियोगिकस्संयोग इति बोधः॥



अभेदः

'

राहोश्शिरः

',

नाम्नोर्द्वयमित्यादौ क्रमेण राह्वभिन्नं शिरः

,

नामाभिन्नं द्वयमिति बोधः॥



कर्तृत्वं

, '

चैत्रस्य भोजनमि

'

त्यत्र

,

चैत्रकर्तृकं भोजनमितिबोधः॥



कर्मत्वं

,

विश्वस्य रक्षितेत्यत्र

,

विश्वकर्मकरक्षणकर्तेति बोधः॥



अवयवत्वं

, '

चैत्रस्य हस्त

'

इत्यत्र

,

चैत्रावयवो हस्त इति बोधः।



करणत्वं

, \`

नाग्निस्तृप्यति काष्ठानां न पुंसां वामलोचने

'

त्यादौ काष्ठकरणकतृप्त्यभाववानग्निः

,

पुरुषकरणकतृप्त्यभाववती वामलोचनेति बोधौ क्रमेण ज्ञेयौ॥



समवेतत्वं

'

घटस्य रूपमि

'

त्यत्र

,

घटसमवेतं रूपमिति बोधः॥

स्वसमभिव्याहृतपदार्थतावच्छेदकजातिशून्यषष्ठ्यन्तपदार्थव्यावृत्तत्वं

,

नराणां क्षत्रियश्शूर इत्यत्र क्षत्रियत्वशून्यनरव्यावृत्तशूरत्ववान् क्षत्रिय इति बोधः॥



शेषे षष्ठीति सूत्रेणेतरविभक्तिभिरानिर्दिष्टेष्वर्थेषु षष्ठीविधानात् शतं षष्ठ्यर्था इति प्राचीनवचनाच्च षष्ठीविभक्त्यर्थानामनन्तत्वं

,

एवमन्यत्रापि सन्दर्भभेदेन षष्ठ्यर्था विज्ञेयाः॥

सप्तमीविभक्त्यर्थविचारः



आधेयत्वं

,

विषयत्वं

,

विशेष्यत्वं

,

निरूपितत्वं

,

व्यापकत्वं

,

अभेदः

,

अवच्छेद्यत्वं

,

घटकत्वं

,

प्रतिपाद्यत्वं

,

प्रकारत्वं

,

सामानाधिकरण्यरूपवैशिष्ट्यं

,

समानकालिकत्वं

,

पूर्वकालिकत्वं

,

उत्तरकालिकत्वम् अनुयोगित्वं

,

प्रतियोगित्वं

,

स्वविषयकेच्छाधीनत्वं

,

स्वसमभिव्याहृतपदार्थतावच्छेदकजातिशून्यसप्तम्यन्तपदार्थव्यावृत्तत्वं

,

कार्यकारणभावः एते सप्तम्यर्था भवन्ति॥



आधेयत्वं

, '

भूतले घट

'

इत्यत्र

,

भूतवृत्तिर्घटइति बोधः॥



विषयत्वं

,

कान्तायां रतिः

,

सर्पे द्वेषइत्यादौ कान्ताविषयिणी रतिः

,

सर्पविषयको द्वेषइति बोधौ भवतः॥



विशेष्यत्वं

'

पर्वते वह्निमनुमिनोमी

'

त्यत्र

,

पर्वतविशेष्यकविह्निविधेयकानुमितिमानहमिति बोधः॥



निरूपितत्वं

, '

भूतले वर्तमाने घट

'

इत्यत्र

,

भूतलनिरूपितवृत्तितावान्घट इति बोधः॥



व्यापकत्वं

,

दिने दिने पठतीत्यत्र

,

दिनत्वव्यापकपठनानुकूलकृतिमानयमिति बोधः॥



अभेदः

,

शिवे भागवत इत्यत्र

,

शिवाभिन्नभगवद्विषयकभक्तिमानयमिति बोधः॥



अवच्छेद्यत्वं

,

अग्रे वृक्षःकपिसंयोगीत्यत्र

,

अग्रावच्छिन्नकपिसंयोगवान्वृक्षइति बोधः॥



घटकत्वं

,

वने वृक्षः

,

सूत्रे पदमित्यादौ

,

वनघटकीभूतो वृक्षः

,

सूत्रघटकं पदमिति बोधौ भवतः॥



प्रतिपाद्यत्वं

,

शास्त्रे विषयइत्यत्र

,

शास्त्रप्रतिपाद्यो विषय इति बोधः॥



प्रकारत्वं

,

पर्वते वह्नौ सन्दिहान इत्यत्र

,

पर्वतविशेष्यकवह्निप्रकारकसन्देहवानयमिति बोधः॥



सामानाधिकरण्यरूपवैशिष्ट्यं

,

द्रव्यकर्मभिन्नत्वे सति सामान्यवान् गुण इत्यत्र

,

द्रव्यकर्मभिन्नत्वविशिष्टसामान्यवान् गुण इति बोधः॥



समानकालिकत्वं

, "

वित्ते नश्यति वितरणमहो कर्तुमिच्छन्ति मूढा"

इत्यत्र वित्तनाशकालिकवितरणचिकीर्षवन्तो मूढा इति बोधः पितरि समायाति पुत्रः पाठशालां गत इत्यत्राप्येवमेव॥



पूर्वकालिकत्वं

,

पितरि गमिष्यति गतइत्यत्र

,

पितृगमनपूर्वकालकगमनकर्ताऽयमिति बोधः॥1



उत्तरकालिकत्वं

,

पितरि गते गत इत्यत्र पितृगमनोत्तरकालिकागमनकर्ता पुत्र इति बोधः॥2



अनुयोगित्वं

,

भूतले घटसंयोग इत्यत्र

,

भूतलानुयोगिको घटसंयोग इति बोधः॥



प्रतियोगित्वं

,

भूतलसंयोगो घट इत्यत्र

,

भूतलानुयोगिकः घटप्रतियोगिकः संयोग इति बोधः॥



स्वविषयकेच्छाधीनत्वं

,

चर्मणि द्वीपिनं हन्तीत्यत्र चर्मविषयकेच्छाधीनद्वीपिहननकर्तायमिति बोधः॥

स्वसमभिव्याहृतपदार्थतावच्छेदकजातिशून्यसप्तम्यन्तपदार्थव्यापकत्वं

,

नरेषु क्षत्रियश्शूर इत्यादौ क्षत्रियत्वशून्यनरव्यावृत्तशूरत्ववान् क्षत्रिय इति बोधः॥



कार्यकारणभावः

,

पयःपाने तृषा शाम्यतीत्यत्र

,

पयःपानजन्यतृषाशान्तिमानयमिति बोधः॥



एवमेवान्यत्रापि सन्दर्भभेदेन सप्तम्यर्था निर्णेयाः॥

अव्ययार्थविचारः



इववद्वायथादिपदानां सादृश्यमर्थः

, '

चन्द्रइवाह्लादकं मुखमि

'

त्यत्र सादृश्यस्य साधारणधर्मतोऽतिरिक्ततावादिमते चन्द्रस्येवशब्दार्थभूतसादृश्ये निरूपितत्वसम्बन्धेन सादृश्यस्य चाह्लादकमित्यत्राह्लादकपदार्थैकदेशीभूताह्लादकत्वे
प्रयोजकत्वसम्बन्धेनान्वये चन्द्रनिरूपितसादृश्यप्रयोजकाह्लादकत्ववन्मुखमिति बोधः॥



आह्लादकपदाभावे चन्द्रवन्मुखमित्यादौ चन्द्रनिरूपितसादृश्यवन्मुखमिति बोधः॥ आह्लादकत्वेन चन्द्रवन्मुखमित्यादावाह्लादकत्वप्रयोज्यचन्द्रनिरूपितसादृश्यवन्मुखमिति बोधः। चन्द्रमुखी बालेत्यादौ चन्द्रपदस्य चन्द्रसादृश्यविशिष्टार्थकत्वे चन्द्रनिरूपितसादृश्यविशिष्टाभिन्नमुखविशिष्टा बालेति बोधः। चन्द्राह्लादकं मुखमित्यादौ चन्द्रपदस्य
चन्द्रनिरूपितसादृश्यप्रयोजकार्थकत्वे चन्द्रनिरूपितसादृश्यप्रयोजकाभिन्नाह्लादकत्ववन्मुखमिति बोधः। चन्द्रवद्भाति मुखमित्यादौ भाधातोः ज्ञानार्थकत्वेन तदुत्तरवर्त्याख्यातस्य विषयत्वार्थकत्वेन वच्छब्दार्थसादृश्यस्य प्रकारतानिरूपकत्वसम्बन्धेन ज्ञानेऽन्वये चन्द्रनिरूपितसादृश्यप्रकारकज्ञानविषयो मुखमिति बोधः। चन्द्रवदाह्लादकं भाति मुखमित्यत्र चन्द्रनिरूपितसादृश्यप्रयोजकाह्लादकत्वप्रकारकज्ञानविषयो मुखमिति बोधः। सादृश्यस्य साधारणधर्मतोऽनतिरिक्ततावादिमते प्रयोजकत्वस्थानेऽभेदो ज्ञेयः। एकदेशान्वयानङ्गीकारे चन्द्रवदाह्लादकं मुखमित्यादावाह्लादकपदस्यैव चन्द्रनिरूपितसादृश्यप्रयोजकाह्लादकत्वविशिष्टार्थकत्वं

,

अन्यस्य तात्पर्यग्राहकत्वं चाङ्गीकार्यं

,

इवादिशब्दसमभिव्याहारदशायामेवंक्रमेण शाब्दबोधा विज्ञेयाः॥



इत्युवाच नृपं विप्र इत्यादावितिशब्दस्य पूर्वोक्तवाक्यार्थ एवार्थः

,

अस्य च वाचि धात्वर्थैकदेशीभूतज्ञाने विषयत्वसम्बन्धेनान्वयः

,

तथा च पूर्वोक्तवाक्यार्थविषयकज्ञानजनकशब्दप्रयोगकर्ता विप्र इति बोधः। इत्यमेवमादीनामेवमेवार्थो ज्ञेयः। स्थाणुः पुरुषइति ज्ञात इत्यत्रेतिशब्दस्य प्रकारतानिरूपकत्वमर्थः

,

पुरुषपदं च पुरुषत्वार्थकं तथा च पुरुषत्वप्रकारकज्ञानविषयः स्थणुरिति बोधः। ब्राह्मण इति नमस्करोतीत्यत्रेतिशब्दस्य स्वसमभिव्याहृतपदार्थतावच्छेदकप्रकारकज्ञानहेतुकत्वमर्थः। तथा च ब्राह्मणत्वज्ञानहेतुकनमस्कारकर्ताऽयमिति शाब्दबोधः। तमाल इति वृक्षइत्यादवितिशब्दस्याभेदोऽर्थः। तथा च तमालाभिन्नो वृक्ष इति बोधः। ग्रन्थान्ते वर्तमानस्येतिशब्दस्य समाप्तत्वार्थकत्वेन ग्रन्थस्समाप्त इति बोधः। किंपदसमभिव्याहृतेतिशब्दस्य जिज्ञासाविषयहेतुकत्वमर्थः

,

तथा च किमिति भगवन्तं भजत इत्यादौ जिज्ञासाविषयहेतुकभगवद्विषयकभक्तिमानयमिति बोधः। इति शब्दस्य क्वचिच्छब्दस्वरूपमप्यर्थः

,

तथा गवित्याहेत्यत्र गोशब्दस्वरूपाभिन्नज्ञानानुकूलव्यापारानुकूलकृतिमा

नयमिति बोधः॥



दृष्ट्वा गतइत्यादौ क्त्वाप्रत्ययान्ताव्ययानामुत्तरकालीनत्वमर्थः

,

तथा च दर्शनोत्तरकालिकगमनाश्रयोऽयमितिबोधः

,

विलोक्य प्रविश्येत्यादिल्यबन्तानामप्येवमेवोत्तरकालीनत्वमर्थः

,

शाब्दबोधः पूर्ववदेव

,

तथा च ल्यप्प्रत्ययान्तपदार्थस्य क्त्वाप्रत्ययान्तपदार्थस्य च क्रियासामानाधिकरण्यं क्रियापूर्वभावित्वञ्चावश्यकम्। द्रष्टुं गत इत्यादितुमुन्नन्ताव्ययस्थले तुमुन्प्रत्ययस्येच्छाप्रयोज्यत्वं इच्छाधीनेच्छाविषयत्वं वार्थः

,

तथा च दर्शनेच्छाप्रयोज्यगमनकर्ताऽयमिति बोधः॥



सम्यक्पठतीत्यादौ सम्यक्पदार्थः श्रद्धापूर्वकत्वरूपः

,

तथा च श्रद्धापूर्वकत्वविशिष्टपठनकर्ताऽयमितिबोधः। सम्यक्स्वपतीत्यादौ जाग्रत्ज्ञानाभावसामानाधिकरण्यं सम्यक्पदार्थः

,

तथा च जाग्रद्ज्ञानाभावसमानाधिकरणस्वापकर्ताऽयमितिबोधः॥



सम्यक्फलतीत्यत्र सम्पूर्णत्वम्

,

सम्यङ्नमस्करोतीत्यत्र भक्तिपूर्वकत्वम्

,

सम्यक्पश्यति कान्तामित्यादावनुरागपूर्वकत्वम्

,

सम्यक्ताडयतीत्यादौ दयाराहित्यपूर्वकत्वञ्च सम्यक्पदार्थः

,

एवं स्थलभेदेन सम्यक्पदार्थो ज्ञेयः॥

क्रियाविशेषणस्थले शाब्दबोधविचारः



स्तोकं पचतीत्यादौ स्तोकपदार्थस्याल्पस्य पचधात्वर्थीभूतपाकेऽभेदसम्बन्धेनान्वयेऽल्पाभिन्नपाकानुकूलकृतिमानयमितिबोधः

,

सुखं शेतइत्यादौ सुखपदस्य सुखजनके लक्षणा

,

तथा च सुखजनकाभिन्नशयनकर्ताऽयमितिबोधः

,

मधुरं रौति पिकइत्यादौ मधुराभिन्नकूजनकर्ता पिक इति बोधः॥

जगदाविर्भावविषये मतभेदाः



केचन आरम्भवादिनः

,

केचन परिणामवादिनः

,

तत्रचारम्भवादिनो नैयायिकाः

,

परिणामवादिनः सांख्याः

,

तत्रचारम्भवादिनः घटादिरूपावयविनः कपालाद्युपादानकारणैर्जन्यन्ते न तु कपालादय एव घटाद्यात्मना परिणमन्ति अतः कपालादिभ्यो भिद्यन्ते घटादय इति वदन्ति। परिणामवादिनस्तु मृदाद्युपादानपरिणामा एव घटाद्यवयविनः

,

नतूपादानेभ्यो भिद्यन्तेऽवयविन इति वदन्ति॥



एवं नैयायिन्न असत्कार्यवादिनः

,

सांख्यादयस्तु सत्कार्यवादिनः

,

स्वोत्पत्तेः प्राक्‌ घटादिकार्यमसदेव कपालादिकारणैर्जन्यते इत्यसत्कार्यवादिनामाशयः। मृदाद्युपादानेषु संस्कारात्मना (सूक्ष्मरूपेण) स्वोत्पत्तेः पूर्वं वर्तमानमेव घटादिकार्यमाविर्भवतीति सत्कार्यवादिनामाशयः॥

प्रत्यक्षादिप्रमाणैः पदार्थसिद्धिविचारः



त्र्यणुकादिघटपर्यन्तानामवयविरूपाणां पृथिव्यप्तेजसां सिद्धिश्चक्षूरूपेण त्वग्रूपेण च प्रत्यक्षप्रमाणेन सम्भवति। बाह्यद्रव्यप्रत्यक्षे त्वक्चक्षुषोः कारणत्वात्। परमाणुरूपाणां द्व्यणुकरूपाणाञ्च पृथिव्यप्तेजसां सिद्धिस्त्वनुमानप्रमाणेनैव भवति। तथाहि

,

जालसूर्यमरीचिस्थं सूक्ष्मतममुपलब्धिविषयीभूतं रजः सावयवं चाक्षुषद्रव्यत्वादित्यनुमानेन त्र्यणुकसिद्धिः

,

त्र्यणुकावयवोऽपि सावयवः महदारम्भकत्वात्तन्तुवदित्यनुमानेन परमाणुसिद्धिः।



रूपवद्द्रव्यासमवेतस्पर्शः क्वचिदाश्रितस्स्पर्शत्वात् पृथिवीसमवेतस्पर्शवत्। असति रूपवद्‌द्रव्याभिघाते पर्णादिषु योऽयं शब्दसन्तानः सः स्पर्शवद्वेगवद्‌द्रव्यसंयोगजन्यः अविभज्यमानावयवद्रव्यसम्बन्धिशब्दसन्तानत्वात् दण्डाभिहितभेरीशब्दसन्तानवत्। नभसि तृणतूलस्तनयित्नुविमानानां धृतिः स्पर्शवद्वेगवद्‌द्रव्यसंयोगहेतुका अस्मदाद्यनधिष्ठितद्रव्यधृतित्वात्। नौकाधृतिवत्। रूपवद्‌द्रव्याभिघातमन्तरेण तृणे कर्म स्पर्शवद्वेगवद्‌द्रव्याभिघातजन्यं विजातीयकर्मत्वात् नदपराहतकाशादिकर्मवत् इत्याद्यनुमानैर्वायोः सिद्धिर्द्रष्टव्या॥



सुवर्णं तैजसं प्रतिबन्धकाभावविशिष्टात्यन्तानलसंयोगसमानकालीनानुच्छिद्यमानद्रवत्वाधिकरणत्वात् यन्नैवं तन्नैवं यथा घट इत्यनुमानेन सुवर्णस्य तैजसत्वसिद्धिः।



घ्राणेन्द्रियं पार्थिवं गन्थेतराव्यञ्जकत्वे सति गन्धव्यञ्जकत्वेसति द्रव्यत्वात् कुंकुमगन्धाभिव्यञ्जकगोघृतवत् इत्यनुमानेन घ्रार्णेन्द्रियस्य पार्थिवत्वं सिद्ध्यति। रसनेन्द्रियं जलीयं गन्धाव्यञ्जकत्वेसति रसव्यञ्जकत्वेसति द्रव्यत्वात् सक्तुरसाभिव्यञ्जकोदकवत्। इत्यनुमानेन रसनेन्दियस्य जलीयत्वं सिद्ध्यति। चक्षुः तैजसं परकीयस्पर्शाव्यञ्जकत्वे सति परकीयरूपव्यञ्जकत्वे सति द्रव्यत्वादित्यनुमानेन चक्षुषस्तैजसत्वसिद्धिः॥



त्वगिन्द्रियं वायवीयं रूपाद्यव्यञ्जकत्वेसति स्पर्शाव्यञ्जकत्वेसति द्रव्यत्वात् अङ्गसङ्गिसलिलशैत्याभिव्यञ्जकपवनवदित्यनुमानेन त्वगिन्द्रियस्य वायवीयत्वं सिद्ध्यति। पार्थिवपरमाण्वादिषु मणिचन्द्रकांतिप्रभृतिषु च पार्थिवात्वादिहेतुभिः गन्धादिसिद्धिर्द्रष्टव्या॥



शब्दः पृथिव्याद्यष्टद्रव्यातिरिक्तद्रव्याश्रितः अष्टद्रव्यानाश्रितत्वे सति द्रव्याश्रितत्वदित्यनुमानेन शब्दस्य पृथिव्याद्यष्टद्रव्यातिरिक्तद्रव्याश्रितत्वं सिद्ध्यति। शब्दो द्रव्यसमवेतः गुणत्वात् संयोगवदित्यनुमानेन शब्दसमवायितयाऽकाशसिद्धिः। शब्दो न स्पर्शवद्विशेषगुणः अग्निसंयोगासमवायिकारणकत्वाभावे सति अकारणगुणपूर्वकप्रत्यक्षविषयत्वात् सुखवत्। पाकजरूपादौ व्यभिचारवारणाय सत्यन्तम्

,

पटरूपादौ व्यभिचारवारणाय विशेष्यम्

,

जलपरमाणुरूपादौ व्यभिचारवारणाय प्रत्यक्षेति अनेन चानमानेन पृथिव्यादिचतुष्टये शब्दाश्रयत्वाभावः सिद्ध्यति। शब्दो न दिक्कालमनसां गुणः विशेषगुणत्वात्

,

शब्दो नात्मविशेषगुणः वह्निरिन्द्रियग्राह्यत्वात् इत्यनुमानद्वयेन कालादिचतुष्टये शब्दाभावः सिद्ध्यति। शब्दो विशेषगुणः चक्षुर्ग्रहणायोग्यबहिरिन्द्रियग्राह्यजातिमत्वात् स्पर्शवत् इत्यनुमानेन शब्दे विशेषगुणत्वं सिद्ध्यति

,

अतः पूर्वानुमानेन शब्दसमवायितया प्रतीयमानं द्रव्यमाकाशमेवेति सिद्धम्॥

कालसिद्धिः



कालिकपरत्वापरत्वे सासमवायिकारणे(असमवायिकारणेजन्ये) जन्यगुणत्वादित्यनुमानेन
कालिकपरत्वापरत्वासमवायिकारणीभूतकालपिण्डसंयोगाश्रयत्वेन कालसिद्धिः।

दिक्कृतपरत्वापरत्वे सासमवायिकारणे जन्यगुणत्वात् रूपवदित्यनुमानेन तदुभयासमवायिकारणीभूतदिक्पिण्डंसयोगाश्रयतया दिकिसद्धिर्द्रष्टव्या॥ घटाकाशो मठाकाशः अतीतकालः अनागतकाल

,

प्राची प्रतीचीत्यादिव्यवहाराणामाकाशकालदिशामनेकत्वभासकानां घटपटादिरूपोपाधिनिमित्तकत्वेन वास्तविकानन्त्यमाकाशकालदिशां नास्त्येवेति बोध्यम्॥



अहं सुखी अहं दुःखी इत्यादिप्रतीतिविषयीभूताहंपदार्थस्यैव जीवात्मतया मनोरूपप्रत्यक्षप्रमाणेन शरीरेन्द्रियाणि कर्तृजन्यकार्यजनकानि करणत्वात्कुठारादिवदित्यनुमानेन च जीवात्मसिद्धिर्द्रष्टव्या।



परदेहादौ चेष्टा प्रयत्नसाध्या चेष्टात्वात् मदीयचेष्टावदित्यनुमानेन चेष्टासाधनप्रयत्नाश्रयत्वेन परजीवात्मसिद्धिर्द्रष्टव्या॥



क्षित्यङ्कुरादिकं सकर्तृकं कार्यत्वाद्धटवदित्यनुमानेन क्षित्यंकुरादिकर्तृतया

,

यस्सर्वज्ञस्ससर्ववित्

,

विश्वस्य कर्ता भुवनस्य गोप्तेत्यादिशब्दप्रमाणेन चेश्वरसिद्धिः॥



सुखादिसाक्षात्कारः सासमवायिकारणः जन्यगुणत्वादित्यनुमानेन सुखादिसाक्षात्कारासमवायिकारणात्ममनस्संयोगाश्रयत्वेन मनसस्सिद्धिः। अमुमेवार्थं आत्मा मनसा संयुज्यते मनः इन्द्रियेण इन्द्रियमर्थेन ततः प्रत्यक्षमुत्पद्यतइति न्यायस्सूचयति॥ एवं द्रव्यसिद्धिर्निरूपिता॥



इदानीं गुणसिद्धिः निरूप्यते। त्र्यणुकाद्यवयविगतरूपादिचतुष्टयस्य त्वक्चक्षूरूपप्रत्यक्षप्रमाणेनैव सिद्धिः। त्र्यणुकगतरूपदिचतुष्टयं सासमवायिकारणं जन्यगुणत्वात् इत्यनुमानेन त्र्यणुकरूपादिचतुष्टयासमवायिकारणीभूतद्व्यणुकगतरूपादिचतुष्टयसिद्धिः। द्व्यणुकगतरूपादिचतुष्टयं सासमवायिकारणं जन्यगुणत्वादित्यनुमानेन परमाणुगतरूपादिचतुष्टयस्य सिद्धिरवगन्तव्या॥



त्र्यणुकादिषु वर्तमाना एकत्वद्वित्वादिसंख्या कुत्रचित्त्वचा कुत्रचिच्चक्षुषा च अयमेक इमौ द्वौ इति प्रत्यक्षप्रतीतितो गृह्यते। त्र्यणुकगतपरिमाणं सासमवायिकारणं जन्यपरिमाणत्वात् द्व्यणुकगतपरिमाणं सासमवायिकारणं जन्यपरिमाणत्वादित्यनुमानद्वयेन द्व्यणुकगतत्रित्वसंख्यायाः परमाणुगतद्वित्वसंख्यायाश्च सिद्धिः। अथवा अणुपदार्थेष्वेकत्वादिपरार्धपर्यन्तायास्संख्यायाश्शब्दप्रमाणेनैव सिद्धिरवगन्तव्या॥



त्र्यणुकादिघटपर्यन्तेष्ववयविषु परिमाणं चक्षुरादिप्रत्यक्षप्रमाणेन गृह्यते। त्र्यणुकपरिमाणं सासमवायिकारणं जन्यगुणत्वात् रूपवत्

,

द्व्यणकगतपरिमाणं सासमवायिकारणं जन्यगुणत्वात् इत्यनुमानद्वयेन द्व्यणुकगतस्य परमाणुगतस्य चाणुपरिमाणस्य सिद्धिर्नकथमपि निरूपयितुं शक्या। पारिमाण्डल्यभिन्नानां कारणत्वस्य साधर्म्यमुपपादयता विश्वनाथपञ्चाननभट्टाचार्येण परिमाणमात्रस्य स्वसमानजातीयस्वोत्कृष्टपरिमाणजनकत्वमित्यादियुक्तिभिः अणुपरिमाणे कारणत्वस्य निराकृतत्त्वात्। न च त्र्यणुकादिपरिमाणस्य महत्त्वरूपतया द्व्यणुकपरिमाणस्याणुत्वरूपतया द्वयोस्सजातीयत्वाभावेन परिमाणमात्रस्येतिनियमेन द्व्यणुकपरिमाणस्य त्र्यणुकपरिमाणजनकत्वासम्भवेन त्र्यणुकपरिमाणं सासमवायिकारणमित्यनुमानेन द्व्यणुकपरिणाणसिद्‌ध्यभावेऽपि द्व्यणुकपरमाणुपरिमाणयोरणुत्वरूपतया साजात्येन द्व्यणुकपरिमाणं सासमवायिकारणमित्यनुमानतः परमाणुपरिमाणं सिद्ध्यतीति वाच्यम्। अपकृष्टमहत्वं प्रत्यनेकद्रव्यत्वस्य \[समवेतसमवेतवृत्तिद्रव्यत्वस्य\] प्रयोजकत्वात् त्र्यणुकपरिमाणं प्रति अनेकद्रव्यत्वस्यैव प्रयोजकत्वाङ्गीकारेण त्र्यणुकपरिमाणं सासमवायिकारणमित्यनुमानेन त्र्यणुकपरिमाणकारणत्वेन द्व्यणुकपरिमाणस्यैवासिद्वतया तदसमवायिकारणत्वेन परमाणुपरिमाणस्य सिद्धेः दुर्निरूपत्वात्। न च परमाणुद्व्यणुकयोः परिच्छिन्न

परिमाणवत्वरूपमूर्तत्वव्यवहारान्यथानुपपत्त्या परिशेषादुभयत्राप्यणुपरिमाणं सिद्‌ध्यतीति वाच्यम्

,

क्रियाश्रयत्वरूपमूर्तत्वेनापि मूर्तत्वव्यवहारोपपत्तेः तत्र परिमाणानङ्गीकारेऽपि बाधकाभावात्

,

न च परिमाणान्तरोत्पादकत्वरूपप्रयोजनाभावेऽपि विभुपदार्थेषु परिमाणमिव परमाणुद्व्यणुकयोरप्यणुपरिमाणमङ्गीक्रियते इति वाच्यम्

,

सर्वत्र शब्दोपलब्ध्यन्यथानुपपत्त्या गगने सर्वत्रेदानीं घटस्तदानीं घट इत्यादिप्रत्यक्षप्रतीत्यन्यथानुपपत्त्या काले सर्वत्रायम्प्राच्योऽयं प्रतीच्य इत्यादिप्रत्यक्षप्रतीत्यन्यथानुपपत्त्या दिशि च परममहत्परिमाणस्याङ्गीकृतत्वेन गगनादित्रिके विद्यमानस्य परिमाणस्य किञ्चिदुत्पादकत्वरूपप्रयोजनाभावेऽपि प्रयोजनान्तरवत्त्वेन द्व्यणुकादिपरिमाणस्येव निष्प्रयोजनत्वाभावात्। न च गगनादित्रिके महत्वाङ्गीकरणे निरुक्तप्रयोजनसत्वेऽपि आत्मनि परिमाणाङ्गीकारे न किञ्चिदपि प्रयोजनमिति वाच्यम्। जीवात्मनि मध्यमपरिमाणाङ्गीकारे यन्मध्यमपरिमाणवत्तदनित्यमिति व्याप्त्या अनित्यत्वप्रसङ्गेन अणुपरिमाणाङ्गीकारे सर्वशरीरावच्छेदेन सुखाद्युपलब्ध्यसम्भवप्रसङ्गेन तत्र महत्वपरिमाणस्यैवानङ्गीकारे प्रत्यक्षे महत्वस्य कारणत्वेनात्मतद्गतसुखादिप्रत्यक्षानुपपत्त्या च जीवात्मनि परममहत्परिमाणस्य अङ्गीकरणीयत्वेन सर्वजगत्कारणत्वान्यथानुपपत्त्या परमात्मनि च विभुपरिमाणस्यावश्यमङ्गीकरणीयत्वेनात्मपरिमाणस्यापि सप्रयोजनत्वात्। निष्प्रयोजनत्वेन द्व्यणुकपरमाणुपरिमाणयोः एव सिद्धिर्नसम्भवतीति न वाच्यम्। द्व्यणुकं परमाणुर्वा परिमाणवान् द्रव्यत्वादित्यनुमानेन तयोरपि परिमाणस्याङ्गीकृतत्वात्। न च परमाण्वादावपि द्रव्यत्वसाम्येन घटादाविव कुतो न महत्वपरिमाणमङ्गीक्रियत इति वाच्यम्। तदङ्गीकारे तयोः प्रत्यक्षत्वापत्तेः। अपकृष्टमहत्वप्रयोजकस्यानेकद्रव्यत्वस्याभावेन च तत्र महत्वस्यानङ्गीकरणीयत्वात्। न च त्र्यणुकं सपरिमाणं द्रव्यत्वादित्यनुमानेन द्व्यणुके परिमाणसिद्ध द्रव्यणुकपरिमाणं सासमवायिकारणं जन्यगुणत्वादित्यनुमानेन कुतो न परमाणुपरिमाणस्य सिद्धिरिति वाच्यम्। द्व्यणुकपरिमाणस्य परमाणुपरिमाणजन्यत्वे परिमाणमात्रजन्येति नियमानुसारेण द्व्यणुकपरिमाणस्य परमाणुपरिमाणत उत्कर्षावश्यंभावेन परमाणुतो द्व्यणुकस्याणुतरत्वप्रसङ्गात्। न च निरुक्तानुमानाभ्यां द्व्यणुकपरमाण्वोरणुपरिमाणसिद्‌धावपि तत्परिमाणाङ्गीकारेण न किमपि प्रयोजनमस्तीति वाच्यम। यत्र द्रव्यत्वं तत्र परिमाणमिति व्याप्यव्यापकभावभङ्गवारणस्यैव प्रयोजनत्वात्। तथाच परमाणुः सपरिमाणः द्रव्यत्वाद् घटवदित् द्व्यणुक सपरिमाणं द्रव्यत्वाद्धटवदित्यनुमानाभ्यां द्व्यणुकपरमाण्वोरपि परिमाणसिद्धिर्द्रष्टव्या॥



त्र्यणुकादिघटपर्यन्तेष्ववयविषु अयमस्मात्पृथगिति प्रात्यक्षिकव्यवहारेण पृथक्त्वसिद्धिः। पृथक्त्वद्रव्यानुयोगिकभेदयोस्समनैयत्येन अयं परमाणुः इतरभिन्नः एतद्विशेषादित्याद्यनुमानैः परमाण्वादिष्वितरभेदसिद्धौ अयं परमाणुः स्वेतरेभ्यः पृथक्पृथक्त्वसमनियतद्रव्यानुयोगिकभेदाश्रयत्वात् इत्याद्यनुमानैः परमाणुष्वपि पृथक्त्वसिद्धिः द्वयणुकेष्वेवमेव पृथक्त्वसिद्धिर्द्रष्टव्या। त्र्यणुकादिपृथक्त्वं सासमवायिकारणं जन्यगुणत्वादित्यनुमानेन वा परमाण्वादिषु पृथक्त्वसिद्धिर्द्रष्टव्या॥



त्र्यणुकादिषु इमौ संयुक्ताविति प्रत्यक्षेण संयोगसिद्धिः। त्र्यणुकं सासमवायिकारणं जन्यद्रव्यत्वात्

,

द्व्यणुकं सासमवायिकारणं जन्यद्रव्यत्वादिव्यनुमानद्वयेन द्व्यणुकसंयोगस्य परमाणुसंयोगस्य च सिद्धिर्द्रष्टव्या॥



त्र्यणुकादिषु इमौ विभक्तावितिव्यवहारेण प्रत्यक्षसिद्धेन विभागसिद्धिः। द्व्यणुकं द्व्यणुकान्तरात् विभक्तं त्र्यणुकनाशवत्त्वात् ध्वंसप्रागभावयोस्स्वप्रतियोगिसमवायिदेशवृत्तित्वनियमेन न स्वरूपासिद्धिः। अनेन च अनुमानेन द्व्यणुकद्वयविभागस्सिध्यति

,

द्व्यणुकं नाशप्रतियोगि जन्यभावत्वादित्यनुमानेन द्व्यणुकनाशसिद्धौ परमाणुः परमाण्वन्तराद्विभक्तः द्व्यणुकनाशवत्वादित्यनुमानेन परमाणुद्वयविभागस्सिध्यति॥



त्र्यणुकादिषु अयंपरः अयमपरइति व्यवहारात्परत्वापरत्वयोस्सिद्धिः। त्र्यणुकपरत्वापरत्वे सासमवायिकारणे जन्यगुणत्वात् द्व्यणुकपरत्वापरत्वे सासमवायिकारणे जन्यगुणत्वादित्यनुमानाभ्यां द्व्यणुकपरमाणुगतयोः परत्वापरत्वयोः सिद्धिर्द्रष्टव्या॥



त्र्यणुकादिषु अयं गुरुत्ववान् आद्यपतनवत्त्वादित्याद्यनुमानेन गुरुत्वसिद्धिः। त्र्यणुकादिगुरुत्वं सासमवायिकारणं जन्यगुणत्वा दित्यनुमानप्रमाणेन द्व्यणुकपरमाण्वोरपि गुरुत्वसिद्धिर्द्रष्टव्या॥



त्र्यणुकादिषु इदं द्रवं इति प्रतीत्या द्रवत्वसिद्धिः। त्र्यणुकनिष्ठं द्व्यणुकनिष्ठं वा द्रवत्वं सासमवायिकारणं जन्यगुणत्वात् इत्यनुमानतः द्व्यणुकपरमाण्वोरपि द्रवत्वसिद्धिः॥



त्र्यणुकादिष्वपि इदं स्नेहवत् पिण्डीभावजनकत्वादित्यनुमानेन स्नेहसिद्धिः। त्र्यणुकादिस्नेहः सासमवायिकारणः जन्यगुणस्वादित्याद्यनुमानेन द्व्यणुकपरमाण्वोरपि स्नेहसिद्धिः॥



अयं ध्वन्यात्मकश्शब्दः अयं वर्णात्मकश्शब्दः इति व्यवहारेण श्रोत्रेन्द्रियरूपप्रत्यप्रमाणासिद्धेन श्रोत्रदेशोत्पन्नशब्दस्य सिद्धिः

,

अयं शब्दः सासमवायिकारणः जन्यगुणत्वादित्याद्यनुमानैः उत्तरोत्तरशब्दासमवायिकारणीभूतानां पूर्वपूर्वशब्दानां

सिद्धिर्भवति

,

न तु श्रोत्रोत्पन्नशब्दातिरिक्तानां पूर्वपूर्वशब्दानां प्रत्यक्षतो ग्रहणं तेषु श्रोत्रावच्छिन्नसमवायाभावात्॥

ज्ञानविचारः



ज्ञानविषयकसाक्षात्कारोऽनुव्यवसायः। उत्तरोत्तरोत्पन्नानुव्यवसायेन पूर्वपूर्वोत्पन्नज्ञानं गृह्यते

,

यथा घटं जानामीत्यनुव्यवसायेन घटज्ञानसामान्यस्य सिद्धिः। घटं स्मरामि अनुभवामि यथार्थतो जानामि साक्षात्करोमि अनुमिनोमि उपमिनोमि शब्दात्प्रत्येमि सन्दिहे निश्चिनोमि तर्कयामि सम्भावयामि इत्याद्यनुव्यवसायैः मानसिकप्रत्यक्षरूपैः मनोरूपप्रत्यक्षप्रमाणजन्यैः स्मरणादीनां प्रत्यक्षं भवति। निर्विकल्पकस्यातीन्द्रियत्वेन गौरिति विशिष्टज्ञानं विशेषणज्ञानजन्यं विशिष्टज्ञानत्वात् इत्यनुमानेन विशिष्टज्ञानजनकीभूतविशेषणज्ञानरूपं निर्विकल्पकज्ञानं सिध्यति। नचास्य ज्ञानस्य ज्ञानत्वभङ्गः ज्ञानत्वव्यापकसविषयकत्वाभावादिति वाच्यम्। तत्र प्रकारत्वादिविषयतात्रयाभावेपि तुरीयविषयताख्याया विषयतायाः तस्य सविषयकत्वभङ्गवारणायाङ्गीकृतत्वात्॥



ज्ञाननिष्ठं प्रामाण्यं स्वतो ग्राह्यमिति मीमांसका वदन्ति। अत्र प्रामाण्यं तद्वति तत्प्रकारकत्वरूपं प्रमात्वमेव

,

न तु प्रमाकरणत्वरूपं प्रामाण्यं अत्र विवक्षितं सर्वत्र प्रत्यक्षादिज्ञानेषु प्रमाकरणत्वरूपस्य प्रामाण्यस्य बाधितत्वात्॥



स्वतोग्राह्यत्वञ्च तदप्रामाण्यग्राहकज्ञानग्राहकसामग्रीजन्ययावद्‌ग्रहविषयत्वम्

,

तच्च तदप्रामाण्याग्राहिका या ज्ञानग्राहिका सामग्री तज्जन्ययावद्‌ग्रहविषयत्वमिति। तथाच यावत्पदस्य व्यापकत्वार्थकतया तत्प्रामाण्यग्राहकज्ञानग्राहकसामग्रीजन्यग्रहत्वव्यापकीभूतविषयताश्रयत्वमिति फलितम्। तदर्थः तदप्रामाण्यग्राहिकातद्धर्मप्रकारकज्ञानग्राहिका या सामग्रीतज्जन्यग्रहत्वव्यापकीभूता या विषयता तदाश्रयत्वमिति। गुरूणां मुरारिमिश्रणां भाट्टानाञ्च मतेषु त्रिष्वपि स्वतोग्राह्यत्वं ज्ञानसाधारणं भवति

,

तथाहि गुरुमते सर्वेष्वपि ज्ञानेषु ज्ञानज्ञातृज्ञेयरूपत्रयं भासते

,

तन्मतेऽयंघट इत्यादिघटमात्रावगाहिज्ञानं नास्त्येव अस्मिन् ज्ञाने ज्ञेयविषयकत्वस्य सम्भवेपि ज्ञानज्ञातृविषयकत्वाभावात्

,

अतो गुरुमते सर्वमपि ज्ञानं निरुक्तत्रितयविषयकं अयं घटः घटमहं जानामीत्यादिरूपं ज्ञेयम् घटं जानामीत्यस्य घटविषयकज्ञानवानहमित्यर्थः अस्मिन् ज्ञाने घटरूपं ज्ञेयं

,

घटज्ञानरूपं ज्ञानं अहं पदार्थजीवरूपो ज्ञाता चैतत् त्रितयं विषयोभवति। मिश्रमते घट इति ज्ञानानन्तरं घटमहं जानामीत्यनुव्यवसायोऽङ्गीक्रियते। अस्मिन् मते व्यवसायोत्पत्त्यनन्तरमनुव्यवसाय उत्पद्यते तेन च प्रामाण्यं गृह्यते। अनुव्यवसायो नाम ज्ञानविषयकं मानसं प्रत्यक्षं

,

अस्मिन् ज्ञानेऽपि निरुक्तत्रितयं विषयोभवति। भाट्ठमते ज्ञानस्यातीन्द्रियतया ज्ञाततालिङ्गकानुमितेरेव प्रामाण्यं गृह्यते

,

ज्ञातता च सविषयको ज्ञानजन्यः प्रत्यक्षविषयीभूतः ज्ञानविषयत्वातिरिक्तो घटादिनिष्ठः कश्चन पदार्थ इति तन्मतं

,

अनुमानप्रयोगस्तु

,

घटः घटत्ववद्विशेष्यकघटत्वप्रकारकज्ञानविषयः घटत्वप्रकारकज्ञाततावत्वात् यन्नैवं तन्नैवं यथा पट इति॥



अथवा ज्ञाततां पक्षीकृत्य इयं ज्ञातता घटत्ववद्विशेष्यकघटत्वप्रकारकज्ञानजन्या घटवृत्तिघटत्वप्रकारकज्ञाततात्वात्। या यद्वृत्तिः यत्प्रकारिका ज्ञातता सा तद्विशेष्यकतत्प्रकारकज्ञानजन्या यथा पटे पटत्वप्रकारिका ज्ञाततेति। अत्र मतत्रयेऽपि व्यवसायानुव्यवसायानुमितिषु ज्ञानस्य विषयत्वेन तत्ज्ञानगतज्ञानत्ववत् ज्ञानत्वसमशीलस्य ज्ञाननिष्ठप्रामाण्यस्यापि विषयत्वे बाधकाभावात् घटादिज्ञानिष्ठप्रामाण्यमपि विषयीभवतीत्यङ्गीक्रियते। तथा च मतत्रयेऽपि प्रामाण्ये स्वतोग्राह्यत्वस्य

,

लक्षणसमन्वयप्रकार इत्थं। गुरुमते मिश्रमते च तत्पदेन यस्मिन् घटादिज्ञाने प्रामाण्यं गृह्यते तद्धटादिज्ञानं ग्राह्यं तस्मिन्नप्रामाण्यज्ञानं तदप्रामाण्यज्ञानं इत्यनेन घटादिज्ञनविशेष्यकाप्रामाण्यप्रकारकज्ञानं लभ्यते तदग्राहिका ज्ञानग्राहिका या सामग्री आत्ममनस्संयोगविशेषणज्ञानादिरूपा सामग्री तज्जन्यग्रहः घटमहं जानामीत्याकारको ग्रहः तद्विषयत्वं घटज्ञानत्व इव तत्समशीले प्रामाण्येऽपि वर्तत इति। भाट्टमते तदप्रामाण्याग्राहिका प्रकृतज्ञानग्राहिका या सामग्री इत्युक्तौ आत्ममनस्संयोगपरामर्शादिरूपा सामग्री तज्जन्यो यो ग्रहः घटः घटविशेष्यकघटत्वप्रकारकज्ञानविषय इत्याकारकानुमितिरूपो ग्रहः तद्विषयत्वं ज्ञानत्व इव तत्समशीले प्रामाण्येपि वर्ततइति। नैयायिकास्तु अयं घट इति ज्ञानोत्तरं घटमहं जानामीत्यनुव्यवसायस्य सम्भवेपि न तस्मिन् ज्ञाने तत्प्रामाण्यस्य विषयत्वं सम्भवति। अन्यथा ज्ञानत्वसमशीलानां तद्व्यक्तित्वतद्गुणत्वप्रत्यक्षत्वादीनामपि तद्ज्ञानविषयताप्रसङ्गात्। किञ्च अनुव्यवसायादिनैव प्रामाण्यस्य ग्रहणे अनभ्यासदशायां(प्राथमिकघटादिग्रहोत्तरदशायां) इदं प्रमा वा नवेति प्रामाण्यसंशयो न स्यात्। अतः प्रामाण्यं परतोग्राह्यमेवेति वदन्ति। परतोग्राह्यत्वञ्च अनुमानादिग्राह्यत्वम्। यज्जातीयज्ञानोत्तरं जायमाना प्रवृत्तिस्सफला भवति। तत् ज्ञालं प्रमेति

,

यथा

,

अयं घटः इदं रजतं इत्यादिज्ञानं प्रमा सफलप्रवृत्तिजनकत्वात् यन्नैवं तन्नैवं यथा अप्रमेति व्यतिरेकिणा द्वितीयादिज्ञानेषु इदं ज्ञानं प्रमा सफलप्रवृत्तिजनकत्वात् पूर्वोत्पन्नज्ञानवदित्यन्वयव्यतिरेकिणापि प्रामाण्यं गृह्यते॥



न च शब्दवदाकाशमित्यादिज्ञानानां प्रवृत्तिजनकत्वाभावेन प्रमात्वं कथं सिध्यतीति वाच्यं। अनुमानशब्दान्यतरग्रा

ह्यत्वस्यैव परतो ग्राह्यत्वरूपत्वेन वक्तव्यतया शब्दवदाकाशमित्यादिज्ञानं प्रमा इत्याद्याप्तवाक्येभ्यः तत्तत्ज्ञानेषु प्रामाण्यसिद्धेरप्रत्यूहत्वात्। न च यत्र रजते इदं रजतमितिज्ञानं जाते प्रवृत्तिस्तु न जाता तत्र प्रमात्वं दुर्निरूपमिति वाच्यं। यत्र प्रवृत्त्यादिकमाप्तवाक्यं वा नास्ति तत्र वास्तविकप्रमाणत्वसत्वेपि प्रामाण्यसंशयस्यैव सत्वेन प्रामाण्यनिश्चयानुत्पत्तेरिष्टत्वात्। अथवा तादृशज्ञाने प्रवृत्तिफलोपधायकत्वाभावेऽपि प्रवृत्तिस्वरूपयोग्यताया अक्षतत्वेन एतेनैव लिङ्गेन तत्रापि ज्ञाने प्रमात्वनिर्णयस्सूपपादएव। सर्वमतेष्वपि इदं ज्ञानं अप्रमा विफलप्रवृत्तिजनकत्वात् इत्याद्यनुमानैरेवाप्रामाण्यसिद्धिरेष्टव्या। ज्ञातो घटइत्यादौ ज्ञातताया ज्ञानविषयतारूपत्वेनैवोपपत्तौ सविषयिकायाः ज्ञाततायाः पार्थक्यं न कल्पनीयं गौरवान्मानाभावाच्च॥



अहं सुखी

,

अहं दुःखी

,

अहमिच्छामि

,

अहं द्वेष्मि

,

अहं करोमीत्यादिमानसप्रत्यक्षैः आत्मीयास्सुखदुःखेच्छाद्वेषप्रयत्ना गृह्यन्ते। परकीयं बुद्ध्यादिषट्कन्तु मुखसङ्कोचविकासादिना अनमीयते

,

तथाहि

,

अयं घटविषयकज्ञानवान् घटविषयकेच्छावत्त्वात्

,

अयं घटविषयकेच्छावान् घटविषयककृतिमत्त्वात्

,

अयं घटविषयककृतिमान् कपालविषयककृतिमत्त्वात्

,

अयं सुखवान् मुखविकासवत्वात्

,

अयं दुःखवान् मुखसङ्कोचवत्वात् इति। अयं सुखी अयं दुःखीत्याद्याप्तवाक्यैर्वा परकीयं बुद्ध्यादिषट्‌कं ग्रहीतुं शक्यते। धर्माधर्मभावनाख्यसंस्काराणां आत्मीयानां परकीयानां वा सिद्धिस्तु

,

अयं धर्मवान् अहं धर्मवान् वा ऐश्वर्यसुखादिमत्त्वात् अयमधर्मवानहमधर्मवान्वा निर्धनत्वात् दुःखित्वाच्च

,

अयमहं वा भावनाख्यसंस्कारवान् स्मृतिमत्वात् प्रत्यभिज्ञावत्वाद्वा इत्याद्यनुमानैरेव भवति॥



त्र्यणुकादिवेगः प्रत्यक्षसिद्धः

,

त्र्यणुकादिवेगः सासमवायिकारणः जन्यगुणत्वादित्याद्यनुमानतः द्व्यणुकपरमाण्वोरपि वेगसिद्धिः द्रष्टव्या। कटादिषु अयं स्थितस्थापकसंस्कारवान् विलक्षणक्रियावत्वादित्यनुमानेन स्थितस्थापकसंस्कारसिद्धिर्द्रष्टव्या। कटाद्यवयवेषु परमाणुपर्यन्तेषु कटादिनिष्ठस्थितस्थापकः सासमवायिकारणः जन्यगुणत्वादित्याद्यनुमानैः स्थितस्थापकसंस्कारस्य सिद्धिर्द्रष्टव्या

,

एवं गुणसिद्धिः निरूपिता॥



इदं चलति इत्यादिचाक्षुषप्रत्यक्षेण त्र्यणुकादिनिष्टं कर्म गृह्यते। त्र्यणुकं द्व्यणुकं वा सासमवायिकारणं इत्यनुमानतः द्व्यणुकसंयोगस्य परमाणुसंयोगस्य च सिद्धौ कर्मणस्संयोगसमवायिकारणत्वेन त्र्यणुकादिसंयोगस्सासमवायिकारण इत्याद्यनुमानतः द्व्यणुकपरमाण्वोरपि क्रियासिद्धिः। हस्तादिनिष्ठस्योत्प्रेक्षणादिपञ्चकस्य प्रत्यक्षतो ग्रहणे तदुत्क्षेपणं सासमवायिकारणं इत्याद्यनुमानैः तदवयवेष्वपि परमाणुपर्यन्तेषु उत्क्षेपणादीनां सिद्धिर्द्रष्ठव्या

,

एवं कर्मसिद्धिः ग्राह्या॥

अथ जातिसिद्धिर्निरूप्यते



पदार्थत्वं न जातिः समवायादिवृत्तित्वात्। द्रव्यत्वं

,

गुणत्वं कर्मत्वञ्च जातिरेव। जतुघृतकाष्टादिषु द्रव्यत्वव्यवहाराभावेन न प्रत्यक्षतो द्रव्यत्वजातिसिद्धिस्सम्भवति। किन्त्वनुमानेनैव। अनुमानप्रकारः

,

संयोगविभागादिसमवायिकारणता किञ्चिद्धर्मावच्छिन्ना कारणतात्वात् घटनिरूपितदण्डनिष्ठकारणतावदित्यनुमानेन विभागादिसमवायकारणतवच्छेदकतया द्रव्यत्वजातिसिद्धिः। न च स धर्मो घटत्वादिर्भवितुमर्हति

,

कारणतायामन्यूनानतिप्रसक्तधर्मस्यैवावच्छेदकत्वेन घटत्वपटत्वादिव्याप्यजातीनां विभागादिसमवायकारणताया अन्यूनत्वाभावेन सत्ताजातेस्तदनतिप्रसक्तत्वाभावेन गुणत्वादिजातिषु विभागादिकारणत्वप्रसक्तेरेवाभावेन च तत्कारणताया अन्यूनानतिप्रसक्तधर्मः द्रव्यत्वमेव भवतीति तत्सिद्धिर्द्रष्टव्या। न च द्रव्यत्वस्य तत्कारणतायामन्यूनानतिप्रसक्तत्वेऽपि तस्य जातित्वे प्रमाणाभाव इति वाच्यम्। वह्निव्याप्यधृमवानिति परामर्शस्य सत्वेपि महानसीयवह्नीतरवह्न्यभाववानितीतरवाधसहकारेण महानसीयवह्निमानित्यनुमितिरिव अनेकसमवेतस्य द्रव्यत्वस्य जातित्वे लाघवं इति लाघवज्ञानसहकृतात् किञ्चिद्धर्मावच्छिन्नत्वव्याप्यकारणतात्ववती विभागादिसमवायकारणता इति परामर्शात् तत्कारणतावच्छेदकतया जातिरूपद्रव्यत्वमेव सिध्यति॥



एवमेव गुणपदशक्यता किञ्चिद्धर्मावच्छिन्ना शक्यतात्वात् घटपदशक्यत्वात् इत्यनुमानेन गुणत्वजातिसिद्धिः। अस्यापि प्रत्यक्षप्रमाणतो जातित्वासिद्धौ दुःखद्वेषादिषु गुणत्वव्यवहाराभावो मूलमित्यवधेयम्। कर्मत्वजातिस्तु चलतीत्यादिप्रत्यक्षसिद्धैव॥



सामान्यादिचतुष्टये जातिर्नास्ति। तथाहि

,

घटत्वपटत्वादिजातिषु जातित्वरूपजातिस्वीकारे जातित्वस्यापि जातित्वेन तादृशजातित्वे घटत्वादौ च पुनर्जातित्वजातिः स्वीकार्या। तथा स्वीकोरे घटत्वादौ तन्निष्ठजातित्वे एतज्जातित्वनिष्ठजातित्वे च पुनर्जातित्वजातिस्वीकारापत्तिः इत्यनवस्थाप्रसङ्ग इति सामान्ये जातिर्नाङ्गीक्रियते॥



विशिषेषु विशेषत्वजातिस्वीकारे निस्सामान्यत्वेसति सामान्यभिन्नत्वेसति समवेतत्वमिति विशेषलक्षणस्य भङ्गः प्रसज्येतेति रूपहानिरूपदोषप्रसक्तेः विशेषेषु जातिर्नाङ्गीक्रियते

,

रूपहानिर्नाम लक्षणहानिः। रूपहानिपदस्य स्वतो व्यावर्तकत्वात्मकस्य रूपस्य हानिः इत्यर्थान्तरं प्रकल्प्य तस्य जातिवाधकतां वदन्ति बहवः। तत्प्रकारः

,

घटादिद्व्यणुकपर्यन्तेष्ववयविषु स्वावयवसमवेतत्वरूपहेतुना इतरभेदस्साधयितुं शक्यते। तत्प्रकारः

,

घटः इतरभिन्नः कपालसमवेतत्वात्

,

द्व्यणुकं स्वेतरभिन्नं परमाणुसमवेतत्वादित्यादिना घटादिद्व्यणुकान्तेष्वितरभेदस्साधयितुं शक्यते। परमाणूनामवयवाभावेन परमाणुष्वितरभेदसाधको नैतादृशो हेतुस्सम्भवति। अतस्सर्वेष्वपि परमाणुषु प्रत्येकमेकैकं विशेषमङ्गीकृत्य सर्वपरमाणुषु प्रत्येकं अयं परमाणुः इतरभिन्न एतद्विशेषादित्याद्यनुमानैः तेष्वितरभेदः साधनीयः। एवं स्थिते

,

विशेषेषु विशेषत्वजातिस्वीकारे सामान्याश्रयस्य सामान्यरूपेणैव साध्यसाधकत्वमिति नियमेन सामान्यात्मकविशेषत्वरूपेणैव विशेषाणां हेतुता वाच्या। न तु सामान्यानात्मकेनैतद्विशेषत्वरूपेण

,

अयं परमाणुः इतरभिन्नः विशेषादिति सामान्यरूपेण हेतुता स्वीकारे तु इतरभेदाभाववत्यन्यपरमाणावपि विशेषरूपहेतोस्सत्वाद्व्यभिचारप्रसङ्गः। अतो विशेषेषु जातिर्नाभ्युपेया। विशेषेष्वपि अयं विशेष इतरभिन्नः तादात्म्यसम्बन्धेनैतद्विशेषात् इत्याद्यनुमानैः सर्वविशेषेषु प्रत्येकमितरभेदस्साधनीयः। एवञ्च स्वतो व्यावर्तकत्वं सम्भवति

,

स्वतोव्यावर्तकत्वं च स्ववृत्त्यसाधारणधर्मपुरस्कारेण व्यावर्तकत्वम् स च असाधारणधर्मः एतद्विशेषत्वादिः। नचैवं अयं परमाणुः इतरभिन्नः तादात्म्यसम्बन्धेनैतत्परमाणोः

,

अयं परमाणुः इतरभिन्नः समवायसम्बन्धेनैतद्रूपादित्याद्यनुमानैरेव परमाणुष्वितरभेदसिद्धौ विशेषाङ्गीकरणमनावश्यकमिति वाच्यम्। एतत्परमाण्वेतद्रूपादिहेतुभिरितरभेदसाधने सामान्याश्रयस्य सामान्यरूपेण साध्यसाधकत्वनियमभङ्गप्रसङ्गात्। परमाणुत्वरूपत्वादिहेतुभिस्मामान्यरूपैस्साधने च व्यभिचारप्रसङ्गात्

,

अतः परमाणुष्वितरभेदसाधनार्थं विशेषा अङ्गीकर्तव्याः। विशेषेषु च जातिर्नस्वीकार्येति च सिद्धम्॥



असम्बन्धः समवायाभावयोर्जातिस्वीकारे बाधकः। असम्बन्धो नाम समवायप्रतियोगित्वसमवायानुयोगित्वान्यतराभावः। समवायाभावयोः कस्यापि पदार्थस्य समवायसम्बन्धेनावर्तमानत्वेन तयोस्समवायेन कस्यापि पदार्थस्य अनधिकरणत्वेन च निरूक्तान्यतराभावस्सम्भवतीति समवायाभावयोर्नजातिस्स्वीकरणीया। एवं गगनत्वादिकं न जातिः एकव्यक्तिवृत्तित्वात्। घटत्वं कलशत्वभिन्नजातित्वाभाववत् कलशत्वसमनियतत्वात्

,

इत्याद्यनुमानैर्घटत्वादीनां भिन्नजातित्वं न सिद्ध्यति। तत्र व्यक्त्यभेदतुल्यत्वयोस्सत्वात्। एवं भूतत्वशरीरत्वेन्द्रियत्वोद्भूतत्वादीनां क्रमेण भूतत्वपृथिवीत्वशुक्लत्वादिना साङ्कर्यान्नैव जातित्वम्। परस्परात्यन्ताभावसमानाधिकरणयोः धर्मयोः एकत्र समावेशः सङ्करः मूर्तत्वाभाववति गगने भूतत्वं

,

भूतत्वाभाववति मनसि मूर्तत्वं उभयोस्समावेशः पृथिव्याद्यन्तर्भावेण वर्तत इति मूर्तत्वसाङ्कर्येण भूतत्वस्य न जातित्वम्। पृथिवीत्वाभाववति जलीयशरीरे शरीरत्वं

,

शरीरत्वाभाववति घटादौ पृथिवीत्वं

,

उभयोस्समावेशः पार्थिवशरीरन्तर्भावेन वर्तत इति पृथिवीत्वादिना साङ्कर्याच्छरीरत्वस्य न जातित्वम्। पृथिवीत्वाभाववति जलीयेन्द्रिये इन्द्रियत्वं

,

इन्द्रियत्वाभाववति घटादौ पृथिवीत्वं

,

उभयोस्समावेशः पार्थिवेन्द्रियान्तर्भावेण वर्तत इति पृथिवीत्यादिना साङ्कर्यादिन्द्रियत्वस्य न जातित्वम्॥



शुक्लत्वाभाववत्युद्भूतनीले उद्भूतत्वं

,

उद्भूतत्वाभाववत्यनुद्भूतशुक्ले शुक्लत्वं

,

उभयोस्समावेश उद्भूतशुक्लान्तर्भावेण वर्तत इति शुक्लत्वादिना साङ्कर्यादुद्भूतत्वस्य न जातित्वं। पृथिवीत्वाभाववति जलीयपरमाणौ परमाणुत्वं परमाणुत्वाभाववति घटादौ पृथिवीत्वं

,

उभयोस्समावेशः पार्थिवपरमाणाविति पृथिवीत्वसाङ्कर्येण परमाणुत्वस्य न जातित्वं

,

एवं द्व्यणुकत्वत्र्यणुकत्वयोरपि पृथिवीत्वसाङ्कर्येण न जातित्वं। शरीरत्वेन्द्रियत्वयोरिव विषयत्वस्यापि पृथिवीत्वादिसाङ्कर्येण न जातित्वं। नीलपृथिवीत्वाभाववति प्रति घटे घटत्वं घटत्वाभाववति नीलपटे नीलपृथिवीत्वं

,

उभयोस्समावेशो नीलघटे वर्तत इति घटत्वादसाङ्कर्येण नीलपृथिवीत्वस्य न जातित्वम्। घटत्वाभाववति नीलपटे नीलद्रव्यत्वं

,

नीलद्रव्यत्वाभाववति पीतघटे घटत्वं

,

उभयोस्समावेशो नीलघटे वर्तत इति घटत्वादिसाङ्कर्येण नीलद्रव्यावादीनां न जातित्वम्। एवं नित्यत्वानित्यत्वयोरपि पृथिवीत्वादिसाङ्कर्येण नित्यत्वस्य सामान्यादिवृत्तितया अनित्यत्वस्य प्रागभावसाधारण्येन च न तयोर्जातित्वम्। रूपत्वाभाववति जलीयपरमाणुरसादौ नित्यगुणत्वं

,

नित्यगुणत्वाभाववति घटीयरूपादौ रूपत्वं

,

उभयोस्समावेशो नित्यरूपे वर्तत इति रूपत्वादिसाङ्कर्येण नित्यगुणत्वस्य न जातित्वं। एवं नित्यद्रव्यत्वस्यापि पृथिवीत्वादिसाङ्कर्येण न जातित्वं। रूपत्वादिसाङ्कर्येणानित्यगुणत्वस्य पृथिवीत्वादिसाङ्कर्येणानित्यद्रव्यत्वस्य च न जातित्वं। रूपत्वादिसाङ्कर्येणानित्यगुणत्वस्य पृथिवीत्वादिसाङ्कर्येणानित्यद्रव्यत्वस्य च न जातित्वं। शुक्लत्वाभाववति घटनीले घटरूपत्वं

,

घटरूपत्वाभाववति पटशुक्ले शुक्लत्वं

,

उभयोस्समावेशः घटशुक्ल इति शुक्लत्वादिना साङ्कर्येण घटरूपत्वादेर्नजातित्वम्॥



न च पृथिवीत्वादिसाङ्कर्येण शरीरत्वादीनामिव शरीरत्वसाङ्कर्येण पृथिवीत्वादीनामपि जातित्वं नस्यादिति

वाच्यम्। जातित्वेनाभिमतसङ्करस्यैव जातिबाधकत्वनियमेन जातित्वेनानभिमतशरीरत्वादिसाङ्कर्यस्य पृथिवीत्वादिजातित्वबाधकत्वाभावात्। न च शरीरत्वादिसाङ्कर्यसत्वेन पृथिवीत्वादीनामपि कथं जातित्वेनाभिमतत्वमिति वाच्यम्

,

गन्धसमवायकारणतावच्छेदकतया पृथिवीत्वस्य जातित्वसिद्धेः

,

शरीरत्वस्य तादृशजातित्वव्यवस्थापकाभावात्

,

न च गुणपदशक्यतावच्छेदकतया गुणत्वजातेरिव शरीरपदशक्यतावच्छेदकतया शरीरत्वस्यापि जातित्वं सिद्ध्यतीति वाच्यम्

,

शरीरत्वे जातिव्यवहाराभावेन तदसिद्धेः

,

एतादृशान् जातिवाधकान्  "व्यक्तेरभेदस्तुल्यत्वं सङ्करोऽधानवस्थितिः। रूपहानिरसम्बन्धो जातिवाधकसंग्रहः॥ " इत्यनेन नीलकण्ठविश्वनाथपञ्चाननप्रभृतयः प्रादर्शयन्॥



भेदत्वविषयतात्वादिकमखण्डोपाधिरिति सिद्धान्तः। गन्धसमवायिकारणता किञ्चिद्धर्मावच्छिन्ना कारणतात्वात् घटनिरूपितदंडनिष्ठकारणतावदित्यनुमानेन लाघवज्ञानसहकृतेन पथिवीत्वस्य जातित्वसिद्धिः। एवं जन्यस्नेहसमवायिकारणतावच्छेदकतया जन्यजलत्वजातिसिद्धिः

,

तादृशजन्यजलत्वावच्छिन्नसमवायिकारणता किञ्चिद्धर्मोवच्छिन्ना कारणतात्वादित्यनुमानेन जलत्वजातिसिद्धिर्बोध्या

,

सर्वेषु जातित्वसाधकानुमानस्थलेषु लाघवज्ञानस्य सहकारित्वं ग्राह्यम्। नचानुमानद्वयमन्तरा स्नेहसमवायिकारणतावच्छेदकतैव कुतो न जलत्वजातिसिद्धिरिति वाच्यम्। स्नेहत्वस्यानित्यानित्यस्नेहवृत्तितया कार्यतातिप्रसक्तत्वेन कार्यतावच्छेदकत्वाभावात्। कार्यताया अन्यूनानतिप्रसक्तधर्मस्यैव कार्यतावच्छेदकत्वात्। न च जन्यस्नेहसमवायिकारणतावच्छेदकतैव कुतो न जलत्वजातिसिद्धिरिति वाच्यम्। जलत्वजातेः परमाण्वन्तर्भावेण जन्यस्नेहसमवायिकारणत्वातिप्रसक्तत्वेन तत्कारणतावच्छेदकत्वाभावात्। अपि च जन्यस्नेहसमवायिकारणतावच्छेदकधर्मस्य परमाणुष्वङ्गीकार्यतया नित्यस्य स्वरूपयोग्यत्वे फलावश्यम्भावइति नियमेन परमाणुष्वपि कदाचिज्जन्यस्नेहोत्पत्तिप्रसङ्गः अतश्च न स्नेहसमवायिकारणतावच्छेदकतया जलत्वजातिसिद्धिः। किन्तु निरुक्तानुमानद्वयेनैवतत्सिद्धिर्द्रष्टव्या

,

स्वरूपयोग्यत्वं च फलजनकतावच्छेदकधर्मत्वं ज्ञेयं

;

घटत्वपटत्वादीनां जातित्वं प्रत्यक्षसिद्धम्

,

जातिबधकाभावे प्रत्यक्षानुमानाभ्यां तत्सिद्धिर्बोध्या॥



जन्योष्णस्पर्शसमवायिकारणता किञ्चिद्धर्मावच्छिन्ना कारणतात्वादित्यनुमानेन जन्यतेजोमात्रसाधारणवैजात्यसिद्धिः

,

तदवच्छिन्नसमवायिकारणता किञ्चिद्धर्मावच्छिन्ना कारणतात्वादित्यनुमानेन तेजस्त्वस्य जातित्वे लाघवमिति लाघवज्ञानसहकृतेन तेजस्त्वस्य जातित्वसिद्धिः। एवं अपाकजजन्यानुष्णशीतस्पर्शनिष्ठैवजात्यावच्छिन्नसमवायिकारणतावच्छेदकतया जन्य वायुत्वजातेः सिद्धिः। तदवच्छिन्नसमवायिकारणतावच्छेदकतया वायुत्वजातेस्सिद्धिः। आकाशत्वस्य कालत्वस्य दिक्त्वस् चैकव्यक्तिमात्रवृत्तित्वात् न जातित्वं। ज्ञानसुखादिसमवायिकारणतावच्छेदकतया आत्मत्वजातिसिद्धिः। न चास्या जातेरीश्वरेऽप्यङ्गीकारे नित्यस्य स्वरूपयोग्यत्वे फलावश्यम्भाव इति नियमनेश्वरे कदाचित्सुखदेरुत्पत्तिप्रसङ्गइति वाच्यम्। तादृशनियमस्यानङ्गीकृतत्वात्

,

ईश्वरेऽदृष्टाभावेन सुखाद्यजननात्। अथवा

,

ईश्वरे सा जातिर्नास्त्येव

,

जीवात्मन्येव साङ्गीक्रियते

,

ईश्वरेऽप्यात्मत्वव्यवहारस्तु ज्ञानाश्रयत्वविषयक एव

,

नात्मत्वजातिविषयकइत्यपि कोचिद्वदन्ति। सुखाद्युपलब्धिकारणतावच्छेदकतया मनस्त्वजातिर्द्रष्टव्या॥



घृतजतुप्रभृतिषु पृथिवीत्वत्य हिमखण्डकरकादौ जलत्वस्य सुवर्णादौ तेजस्त्वस्य च व्यवहाराभावेन न पृथिवीत्वजलत्वतेजस्त्वजातीनां प्रत्यक्षप्रमाणसिद्धत्वम्। वायोर्नासश्च स्वतः प्रत्यक्षत्वासम्भवेन जीवात्मनोऽहंसुखीत्यादिप्रत्यक्षविषयत्वसम्भवेपि परात्मनः प्रत्यविषयत्वेन न वायुत्वात्मत्वमनस्त्वजातीनां प्रत्यक्षसिद्धत्वम् अतोनुमानेनैव तेषां सिद्धिग्ङ्गीकार्या। न च घृतादिकं परित्यज्यपरमाण्वन्तर्भावेण पृथिवीत्यादिजातीनां व्यवहारर्व्यभिचारः कुतो न प्रदर्शित इति वाच्यम्। तथा सति रूपत्वादिजातीनामप्यप्रत्यक्षपरमाणुरूपवृत्तित्वात् प्रत्यक्षासिद्धत्वप्रसङ्गात्। अतो योग्यपदार्थान्तर्भावेणैव प्रत्यक्षत्वव्यवहारव्यभिचारे प्रसक्ते अनुमानप्रमाणेन जातिसिद्धिर्वक्तव्या। अयोग्यान्तर्भावेण व्यवहारव्यभिचारस्यापि जातेः प्रत्यक्षासिद्धनियामकत्वेऽदृष्टचरदूरस्थदण्डादावपि दण्डइत्यादिव्यवहाराभावेन दण्डत्वादिजातीनामपि प्रत्यक्षासिद्धत्वप्रसङ्गः। अयोग्यत्वञ्चात्र प्रत्यक्षकारणसामग्र्यभावप्रयुक्तप्रत्यक्षाविषयत्वं बोध्यम्। अतो दूरस्थदण्डादिषु परमाणुष्वपि प्रत्यक्षकारणोद्भूतमहत्वचक्षुस्संयोगाद्यभावेन तदभावप्रयोज्यप्रत्यक्षाविषयत्वरूपमयोग्यत्वं दूरस्थदण्डादीनां परमाणूनामप्यक्षतम्। यत्र धर्मी स्वतएवाप्रत्यक्षः तद्वृत्तिजातेर्नियतमनुमानेन शब्देन वा सिद्धिर्वक्तव्या

,

अतो जाति बाधकरहितानां बहुष्वनुगतानां प्रत्यक्षलाघवज्ञानसहकृतानुमानादिसिद्धानामेव धर्माणां जातित्वं वक्तव्यमिति फलितम्॥



इदं रूपमिदंरूपमित्याकारकप्रात्यक्षिकप्रत्यैव रूपत्वजातिसिद्धिः। न च सर्वेष्वपि रूपेषु रूपत्वव्यावहाराभावात् कथं प्रत्यक्षतो रूपत्वजातिसिद्धिरिति वाच्यम्। सर्वत्र रूपशब्दोल्लिखिन्याः प्रतीतेरभावेपि वर्णशब्दोल्लिखिन्याः प्रतीतेस्सत्वात्। वर्णरूपपदयोः पर्यायत्वात्

,

अतो रूपत्वजातिसिद्धिः प्रत्यक्षत एव भवति। न च तथापि इदं रूपमिति प्रतीतिबलात्प्रतीयमानं

रूपत्वादिकमधिकरणभेदेन भिन्नमनेकमेव भवतीति न तस्य जातित्वमिति वाच्यं

,

अनुगतधर्ममन्तराऽनुगतप्रतीतेरसम्भव इति नियमेन इदंरूपमिदंरूपमित्याद्यनुगतप्रतीत्यनुरोधेन सर्वरूपानुयतस्यैकस्य रूपत्वस्यैव जातित्वेन सिद्धेस्सम्भवात्। एवमेव रूपत्वव्याप्यानां शुक्लत्वनीलत्वादीनामपि जातित्वं प्रत्यक्षप्रमाणतएव सिद्ध्यतीति ज्ञेयम् एवं पृथिवीत्वव्याप्यानां घटत्वपटत्वादीनां जातित्वसिद्धिः प्रत्यक्षत एव ग्राह्या। न च रूपत्वस्य नित्यानित्यरूपवृत्तितया नित्यरूपस्यातीन्द्रियत्वेन तत्र प्रात्यक्षिकरूपत्वव्यवहारस्यदुर्निरूपतया नित्यरूपे कथं रूपत्वजातिसिद्धिरिति वाच्यं

,

सर्वेषु योग्येषु तादृशव्यवहारासम्भवे अयोग्ये कुत्रचित्तादृशव्यवहाराभावेपि बाधकाभावात्॥



एवमेव रसत्वतद्व्याप्यमधुरत्वादीनां गन्धत्वतद्व्याप्यसुरभित्वादीनां स्पर्शत्वतद्व्याप्योष्णत्वादीनां जातीनां सिद्धिः प्रत्यक्षतएव ग्राह्या। एवमेव संख्यात्वपरिमाणत्वपृथक्त्वसंयोगत्वविभागत्वपरत्वापरत्वत्वजातीनां तत्तद्व्याप्यानां च सिद्धिः प्रत्यक्षतएव ग्राह्या। आद्यपतनासमवायिकारणतावच्छेदकतया गुरुत्वजातिसिद्धिः। इदं द्रवमिति प्रात्यक्षिकप्रतीत्या द्रवत्वत्वजातिसिद्धिः। पिण्डीभावकारणतावच्छेदकतया स्नेहत्वजातिसिद्धिः। अयं ध्वन्यात्मकश्शब्दः अयं वर्णात्मकश्शब्दः इत्यादि प्रात्यक्षिकप्रतीत्या शब्दत्वजातिसिद्धिः। जानामि

,

स्मरामि

,

अनुभवामि

,

साक्षात्करोमि

,

अनुमिनोमि

,

उपमिनोमि

,

शाब्दयां

,

सन्दिहे

,

निश्चिनोमीत्याद्यनुव्यवसायैः ज्ञानत्वस्मृतित्वानुभवत्वप्रत्यक्षत्वानुमितित्वोपमितित्वशाब्दत्वसंशयत्वनिश्चयत्वप्रभृतीनां जातीनां सिद्धिर्भवति। अहं सुखी

,

अहं दुःखी

,

अहमिच्छामि

,

अहं द्वेष्मि

,

अहं करोमीत्यादिमानसप्रत्यक्षैस्सुखत्वदुःखत्वेच्छात्वद्वेषत्वप्रयत्नत्वजातीनां सिद्धिर्भवति। स्वर्गादिसाधनतावच्छेदकतया धर्मत्वजातेः नरकादिसाधनतावच्छेदकतयाऽधर्मत्वजातेः स्मृतिजनकताव्चछेदकतया भावनात्वजातेश्च सिद्धिः। वेगत्वजातिः प्रत्यक्षसिद्धा

,

कटादिनिष्टवैलक्षण्यापादकतावच्छेदकतया स्थितस्थापकसंस्कारत्वजातिसिद्धिः। अथवा

,

गुणदीधितौ भट्टाचर्योक्तक्रमेण स्थितस्थापकपदशक्यतावच्छेदकतया स्थितस्थापकसंस्कारत्वजातिसिध्दिर्द्रष्टव्या॥



चलतीत्याकारकप्रात्यक्षिकप्रतीत्या कर्मत्वजातिसिद्धिः। सामान्यादिचतुष्टये यथा जातिर्नास्ति तथोपपादितं प्रागेव। निरुक्तानां जातीनामानुगत्यमतीन्द्रियवृत्तिताप्रसक्तजातित्वभङ्गाभावा श्च रूपत्वजातिस्थलइव बोध्यम्। सत्ताजातिस्तु सन्नित्याकारकव्यवहारतो न सिद्ध्यति। सामान्यादावपि तत्प्रतीतेस्सत्त्वत्

,

नाप्यनुमानं लिङ्गाभावात्। अतः प्रामाणिकव्यवहार एव सत्ताजातिसिद्धौ प्रामाणमवधेयम्। सत्पदशक्यतावच्छेदकतया वा सत्ताजातिसिद्धिः क्रियासमवायकारणताच्छेदकतया मूर्तत्वजातिसिद्धिः॥



ननु विभुत्वप्रभाघटसंयोगत्वादीनां जातिबाधकसाङ्कर्यादेरप्यभावात्कुतो न जातित्वं। न च विभुत्वस्य प्रभाघटसंयोगत्वादेश्च जातित्वग्राहकप्रमाणाभावेन न तेषां जातित्वमिति वाच्यं। विभुपदशक्यतावच्छेदकतया विभुत्वस्य प्रभाघटसंयोगपदशक्यतावच्छेदकतया प्रभाघटसंयोगत्वस्य च गुणपदशक्यतावच्छेदकतया गुणत्वस्यैव जातित्वसिद्धौ बाधकाभावादिति वाच्यम्। गुणत्वइव विभुत्वप्रभाघटसंयोगत्वादौ जातित्वव्यवहाराभावात्

,

निरूपककोटिप्रविष्ठानां कार्यत्वकारणत्वप्रभृतीनां अवच्छेदकतानिरूपकाणां केषाञ्चित्सामान्यादिचतुष्टयवृत्तित्वेन केषाञ्चिसाङ्कर्येण च न जातित्वमित्यवधेयं। इत्थं च यत्र जातिबाधकाभावः जातित्वेन प्रत्यक्षादिप्रमाणासिद्धत्वं नित्यत्वमनेकसमवेतत्वं च निर्विवादं परिदृश्यन्ते तस्यैव जातित्वं वक्तव्यमिति परमार्थः। विशेषसिद्धिस्तु विशेषेषु जात्यभावनिरूपणावसरे परमाणुष्वितरभेदसाधनार्थमिति सम्यगुपपादिता प्रागेव। गुणक्रियाविशिष्टबुद्धिः विशेषणविशेष्यसम्बन्धविषया विशिष्टबुद्धित्वात् दण्डीपुरुषइति विशिष्टबुद्धिवदित्यनुमानेन संयोगादीनां बाधात्समवायसिद्धिः॥



येनेन्द्रियेण याव्यक्तिर्गृह्यते तेनेन्द्रियेण तन्निष्ठाजातिस्तदभावश्च गृह्यत इति न्याये सामान्यतो व्यक्तिपदग्रहणेन द्रव्यगुणकर्मणां सामान्यतोऽभावपदग्रहणेन प्राक्प्रध्वंसात्यन्तान्योन्याभावानां च ग्रहणं च भवति। तथा च घटस्य त्वक्चक्षुर्ग्राह्यत्वेन घटाभावस्यापि तद्ग्राह्यत्वम्। रूपस्य चक्षुर्ग्राह्यत्वेन रूपाभावस्यापि चक्षुर्ग्राह्यत्वम्। रसस्य रसनेन्द्रियग्राह्यत्वेन रसाभावतद्ग्राह्यत्वम्। गन्धस्य घ्रणेन्द्रिययग्राह्यत्वेन गन्धाभावस्यापि घ्रणेन्द्रियग्राह्यत्वम्। शब्दस्य श्रोत्रेन्द्रियग्राह्यत्वेन शब्दाभावस्यापि श्रोत्रेन्द्रियग्राह्यत्वम्। सुखदुःखादेर्मनइन्द्रियग्राह्यत्वेन सुखदुःखाभावस्यापि मनइन्द्रियग्राह्यत्वम्। संसर्गाभावप्रत्यक्षे प्रतियोगिनोऽयोग्यताऽपेक्षिता

,

नातो गुरुत्वाभावस्य प्रत्यक्षं सम्भवति प्रतियोगिनो गुरुत्वस्यायोग्यत्वात्

,

योग्यत्वं चात्र प्रत्यक्षविषयत्वं ग्राह्यम्। अन्योन्याभावप्रत्यक्षेऽधिकरणस्य योग्यतापेक्षिता

,

अतस्स्तम्भादौ पिशाचभेदप्रत्यक्षस्य नानुपपत्तिः। प्रतियोगिनः पिशाचस्यायोग्यत्वेऽप्यधिकरणीभूतस्य स्तम्भस्य योग्यत्वात्॥



द्रव्याधिकरणकामावप्रत्यक्षे इन्द्रियसंयुक्तविशेषणता सन्निकर्षः

,

यथा घटाभाववद्‌भूतलमित्यत्र घटाभावे चक्षुरादीन्द्रि

यसंयुक्तभूतलविशेषणतायास्सत्वात्। द्रव्यसमवेताधिकरणकाभावप्रत्यक्षे इन्द्रियसंयुक्तसमवेतविशेषणतासन्निकर्षः

,

यथा घटरूपं घटत्वाभाववदित्यत्र घटरूपनिष्ठघटत्वाभावे च चक्षुरिन्द्रियसंयुक्तघटसमवेतरूपविशेषणतायास्सत्वात्। द्रव्यसमवेतसमवेताधिकरणकाभावप्रत्यक्षे इन्द्रियसंयुक्तसमवेतसमवेतविशेषणतासन्निकर्षः। यथा रूपत्वं नीलत्वाभाववदित्यत्र चक्षुस्संयुक्तघटसमवेतरूपसमवेतरूपत्वविशेषणतायाः रूपत्वनिष्ठनीलत्वाभावे सत्वात्। एवं शब्दाभावः श्रोत्रावाच्छन्नविशेषणतया गृह्यते। खत्वादौ खत्वाभावः श्रोत्रावच्छिन्नसमवेतविशेषणतया गृह्यते कत्वादौ सत्वाभावः श्रोत्रावच्छिन्नसमवेतसमवेतविशेषणतया गृह्यते। एवं कत्वावच्छिन्नाभावे गत्वाभावः श्रोत्रावच्छिन्नविशेषणविशेषणतया गृह्यते। घटाभावादौ पटाभावः चक्षुस्संयुक्तविशेषणविशेषणतया गृह्यते। स्पर्शाभावे घटाभावः त्वक्संयुक्तविशेषणविशेषणतया गृह्यते। रसाभावे घटाभावः रसनेन्द्रियसंयुक्तविशेषणविशेषणतया गृह्यते। गन्धाभावे घटाभावः घ्रणेन्द्रियसंयुक्तविशेषणविशेषणतया गृह्यते। सुखाद्यभावे दुःखाद्यभावो मनस्संयुक्तविशेषणविशेषणतया गृह्यते। एषा रीतिः द्रव्याश्रितयोग्याभावे इतराभावविशेषणकप्रत्यक्षस्थले ग्राह्या। घटरूपाश्रितघटाभावः पटाभाववानिति प्रत्यक्षे तु इन्द्रियसंयुक्तसमवेतविशेषणविशेषणतासन्निकर्षः। घटरूपत्वनिष्ठघटाभावः पटाभाववानिति प्रत्यक्षे इन्द्रियसंयुक्तसमवेतसमवेतविशेषणविशेषणता सन्निकर्षः। एवं द्रव्याद्याश्रितयोग्याभावे अन्योन्याभावादिविशेषणकप्रत्यक्षस्थलेष्वपि निरुक्तरीत्या सन्निकर्षाः ग्राह्याः॥



एवं भूतले घटाभाव इत्यत्र इन्द्रियसंयुक्तविशेष्यता सन्निकर्षः

,

एतन्मते प्रथमान्तार्थस्य घटाभावस्यैव विशेष्यतया अङ्गीकार्यत्वात्। घटरूपे घटाभाव इति प्रत्यक्षे इन्द्रियसंयुक्तसमवेतविशेष्यता सन्निकर्षः। घटरूपत्वे घटाभाव इति प्रत्यक्षे इन्द्रियंसयुक्तसमवेतसमवेतविशेष्यता सन्निकर्षः। एवं कादौ सत्वाभाव इति प्रत्यक्षे श्रोत्रावच्छिन्नसमवेतविशेष्यता सन्निकर्षः। कत्वावच्छिन्नाभावे गत्वाभाव इति प्रत्यक्षे श्रोत्रावच्छिन्नविशेषणविशेष्यता सन्निकर्षः। एवं स्पर्शाभावे घटाभाव इत्यत्र त्वक्संयुक्तविशेषणविशेष्यता। रसाभावे घटाभाव इत्यत्र रसनेन्द्रियसंयुक्तविशेषणविशेष्यता। गन्धाभावे घटाभाव इत्यत्र घ्राणेन्द्रियसंयुक्तविशेषणविशेष्यता। सुखाद्यभावे दुःखाद्यभाव इत्यत्र मनस्संयुक्तविशेषणविशेष्यता च सन्निकर्षः। एवं घटाश्रितपटाभावे घटाभाव इति प्रत्यक्षे इन्द्रियसंयुक्तविशेषणविशेष्यता सन्निकर्षः। घटरूपाश्रितपटाभावे घटाभाव इति प्रत्यक्षे इन्द्रियसंयुक्तसमवेतविशेषणविशेष्यता सन्निकर्षः। घटरूपत्वाश्रितपटाभावे घटाभाव इति प्रत्यक्षे इन्द्रियसंयुक्तसमवेतसमवेतविशेषणविशेष्यता सन्निकर्षः। एवमेव द्रव्याद्याश्रितयोग्याभावविशेषणकान्योन्याभावादिविशेष्यकप्रत्यक्षस्थलेषु सन्निकर्षाः ग्राह्याः। तथा च स्थलभेदेन विशेषणविशेष्यभावं निर्णीय विशेषणविशेष्यभावसन्निकर्षप्रभेदो निर्धाय इत्यलं प्रसक्तानुप्रसक्तविचारेण॥

एवकाराविचारः



एवकारस्त्रिविधः विशेष्यसङ्गतः

,

विशेषणसङ्गतः

,

क्रियासङ्गतश्चेति। तत्र विशेष्यसङ्गतस्य तस्य अन्ययोगव्यवच्छेदः

;

विशेषणसङ्गतस्य तस्य अयोगव्यवच्छेदः

,

क्रियासङ्गतस्य तस्य अत्यन्तायोगव्यवच्छेद श्चार्थः। अन्ययोगव्यवच्छेदो नाम

,

अन्यस्मिन् योगव्यवच्छेदः अन्ययोगव्यवच्छेदः

,

योगस्सम्बन्धः स च विशेषणस्य बोध्यः व्यवच्छेदोनामाभावः

,

तथा च अन्यनिष्ठः विशेषणसम्बन्धाभाव इति फलितम्

,

प्रकृतविशेष्यादन्यत्रापि विशेषणसम्भावनायां प्रसक्तायां तन्निवृत्तिज्ञापनं यद्यावश्यकं तदा प्रथमो विशेष्यसङ्गतैवकारः प्रयोज्यः

,

विशेष्यसङ्गतत्वं च विशेष्यवाचकपदाव्यवहितोत्तरोञ्चरितत्वम्

,

यथा पार्थ एव धनुर्धर इत्यत्र पार्थादन्यत्रापि धनुर्धरत्वे सम्भाविते तन्निवृत्त्यर्थं प्रयुक्तः अयं एवकारः तथा च पार्थः प्रशस्तधनुर्धरः पार्थान्यो तादृश धनुर्धरत्वाभाववान् इति बोधः अत्र विज्ञेयः। अयोगव्यवच्छेदो नाम

,

योगस्याभावः अयोगः तस्य व्यवच्छेद इति व्युत्पत्त्या प्रकृतविशेष्यनिष्ठः विशेषणसम्बन्धाभावाभाव इति फलितम्

,

प्रकृतविशेषय्तावच्छेदकाश्रये कुत्रचिद्विशेषणाभावे प्रसक्ते तन्निवृत्तिज्ञापनं यद्यदावशष्यकं तदा विशेषणसङ्गतैवकारः प्रयोज्यः

,

यथा शंखः पाण्डुरइवेत्यत्र कस्मिंश्चिच्छङ्खे पाण्डुरत्वाभावे प्रसक्ते तन्निवृत्तिज्ञापनायायमेवकारः

;

शङ्खत्वव्यापकपाण्डुरत्वाभावाभावप्रतियोगिकसमवायसम्बन्धेन पाण्डुरत्वाभावाभाववान् शंख इति बोधः अत्र भवति। विशेषणसङ्गतत्वंच विशेषणवाचकपदाव्यवहितोत्तरोच्चरितत्वम्। अत्यन्तायोगव्यवच्छेदो नाम

,

अत्यन्तमयोगः अत्यन्तायोगः

,

विशेष्यतावच्छेदकावच्छेदेन विशेषणसम्बन्धाभावः तस्य व्यवच्छेद इति व्युत्पत्त्या प्रकृतविशेष्यनिष्टात्यन्तविशेषणसम्बन्धाभावाभाव इति फलितम्

,

विशेष्यतावच्छेदकधर्मावच्छेदेन विशेषणाभावे प्रसक्ते तन्निवृत्तिज्ञापनाय तृतीयः क्रियासङ्गतैवकारः प्रयोज्यः

,

क्रियासङ्गतत्वं च क्रियावाचकपदाव्यवहितोत्तरोच्चरितत्वं

,

यथा नीलमुत्पलं भवत्येवेत्यत्र उत्पलत्वावच्छेदेन नीलत्वाभावे प्रसक्ते तन्निवृत्तिज्ञापनायायमेवकारः

,

उत्पलं नीलत्वाभावाभाववदिति सामानाधिकरण्येन बोधः। चरणमेव पजमित्यत्र एवकारस्याभेदप्रकारकारोपविषयत्वमर्थः

,

तथाच चरणभेदप्रतकारकारोपविशेष्यं पङ्कजमिति बोधः॥



एवकारसमभिव्याहृतसप्तविभक्तिस्थलेषु शाब्दबोधप्रकारः इत्थं चैत्रएव मैत्रं ताडयतीत्यत्र चैत्रः मैत्रकर्मकताडनकर्ता चैत्रान्यः मैत्रकर्मकताडनकर्तृत्वाभाववानिति बोधः। कामी कान्तामेव कामयते इत्यत्र कान्ताविषयकेच्छावान् कान्तान्यविषयकेच्छाभाववांश्चकामीति बोधः। कुठारेणैव च्छिनत्ति वृक्षमित्यादौ कुठारकरणकवृक्षकर्मकच्छेदनकर्ता कुठारान्यकरणकवृक्षकर्मकच्छेदनकर्तृत्वाभाववांश्च अयं पुरुष इति बोधः। ब्राह्मणायैव गां ददातीत्यत्र ब्राह्मणोद्देश्यकगोकर्मकदानकर्ता ब्राह्मणेतरोद्देश्यकगोकर्मकदानकर्तृत्वाभाववांश्चायमिति बोधः। मृत्योरेव बिभेतीत्यत्र मृत्युभिन्नजन्यभयाभाववान् मृत्युजन्यभयवांश्चायमिति बोधः। चैत्रस्यैवेदं गृहमित्यत्रचैत्रेतरासम्बन्धि चैत्रसम्बन्धीयं गुहमिति बोधः। द्रव्य एव गुण इत्यत्र द्रव्येतरनिरूपितवृत्तित्वाभाववान् द्रव्यनिरूपितवृत्तितावांश्च गुणइति बोधः। एषु सप्तविभक्तिस्थलेषु विद्यमानस्य एवकारस्य अन्ययोगव्यवच्छेद एवार्थः। अन्ययोगव्यवच्छेदबोधैकवकारस्थलेषु सर्वत्रापि भावाभावयोरुभयोरप्यन्वयः अपेक्षितः। अभावमात्रान्वयाङ्गीकारे गगनस्य केनापि सम्बन्धेन कुत्राप्यवृत्तित्वेन घटभिन्ननिरूपितवृत्तित्वाभावस्यापि गगने अक्षतत्वेन घटएव गगनमित्याकारकप्रामाणिकव्यवहारापत्तिः

,

अतो भावान्वयावश्यकता। भावमात्रान्वयाङ्गीकारे द्रव्यवृत्तित्वस्य सत्तायामक्षतत्वेन द्रव्यएव सत्तेति प्रामाणिकव्यवहारापत्तिः अतः अभावान्वयः अवश्यमङ्गीकर्तव्यः। मात्रपदस्य एवकारसमानार्थकत्वं कुत्रचित् परिदृश्यते

,

यथा मृत्युमात्रात् विभेत्ययं पुरुषः

,

चक्षुर्मात्रेण गृह्यते रूपम्

,

कामी कान्तमात्रं कामयते इत्यादौ

,

इत्यलं विस्तरेण॥



अन्यत्र क्वचिदुपलब्धोऽमेवकारविचारः॥



एवकारस्त्रिविधः

,

विशेष्यसङ्गतः

,

विशेषणसङ्गतः

;

क्रियासङ्गश्चेति। अत्र विशेष्यसङ्गतैवकारस्य अन्ययोगव्यवच्छेदोऽर्थः

,

पार्थएव धनुर्धर इत्यादौ विशेषणे धनुर्धरे पार्थान्ययोगव्यवच्छेद

,

बोधात्। धनुर्धरपदस्योत्कृष्टधनुर्धरे लाक्षणिकत्वात्। तथैव तात्पर्यात्

,

पर्थान्ययोगस्तादात्म्यम्॥ विशेषणसङ्गतैवकारस्यायोगव्यवच्छेदोर्थः

,

शङ्खः पाण्डुर एवेत्यादौ विशेष्ये शङ्खे पाण्डुरत्वायोगव्यवच्छेदबोधात्॥ क्रियासङ्गतैवकारस्यात्यन्तायोगव्यवच्छेदोऽर्थः

,

सम्भवाभिप्रायके नीलं सरोजं भवत्येवेत्यादौ अन्वयतावच्छेदकसरोजत्वसामानाधिकरण्येन नीलभवनकर्तृत्वात्यन्तायोगव्यवच्छेदबोधात् इति सम्प्रदायः। तन्नेति दीधितिकृतः। तथाहि

,

नात्यन्तायोगव्यवच्छेदोऽर्थः

,

सहि आत्यन्तिकस्यायोगस्य व्यवच्छेदः आत्यन्तिकोऽयोगव्यवच्छेदोवा

,

नाद्यः। आत्यन्तिकत्वस्यान्वयितावच्छेदकव्यापकत्वरूपतया सरोजत्वव्यापकत्वस्य नीलभवनकर्तृत्वायोगस्य अप्रसिद्धत्वेन तद्व्यवच्छेदासम्भवात्। न द्वितीयः

,

सरोजनिष्ठनीलभवनकर्तृत्वायोगव्यच्छेदस्याप्रसिद्धत्वात्। अथ अयोगे आत्यन्तिकत्वव्यवच्छेदः सरोजनिष्ठनीलभवनकर्तृत्वायोगे सरोजत्वव्यापकत्वस्य द्रव्यत्वादौ प्रसिद्धस्य व्यवच्छेदबोधसम्भवात्

,

इतिचेन्न

,

सरोजविशेषणत्वेनोपस्थितस्य सरोजत्वस्य आत्यन्तिकत्वे अन्वयासम्भवात्। न च सरोजपदं सरोजत्वे लाक्षणिकम्

,

तथाच नान्यविशेषणत्वेनोपस्थितिरिति वाच्यम्

,

ईदृशबोधस्य नीलभवनकर्तृत्वायोगव्यवच्छेदः किञ्चित्सरोजनिष्ठ इत्यत्रैव तात्पर्यात्। तत्सरोजत्वसामानाधिकरण्येन नीलभवनकर्तृत्वायोगव्यवच्छेदस्वीकारेण वस्तुतस्तु अयोगव्यवच्छेदोऽपि नार्थः। शङ्खः पाण्डुरएवेत्यादौ पाण्डुरत्वादेः पाण्डुरादिविशेषणत्वेनोपस्थितस्य अयोगेऽन्वयासम्भवेन तदयोगबोधासम्भवात्। नच पाण्डुरपदं पाण्डुरत्वादौ लाक्षणिकमिति वाच्यम्

,

शङ्खः पाण्डुरत्वमेवेति प्रयोगापत्तेः। पाण्डुर एवेत्यादिवदत्रापि पाण्डुरत्वायोगव्यवच्छेदबोधसम्भवात्। तस्मादन्ययोगव्यवच्छेदमात्रमेवकारार्थः

,

शङ्खः पाण्डुर एवेत्यादावपि शङ्खे तत्त्वावच्छेदेन पाण्डुरान्ययोगव्यवच्छेदसम्भवात्। नीलं सरोजं भवत्येवेत्यादावपि तिङा धर्मिणि लक्षणया नीलभवनकर्तर्ययोगव्यवच्छेदस्य सरोजत्वसामानाधिकरण्येन भाधकाभावः॥ ज्ञानमर्थं गृह्णात्येवेत्यादावपि तिङा धर्मिलक्षणया ज्ञानत्वावच्छेदेनार्थग्राहकान्ययोगव्यवच्छेदबोधः। नच सरोजादौ नीलभवनकर्तृत्वायोगव्यवच्छेदबोधे तु धर्मिलक्षणा व्यर्थेति वाच्यम्। एवपदे शक्तिद्वयकल्पनायां गौरवात्। नचैवार्थत्रौविध्यप्रसिद्धिविरोध इति वाच्यम्। तस्या निरुक्तत्वेनानुपादेयत्वात्। न च अन्ययोगव्यवच्छेदस्य क्वचिदन्वयितावच्छेदकावच्छेदेन क्वचित्सामानाधिकरण्येनान्वये किं नियामकमिति वाच्यम्। नियमवाक्यस्य अवच्छेदकावच्छेदेन अन्वयसम्भवपरवाक्यस्य सामानाधिकरण्येन तदन्वये नियामकत्वात्। अत्र एवकारशक्योऽन्ययोगव्यवच्छेदः विलक्षणप्रतियोगितया अन्ययोगविशिष्टव्यवच्छेदरूपो बध्यः। विलक्षणेत्युपादानात् पार्थान्ययोगगगनोभयत्वावच्छिन्नव्यवच्छेदस्य मनुष्ये सत्वेऽपि पार्थ एव मनुष्यइत्यादेः न प्रसङ्गः। यद्यप्ययं सामान्यतोऽन्ययोगघटितश्शक्यः

,

तथापि तात्पर्यवशात्पार्थएव धनुर्धर इत्यादौ तादात्म्यरूपयोगघटितो व्यवस्थाप्यते। अत्र समवेतत्वादियोगघटितः

,

तथा हि

,

पृथिव्यामेव गन्धइत्यादौ पृथिव्यन्यसमवेतत्वाभाववान् पृथिवीसमवेतत्ववांश्च गन्धइति बोधः

,

अन्यथा सप्तम्युपस्थापितसमवेतत्वमनन्वितं स्यात्। पृथिवीपदार्थस्य सप्तम्यर्थैवकारार्थयोरप्यन्वयो व्युत्पत्तिवैचित्र्यात्। एवं चैत्रस्यैवेदं धनं इत्यादौ चैत्रान्यखत्वाभाववत् चैत्रस्वत्ववच्च धनमिति बोधः। एवं मैत्रस्यैवायं भ्राताइत्यादौ मैत्रान्यभ्रातृव्ययच्छेदबोधो लक्षणयैव

,

अन्यभ्रातृत्वादेरन्यसम्बन्धत्वाभावेन तद्व्यवच्छेदस्य एव

काराशक्यत्वादित्याद्यूह्यम्। क्वचिदेकदेशान्वयखीकारात् अन्ययोगव्यवच्छेदैकदेशे अन्यत्वे पार्थादेरन्वयो निष्कलङ्कः॥

इत्येवकारविचारस्समाप्तिमगमत्॥

व्याप्यवृत्तित्वाव्याप्यवृत्तित्वविचारः



यस्मिन्नविकरणे येन सम्बन्धेन यः प्रतियोगी वर्तते तस्मिन्नधिकरणे तत्सम्बन्धावच्छिन्नतन्निष्ठप्रतियोगिताकसामान्याभावश्च स्वनियामकसम्बन्धेन देशकालरूपावच्छेदकभेदेन यदि विद्येत तौ प्रतियोग्यभावौ अव्याप्यवृत्ती इति ज्ञेयौ। अपि तु कालरूपावच्छेदकभेदेन निरुक्तरीत्या समानाधिकरणौ प्रतियोगितद्भावौ कालिकाव्याप्यवृत्ती

,

देशरूपावच्छेदकभेदेन समानाधिकरणौ प्रतियोगितद्भावौ दैशिकाव्याप्यवृत्तीच भवत इति ज्ञेयम्

,

यथा "उत्पन्नं द्रव्यं क्षणमगुणं निष्क्रियञ्च तिष्ठति" इति न्यायगम्यसामानाधिकरण्यविशिष्टे रूपतदभावौ अन्यौच गुणत्वव्याप्यधर्मावच्छिन्नतदभावौ क्रियातदभावौ अन्यावेवंविधौच कालिकाव्याप्यवृत्ती भवतः। अग्रमूलावच्छिन्नौ वृक्षे समानाधिकरणौ कपिसंयोगतदभावौ अन्यावेवंविधौच दैशिकाव्याप्यवृत्ती भवतः। यौ च प्रतियोगितदभावौ देशरूपावच्छेदकभेदेन कालरूपावच्छेदकभेदेन च समानाधिकरणौ तौ दैशिकाव्याप्यवृत्ती कालिकाव्याप्यवृत्ती च भवतः। यथा वह्नितदभावौ "पर्वतो नितम्बे हुताशनी नशिश्वरेः

,

इतिः प्रतीत्या दैशिकाव्याप्यवृत्ती "तदानीं पर्वतो हुताशनी नेदानीमित्यादिप्रतीत्या कालिकाव्याप्यवृत्तीच भवतः। एवं इहं पर्वते नितम्बे हुताशनो न शिखरे इत्यादि प्रतीत्यनुरोधेन वह्निनिष्टौ नितम्बावच्छिन्नपर्वतत्वसामानाधिकरण्यशिखरावच्छिन्नपर्वतत्वसामानाधिकरण्याभावौ च अव्याप्यवृत्ती ज्ञेयौ। इह पर्वते नितम्बे हुताशनो न शिखरे

,

तदानीं पर्वते हुताशनो नेदानीम्

,

इत्यादिप्रतीतिभिः देशनिरूपितवृत्तितायां देशकालावेव अवच्छेदकतया भासेते। देशे वृत्तौ कालस्येव काले वृत्तौ देशस्याप्यवच्छेदकत्वानुभवात् "इदानीं चत्वरे गौर्नास्ति" इत्यादिप्रतीत्यनुरोधेन गवाभावे एतत्कालावच्छेदेन चत्वरवृत्तित्वस्येव चत्वरावच्छेदेन एतत्कालवृत्तित्वस्यापि भानस्याङ्गीकृतत्वेन कालनिरूपितवृत्तितावच्छेदकत्वमपि देशे अङ्गीक्रियत इति ज्ञेयम्। स्थिते चैवं स्वसमानाधिकरणात्यन्ताभावप्रतियोगित्वरूपेऽव्याप्यवृत्तिसामान्यलक्षणे स्वनिष्ठाधेयताऽभावीयप्रतियोगिताच एकसम्बन्धावच्छिन्नत्वेन ग्राह्ये

,

अन्यथा पटत्वादेरप्यव्याप्यवृत्तिताप्रसङ्गः

,

पटत्वादेः समवायेन स्वाधिकरणवृत्तिसंयोगसम्बन्धावच्छिन्नाभावप्रतियोगित्वात्। अपिच स्वनिष्ठाधेयता अभावनिष्ठाधेयताच सजातीयदेशकालान्यतरावच्छिन्नत्वेन ग्राह्ये

,

अन्यथा रूपादेरपि दैशिकाव्याप्यवृत्तिताप्रसङ्गः

,

रूपादेः स्वाधिकरणे घटादौ उत्पत्तिकालावच्छेदेन विद्ययानस्य रूपाद्यभावस्य प्रतियोगित्वात्। अव्याप्यवृत्तिप्रभेदस्य निर्णेतुमशक्यत्वाच्च। किञ्च स्वाधिकरणनिरूपिता वृत्तिता स्वप्रतियोगिमत्ताग्रहविरोधिताघटकसम्बन्धावच्छिन्नत्वेन ग्राह्या

,

अन्यथा घटत्वादेरप्यव्याप्यवृत्तिताप्रसङ्गः

,

घटत्वादेः स्वाधिकरणए घटादौ कालिकसम्बन्धेन विद्यमानस्य स्वाभावस्य प्रतियोगित्वात्। तत्र स्वरूपसम्बन्धावच्छिन्नत्वनिवेशेभावरूपकपिसंयोगाभावाभावादेरसङ्ग्राह्यत्वप्रसङ्गः स्वरूपसमवायान्यतरसम्बन्धावच्छिन्नत्वप्रवेशने घटाभावाभावादेरसङ्ग्रहप्रसङ्गः। त्वप्रतियोगिमत्ताग्रहविरोधिताघटकसम्बन्धावच्छिन्नत्वञ्च स्वग्रतियोगितावच्छेदकसम्बन्धावच्छिन्नस्वप्रतियोगितावच्छेदकावच्छिन्नप्रकारताशालिबुद्धित्वावच्छिन्नप्रतिबध्यतानिरूपितप्रतिबन्धकतावच्छेदकसम्बन्धावच्छिन्नत्वरूपं ग्राह्यम्। अत्र च प्रतिबन्धकनिश्चयः अव्याप्यवृत्तित्वज्ञानानास्कन्दितः। स्वरूपसमवायादिसम्बन्धेन कपिसंयोगाभावतदभावादिप्रकारको निश्चयो ग्राह्यः

,

तथाच स्वरूपसमवायादिस्तादृशस्सम्बन्धो भवतीति न दोषावकाशः। अत्र लक्षणानुगत्याभावानिराकरणाय अव्याप्यवृत्तिसामान्यलक्षणस्यानुगमः क्रियते। यथा

,

वस्तुविशिष्ठत्वमव्याप्यवृत्तित्वम् (वस्तुपदं प्रतियोगिपरं)

,

वस्तुवैशिष्ट्यञ्च स्वतादात्म्यस्वनिष्ठाधेयताविशिष्टप्रतियोगित्वोभयसम्बन्धेन (प्रतियोगिताऽत्र स्वसमानाधिकरणाभावीया ग्राह्या) प्रतियोगितायामाधेयतावौशिष्ट्यञ्च स्वावच्छेदकसम्बन्धावच्छिन्नत्वस्वावच्छेदकधर्मावच्छिन्नत्वस्वाविशिष्टाधेयतावदभावनिरूपितत्वरूपसम्बन्धत्रयेण \[एवंच व्यधिकरणसम्बन्धावच्छिन्नाभावमादाय घटत्वपटत्वोभयाभावादिकं च आदाय घटत्वादौ नेति प्रसङ्गः\] स्ववै शिष्ट्यंचाधेयतायां (अत्र स्वपदं प्रतियोगिनिष्ठाधेयतापरं) आधेयतापदं च अभावनिष्ठाधेयतापरम् स्वावच्छेदकदेशकालान्यतरसजातीयदेशकालान्यतराव-च्छिन्नत्व (स्वावच्छेदकधर्मसजातीयधर्मावच्छिन्नत्ववृत्तिमान् धर्मो ग्राह्यः) स्वावच्छेदकधर्मावच्छिन्नाधेयतानिरूपिताधिकरणतावन्निरूपितत्वसम्बन्धद्वयेन

,

साजात्यञ्च देशत्वकालत्वान्यतरधर्मरूपेण ग्राह्यम्

, (

अतः उत्पत्तिकालाद्यवच्छिन्नरूपाद्यभावमादाय रूपादेर्नदैशिकाव्याप्यवृत्तिताप्रसङ्गः) पूर्वोक्तसम्बन्धद्वयेन वस्तुविशिष्टान्यत्वं व्याप्यवृत्तित्वम्॥



विद्यार्थिनां बोधसौकर्यायं प्रायः प्रातस्विकरूपेण द्रव्यादिसप्तपदार्थानादाय दैशिकं कालिकञ्च अव्याप्यवृत्तित्वं यथामति निरूप्यते

-दैशिकाव्याप्यवृत्तित्वम् च स्वनिष्ठदेशावच्छिन्नाधेयतानिरूपिताधिकरणतावन्निरूपितदेशावच्छिन्नवृत्तितावदभावप्रतियोगित्वम्। कालिकाव्याप्यवृत्तित्वंच स्वनिष्ठकालावच्छिन्नाधेयतानिरूपिताधिकरणतावन्निरूपितकालावच्छिन्नवृत्तितावदभावप्रतियोगित्वम्। (उभयत्र स्वपदं प्रतियोगिपरम्) पृथिव्यप्तेजोवायूनां नित्यानामनित्यानां च संयोगसम्बन्धेन दैशिकाव्याप्यवृत्तित्वं कालिकाव्याप्यवृत्तित्वं च ग्राह्यम्

,

तत्र "पर्वते नितम्बे हुताशनो न शिखरे

, "

तदानीं पर्वतोहुताशनी नेदानी"मित्याद्याः प्रतीतयो नियामकाः। तेषु समवायेनाव्याप्यवृत्तित्वन्तु अवयविनां घटादीनामेव तच्च कालिकमेव अवयवेषु स्वस्थितिकालवच्छेदेन विद्यमानानां तेषां स्वध्वंसकालावच्छेदेन स्वाभावसमानाधिकरणत्वात्। आकाशकालदिगात्मनां नित्यत्वेन विभुत्वेन च नाव्याप्यवत्तितायाः प्रसक्तिः। मनस्तु पुरीतति अवच्छेदककालभेदेन शरीरे इन्द्रियादिदेशरूपावच्छेदकभेदेन च स्वाभावसमानाधिकरणत्वेन द्विविधेन तेन समन्वितं भवति

,

अवयवि (जन्य) गतानां रूपादिस्नेहान्तानां गुणानां "उत्पन्नं द्रव्यं क्षणमगुणं निष्क्रियंच तिष्ठती"ति न्यायानुसारेण कालरूपावच्छेदकभेदेन विद्यमानानां स्वाभावानां समानाधिकरणत्वेन कालिकाव्याप्यवृत्तित्वमेव

,

देशभेदेन एकत्र रूपत्वादिसामान्यधर्मावच्छिन्नानां तेषां स्वाभावसामानाधिकरण्यप्रसक्तेरभावेन न दैशिकं तत्। सर्वस्यापि पाकजरूपादिचतुष्टयस्य कालिकाव्याप्यवृत्तित्वमेव। रूपादौ व्यप्यवृत्तिताव्यवहारस्तु दैशिकाव्याप्यवृत्तिताविरहमादायैव। नचैवं नीलपीतादिरूपाणां चित्रपटाद्यन्तर्भावेण दैशिकाव्याप्यवृत्तित्वमपि स्यादिति वाच्यम्। व्याप्यवृत्तिजातीयधर्माणामव्याप्यवृत्तित्वे प्रमाणाभाव इति नियमानुसारेण व्याप्यवृत्तिरूपादिसजातीयतया तेषां अव्याप्यवृत्तित्वस्य (दैशिकस्य) स्वीकर्तुमशक्यत्वात्। अपेक्षाबुद्धिजन्या द्वित्वादिसङ्ख्या कालिकाव्याप्यवृत्तिः।

संयोगविभागयोस्संयोगत्वविभागत्वधर्मावच्छिन्नयोर्नदैशिकाव्याप्यवृत्तित्वम्

,

परन्तु कपिसंयोगत्वादिविशेषधर्मावच्छिन्नस्यैव दौशिकं तत्। नचैवं नीलपीतादिरूपादेरिव कपिसंयोगादेरपि व्याप्यवृत्ती संयोगत्वावच्छिन्नसजातीयतया न दैशिकाव्याप्यवृत्तित्वस्वीकरणमुचितमिति वाच्यम्। अग्रे वृक्षः कपिसंयोगी मूले न इत्यादिनिर्विवादप्रतीतीनामेव नियामकत्वात्। नीलपीतादिस्थले तादृशनिर्विवादप्रतीतिविरहेण तेषां दैशिकाव्याप्यवृत्तित्वस्य स्वीकर्तुमशक्यत्वात्। अतः कपिसंयोगादीनां दैशिकाव्याप्यवृत्तित्वस्येव "तदानीं वृक्षे कपिसंयोगो नेदानी"मित्यादिप्रतीत्या कालिकंच तन्निर्विवादम्। नवीनास्तु संयोगत्वदिसामान्यधर्मावच्छिन्नस्यापि अनित्यतां निमित्तीकृत्य दैशिकाव्याप्यवृत्तित्वमप्यङ्गीकुर्वते। प्राचीनास्तु यस्य कस्यापि संयोगस्य सर्वदा विद्यमानतया

,

संयोगत्वावच्छिन्नाभावादेस्संयोगाधिकरणे दुर्निरूपतया संयोगत्वाद्यवच्छिन्नत्वदैशिकाव्याप्यवृत्तितां नाङ्गीकुर्वते। शब्दस्य तु द्विविधं तत्सम्भवति

,

शब्दतदभावयोः भेर्यादिदेशतदन्यदेशाद्यवच्छेदकभेदेनेव पूर्वोत्तरकालाद्यवच्छेदकभेदेनापि सामानाधिकरण्यसम्भवात्। बुद्धीच्छाद्वेषप्रयत्नधर्माधर्मसंस्काराणां द्विविधं तत्सम्भवति

,

तत्तदभावयोः सुषुप्त्यादिकालतदन्यकालावच्छेदेनेव शरीरतदन्यदेशाद्यवच्छेदकभेदेन च आत्मनि समानाधिकरणत्वात्। सुखदुःखयोरप्यव्याप्यवृत्तित्वद्वितयमपि सम्भवति

,

जाग्रद्दशायामपि पूर्वोत्तरकालावच्छेदेन करचरणाद्यवच्छेदकभेदेन च आत्नि समानाधिकरणत्वत्। एवमन्येषां गुणत्वव्याप्यव्याप्यधर्मावच्छिन्नानां व्याप्यवृत्तित्वाऽव्याप्यवृत्तित्वे तत्प्रभेदौ च ऊह्यौ। कर्मणस्सर्वस्यप्यनित्यत्वतया दैशिकाव्याप्यवृत्तित्वे निर्विवादः

,

शाखामूलाद्यवच्छेदकभेदेन वृक्षादौ तत्तदभावोपलब्धेः दैशिकं च तत्सम्मवति। घटादिगतकर्मणस्तु न दैशिकाव्याप्यवृत्तित्वं

,

तत्र तत्तदभावयोर्देशभेदेन निरूपयितुमशक्यत्वात्। अतो नैकारीतिर्दृश्यतेऽव्याप्यवृत्तित्वतत्प्रभेदनिर्धारणे किन्तु वस्तुस्वभावमनुरुध्य अनुभवबलेन तन्निर्धारणीयम्। सामान्यविशेषसमवायेषु अव्याप्यवृत्तित्वशङ्कैव नास्ति। भेदेऽपि न तत्प्रसक्तिः

,

भेदस्य व्याप्यवृत्तित्वनियमात्। घटादिध्वंसघटादिप्रागभावयोः स्वप्रतियोगिसमवायिदेशे कालभेदेन तत्तदभावसमानाधिकरणतया कालिकं तत्सम्भवति। अत्यन्ताभावस्य तु स्थलभेदेन कालिकं दैशिकञ्चाव्याप्यवृत्तित्वं सम्भवतीति ज्ञेयम्

,

यथा कपिसंयोगाभावादेः द्विविधं तत्सम्भवति क्वचन एकमेव

,

यथा रूपाभावादौ अव्याप्यवृत्त्यधिकरणता तु नाव्याप्यवृत्तिः। ज्ञानविषयत्वतदभावौ ज्ञानतद्विरहकालावच्छेदेन परस्परसमानाधिकरणतया कालिकाव्याप्यवृत्ती एव भवतः। कार्यत्वकारणत्वप्रतियोगित्वादिकं व्याप्यवृत्त्यैव। एवमन्यत्राप्यूह्यम्॥

ज्ञानप्रभेदनिरूपणम्



विद्यार्थिनां बोधसौलभ्याय एकत्रैव बहूनां ज्ञानानां स्वरूपाणि प्रदर्श्यन्ते।

। विशिष्टज्ञानम्

,

विशिष्टवैशिष्ट्यावगाहिज्ञानं

,

विशेष्ये विशेषणमिति रीत्या अवगाहिज्ञानं

,

समूहालम्बनज्ञानं

,

समुच्चयज्ञानं एकत्र द्वयमिति रीत्या पदार्थावगाहिज्ञानं

,

संशयः

, \[

विकल्पज्ञानं\] सम्भावना

,

उपेक्षात्मकनिश्चयः

,

उपेक्षानात्मकानिश्चयः

,

उपेक्षाबुद्धिः

,

प्रत्यभिज्ञा

,

अनुभवः

,

निश्चयः प्रमात्मकज्ञानं

,

इत्यादयो ज्ञानप्रभेदाः॥



क्रमेणोदाहरणानि प्रदर्श्यन्ते-किञ्चित्प्रकारकं ज्ञानं विशिष्टज्ञनं

,

यथा घटत्वप्रकारकं (घटत्वनिष्ठप्रकारतानिरूपितघटनिष्ठविशेष्यताशालि) अयं घट इति ज्ञानं तत्। विशिष्टबुद्धिं प्रति विशेषणज्ञानं कारणम्

,

तथाच घटत्वविषयकनिर्विकल्पकं ज्ञानं अयं घट इति विशिष्टबुद्धौ कारणमिति ज्ञेयम्

,

किञ्चित्प्रकारविशिष्टवस्तुप्रकारकं ज्ञानं विशिष्टवैशिष्ट्यावगाहिज्ञानं भवति। यथा घटत्वरूपप्रकारविशिष्टघटप्रकारकं घटवद्‌भूतलमित्यादि ज्ञानं तत्

;

घटत्वनिष्ठप्रकारतानिरूपिता या घटनिष्ठा विशेष्यता तदवच्छिन्ना या घटनिष्ठा प्रकारता तन्निरूपिता या भूतलनिष्ठा विशेष्यता तन्निरूपकं इदं विशिष्टवैशिष्ट्यावगाहिज्ञानं भवति। अन्तराभासमानपदार्थनिष्ठप्रकरतविशेष्यतायाः जगदीशेन अभेदस्याङ्गीकृतत्वेऽपि गदाधरेण अभेदनिरासपुरस्सरं तयोरवच्छेद्यावच्छेदकभावस्य सिद्धान्तितत्वेन तत्र घटनिष्ठविशेष्यताप्रकारतयोरवच्छेद्यावच्छेदकभावएव

,

नाभेदः तयोरभेदस्वीकारे रूपवद्दण्डवत्पुरुषवान् देशः इति ज्ञानंप्रति पुरुषाभाववान् दण्ड इति ज्ञानस्य प्रतिबन्धकत्वापत्तिः

,

इत्यभेदमतं गदाधरेण दूषितं सङ्गत्वनुमितिग्रन्थे

,

प्रतिबध्यज्ञनस्य पुरुषनिष्ठप्रकारतानिरूपितदण्डनिष्ठविशेष्यताशालिज्ञानत्वरूपतत्प्रतिबध्यतावच्छेदकरूपाक्रान्तत्वात्

,

पुरुषनिष्ठप्रकारताविशेष्यतयोः दण्डनिष्ठप्रकारताविशेष्यतयोश्च ऐक्यात्।

विशिष्टवैशिष्ट्यावगाहबुद्धित्वावच्छिन्नं प्रति विशेषणतावच्छेदकता-प्रकारकं ज्ञानं कारणं भवति

,

विशेषणे यद्विशेषणं तद्विशेषणतावच्छेदकम्

,

अत्र तादृशं ज्ञानं घटत्वप्रकारकं घटविशेष्यकं अयं घट इति ज्ञानं भवति।

यस्मिन्‌ ज्ञाने यद्यद्विशेष्यं भवति तस्मिन्‌तस्मिन् प्रत्येकं एकैकं विशेषणमेव भासते

,

न क्वापि विशेष्ये विशिष्टं प्रकारीभवति

,

तद्ज्ञानं विशेष्ये विशेषणमितिरीत्या पदार्थावगाहिज्ञानमित्युच्यते

,

तत्र प्रत्येकविशेषणज्ञानान्येव कारणीभवन्ति

,

नतु विशेषणतावच्छेदकप्रकारकं ज्ञानं कारणं भवति

,

तत्स्वरूपन्तु घटवद्भूतलवान्‌ देश इति। अत्र घटो भूतले, भूतलं देशे एव प्रकारीभवति

,

नतु घटविशिष्टभूतलस्य देशे प्रकारत्वं संभवति

,

तथाच तद्ज्ञानं घटनिष्ठप्रकारतानिरूपितभूतलनिष्ठविशेष्यताशालिभूतलनिष्ठप्रकारतानिरूपितदेशनिष्ठविशेष्यताशालि च भवति

,

न तु घटनिष्ठप्रकारतानिरूपिता या भूतलनिष्ठाविशेष्यता तच्छालि भवतीति ज्ञेयम्

,

नतु विशिष्टवैशिष्ट्यावगाहिज्ञान इव तद्ज्ञानीयानां सर्वासां प्रकारतानां तत्समानाधिकरणविशेष्यताभिस्समं अवच्छेद्यावच्छेदकभावो वर्तते

,

तथाच विशेष्ये विशेषणमिति ज्ञाने अन्तराभासमानपदार्थनिष्ठविशेष्यताप्रकारत्वयोरवच्छेद्यावच्छेदकभावो नस्तिति विशिष्टवौशिष्ट्यावगाहिज्ञानतो भेदमाहुः केचित्

,

संसर्गांशे विशिष्टप्रतियोगिकत्वभानाभानाभ्यां भेदः अनयोरित्यन्ये (विशेष्ये विशेषणमिति ज्ञाने संसर्गांशे विशिष्टं प्रतियोगिकत्वं न भासत इति ज्ञेयम्)।

नानामुख्यविशेषय्कज्ञानं समूहालम्बनज्ञानमित्युच्यते

,

यथा पर्वतो वह्निमान्‌ ह्रदो जलवान् इति ज्ञानम्। इदन्तु वह्निनिष्टप्रकारतानिरूपितपर्वतनिष्टमुख्यविशेष्यताशालि, जलनिष्टप्रकारता-निरूपितह्रदनिष्टमुख्यविशेष्यताशालि च भवति।

एकस्मिन् वस्तुनि उभयप्रकारकं ज्ञानं समुच्चयात्मकं ज्ञानमित्युच्यते

,

अत्र विशेष्यस्यैकत्वेपि तस्मिन् विशेष्यताद्वयमङ्गीक्रियते

,

तथा च पर्वतो वह्निमान् धूमवांश्चेति समुच्चयज्ञानं वह्निनिष्टप्रकारतानिरूपितपर्वतनिष्टविशेष्यताकं धूमनिष्टप्रकारतानिरूपितपर्वतनिष्ट (पूर्वविशेष्यताभिन्न) विशेष्यताकञ्च भवति

,

समूहालम्बने विशेष्यताद्वयं व्यधिकरणं

,

अत्रतु समानाधिकरणं तदिति समूहालम्बनतो भेदः

,

संशयेतु एकैव मुख्यविशेष्यता

,

अत्र तद्द्वयं संशये भावाभावयोः प्रकारत्वं

,

अत्रत्वन्येषामपि प्रकारत्वं सम्भवतीति संशयादस्य महान् भेदो वर्तते। पर्वतो ह्रदश्च वाच्यत्ववानिति ज्ञानमपि समुच्चयएवान्तर्भवति

,

अत्रापि पूर्ववत्प्रकारताद्वयं विशेष्यताद्वयञ्च वर्तते। पूर्वसमुच्चये एकस्मिन् द्वयोः प्रकारत्वं

,

अत्रतु द्वयोरेकस्य प्रकारत्वमितीयानेव भेदः। नच तर्हि पर्वतो ह्रदश्च वाच्यत्ववानिति समुच्चयज्ञनस्यापि नानामुख्यविशेष्यकत्वात्समूहालम्बन-त्वापत्तिरिति वाच्यम्

,

नानामुख्यविशेष्यकत्वस्येव नानाप्रकारकत्वस्यापि समूहालम्बनलक्षणत्वेन विवक्षणीयत्वात्।

न च तयापि पर्वतो ह्रदश्च घटवद्भूतलसमानकालीनवाच्यत्ववान् इति समुच्चयेऽतिप्रसङ्गो दुर्वारः,

प्रकारशंमादाय नानाप्रकारकत्वस्यापि सत्त्वादिति वाच्यम्,

विभिन्नधर्मावच्छिन्न-नानामुख्यविशेष्यतानिरूपितविभिन्नधर्मावच्छिन्ननानामुख्यप्रकारताकत्वस्य

तल्लक्षणत्वेन विवक्षणीयत्वात्

,

विशेष्यतायां प्रकारतायांच विभिन्नाधर्मावच्छिन्नत्वनिवेशात् पूर्वसमुच्चयद्वयेऽपि नातिव्याप्तिः। अस्यानुगमस्तु मुख्यविशेष्यताविशिष्टत्वं समूयालम्बनस्य लक्षणम्

,

वैशिष्ठ्यञ्च स्व (स्वावच्छेदकधर्मावच्छिन्नविशेष्यता) निरूपितप्रकारताकस्वानवच्छेदकधर्माव-च्छिन्नमुख्यविशेष्यतानिरूपितस्वनिरूपितप्रकारतानवच्छेदकधर्मावच्छिन्ना प्रकारकत्वोभयसम्बन्धेनेति। अथवा पर्वतो ह्रदश्च वाच्यत्वावनिति ज्ञाने एकप्रकारतानिरूपितविशेष्यताद्वयं स्वीकृत्य समुच्चयज्ञानत्वमस्वीकृत्य विलक्षणज्ञानरूपत्वाङ्गीकारेऽपि न क्षतिः॥



अथ एकत्र द्वयमिति रीत्या पदार्थावगाहिज्ञानं विचार्यते। इदं ज्ञानं समुच्चयज्ञानाद्भिद्यतेवा नवेति विचारणीयम्

,

एकविशेष्यतनिरूपितप्रकारता-द्वयमत्र स्वीकृतंचेत् विशेष्यताद्वयनिरूपकात् समुच्चयज्ञानाद्भिद्यत इदमित्यापि वक्तुं शख्यते

,

नच तर्हि संशयाद्भेदो दुर्निरूप इति वाच्यम्

,

संशयस्य भावाभावप्रकारकत्वेन अस्यच अन्यविषयकत्वेन च स्वीकारे अनुपपत्तिविरहात्। तथाच घटपटवद्‌भूतलमिति ज्ञानं एकत्र द्वयमिति रीत्या पदार्थावगहिज्ञानमिति विज्ञेयम्।

एकस्मिन् विरुद्धभावाभावप्रकारकज्ञानंहि संशयः

,

विरुद्धत्वविशेषणात् वृक्षः कपिसंयोगी कपिसंयोगाभाववांश्चेति ज्ञाने तल्लक्षणस्य नातिव्याप्तिः। नचैवमपि वह्निमद्ध्रदो वह्न्यभाववानिति नियताहार्ये अतिव्याप्तिर्दुर्वारा

,

तस्य वह्निवह्न्यभावप्रकारकत्वादित वाच्यम्

,

तल्लक्षणे प्रकारताद्वये धर्मितावच्छेदकत्वा \[समानाधिकरणत्वस्वस्य\] निवेशनीयत्वात्। संशयस्वरूपन्तु अयं स्थाणुर्वा नवा पर्वतो वह्निमान्नवेत्यादि। संशयसामग्री तु साधारणधर्मवद्धर्मिज्ञान असाधारणधर्मधर्मिज्ञानं विप्रतिपत्तिवाक्यजन्यकोटिद्वयोपस्थितिश्च पर्वतो वह्निमान्नवेति संशयस्थले वह्निसहचरितवह्न्यभावसहचरितजलवान् पर्वतः इति साधारणधर्मवद्धर्मिज्ञानं वह्निविरुद्धवह्न्यभावविरुद्धधर्मवान् पर्वत इत्यसाधारणधमेवद्धर्मिज्ञानं पर्वतो वह्निमान् पर्वतो वह्न्यभाववानिति विप्रतिपत्तिवाक्यजन्यवह्निवह्न्यभावरूपकोटिद्वयोपस्थितिश्च सामग्रीभवति

,

एवमन्यत्रप्यूह्यम्। विरुद्धार्थबोधकवाक्यद्वयं विप्रतिपत्तिरिति ग्राह्यम्।

एकैकनिर्वर्त्यकार्यनिर्वाहकतुल्यबलपदार्थद्वयविषकयथाश्रुति विकल्पात्मकं

ज्ञानमिति ज्ञेयम्। तथाच एकप्रकारतानिरूपितविशेष्यताद्वयशालिज्ञानं तदिति ज्ञेयम्। पर्वतो ह्रदश्च वाच्यत्ववानिति समुच्चये प्रकारताद्वयस्वीकरणात्ततो भेदस्स्पष्ट एव

;

रामो लक्ष्मणो वा हनिष्यति शतृमिति ज्ञानं विकल्प इति ज्ञेयम्।

पर्वतो द्वदश्च वाच्यत्ववानिति ज्ञाने (वस्तुतस्तु नैका प्रकारताऽङ्गीकार्या) ऽप्येकैव प्रकारता यद्यभ्युपेयते तर्हि विकल्पे विशेष्ययोरन्योन्यतौल्यभानमपि तात्पर्यवशादङ्गीकृत्य ज्ञानयो रनयोर्भेदोऽवगन्तव्यः। यद्यपदार्थस्य शाब्दबोधे भानाङ्गीकारेण विकल्पे तौल्यभानं न सम्भवतीत्युच्येत् तर्हि विकल्पज्ञानानन्तरं विशेष्ययोस्तौल्यविषयकं मानसं ज्ञानमुत्पद्यत इति स्वीकारेण द्वयोर्भेदो ग्राह्यः। विकल्पो निश्चयरूपएव। विकल्पभिन्नज्ञानस्थले न तौल्यभानमिति तयोस्समानविषयकत्वेऽपि नातिप्रसङ्गावकाशः।

उत्कटैकतरकोटिकस्संशयएव सम्भावनेत्युच्यते

,

साच दूरे वर्तमानं पुरुषं पश्यत उत्पन्ना (देवदत्त इवाभातीति ज्ञानं) अयं देवदत्तः स्यादिति ज्ञानं। (देवदत्तःस्यादित्यादिशब्दाः संभावनाया अभिलापका नतु वाचका इति ज्ञेयम्)



परन्तु संशये कोटिद्वयस्य समानत्वम्। सम्भावनायान्तु एकस्याः कोटेरुत्कटत्वमितीयानेव भेदः। उत्कटत्वं च विधयताविशेषः

,

बहुषु पदार्थेषु दृष्टेष्वन्यथाऽनुभूतेषु वा तेषु केषांत्रिदेव पदार्थानां स्मरणं जायते

,

नानुभूतानां सर्वेषां

,

तत्स्मारणानुत्पत्तितदुत्पत्त्योर्निर्वाहाय उपेक्षात्मकतदनात्मकनिश्चय-द्वयमङ्गीकार्यम्

,

अतः भावनायां स्मरणेच साक्षात्परम्परया वा उपेक्षानात्मकनिश्चयः कारणं भवतीति वक्तव्यम्

,

यत्रच स्मरणं नजायते तत्र उपेक्षा नात्मकनिश्चयरूपकारणविरहेण वेति निर्णयः कार्यः

,

द्वित्वत्रित्वादिकारणीभूता अनेकेषु पदार्थेष्वयमेकः अयमेक इत्याद्यपेक्षाबुद्धिः जायते। इयन्तु क्षणत्रयं तिष्ठति। अन्या बुद्धयः क्षणद्वयमेव तिष्ठन्ति। शब्दबुद्ध्योः \[शब्दबुद्धिकर्मणां द्वित्रिक्षणावस्थायित्वम्\] क्षणद्वयमात्रावस्थायित्वाङ्गीकारात्

,

भावना तु स्मरणपर्यन्तं तिष्ठति (प्रथमस्मृतिमुत्पाद्य समनन्तरस्मृतिप्रयोजिकां भावनामन्यामुत्पाद्य स्वयं नश्यतीत्येके

,

चरमस्मृतिपर्यन्तमेकैव प्रथमोत्पन्ना भावना तिष्ठतीत्यपरे) इच्छातु विषयसिद्ध्यनन्तरं नश्यति

,

अन्येषां गुणानां अनुभवानुसारेण कालव्यवस्था कार्या॥



सोयं देवदत्त इत्यादिज्ञानं प्रत्यभिज्ञात्मकं ज्ञानम्

,

अत्र तत्तांशभाने संस्कारः इदंत्वांशभाने सन्निकर्षश्चकारणं भवति

,

इदमनुभव एवान्तर्भवति

,

न स्मृतौ

,

स्मृतेस्संस्कारमात्रजन्यत्वात्

,

प्रत्यभिज्ञायाश्च अतथात्वात्।

अथ सोयं देवदत्त इत्यत्रान्वयबोधप्रकारः प्रदर्श्यते

,

तत्पदेन तद्देशतत्कालवृत्तित्वोपलक्षितः इदंपदेन एतद्देशैतत्कालवृत्तित्वविशिष्टश्चोप-स्थाप्यते

,

अन्यथा तदिदं पदयो रुभयोरपि तत्तद्देशकालादिवृत्तित्व-विशिष्टार्थकत्वस्वीकारे विशेषणभेदाद्विशिष्टयोर्भेदस्या-ङ्गीकर्तव्यतया तादृशविशिष्टयोरभेदो बाधितः स्यादिति वाक्यस्यास्य प्रामाण्यं दुर्निरूपं स्यात्

,

अपितु प्रत्यभिज्ञाकाले देवदत्ते इदं पदार्थाभेदस्यानाधितत्वेन तद्देशतत्कालवृत्तित्ववैशिष्ट्यस्यैव बाधितत्वे तत्पदस्यैव तद्देशकालवृत्तित्वोप-लक्षितार्थकत्वस्वीकारस्समुचितः

,

तथाच एतद्देशैतत्कालवृत्तित्वविशिष्टो देवदत्तः तद्देशतत्कालवृत्तित्वोपलक्षितदेवदत्ताभिन्नइति बोधस्सम्भवतीति वक्तव्यम्।

जहदजहल्लक्षणा



ननु तत्त्वमसीत्यादौ अद्वैतिनां मत इव जहदजहल्लक्षणया विशेषणपरित्यागेन अबाधिततदिदंपदलक्ष्यार्थाभेदबोधस्य सम्भवे तच्छब्दमात्रस्य तादृशवृत्तित्वोपलक्षितार्थकत्वस्वीकारः किमर्थ इतिचेन्न

,

नैयायिकैः जहदजहल्लक्षणाया अनङ्गीकृतत्वात्

,

अद्वैतिमतेऽङ्गीकृताया जहदजहल्लक्षणायाः शक्यतावच्छेदकपरित्यागेन व्यक्तिमात्रबोधप्रयोजकरूपत्वेनाङ्गीकृततया तत्त्वमसीत्यादौ तन्मते विविधाबोधप्रकारा अङ्गीक्रियन्ते

,

तथाहि

,

तत्त्वंपदशक्यतावच्छेदकसर्वज्ञत्वकिश्चिद्ज्ञत्वरूपधर्मद्वयपरित्यागेन तस्याखण्डार्थत्वाङ्गीकारात्

\`

चिदि

'

ति बोधः केश्विद्ङ्गीकृतः

,

तत्त्वंपदशक्यतावच्छेदकधर्मयोरेकस्यैव हानमङ्गीकृत्य सर्वज्ञत्वाविशिष्टचैतन्यं चैतन्याभिन्नमिति कैश्चित् किञ्चितज्ञत्वविशिष्टचैतन्यं चैतन्याभिन्नमिति कैश्चिच्च बोधोङ्गीकृतः। चैतन्यापरपर्यायब्रह्माकाराखण्डवृत्तेराविर्भावः कैश्चिदभ्युपगतः। तथाच किञ्चिद्ज्ञत्वेन भासमानस्य जीवापरपर्यायस्य चैतन्यस्य सर्वज्ञेन ब्रह्मणा साकमभेदोऽद्वैतिभिरभ्युपेयते

,

तदनुरूपार्थ (कल्पना) निर्णयप्रक्रियासा जहदजहल्लक्षणाङ्गीकारेण पूर्वनिर्दिष्टदिशानिरर्थबाधं निर्व्यूढा। तथाच तल्लक्षणायाः सर्वज्ञत्वकिंचित्ज्ञत्वोपलक्षितचैतन्यबोधः फलमिति पर्यवस्यति। न च तर्हि तत्त्वमसीत्यादौ द्वैतिनां मत इव सोयं देवदत्तइत्यत्रापि तत्पदस्यतत्सदृशार्थकत्वखीकारेण अबाधिताभेदान्वयबोधसम्भवे तादृशवृत्तित्वोपलक्षितार्थविषयकबोधस्वीकारो व्यर्थ इति वाच्यम्

,

द्वैतिमते जीवेश्वरयोर्भेदस्याङ्गकृततया तैस्तथाविधबोधस्वीकारेऽपि न क्षतिः

,

सोऽयं देवदत्त इत्यादौ तदिदंपदार्थयोर्व्यक्त्योर्भेदाभावेन तादृशबोधस्याङ्गीकर्तुमशक्यत्वात्। न च शक्त्या प्रवृत्तिनिमित्तरहितार्थस्योपस्थितिः न स्वाप्यनुभूयत इति वाच्यम्

,

तर्हि तत्पदस्य तादृशवृत्तत्वोपलक्षितदेवदत्ते शक्तेः स्वीकरणीयत्वात्

,

देवदत्तत्वरूपस्यैव प्रवृत्तिनिमित्तस्य \[शक्यतावच्छेदकस्य\] अत्रापि सम्भवेन अनुपपत्तिविरहात्। सेयं दीपज्वालेत्यादौ ज्वालयोरन्योन्यभिन्नतया नैयायिकैः तत्सदृशार्थकत्वस्वीकारेऽपि क्षत्यभावः। सोयं देवदत्त इत्यादौ व्यक्तिभेदाभावेन न सदृशार्थाभेदबोधस्सम्भवति। नच अद्वैतिभिरिव नैयायिकैरपि जहदजहल्लक्षणाङ्गीकारेणैव सोयं देवदत्त इत्यादौ निर्बाधमर्थस्य सूपपादत्वे तादृशक्तिवृत्तित्वोपलक्षितदेवदत्तार्थकत्वस्वीकारः न समुचित इति वाच्यम्

,

पदार्थगौरवमसहमानैः नैयायिकैः गौण्या व्यञ्जनायाश्च वृत्त्यन्तरत्वस्येव जहदजहल्लक्षणाया अपि लक्षणान्तरत्वस्यानङ्गीकृतत्वात्। अद्वैतिनां मते सोऽयं देवदत्तइत्यादौ तत्त्वमसीत्या दाविव जहदजहल्लक्षणामूलको व्यक्तिमात्रबोध एवाङ्गीक्रियते। नैयायिकैस्तु तत्त्वमसीत्यादौ अग्निर्माणवक इत्यादाविव सदृशाभेदबोध एवाभ्युपेयते। एतन्मते जीवेश्वरयो भेदस्याङ्गीकृतत्वात्। वस्तुतस्तु

,

सोऽयं दैवदत्त इत्यादौ तदिदंपदार्थयोरभेदान्वयानुपपत्तावपि घटोऽनित्य इत्यादौ विशेषणघटत्वादावनित्यत्वानुपपत्तौ योग्यतावशेन घटादावनित्यत्वान्वयस्येव तत्रापि योग्यतावशेन तदिदंपदान्यतरार्थस्य तदन्यतरोपस्थाप्यविशेष्येणसाकमन्वयस्वीकारे नक्षतिरित्यवगन्तव्यम्। अथवा प्रत्यभिज्ञाकाले इदंपदार्थे विशिष्टदेवदत्ते तत्पदार्थदेशकालवैशिष्ट्यस्यैवः अनुपपन्नतया योग्यतावशेन तत्पदोपस्थाप्यविशेष्येणैव इदंपदार्थान्वयस्समुचितः। प्रत्यभिज्ञायारसंस्कारसन्निकर्षोभयजन्यत्वेन प्रत्यक्षरूपतया प्रत्यभिज्ञास्थले बोधविचारोऽनावश्यक एव

,

यदि सोऽयं देवदत्त इत्यादिवाक्यादन्योच्चरिताच्छाब्दधीरनुभवसिद्धा तत्र पूर्वनिर्दिष्टदिशा बोधप्रकारो ग्राह्यः। सोऽयं देवदत्त इत्यादिशब्दाः प्रत्यभिज्ञाभिलापका एवेति ग्राह्यम्। मतान्तरे लक्षितलक्षणापि काचिदभ्युपेयते

,

द्विरेफपदस्य मधुकरे लक्षितलक्षणा

,

सा च शक्यस्यरेफद्वयस्य स्वघटित\[भ्रमरपद\] वाच्यत्वरूपपरंपरासम्बन्धऱूपैव। तथाच शक्यघटितपदवाच्यत्वरूपा सा लक्षणेति बोध्यम्। केचित्तु सिंहो माणमक इत्यादावपि तल्लक्षणामङ्गीकुर्वन्तः तत्स्थलसाधारण्येन स्वशक्यस्य परम्परासम्बन्धरूपालक्षितलक्षणेति वदन्ति॥



अनुभवो द्विविधः

यथार्थोऽयथार्थश्चेति

;

अतः अनुभवरूपाणआं प्रत्यक्षानुमितिशाब्दादीनामपि यथार्थत्वायथार्थत्वभेदेन द्वैविध्यं ग्राह्यम्। अतः प्रमात्मकप्रत्यक्षे लौकिकसन्निकर्षः भ्रमात्मकप्रत्यक्षे पित्तकामलादिदोषश्च कारणमिति ज्ञेयम्। प्रमात्मकानुमितिस्तु प्रमात्मकपरामर्शात् भ्रमात्मकपरामर्शाच्च जायते यथावह्निव्याप्यधूमवान्पर्वत इति प्रमात्मकपरामर्शात्पर्वतो हह्निमानिति प्रमात्मकानुमितिरुत्पद्यते

,

धूमव्याप्यवह्निमान्पर्वतइति भ्रमात्मकपररामर्शादपि पर्वतो धूमवानिति प्रमात्मकानुमितिरुत्पद्यते। भ्रमात्मका नुमितिस्तु श्रमात्मकपरामर्शादेव जायते। ह्रदोवह्निमान् ह्रदो धमवानित्याद्यनुमितीनां व्याप्त्यंशे पक्षधर्मत्वांशे अंशद्वये वा श्रमात्मकैरेव परामर्शैरुत्पद्यमानत्वात्। प्रमात्मकशाब्दबोधस्तु शक्तिप्रमातः शक्तिभ्रमतश्च जायते

,

पर्वतो वह्निमानिति वाक्यस्थले शक्तिप्रमातः वह्निमदभिन्नः पर्वतो वह्निमानिति वाक्यस्थलेऽपि शक्तिप्रमातः वह्निमदभिन्नः पर्वत इति प्रमात्मकबोधो भवति। ह्रदो वह्निमानिनि वाक्यस्यलेपि ह्रदपदस्य पर्वते शक्तिरिति शक्तिभ्रमात् वह्निमदभिन्नः पर्वत इति प्रमात्मकबोधो भवति शक्तिभ्रमाच्छक्तिप्रमातोऽपि भ्रमात्म कबोधो भवति। स्मृतिभिन्नं सर्वं ज्ञानमनुभवएव। संशयभिन्नं सर्वं ज्ञानं निश्चयएव। स्मृतेरपि निश्चयएवान्तभावः सर्वांशे प्रमात्मकं ज्ञानं पर्वतो वह्निमानित्यादिरूपः। पर्वतो वह्निमान् हृदो वह्निमानित्यादि समूहालम्बनज्ञानस्य न सर्वांशे प्रमात्वं सम्भवति

,

ह्रदे वह्न्यंशे भ्रमत्वात्।

सर्वांशे प्रमात्वं नाम यथाश्रुते स्वव्यधिकरणप्रकारावच्छिन्ना या स्वात्मिका विशेष्यतातत्तदनिरूपकत्वम्

,

स्वपदं विशेष्यतापरम्

,

स्वव्यधिकरणप्रकारवच्छिन्नत्वञ्च स्वव्यधिकरणनिष्ठप्रकारतानिरूपितत्वम्

,

तथाच पूर्वोपदर्शितसमूहालम्बनज्ञाने स्वपदेन ह्रदनिष्टविशेष्यतायाः परिग्रहणे स्वव्यधिकरणीभूतवह्निनिष्ठप्रकारतानिरूपितविशेष्यतानिरूपकत्वमेव वर्तत इति न तस्य सर्वांशे प्रमात्वम्। अत्र स्वव्यधिकरणत्वं न स्वानधिकरणवृत्तितारूपम्

,

अथात्वे घटो द्रव्यमित्यादिज्ञाने तादृश प्रमात्वाभावप्रसङ्गः

,

स्वपदेन घटनिष्ठविशेष्यतायाः परिग्रहणे तदनधिकरणपटादिवृत्तिद्रव्यत्वनिष्ठप्रकारतानिरूपितविशेष्यतानिरूपकत्वस्यैव तत्र सत्त्वात्। अतः स्वव्यधिकरणत्वं स्वाधिकरणवृत्तित्वाभावरूपं विवक्षाणीयम्

,

तादृशव्यधिकरणत्वं द्रव्यत्वे न सम्भवतीति नातिप्रसङ्गः। या येति वीप्सानुपादाने ह्रदो वह्निमानित्यादि भ्रमेऽतिव्याप्तिः

,

स्वव्यधिकरणप्रकारावच्छिन्नज्ञानान्तरीयविशेष्यत्वानिरूपकत्वस्य तत्र सत्त्वात्

,

वीप्सोपादाने ह्रदनिष्ठाया इदंज्ञाननि रूपिताया अपि विशेष्यतायाः परिग्राह्यतया तदनिरूपकत्वाभावान्नातिप्रसङ्गः। अस्यायमनुगमः

,

विशेष्यताविशिष्टान्यत्वं सर्वांशे प्रमात्वम्

,

वैशिष्ट्यञ्च स्वविशिष्टविशेष्यतानिरूपकत्वसम्बन्धेन स्वपटं विशेष्यतापरम्। स्ववैशिष्ट्यञ्च विशेष्यतायां स्वतादात्म्यस्वव्यधिकरणनिष्ठप्रकारतानिरूपितत्वोभयसम्बन्धेन इति। द्रव्यत्वादि ना घटाद्यवगाहि इदं द्रव्यमिति ज्ञानं जातित्वादिना ह्रदत्वाद्यवगाहि वह्न्यभाववद्ध्रदादिविषयकं जातिमान् वह्न्यभाववानित्यादिज्ञानञ्च सामान्यरूपेण विशेषावगाहिज्ञानमित्युच्यते। इदं ज्ञानं प्रमा बवति। स्थाणुत्वादिना विशेष्यताव्यधिकरणधरमेण पुरुषाद्यवगाहि

\`

अयं पुरुषः

'

इति ज्ञानं श्रम एव विशेषरूपेण सामान्यावगाहिज्ञानं नास्ति।

अन्वयबोधविचारः



अथेदानीं विचार्यते क्वनु अभेदसम्बन्धेन बोधः क्व वा भेदसम्बन्धेनेति। नामार्थयोरभेदसम्बन्धेनान्वयः अन्यत्र तु भेदसम्बन्धेन। भेदसम्बन्धो नाम अभेदातिरिक्तः स्वरूपादिसम्बन्धः। अभेदस्तु तादात्म्यसम्भन्धएव। प्रथममन्वयसम्बन्धेनान्वयवन्ति स्थलानि कानिचिदुदाह्रियन्ते। यथा नीलो घटः इत्यसमासस्थले नीलघटइति समासस्थलेच (शक्यार्थबोधनस्थले) नीलाभिन्ने घट इति बोधः (अभेदसम्बन्धेन नीलविशिष्टो घट इति बोधः) गच्छन् चैत्र इत्यादिकृदन्तस्थले वर्तमानकालिकगमनानुकूलकृतिमदभिन्नः चैत्र इति बोधः। एवं गतवान् गमिष्यन् चैत्रः गन्तव्यो ग्रामइत्यादिकृदन्तनामस्थलेषु अभेदसंसर्गका बोधज्ञेयाः। एवं चैत्रो धनवान् गुणी मतिमान् तेजस्वी जटिलः नैयायिकः मीमांसकः वस्तुग्राहकः इन्द्रियग्राह्य इत्यादि तद्धितान्तनामस्थलेषु महाबलः कृतकृत्य इत्यादिसमासनामस्थलेषु च तत्तत्पदार्थयोरभेदसंसर्गका बोधा भवन्ति। एवं राजपुरुष इत्यादितत्पुरुषस्थले राजसम्बन्ध्यभिन्नः पुरुष इति बोधः \[इदं लक्षणास्थलीयाऽभेदबोधस्थलोदाहरणम्\] राजपदस्य राजसम्बन्धिनि लक्षणा स्वीकार्या

,

तत्पुरुषे पूर्वपदे लक्षणाया उत्तरपदार्थप्रधानतया (उत्तरपदार्थपुरूषविशेष्यतया) अन्वयबोधस्य स्वीकृतत्वेन तादृशान्वयबोधसिद्धिः। तत्पुरुषे पूर्वपदस्य लक्षणा उत्तरपदार्थप्रधानतयाऽन्वयबोध इति नियमस्तु प्रायकत्वाभिप्रायः

,

पूर्वकायः उत्तरकायः

,

अर्धपिप्पलीत्यादौ व्यभिचारात् कर्मधारयस्थलेषु क्वचिन्न लक्षणा कुत्रचिल्लक्षणा क्वचित्पूर्वपदे कुत्रचिदुत्तरपदेच लक्षणाङ्गीकार्या

,

यथा नीलोत्पलमित्यादौ न लक्षणा पुरुषव्याघ्र इत्यादौ उत्तरपदस्य व्याघ्रसदृशे लक्षणा

,

तमालवृक्ष इत्यादौ पूर्वपदस्य तमालनामके लक्षणा

,

पुरुषव्याघ्र इत्यादौ पूर्वपदार्थप्रथानतया नीलोत्पलं तमालवृक्षइत्यादौ वुत्तरपदार्थप्रधानतया च अन्वयबोधसम्भवेन कर्मधारयस्थले न उत्तरपदार्थप्रधानतयैवान्वयबोध इति नियमोऽस्ति। रतिसुन्दरीत्यादौ रतिपदलक्ष्यस्य रतिनिरूपितसादृश्यप्रयोजकस्य सुन्दरीपदार्थैकदेशे सौन्दर्येन्वयः। ननु पदार्थः पदार्थेनान्वेति नत्वेकदेशेनेति नियमविरोधेन एकदेशान्वयो न युक्तः इति चेन्न

,

चैत्रस्य गुरुकुलमित्यादौ चैत्रनिरूपितत्वस्य पदार्थैकदेशे गुरुत्वेऽन्वयस्वीकारेण एकदेशान्वयोऽयुक्तः \[साकांक्षास्थल एव एकदेशान्वयः स्वीक्रियते न निराकांक्षास्थल इत्यभिप्रायः\] इति वाच्यम्

,

तर्हि रतिपदस्य सुन्दरीपदस्य वा रतिनिरूपितसादृश्यप्रयोजकसौन्दर्यविशिष्टे लक्षणायाः अन्यस्य तादृशार्थे तात्पर्यग्राहकत्वस्य च स्वीकारेण दोषाभावात्। तथा च पदार्थः पदार्थेनान्वेति न त्वेकदेशेनेति नियमस्यायमर्थः

,

उभयत्र पदार्थपदेन पदस्य शक्यो लक्ष्यार्थो वा प्रतिपाद्यते

,

पदार्थेनेत्यस्य पदोपस्थापितमुख्यविशेष्य इत्यभिप्रायः

,

एकदेशेनेत्यस्य पदोपस्थापितविशेषणेनेत्याशयः। नियमस्यास्य प्रवृत्तिः समासस्थलेऽसमासस्थले च ग्राह्या। अत एव गभीरायां नद्यां घोष इत्यसमासस्थले चित्रगुरित्यादिसमासस्थले मुक्तावल्यां कृतस्य विचारस्य सामग्रस्यमुपपद्यते। अन्यथा समासासमासस्थलेषु शक्यलक्ष्यस्थलेषुच नास्य नियमस्य विचारार्हत्वा। न च रामभक्त इत्यादौ भक्तिरूपैकदेशे रामस्यान्वयसम्भवेन एकदेशान्वयो दुष्परिहार इति वाच्यम्

,

अत्रापि भक्तपदस्यैव रामभक्तिविशिष्टे लक्षणायाः रामपदस्य तादृशार्थे तात्पर्यग्राहकत्वस्य च स्वीकारे क्षत्यभावात्। अथवा भक्तपदस्य साकांक्षत्वेन एकदेशान्वयस्वीकारेऽपि क्षतिविरहात्। अथवा भक्तेः भजधात्वर्थत्वेन तस्याः प्रकृतिप्रत्ययसमुदायात्मकेन वाक्यरूपेण भक्तपदेनाप्रतिपाद्यत्वेन एकदेशान्वयप्रसक्तेरेवाभावात्। पदसमुदायात्मके समासे वाक्ये शक्तेः शक्यसम्बन्धरूपलक्षणाया वा अनङ्गीकारात्। अन्यपदार्थप्रधानो बहुव्रीहिः

;

सर्वत्र बहुव्रीहावुत्तरपदस्यान्यपदार्थे लक्षणा

,

पूर्वपदं तात्पर्यग्राहकम्

,

कृतप्रणामः इत्यादौ कृतिविषयप्रणामविशिष्टे प्रणामकर्तरि वा प्रणणामपदस्य लक्षणाङ्गीकार्या

,

अन्यस्य तात्पर्यग्राहकत्वम्

,

नात एकदेशान्वयप्रसङ्गः। अपुत्र इत्यादौ अविद्यमानपुत्रविशिष्टत्वस्य पितरि असम्भवेन \[पुत्रपदस्य पुत्राभाववति लक्षणा। अपुत्र \[इति तत्पुरुषस्थले पुत्रभिन्न इत्येव बोधः। त्रिलोकीत्यत्र लोकत्रयसमुदायत्वावच्छिन्ना बोधः। लोकत्रयमित्यत्र तत्पुरुषस्थले न समुदायत्वभानं

,

किन्तु लोकाभिन्नं त्रयमित्येव बोधः। ननु तत्पुरुषे लक्षणाया अङ्गीकार्यतया लोकत्रयमित्यत्र कस्य पदस्य कस्मिन् लक्षणाङ्गीक्रियते

,

विनाऽपि लक्षणां पूर्वपदार्थलोकस्य अभेदसम्बन्धेन त्रित्वावच्छिन्नेऽन्वयसम्भवादितिचेन्न

,

तत्पुरुषे लक्षणानियमस्य पूर्वपदे लक्षणानियमस्य च अनियतत्वात्

,

भूतलमित्यादौ लक्षणां विनापि भुवा अभिन्नं तलमित्येव बोधात्। एवमव्ययीभावस्थलेऽपि नास्ति पूर्वोत्तरपदयो रेकत्रैव लक्षणाङ्गीकारनियमः

,

उपकुम्भमित्यादौ उत्तरपदस्य कुम्भसमीपे

,

शाकप्रतीत्यादौ पूर्वपदस्यैव शाकलेशे लक्षणाया अङ्गीकृतत्वात्। अयमव्ययीभावः न पूर्वपदार्थप्रधान एव

,

उपकुम्भमित्यादौ पूर्वपदार्थप्राधान्येऽपि शाकप्रतीत्यादावुत्तरपदार्थप्राधान्येन बोधोदयात्। लक्षणात्वपरिहार्याऽत्र गुणी धनवान् मतिमानित्यादिषु न लक्षणाया आवश्यकता

,

प्रकृतिप्रत्ययैरेवाभिमतार्थबोधोदयात्॥



ननु नामार्थयोरभेदसम्बन्धेनान्वयस्वीकारे निपातस्यापि नामतया घटो न पठः

,

अत्र घटो नेत्यादौ नञर्थीभूतभेदात्यन्ताभावादौ नामार्थस्य घटादेः कथं प्रतियोगितानिरूपकत्वसम्बन्धेनान्वय इति चेन्न

,

नामार्थयोर्निपातातिरिक्तत्वस्य विशेषणीयत्वात्। नच तथापि चन्द्र इव मुखमित्यादौ इवाद्यव्ययस्यापि नामतया चन्द्रस्य इवार्थीभूतसादृश्ये निरूपितत्वरूपभेदसम्बन्धेन

,

तस्य च मुखे स्वरूपात्मकाभेदसम्बन्धेन च कथमन्वय इति वाच्यम्

,

नामार्थयोरव्ययातिरिक्तत्वस्यापि निवेशनीयत्वात्। न च निपाताव्ययानामपि कथं नामत्वमिति वाच्यम्

,

महाभाष्यकाराभिमतस्य सुबन्तत्व (सुब्योग्यता) रूपनामत्वस्य तत्राप्यङ्गीकृतत्वात्। (तत्रापि सुप उत्पद्य लुप्यन्तीति तेषामभिप्रायः) न च तर्हि नीलं घट इत्यादौ अभेदबोधप्रसङ्ग इतिवाच्यम्

,

समासस्थेल अभेदबोधानुपपत्तिरिति वाच्यम्

,

विशेषणविशेष्यभावपरे समासस्थले विशेषणपदोत्तरं विशेष्यपदसमानविभक्तिप्रत्ययानामुत्पत्तिलोपयोरङ्गीकृतत्वेन उत्पत्तिमात्रेणैव समानविभक्तिकत्वस्याक्षतत्वात्। न च तर्हि धान्येन धनवान्

,

राहोश्शिर इत्यादौ अभेदबोधो न स्यात्

,

तत्र समानविभक्तिकनामार्थत्वविरहादिति वाच्यम्

,

नियमस्यास्य तादृशनामार्थयोर्भेदसम्बन्धेनान्वयविरहमात्रबोधकत्वेन तादृशनामार्थयोरेवाभेदसम्बन्धेनान्वयः नान्यत्रेत्यत्र तात्पर्यविरहेण च दोषाभावात्। न च अन्यत्रापि अभेदबोधाङ्गीकारे निपातादिस्थलेऽप्यभेदबोधप्रसङ्ग इति वाच्यम्

,

तादृशाकाक्षाया अभेदबोधाप्रयोजकत्वात्। न च तर्हि धान्येन धनवान् राहोश्शिर इत्यादौ कथमभेदबोधसम्भव इति वाच्यम्

,

अनुभवानुरोधेनात्रत्वाकांक्षाया अभेदबोधप्रयोजकत्वस्याङ्गीकृतत्वात्। न च नामार्थयोरिति नियमस्थानामत्वाय लिङ्गवत्त्वरूपत्वेन विवक्षणेनैव अलिङ्गानां निपाताव्ययानां वारणसम्भवे निपाताव्ययातिरिक्तत्वस्य नामविशेषणत्वमफलमेवेति वाच्यम्

,

लिङ्गविशिष्टत्वरूपनामत्वस्य भाषय्कारानभिमतत्वेन तादृशनामत्वस्य निवेशयितुमशक्यत्वात्

, \[

अथवा

,

अव्ययानां लिङ्गविशिष्टत्वस्यापि "सदृशं त्रिषुलिङ्गे" ष्विति वचनेन प्रतिपादितत्वेन नामत्वस्य लिङ्गविशिष्टत्वरूपत्वेन परिष्कारेऽपि उपयोगविरहात्\]



अत्र नामार्थपदेन शक्तिलक्षणान्यतरवृत्त्युपस्थाप्य अर्थो ग्राह्यः

;

नातो महाबलो रामइत्यादिलक्षणात्थलेषु (बहुव्रीह्यादिस्थलेषु) अभेदान्वयबोधानुपपत्तिः॥



अथ विद्यार्थिनां बोधसौकर्याय भेदसम्बन्धेन अन्वयबोधस्य तानि कानिचित् दिङ्मात्रमुदाह्रियन्ते राज्ञः पुरुष इत्यादिषु प्रकृतिप्रत्ययार्थान्वयस्थलेषु षष्ठ्यर्थीभूतसम्बन्धित्वादौ राज्ञो निरूपितत्वसम्बन्धेन तस्य पुरुषे स्वरूपसम्बन्धेनच अन्वयः। एवं चन्द्र इव मुखमित्यत्र इवार्थे सादृश्ये चन्द्रस्य निरूपितत्वसम्बन्धेन तस्यच मुखे स्वरूपादिसम्बन्धेन च अन्वयः। एवं घटं जानातीत्यत्र द्वितीयार्थविषयतारूपकर्मत्वे प्रकृत्यर्थस्याधेयत्वसम्बन्धेन कर्मताया धात्वर्थे निरूपकत्वसम्बन्धेन धात्वर्थज्ञानस्याख्यातार्थे आश्रयत्वे निरूपितत्वसम्बन्धेन आख्यातार्थस्य चैत्रादौ स्वरूपसम्बन्धेन चान्वयः। एवं घटो न पटः दृष्ट्वागतः द्रष्टुं यातीत्यादीन्यनेकस्थलानि भेदसंसर्गकान्वयबाधे प्रयोजकानि सन्ति। तथाच परस्परं प्रकृतिविभक्तिप्रत्ययार्थयोः विभक्तिप्रत्ययधात्वर्थयोः धात्वाख्यातार्थयोः आख्यातार्थमुख्यविशेष्ययोः निपातार्थमुख्यविशेष्ययोः क्त्वातुमुन्नादिप्रत्ययार्थधात्वर्थयोः इतराव्ययार्थधात्वर्थमुख्यविशेष्याणाञ्च भेदसम्बन्धेनान्वयो ग्राह्यः। इत्थमनुभवानुरोधेन अन्यान्यपि भेदसम्बंधेन अभेदसम्बंधेनच अन्वयबोधस्थलानि ग्राह्याणि॥



प्रत्ययानां प्रकृत्यर्थान्वितस्वार्थबोधकत्वमिति नियमः

,

अतो राज्ञः पुरुष इत्यत्र षष्ठीविभक्तिप्रत्ययः प्रकृत्यर्थराजान्वितसम्बन्धिताबोधको भवति

,

तथाच राजसम्बन्धितावान् पुरुष इति बोधः एव मन्यत्रापि ग्राह्यम्। नन्वेवंसति नीलो घट इत्यादौ प्रकृत्यर्थस्य नीलत्वविशिष्टस्य नीलपदोत्तरवर्ति सुप्प्रत्ययार्थेनान्वयं विनैव विशेष्ये घटादावन्वयसम्भवेन नियमोऽयं व्यभिचरतीतिचेन्न

,

नीलपदोत्तरवर्तिविभक्तिप्रत्ययस्याप्यभेदार्थकत्वेन नीलाभिन्नो घट इति बोधसम्भवेन व्यभिचारविरहात्। न च तर्हि राज्ञः पुरुष इत्यत्र षष्ठ्यर्थसम्बन्धित्वस्येव अत्रापि नीलाभेदस्य स्वरूपसम्बन्धेन प्रकारविधया भानसम्भवेन अत्र सर्वानुभूतस्य अभेदसंसर्गकबोधस्य अपलापप्रसङ्ग इतिवाच्यम्

,

प्रत्ययानां प्रकृत्यर्थान्वितस्वार्थबोधकत्वमिति नियमस्य विशेषणवाचकपदोत्तरवर्तिविभक्तीतरस्थलेषु प्रवृत्त्यङ्गीकारेण अनुपपत्त्यभावात्। नच तर्हि विशेषणवाचकपदोत्तरवर्तिविभक्तेर्निरर्थकत्वप्रसङ्ग इति वाच्यम्

,

इष्टापत्तेः। नच तर्हि विशेषणवाचकपदोत्तरवर्तिविभक्तेः निरुपयोग इति वाच्यम्

, "

विभक्तिः पुनरेका स्याद्विशेषणविशेष्ययो"रिति वचनानुसारेण साधुत्वार्थकत्वेन विशेषणवाचकपदोत्तरवर्तिविभक्तेरुपयोगसम्भवात्। अतएव नीलो घटः

,

अलं घटं

,

नीलेन घटेनेत्याद्यसमासस्थलेषु अभेदसंसर्गकबोधोपपत्तिः॥



शास्त्रेष्वभिप्रायभेदाः



न्यायाद्वैतवेदान्तमतयोः विद्यमानो भेदः सङ्ग्रहेण निरूप्यते॥

न्यायमते - परमात्मापरनाम्नि ईश्वरे ज्ञानेच्छाकृतिसुखाद्यधिकरणत्वं सत्ताधिकरणत्वञ्च अङ्गीक्रियते

,

जीवात्मनां नानात्वं तेषु परस्परभेदः जीवानां ईश्वराद्भेदस्च सत्यः अङ्गीक्रियते॥

वेदान्तमते - परमात्मापरनामधेयस्य परब्रह्मणः सच्चिदानन्दरूपत्वं (सत्ताज्ञानानन्दरूपत्वं) अङ्गीक्रियते

,

अन्तःकरणरूपोपाधिभेदादेव जीवात्मनां परस्परभेदः

,

परब्रह्मणोपि भेदः अङ्गीक्रियते॥

न्यायमते - वेदस्य वाक्यसमूहत्वादिहेतुभिः "तस्मात्तेपानात्त्र वेदा अजायन्त" इत्यादिश्रुतिभिश्च सादित्वं। सादित्वेन शब्दबुद्ध्योः द्विक्षणावस्थायित्वनियमेनच सान्तत्वञ्चाम्युपेयते॥

वेदान्तमते - अस्य महतोभूतस्य निश्वसितमेतदित्यादिश्रुतिभिः वेदस्य आविर्भावतिरोभावावेव (ईश्वरात् सृष्टिकालजन्यत्वं प्रलयकालनश्यत्वञ्च) अभ्युपेयेते। नोत्पत्तिविनाशौ क्षणभेदेन॥

न्यायमते - पृथिव्यप्तेजोवायुपरमाणूनां आकाशादिपञ्चकस्य केषांचित् गुणानां सामान्यविशेषसमवायात्यन्तान्योन्याभावादीनां बहूनां नित्यत्वमङ्गीकृतम्॥

वेदान्तमते - न्यायमते नित्यत्वेन उपदर्शितानां तेषामन्यान्यपेक्षिकं नित्यत्वमङ्गीक्रियते। न निरपेक्षं तत्॥

न्यायमते - घटादिसकलप्रपञ्चे आश्रयभेदेन सादित्वानादित्वसान्तत्वानन्तत्वादिविरुद्धधर्मेषु विद्यमानेष्वपि सत्यत्वं (वर्तमानत्वादिरूपं) पुनरेकरूपमेव पारमार्थिकं परमात्मसाधारणम्॥

वेदान्तमते - घटादिप्रपञ्चे ब्रह्मभिन्ने व्यावहारिकं सत्यत्वमेव

,

ब्रह्मण्येकस्मिन्नेव पारमार्थिकसत्यत्वाङ्गीकारात्

,

मतेऽस्मिन् ब्रह्मभिन्नप्रपञ्चस्य सच्चेन्नबाध्येत ब्रह्मवत् असच्चे न्न प्रतीयेत शशविषाणवत्। अतो बाधितत्वात् प्रतीयमानत्वाच्च सदसद्विलक्षणत्वरूपं मिथ्यात्वमेवाङ्गीक्रियते॥

न्यायमते - शुक्ताविदं रजतमिति ज्ञानस्थले शुक्त्यभिन्ने इदंत्वावच्छिन्ने रजतत्वं प्रकारतया भासते

,

नतु शुक्तौ रजतमन्यादृशमुत्पद्यत इत्यङ्गीक्रियते॥

वेदान्तमते - तस्मिन् स्थले प्रतिभासमानकाले शुक्तौ प्रातिभासिकं रजतमन्यादृशमुत्पद्यत इत्यङ्गीक्रियते

,

एतन्मते पदार्थस्य त्रैविध्यमङ्गीकृतम्

,

पारमार्थिकं

,

प्रातिभासिकं

,

व्यावहारिकंचेति

,

आद्यं ब्रह्म द्वितीयं घटादिप्रपञ्चजातं तृतीयं शुक्तिरूप्यादि

,

न्यायमेत - द्रव्यादयस्सप्तपदार्था अङ्गीक्रियन्ते॥

वेदान्तमते - द्रव्यमेकएव पदार्थः गुणकर्मसामान्यादयः स्वाश्रयेण द्रव्येण न भिद्यन्ते समवायविशेषाः न स्वीक्रियंते॥

न्यायमते - तादात्म्यं अभेदापरपर्यायं घटकलशयोः नीलघटयोः इत्यादिस्थलेष्वङ्गीक्रियते॥

वेदान्तमेत - भेदसहिष्णुरभेद एव तादात्म्यतया अङ्गीक्रियते

,

तच्च मृद्धटयोस - सुवर्णकटकयोश्च इत्यादावङ्गीक्रियते॥

न्यायमते - उपादानं समवायकारणापरपर्यायं एकविधमेव

,

तच्च घटपटादिकारणीभूतकपालतन्त्वादिकं मवति॥

वेदान्तमते - परिणाम्युपादानं विवर्तोपादानंचेति द्विविधं तत्

,

आद्यं जगत्कारणीभूता माया

,

द्वितीयं जगत्कारणं ब्रह्म

,

न्यायमते - लक्षणं द्विविधं व्यावहारिकं व्यावर्तकं चेति

,

आद्यं पृथिव्यादीनां पृथिवीत्वादिकं

,

द्वितीयं पृथिव्यादीनां गन्धादिकम्॥

वेदान्तमते - लक्षणं द्विविधं तटस्थलक्षणं स्वरूपलक्षणं चेति

,

आद्यं ब्रह्मणः जगत्कारणत्वादिकं

,

द्वितीयं सच्चिदानन्दादिकं

,

न्यायमते ज्ञानशब्देन उच्यमानं यत् तदेतन्मते अन्तःकरणवृत्तिरिति व्यवह्रियते

,

अन्यच्च ब्रह्माभिन्नं घर्मिरूपज्ञानञ्च एकमस्ति॥

न्यायमते - आत्यन्तिकदुःखध्वंसो मोक्षः स च उपासनादिभिः लभ्य इत्यङ्गीक्रियते॥

वेदान्तमते - जीवस्य ब्रह्मस्वरूपताप्राप्तिरेव मोक्षः

;

सच ब्रह्मापरोक्षज्ञानलभ्यः इत्यङ्गीक्रियते॥

न्यायमते - परमाणुभि- पृथिव्यप्तजोवोयूनां महतामुत्पत्तिः।

वेदान्तमते ... आत्मन आकाशस्सम्भूतः

,

आकाशाद्वायुः

,

वायोरग्निः

,

अग्नेरापः

;

अद्भ्यः पृथिवी इति उत्पत्तिक्रमः अङ्गीक्रियते॥

न्यायमते...अज्ञानं न भावरूपं किन्तु ज्ञानाभावएव

,

ब्रह्माऽज्ञानमित्यादौ ब्रह्मविषयकं यत् ज्ञानं तदभावः बोध्यते॥

वेदान्तमते... अज्ञानमिति कश्चन भावपदार्थः

,

ब्रह्माऽज्ञानमित्यादौ ब्रह्मविषयकं अज्ञानमेव बोध्यते

,

परन्तु अत्र अज्ञाने ब्रह्मविषयकत्वसम्भवेऽपि नैयायिकमते ज्ञाने प्रकारता

,

विशेष्यता

,

संसर्गतारूपविषयतानिरूपकत्वमिव वेदांतिमते तादृशत्रितयात्मकविषयतानिरूपकत्वं नाङ्गीक्रियते

,

किन्तु तत्तद्विषयनिष्ठविषयतानिरूपकत्वमात्रमेवाङ्गीक्रियते। एतन्मते कर्णशष्कुल्यवच्छिन्ननभसः श्रोत्रत्वमिव अन्तःकरणावच्छिन्नचैतन्यस्य \[अन्त करणप्रतिबिम्बितचैतन्यस्य\] जीवत्वव्यवहारः। केचन मायायां चैतन्यप्रतिबिम्ब ईश्वरः। अविद्यायां चैतन्यप्रतिबिम्बः जीवः इति वदन्ति। केचित्तु अविद्यायां चित्प्रतिबिम्ब ईश्वरः अन्तःकरणे चित्प्रतिबिम्बः जीव इति वदंति अन्येतु

,

अविद्यायां चैतन्यस्य प्रतिफलने प्रतिबिम्बो जीवः बिम्बभूतः ईश्वरः इति वदन्ति। अपरेतु

,

अन्तःकरणावच्छिन्नो जीवः अविद्यावच्छिन्नः ईश्वर इति वदंति। तथा च अवच्छेदकभेदेनैव जीवात्मनां ईश्वरस्य भेदः न स्वतः। न्यायमते तु स्वत एव भेदः॥

न्यायमते....त्वक्चक्षुश्श्रोत्रजिह्वाघ्राणमनोभेदेन षड्‌विधमिन्द्रियम्॥

वेदान्तमते....मनोविहाय त्वक्चक्षुश्श्रोत्रजिह्वाघ्राणभेदेन पञ्जविधं इन्द्रियम्॥

न्यायमते.... प्रत्यक्षानुमानोपमानशब्दाः चत्वारि प्रमाणानि॥

वेदान्तमते....प्रत्यक्षानुमानोपमानशब्दार्थापत्त्यनुपलब्धय ष्षट्‌प्रमाणानि॥

न्यायमते... ज्ञानं बुद्धिरिति समानार्थके पदे॥

वेदान्तमते-- अन्तःकरणवृत्तिरेव ज्ञानमिति निश्चयात्मकमन्तः करणमेव बुद्धिरिति व्यवह्रियते॥

न्यायमते.... मनः चित्तमिति तुल्यार्थके पदे॥

वेदान्तमते.... संशयात्मकमन्तःकरणं मन इति

,

स्मरणात्मकमन्तःकरणं चित्तमिति व्यवह्रियते॥

न्यायमते... एतन्मते जीवेश्वरयोः भेदस्य अङ्गीकृततया तत्त्वमसीत्यादौ "सिंहो माणवक" इत्यत्रेव त्वंपदार्थे तत्पदार्थसदृशाभेदबोधः अङ्गीक्रियते॥

वेदान्तमते.... तत्त्वमसीत्यादौ किञ्चिद्ज्ञत्वादौ किचिद्ज्ञत्वविशिष्टचैतन्यरूपत्वंपदार्थे सर्वज्ञत्वविशिष्टचैतन्यरूपतत्पदार्थभेदस्य बाधितत्वेऽपि जहदजहल्लक्षणया सर्वज्ञत्वकिंचिद्ज्ञत्वादिविशेषणपरित्यागेन विशेष्यविषयकनिर्विकल्पकबोधः (वस्तुतस्तु

,

तत्त्वमसीत्यादौ ब्रह्माकाराखण्डवृत्तिरे वा ) अङ्गीक्रियते कार्याविर्भावविषये तत्तन्मतीया भिप्रायभेदबोधकः श्लोकोयं प्रदर्श्यते॥



श्लो

 "आरम्भवादः कणभक्षपक्षः सङ्घातवादस्तु भदंतपक्षः।



सांख्यादिपक्षः परिणामवादः वेदांतिपक्षस्तु विवर्तवादः ॥ इति॥"



बालानां विज्ञेयानि सूत्रस्य भाष्यस्य अधिकरणस्य व्याख्यानस्य च लक्षणानि क्रमेण प्रदर्श्यन्ते॥

 श्लो॥



अल्पाक्षरमसंदिग्धं सारवद्विश्वतोमुखम्।



अस्तोभमनवद्यंच सूत्रं सूत्रविदो विदुः॥



मूर्तस्थं पदमादाय वाक्यैस्सूत्रानुकारिभिः।



स्वपदानि च वर्ण्यते भाष्यं भाष्यविदो विदुः॥



विषयो विशयश्चैव पूर्वपक्षस्तथोत्तरम्।

 (

सङ्गतिश्चेति पञ्चाङ्गं शास्त्रेऽधिकरणं विधुः)॥



प्रयौजनञ्च पञ्चैतत् प्राञ्यावधिकरणं विदुः

,



पदच्छेदः पदार्थोक्तिः विग्रहो वाक्ययोजना

,



आक्षेपस्य समाधानं व्याख्यानं पंचलक्षणम्॥

\*एतानि षड्दर्शनानीत्युच्यन्ते॥

 श्लो॥



पाणिनेः जैमिनेश्चैव व्यासस्य कपिलस्यच।



कणादस्याक्षपादस्य दर्शनानि षडेवहि॥



कणादेन भाव-अभावश्चेति प्रथमं पदार्थस्य द्वैविध्येन विभागः कृतः। समनन्तरं भावस्य द्रव्यगुणकर्मसामान्यविशेषसमवायभेदेन षाङ्‌विध्येन विभागः कृतः। अक्षपादेनतु प्रमाणप्रमेयेत्यादिना दीपिकोक्तरीत्या पदार्थस्य षोडशविधत्वेन

विभागः कृतः। अन्नम्भट्ठेनतु तन्मतद्वयं मनसि निधाय द्रव्यगुणकर्मसामान्यविशेषसमवायाभावास्सप्तपदार्था इति विभागः कृतः। मीमांसकैः अभावः अधिकरणात्मकत्वेनाङ्गीकृतः॥ इति दिङ्मात्र मुदाहृतम्॥



प्रत्यक्षानुमानोपमानशब्दार्थापत्त्यनुपलब्धयः पदार्थग्राहकप्रमाणानि॥



शक्तिग्रहं व्याकरणोपमानकोशाप्तवाक्याद्व्यवहारतश्च।



वाक्यस्य शेषात् विवृतेर्वदन्ति सान्निध्यतस्सिद्धपदस्य वृद्धाः॥

इत्यादिश्लोकोक्तानि पदशक्तिग्राहकानि॥



श्लो॥



संयोगो विप्रयोगश्च साहचर्यं विरोधिता

,



इत्यादिना मदीयदीपिकाटीकायां सोदाहरणं प्रदर्शितानि

,

संयोगादीनि शक्तौ तात्पर्यग्राहकानि॥ मीमांसायां श्रुतिलिङ्गवाक्यप्रकरणस्थानसमाख्यारूपाणि कर्माङ्गत्वग्राहकानि षट्‌प्रमाणानि

,

एषु पूर्वपूर्वत्य प्राबल्यं उत्तरोत्तरस्थ दौर्बल्यम्

,

श्रुत्यर्धपाठस्थानमुख्यप्रवृत्तिक्रमाख्यानि कर्मक्रमबोधकानि षट्‌ग्राह्याणि

,

एष्वपिपूर्वपूर्वस्य प्राबल्यं॥ तत्प्रख्यातदद्व्यपदेशयोगवाक्यभेदाख्यानि चत्वारि नामधेयनिमित्तानि।

 श्लो॥



उपकमोपसंहारौ अभ्यासोऽपूर्वताफलम्।



अर्थवादोपपत्ती च लिङ्गं तात्पर्यनिर्णये॥



इति श्लोकोक्तान्युपक्रमादीनि ग्रन्थतात्पर्यग्राहकाणि॥



इतःपरं धर्मशास्त्रीयो विचारस्संग्रहेण क्रियते। धर्मशास्त्रे श्रुतिस्मृतिसदाचाराणां त्रयाणां धर्मग्राहकप्रमाणत्व सर्वसंमतांमता मनुना तु



श्लो॥



वेदोखिलो धर्ममूलं स्मृतिशीले च ताद्विदाम्।



आचारश्चैव साधूना मात्मनस्तुष्टिरेवच॥



इत्यादिना शीलात्मतुष्टिभ्यां साकं पञ्चप्रमाणान्यङ्गीकृतानि तत्र श्रुतिर्वेदः प्रसिद्धः स्मृतिः- धर्मशास्त्रेतिहासपुराणादीनि। वेदार्थविदां सम्भावनीयताहेतुरात्मगुणसम्पद्रूपं सच्छीलमपि प्रमाणं

,

यथा

,

युधिष्ठिरस्य यक्षरूपधारिधर्मात् एकोदरभीमाद्यनादरेण भिन्नोदरकुलजीवितवरणादिरूपम्। वेदार्थविदामाचारो नाम शौचाचमनादिरूपः। तादृशानां परमधार्मिकाणां मनस्तुष्टिश्च प्रमाणं। सैवात्मतुष्टिरित्युच्यते

,

यथा धर्मत्वेन संशयिते प्रमाणान्तरागोचरेऽर्थे परमधार्मिकस्य अयमेव धर्मो भविष्यतीति या मनस्तुष्टिः \[अन्तःकरणप्रवृत्तिः\] सा आत्मतुष्टिः

,

वैकल्पिकेषु पदार्थेषु यस्मिन् गृह्यमाणे आत्मनः प्रीतिः सैवात्मतुष्टिरिति भावः। अस्मिन्नर्थे कालिदासीयं--

 "सतां हि सन्देहपदेषु वस्तुषु

,

प्रमाणमन्तःकरण



प्रवृत्तयः"॥ इति वचनमुपस्थाप्यते॥



सिद्धे चैवं श्रुतिस्मृत्यादीनां प्रामाण्ये पूर्वपूर्वस्य प्राबल्यं उत्तरोत्तरस्य दौर्बल्यञ्च वेदितव्यम्॥



तत्र वचनानि मनुः - "श्रुतिद्वैधन्तु यत्र स्यात्तत्र धर्मावुभौ स्मृतौ॥



गौतमः - "तुल्यबलविरोधे विकल्पः"



लोकाक्षिः -

\`

श्रुतिस्मृतिविरोधे तु श्रुतिरेव गरीयसी

'



चतुर्विंशतिमते--

\`

स्मृतेर्वेदविरोधेतु परित्यागो यथा भवेत्।



तथैव लौकिकं वाक्यं स्मृतिवाधात्परित्यजेत्

'



लोकाक्षिः-- श्रुतिस्मृतिविहितो धर्मः

,

तदलाभेशिष्टाचारः प्रमाणम्

,

 -- \`

श्रुतिस्मृतिपुराणेषु विरुद्धेषु परस्परम्।



पूर्वपूर्वे बलीय स्स्या दिति न्यायविदो विदुः

'



व्यासः-- तस्माद्विरोधे धर्मस्य विचार्य गुरुलाघवम्।



यतो भूयस्ततो विद्वान् कुर्याद्धर्मविनिर्णयम्॥



शिष्टलक्षणं बोधायनः--

\`

शिष्टाः खलु विगतमत्सराः निरहंकाराः कुम्भीधान्या अलोलुपाः दम्भदर्पलोभमोहक्रोधविवर्जिता इति

'



धर्मलक्षणं--

\`

चोदनालक्षणोऽर्थो धर्मः

'



विश्वामित्रः-- यमार्थाः क्रियमाणन्तु शंसन्त्यागमवेदिनः। सधर्मोयं विगर्हन्ते तमधर्मं प्रचक्षते।



व्यासः-- सत्यंदमः तपश्शौचं सन्तोषो ह्रीः क्षमार्जवम्।



ज्ञानं शमो दया ध्यानं एष धर्मस्सनातनः॥



स्वदाचारलक्षणं-- सदाचारवतां पुंसां जितो लोकावुभावपि। साधवः क्षीणदोषाः स्युः सच्चन्द्रिः साधुवाचकः तेषामाचरणं यत्तु सदाचारस्स उच्यते॥ (इति विष्णुपुराणे)



यस्मिन् देशे य आचारः पारम्पर्यक्रमागतः।



श्रुतिस्मृत्यविरोधेन सदाचारस्स उच्यते॥

 (

इति संस्कारमंजर्यां)



सदाचारेण देवत्वं ऋषित्वञ्च तथैव च।



प्राप्नुवन्ति कुयोनित्वं मनुष्यास्तद्विपर्यये॥

वशिष्ठः--



आचारहीनं न पुनन्ति वेदाः।



यद्यप्यधीतास्सह षड्‌भिरङ्गैः॥



येनास्य पितरो याताः येन याताः पितामहाः।



तेन यायात्सतां मार्गः तेन गच्छन्नदुष्यति॥

यत्र श्रुत्यादयो न सन्ति तत्र परिषद्वचनं प्रमाणमित्याह॥

मनुः--



अनाम्नातेषु धर्मेषु कथं स्यादितिचेद्भवेत्।



यं शिष्टा ब्राह्मणा ब्रूयुः स धर्मः स्यादशङ्कितः॥

गौतमः--



अनाम्नाते दशावरैश्शिष्ठैरूहवद्भिः प्रशस्तं कार्यमिति।



यत्तैः प्रशस्तमित्युक्तं तत्कार्यमिति तदर्थः॥

याज्ञवल्क्यः

चत्वारो वेदधर्मज्ञाः परिषत्त्रैविध्यमेव वा।



सावॄते यं स धर्मः स्यात् एको बाव्यात्मवित्तमः॥



त्रैविध्यमित्यनेन ऋगादिवेदत्रयज्ञाः धर्मज्ञाश्च त्रयोवा परिषदित्यभिप्रायः॥



अस्मिन्नर्थे श्रुतिः- ये तत्र ब्राह्मणास्सम्मर्शिनः

,

युक्ता आयुक्ताः

,

आलूक्षा धर्मकामा स्स्युः

,

यथा ते तत्र वर्तेरन्

,

तथा तत्र वर्तेधाः इति॥

तच्च श्रुत्यादिवत्प्रमाणमित्याह यमः--



वेदाः प्रमाणं स्मृतयः प्रमाणं वेदार्थयुक्तं वचनं प्रमाणम्

,

यस्य प्रमाणं न भवेत्प्रमाणं कुर्याद्वचनं प्रमाणं इति॥

पराशरः-

त्रैविद्यो हैतुकस्तर्की ह्यङ्गविद्धर्मपारगः।



त्रयश्चाश्रमिण पूर्वे परिषदेषा दशविरा।



अव्रतानाममन्त्रणां जातिमात्रेपजीविनां।



सहस्रशस्समेतानां परिषत्त्वं न विद्यते।



यां यां वेदविदो बूयुः त्रयोऽप्येनस्सु निष्कृतिम्।



सा तेषां पावनाय स्यात् पवित्रं विदुषां हि वाक्।



एतदत्यल्पपापविषयकं। पातकेतु शतं परिषत्। सहस्रं महदादिषु। उपपातकेतु पञ्चाशत्। स्वल्पे स्वल्पं तथा भवेत्।

बोधायनः न -- बहुद्वारस्य धर्मस्य सूक्ष्मा दुरानुगा गतिः।



तस्मादवाच्यो ह्येकेन बहुज्ञेनापि संशये॥

 \[इदं पापप्रायश्चित्तनिर्णये ग्राह्यम्\]

याज्ञवल्क्याः -- अज्ञेभ्यो ग्रन्थिनः श्रेष्ठाः ग्रन्थिभ्यो धारिणो वराः।



धारिभ्यो ज्ञानिनः श्रेष्ठाः ज्ञानिभ्यो व्यवसायिनः॥



एकोपि वेदविद्धर्म यं विपश्येद्विचक्षणः।



स एव परमो धर्मो नाज्ञानामुदितोदितैः॥

बोधायनोपि--



धर्मशास्त्ररथारूढाः वेदखण्डधरा द्विजाः।



क्रीडार्थमपि यं ब्रूयुः स धर्मः परमो मतः॥

प्रचेताः--



अमीमांसा बहिश्शास्त्राः ये चान्ये वेदवर्जिताः।



यत्ते बॄयुः न तत्कुर्यात वेदाद्धर्मो विधीयते॥

धर्मविप्रतिपत्तौ सुमन्तुः--



यत्र शास्त्रगतिर्भिन्ना सर्वकर्मसु भारत।



अदितेऽनुदितेचैव होमभेदो यथा भवेत्॥



तस्मात्कुलक्रमायात माचारं त्वाचरेद्बुधः।



सगरीयान्महाबाहो धर्मशास्त्रोदितादपि॥ इति।



धर्मज्ञसमयोपि प्रमाणमित्याह आपस्तम्बः-- धर्मज्ञसमयः प्रमाणं वेदाश्चेति। यः स्वकुलपरम्परायात आधारः स सम्प्रदाय इत्युच्यते सम्प्रदायस्यापि धर्मशास्त्राविरुद्धत्वे सन्मार्गवृत्तित्वेच प्रामाण्यं वेदितव्यम्॥

 इत्येव विधान्यन्यावश्यकानि प्रमाणवचनान्यालम्बनीकृत्य पर्यवसन्नमावेदयामि यथामति। तथाहि श्रुतिस्मृतिसदाचाराणां त्रयाणां सम्मतो धर्मः निर्विशंकमनुष्ठेयतां भजते

,

यथा यागादि आचारविरुद्धोऽपि श्रुतिस्मृत्यनुमतश्चेन्निर्विशङ्कमनुष्ठेय एव

,

प्रबलप्रमाणमूलकत्वेन प्रत्यवायशङ्काविरहात्। क्वचिद्देशे निन्द्यमानोपि क्वचन देशे अभिनन्द्यमानोपि "मातुलस्य सुतामूढ्वा मातृगोत्रां तथैवच। समानप्रवरांचैव चान्द्रायणं चरे" दित्यादिस्मृत्या गर्ह्यमाणोपि मातुलसुतापरिणयः "तृप्तां जहुर्मातुलस्येव योषाभागस्ते पैतृष्वसेयी वपामिव" इति श्रुत्यनुमतत्वादनुष्ठेय एवेति बहूनामभिप्रायः

,

तथाच स्मृत्याचारविरुद्धोऽपि धर्मः श्रुत्यनुमतश्चेदनुष्ठेय एवेति भावः। श्रुतिस्मृत्युभयविरुद्धः श्रुतिविरुद्धः स्मृतिविरुद्धो वा आचारः न प्रमाणम्। श्रुतिविरुद्धा स्मृतिरपि न प्रमाणमेव। अतः श्रुतिस्मृत्याचारेषु पूर्वपूर्वस्य प्राबल्यं उत्तरोत्तरस्य दौर्बल्यञ्च वेदितव्यम्। अतः स्मृतिविरुद्धोपि श्रुतिसम्मत आचारः प्रमाणमेव। श्रुतिविरुद्धश्चेत् स्मृत्यनुमतोऽपि नाचारः प्रमाणमिति वेदितव्यम्। एषु पूर्वपूर्वस्य प्राबल्येन आचारानुरूपायाः स्मृतेः स्मृत्यनुरूपायाः श्रुतेर्वाऽनुपलम्भे स्मृत्याद्युत्तरोत्तरेण श्रुतिपर्यन्तं पूर्वपूर्वकल्पनाद्वारैव स्मृत्याचारयोः प्रमाण्यम्

,

अवेदमूलकस्य प्रामाण्यविरहात्

,

तथाच आचारेण स्मृतिमनुमाय स्मृत्या तु तादृशी श्रुतिरनुमेयेति सिद्धम्। एवमेव श्रुतिलिङ्गवाक्यप्रकरणस्थानसमाख्यारूपकर्माङ्गत्वग्राहकप्रमाणेष्वपि उत्तरोत्तरस्य श्रुतिपर्यन्तं पूर्वपूर्वसर्वकल्पनाद्वारैव प्रामाण्यम् (नहि केवलश्रुतिः कल्पनीया उत्तरोत्तरेण) अश्रुतिमूलकस्य प्रामाण्यविरहात्। एषु षट्‌स्वपि पूर्वपूर्वस्यैव प्राबल्यं उत्तरोत्तस्य दौर्बल्यमेव तथाच तुल्यबलविरोधे विकल्पस्य व्यवस्थापितत्वेन तुल्यबलयोः \[अर्थवादभिन्नयोः\] श्रुत्योद्व्योरेव विरोधेवा तादृशयोः स्मृत्योरेव वा विरोधे विकल्पो ग्राह्यः तथाच श्रुत्योरेव विरोधे श्रुतिविहितस्य धर्मद्वयस्यापि परिग्राह्यतया एकेन तद्द्वयस्यानुष्ठातुमशक्यतया (क्वचिच्छक्यत्वेप्युभयानुष्ठानस्य अनुचिततयाच) यथा कल्पसूत्रं व्यवस्थितविकल्पेन एक एव धर्मोऽनुष्ठेयः। स्मृत्योर्विरोधेतु देशाचाराद्व्येवस्थया बहुशिष्टसम्मत्यास्वमनःप्रवृत्त्यनुरोधेनवा विकल्पो निर्वाह्यः

,

तथाच स्वदेशाचारबहुशिष्टसम्मत्योरपरिज्ञाने सङ्कटेषु एकस्मिन् पक्षे निराभनिवेशेन ऊहावता विदुषा स्वान्तःकरणप्रवृत्ति प्रमाणीकार्या। श्रुतिविरोधे उदाहरणन्तु "उदिते जुहोति अनुदिते "उदितानुदिते जुहोतीत्यादिकं बोध्यम्। श्रुतिस्मृत्योर्विरोधेतु श्रुतिरेव गरीयसीति सुप्रसिद्धोह्ययं विषयः। किन्तु बहूनां श्रुतीनां स्मृतीनांवा विरुद्धार्थद्वयविषयकत्वे अवगते तदा अर्थवादभिन्नश्रुतिस्मृतिभूयस्त्वं (श्रुतिस्मृत्यादिनिष्ठाधिकसंख्यां) लाघवञ्चानुसृत्य धर्मनिर्णयः कार्यः। यदि श्रुतिस्मृत्याचारैरनवगते कस्मिश्चिन्नूत्ने विषये संशयः स्यात् तदा तद्विषयानुसारेण प्रवर्त्यमानायां सभायां बहुपण्डिताभिप्रायमनुसृत्य धर्मनिर्णयेन स संशयोऽपनेयः। यदि स्वके देशे नगरे जनपदेवा नूत्नधर्मे संशये तद्देशस्थानां तन्नगरस्थानां तज्जनपदस्थानञ्च पक्षपातरहितानां धऱ्मज्ञानां विदुषां बहूनां सम्मतिमनुरुध्य धर्मनिर्णयः कार्यः। यदि तत्र न बहूनां धर्मज्ञानां समावेशावकाशः तदा स्वकुलीनस्यान्यस्यवा तदा तत्रोपलब्धस्यात्मविदोवेदार्थविदः कर्मठस्य वा तदन्यतमस्य एकत्येव सकाशात् अथवा स्वकुलीनस्य धर्मविधः अथवा स्वकुलवृद्धस्य खेन पक्षपातराहित्येनमन्यमानस्य यूनोवा अन्तिकस्थस्य विदुषस्सकासात् अविदुषापुरुषेण धर्मनिर्णयस्सम्पाद्यः। विदुषातु तदा आत्मतुष्ट्या धर्मोनिर्णेयः। अविद्वत्प्राये ग्रामे स्थितेन अविदुषातु तादृशनूत्नविषये संशयं तदा समपास्थितस्य कस्यचन वृद्धस्य बहुमानपात्रस्य मुखादपनीय तद्धर्मकृत्यं निर्वर्त्य समनन्तरं विशेषविदो मुखात्सविषयो निर्धार्यः। कदाचिद्धर्मनिर्णये परमधार्मिकस्य शीलमपि प्रमाणीकार्यम्। शीलनाम यस्य कस्यापि धार्मिकस्य यदा कदापि सम्भूता प्रवर्तना (अनुष्ठानं) आचारोनाम तत्कुलपरम्परायातो नुष्टानप्रकारः सम्प्रदायापरपर्यायः इति शीलाचारयोर्भेदोऽवगन्तव्यः। ननु शीलस्य कयं प्रामाण्यम्

,

तथात्वे कतक (कथित) भरद्वाजौ व्यत्यस्य भार्ये जग्मतुः

\`

वशिष्ठश्चण्डालीमक्षमालीम् प्रजापतिः श्च स्वां दुहितरं

\`

परशुरामेण पितृवचनानुसारिणा मातुश्शिरश्छिन्नं इन्द्रचन्द्रावहल्यातारे जग्मतुः इत्यादिवाक्यबोधितदुश्शीलानामपि प्रायाण्यप्रसङ्गादितिचेन्न

,

तपस्विनां महात्मनां शीलानि निदर्शिनीकृत्य तत्साम्येन दुर्बलै रतापसैर्मानवैः तादृशशीलस्य परिग्रहीतुमशक्यत्वात्. तत्राऱ्थे मन्वादिवचनान्युदाह्रियन्ते---



धर्मव्यतिक्रमो दृष्टः महतां साहसं तथा।



तदन्वीक्ष्य प्रयुञ्जानः सीदत्यवरजोऽपरः॥



तेजोमयानि पूर्वेषां शरीरोणीन्द्रियाणिच।



दोषैस्तेनोपलिप्यन्ते पद्मपत्रमिवाम्भसा॥

श्रुतिश्च--



तद्यथैषीकातूलमग्नौ प्रोतं प्रदूयेत सर्वे पाप्मानः प्रदूयन्ते इति॥

बोधायनः--



अनुष्टितञ्च यद्देवैः मुनिभिर्यदनुष्ठितम्।



नानुष्ठेयं मनुष्यैस्तदुक्तं कर्म समाचरत्॥



इत्याद्यनेकवचनैः देवमुन्याद्यनुष्ठानसाम्येन लोकविरुद्धस्य ययेति वचनञ्च प्रमाणम्। तथाव गुरुमन्तरा बुद्धिमतापि पुस्तकादिसाहाय्येन वेदो न सम्पाद्य इति सिद्ध्यति। अन्यथा अपरिहार्यः स्यात् प्रत्यवायः। नन्वनेन विधिवाक्येन किं वेदैकदेशस्याध्ययनं सिद्ध्यति आहोखित् कृत्स्नस्य वेदस्याध्ययनमितिचेन्न। "असति बाधके उद्देश्यविधेयभावस्थले उद्देश्यतावच्छेदकव्यापकत्वं विधेयांशे भासतइति नियमानुसारेण अध्ययनरूपे विधेये उद्देश्यतावच्छेदकस्वाध्यायत्वव्यापकत्वस्यांगीकार्यतया कृत्स्नवेदस्याध्ययनं सम्पादनीयमिति सिद्ध्यति। न च तर्हि किमर्थोयमर्थवादानां निरर्थानामध्ययनायास इति वाच्यम्

,

तेषामपि स्तुतिनिन्दान्यतरबोधनद्वारा विधेयप्राशस्त्यबोधकतया विधिकार्यैकवाक्यतापन्नत्वेन निरर्थत्वाभावेन तदध्ययनस्याप्यपरिहार्यत्वात्। किञ्च प्रभुसम्मितायाः "स्वाध्यायोऽध्येतव्य इति विधायकश्रुतेरेव कृत्स्नवेदस्याध्ययनस्य कर्तव्यतायां नियामकत्वाच्च। सङ्कोचे प्रमाणामाभावात्। श्रुतिविहितमर्थं कोवांऽन्यथयितुं शक्नोति

?

एवञ्च सर्वो वेदः गुरुमुखादेव संसाधनायः नानय्यत्नेन सम्पाद्य इति पर्यवस्यति॥







































विज्ञप्तिः



आर्याः! पाठकमहाशयाः! क्षम्यतामयमपराधः यत् न्यायशास्त्रे प्रसक्तानुप्रसक्त्या धर्मशास्त्रीयोऽपि विचारस्संग्रहेणादृतः। अपिच सर्वेषां शास्त्राणां मोक्षे तदौपयिके कर्मानुष्ठानादौ किलोपयोगः

;

धर्मशास्त्रपरिज्ञानमन्तरा नहि कर्मानुष्ठातुं शक्यम्। तद्धिपरिज्ञानं श्रुत्यादीनां प्राबल्यदैर्बाल्यपरिज्ञानमन्तरेण दुष्प्रापमिति प्रसङ्गेन विषय एतावान् विचारितः। अतो नानौचित्यं सम्भावयन्तु निरसूयाः कृपालवो गुणगृध्नव इति शिवम्॥



अन्याच काचन विज्ञप्तिः--प्रकृत्या सप्रमादा हि मानुषाणां मतिः

,

तत्रापि शॄयते "प्रमादो धीमतामपि"इति लोकोक्तिरपि स्थिते चैवं किमु वक्तव्यमविशेषविदो मादृशस्य सामान्यस्यासहायस्य विद्वच्चरणपरमाणोः सप्रमादा स्यान्मनीषेति "मन्दः कवियशः प्रार्थी गमिष्याभ्यपहास्यताम्

,

इति कालिदासीयं वचनं मय्यन्वर्थमिति विज्ञानतापि भगवत्सङ्कल्पप्रेरितेन मया यथामति प्रणीते ग्रन्थे विद्यमानान्यज्ञानविलसितानि सप्रसादं स्वयं परिशोध्य गुणानत्रत्यान् मनसि कृत्य कृतार्थयन्तु मां निरसूय स्सहदयास्सदया स्सुधिय इति सांजलिबन्धमभ्यर्थये भूयो भूय इतिशम्॥

श्रीमत्त्रिलिङ्ग(श्रीमदान्ध्र)देशविराजमानगुण्टरुमण्डलान्तर्वर्तिकृष्णा-तटिनीसमीपवर्ति वेमूरुग्रामवास्तव्येन न्यायवेदान्ततन्त्रसमुपलब्धनिरबधिक-प्रज्ञाविशेषवेमूर्युपनामकरामब्रह्मसुधीन्द्रगुरुवरपदपङ्कजसेवासमधिगतविज्ञानेन कुरुगण्ट्युपनामकसूर्यनारायणशर्मद्वितीयतनयेन कन्नमाम्बागर्भसम्भूतेन वेङ्कटरामशास्त्रिणः कनिष्ठसोदरेण नरसिंहावधानिनो ज्येष्ठसोधरेण श्रीसुब्बलक्ष्मी- राज्यलक्ष्मी-कनकदुर्गा-शारदानामकपुत्रीचतुष्टयसमन्वितेन श्रीवेङ्गटेश्वर-शास्त्रिणस्तातेन श्रीसुब्बलक्ष्मीपरिग्रहेण तर्कसंग्रहसर्वस्व-दीपिकासर्वस्व-पञ्चलक्षणीसर्वस्वकारेण यजुश्शाखाध्यायिना हरितसगोत्रेण कुरुगण्टिश्रीरामशास्त्रिणा प्रणीतस्य भगवदर्पितस्य पारिभाषिकपदार्थसंग्रहस्य द्वितीयमुद्रणं समाप्तिमगमत्॥



सर्वश्रीहरिहरगणपतिदक्षिणामूर्तिदेवतार्पणमस्तु॥

 -------------------------------------------------------






\]
