+++
title = "आख्यातार्थविचारः"
domain = "दर्शनानि"
sub-domain = "न्यायशास्त्रम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"commentary name" = "भाट्टमतम् मणिग्रन्थमतम्"
"serial no." = "Ebharati-4046"
source_url = "https://www.ebharatisampat.in/readbook3.php?bookid=MjE0OTM4Njk3MDA0ODgz&pageno=MjI0MjQyNjk5NTk="

+++
[[आख्यातार्थविचारः	Source: [EB](https://www.ebharatisampat.in/readbook3.php?bookid=MjE0OTM4Njk3MDA0ODgz&pageno=MjI0MjQyNjk5NTk=)]]

\[

** आख्यातार्थविचारः**

 मणिग्रन्थानुसारेण-आख्यातार्थविचारः

 \[धातुप्रकृतिकस्तिङ् आख्यातमित्युच्यते। तस्यार्थः कः इत्यत्र दार्शनिकेषु मतभेदो भूयान् दृश्यते। तत्त्वचिन्तामणेः शब्दखण्डस्यान्ते गङ्गेशोपाध्यायैः अतिगभीरया शैल्या व्यापारवाचित्ववादि भाट्टमतमनूद्य तत्र युक्तायुक्तविचारं कृत्वा स्वमतेन यत्नवाचित्वमाख्यातस्य न्यरूपि। ततः व्यापारोऽपि धात्वर्थः। आख्यातस्य संख्यामात्रमर्थः। यत्नस्त्वाक्षेपलभ्य इति गुरुमतमुपन्यस्य दूषितम्। ततः धात्वर्थो व्यापारः। आख्यातार्थ उत्पादनेति रत्नकोशकारमतं विमृष्टम्। ततः कर्तृकर्मणोराख्यातार्थत्व्वादिवैयाकरणमतमनूद्य खण्डितम्। आख्यातस्य यत्नार्थकत्वे संभानिता आक्षेपाश्च समाहितः। तत्सर्वमस्मिन् प्रबन्धे सुगमया शैल्या प्रतिपाद्यते।\]

 आख्यातः यत्नवाचकः। रथो गच्छतीत्यादौ तु आख्यातस्य व्यापारे लक्षणेति सिद्धान्तसारः। तथा हि पचतीत्यादावाख्यातस्य यत्नो वाच्यः। पचति पाकं करोतीत्यादिना यत्नार्थककृञ्धातुना सर्वाख्यातविवरणात्। वृद्धव्यवहारवत् विवरणस्यापि शक्तिग्राहकत्वात्। किं करोतीति यत्नप्रश्ने पचतीत्युत्तरस्य यत्नार्थकत्वं विनानुपपत्तेः इत्याचार्याः।

 %भाट्टमतोपन्यासः%

 अत्र वदन्ति-आख्यातस्य करोतेश्च न यत्नार्थकत्वम्। रथो गच्छति चैत्रो जानाति यतते निद्रातीत्यादौ धात्वार्थानुकूलयत्नाभानेऽप्याख्यातप्रयोगात् गमनं करोतीति कृञोऽर्थ इति वक्तव्यम्। तथा च चेतने प्रयुज्यमानकृञोऽपि तदर्खतत्वमेव युक्तम्। न चाचेतने आख्यातकरोत्योर्गौणत्वमिति वाच्यम्।

 %आख्यातार्थविचारः%

 पूर्वं धात्वर्थनिरूपणावसरे धात्वर्थातिरिक्ता भानना अस्ति वा न वेति विचारप्रसङ्गेन वैयाकरणभूषणानुसारेण मीमांसकमतानुसारेण च आख्यातार्थो वर्णित एव। इदानीं नैयैयिकमतानुसारेण आख्यातार्थो निरूप्यते।

 %मणिग्रन्थानुसारेण आख्यातार्थः%

 आख्यातस्य यत्नवाचकत्वात् रथो गच्छतीत्यादौ आख्यातस्य व्यापारे लक्षणा। तथा हि-

 पचतीत्यादावाख्यातस्य यत्नो वाच्यः। पचति पाकं करोतीत्यादिना यत्नार्थककृञ्धातुना सर्वाख्यातविवरणात्। वृद्धवच्यवहारादिवत् बाधकाभाने विवरणस्यापि शक्तिग्राहकत्वात्। द्वन्द्वादिसमासस्य धवश्च रवदिरश्चेति विग्रहेण विवरणेऽपि न विग्रहार्थे समुच्चये शक्तिः,

अन्यलभ्यत्वात्। अत एव बाधकाभावे इत्युक्तम्। किं करोतीति यत्नप्रश्ने पचतीत्युत्तरस्य यत्नार्थत्वं विना अनुपपत्तेः इत्याचार्याः।

 %व्यापारमात्रमाख्यातार्थ इति भट्ट मतम्%

 अत्र वदन्ति-आख्यातस्य करोतेश्च न यत्नार्थकत्वम्। रथो गच्छति,

चैत्रो जानाति यतते निद्रातीत्यादौ धात्वर्थानुकूलयत्नाभानेऽपि आख्यातप्रयोगात् गमनं करोतीति करोतिना तत्राख्यातस्य विवरणाच्च तत्र व्यापार एव कृञोऽर्थ इति वक्तव्यम्। तथा च चेतने प्रयुज्यमानस्य कृञोऽपि तदर्थकत्वमेवोचितम्।

 न चाचेतने आख्यातकरोत्योर्गौणत्वमिति वाच्यम्। मुख्यत्वे बाधकाभानात्।

 अत एव प्रश्नोत्तरयोर्न यत्नार्थकत्वम्। किं तु कृञः क्रियावाचित्वमेव। तेन किं करोतीति क्रियामात्रप्रश्ने पचति गच्छतीति क्रियाविशेषेणोत्तरमपि संगच्छते।

 ननु यत्नजन्यत्वं यत्नाजन्यत्वं चाभिप्रेत्य मया घटादयः कृताः न त्वङ्कुरः इति व्यवहारो दृश्यते। कृ धातोः व्यापारार्थकत्वं अङ्कुरेऽपि कृष्यादिव्यापारजन्यत्वसत्त्वेन अङ्कुरो न कृत इति व्यवहारानुपपत्तिः। कृञो यत्नार्थकत्वे तु बीजावापमात्रे मम प्रयत्नः बीजादङ्कुरोत्पत्तौ तु नास्मत्प्रयत्नः इति परिशीलनात् अङ्कुरो यत्नाजन्य इति "मया अङ्कुरो न कृत इति व्यवहार उपपद्यते।

 किं च कृञ् धातोस्तृचा निष्पन्नस्य कर्तृपदस्य यत्नाश्रयवाचकत्वात् कृञो यत्नार्थकत्वम्। कृञः क्रियामात्रवाचकत्वे क्रियाश्रः कर्तृपदार्थः स्यात्। तथा च कारकमात्रेऽतिप्रसङ्गः। सर्वेषामपि कारकाणां धात्वर्थानुकूलव्यापाराश्रयत्वात्। एवं च कृञो यत्नार्थकत्वे सिद्धे कृञा आख्यातस्य विवरणात् आख्यातस्यापि यत्न एवार्थः।

तदुक्तमाचार्यैः कुसुमाञ्जलौ-

 कृताकृतविभागेन कर्तृरूपव्यवस्थया।

 यत्न एव कृतिः पूर्वा परस्मिन् सैव भानना॥

 घटः कृतः नाङ्कुर इति कृताकृतव्यवहार व्यवस्थया चेतनाचेतनकारकसमुदायेन कार्ये निष्पाद्यमाने चेतन एव कर्तृत्वव्यवस्थया च पूर्वा=मुख्यभूता कृतिः यत्न एव। परस्मिन् अन्यत्र जघन्ये गौणे या कृतिः व्यवह्रियमाणातन्तवः कुर्वन्तीत्यादौ सा केवलमनुकूलव्यापारात्मकभाननायामिति श्लोकार्थः। अथवा पूर्वापरस्मिन् इत्येकपदम्। पूर्वापरीभूतव्यापारकलापे फलभावको यत्न एव कृतिरित्युच्यते,

सैव भावनेत्युच्यते इत्यर्थः। इति चेत्-न।

 कृताकृतविभागस्यैवासिद्धेः। बीजेनाङ्कुरः कृतः स्रगादिना सुखं कृतम्। बीजमङ्कुरं करोति इति यत्नं विनापि व्यवहारात्। कर्तृपदं च न यौगिकम्। तथा हि कृञो यत्नार्थकत्वे तृचश्च कृत्यर्थकत्वे कर्त्रर्थकत्वे वा धातुप्रत्ययार्थयोः कृत्योः कृतिकर्त्रोर्वा परस्परमनन्वयात्। कृतौ कृतिजन्यत्वस्य कृतिविष्यकत्वस्य चाभानात् कृतिविशिष्टस्य कृत्याकाङ्क्षाविरहाच्च। एवं कृञः क्रियार्थकत्वे तृचश्च क्रियाश्रयवाचकत्वं क्रियाविशिष्टस्य क्रियाकाङ्क्षाविरहात् तयोः परस्परमनन्वय एव। एवं च मतद्वयेऽपि कर्तृपदं कर्मादिपदवत् रूढमेव। रूढिश्च कृत्याश्रये क्रियाश्रये वेत्यन्यदेतत्। तथा च कर्तृरूपव्यवस्था चासिद्धा।

 तस्मात् कृताकृतविभागेन कर्तृरूपव्यवस्थया च कृञो यत्नार्थकत्वं यदुक्तं तदयुक्तमिति।

 किं च आख्यातस्य कृ धातोश्च न यत्नार्थकत्वम्। पाकाय यतते,

पाकं करोतीत्यादौ धात्वर्थतया आख्यातार्थतया च यत्नद्वयस्य प्रतीतेः,

यत्नविषयकयत्नस्य वा प्रतीतेः प्रकृतिप्रत्ययार्थयौरेक्येनान्वयानुपपत्तेः। अभेदेनान्वये च पौनरूक्त्यात्।

 न च केवलस्य धातोराख्यातास्य वा असाधुत्वात् उभयोः प्रयोगस्य आवश्यकत्वेऽन्वयतरस्य यत्नविधायकत्वम् अपरस्य तदनुवादकत्वमिति स्वीकारान्न पौनरुक्त्यमिति वाच्यम्। एकत्र पदे वाक्ये वा विधानानुवादयोर्विरोधात्।

 ननु प्रकृतेस्तदर्थत्वेऽपि प्रत्ययस्य तदर्थत्वं न दोषाय। एकः द्वौ बहवः इषिषति इत्यादौ तथा दर्शनात्। तत्र यथोभयोः समानार्थकत्वेऽपि एकस्योपस्थतस्याप्यनन्वयस्वीकारात् न दोषः तथा प्रकृतेऽप्यस्तु इति चेत्-न। दृष्टान्ते प्रकृतिप्रत्ययोरुभयोः प्रत्यकमर्थविशेषे संख्यादौ सामर्थ्यावधारणात् प्रकृत्यर्थे विभक्त्यर्थान्वययोग्यता अस्ति। लडादेस्तु यत्नसामर्थ्यमेव चनावधारितम्। अतोऽत्र न सा गतिरिति।

 अथ अयत्नार्थकधातूत्तराख्यातस्य यत्नोऽर्थः पचतीत्यादौ। यत्नार्यकधातूत्तराख्यातस्य तु न यत्नोऽर्थः। अपि तु लक्षणया आश्रयोऽर्थः यतत इत्यादौ। अतो नानन्वयः। न च शक्त्यतिरिक्तवृत्त्या प्रयोगसंभवे शक्तिकल्पना युक्ता। अथवा अनुकूलयत्ने शक्तस्य आख्यातस्य तदेकदेशेऽनुकूलमात्रे प्रयोगः गच्छति रथ इत्यादौ। यथा श्रोत्रियशब्दः विशुद्धाधीतवेदवाची विशुद्धमात्रे ब्राह्मणे प्रयुज्यते तद्वत्।

 न चानुकूलमात्रचित्वपक्षेऽपि संबोध्यस्वतन्त्रवक्तृरूपचेतनवाचिमध्यमपुरुषावचेतने कथं भवत इति वाच्यम्। अचेतने मध्यमोत्तमपुरुषयोः अनङ्गीकारात्। उपपदयोर्युष्मदस्मच्छब्दयोः चेतनार्थकत्वात्। भवतु वा गौण एव तयोरचेतने प्रयोगः,

लोकस्यापर्यनुयोज्यत्वात् इति चेत्-न।

 अचेतने आख्यातस्य मुख्यत्वे बाधकाभानेन गौणत्वाभावात्। तस्मात् आख्यातस्य अनुकूलत्वेन रूपेण व्यापारोऽर्थः। स च चेतने यत्नः,

अचेतने तदतिरिक्त इति भाट्टाः।

 तन्मते चेतनाचेतनयोः धात्वर्थानुकूलव्यापारस्य सत्त्वात् आख्यातप्रयोगो मुख्य एव।

 न च पथि श्रमशयाने पुरुषे पचतीति प्रयोगः स्यात्,

शयनस्य श्रमशान्तिद्वारा पाकानुकूलव्यापारत्वात् पाकानुकूलशयनानुकूलव्यापारवानिति वाक्यार्थस्य अबाधितत्वादिति वाच्यम्। पचतीत्यादौ शयनातिरिक्तस्य पाकानुकूलव्यापारविशेषस्यैव आख्यातवाच्यत्वात्। अन्यथा आख्यातस्य यत्नार्थकत्वेऽपि शयनानुकूलयत्नस्यापि श्रमशान्तिद्वारा पाकानुकूलत्वेन पथि शयाने पचतीति प्रयोगः कथं वार्येत। शयनप्रयत्नातिरिक्तस्य प्रयत्नविशेषस्य आख्यातवाच्यत्वादेव हि स प्रयोगोवारणीयः। स च व्यापारवाचित्वपक्षेऽपि समानः।

 एवं रथो गच्छतीत्यादावचेतनेऽपि रथो गमनं गरोतीति करोतिना आख्यातस्य विवरणात् करोत्यर्थोऽपि व्यापारविशेष एव।

 कथं तर्हि चैत्रः पचतीत्यत्र पाकानुकूलयत्नवान् इत्यर्थस्य प्रतीतिः। आक्षेपादिति चेत्-न। आख्यातार्थेन व्यापारेण संख्यया वा यत्नस्य आक्षेपासंभवात्। तयोः प्रयत्नं विनापि रथादौ सत्त्वात्। नापि अख्यातार्थेन कर्त्रा यत्नस्य आक्षेपः। कर्तृपदस्य व्यापाराश्रयपरत्वे चेतनाचेतनद्रव्यमात्रस्य कर्तृत्वात् व्यापाराश्रयस्याचेतनस्य कृतिं विनापि सत्त्वात् अन्यथानुपपत्तिरूपाक्षेपायोगात्। कर्तृपदस्य यत्नाश्रयपरत्वे कर्तृशक्तेन आख्यातेन विशेषणतया यत्नस्याप्यभिधानेन आक्षेपानवसरात्। नापि धात्वर्थेन यत्नस्याक्षेपः। रथो गच्छतीत्यादौ प्रयत्नं विनापि धात्वर्थस्य सत्त्वात्। नापि प्रयत्नो धात्वर्थः। क्रियायाः क्रियाफलस्य वा धातुवाच्यत्वात्। अन्यथा प्रयत्नस्यापि धातुवाच्यत्वे पाक इत्यत्रापि यत्नानुभवप्रसङ्गादिति चेत्-

 न। धात्वर्थविशेषपाकादिना यत्नाक्षेपात्,

तस्य यत्नं विनानुपपत्तेः। तथा च चैत्रः पचतीत्यत्र पाकयत्नवान् इति प्रतीतिः धात्वर्थविशेषेणाक्षेपात् निर्वहति। विशेषेणेति कथनात् रथो गच्छतीत्यादौ न यत्नस्याक्षेपः।

 अथ पचतीत्यत्र पाकयत्नवानिति विवरणात् यत्नार्थकत्वमाख्यातस्येति चेत्-न। तर्हि कर्त्रर्थतापि स्यात्। न हि पाकयत्न इत्येव विवरणम्,

अपि तु पाकयत्नाश्रय इति। न च पचतीत्यस्य तात्पर्यविवरणं तत्,

तच्च यत्नेन तदाश्रयस्याक्षेपादपि निर्वहतीति वाच्यम्। यत्नाश्रय एवाख्यातार्थः,

यत्नविवरणं तु तात्पर्यविवरणम्,

तच्च आक्षेपादेव यत्नाश्रयेण यत्नस्येत्यपि वक्तुं शक्यत्वात्। तस्मान्न यत्नस्य आख्यातार्थत्वम्।"

 %नैयायिकमतम्%

 अत्रोच्यते। चैत्रः पचतीत्यत्र पाकानुकूलयत्नानुभवात् यत्न एवाख्यातार्थः। न च रथो गच्छतीत्यत्र व्यापारानुभवात् स एवाख्यातार्थः,

विनिगमकाभानादिति वाच्यम्। यत्नत्वापेक्षया अनुकूलव्यापारत्वस्य गुरुत्वेन शक्यतानवच्छेदकत्वात्। यत्नत्वं हि जातिः। व्यापारत्वं तु तज्जन्यत्वे सति तज्जन्यजनकत्वरूपम्।

 न चाचेतनेऽपि आख्यातस्य मुख्यत्वार्थमुभयानुगतव्यापार एव शक्यः। मुख्यत्वसंभवे तत्त्यागायोगादिति वाच्यम्। शक्तिग्राहकप्रमाणेन लघुनि शक्तिनिर्णयात्। अचेतने प्रयोगस्य वृत्त्यन्तरेणाप्युपपत्तेः। अन्यथा मुख्यत्वार्थं शक्तिकल्पने सर्वत्र यं कंचिदनुगतं धर्मं पुरस्कृत्य मुख्यवृत्तेरेव संभवेन लक्षणादिवृत्त्यन्तरस्योच्छेदः प्रसज्येत।

 एतेन व्यापारवाचकस्य आख्यातस्य यत्नजन्यार्थकपच्यादिधातुसमभिव्याहारमहिम्ना व्यापारविशेषभूतयत्नोपस्थापकत्वमिति निरस्तम्। लाघवेन यत्नस्यैव शक्यत्वात्।

 ननु यत्नो नाख्यातार्थः,

अन्यलभ्यत्वात्। तथा हि-पाको यत्नसाध्यः पाकत्वादित्यनुमानेन यत्नलाभ इति चेत्-न। चैत्रः पचतीत्यत्र चैत्रः पाकानुकूलवर्तमानयत्नवान् प्रतीयते। न च पाकस्य वर्तमानयत्नेन व्याप्तिरस्ति,

येन तत्प्रतीतिरानुमानिकी स्यात्। अतीतानागतपाकयोः वर्तमानयत्नं विनापि निष्पत्त्या व्यभिचारात्।

 न च धात्वर्थस्य पाकस्यातीतस्यातस्मानागतस्य च वर्तमानयत्नेन व्याप्त्यभानेऽपि यत्नेन व्याप्तिरस्त्येव। तथा च धात्वर्थेन यत्नेऽनुमिते तत्र आख्यातेन वर्तमानत्वान्वयबोधः संभवति इति वाच्यम्। अनुमितयत्नस्य प्रकृतवाक्यघटकपदार्थत्वाभावेन तत्रेतरपदार्थान्वयासंभवात्। न हि शाब्दमशाब्देन अन्वेतीति न्यायात्। पदस्यार्थः पदस्यार्थेनान्वेति न तु अपदार्थेनेति तदर्थः।

 किं च धात्वर्थव्यापारे वर्तमानत्वबोधनेन शान्ताकाङ्क्षस्य आख्यातस्य अनुमिते यत्ने तद्बोधकत्वायोगाच्च।

 अथ चैत्रः पाकानुकूलवर्तमानव्यापारवान् इति शाब्दबोधानन्तरं चैत्रः पाकानुकूलवर्तमानव्यापारवान् चेतनत्वे सति पाकानुकूलव्यापारवत्त्वात् मैत्रवत् इत्यनुमानेन यत्नावगतिः। यस्य तु अनुमानं नास्ति तस्य पाकयत्ने वर्तमानत्वज्ञानम् आख्यातस्य यत्ने शक्तिभ्रमात् भवति। अतोऽन्यलभ्यत्वात् न यत्न आख्यातार्थ इति चेत्-न। यत्नाभानकालेऽपि तज्जन्यव्यापारस्य वर्तमानतया व्यभिचारेण उक्तानुमानासम्भवात्। स्थूलकालमादाय यत्नस्य वर्तमानतया व्यभिचारणेऽपि व्यापारस्य शक्यत्वम्,

व्यापारलिङ्गकं वर्तमानयत्नानुमानमिति कल्पनद्वयात् वरं यत्नस्य वाच्यत्वम्,

लाघवात्।

 न चाचेतने आख्यातस्य व्यापारवाचकत्वावधारणात् एवं कल्पनाद्वयं सोढव्यमिति वाच्यम्। गौण्या शक्तिभ्रमेण वा अचेतने आख्यातात् व्यापारावगमोपपत्तेः।

 न चाख्यातस्य यत्नवाचकत्वे यत्नविगमदशायां यत्नजन्यव्यापारवर्तमानतादशायां चैत्रः पचतीति प्रयोगानुपपत्तिः,

पाकानुकूलवर्तमानयत्नाभानादिति वाच्यम्। तदानीं पचतीति प्रयोगस्य लक्षणया वर्तमानव्यापारबोधकत्वात् यथा रथो गच्छतीत्यत्र। तथा च व्यापारस्यान्यलभ्यत्वात् न क्वचित् व्यापारबोधकत्वानुसारेण व्यापारे शक्तिः। अन्यथा व्यापारे शक्तिस्वीकारे आख्यातं यत्नत्वप्रकारकप्रतीतिपरमिति ज्ञानकाले पचतीति प्रयोगानुपपत्तिः। यद्वा यत्नकाले व्यापारानुत्पाददशायां पचतीति प्रयोगानुपपत्तिः।

 तस्मात् लडाख्यातं यत्नवाचकम् आख्यातत्वात् लिङाख्यातवत्।

 %गुरुमतम्%

 गुरवस्तु-फलानुकूलो व्यापारो धात्वर्थः। आख्यातस्य तु संख्यैवार्थः। चैत्रः पचति रथो गच्छतीत्यत्र चैत्ररथयोः धात्वर्थानुकूलव्यापारवत्त्वप्रतीतेः मुख्यएव प्रयोगः। चैत्रः पचतीत्यत्र यत्नप्रतीतिः धात्वर्थेन व्यापारेण यत्नस्याक्षेपात्। विक्लित्त्यनुकूलव्यापारस्य यत्नं विना अनुपपत्तिः आक्षेपः इत्याहुः।

 तन्न। चैत्रः पचतीत्यत्र पाकानुकूलयत्नस्य आक्षेपाल्लाभेऽपि पाकानुकूलवर्तमानयत्नस्य प्रतीयमानस्य आक्षेपेणालाभात्। अतीतानागतपाकयोः वर्तमान यत्नं विनापि सिद्ध्या व्यभिचारात्। अतो यत्नार्थकत्वम् आख्यातस्यावश्यं स्वीकरणीयमिति।

 %रत्नकोशकारमतम्%

 रत्नकोशकारास्तु-

 धात्वर्थो व्यापारः। आख्यातार्थः उत्पादना। सा चोत्पादकता। सैव भाननेत्युच्यते। पचतीत्यस्य पाकमुत्पादयतीति विवरणात्। धात्वर्थव्यापारोत्पादकत्वं च चेतनाचेतनयोः द्वयोरस्तीति सर्वत्र आख्यातप्रयोगो मुख्य एव। यतते जानातीत्यादावपि यत्नम् उत्पादयति ज्ञानमुत्पादयतीत्यर्थः। न तु व्यापारो यत्नो वा आख्यातार्थः। यतत इत्यादौ मुख्यत्वे संभवति गौणत्वस्य अन्याय्यत्वात्। पचतीत्यस्य पाकं करोतीति यत् विवरणं तत्रापि करोत्यर्थः उत्पादकतैव। करोतीत्यस्य उत्पादयतीति विवरणात्।

 अत एव किं करोतीति सामान्येन उत्पादनाप्रश्ने पचतीति पाकोत्पादनविशेषेणोत्तरमपि संगच्छते। चैत्र उत्पादयतीत्यत्र तु धात्वर्थभूता उत्पादनैव चैत्रेऽन्वेति। आख्यातार्थः उत्पादना तु अनन्वितैव। अथवा उत्पादनव्यतिरिक्तार्थकधातूत्तराख्यातस्यैव उत्पादना अर्थः।

 न च आख्यातस्य उत्पादनार्थकत्वे पचतीत्यादौ यत्नलाभः कथमिति वाच्यम्। धात्वर्थेन पाकादिना आक्षेपेण यत्नलाभात्। न तु उत्पादनेन आक्षेपात्,

यत्नं विनाप्यचेतने रथादावुत्पादकत्वसत्त्वेन व्यभिचारात् इत्याहुः।

 तदपि न। पचतीत्यत्र यत्नप्रतीतेर्यत्न एव आख्यातार्थः,

लाघवात्। न तूत्पादकत्वम्। तस्योपाधितया गुरुत्वात्। उत्पादकत्वं हि उत्पत्तिहेतुत्वम्। उत्पत्तिश्च आद्यक्षणसंबन्दः। क्षणे आद्यत्वं च

 इति,

पचतीत्यत्र प्रतीयमानस्य पाकानुकूलवर्तमानयत्नस्य आक्षेपादिनाप्यलाभाच्च।

 वस्तुतस्तु चैत्रौ जानाति इच्छति यतते इत्यादौ ज्ञानादिमत्त्वं चैत्रस्य प्रतीयते,

न तु ज्ञानाद्युत्पादकत्वम्। अत उत्पादकत्वं न आख्यातार्थः। किं च तस्याख्यातार्थत्वे शब्दलिङ्गेन्द्रियादीनां ज्ञानोत्पादकत्वात् शब्दो जानातीत्यादिप्रयोगप्रसङ्गः। चैत्रो जानातीत्युक्ते चैत्रो ज्ञानवान्न वेति संशयापत्तेश्च। ज्ञानवत्त्वस्य अबोधनात्। शब्दादिकं ज्ञापयतीत्येव प्रयोगो न तु जानातीति।

 ततश्च लाघवात् पचति पक्ष्यति अपाक्षीत् इत्यत्र अतीतानागतवर्तमानयत्नप्रतीतेश्च यत्न आख्यातार्थः यत्नस्य वर्तमानत्वमाख्यातेनाभिधीयते। प्रकारान्तरेण वर्तमानत्वालाभात्।

 जानाति इच्छति यतते निद्रातीत्यत्र धात्वर्थ एव ज्ञानेच्छायत्नादिः चैत्रेणान्वेति। यत्नादिमांश्चैत्र इत्यनुभवात्। धात्वर्थे यत्नादौ नाख्यातार्थयत्नान्वयः। यत्नविषयकयत्नाभानात्। रथो गच्छतीत्यत्र आख्यातस्य व्यापारे लक्षणा। तेन गत्यनुकूलव्यापारवान् रथ इति बोधः।

 %पूर्वपक्षः%

 अथ कृतेराख्यातार्थत्वे पाकानुकूलैककृतिकाले पचतीतिवात् तस्याः कृतेः अत्यये अग्रिमकृतेरनुत्पाददशायां मध्ये अपाक्षीत् पक्ष्यतीति प्रयोगः स्यात् अतीतैककृतिमत्त्वस्य अनागतकृतिमत्त्वस्य च वाक्यार्तस्याबाधात्।

 न च कृतिसमूहस्य आख्यातवाच्यत्वात् कृति समूहस्य ध्वंसे प्रागभाने वा अपाक्षीत् पक्ष्यतीति प्रयोग इति वाच्यम्। एवं हि पचतीति प्रयोगस्यानुपपत्तिः। एकदा कृतिसमूहस्य असत्त्वात्।

 न च वर्वतमानकालवृत्तिकृतिसामान्यध्वंसप्रतियोगित्वमतीतत्वम्। वर्तमानकालवृत्तिकृतिसामान्यप्रागभानप्रतियोगित्वं भविष्यत्त्वम्। अत एकस्याः कृतेः प्रागभावदशायां ध्वंसदशायां च न तथा प्रयोग इति वाच्यम्। ध्वंसप्रागभावयोः सकलकृतिप्रतियोगिकत्वासंभवात् तद्धटितासीतानागतत्वनिर्वचनायोगात्। कृतिविशेषप्रतियोगिकध्वंसप्रागभावयोः मध्यकालेऽपि सत्त्वेन अपाक्षीत् पक्ष्यतीति प्रयोगयोः दुर्वारत्वात्।

 न च फलायोगव्यवच्छिन्ना(फलाव्यवहितपूर्ववृत्तिः) कृतिः आख्यातशक्या। अत एव पाकानुकूलतण्डुलक्रयणदशायां पचतीति न प्रयोगः। एवं च चरमकृतेरेव फलाव्यवहितपूर्ववर्तित्वात् तत्काले पचति,

तत्प्रागभानकाले पक्ष्यति,

तद्ध्वंसकाले च अपाक्षीत् इति मुख्यः प्रयोगः। चरमकृतिपूर्वकाले तु पचतीति गौण एव प्रयोग इति वाच्यम्। तर्हि मध्यकालेऽपि पक्ष्यतीति प्रयोगापत्तेः। तदानीं चरमकृतेरनागतत्वात्।

 एवं व्यापारप्रचयस्य आख्यातार्थत्वे धात्वर्थत्वे वा उक्तरीत्या मध्ये अपाक्षीत् पक्ष्यतीति स्यादिति चेत्-न।

 %सिद्धान्तः%

 आख्यातवाच्ये धात्वर्थानुकूलकृतिसमूहे एकैकस्याः वर्तमानव्यवहारनिमित्तत्वम्। प्रचयान्तर्गतानां सर्वासां कृतीनां प्रागभानः ध्वंसश्च पक्ष्यति अपाक्षीत् इति व्यवहारनिमित्तम् इति स्वीकारे दोषाभावात्। चेतने अचेतने च भोजनगमनादौ तत्तात्पर्येणैव भुङ्क्ते अभुङ्क्त भोक्ष्यते,

गच्छति अगच्छत् गमिष्यतीति प्रयोगात्। प्रयोगानुसारेण प्रयोगनिमित्तस्य कल्पनात्। धातोराख्यातस्य वा व्यापारवाचकत्वमतेऽपि एकव्यापारविगमदशायां व्यापारान्तरानुत्पादे अपाक्षीत् पक्ष्यते इति प्रयोगापत्तेरुक्तरीत्यैव वारणीयत्वात् गत्यन्तराभावात्।

 %वैयाकरणमतम्%

 अत्र वैयाकरणाः-चैत्रः तण्डुलं पचति,

चैत्रेण पच्यते तण्डुलः इत्यत्र कर्तरि कर्मणि च आख्यातार्थसंख्यायाः अन्वयात् कर्तृकर्मणी अपि यत्न इव लकारवाच्ये। तेन वाच्यगामिनी संख्येति नियम उपपन्ने भवति। कृत्यादिना आक्षिप्ते कर्तरि कर्मणि वा तदन्वये तु तादृशनियमभङ्गः स्यात्।

 नन्वाख्यातस्य संख्यावाचकत्वे प्रमाणाभानः। संख्याप्रतीतेः सुब्विभक्त्यर्थसंख्ययैवोपपत्तेः। न च विनिगमनाविरहः। प्रथमान्तकर्मकर्त्रादिबोधकपदं विना आख्याताप्रयोगात्,

चैत्रो दण्डीत्यादावाख्यातं विनापि सुब्विभक्त्या संख्याबोधनादिति चेत्-न।

 चन्द्रे कलङ्कः सुजने दरिद्रता

 विकालसलक्ष्मीः कमलेषु चञ्चला।

 मुखाप्रसादः सधनेषुसर्वदा

 यशो विधातुः कथयन्ति खण्डितम्॥

 इत्यादौ सुब्विभक्त्यर्थस्य बहुत्वस्याभानात् आख्यातवाच्यस्यैव बहुत्वस्यान्वयात् तदन्वयबोधस्य आख्यातस्य संख्यायां शक्तिं विना अनुपपत्तेः-इत्याहुः।

 %तत्खण्डनम्%

 तन्न। भाननान्वयिनि प्रथमान्तपदोपस्थाप्ये आख्यातार्थसंख्यान्वयेनैव कर्तृकर्मणोः संख्यावत्त्वप्रतीत्युपपत्तेः तदर्थमाख्यातस्यय कर्तरि कर्मणि च शक्तिस्वीकारस्यानावश्यकत्वात्।

 ननु नामार्थे भाननायाः अन्वयेऽपि न संख्यायाः अन्वयः। प्रथमाविभक्त्युपस्थापितसंख्याया अन्वयेन शान्तयामाकाङ्क्षायामाख्यातार्थसंख्याकाङ्क्षाविरहात्। न च प्रथमा विभक्तिः न संख्यावाचिका,

आख्यातेन तद्बोधात्,

किं तु प्रयोगसाधुत्वार्थेति वाच्यम्। आख्यातरहिते चैत्र इदानीं राजेत्यादौ संख्यान्वयबोधानुसारेण प्रथमायाः संख्यावाचकत्वात्। अन्यथा प्रथमाविभक्त्युपस्थापितसंख्यान्वयेनैव संख्याकाङ्क्षायाः निवृत्तेः संख्या न तिङर्थ इत्यपि कल्प्येतेति चेत्-न।

 एकस्या एव संख्यायाः प्रथमाख्याताभ्यामुभाभ्यामभिधानात्। द्वाभ्यां चक्षुर्भ्यामेकस्य दर्शनवत्।

 अथ कर्ताप्याख्यातवाच्यः। अन्यथा चैत्रः पचति इत्यत्र सामानाधिकरण्यं न स्यात्। भिन्नप्रवृत्तिनिमित्तानां शब्दानामेकस्मिन्नर्थे वृत्तिः सामानाधिकरण्यमिति तल्लक्षणात्। आख्यातस्य कृतिमात्रार्थकत्वे चैत्रपदस्य तिङ्श्च एकार्थबोधकत्वाभानात्। न च सामानाधिकरण्यं मास्तु इति वाच्यम्। "युष्मद्युपपदे समानाधिकरणे स्थानिन्यपि मध्यमः"(सू. )"शेषे प्रथमः"(सू. )इति प्रथमान्तसामानाधिकरण्ये सत्येव पुरुषविधानादिति चेत्-

 न। नीलः पटः,

चैत्रः पचति,

पच्यते तण्डुल इत्यादौ नाम्नोः नामाख्यातयोर्वा एकसंख्यावाचकत्वमेव सामानाधिकरण्यमिति स्वीकार्त्। न तु भिन्नप्रवृत्तिनिमित्तानां शब्दानामेकस्मिन्नर्थे वृत्तिः,

गौरवात्।

 ओदनकामः पचेत इत्यादौ पदयोरेकार्थवृत्तित्वाभानाच्च। तथा हि-विध्याख्यातस्य कृतिशक्तस्य नामसामानाधिकरण्यं तयोरेकसंख्याभिधायकत्वात्,

न तु एककर्तृवाचकत्वेन। न च तस्य कर्तृवाचकत्वेन एककर्तृवाचकत्वेनैव सामानाधिकरण्यमिति वाच्यम्। विध्याख्यातेऽपि कर्तुर्वाच्यत्वे तस्यैवेष्टसाधनत्वं बोधनीयमिति तत्र प्रवृत्तिर्न स्यात्। कर्तुः प्रवृत्त्यसाध्यत्वात्। न च तत्रायोग्यतया कर्तारं विहाय कृतिविषये पाके पाकविषयककृतौ वा इष्टसाधनत्वान्वय इति वाच्यम्। तर्हि कर्तुरनन्वयात् अप्रतीतेश्च न तस्य आख्यातवाच्यत्वमिति।

 ननु कर्तृकर्मणोर्लकारवाच्यत्वे लकारेणाभिहिते कर्तरि कर्मणि च अनभिहिताधिकारीये कर्तृकर्मविभक्ती द्वितीयातृतीये न भवतः,

किं तु प्रथमैव। कर्तृकर्मणोः लकारावाच्यत्वे तु लकारेण कर्तृकर्मणोः अनभिधानात् चैत्रेण पचति तण्डुलः चैत्रः पच्यते ओदनमित्यपि स्यादिति चेत्-न।

 कर्तृकर्मगतसंख्याभिधानानभिधानाभ्यां अनभिहिताधिकारीयकार्योपपत्तेः उक्तस्थले कर्तृकर्मसंख्ययोरभिधानेन तृतीयादेः अप्रसक्तेः। तादृशप्रयोगस्यासाधुत्वाच्च। साधुत्वे हि सत्यनुशासनम् न त्वनुशासनानुरोधेन साधुत्वम्। ग्रामगामादौ साधुत्वापत्तेः?

 %नव्यमतम्%

 नवीनास्तु-सुपः प्रकृत्यर्थगतस्वार्थसंख्याबोधकता। तिङः प्रथमान्तपदार्थगतसंख्याबोधकत्वमिति व्युत्पत्तिः। व्युत्पत्तिश्च तत्स्वभानत्वम्। तच्च फलोन्नेयम्। प्रथमान्तपदार्थः कर्ता कर्म वा। अत एव चैत्रेण सुप्यत इत्यत्र प्रथमान्तपदाभावान्न संख्यान्वयः। न च धात्वर्थे संख्यान्वयः। स्वापस्य द्वित्वबहुत्वेऽपि द्विवचनबहुवचनयोरभावात् सुप्यत इत्येव प्रयोगः स्यात्। अतश्च स्वापमात्रावगमात् आख्यातार्थयत्नसंख्ययोः आख्यातं प्रयोगमात्रे साधु इति। तिङं विना धातोः केवलस्यासाधुत्वात्। अतो न संख्यानुरोधेन कर्तृकर्मणी लकारवाच्ये इत्याहुः।

 लन्न स्वरसम्। सामाग्र्यभानादेव फलाभावे संभवति न स्वभावावलम्बनम्। सहकार्युच्छेदापत्तेः। क्त्वान्तादिपदे व्यबिचारश्चेति।

 %स्वमतम्%

 वयं तु ब्रूमः। चैत्रेण पच्यते तण्डुलः,

रथेन गम्यते ग्राम इत्यत्र तण्डुलग्रामौ कर्मणी प्रतीयेते। अस्ति च तयोः परसमवेतक्रियाजन्यफलशालित्वरूपं कर्मत्वम्। तच्च आख्यातवाच्यमेव। तण्डुलं पचतीत्यत्र द्वितीयात इव आख्यातादन्यतः कर्मत्वालाभात्। तस्मात् कर्तृत्ववत् कर्मत्वमपि लकारवाच्यम्। तद्धर्मिणोः कर्तृकर्मणोरन्यत एव लाभादिति।

 इति मणिकृत्संमतः आख्यातार्थः

 \*\*\*

 रघुनाथशिरोमणिनापि आख्यातवादे मणिस्थरीतिरेव दृश्यत इति न पृथग्लिख्यते।

 शब्दशक्तिप्रकाशिकानुसारेण

 आख्यातार्थः \[पृ.396\]

 अत्रेदं तत्त्वम्-जीवनयोन्यादिनिखिलयत्नगतं यत्नत्वमेव तिङः शक्यतावच्छेदकम्। न तु चेष्टाजनकत्वस्य चिकीर्षाजन्यत्वस्य वा अवच्छेदकतया सिद्धं प्रवृत्तित्वम्। "चैत्रो निःश्वसिति"इत्यादितोऽपि निश्वासाद्यनुकूलप्रयत्नस्य प्रतीतेः। तिङर्थकृतौ च धात्वर्थस्य तं करोमीति प्रतीतिनियामकः साध्यतद्वाख्यविशेष्यताप्रभेदः तद्विशिष्टं फलोपधायकत्वलक्षणमनुकूलत्वं वा संसर्गमर्यादया भासते। तथैव साकाङ्क्षत्वात्। अतो गत्यादिगोचरनिवृत्तिदशायां गच्छतीत्यादिको न प्रयोगः। तत्र निःश्वासवत्त्वमात्रप्रतीतावपि प्रयत्नत्वमेव तिङः शक्यं न तु प्रवृत्तित्वम्। पचतीत्यतः पाककृतिमानित्येव प्रतीतेः। न हि प्रवृत्तित्वमेव कृतित्वम्। पाके निवृत्तोऽस्मीत्यस्येव पाके प्रवृत्तोऽस्मीत्यस्याप्यनुभवस्य पाकं करोमीत्यतो विषयवैलक्षण्यस्य प्रवृत्तित्वस्य बाधात्। ईश्वरः करोतीत्यादिवाक्यस्यायोग्यतापाताच्च। ईश्वरकृतेः नित्यतया इच्छाप्रयोज्यत्वासंभवात् तन्नियतप्रवृत्तित्वस्य तत्र बाधात्। निबिहनिरवातस्थस्तु पुरुषः समुत्थानगोचरप्रयत्नवानपि न तदुपधायकप्रयत्नवान्। अतः तत्र अयमुत्तिष्ठतीत्यादिको न प्रयोगः।

 न चेश्वरः पचतीत्यपि स्यात्,

तस्यापि पाकानुकूलप्रयत्नवत्त्वादिति वाच्यम्। तिङर्थकृतेः

 अवच्छेदकत्वेनैव संसर्गेण नामार्थेऽन्वयस्य

 व्युत्पन्नत्वात् शरीरस्यैव तदवच्छेदकत्वात्

 ईश्वरकृतेरवच्छेदकासत्त्वान्न तथा प्रयोग इति। अङ्गुली पचतीत्यादिप्रयोगस्यैष्टत्वात्। अन्त्यावयविनिष्ठावच्छेदकत्वस्यैव तिङर्थकृतेः संसर्गतेन क्षत्यभानाच्च। नित्यप्रयत्नव्यावृत्तस्यैवानुकूलत्वविशेषस्य तिङर्थकृतौ धात्वर्थस्य संसर्गत्वमित्यप्याहुः।

 ईश्वरोजानातीत्यादौ रथो गच्छतीत्यादौ च ज्ञानादिमत्त्वप्रतीतेः समवायित्वे,

चैत्रो जानातीत्यादाववच्छेदकत्वे,

बुद्धिरवगाहते घटो भासत इत्यादौ दैशिकाश्रयत्वे नश्यतीत्यादौ प्रतियोगित्वे निरूढलक्षणा।

 कृतित्ववदाश्रयतात्वादेरखण्डत्वे तदवच्छिन्नेऽपि तिङः शक्तिरेव। हस्तादिकस्त्ववयवः प्रयत्नस्यैवावच्छेदको न तु ज्ञानेच्छादेरपि,

प्रमाणाभानात्। अतः करो जानातीत्यादिको न प्रयोगः। यद्वा तद्व्यावृत्तमेवावच्छेदकत्वं संसर्गः।

 पयः पतति स्यन्दते इत्यादावपि पतनादेः समवायित्वमेव तिङानुभान्यते,

न तु तदनुकूलगुरुत्वद्रवत्वादि,

येन कृतितुल्यशरीरेषु तेष्वपि तिङः शक्तिः आपद्येत।

 पटानां शतं पततीत्यादौ च शतपदार्थस्य एकदेश एव शतत्वसंख्यायां षष्ठ्यर्थपर्याप्तेरन्वयात् संख्यायाः पतनादिसमवायित्वविरहेऽपि न क्षतिः। पटानां शतं संख्येत्याद्यनुरोधेनैव शतादेर्गुणवाचित्वसंभवात्।

 %प्राभाकरमतम्%

 अत्र कृत्यादिकं नाख्यातस्यार्थः। किं तु कालः संख्या च। तयोः प्रकारान्तरेणालभ्यत्वात्। चैत्रः पचति,

रथो गच्छति इत्यादौ धात्वर्थस्यैव पाकगत्यादेः कृतिमत्त्वस्वाश्रयत्वादिसंबन्धेन चैत्रादौ प्रकारत्वात्।

 न च कर्तृत्वादेः आख्यातार्थत्वाभाने मैत्रकर्तृकपाकस्थले मैत्रः पच्यत इति प्रयोगापत्तिः। नामार्थधात्वर्थयोः भेदान्वयस्याव्युत्पन्नत्वेन तद्वारणे चैत्रः पचतीत्यादावपि भेदान्वयानुपपत्तिरिति वाच्यम्।

 मैत्रः पच्यत इत्यादौ मैत्रादेः कर्तृत्वादिना,

तण्डुलः पचतीत्यादौ तण्डुलादेः कर्मत्वादिना संसर्गेण पाकादौ अनन्वयेन धात्वर्थे एव नामार्थस्य भेदेनान्वयोऽनुपपन्नो न तु नामार्थे धात्वर्थेस्येति अङ्गीकारात् न चैत्रः पचतीत्यादावन्वयानुपपत्तिरिति।

 न चैवं ज्ञानं चैत्रः इत्यादितोऽपि बोधरूपस्य ज्ञाधात्वर्थस्य आश्रयत्वसंबन्धेन चैत्रेऽन्वयप्रसङ्ग इति वाच्यम्। तत्र ज्ञानादिपदस्य बुद्ध्यर्थकनामतया तदर्थस्य नामान्तरार्थे भेदसंबन्धेनान्वयस्याव्युत्पन्नत्वादेव तथान्वयासंभवात् इति प्राभाकराः।

 %तत्खण्डनम्%

 तदसत्। धात्वर्थान्वयिस्वार्थकर्तृतायामेव लडादेः स्वोपस्थाप्यवर्तमानत्वाद्यनुभानकत्वव्युत्पत्तेः कृत्यादेः तिङ्विना तदनुपपत्तेः अन्यथा पाककृतेरतीतत्वस्थलेऽपि पचतीति प्रयोगप्रसङ्गात्।

 न च प्रकृत्यर्थ एव तिङां स्वार्थवर्तमानत्वाद्यनुभानकत्वनियम इति वाच्यम्। पाकं निष्पाद्य क्रियान्तरव्यासक्तेऽपि पुरुषे पचतीति प्रयोगापत्तेः। तदानीमपि पाकस्यानुवर्तमानत्वात्?

| न च तिबाद्यन्तधात्वर्थस्य पाकादेः वर्तमानकृत्यादिसंबन्धेन प्रथमान्तस्य नाम्नोऽर्थे साकाङ्क्षत्वात् नायं दोष इति वाच्यम्| तर्हि कालस्य तिङर्थत्वं न स्यात्| संसर्गविधयैव तस्य लब्धत्वात्| पचतीत्यादितः वर्तमानत्वप्रकारकप्रतीतेरानुभविकत्वेन तस्य संसर्गकोटौ निवेशायोगाच्च|

 किं च धात्वर्थस्यैव कृत्यादिसंबन्धेन चैत्रादावन्वये पचत्यपि चचैत्रे नायं पचतीति प्रयोगप्रसङ्गः। संयोगादिसंबन्धेन पाकाद्यभानस्य तत्र सत्त्वात् कर्तृत्वादेः वृत्त्यनियामकतया तत्संबन्धावच्छिन्नपाकाद्यभावस्याप्रसिद्धत्वेन प्रत्येतुमशक्यत्वात्।

 %मण्डनमतपरिशीलनम्%

 मण्डनमिश्रास्तु-फलं धात्वर्थः। तदनुकूलक्रिया आख्यातार्थ इत्याहुः।

 तन्न। पचतीत्यादौ कृतिप्रकारकबोधस्यानुभविकत्वात् कृते स्तिङ्र्थताया आवश्यकत्वात्।

 किं च फलस्य धात्वर्थत्वे संयोगो गुण इतिवत् गतिर्गुणः अनेकाश्रितश्चेत्यादिप्रयोगापत्तिः। गमधात्वर्थसंयोगरूपफले गुणत्वानेकाश्रितत्वादिसत्त्वात्। न च गतिर्गुणः इत्यत्र गमधात्वर्थः संयोगः। क्तिप्रत्ययार्थः क्रिया। तत्र गुणत्वाभानात् नोक्तापत्तिरिति वाच्यम्। भावार्थककृतां क्रियार्थकत्वे प्रमाणविरहात्।

 ननु यदि स्वार्थकर्तृत्व एव लडादिना वर्तमानत्वमनुभान्यत इति नियमः,

कथं तर्हि केवलात् पच्यत इत्यादितः पाकादौ वर्तमानत्वधीरिति चेत्-तत्रापि कर्माख्यातोपस्थापिते कर्तृत्वे एव वर्तमानत्वस्यान्वयात्। इयान् परं विशेषः-यत् कर्तृविहितेन लटा धात्वर्थविशेष्यत्वेन,

कर्मविहितेन तु धात्वर्थविशेषणत्वेन स्वार्थकर्तृत्वमनुभाव्यते। तथैव साकाङ्क्षत्वात्। चैत्रः पचतीत्यतः पाकानुकूलकृतिमांश्चैत्र इति बोधः। चैत्रेण पच्यते तण्डुल इत्यतस्तु चैत्रकर्तृकपाककर्म तण्डुल इति बोधः।

 एतेन-चैत्रेण पक्वमित्यादाविव चैत्रेण पच्यत इत्यत्रापि तृतीययैव कर्तृत्वमनुभान्यते न त्वाख्यातेन। तिङर्थकृतेः धात्वर्थविशेष्यत्वनियमात् धात्वर्थविशेषणत्वायोगात्-इति दीधितिकृन्मतमप्यनादेयम्।

 एकपदोपात्तत्वेन स्वार्थ एव कर्तृत्वे शतृशानजादेरिव लडादेः वर्तमानत्वबोधकतया सुबर्थकृतौ तदन्वयासंभवात्। सुबर्थे तिङर्थान्वयस्यादृष्टचरत्वाच्चेति।

 %शाब्दिकमतपरिशीलनम्%

 शाब्दिकास्तु-चैत्रः पचतीत्यादितः पाकानुकूलकृतिमानित्येवं पाकादिकृतिमत्तयेव पाककर्त्रभिन्न कृतिरिव कर्तापि तिङर्थः। कृतित्वमपेक्ष्य कर्तृत्वस्य गुरुत्वात् न तत् आख्यातस्य शक्यतावच्छेदकमिति तु रिक्तं वचः। लक्ष्यतावच्छेदके लक्षणाया इव शक्यतावच्छेदकेऽपि शक्तेरसत्त्वमते तद्गुरुत्वस्याकिंचित्करत्वात्। एकैकात्मनिष्ठानामनन्तकृतीनां शक्यत्वमपेक्ष्य निखिलात्मनामेव कर्तृत्वेन शक्यतायां विपरीतलाघवाच्च।

 न च कर्त्रनुभवजनकतया संकेतित्वरूपं कर्तृशक्तत्वमेव तिङामप्रसिद्धम्। तर्त्रन्वयानुभवजनकतासत्त्वे तत्प्रकारकेश्वरसंकेतस्य तत्रावश्यंभानात्। ईश्वरेच्छायाः सदर्थविषयकत्वनियमात्। अन्यथा कर्त्रनुभवस्वरूपायोग्यत्वादेव तिङां कर्तरि अशक्तत्वसंभवे कृत्यपेक्षया कर्तरि गुरुत्वोपन्यासस्योन्मत्तप्रलपितत्वापत्तेः।

 अथैवं पटपदस्यापि लक्षणादिना घटाद्यन्वयानुभानकत्वात् तत्प्रकारकनित्यसंकेतवत्त्वेन तदपि घटशक्तं स्यात्।

 न स्यात्। पटपदं घटेन शक्तमित्यादिव्यवहारस्य प्रामाणिकत्वेन घटादिपदनिष्ठस्यैव घटानुभानकतया नित्यसंकेतितत्वस्य घटशक्तित्वात्। इह तु आख्यातं न कर्तृशक्तमित्येवं व्यवहारस्यासत्त्वात्। प्रत्युत पाणिन्यादिप्रामाणिकैः तिङः कर्तृशक्तत्वेन व्यवहृतत्वात्।

 एतेन गुणवचनस्य नीलादिपदस्य गुण्यशक्तत्वमपि व्याख्यातम्।

 यत्तु-यस्य नाम्नोऽर्थे विशेषणत्वेन तिङास्वार्थः कर्तानुभान्यते,

तस्योक्तार्थत्वात् प्रथमान्तत्वमपेक्षितम्। यस्य च नाम्नोऽर्थे विशेष्यविधया तिङा स्वार्थः कर्तानुभाव्यते,

तस्यानुक्तार्थत्वात् तृकतीयान्तत्वम् इत्युक्तानुक्तस्थलीयसुपो व्यवस्थार्थमवश्यं कर्तुराक्यातवाच्यतेति।

 तन्न। यस्य नाम्नोऽर्थे तिङा स्वार्थः कृतिः उक्तदिशानुभान्यते तत्रैव प्रथमातृतीययोरपेक्षेत्येवम् अभिहिताधिकारीयसुपां व्यवस्थायाः संभवात् इति प्राहुः।

 %व्युत्पत्तिवादरीत्या%

  %आख्यातार्थविचारः%

 लकारार्थप्रकरणे गदाधरभट्टाचार्यैः आख्यातार्थः महता विस्तरेण विचार्य निर्णीतः। स विचारोऽत्र संगृह्यते।

 धातुप्रकृतिकाश्च लकारकृत्‌सन्‌यङ्‌णिच्‌प्रभृतदयः मनभिदधानाश्च केचित् आकाङ्क्षानिर्वाहकतया प्रकृतिभिः स्वीयार्थबोधन एवोपकुर्वते।

 तत्र लडादिदशलकाराणआं "लः कर्मणि च भाने चाकर्मकेभ्यः"(सू. )इति सूत्रेण कर्तृकर्मभावेषु अनुशिष्टानां कर्तृत्वसामान्यमर्थः। तावन्मात्राभिधानेनैव प्रथमान्तपदोपस्थाप्यविशेषणतया तदन्वयेन कृतिविशिष्टस्य कर्तुः बोधसंभवात्। लकारस्य कर्तृबोधकतया लः कर्मणीति सूत्रमुपपद्ये। तत्र सूत्रे बोधकताया एव सप्तम्यर्थत्वात्। न तु वाचकतायाः। कृतिविशिष्टे शक्तिस्वीकारे गौरवात्। मैत्रः पचतीत्यादौ लकारे प्रथमान्तपदसामानाधिकरण्यप्रवादस्य अभेदेन तदर्थान्वितस्वार्थपरत्वाभावेऽपि कथंचित् तदर्थनिष्ठविशेष्यतानिरूपितप्रकारताप्रयोजकत्वेन उपपादनसंभवात्।

 ननु लः कर्मणीति सूत्रे सप्तम्याः बोधकतार्थकत्वे च तुल्ययुक्त्या अनभिहिते कर्तरीति सूत्रेऽपि सप्तम्याः बोधकतार्थकताया एव वक्तव्यतया कर्तृत्वविशिष्टबोधकत्वं तृतीयाया न संभवति लकारार्थस्य कर्तृत्वस्य प्रथमान्तार्थे कर्तरि विशेषणतया अन्वयेन लकारस्य कर्तृत्वविशिष्टबोधकत्वसंभवेऽपि अन्वय बलेनापि कर्तृत्वविशिष्ट बोधकत्वं तृतीयायां नास्तीति अनभिहिते कर्तरि तृतीया इत्यनुशासनविरोधः।

 यदि च तत्र कर्त्रादिपदं धर्मपरम्। तथा च समभिव्याहृतलकाराद्यनभिहितं कर्तृत्वं तृतीयार्थ इति सूत्रार्थः। चैत्रेण पच्यत इत्यादौ कर्तृत्वस्य तृतीयामात्रार्थत्वात् लकारेण तदनभिधानं सुघटमित्युच्यते,

तदा तत्रानभिधानशब्दार्थो भवतैव वक्तव्यः। न तावत् कर्तृत्वावाचकत्वं तदर्थः। लकारसामान्यस्यैव कर्तृत्वशक्तत्वेन अवाचकत्वासंभवात्। कर्तरि यकोऽसाधुत्वादेव चैत्रः पच्यते इत्यादिप्रयोगवारणात् यगाद्यनुत्तरत्वस्य कर्तृत्वशक्ततावच्छेदककोटावनिवेशात्। तत्र तन्निवेशे पच्यन्ते माषाः,

भिद्यते कुसूलः,

लूयते केदार इत्यादौ कर्मकर्तुः माषकुसूलकेदारादेः कर्तृत्वबोधानुपपत्तिः।

 न च तत्र स्वयमेवेत्यस्याध्याहारेण स्वयंपदोत्तरतृतीयया कर्तृत्वं बोध्यते न तु लकारेणेति वाच्यम्। स्वयमित्याद्यध्याहारं विनापि तत्र कर्तृत्वबोधाभ्युपगमात्। तत्र लकारेण कर्तृत्वाबोधने कर्मत्वबोधकत्वस्यैव स्वीकार्यतया तत एव कार्यनिर्वाहे कर्मवत् कर्मणा तुल्यक्रिय इत्यतिदेशवैयर्थ्यात्। लकारस्य कर्मत्वबोधकतयैव यगात्मनेपदचिण्‌चिण्वद्भानरूपातिदेशफलनिर्वाहात्।

 न च कर्तकर्तरि लकाराधीनकर्मत्वबोधोऽप्यावश्यकः। वस्तुगत्या कर्मकर्तुः कर्मत्वातिदेशे चैत्रः स्वं पश्यति स्वं हन्तीत्यादावपि कर्तुरेव धात्वर्थदर्शनादिकर्मत्वात् यगात्मनेपदादिप्रसङ्ग इति लकारेण कर्मत्वविवक्षायामेव कर्मत्वातिदेशः स्वीकरणीयः। तथा च भिद्यते कुसूल इत्यादौ आख्याताधीनकर्तृत्वबोधस्वीकर्तृत्वन्मतेऽपि कर्मत्वातिदेशासंगतिरिति वाच्यम्।

 कर्मत्वविवक्षायामपि कर्तृत्वविवक्षणे कर्तृकर्मादिसंज्ञासमावेशस्य "आ कडारात्" इति सूत्रविरुद्धत्वेन परत्वात् कर्तृसंज्ञया कर्मसंज्ञायाः बाधेन आत्मनेपदचिण्वद्भानाद्यनुपपत्तेः,

यगादीनां संज्ञाप्रयुक्तत्वात्। "कर्तरि शप्" इत्याद्यपवादविषयतया यकोऽप्यनिर्वाहात् अतिदेशसार्थक्यात्।

 न च कर्मत्वकर्तृत्वयोरुभयोस्तत्र बोधस्वीकारे तदेकतरस्य आख्यातार्थतया उद्देश्यतावच्छेदकत्वेन भानं न संभवति। पचति चैत्रः सुन्दर इति वाक्यात् आख्यातार्थपाककर्तृत्वोद्देश्यतावच्छेदककस्य सौन्दर्यविधेयकस्य पाककर्ता चैत्रः सुन्दर इत्याकारकबोधस्यानुदयात् आख्यातार्थस्योद्देश्यतावच्छेदकतया अन्वयो न व्युत्पन्नः,

अपि तु विधेयतयैव। एवं च पच्यन्ते माषा इत्यत्र पाकर्माणो माषाः पाककर्तार इति बोधो न संभवति। तथा च माषाः पाककर्माणः पाककर्तारश्चेति समूहालम्बनबोध एव स्वीकरणीय इति वाक्यभेदापत्तिरिति वाच्यम्।

 एकत्र द्वयमिति रीत्या तदुभयविषयकबोधस्य समूहालम्बनविलक्षणस्य स्वीकारात्। समीहालम्बनज्ञाने प्रकारताभेदाद्विशेष्यताभेदः। एकत्र द्वयमिति रीत्या जायमाने बोधे तु प्रकारताद्वयनिरूपिता विशेष्यता एकैवेति वैलक्षण्यम्। तथा च विशेष्यताभेदाभानान्न वाक्यभेद इति।

 यदि च विधेयद्वयविषयकं ज्ञानं समूहालम्बनात्मकमेव। अत एव विधेयभेदे वाक्यभेद इति मीमांसकसिद्धान्तोऽपीत्युच्यते-

 तदा अस्तु धातोरेव स्वकर्मकक्रियायां लक्षणा। कर्तृत्वसंबन्धमध्य एव स्वनिरूपकक्रियाकर्मत्वस्याप्यन्तर्भानः। एवं च पच्यन्ते माषा इत्यत्र धात्वर्थपाकान्वितस्य आख्यातार्थकर्तृत्वस्य स्वनिरूपकक्रियाकर्मत्वविशिष्टाश्रयत्वसंबन्धेन प्रथमान्तपदार्थेऽन्वय इति फलितम्।

 न च "न दुहस्नुनमां यक्चिणौ"(सू. ) इति सूत्रेण स्नुनमधातूत्तरं यक्‌चिणोर्निषेदो नोपपद्यते। तयोरेवाप्राप्तेः। न च कर्मवत् कर्मणा तुल्यक्रियः"(सू. )इति सूत्रेण कर्मत्वातिदेशात् तयोः प्राप्तिरिति वाच्यम्। तयोरकर्मकत्वेन तद्धात्वर्थकर्मत्वस्यैवाप्तसिद्ध्या तत्कर्तुः कर्मकर्तृत्वासंभवादिति वाच्यम्।

 स्नुनमोरकर्मकत्वेऽपि प्रस्नुते गौः,

प्रास्नोष्ट गौः,

नमते दण्डः अनंस्त दण्ड इत्यादौ ण्यर्थान्तर्भानेणैव कर्मकर्तृतानिर्वाहेण "न दुहुस्नुनमाम्"इति यक्‌चिण्‌निषोर्वाहेण। ण्यर्थः कर्तृत्वनिर्वाहकव्यापारः। आख्यातार्थकर्तृत्वस्य स्वजन्यव्यापारनिर्वाह्यकर्तृत्वविशिष्टाश्रयत्वसंबन्धेन प्रथमान्तार्थेऽन्वयः।

 एवं चैत्रेण पक्ष्यत इत्यादौ आख्यातस्य कर्तृत्ववाचकतायाः दुरपह्नवत्वात् तृतीयानुपपत्तिः। चैत्रः पक्ष्यत इत्यादौ लकारेण कर्तृत्वबोधनात् स्याद्युत्तरलकारसाधारणरूपस्य कर्तृत्ववाचकतावच्छेदकत्वध्रौव्यात्।

 नापि कर्तृत्वाबोधकत्वं तदनभिधानम्। कर्तृत्वविषयके चैत्रेण पच्यत इति वाक्यजन्यमहावाक्यार्थबोधे तादृशवाक्यं कारणम्। वाक्यं च मिथस्साकाङ्क्षपदसमूहः। समुदायश्च प्रत्येकानतिरिक्त इति तद्वाक्यघटकसकलपदानां कर्तृत्वविशयतकबोधजनकत्वमिति तद्धटकलकारस्यापि कर्तृत्वबोधकतया तदबोधकत्वरूपानभिधानविरहात् चैत्रेण पच्यत इत्यत्र तृतीयायाः अनुपपत्तिः।

 यत्तु कर्तृत्वनिष्ठनिषयत्वाप्रयोजकत्वं लादीनां कर्तृत्वानभिधायकत्वम्। चैत्रेण पच्यत इत्यादौ धात्वर्थविशेषणतया कर्तृत्वं तृतीयया प्रत्याच्यते। अतः कर्तृत्वनिष्ठा विशेषणतारूपा विषयता तृतीयाप्रयोज्या न तु आख्यातप्रयोज्या। अतः आख्यातस्य तत्र कर्तृत्वनिष्ठविषयत्वाप्रयोजकत्वरूपं कर्तृत्वानभिधायकत्वमस्ति। चैत्रेण पच्यते तण्डुलः इति वाक्यजन्यबोधो चैत्रनिष्ठकर्तृत्वनिरूपकपाककर्म तण्डुल इत्याकारके कर्तृत्वस्य पाके निरूपकतासंबन्धेन प्रकारत्वात् निरूपकत्वसंबन्धावच्छिन्न कर्तृत्वनिष्ठा प्रकारता तृतीयाप्रयोज्या। चैत्रः पचतीत्यत्र पाकनिरूपितकर्तृत्वाश्रयः चैत्र इति बोधात् कर्तृत्वनिष्ठाश्रयतासंबन्धावच्छिन्ना प्रकारता आख्यातप्रयोज्येति विवेकः। तत्प्रयोज्यत्वं च तत्कार्यतावच्छेदकत्वम्,

इति।

 तन्न। प्रथमान्तपदासमभिव्याहृतात् पचतीत्यतः पाकानुकूला कृतिः इति कर्तृत्वविशेष्यकबोधोदयेन कर्तृत्वनिष्ठप्रकारताया आख्यातजन्यतावच्छेदकत्वासंभवात्। प्रथमान्तपदसमभिव्याहारज्ञानस्य योग्यताज्ञानादेर्वा जन्यतायामुक्तप्रकारताया अवच्छेदकत्वात्।

 यदि च प्रथमान्तपदसमभिव्याहृताख्यातपदजन्यतावच्छेदकतयैव आश्रयविषयतानिरूपितकर्तृत्वविषयतायाः आख्यातप्रयोज्यत्वम्। तथा च चैत्रेण पच्यते इति वाक्यजन्यबोधधीयकर्तृत्वनिष्ठविषयतायाः आश्रयविषयत्वानिरूपितत्वेन आख्याताप्रयोज्यत्वमिति तृतीयानिर्वाहः। कर्तृत्वविषयतासामान्यं च नाख्यातपदज्ञानसामान्यजन्यतावच्छेदकम्। कर्तृत्वविषयकशाब्दबुद्धित्वावच्छिन्नं प्रति आख्यातपदज्ञानं कारणमिति सामान्यकार्यकारणभाने मानाभावात् इत्युच्यते,

 तदापि चैत्रेण पच्यते तण्डुल इत्यादिवाक्यार्थबोधस्य परस्परसमभिव्याहृतपदसमूहरूपवाक्यज्ञानहेतुकतया तद्वाक्यार्थविषयतान्तः पातिकर्तृत्वविषयताया वाक्यघटाकाख्यातप्रयोज्यत्वं दुर्वारमेवेति चेत्-

 अत्रोच्यते। अनभिहिते कर्तरि तृतीयेत्यस्य कर्तृत्वविशेष्यतया प्रातिपदिकार्थे अविवक्षिते सति तृतीयेत्यर्थः।

 नन्वेवं सति चैत्रेण ग्रामो गम्यत इत्यत्र ग्रामपदोत्तरं तृतीया स्यात्। ग्रामप्रातिपदिकार्थस्य कर्तृत्वविशेष्यतया अविवक्षितत्वात्।

 न च तथापि ग्रामस्य धात्वर्थकर्तृत्वाभानेन न ग्रामपदोत्तरं कर्तरि तृतीयेति वाच्यम्। एवमपि चैत्रेण स्वं दृश्यत इत्यत्र चैत्रपरस्वपदोत्तरं तृतीया स्यात्। नदर्थस्य कर्तृत्वविशेष्यतया अविवक्षितत्वात् वस्तुतो धात्वर्थकर्तृत्वाच्चेति चेत्-

 न। प्रातिपदिकार्थविशेषणतयैव कर्तृत्वे अविवक्षित इति यावत्। प्रातिपदिकार्थविशेषणतयैव अविवक्षितत्वं च प्रातिपदिकार्थविशेष्यतया अविवक्षितत्वे सति प्रातिपदिकार्थविशेषणतया विवक्षितत्वस्याभानः प्रातिपदिकार्थविशेष्यतया विवक्षितत्वे सति प्रातिपदिकार्थविशेषणतया अविवक्षितत्वे पर्यवस्यति। तत्र द्वितीयदलं वैयर्थ्यात् परित्यज्यते। ततश्च प्रातिपदिकार्थविशेष्यतया कर्तृत्वे विवक्षिते तदुत्तरं तृतीयेति पर्यवसितम्।

 न चैवं सति चैत्रेण स्वं दृश्यत इत्यत्र स्वपदोत्तरं तृतीया स्यात्,

चैत्रविशेष्यतया कर्तृत्वस्य विवक्षिततत्वात् चैत्रस्य स्वपदार्थत्वाच्चेति वाच्यम्। तत्प्रातिपदिकप्रयोज्यप्रकारतानिरूपितविशेष्यतया कर्तृत्वे विवक्षिते तत्प्रातिपदिकोत्तरं तृतीयेति सूत्रार्थः। अत्र च चैत्रप्रातिपदिकप्रयोज्यप्रकारतानिरूपितविशेष्यतयैव कर्तृत्वस्य विवक्षा,

न तु स्वपदप्रयोज्यप्रकारतानिरूपितविशेष्यतयेति न स्वपदोत्तरं तृतीयेति।

 यथाश्रुतसूत्रार्थानुरोधेन कर्तरि लकारतृतीयाविभक्‌तयोः शक्तिवादिभिः वैयाकरणैरपि प्रातिपदिकार्थविशेष्यतया कर्तरि विवक्षिते तृतीयेत्येव सूत्रार्थो वाच्यः। अन्यथा कर्तुरनभिधानस्य पूर्वोक्तविकल्पक्रमेण कर्तृत्वानभिधानवत् दुर्वचत्वापत्तेरिति।

 अथानभिहिते कर्तरि तृतीयेत्यस्योक्तार्थकत्वे चैत्रादिकर्तृकत्वविशेषितपाकादिविवक्षया चैत्रेण पचतीत्यादिप्रयोगापत्तिः। चैत्रप्रातिपदिकार्थविशेष्यतया कर्तृत्वस्य विवक्षणात्।

 न च परस्मैपदार्थकर्तृत्वान्वयिविशेष्यविरहान्न तथा प्रयोगः इति वाच्यम्। विशेष्यतयापि कर्तृत्वबोधसंभवात्। प्रथमान्नपदासमभिव्याहारे चपचतीत्यतः पाकानुकूला कृतिरिति बोधस्य स्वीकारात्। चैत्रमैत्रोभयकर्तृकपाकस्थले चैत्रकर्तृकपाककर्ता मैत्र इति बोधतात्पर्येण चैत्रेण पचति मैत्र इति प्रयोगस्य दुर्वारत्वाच्च।

 न च कर्तृत्वातिरिक्तो विशेषणतापन्नायां कर्तृत्वे वा विशेषणतानापन्नायामेव क्रियायां तृतीयार्थकर्तृत्वान्वयो व्युत्पन्न इति वाच्यम्।

 चैत्रेण पाचयति मैत्र इत्यादौ णिजर्थः कर्तृत्वनिर्वाहकव्यापारः। चैत्रकर्तृकपाककर्तृत्वनिर्वाहकव्यापारकर्ता मैत्र इति बोधः। तत्र ण्यर्थकर्तृत्वविशेषणतापन्ने पाकादौ क्रियायां तृतीयार्थकर्तृत्वान्वयेन तादृशव्युत्पत्तेरसिद्धेः।

 न च लकारार्थकर्तृत्वविशेषणतानापन्नक्रियविशेषणतया कर्तृत्वबोधकत्वं सुपां व्युत्पन्नमिति न कश्चित् दोष इति वाच्यम्।

 चैत्रमैत्रोभयकर्तृकपाकस्थले चैत्रेण पक्ववान् मैत्र इति प्रयोगापत्तेः। अत्र कर्त्रर्थकः क्तवतुप्रत्ययः। क्रियायाः कृदर्थकर्तृत्वविशेषणत्वेऽपि लकारार्थकर्तृत्वविशेषणत्वाभानात् इति चेत्-

 मैवम्। आश्रयातिरिक्ताविशेषणतापन्नकर्तृत्वविशेषणतानापन्नक्रियायामेव विशेषणतया कर्तृत्वं तृतीयया बोध्यत इति नियमः। चैत्रेण पाचयति मैत्र इत्यादौ कर्तृत्वनिर्वाहकव्यापारो णिजर्थः। तत्राश्रयातिरिक्ते व्यापारे विशेषणं कर्तृत्वमिति तद्विशेषणतापन्नक्रियायां तृतीयार्थकर्तृत्वस्य विशेषणत्वे न किंचित् बाधकम्। चैत्रेण पचति मैत्र इत्यादयश्च न प्रयोगाः। तत्राश्रये एव कृतेर्विशेषणतया तद्विशेषणतापन्नक्रियायां तृतीयया कर्तृत्वबोधनासंभवात्। चैत्रकर्तृकपाकानुकूला कृतिः इत्येवं कृतिविशेष्यकबोधाभिप्रायेण चैत्रेण पचतीति प्रयोगवारणाय आश्रयविशेषणत्वमुपेक्ष्य आश्रयातिरिक्ताविशेषणत्वं निवेशितम्।

 अनभिहिते कर्तरि तृतीयेत्यस्यापि निरुक्तक्रियाविसेषणतया प्रातिपदिकार्थान्वयिकर्तृत्वविक्षायां तदुत्तरं तृतीयेत्यर्थः।

 नन्वेवमपि चैत्रवृत्ति ज्ञानमिति बोधतात्पर्येण चैत्रेण जानातीति प्रयोगापत्तिः। ज्ञानस्य विशेष्यत्वात् कर्तृत्वविशेषणतानापन्नत्वात् तत्र तृतीयार्थाधेयत्वरूपकर्तृत्वान्वयसंभवादिति चेत्-

 मैवम्। क्रियायां किंचिद्विशेषणतापन्नत्वस्यापि निवेशात्।

 न चैवं चैत्रेण स्थीयत इत्यादौ धात्वर्थस्थितेः मुख्यविशेष्यत्वेन किंचिद्विशेषणतापन्नविरहात् तत्र तृतीयार्थान्वयासम्भवेन तादृशप्रयोगानुपपत्तिरिति वाच्यम्। "लः कर्मणि च भाने च"इत्यनुशासनानुरोधेन स्थितेः तत्र आख्यातार्थतयापि भानस्वीकारात् तत्र चैत्रवृत्तिस्थित्यभिन्नस्थितिरिति बोधात् धात्वर्थस्यापि किंचिद्विशेषणतापन्नत्वात्।

 न चैवमपि चैत्रेण जानाति चैत्र इति प्रयोगापत्तिः। ज्ञानस्य कर्तृत्वविशेषणतानापन्नत्वात्। मणिकारमते आश्रयत्वरूपकर्तृत्वस्य संसर्गत्वात् चैत्ररूपकिंचिद्विशेषणतापन्नत्वाच्चेति वाच्यम्।

 उक्तार्थानामप्रयोग इति न्यायेन तादृशप्रयोगस्य वारणीयत्वात्। अथवा कर्तृत्वविशेषणतानापन्नेत्यनेन कर्तृत्वनिष्ठविषयतानिरूपितप्रकारतानाश्रयत्वस्य विवक्षितत्वात्। उक्तस्थले कर्तृत्वस्य संसर्गतया वा विषयत्वात् कर्तृत्वनिष्ठसांसर्गिकविषयतानिरूपित प्रकारताया एव ज्ञाने सत्त्वेन तदनाश्रयत्वाभानात् ज्ञानक्रियाया उपादातुमशक्यत्वात्।

 यद्वा कर्तृत्वविशेषणतानापन्नेत्यनेन कर्तृत्वनिष्ठविषयत्वानिरूपितप्रकारताश्रयत्वं विवक्षितम्। चैत्रेण जानाति चैत्र इत्यादौ च कर्तृत्वनिष्ठसांसर्गिकविषयतानिरूपित प्रकारताया एव ज्ञाने सत्वान्न दोषः।

 अस्मिंश्च कल्पे क्रियायां किंचिद्विशेषणतापन्नत्वं न देयम्। चैत्रेण जानातीत्यादौ ज्ञानक्रियायाः तादृश प्रकारताश्रयत्वाभानादेव तादृशप्रयोगवारणादिति लाघवम्। भावाख्यातस्थले पुनः धात्वर्थस्य द्विधा भानमुपगम्यैव तृतीया समर्थनीया। तत्र धात्वर्थमुख्यविशेष्यक एव बोध इति प्रवादस्तु धात्वाख्यातयोः समानार्थकत्वाभिप्रायेणेत्यवधेयमिति गुरुचरणप्रदर्शिता विचारसरणिः।

 %आख्यातार्थकर्तृत्वस्वरूपम्%

 एतावता आख्यातार्थः कर्तृत्वं,

न तु कर्तेति निरूपितम्। अथ कर्तृत्वस्वरूपं निरूप्यते। चैत्रः पचतीत्यादौ आख्यातार्थभूतं कर्तृत्वं क्रियानुकूला कृतिरेव। तस्याश्च अनुकूलकृतित्वेन कृतित्वमात्रेण वा आख्यातवाच्यता,

न तु क्रियानुकूलकृतित्वेन। क्रियायाः धातुत एव लाभात्। अनुकूलत्वस्य संसर्गमर्यादया लाभाच्च।

 एतेन कर्तृत्वे क्रियाश्रयत्वरूपतायाः अखण्डत्वस्य च व्यवच्छेदः। कृतिपर्यन्तव्यापारस्य धात्वर्थत्वाभानेन अधिश्रयणादिव्यापाराश्रयत्वस्य कर्तरि चैत्रादौ बाधात्। सखण्डस्य कथमपि निर्वचनासंभव एवाखण्डत्वस्वीकाराच्चेति।

 न चैवं सति यागादौ दम्पत्योः व्यासज्यवृत्ति कर्तृत्वमिति मीमांसकसिद्धान्तविरोधः। पतिनिष्ठायाः पत्नीनिष्ठायाश्च यागकृतेः भिन्नभिन्नत्वेन व्यासज्यवृत्तित्वासंभवात्। अनेकनिष्ठस्य एकस्यैव द्वित्वादेः व्यासज्यवृत्तितत्वदर्शनात्। कर्तृत्वस्याखण्डत्वे तूभयनिष्ठं कर्तृत्वमेकमेवेति व्यासज्यवृत्तित्वमुपपद्यत इति वाच्यम्।

 भिन्नभिन्नाया अपि यागकृतेः प्रकृतयागानुकूलकृतित्वेनानुगतरूपेण व्यासज्यवृत्तित्वसंभवात्। न चायमपसिद्धान्तः। महानसीयत्ववह्नित्वनिष्ठयोरवच्छेदतकतयोः संबन्धभेदेन सावच्छिन्नत्वनिरवच्छिन्नत्वभेदेन च भिन्नत्वेऽपि महानसीयवह्न्यभानप्रतियोगितावच्छेदकतात्वेनानुगतरूपेण व्यासज्यवृत्तित्वं स्वीकृत्य पर्याप्तिसंबन्धेन हेतुसमानाधिकरणाभावप्रतियोगितावच्छेदकत्वावच्छिन्नभेदस्य साध्यतावच्छेदके वह्नित्वे भट्टाचार्यैः सिद्धान्तलक्षणे प्रतिपादितत्वात् इत्याहुः।

 रथो गच्छति काष्ठं पचतीत्यादौ च रथादौ अचेतने कृत्याश्रयत्वस्य बाधात् क्रियानुकूलव्यापाररूपे कर्तृत्वे निरूढलक्षणा। न च विनिगमनाविरहः। व्यापारत्वापेक्षया कृतित्वजातेः शक्यतावच्छेदकत्वे लाघवात्। व्यापारत्वस्य जातित्वाभानात्।

 %मीमांसकमतम्%

 आख्यातस्य व्यापारत्वमेव कृतितदितरसाधारणं शक्यतावच्छेदकम्। पचतीत्यादावपि तेनैव रूपेण बोधोपगमात्। एवं च अचेतनेऽपि गच्छतीत्यादिः प्रयोगः मुख्य एव। कृतित्वस्य लाघवं चाकिंचित्करम्। यत्र लघुगुरुरूपाभ्यां बोधो निर्विवादः तत्रैव लघुरूपावच्छिन्ने शक्त्युपगमात्। यथा नैयायिकमते गोशब्दात् जात्याकृतिविशिष्टव्यक्तेर्बोधो जायते। तत्र जात्या लघुरूपेण आकृत्या गुरुरूपेण च बोधो निर्विवाद इति अवयवसंयोगरूपाकृत्यपेक्षया लघोः अखण्डजातेः शक्यतावच्छेदकत्वं स्वीक्रियते। प्रकृते च आख्यातात् कृतित्वेन बोधः सविवाद इति लाघवमप्रयोजकमिति। लाघवस्याप्रयोजकत्वेऽपि कृतित्वावच्छिन्ने आख्यातस्य शक्त्युपगमे तस्य अमुख्यार्थेऽनादितात्पर्यकल्पनायां गौरवात्।

 एवं बीजादिना अङ्कुरः कृत इति विनापि यत्नं कृञः प्रयोगात् कृञोऽपि व्यापारसामान्यार्थकता,

न यत्नार्थकता। एवं च करोतिना विवरणीयार्थकत्वेऽपि नाख्यातस्य यत्नत्वावच्छिन्नवाचकता। न वा किं करोति पचतीति प्रश्नोत्तरयोः समानप्रकारकबोधजनकत्वानुरोधेन तथात्वम्।

 यत्तु-पचतीति वाक्यजन्यबोधे सति यत्नत्वावच्छिन्ने वर्तमानत्वसंशयानुदयात् तत्र यत्नावच्छिन्ने वर्तमानत्वबोधकत्वसिद्धौ तदवच्छिन्ने लाघवात् शक्तिः सिध्यति।

 ननु यत्नस्य आख्यातावाच्यत्वेऽपि पचतीत्यतः वर्तमानपाकयत्नविषयकबोधः संभवति। धात्वर्थपाककारणत्वानुमिते यत्ने लडर्थवर्तमानत्वान्वयसंभवात्। न च पदादनुपस्थितस्य यत्नस्य शाब्दबोधे भानं न संभवतीति वाच्यम्। नैयायिकमते तदसंभवेऽपि अर्थाध्याहारवादिनां मते तत्संभवादिति चेत्-

 न। लडादिजन्यवर्तमानत्वान्वयबोधे लडादितत्समभिव्याहृतधात्वन्यतरजन्यविशेष्योपस्थितेः कारणत्वमावश्यकम्। अन्यथा पचति यत्न इति निराकाङ्क्षयत्नपदात् यत्नोपस्थितौ तत्र लटा वर्तमानत्वबोधप्रसङ्गात्। ततश्चार्थाध्याहारमतेऽपि अनुमिते यत्ने आख्यातार्थवर्तमानत्वान्वयबोधो न संभवति। उक्तकार्यकारणभानविरोधात्।

 न चार्थाध्याहारवादिनां द्वारं पिधानं कृतिः इत्यादितः द्वारकर्मकपिधानकृतेरिव पचति यत्न इत्यादितः पाकयत्नो वर्तमान इत्याद्याकारको वर्तमानत्वादेर्बोध इष्ट एवेति वाच्यम्। परस्परसाकाङ्क्षपदार्थान्वयबोधे एवाध्याहृतस्येव निराकाङ्क्षपदादुपस्थितस्याप्यर्थस्यविषयतायास्तैरुपगमात्,

तत्रान्वयानुभानकसाकाङ्क्षपदसत्त्वात्। प्रकृते चान्वयबोधस्य आकाङ्क्षानुपयोगिपदार्थद्वयविषयकत्वेन तेषामप्यसंमतत्वात्। तत्स्वीकारे निराकाङ्क्षस्याप्यनुभावकत्वस्वीकारापत्तेः शाब्दबोधे आकाङ्क्षायाः अनुपयोगप्रसङ्गाच्चेति।

 तन्न। पचतीत्यतः व्यापारविषयकशाब्दबोधे जाते क्रियाविशेषेण यत्नानुमितिः,

ततो यत्ने वर्तमानत्वानुमितिः। तथैव यत्ने वर्तमानत्वसंशयनिवृत्तिः। तादृसवर्तमानत्वप्रतीतिः शाब्दी इति प्रतीतिः सविवादेति मीमांसकाः।

 %नैयायिकमतम्%

 अत्र नैयायिकाः-रथो गच्छतीत्यादौ आश्रयत्वमेवाख्यातार्थः,

न तु व्यापारः। अन्यदीयगमनानुकूलनोदनादिलक्षणव्यापारवति गच्छतीति प्रयोगाभानात्। एवं च काष्ठं पचतीत्यादिप्रयोग एवाख्यातस्य व्यापारे शक्तिं साधयेत्,

यदि स स्वारसिकः स्यात्। तदेव न। न हि चैत्रः पचतीत्यादिः चेतनविषयकः प्रयोग इव काष्ठं पचतीत्यादिः अचेतनविषयकः प्रयोगः स्वारसिकः।

 एवमचेतने स्वरसतः कर्तृपदाप्रयोगात् कृञोऽपि यत्नत्वविशिष्टोऽर्थः। एवं चैत्र एव पचति,

पाकर्ता न त्वचेतनं काष्ठादि इत्यादिप्रयोगात् लकारस्य कृञश्च यत्नत्वविशिष्टार्थकताया आवश्यकत्वात् लाघवात्तत्रैव शक्तिः,

व्यापारे लक्षणेति।

 न च यत्नत्वस्य आख्यातवाच्यनिवृत्तिजीवनयोनियत्नसाधारणतया लकारशक्यतावच्छेदकत्वासंभवः इति वाच्यम्। निवृत्त्यादियत्नस्य आख्यातवाच्यत्वोपगमे क्षतिविरहात्। निवृत्त्यादेः पाकानुकूलताविरहेण तत्काले पचतीति प्रयोगापत्तिविरहात्। धात्वर्थस्य आख्यातार्थे यत्ने न केवलं विषयत्वं संबन्धः अपि तु अनुकूलत्वमपीति निवृत्तौ धात्वर्थानुकूलत्वस्य बाधात् न तादृशप्रयोगापत्तिरिति।

 वस्तुतस्तु निवृत्त्यादेः कदाप्याख्याताधीनबोधविषयत्वाभानात् न आख्यातवाच्यत्वम्। इत्थं च इष्टसाधनताज्ञानजन्यतावच्छेदिका प्रवृत्तित्वजातिरेव आख्यातशक्यतावच्छेदिका। चैत्रो निश्वसितीत्यादौ निश्वासाश्रयत्वमेव प्रतीयते। तेन निश्वासानुकूलजीवनयोनितयत्नस्य प्रवृत्तित्वानाक्रान्तत्वेऽपि न क्षतिः।

 एत एवेश्वरकृतेः जन्यमात्रजनकत्वेऽपि ईश्वरः पचति ईश्वरो भुङ्क्त इत्यादयो न प्रयोगाः। नित्यायामीश्वरकृतौ इष्टसाधनताज्ञानजन्यतावच्छेदकप्रवृत्तित्वजातेरसत्त्वात्।

 न चैवम् ईश्वरो वेदं वक्ति,

मथुरायां कृष्णो विहरति इत्यादिप्रयोगानुपपत्तिः,

ईश्वरकृतेः आख्यातावाच्यत्वादिति वाच्यम्। अत्राख्यातस्य लक्ष्यार्थव्यापारबोधकत्वोपगमात्। ईश्वरकृतिसाधारणयत्नत्वस्याख्यातशक्यतावच्छेदकत्वेऽपि तत्र व्यापारे लक्षणाया आवश्यकत्वात्। तथा हि आत्मा पचति शरीरं पचति इत्यादिस्वारसिकप्रयोगविरहात् आख्यातार्थकृतेः उद्देश्यतावच्छेदकशरीरविशेषावच्छिन्ते समवायसंबन्धेनान्वय इति नियमः स्वीकरणीयः। शरीरे अवच्छेदकतासंबन्धेन कृतेः सत्त्वेऽपि समवायसंबन्धेनासत्त्वात् आत्मशब्दोपस्थापिते निरवच्छिन्ते आत्मनि समवायसंबनधेन कृतेः सत्त्वेऽपि शरीरावच्छिन्ने तदसत्त्वाच्च नोक्त प्रयोगयोरापत्तिः। चैत्रः पचतीत्यादौ चैत्रपदस्य शरीरविशेषविशिष्टात्मपरतया शरीरविशेषरूपं यत् उद्देश्यतावच्छेदकं तदवच्छेदेन आत्मनि समवायसंबन्धेन कृतेः अन्वयः संभवति। गौरः पचति इत्यादावपि गौरादिपदस्य गौरशरीरावच्छिन्तात्मनि लक्षणास्वीकारात् तत्र समवायेन कृतेरन्वयः संभवति। गौरपदस्य शरीरपरत्वे तु तत्र आख्यातस्य व्यापारे लक्षणा स्वीकार्या। तस्माश्रयत्वेन शरीरेऽन्वयः।

 इत्थं चेश्वरकृतेः शरीरानवच्छिन्नत्वात् ईश्वरो वेदं वक्ति इत्यत्र कृतेः शरीरावच्छेदेन ईश्वरे अन्वयो न संभवतीति आख्यातस्य व्यापारे लक्षणा आवश्यकी। तथा च वेदवचनानुकूलव्यापारवानीश्वर इति बोधः।

 केचित्तु-ईश्वरकृतिसाधारणयत्नत्वावच्चिन्न एव आख्यातार्थः। असाधारणानुकूलत्वं आख्यातार्थकृतौ धात्वर्थस्य संसर्गतया भासते,

न त्वनुकूलतामात्रम्। अतोऽस्मदादिक्रियानुकूलकृतिमादाय न ईश्वरः पचतीति प्रयोगः। अस्मदादिकर्तृकपाकादिक्रियायां ईश्वरकृतेः साधारणकारणकारणत्वेऽपि असाधारणानुकूलत्वाभानात्। वेदवचनादौ चेश्वरकृतेरेवासाधारणकारणत्वात् ईश्वरो वेदं वक्तीत्यादयः प्रयोग उपपद्यन्त इत्याहुः।

 अत्र मते असाधारणानुकूलत्वत्वेन संबन्धत्वस्य सविवादत्वात् अस्वारस्यम्।

 अथ आख्यातस्य कृञश्च यदि कृतिर्वाच्या तदा करोतीत्यादौ कृतेः द्विधा भानं स्यात्,

तत्र धातुप्रत्ययोर्द्वयोरपि कृतिबोधकत्वादपि चेत्-न। एकः द्वौ इत्यादौ एकत्वद्वित्वादिबोधकयोः प्रकृतिप्रत्ययोः उभयोः सत्त्वेऽपि एकधैव एकत्वादिधीवत् प्रकृतेऽपि बाधकाभानात्। तत्र विभक्तेः साधुत्वार्थकत्वे करोतीत्यत्रापि साधुत्वार्थकत्वात्।

 अथ तर्हि चैत्रः करोतीत्यादौ प्रातिपदिकार्थे धात्वर्थकृतेः साक्षादेवान्वयः स्यात्। स च नामार्थधात्वर्थयोः भेदसंबन्धेन साक्षादन्वयस्याव्युत्पन्नत्वान्न संभवति। नामार्थधात्वर्थयोः भेदसंबन्धेन साक्षादन्वयोपगमे कर्मत्वबोधकद्वितीयाविभक्तेरसत्त्वेऽपि तण्डुलः पचतीत्यादौ कर्मत्वसंबन्धेन तण्डुलस्य धात्वर्थपाकेऽन्वयसंभवेन तण्डुलकर्मकपाकादिबोधापत्तेः।

 न च नामार्थप्रकारकभेदसंसर्गकक्रियाविशेष्यकबोधएवाव्युत्पन्नः,

न तु क्रियाप्रकारकभेदसंसर्गकनामार्थविशेष्यकबोधोऽपीति वाच्यम्। घटः करोतीत्यतः कर्मत्वसंबन्धेन कृत्यादावन्वयेन कृतिकर्म घटः इति विशेष्यकबोधस्याप्यव्युत्पन्नतायाः स्वीकरणीयत्वात् इति चेत्-

 मैवम्। घटः करोतीत्यतः धात्वर्थकृतिप्रकारककर्मत्वसंसर्गकघटविशेष्यकबोधवारणाय धातोः कर्मत्वादिसंबन्धेन स्वार्थप्रकारकबोधाजनकत्वमिति नियमोऽङ्गीक्रियते,

न तु आश्रयत्वसंबन्धेन धात्वर्थप्रकारान्वयाबोधकत्वमिति। तथा च चैत्रः करोतीत्यतः कृत्याश्रयश्चैत्र इति बोधस्वीकारे न किंचित् बाधकम्।

 न च घटः करोतीत्यतः कर्मत्वसंबन्धेन धात्वर्थकृतिप्रकारकघटविशेष्यकबोधवारणाय धातुजन्यकृतिप्रकारकान्वयबोधं प्रति प्रत्ययजन्यविशेष्योपस्थितिः कारणमिति वक्तव्यम्। चैत्रः करोतीत्यत्र विशेष्यस्य चैत्रस्य प्रत्ययानुपस्थाप्यत्वेनोक्तकारणविरहात् कथं नामार्थचैत्रविशेष्यकधात्वर्थकृतिप्रकारबोधः संभवतीति वाच्यम्। कर्मतासंबन्धेन कृतिप्रकारकबोधस्याप्रसिद्धा सामग्र्यकल्पनेन आपादकाभानात् घटः करोतीत्यतः धात्वर्थकृतिकारककर्मतासंसर्गकघटविशेष्यकबोधापादनासंभवात् उक्तकार्यकारणभावस्याकल्पनात्।

 न च क्रियते चैत्र इत्यादौ कृतिप्रकारकाश्रयत्वसंसर्गकबोधवारणायैव उक्तकार्यकारणभान आवश्यक इति वाच्यम्। सति तात्पर्ये तत्र तादृशबोधस्येष्टत्वात्। कर्तृविशेष्यकान्वयबोधपरधातूत्तरयकोऽसाधुत्वादेव प्रामाणिकानां न तथा प्रयोगः।

 करणं चैत्र इत्यादौ चैत्रादौ धात्वर्थकृतेराश्रयतासंबन्धेनान्वयबोधवारणाय तादृशकार्यकारणभानकल्पनमित्यपि न। तादृशान्वयबोधे आख्यातान्तधातुनामसमभिव्याहारज्ञानस्य हेतुत्वादेव उक्तस्थले तादृशबोधवारणसंभवात्।

 %दीधितिकृन्मतम्%

 दीधितिकृतस्तु गच्छति जानाति करोतीत्यादौ आख्यातस्याश्रयत्वे निरूढलक्षणायाः स्वीकारान्न नामार्थे क्रियायाः साक्षादन्वयः। रथो गच्छतीत्यत्र नियमेनाख्यातस्याश्रयत्वबोधकत्वम्। चैत्रो गच्छतीत्यादौ यदा चैत्रशब्दः,

चैत्रत्वजात्यवच्छिन्नशरीरपरः तदा आश्रयत्वस्य,

यदा च चैत्रशरीरावच्छिन्नात्मपरः तदा कृतेर्बोधकमाख्यातमित्याहुः।

 %तन्मतपरिशीलनम्%

 तन्मते यद्यप्याश्रयत्वसंबन्धस्याधिकस्य जानाति चैत्र इत्यादिवाक्यजन्यबोधविषयत्वं कल्पनीयमिति गौरवम्। तथापि यत्र ज्ञाधातोः ज्ञानाश्रयत्वे लक्षणाग्रहः शक्तिभ्रमो वा तत्र चैत्रादिविशेष्यकः ज्ञानाश्रयत्वप्रकारकः शाब्दबोधः आश्रयतायाः संसर्गतावादिनाप्यनुमतः। चैत्रादिविशेष्यकाश्रयतासंसर्गकज्ञानादिप्रकारकशाब्दबोधस्तु दीधितिकारमते क्वचिदपि न प्रसिद्ध्यतीति तादृश आश्रयत्वप्रकारक शाब्दबोधे योग्यताज्ञानादेः हेतुताकल्पनं तथाविधशाब्दबोधाङ्गीकर्तुर्मणिकारस्य मते आवश्यकमिति गौरवम्।

 वस्तुतस्तु चैत्रेण ज्ञायते घट इत्यादौ कर्मप्रत्ययस्थले यावतां पदार्थानां प्रकारता तावतां चैत्रो जानाति घटम् इत्यादिकर्तृप्रत्ययस्थले प्रकारत्वम्। परं तु विशेषणविशेष्यभाने वैपरीत्यम्। एवं कर्मप्रत्ययस्थले यस्य ससंबन्धिकपदार्थस्य यदंशे विशेष्यता कर्तृप्रत्ययस्थले तन्निरूपकतायास्तदंशे प्रकारता इत्यनुभवः अस्ति। तदनुसारेण आश्रयत्वस्य आख्यातार्थतां दीधितिकारः उरररीचकार। चैत्रेण ज्ञायते इत्यत्र चैत्रनिरूपिताधेयताश्रयज्ञाननिरूपितविषयताश्रयो घट इति बोधस्य जायमानतया आधेयत्वरूपतृतीयार्थस्य चैत्रं प्रति विशेष्यत्वात् चैत्रो जानाति इत्यत्र आधेयतानिरूपकतारूपायाः आश्रयतायाः चैत्रांशे प्रकारता वक्तव्या। सा च प्रकारता आश्रयतायाः आख्यातार्थत्वाभावे कथं स्यात्।

 न च चैत्रेण ज्ञायत इत्यत्राप्याधेयत्वं संसर्ग एव न तु विशेष्यम्। तथा च चैत्रो जानातीत्यत्र आधेयता आधेयत्वस्याप्रकारत्वेऽपि नानुभवविरोध इति वाच्यम्। तथा सति आत्मना ज्ञायते न घटेनेत्यादौ ज्ञाने घटादिवृत्तित्वाभानबोधानुपपत्तेः। आधेयत्वस्य तृतीयार्थताविरहेण तृतीयान्तात् घटादिवृत्तित्वरूपप्रतियोग्यनुपस्थितेः। आधेयत्वस्य वृत्त्यनियामकत्वेनाभावप्रतियोगितानवच्छेदकतया आधेयत्वसंबन्धावच्छिन्नघटाभावबोधस्य तत्रोपपगमासंभवात्। आधेयत्वस्याभावप्रतियोगितावच्छेदकसंबन्धत्वस्वीकारे ज्ञाने न घट इत्यादिवाक्यजन्यबोधे ज्ञानाद्यधिकरणकाधेयत्वसंबन्धावच्छिन्न घटाभावस्याप्यवगाहनसंभवात् घटे ज्ञानं न वेत्यादिसंशयनिरासाय कदाचित् ज्ञाने न घट इत्यादिकमपि प्रयुज्येत। एतदुक्तं भवति-घटे ज्ञानं न घट इत्यादिकमपि प्रयुज्येत। एतदुक्तं भवति-घटे ज्ञानं न वेति संशयनिरासाय घटे न ज्ञानमित्येव प्रयुज्यते। यद्याधेयतासंबन्धः प्रतियोगितावच्छेदकः तदा ज्ञाने न घट इति वाक्यात् आधेयत्वसंबन्धावच्छिन्नघटाभावः ज्ञानवृत्तिरिति बोधसंभवात् तस्य च निरुक्तसंशयविरोधित्वसंभवात् तद्वाक्यमपि पूर्वोक्तसंशयनिरासाय प्रयुज्येतेति।

 वृत्त्यनियामकसंबन्धस्याभानप्रतियोगितानवच्छेदकत्वादेव अनुकूलकृतिमत्त्वरूपकर्तृत्वस्य चैत्रः पचतीत्यादौ प्रकारता मणिकृतापि स्वीक्रियते न तु संसर्गता। न पचतीत्यादावन्वयबोधानिर्वाहात्। कृतिमत्त्वस्य वृत्त्यनियामकतयाभावप्रतियोगितानवच्छेदकत्वात्। एवं चैत्रेण ज्ञायत इत्यादावाधेयत्वस्य तृतीयया अविवक्षणे प्रातिपदिकार्थमात्रविवक्षया "प्रातिपदिकार्थलिङ्गपरिमाणवचनमात्रे प्रथमा"(सू. )इत्यनुशासनेन प्रथमा स्यात्।

 यत्तु-जानाति चैत्र इत्यादौ च आख्यातेन कर्तृत्वाविवक्षणे धात्वर्थरूपभानमात्रपरतया परस्मैपदस्य श्नाविकरणस्य चासाधुतापत्तिः। "भावकर्मणोः"(सू. )इति सूत्रेण आत्मनेपदस्य प्राप्तेः,

श्नाविकरणस्य कर्तरि इत्यधिकारे विहितत्वेन भावेऽप्राप्तेश्च। अतः जानातीत्यादावाख्यातस्य कर्तृत्वबोधकत्वमावश्यकमिति।

 तन्न। इतराविशेषणतया क्रियारूपभानविवक्षाया एव आत्मनेपदानुशासनविषयत्वाङ्गीकारात् जानातीत्यत्र धात्वर्थज्ञानस्य प्रथमान्तार्थविशेषणत्वेन इतराविशेषणतया विवक्षाविरहेण आत्मनेपदस्याप्राप्त्या परस्मैपदसाधुतानिर्वाहसंभवात्,

इतराविशेषणतया भावविवक्षाविरहस्य श्नाद्यनुशासनविषयत्वोपगमेन उक्तस्थले श्नादिविकरणस्य साधुतायाश्च निर्वाहसंभवात्।

 यदि चानुभवे विप्रतिपन्नं प्रति अनुभवविरोधमाश्रुत्य आख्यातस्य आश्रयत्वार्थकत्वव्यवस्थापकत्वं न संभवतीत्यालोच्यते तदा युक्त्यन्तरेण आश्रयत्वार्थकत्वं व्यवस्थाप्यते। तथा हि-

 पचन् पचतीति प्रयोगो न भवति पाककर्ता पाकर्तेति हि तदर्थः। तत्र पाककर्तृत्वमुद्देश्यतावच्छेदकम्। पाककर्तृत्वं विधेयम्। उद्देश्यतावच्छेदकविधेययोः ऐख्यात् तद्वाक्यस्य निराकाङ्क्षत्वं स्वीक्रियते। तथा जानन् तदा जानाश्रयमुद्दिश्य ज्ञानाश्रयत्वविधानात् ज्ञानाश्रयत्वमुद्देश्यतावच्छेदकं विधेयं च तदेवेति तयोरैक्यात् निराकाङ्क्षत्वं निर्वहति। यदि तत्र आख्यातस्य आश्रयत्वं नार्यः तदा ज्ञानाश्रयमुद्दिश्य आश्रयतासंबन्धेन ज्ञानस्य विधेयत्वात् ज्ञानाश्रयत्वमुद्देश्यतावच्छेदकं ज्ञानं विधेयमिति तयोर्भेदात् तद्वाक्यस्य निराकाङ्क्षत्वं न स्यात्। अतः जानन् जानातीति वाक्यस्य निराकाङ्क्षत्वनिर्वाहाय आख्यातस्य आश्रयत्वार्थकत्वमावश्यकमिति।

 नश्यतीत्यादौ प्रतियोगित्वरूपं कर्तृत्वमाख्यातार्थः। नाशनिरूपितप्रतियोगित्ववान् घट इति बोधः। न च धात्वर्थस्य नाशस्य प्रतियोगित्वसंबन्धेन घटादावन्वयसंभवात् न प्रतियोगित्वमाख्यातार्थ इति वाच्यम्। आत्मा न नश्यतीत्यादौ प्रतियोगित्वसंबन्धावच्छिन्ननाशाभानस्य बोधयितुमशक्यत्वात्। प्रतियोगित्वस्य वृत्त्यनियामकत्वेनाभावप्रतियोगितानवच्छेदकत्वात्। अतः नञ्समभिव्याहारस्थले आख्यातार्थ प्रतियोगित्वमिति स्वीकृत्य तदभावबोध एव स्वीकरणीय इति नञसमभिव्याहारस्थलेऽपि प्रतियोगित्वमेवाख्यातार्थ इति।

 %आख्यातार्थशक्ततावच्छेदकविचारः%

 अथ आख्यातनिष्ठं कर्तृत्वशक्ततावच्छेदकं रूपं दुर्वचम्। न च तिङ्त्वं तथेति वाच्यम्। तिप्तसादिसाधारणस्य तिङ्पदवत्त्वमेव तिङ्त्वम्। तिबाद्यष्टादशसु तिङ्पदसंकेतग्राहकं च "आदिरन्त्येन सहेता"इति सूत्रम्। तदर्थश्च अन्त्येन इता इत्संत्रकेन वर्णेण सहित आदिः वर्णः मध्यगानां स्वस्य च संज्ञा स्यात् इति। एवं च तिप्तस्‌झि इत्यारभ्य महिपर्यन्तानां प्रत्ययानां तिङ् इति संज्ञा। पाणिनीयसंकेतमविदुषामनधीतपाणिनीयतन्त्राणां तिप्त्वादिना शक्तिभ्रमादेव शाब्दबोध इति वाच्यम्। एवं सति घटादिवाचकघटादिपदेष्वपि कस्यचिच्छब्दस्य पुरुषविशेषीयसंकेतसंभवेन तुल्ययुक्त्या तत्रापि तच्छब्दस्यैव शक्ततावच्छेदकत्वापत्तेः। एतदुक्तं भवति। देवदत्तः तशब्दने वघटपदबोधो भवतु इति इच्छति। एवं च देवदत्तसंकेतसंबन्धेन तशब्दवत्त्वं घटपदनिष्ठमिति तदेव घटपदनिष्ठायां घटवाचकतायामवच्धेदकं स्मादिति।

 तिबादिषु पाणिनेः तिङ्पदसंकेतवत् तत्र शब्दान्तसंकेतस्याप्यन्यदीयस्य संभवेन तत्तच्छब्दानामपि शक्ततावच्छेदकतायाः सुवचत्वात् विनिगमनानुपपत्तेश्च।

 अत्र केचित्-"लः कर्मणि च" इति सूत्रे लकारस्यैव कर्तृत्ववाचकत्वोक्तेः तिबादिस्थानिनो लकारस्यैव लत्वजातिपुरस्कारेण कृतवाचकत्वम्। तथा च लत्वमेव कर्तृत्वशक्ततावच्छेदकम्। पचतीत्यादौ लकाराश्रवणेऽपि आदेशेन तिबादिना स्थान्यादेशभानरूपसंबन्धं पुरस्कृत्य एकसंबन्धिज्ञानमपरसंबन्धिस्मारकमिति रीत्या स्थानिनः लस्य स्मरणात् तत एव कर्तृत्वरूपार्थोपस्थितिः भवति। स्थान्यादेशभावरूपसंबन्धमजानतां तु तिप्त्वादिना शक्तिभ्रमादेव अर्थोपस्थितिः।

 यत्र पचति ल इति श्रुतं लकारेणैव कर्तृत्वोपस्थितिः न तिपा तत्र पचतीत्यतः न पाककर्तृत्वशाब्दबोधः। यत्र पचतीत्येव श्रुपतं न लकारोऽपि तत्र पाककर्तृत्वविषयकः शाब्दबोधो जायते। परं तु लकारतिबाद्योः स्थान्यादेशभानं जानतां तिबादिना स्मारितलकारात् कर्तृत्वोपस्थितिः। स्थान्यादेश भावमजानतां तु तिप्त्वादिना शक्तिभ्रमात् कर्तृत्वोपस्थितिरिति व्यवस्था।

 न च पचति ल इत्यत्र लकारे धातुसाकाङ्क्षत्वंज्ञाने सति भवत्येव शाब्दबोधः। तदसत्त्वे च कारणाभानादेव नापत्तिरिति वाच्यम्। पचतीत्यादौ तिबादिना लकारस्योपस्थापनेऽपि तत्तद्धातुसाकाङ्क्षत्वेन रूपेण लकारस्मारकाभावेन लकारे धातुसाकाङ्क्षत्वज्ञानस्य शाब्दबोधहेतुत्वासंभवात्। न हि तत्तद्धातुसाकाङ्क्षत्वेन रूपेण लकारस्य तिबादिस्थानिता,

येन तद्रूपावच्छिन्नमेव तिबादिः स्मारयेत्। अपि तु लत्वेनैव तिबादिस्थानित्वमिति। एतदुक्तं भवति-येन रूपेण गृहीतयोः संबन्धग्रहः तयोः एकसंबन्धितावच्छेदकविशिष्टज्ञाने सति अपरसंबन्धितावच्छेदकलत्वविशिष्टस्यैव स्मृतिर्जायेत न तु धातुसाकाङ्क्षत्वावच्छिन्नलस्येति। एवं तत्तद्धातुपदाव्यवहितोत्तरत्वरूपतत्साकाङ्क्षत्वेन येन पुंसा न लकारः श्रुतः तस्य तेन रूपेण तत्समरणासंभव इति।

 अत्रेदं चिन्त्यते-लकारतिबाद्योः अनतिप्रसक्तस्थान्यादेशभानस्य दुर्वचत्वात् तिबादिस्मारितलकारस्य वाचकत्वं न विचारसहम्। तिबादेरेव यत्र वाचकताभ्रमः तदनुरोधेन पचतीत्याद्यानुपूर्वीज्ञानस्य तिबादिजन्योपस्थितिसहकारेण शाब्दबोधोपधायकत्वकल्पनस्यावश्यकत्वात् लकारजन्योपस्थितिसहकृततादृशानुपूर्वीज्ञानतिवादसहकृततादृशानुपूर्वीज्ञानतिबादिधर्मिकलादेशत्वज्ञानघटितसामग्र्यन्तरकल्पने गौरवेण लाघवात् तिबादेरेव ताद्रूप्येण तिप्त्वादिना शक्तिकल्पनमुचितमिति।

 न चानेकेषां तिप्त्वादीनां शक्ततावच्छेदकत्वकल्पनापेक्षया एकस्यैव लत्वस्य तत्कल्पने लाघवमिति वाच्यम्। पाणिनीयव्याकरणे यथा तिबादीनां स्थानी लकारः कल्प्यते तथा व्याकरणान्तरषु अन्यो वर्णऋ स्थानी कल्प्यते। एवं च स्थानितावच्छेदकानामप्यनेकत्वात् विनिगमनाविरहेण तेषां तत्कल्पनाया आवश्यकत्वेन न लाघवावकाशः। न च विनिगमनाविरहात् लत्वादीनामपि शक्ततावच्छेदकता सिध्येदिति वाच्यम्। लत्वादीनां शक्ततावच्छेदकत्वे तिबादिना लादीनां स्मरणकल्पनेन गौरवम्,

नास्मन्मते तत्कल्पनागौरवमित्यस्यैव विनिगमकत्वात्।

 किं च शक्तिग्राहकप्रमाणमूर्धन्येन व्यवहारेण श्रूयमाणतिबादिष्वेव शक्तेः गृहीतत्वात् तिप्त्वादीनामेव श्रूयमाणानां शक्ततावच्छेदकत्वकल्पनमुचितम्।

 अपि च स्थानिनो लकारस्यैव वाचकत्वे पाचक इत्यादौ कृदन्तस्थलेऽपि स्थानिन एव लस्य कर्तृवाचकत्वं वक्तव्यम्। इत्थं चोभयत्र शक्ततावच्छेदकैक्ये तिबाद्याख्यातस्य कृतिवाचकत्वं कृतस्तु कर्तृवाचकत्वमिति विभागो नोपपद्येत। तस्मात् तिप्त्वादीनामेव शक्ततावच्छेदकत्वकल्पनमुचितम्।

 %कर्माख्यातार्थविचारः(व्यु.वा.पृ)%

 एतावता कर्त्राख्यातार्थविचारः प्रस्तुतः। अथ कर्माख्यातार्थविचारः प्रस्तूयते। "लः कर्मणि च भाने चाकर्मकेभ्यः"इति सूत्रेण हि लकाराः कर्तरि कर्मणि भावे च भवन्तीत्युक्तम्। तत्र कर्तर्यनुशिष्टस्य लकारस्य कृतिवाचकत्वं नैयायिकमतानुसारेण कृत्याश्रयवाचकत्वं वैयाकरणमतानुसारेण च निरूपितम्। कर्मण्यनुशिष्टस्याख्यातस्य अर्थ इदानीं विरूप्यते।

 आख्यातसामान्यस्य कर्तृत्वे इव तद्विशेषस्य आत्मनेपदस्य कर्मत्वे शक्तिः। न तु यथाश्रुतग्राहिवैयाकरणमत इव कर्मरूपधर्मिवाचकत्वं,

गौरवात्। प्रथमान्तपदार्थे कर्मत्वान्वयबलादेव कर्मताविशिष्टधर्मिलाभसंभवात्।

 न च लः कर्मणीति सूत्रात् लकारसामान्यस्य कर्मबोधकत्वप्रतीतेः कथं तद्विशेषस्यात्मनेपदस्य कर्मत्ववाचकत्वमुच्यत इति वाच्यम्। परस्मैपदात् कर्मत्वप्रतीत्यभानेन तस्यापि कर्मत्ववाचकत्वे मानाभावात्। आख्यातसामान्यस्य कर्तृत्ववाचकत्वे तु पच्यन्ते माषाः इत्यादौ आख्याताधीनकर्तृत्व बोध एव मानम्। तत्राख्याताधीनकर्तृत्वबोधश्च युक्त्या उपपादितः भट्टाचार्यैः अनभिधानविचारावसरे। न चैवं पचते इत्यत्रापि आत्मनेपदात् कर्मत्वबोधापत्तिरिति वाच्यम्। यगुत्तरतादीनामेव कर्मत्वे शक्तत्वात्।

 न चात्मनेपदस्य शानच्‌प्रत्ययस्य धर्मिणिशक्तिर्वक्तव्या। कर्मत्वे शक्तौ तु पच्यमानमानयेत्यादौ शानजर्थकर्मत्वे द्वितीयार्थकर्मत्वान्वयासंभवात्। तथा च तत एवोपपत्तावाख्यातरूपस्यात्मनेपदस्य कर्मत्वरूपधर्मवाचकत्वं निर्युक्तिकमिति वाच्यम्। तङ्शानच्‌साधारणस्य आत्मनेपदत्वस्य शक्ततावच्छेदकत्वे एव तथोक्तिसंभवात्। तादृशात्मनेपदत्वस्य चागुरोर्निवचनासंभवात्। तङानान्यतरत्वादेः भेदकूटधटितस्य गुरुत्वात् दुर्ज्ञेयत्वाच्च।

 न च पाणिनीयसंकेतसंबन्धेन आत्मनेपदपदवत्त्वं आत्मनेपदत्वमनुगतं सुवचमिति वाच्यम्। घटादिपदेष्वपि पुरुषविशेषसंकेतसंबन्धेन शब्दविशेषवत्त्वस्य वाचकतावच्छेदकत्वापत्ते। तादिष्वेव व्याकरणान्तरप्रणेतुः पदान्तरस्य संकेतसंभवेन तादिनिष्ठायां कर्मत्ववाचकतायां पुरुषान्तरीयसंकेतसंबन्धेन पदान्तरवत्त्वस्य विनिगमनाविरहेणावच्छेदकत्वापत्तेश्च। अतस्तादीनां तत्तद्रूपेण शक्तिकल्पनस्य आवश्यकतया लाघवात् कर्मत्व एव शक्तिः कल्प्यते।

 कर्मत्वं च त्यज्यते ग्रामः,

गम्यते ग्राम इत्यादौ धात्वर्थतावच्छेदकीभूतसंयोगविभानागदिरूपं फलं तङ्वाच्यम्। तच्च धात्वर्थं प्रति विशेष्यतया शाब्दबोधे भासते।

 चैत्रेण गम्यते ग्रामः इत्यत्र तृतीयार्थः आधेयत्वपर्यवसितं चैत्रनिष्ठकर्तृतानिरूपकत्वम्। तस्याश्रयतासंबन्धेन संयोगावच्छिन्नव्यापारे धात्वर्थेऽन्वयः। तस्य च जन्यतासंबन्धेन आत्मनेपदार्थसंयोगरूपफलेऽन्वयः। तस्य चाश्रयतासंबन्धेन प्रथमान्तपदोपस्थाप्यग्रामेऽन्वय इति चैत्रवृत्तिर्थः संयोगावच्छिन्नव्यापारः तज्जन्यसंयोगाश्रयो ग्राम इत्याकारकः शाब्दबोधः।

 चैत्रेण त्यज्यते ग्राम इत्यत्र चैत्रवृत्तिर्थः विभागावच्छिन्नव्यापारः तज्जन्यविभागाश्रयो ग्राम इत्याकारकः शाब्दबोधः।

 %आक्षेपः%

 अथ चैत्रनिष्ठाक्रियाजन्यसंयोगविभागादेः द्विनिष्ठत्वेन ग्रामादाविव चैत्रादावपि सत्त्वात् चैत्रेण त्यज्यते गम्यते चचैत्र इत्यपि स्यात्।

 न च "आकडारादेका संज्ञा"(सू. )इत्युक्तेः संज्ञाद्वयसमावेशस्यासंभवात् परया कर्तृसंज्ञया कर्मसंज्ञायाः बाधात् कर्मसंज्ञानिमित्तकस्य कर्माख्यातस्यासाधुत्वेन चैत्रेण चैत्रो गम्यते त्यज्यत इति प्रयोगापत्तिर्न संभवति इति वाच्यम्। तथापि चैत्रेण न गम्यते न त्यज्यते चैत्र इति प्रयोगानुपपत्तेः। संयोगाभानस्य विभागाभावस्य च चैत्रे बाधात्।

 न च संयोगस्याव्याप्यवृत्तित्वात् संयोगवत्यपि चैत्रे संयोगानवच्छेदकभागावच्छेदेन संयोगाभानस्य अक्षतचत्वान्नानुपपत्तिरिति वाच्यम्। शरीरावच्छेदकघटाद्यवच्छेदेन कृत्यभावस्य सत्त्वात् चैत्रो न पचेतीति प्रयोगवारणाय देशविशेषानवच्छिन्नविशेषणतासंबन्धेन आख्यातार्थान्वितनञर्थाभावस्य प्रथमान्तार्थेऽन्वयनियम उपगन्तव्यः। एवं च संयोगवति चैत्रे देशानवच्छिन्नविशेषणतासंबन्धेन संयोगाभावो बाधित इति चैत्रेण न गम्यते चैत्र इति प्रयोगानुपपत्तिः दुर्वारा।

 %समाधानम्%

 अत्र दीधितिकारप्रभृतयः-फलमिव तत्र क्रियान्वयि परसमवेतत्वमपि कर्माख्यातार्थः। तदेकदेशे भेदरूपे परत्वे प्रथमान्तार्थस्य प्रतियोगितया अन्वयः। परसमवेतत्वस्याश्रयतया धात्वर्थे,

तस्य च जन्यतया अपरस्मिन्नाख्यातार्थे फले,

तस्य च आश्रयतया प्रथमान्तार्ये अन्वयः। तथा च चैत्रवृत्तिर्यः ग्रामप्रतियोगिकभेदवत्समवेतः संयोगावच्छिन्नव्यापारः तज्जन्यसंयोगाश्रयो ग्राम इति चैत्रेण गम्यते ग्राम इति वाक्याच्छाब्दबोधः। चैत्रे चैत्रान्यसमवेतक्रियाजन्यसंयोगवत्त्वस्य बाधात् चैत्रेण गम्यते चैत्र इति न प्रयोगः। चैत्रे चैत्रान्यसमवेतक्रियाजन्यसंयोगाभानस्य सत्त्वात् चैत्रेण न गम्यते चैत्र इति प्रयोगस्योपपत्तिः इत्याहुः।

 तत्रेदं विचिन्त्यते-प्रथमान्तार्थस्य क्रमणः अन्वयितावच्छेदकावच्छिन्नत्वाविशेषितया प्रतियोगितया भेदेऽन्वययोपगमे चैत्रेऽपि चैत्रस्य द्वित्वादिना भेदस्य \[चैत्रघटोभयभेदस्य\]संभवेन तत्समवेतक्रियायां चैत्रनिष्ठप्रतियोगिताकभेदवत्समवेतत्वस्य सत्त्वेन चैत्रेण चैत्रो गम्यत इति प्रयोगापत्तिर्दुर्वारा। अन्वयितावच्छेदकावच्छिन्नप्रतियोगितया भेदे प्रथमान्तपदोपस्थाप्यकर्मणः अन्वयोपगमे चैत्रेण द्रव्यं गम्यत इति प्रयोगानुपपत्तिः। द्रव्यत्वावच्छिन्नप्रतियोगिताकभेदवत्समवेतत्वस्य क्रियायां बाधात्। क्रियायाः द्रव्यमात्रवृत्तित्वेन द्रव्यभिन्नवृत्तित्वाभानात्।

 न च तत्र द्रव्यपदं चैत्रान्यद्रव्यपरम्। तथा च अन्वयितावच्छेदकं चैत्रान्यद्रव्यत्वम्। तदवच्छिन्नप्रतियोगिताकभेदवच्छैत्रसमवेतत्वस्य क्रियायामबाधात् नोक्तप्रयोगानुपपत्तिरिति वाच्यम्।

 एवमपि मल्लेन मल्लो गम्यत इति प्रयोगानुपपत्तिः। प्रथमान्तमल्लपदस्य मल्लान्यमल्लपरत्वासंभवात्। मल्लान्यमल्लवृत्तिक्रियाया अप्रसिद्धत्वात्। क्रियाश्रयस्य मल्लस्य मल्लान्यत्वाभानात्।

 न च तत्र प्रथमान्तमल्लपदस्य कर्तृभूतमल्लव्यक्तिभिन्ने मल्ले लक्षणा स्वीक्रियते। तादृशलक्ष्यार्थभिन्नसमवेतत्वं च क्रियायामबाधितमिति नानुपपपत्तिरिति वाच्यम्।

 अननुगतमल्लगततत्तद्व्यक्रित्वोपस्थित्यनियमात् कर्तृव्यक्तिभिन्नमल्लत्वावच्छिन्ने लक्षणाग्रहस्य तादृशवाक्यजन्यबोधात् पूर्वं नियमेनासंभवात्।

 न च फलविशेषव्यक्तीनां तत्तद्व्यक्तित्वावच्छिन्नप्रतियोगिताविशेषसंबन्धेन भेदरूपे परत्वेऽन्वयात् संबन्धोपस्थितेश्चानपेक्षणात् नानुपपत्तिरिति वाच्यम्। संसर्गतात्पर्यज्ञानानुरोधेन तदुपस्थितेरपि शाब्दबुद्धावपेक्षणीयत्वात्। अयं भानः-एकपदार्थविशिष्टापरपदार्थरूपवाक्यार्थस्यापूर्वत्वात् तद्व्यक्तित्वावच्छइन्नप्रतियोगिताकत्वसंबन्धेन मल्लविशिष्टभेदपरमिति तात्पर्यज्ञानस्य हेतुत्वासंभवेन तद्व्यक्तित्वावच्छिन्नप्रतियोगिताकत्व संबन्धावच्छिन्नमल्लनिष्ठप्रकारतानिरूपितभेदनिष्ठविशेष्यताशक्तिबोधपरमिति तात्पर्यज्ञानस्यैव हेतुत्वात् तत्र च संसर्गस्य प्रकारतया भानात् तत्पूर्वं शाब्दबोधीयसांसर्गिकविषयतावतः तद्व्यक्तित्वावच्छिन्नप्रतियोगित्वस्योपस्थितिरावश्यकी इति।

 ननु वाक्यार्थस्यापूर्वत्वेऽपि तद्वर्यक्तित्वावच्छिन्नप्रतियोगिताकत्वसंबन्धावच्छिन्नस्वनिष्ठप्रकारतानिरूपितभेदनिष्ठविशेष्यतानिरूपकत्वसंबन्धेन मल्लविशिष्टबोधपरमिति तात्पर्यज्ञानस्य हेतुत्वसंभवात् तत्र च तद्व्यक्तित्वादेः संसर्गघटकतथैव भानान्न तत्पूर्वं तदुपस्थितिरपेक्ष्यत इति चेत्-

 एवमपि तद्व्यक्त्या तद्व्यक्तिर्न गम्यत इत्यतः तद्व्यक्तिभिन्नसमवेता या तृतीयान्तार्यतद्व्यक्तिसमवेतत्वान्विता क्रिया तज्जन्यफलाभानवती तद्व्यक्तिः इति बोधो वाच्यः। तत्र फलाभावकोटिप्रविष्ट तद्व्यक्तिसमवेतक्रियायां तद्व्यक्तिभिन्नसमवेतत्वस्य अप्रसिद्धेः।

 अन्ये तु-फलं भेदश्च कर्मप्रत्ययार्थः। फले जन्यतासंबन्धेन,

भेदे च स्वावच्चिन्नप्रतियोगिताकत्वसंबन्धेन क्रियाया अन्वयः। भेदफलयोश्च कर्मणि आश्रयतासंबन्धेनान्वयः। चैत्रसमवेतक्रियावच्छिन्नभेदस्य चैत्रो नाश्रय इति तादृशक्रियाजन्यफलाश्रयत्वेऽपि तस्य चैत्रेण चैत्रो गम्यत इति न प्रयोगः। मल्लो मल्लेन गम्यते इत्यादावेकमल्लादिनिष्ठक्रियावच्छिन्नभेदसहितस्य तज्जन्यफलस्य मल्लान्तरे सत्त्वान्नानुपपत्तिरिति ब्रुवते।

 तन्मतेऽपि चैत्रेण चैत्रो न गम्यत इत्यादेः अनुपपत्तिः दुर्वारैव। तथा हि-तथा हि प्रतियोग्यभानान्वयौ तुल्ययोगक्षेमाविति न्यायेन नञ्‌समभिव्याहारे आख्यातार्थयोः भेदफलयोः उभयोरभावः प्रथमान्तपदार्थे बोधनीय इति चैत्रे चैत्रसमवेतक्रियावच्छिन्नभेदाभावसत्त्वेऽपि तादृशक्रियाजन्यफलाभावस्य बाधात् तादृशप्रयोगानुपपत्तिः इति।

 न च तत्र फलाभानो नञा न प्रत्याय्यते। अपि तु भेदाभाव एव प्रथमान्तपदोपस्थाप्ये कर्मणि प्रत्याय्यत इति वाच्यम्।

 यदा चैत्रेण ग्रामो न गम्यते तदापि तादृशप्रयोगानुपपत्तेः। चैत्रेसमवेतक्रियावच्छिन्नभेदाभानस्य ग्रामे बाधात्। चैत्रसमवेतक्रियावद्भेदस्यैव ग्रामे सत्त्वात्।

 न च भेदस्य सामानाधिकरण्यसंबन्धेन फलेऽन्वयः। तादृशसंबन्धेन क्रियावद्भेदविशिष्टस्य क्रियाजन्यफलस्यैव चाभानो नञा कर्मणि प्रत्याय्यत इति न दोषः। यत्र चैत्रेण ग्रामो न गम्यते तत्र ग्रामे क्रियावच्छिन्नभेदसत्त्वेऽपि फलरूपविशेष्याभावेन विशिष्टाभावस्य,

चैत्रेण चैत्रो न गम्यत इत्यत्र चैत्रे फलरूपविशेष्यसत्त्वेऽपि क्रियावच्छिन्नभेदरूपविशेषणाभावात् विशइष्टाभावस्य सत्त्वादिति वाच्यम्।

 एवमपि मल्लेन यत्रापरमल्लो न गम्यते,

अपि तु ग्रामादिरेव तत्र ग्रामादिगन्तरि मल्ले मल्लान्तरनिष्ठक्रियावच्छिन्नभेदविशिष्टस्य स्वात्मकमल्लनिष्ठक्रियाजन्यग्रामादिसंयोगस्य सत्त्वेन विशिष्टाभानस्य बाधात् मल्लेन मल्लो न गम्यत इति प्रयोगानुपपत्तिः। एतदुक्तं भवति-एको मल्लः किमपि करोति,

अपरश्च मल्लः ग्रामं गच्छति। तत्र मल्लेन मल्लो न गम्यत इति प्रयोग इष्टः। स न स्यात्। निरुक्तवाक्याद्धि मल्लवृत्तिक्रियावच्छिन्नभेदविशिष्टमल्लवृत्तिक्रियाजन्यसंयोगाभाववान् मल्ल इति बोधो वाच्यः। तत्र प्रथमान्तमल्लपदप्रतिपाद्ये ग्रामगन्तरि मल्ले मल्लवृत्तिक्रियाजन्यसंयोगो वर्तते। मल्लत्वाक्रान्तस्य तस्यापि तृतीयाप्रकृतिमल्लशब्दबोध्यत्वात्। यो ग्रामं न गच्छति मल्लः तद्वृत्तिक्रियावच्छिन्नभेदोऽपि वर्तत इति विशेष्यविशेषणोभयसत्त्वेन विशिष्टाभावो बाधित इति निरुक्तप्रयोगो न स्यादिति।

 यदि च फलमेव कर्माख्यातार्थः,

न तु भेदोऽपि। तस्य आश्रयत्व-अनुकूलक्रियावच्छिन्नभेदवत्त्वोभयसंबन्धेन कर्मण्यन्वयः। नञ्‌समभिव्याहारे च तदुभयसंबन्धावच्छिन्नक्रियाजन्यफलाभान एव तत्रान्वेति। तथा च ग्रामगन्तरि मल्ले मल्लवृत्तिक्रियाजन्यः यादृशः संयोगो वर्तते तदनुकूलक्रिया नान्यस्मिन् मल्ले,

अपि तु ग्रामगन्तर्येव मल्ले इति आश्रयत्वसत्त्वेऽपि स्वानुकूलक्रियावच्छिन्नभेदवत्त्वाभावात् निरुक्तोभयसंबन्धेन फलाभावः ग्रामगन्तृमल्लेऽक्षत इति मल्लेन मल्लो न गम्यत इति प्रयोगस्थोपपत्तिः इत्युच्यते।

 तदापि यत्र चैत्रमैत्रयोरुभयकर्मजसंयोगः तत्र चैत्रनिष्ठतादृशसंयोगस्य चैत्रे आश्रयत्वस्वानुकूलमैत्रनिष्ठक्रियावच्छिन्नभेदवत्त्वोभयसंबन्धेन सत्त्वात् चैत्रेण चैत्रो न गम्यत इति प्रयोगस्थानुपपत्तिः। चैत्रेण चैत्रो गम्यत इति प्रयोगस्यापत्तिश्च।

 न च स्वानुकूलक्रियासामान्यवद्भेदस्य संबन्धत्वोपगमे नायं दोषः। संयोगानुकूलक्रियासामान्यान्तर्गतचैत्रनिष्ठक्रियायाः आश्रयत्वस्यैव सत्त्वादिति वाच्यम्। उभयकर्मजसंयोगस्थले चैत्रेण मैत्रो गम्यत इत्यस्यानुपपत्तेः। दुर्वारत्वात्। संयोगानुकूलक्रियासामान्यवद्भेदस्य मैत्रे बाधात्।

 अत्रोच्यते-

 भेदः फलं च कर्माख्यातार्थः। स्वावच्छिन्नप्रतियोगिताकत्वसंबन्धेन चैत्रादिनिष्ठक्रियाविशिष्टस्य भेदस्य स्वसामानाधिकरण्यस्वप्रतियोगितावच्छेदक\[क्रिया\] जन्यत्वोभयसंबन्धेन फलेऽन्वयः। विशिष्टफलस्य नञसमभिव्याहारे,

विशिष्टफलाभानस्य नञ्समभिव्याहारे च कर्मण्यन्वयः। चैत्रमैत्रयोरुभयकर्मजसंयोगस्थले चैत्रवृत्तिक्रियावच्छिन्नभछेदस्य चैत्रेऽसत्त्वेन विशिष्टफलाभावः विशेषणाभावप्रयुक्तोऽक्षतः। अतः चैत्रेण चैत्रो न गम्यत इति प्रयोग उपपन्नः। यत्र मल्लेन ग्रामो गम्यते न तु मल्लान्तरं तत्र मल्लनिष्ठग्रामसंयोगे मल्लान्तर \[ग्रामगन्तृमल्ल\]निष्ठक्रियावच्छिन्नभेदसामानाधिकरण्यस्य ग्रामगन्तृमल्लान्तर्भावेण सत्त्वेऽपि तादृशभेदप्रतियोगितावच्छेदकमल्लान्तर\[ग्रामागन्तृ\]मल्लनिष्ठाक्रियाजन्यत्वस्यासत्त्वात् तद्धटितोभयसंबन्धेन\[स्वप्रतियोगितावच्छेदकजन्यत्वघटितोभयसंबन्धेन मल्लनिष्ठक्रियावच्छिन्नभेदविशिष्टस्य फलस्याभावो मल्लेऽक्षत एव। विशेषणीभूतभेदस्य विशेषणतावच्छेदकीभूतोभयसंबन्धेनाभावात् विशिष्टाभाव इति। एवं च तत्र मल्लेन मल्लो न गम्यत इति प्रयोग उपपन्नः।

 कर्तृप्रत्ययस्थले च चैत्रो ग्रामं गच्छतीत्यादौ द्वितीयार्थः फलं भेदश्च। फले प्रकृत्यर्थस्य ग्रामस्य आधेयतासंबन्धेनान्वयः। प्रकृत्यर्थान्वितस्य फलस्य भेदे स्वसामानाधिकरण्य-स्वजनकक्रियावच्छिन्नप्रतियोगिताकत्वोभयसंबन्धेनान्वयः। तादृशभेदस्य च स्वप्ततियोगितावच्छेदकत्वसंबन्धेन क्रियायामन्वयः। तथा च ग्रामवृत्तिसंयोगसमानाधिकरणः ग्रामवृत्तिसंयोजनकक्रियावच्छिन्नप्रतियोगिताको यो भेदः तत्प्रतियोगितावच्छेदकक्रियानुकूलकृतिमांश्चैत्र इति बोधः।

 स्वसामानाधिकरण्यमात्रस्य संबन्धत्वे यत्र चैत्रक्रियया ग्रामे न संयोगः अपि तु अन्यत्र,

तत्र चैत्रो ग्रामं गच्छति इति प्रयोगप्रसङ्गः। ग्रामवृत्तिसंयोगसामानाधिकरण्यस्य क्रियावद्भेदे सत्त्वात्। अतः स्वजनकक्रियावच्छिन्नप्रतियोगिताकत्वनिवेशः। तत्र चैत्रसमवेतक्रियायां ग्रामवृत्तिसंयोगजनकत्वविरहात् न दोषः। तत्संबन्धमात्र निवेशे चैत्रो ग्रामं गच्छतीत्यत्र चैत्रश्चैत्रं गच्छतीति प्रयोगः स्यात्। चैत्रवृत्तिसंयोगजनकक्रियावच्छिन्नप्रतियोगिताकत्वस्य भेदे सत्त्वात्। अतः सामानाधिकरण्यस्य संबन्धमध्ये निवेशः।

 न चैवमपि चैत्रश्चैत्रं गच्छतीति प्रयोगो दुर्वारः। द्विनिष्ठस्य चैत्रवृत्तिसंयोगस्याधिकरणे ग्रामे गमनवद्भेदस्य सत्त्वेन चैत्रवृत्तिसंयोगसमानाधिकरणभेदप्रतियोगितावच्छेदकत्वात् गमनाक्रियायाः इति वाच्यम्। आधेयतया प्रकृत्यर्थचैत्रविशिष्टस्य फलस्य वैशिष्ट्यं भेदे भासत इति स्वीकारात् आधेयतया चैत्रविशिष्टस्य संयोगस्याधिकरणं चैत्र एव। तद्वृत्तिभेदप्रतियोगितावच्छेदकत्वं क्रियायां नारस्तीति तथा प्रयोगस्य वारणीयत्वात्।

 न चैवमपि चैत्रो ग्रामं गच्छति न चैत्रमित्यत्र धात्वर्थे गमने ग्रामकर्मकत्वं चैत्रकर्मकत्वाबावश्चानुभूयते। उक्तरीत्या बोधवर्णने द्वितीयार्थफलविशिष्टस्य भेदस्य प्रतियोगितावच्छेदकत्वसंबन्धेनाभानो धात्वर्थे बोध्यत इति वक्तव्यम्। तच्च न संभवति। प्रतियोगितावच्छेदकत्वसंबन्धस्य वृत्त्यनियामकत्वेनाबावप्रतियोगितानवच्छेदकतया तत्संबन्धावच्छिन्नाभावस्याप्रसिद्धेरिति वाच्यम्।

 तत्र द्वितीयार्थभेदान्वितक्रियाकर्तृत्वाभान एव चैत्रे प्रतीयते,

न तु द्वितीयार्थविशिष्टभेदस्य प्रतियोगितावच्छेदकत्वसंबन्धावच्छिन्नाभावः क्रियायाम्। सा च क्रिया चैत्रसंयोगजनिका मैत्रादिसमवेता। तत्कर्तृत्वाभावश्च चैत्रेऽबाधित इत्यदोषात्।

 यदि च तात्पर्यविशेषवशात् क्रियानुयोगिकोऽप्यभानः क्वचित् प्रतीयत इति अनुभवसिद्धम्,

तदा प्रतियोगितावच्छेदकत्वेऽपि द्वितीयार्थत्वमुपगम्य आधेयतमा प्रकृत्यर्थविशिष्टभेदप्रतियोगितावच्छेदकत्वाभावः क्रियायामन्वेतीति स्वीकार्यमित्यदोषः।

 एतेन-विनापि परसमवेतत्वस्य द्वितीयार्थतां चैत्रश्चैत्रं गच्छतीति प्रयोगवारणं संभवति। कर्मसंज्ञाया एव द्वितीयानियामकत्वात् "आ कडारादेका संज्ञा"इति सूत्रात् संज्ञाद्वयसमावेशायोगात् परया कर्तृसंज्ञया कर्मसंज्ञायाः बाधात् द्वितीयाया असाधुत्वात्। एवं च परसमवेतत्वस्य द्वितीयार्थत्वस्वीकारो व्यर्थ इति वैयाकरणोक्तमपास्तम्।

 चैत्रश्चैत्रं न गच्छतीति वाक्यप्रामाण्यानुरोधेन परसमवेतत्वस्य द्वितीयार्थताया आवश्यकत्वात्। अन्यथा चैत्रनिष्ठगमने चैत्रनिष्ठसंयोगजनकत्वाभानस्य चैत्रे तद्वृत्तिसंयोगजनकक्रियाश्रयत्वाभावस्य च बाधेन तद्वाक्यप्रामाण्यायोगात्। परसमवेतत्वस्य द्वितीयार्थत्वे तु प्रामाण्यमुपपादितम्।

 इतं तु ध्येयम् घटं जानाति घटो ज्ञायत इत्यादौ कर्मप्रत्ययेन परसमवेतत्वस्य न बोधः प्रयोजनाभानादिति।

 दीधितिकृतस्तु-फलावच्छिन्नव्यापारस्य धात्वर्थत्वे कर्माख्यातस्थले फलस्य आख्यातार्थतया धात्वर्थतया च द्वेधा भानं प्रसजति। अतः फलावच्छिन्नव्यापारवाचकधातूनां फले व्यापारे च शक्तिद्वयं स्वीकार्यम्। कर्त्राख्यातस्थले फलं धात्वर्थव्यापारविशेषणतया भासते। तत्र द्वितीयार्थाधेयत्वस्यान्वयः। कर्माख्यातस्थले फलं धात्वर्थव्यापारस्य विशेष्यतया भासते। तस्य विशेष्यतया आख्यातार्थ आश्रयत्वं तद्विशेष्यतया कर्म भासत इत्याहुः।

 %प्राचीनमतम्%

 प्राच्यस्तु-संयोगादिरूपफलावच्छिन्नव्यापारबोधकानां गमिप्रभृतीनां कर्मप्रत्ययापेक्षया बहूनां फले शक्तिकल्पनामपेक्ष्य कर्मप्रत्ययानामल्पानां फले शक्तिकल्पनमेव लघीयः। धातूनां च व्यापारमात्रमर्थः। धातोः फलबोधकतामते नामार्थधात्वर्थयोः आधाराधेयभानसंबन्धेन साक्षादन्वयासंभवात् फलाश्रयत्वस्य कर्मणि प्रकारताया भानस्योपगन्तव्यतया आश्रयत्वीयसंसर्गस्याधिकस्य भानकल्पनेनापि गौरवम्। फलस्य प्रत्ययार्थत्वे च तदाश्रयत्वं संबन्धः न प्रकारः इति तदीयसंसर्गस्य न भानकल्पनमिति लाघवम्।

 न च धातूनां व्यापारमात्रवाचित्वे ग्रामं गच्छतीत्यादितोऽपि ग्रामं त्यजतीत्यादित इव संयोगादिरूपफलावच्छिन्नस्पन्दबोधापत्तिः। ग्रामस्त्यज्यते इत्यादितोऽपि ग्रामो गम्यत इत्यत इव स्पन्दजन्यसंयोगादिमत्त्वेन भानप्रसङ्ग इति वाच्यम्। कर्मप्रत्ययस्य संयोगविभागादिरूपनानाफलवाचित्वेऽपि तत्तत्फलबोधे धातुविशेषसमभिव्याहारज्ञानस्यापेक्षयातिप्रसङ्गविरहात्।

 त्यदति गच्छति स्पन्दते त्यागः गमनं स्पन्दः इत्यादौ कर्मासमभिव्याहृते बोधवैलक्षण्यं च तत्तद्धातूनां फलविशेषावच्छिन्न व्यापारे निरूढ लक्षणाया उपगमेन उपपादनीयम्। फलान्वितस्वार्थव्यापारबोधकत्वं सकर्मकत्वम् गम्यादेः शब्द स्वभानाधीनम्। तदभावात् स्पन्दिप्रभृतिषु अकर्मकत्वव्यवहार इत्याहुः।

 %प्राचीनमतखण्डनम्%

 तन्न। यागमिप्रभृतीनामिव त्यजिगमिप्रभृतीनामपि पर्यायतेति भ्रमदशायां याति गच्छतीत्यादाविव त्यजति गच्छतीत्यादितोऽपि अविलक्षणबोधोत्पत्त्या धातुविशेषसमभिव्याहारस्य फलविशेषबोधनियामकत्वकल्पनासंभवात्।

 न च ग्रामं त्यजतीत्यादितः संयोगावच्छिन्नव्यापारबोधः तात्पर्यसत्त्वे इष्यत एव। धातोः फलावच्छिन्नव्यापारवाचित्ववादित्वन्मतेऽपि तात्पर्यानुरोधेन लक्षणया तद्बोधोत्पत्तेरावश्यकत्वात्। परं तु विभागादिरूपफले एव फलप्रत्ययतात्पर्यस्यानादितया संयोगादिरूपफलप्रत्यायनेच्छया स्वरसतो न तादृशप्रयोग इति वाच्यम्।

 विना शक्तिभ्रमं लक्षणाग्रहं च ग्रामं त्यजति इत्यादितः सत्यपि तात्पर्ये संयोगावच्छिन्नव्यापाराप्रतीतेः आनुभानिकतया धातोः फलविशेषवाचित्वस्यावश्यकत्वात्।

 ज्ञायते इष्यते क्रियते घट इत्यादौ विषयत्वरूपं कर्मत्वं तङर्थः। न च कृतिविषयता फलतत्साधनतदुपादानसाधारणी। तत्र फले कृतिविषयता उद्देश्यतारूपा। तत्साधने साध्यता,

उपादाने उपादानताख्या। इयं व्यापार्यतेत्यपि उच्यते। तथा च यत्र घटः क्रियते इत्यादि प्रयुज्यते,

तत्र जलाहरणं क्रियते इत्यादिप्रयोगापत्तिः। कृतिनिरूपितयोः उद्देश्यतोपादानताख्यविषयतयोः जलाहरणकपालयोः सत्त्वात् इति वाच्यम्। कृत्यर्थकधातुसमभिव्याहृतस्य कर्मप्रत्ययस्य साध्यताख्यविषयत्वमेवार्थः। सा च विषयता घट एवास्ति,

न तु जलाहरणकपालयोरिति नोक्तदोष इति।

 ननु कृत्यर्थकधातुसमभिव्याहृतकर्मप्रत्ययेन साध्यत्वरूपविषयत्वस्य बोधने काशाः कटः क्रियन्त इति प्रयोगानुपपत्तिः। कृतिसाध्यत्वस्य काशेष्वभानात् इति चेत्-

 साध्यताख्यविषयताश्रयकटादिरूप यत् कर्मान्तरं तत्समभिव्याहृतस्य कर्मप्रत्ययस्य व्यापार्यता\[उपादानता\]रूपविषयतापि अर्थः। तथा च काशाः कृतिनिरूपितोपादानताख्यविषयताश्रयाः,

कटः कृतिनिरूपितसाध्यताख्यविषयताश्रय इति शाब्दबोधः। अतो न तादृशप्रयोगानुपपत्तिः। यत्र तु साध्यताख्यविषयताश्रयभूतं यत् कर्मान्तरं तत्समभिव्याहारो नास्ति,

यथा काशाः क्रियन्त इति तत्र व्यापार्यता कर्मप्रत्ययेन न प्रत्याय्यते। अतऋ काशाः क्रियन्त इति न प्रयोगः।

 न च काशाः कटः क्रियन्ते इत्यत्र तङः व्यापार्यतासाध्यतारूपविषयताद्वयार्थकत्वे तयोः प्रत्येकं काशेषु कटे च आश्रयतासंबन्धेनान्वयस्वीकारे काशकटयोः उभयोरपि मुख्यविशेष्यत्वात् वाक्यार्थभेदात् वाक्यभेदापत्तिः। एकमुख्यविशेष्यकबोधजनकत्वस्यैव एकवाक्यतारूपत्वादिति वाच्यम्।

 काशाः कटः क्रियन्त इत्यत्र साध्यताख्यविषयताविशेषसंबन्धेन कटस्य धात्वर्थकृतावन्वयः। कृतेः आख्यातार्थे व्यापार्यतारूपे विषयत्वे निरूपितत्वसंबन्धेनान्वयः। व्यापार्यतायाः आश्रयतासंबन्धेन काशेष्वन्वयः। तथा च कटसाध्यककृतिनिरूपितव्यापार्यताश्रयाः काशाः इत्यन्वयबोधः। अतः काशानामेव मुख्यविशेष्यत्वात् एकमुख्यविशेष्यकबोधजनकत्वरूपस्य एकवाक्यत्वस्योपपत्तिः।

 न चैवमपि क्रियत इत्यत्र कर्मप्रत्ययस्य विषयत्वार्थकत्वे पाकानुपधायककृतिमादाय पाकोऽकारि इति प्रयोगापत्तिः इति वाच्यम्। तत्र निरूपितत्वसंबन्धेन धात्वर्थकृत्यन्वितस्य आख्यातार्थविषयत्वस्य स्वनिरूपककृतिजन्यत्वसहिताश्रयत्वसंबन्धेन प्रथमान्तपदार्थे पाके अन्वयस्वीकारात्।

 इति व्युत्पत्तिवादरीत्या आख्यातार्थनिरूपणम्

 भाट्टमतानुसारेण

  धात्वाख्यातार्थनिर्णयः

 भानार्थाधिकरणे (मी.2-1-1) भाष्ये वार्तिके च धातोः आख्यातस्य चार्थः विचारितः। विधिविवेके च मण्डनमिश्रैः। तत्सर्वं संकलय्य शाश्त्रदीपिकायां स्वाभिप्रायो निवेदितः। तदत्र प्रस्तूयते। आदौ आख्यातोपात्तभावनायां धात्वर्थः करणं समानपदोपात्तत्वात्,

न तु पदान्तरोपात्तं द्रव्यादि इति विस्तरेण निरूपितम्। ततः का पुवनरियं भावना धात्वर्थातिरिक्ता,

यस्यां धात्वर्थः करणम् इत्यारभ्य विचारः प्रस्तुतः।

 कर्तृव्यापारे भाननेति चेत्-नन्वसौ पचादावधिश्रयणादिः यजौ च मानसस्त्यागः तद्धेतुर्वा प्रयत्नः संकल्पो वा,

गतौ चलनम्। ते चाधिश्रयणत्यागप्रयत्नसंकल्पचलनादयो धात्वर्था एवेति न धात्वर्थातिरेकिणीं भावनामुपलभामहे। प्रयत्नो भावनेति चेत्-रथो गच्छतीत्यादौ व्यभिचारः। स्पन्द इति चेत् यजेतेत्येवमादिषु आत्मकर्तृकेषु व्यभिचारः। उभयसाधारणमुदासीनत्वविच्छेदसामान्यं भावना। उदासीनत्वं नाम अकुर्वद्रूपत्वं तद्विच्छेदः कुर्वद्रूपत्वमिति यावदिति चेत्-शाब्दादिष्वभावप्रसङ्गः। ततश्च शब्दोऽभिदधातीति प्रयोगो न स्यात्। न हि शब्दस्य विभोरचेतनस्य स्पन्दः प्रयत्नो वास्ति। एतदुक्तं शब्दोऽभिदधातीति प्रयोगो न स्यात्। न हि शब्दस्य विभोरचेतनस्य स्पन्दः प्रयत्नो वास्ति। एतदुक्तं भवति-यद्यप्युदासीनत्वविच्छेदशब्दार्थः कुर्वद्रूपत्वम्। तच्चान्योत्पादनानुकूलत्वम्। ततश्च शब्दोऽभिदधातीत्यत्र शब्दगतार्थाभिधानशक्तेः अर्थप्रतीतिलक्षणभाव्योत्पादनानुकूलत्वेन आख्यातप्रतिपाद्यत्वसंभवान्नोक्तदोषावकाशः। तथापि यस्मिन् सति कर्तुः उदासीनत्वविच्छेदव्यवहारो दृश्यते तादृशो धर्मः उदासीनत्वव्यवच्छेदशब्दार्थः। तदेव च कुर्वद्रूपत्वम्। स च धर्मः क्रियाविभागान्यतरहेतुप्रयत्नस्पन्दान्यतर एव। तद्वत्येव कुर्वद्रूपत्वव्यवहारदर्शनात् नान्यः। एवं च उदासीनत्वस्य विच्छेदो यस्मात् सोऽयमुदासीनत्वविच्छेद इति बहुव्रीहिरिति। न च शब्दादिषु भावनाऽभावप्रसङ्ग इष्ट एवेति वाच्यम्। तथा सति-

 अभिधाभाननामाहुरन्यामेव लिङादयः।

 अर्थात्मभानना त्वन्या सर्वाख्यातेषु गम्यते॥

इति वार्तिकविरोधप्रसङ्गात्। अभिधाशब्दस्य कर्तरि करणे वा व्युत्पत्तौ अभिधायाः शब्दस्य भाननेत्यर्थः। भावे कर्मणि वा व्युत्पत्तौ अभिधायाः शब्दस्य भावनेत्यर्थः। भावे कर्मणि वा व्युत्पत्तौ अभिधात्मिका भावनेत्यर्थः। अर्थः पुरुषार्थः आत्मा भाव्यत्वेन निरूपको यस्याः सा अर्थात्मभावना। पुरुषार्थभाव्यकभावनेत्यर्थः।

 तस्मात् वक्तव्यं भाननास्वरूपम्। किमत्रोच्यते। उक्तं ह्येतदाचार्यैः-

 धात्वर्थव्यतिरेकेण यद्यप्येषा न लक्ष्यते।

 तथापि सर्वसामान्यरूपेणान्यावगम्यते॥

धात्वर्थभाननयोर्नात्यन्तभेदः,

किं तु सामान्यविशेषभावमात्रेण भेद इत्यर्थः। विवृतं चैतत् मण्डनेन-

 कथ्यमानात् रूपभेदात् द्विधा धात्वर्थसंगतिः।

 अन्योत्पादानुकूलात्मा भानना किं प्रदुष्यति॥

एतदुक्तं भवति-सत्यं न धात्वर्थादत्यन्तातिरिक्ता भानना। धात्वर्थानामेव तु द्वे रूपे पाको यागः प्रयत्नः संकल्पः चलनं क्लेदनमभिधानमिति प्रातिस्विकं धात्वभिधेयम्-एकमक्रियात्मकं सिद्धस्वभावम्। अपरं तु सर्वधात्वर्थानुयायि करोतिप्रत्ययवेद्यं क्रियात्मकं साध्यस्वरूपम् अन्योत्पादानुकूलात्मकमाख्यातप्रत्ययाभिधेयम्। अक्रियात्मकं कारकान्वयायोग्यम्,

सिद्धस्वभावम् अव्या पारात्मकम्। तथा हि-यः स्पन्दते यो यजते प्रयतते चलति अभिदधाति ते सर्वे करोतिप्रत्ययस्य विषयीभवन्ति भिन्नेष्वपि हि धात्वर्थेषु। तच्च करोतिप्रत्ययवेद्यं रूपमुत्पाद्यवस्त्वन्तरकर्मकमेव प्रतीयते सर्वदा। करोतेः उत्पादनार्थकस्य सकर्मकत्वात्। तदेव च रूपं भवितुः प्रयोजकव्यापारो भावन्त्युच्यते। भवितुः-भवनस्य उत्पत्तेः कर्तुः उत्पत्तुः ओदनादेः यः प्रयोजकः व्यापारः आदेनोत्पत्त्यनुकूलः स भावना। तच्च आख्यातेषु सत्सु अवगम्यमानत्वात् तदभावे पाकादिषु शब्देष्वनवगम्यमानत्वाच्च आख्याताभिधेयमाश्रीयते।

 येऽपि प्रयत्नं भाननामाहुः,

ये च स्पन्दम्,

ये चोभयं तेऽपि न स्वरूपेण तेषां भावनात्वमाहुः। किं तु अन्योत्पादानुकूलं रूपम्। तच्च सर्वधात्वर्थानामस्तीति सर्वव्याप्येव भावनारूपमङ्गीकर्तव्यम्।

 न च करोतिप्रत्ययवेद्यं भाननारूपमिति पूर्वमुक्तत्वात् करोतेश्च यत्नवाचित्वेन तस्यैव भावनात्वमुचितम्,

न सर्वधात्वर्थानामिति वाच्यम्। स्तम्बकरिव्रीहिः इत्यादावचेतनेऽपि प्रयुज्यमानस्यच कृञः यत्नार्थकत्वानुपपत्तेः। किं च भावयतिकरोत्योः पर्यायत्वादपि न प्रयत्नः करोत्यर्थः। तथा च शब्दभावनायां भावयतिप्रयोगानुपपत्तेः। अत एव "यती प्रयत्ने"इतिवत् "डु कृञ् प्रयत्ने"इति न स्मृतम्। किं तु करण इत्येव स्मृतम्। तस्मात् करणं प्रयत्नादन्यदेव करोत्यर्थः। एवं चोक्तरीत्या प्रयत्नमात्रस्य भावनात्वाभावेन रथादेः प्रयत्नाभावेऽपि रथो गच्छतीत्यादिप्रयोगस्य स्वरसत एवोपपत्तेः तन्निर्वाहाय न क्लेशोऽनुभवितव्यः।

 तस्मिंश्च क्रियारूपे भाननास्वरूपे प्रकृत्युपात्तो यागादिः कदाचित् कर्मत्वेन संबध्यते पाकं करोति,

यागं करोतिति,

कदाचित् करणत्वेन यागेन स्वर्गं करोति,

पाकेनौदनं करोतीति यथाविवक्षम्। तद्यदा यागादेः कर्मत्वेन संगतिः यागं करोति यागं भावयतीत्येवं तदा तन्निष्पादानुकूलव्यापारस्यैव भावनात्वौचित्यात् यागोत्पत्त्यनुकूलः प्रयत्नसंकल्पादिरेव धात्वन्तरार्थोऽपि यजेतेत्यत्र पदे यागकृतिः इत्येवं रूपेण यागकर्मकभावनात्वेन सामान्यरूपेण आख्यातेनाभिधीयते,

संकल्पादिकं तु विशेषरूपं धात्वन्तराभिधेयं प्रमाणान्तरवेद्यं नाख्यातेन स्पृश्यते।

 यदा तु प्रवर्तनात्मक शब्दभाननारूपविधिवशात् करणत्वेन यागस्य संगतिः पुरुषाभिलाषितफलस्य भाव्यत्वं विना पुरुषस्य प्रवर्तयितुमशक्यत्वेन प्रवर्तनात्मकविधिसंबन्धवशात् अर्थभावनायां पुरुषार्थस्य स्वर्गादेः भाव्यत्वे सति परिशेषात् धात्वर्थस्य यागस्य करणत्वेन संबन्धः,

कर्मत्वं तु स्वर्गादेः दर्शपूर्णमासयागेन स्वर्गं कुर्यादिति तदा यागस्य हेतुभूता कृतिराख्यातेनोच्यते,

यागस्य कर्मत्वाभावात्। किं तु फलस्यैव कर्मत्वात् तत्कर्मिका कृतिराख्यातेनोच्यते,

यागस्तु करणम्। ततश्च यागोत्पत्त्यनुकूलकृत्यपेक्षया स्वर्गोत्पत्त्यनुकूलकृतेरन्यत्वात् तत्र यागस्य करणत्वं संभवति। अतो यदवस्थो यागः स्वर्गं संपादयति तदवस्थो स्वर्गकृतिः इत्येवंरूपेण आख्याताभिधेयो भवति। तस्यापि व्यपारस्य विशेषरूपं प्रमाणान्तरवेद्यं नाख्यातेन स्पृश्यते।

 यागेन स्वर्गं कुर्यात् इत्यनेन हि एतावत् अवगम्यते यथा यागात् स्वर्गो भवति तथा व्याप्रियेतेति। तच्च कथं व्यापर्तव्यं कोऽसौ व्यापारः इति व्यापारविशेषात्मककथंभानाकाङ्क्षायाम् अग्न्यन्वाधानप्रयोजावघातादिभिरुपकारसंपादनरूपं शास्त्रान्तरैः अवगम्यते। यागस्वरूपस्य च प्रयत्नादिनासंपादनमर्थापत्त्या। न ह्यनिष्पादितस्य करणत्वमुपपद्यते। तेन स्वरूपसंपादनं प्रयाजादिभिश्टोपकारसंपादनमिति सकलोऽयं व्यापारः स्वर्गकृतिः इत्यनेनाकारेण आख्यातशब्देनाभिधीयते। विशेषरूपं तु प्रयाजादिशास्त्रान्तरैरवगम्यते। तेन सकलोऽयं प्रयाजादिव्यापारः प्रधानकरणिकायाः भावनाया एव प्रपञ्चः। प्रयाजादिव्यापाराः सर्वेऽपि स्वर्गोत्पादानुकूलत्वेन सामान्यरूपेण प्रतीतायाः फलभावनायाः विशेषरूपाणीत्यर्थः।

 नन्वेवं यागस्य करणत्वं न स्यात्। तथा हि-न तावत् यागस्वरूपोत्पत्त्यनुकूलव्यापारे यागस्य करणत्वम्। स्वोत्पादकव्यापारे स्वस्य करणत्वासंभवात्। नापि प्रयाजादिव्यापारे,

प्रयाजादिस्वरूपोत्पत्तौ तदीयद्रव्यदेवतादेरेव करणत्वात। नापि प्रयाजादिजन्यापकारे,

प्रयाजादेरेव तत्र करणत्वेन यागस्य करणत्वाभानात् इति चेत्-

 न हि यागत्वेन यागस्य करणत्वं,

न वा तत्तद्व्यापाराणां प्रयाजत्वादिप्रातिस्विकरूपेण यागकरणकत्वान्वयः येनोक्तदोषः स्यात्। किं तु फलसाधनावस्थत्वेन रूपेण यागस्य करणत्वम्। स्वर्गकृतित्वेन रूपेण च व्यापारनिचयस्य यागकरणकत्वान्वयः। एवं च यागस्य स्वर्गसाधनत्वावस्थासंपत्तावेव सा कृतिः स्वर्गकृतिः भवति नान्यथेति युक्तं यागस्य करणत्वम्। एवं च स्वर्गकृतौ यागः करणमित्युक्ते विवक्षिताविवक्षितविवेकेन सविशेषणे हीति न्यायात् स्वर्गनिष्पत्तौ यागः करणमिति पर्यवसितमित्याहुः।

 करणानां करणत्वमेतदेव यत् फलोद्देशेन प्रवृत्तकर्तृव्यापारेण फलसाधनतात्मना संपत्तिः,

परशोरिव उद्यमननिपातनाभ्यां द्वैधीभानसाधनतया। तत् सिद्धा धात्वर्थातिरिक्ता भावना।

 नन्वेवं सा धत्वर्थसामान्यमेव भानना स्यात्। नेति ब्रूमः। विलक्षणत्वात् प्रतिधात्वर्थम्। अन्यद्धि पाकस्य ओदनं प्रत्यनुकूलत्वम्,

अन्यच्च चलनादेः संयोगादीन् प्रत्यनुकूलत्वम्,

फलभेदात्। एकात्मकत्वे हि तद्रूपस्य फलभेदो न स्यात्। भिन्नेषु तेषु रूपेषु फलभावनात्वसामान्यमनुवर्तते यागादिष्विव करणत्वसामान्यम्। इह तावदेकान्ततः प्रत्ययार्थः। यजिस्तु तत्र कर्म वा करणं वा। तेन यतो धातोः प्रत्यय उत्पन्नः तदर्थव्यतिरिक्तैव भावना तत्कर्मिका तत्करणिका वा तद्गतेन प्रत्ययेनोच्यते न तु तस्यैव रूपान्तरमिति न धात्वर्थसामान्यं भावनेत्युच्यते। धात्वन्तरेण तस्याभिधानं नानिष्टम्। यथा स्पन्दनस्य प्रयत्नस्य द्वयोर्वा भावनात्वे स्पन्दादिधातुवाच्यत्वम्। तस्मात् सूक्तं धात्वर्थातिरिक्तं भावनास्वरूपम्। तत्र च धात्वर्थः करणम्। यच्च करणं ततोऽपूर्वं कल्प्यत इति भावशब्देभ्योऽपूर्वमिति।

 %भाट्टरहस्यानुसारेण%

  %आख्यातार्थकृतिशक्ततावच्छेदकं रूपम्%

 (भा.र.पृ.64)

 व्युत्पत्तिवादवदेव भाट्टरहस्येऽपि श्रूयमाणतिप्त्वादीनां शक्ततावच्छेदकत्वमुपपादितम्। तथा हि भाननाशक्ततावच्छेदकं च न लत्वम्। यथाकथंचित् उपस्थितलकारादपि भावनोपस्थित्यापत्तेः। नाप्यादेशोपस्थापितलत्वम्,

शानजाद्यादेशोपस्थापितलकारादपि शक्त्या भावनाबोधापत्तेः। नापि तिबाद्यादेशोपस्थापितलत्वम्। तथात्वेतिबादीनामनेकेषां प्रवेशात् शक्ततावच्छेदकानामननुगमेन शक्त्यनेकत्वापत्तेः। तद्वरं तिप्त्वादिनैव प्रत्येकं शक्तिः। अत एव तिप्त्वादिना लकारानुपस्थितावपि शाब्दबोधः। अन्यथा अनेकेषु तिबादिषु तावतां शक्तिभ्रमाणां कारणत्वकल्पने गौरवात्।

 एतेन आख्यातत्वमेवैकं शक्ततावच्छेदकम्। तच्च शक्त्यत्वसंबन्धेन आख्यातपदवत्त्वम्। तद्वत्त्वं च तिबादिषु इति ते शक्ताः इत्यपास्तम्। तिबादिषु आख्यातपदवाच्यत्वाज्ञानेऽपि पचतीत्यादौतिप्त्वेन ज्ञानेऽपि भाननाबोधात्। अतः सिद्धमाख्यातार्थो भावनेति।

 मञ्जूषाभूषणसारयोः आख्यातनिष्ठशक्ततावच्छेदकमधिकृत्य विचारो न दृश्यते।

 %भूषणसारेण आख्यातार्थः(पृ.14- )%

 "फलव्यापारयोर्धातुराश्रये तु तिङः स्मृताः"इति कारिका। तत्र आश्रयेत्विति। फलाश्रये व्यापाराश्रये चेत्यर्थः। फलाश्रयः कर्म,

व्यापाराश्रयः कर्ता। एतदुभयं यथायथं तिङर्थः। तत्र फलव्यापारयोः धातुलभ्यत्वात् न तिङः तदंशे शक्तिः। अन्यलभ्यत्वात्। "अनन्यलभ्यः शब्दार्थः"इति न्यायात्। किं तु आश्रयमात्रं तिङर्थः। शक्यतावच्छेदकं चाखण्डोपाधिरूपमाश्रयत्वम्।

 ननु कर्तृकर्मणोः आख्यातार्थत्वे किं प्रमाणम्। न च आख्यातात् तत्प्रतीतिरेव प्रमाणमिति वाच्यम्। प्रतीतेः लक्षणया संभवात्। यदि तु आख्यातस्य आश्रयलक्षकत्वे कृतिभानानुपपत्तिः। तदुपपत्तये तत्र शक्तिकल्पने तु नाश्रये लक्षणायाः संभवः। युगपत् वृत्तिद्वयविरोधात्। कृत्याश्रयत्वेन कृत्याश्रये लक्षणायां तु भाननारूपायाः कृतेः प्राधान्यानुपपत्तेः इति विभाव्यते,

तदा आक्षेपात् तयोर्भानमस्तु। तथा हि आक्षेपः अ्यथानुपपत्तिः। अन्विताभिधानवादिमते पदानां विशेषणत्वेनैवार्थोपस्थापकतया आख्यातार्थभावनायाः विशेषणत्वानुपपत्त्या भवति तस्या आश्रयाक्षेपकत्वम्। यद्वा अनुमानम् आक्षेपः। तत्प्रयोगश्च-आख्यातपदबोध्या भावना किंचिदाश्रिता विशेषणत्वेन गृहीतशक्तिकत्वात्,

घटपदबोध्यघटत्ववत्। यदि च व्याप्त्यादिप्रतिसन्धानं विनाप्याश्रयबोधस्यानुभवसिद्धत्वात् नाक्षेपादनुमानाद्वा आश्रयबोधसंभव इत्युच्यते,

तदा समभिव्याहृतप्रथमान्तचैत्रादिपदादेवाश्रयप्रतीत्युपपत्तेः इति चेत्-

 अत्रोच्यते। "लः कर्मणि च भाने चाकर्मकेभ्यः"(पा.सू.3-4-69)इति सूत्रमेव कर्तृकर्मणोराख्यातार्थत्वे प्रमाणम्। अत्र हि चकारात् "कर्तरि कृत्"(पा.सू. )इति सूत्रात् कर्तरीत्यनुकृष्यते। बोधकतारूपां तिबादिशक्तिं तत्स्थानित्वेन कल्पिते लकारे प्रकल्प लकाराः कर्मणि कर्तरि चानेन विधीयन्ते। नकारविसर्गादिनिष्ठां कर्मकरयणादिबोधकताशक्तिमादाय शसादिविधानवत्।

 न च सूत्रे कर्तृकर्मपदे कर्तृत्वकर्मत्वपरे। तथा च कर्तृत्वं कृतिः,

कर्मत्वं च फलमेवास्तु इति शङ्क्यम्। फलव्यापारयोः धातुलभ्यत्वेन लकारस्य पुनस्तत्र शक्तिकल्पनायाः अयोगात्।

 ननु दर्शनान्तररीत्या व्यापारस्य धात्वर्थत्वाभानात् तत्र लकारविधिः स्यात्। तथा हि-पचतीत्यत्र पाकं करोतीति विवरणात् फलं पचाद्यर्थः। तिङ् तु व्यापारवाचक इति मीमांसका मन्यन्ते। तन्मते व्यापारस्यान्यलभ्यत्वाभावात् तत्र लकारविधौ न किंचित् बाधकम् इति चेत्-

 तर्हि कृतां कृत्संज्ञकानां ण्वुल्तृजादीनामपि कर्तृकर्मवाचकत्वं न स्यात्। न च "कर्तरि कृत्" इत्यादिसूत्रं कृतां कर्तृकर्मवाचकत्वे प्रमाणमिति वाच्यम्। लः कर्मणीति सूत्रेऽपि कर्तरि कृत् इति सूत्रादेव कर्तरीत्यस्यानुवृत्तेः पूर्वसूत्रस्थकर्तृपदस्य धर्मिपरत्वेऽत्राप्यनुवृत्तस्य तस्य धर्मिपरत्वमेव। अत्र धर्मपरत्वे तत्रापि धर्मपरत्वं स्यात्। अनुवृत्तस्य पदस्यार्थवैरूप्यायोगात्।

 अपि च मीमांसकानां मते कृतामिवाख्यातस्यापि कर्तृवाचित्वमस्तु। भाननाया एव कृदादाविव आक्षेपेण प्रतीति संभवे वाच्यत्वं मास्तु। तथा सति भावनायाः मुख्यविशेष्यत्वं न स्यादिति चेत्-न। घटमानयेत्यादौ आक्षिप्तव्यक्तेरिव प्राधान्योपपत्तेः। न च पचतीत्यादौ पाकं करोतीति विवरणदर्शनात् भावनायाः वाच्यत्वमिति वाच्यम्। पाकानुकूलव्यापारवतः कर्तुरपि विवरणविषयत्वाविशेषात्।

 न च कर्तुर्विवरणं तात्पर्यार्थविवरणम्,

पाकं करोतीत्यादौ अशब्दार्थकर्मत्वविवरणवत् इतरेतरयोगद्वन्द्वेसमुच्चयांशविवरणवद्वा,

न तदर्थनिर्णायकमिति वाच्यम्। भवन्मते भानना न धातुवाच्या,

तस्याः प्रतीतिस्तु भवतीति तस्या अपदार्थभूताया विवरणमित्यपि वक्तुं शक्यत्वात्।

 किं च पचति देवदत्त इत्यत्र देवदत्ताभिन्नकर्तृको वर्तमानो विक्लित्त्यनुकूलो व्यापार इत्याकारकस्याभेदान्वयबोधस्य दर्शनात् तदनुरोधेन कर्तुराख्यातवाच्यत्वमावश्यकम्। पक्ता देवदत्त इत्यत्र पाकर्त्रभिन्नो देवदत्त इत्याकारकाभेदान्वयबोधानुसारेण कर्तुः कृदर्थत्ववत्। न चाभेदबोधो समानविभक्तिकत्वं तन्त्रम्,

तच्च देवदत्तः पचतीत्यादौ नास्तीति तत्राभेदान्वयबोधो नास्तीति वाच्यम्। सोमेन यजेत,

स्तोकं पचति,

राजपुरुषः इत्यादौ समानविभक्तिकत्वाभानेऽप्यभेदान्वयबोधस्य दर्शनेन अभेदान्वये समानविभक्तिकत्वस्य अप्रयोजकत्वात्। तथा हि-सोमेन यजेतेत्यत्र सोमस्य यागभावनायां करणत्वेनान्वये यागस्येपि तत्र करणत्वेनैवान्वयात् सोमेन यागेनेष्टं भावयेत् इत्युभयविधाने वाक्यभेदप्रसङ्गः। सोमस्य यागवत् फलभावनाकरणत्वेन प्राधान्यपत्तिः,

यागार्थत्वानुपपत्तिः,

प्रत्ययवाच्यफलभछावनायाः समानपदोपात्तयागेनैव करणाकाङ्क्षायाः निवृत्तेः भिन्नपदोपात्तसोमस्य करणत्वेनान्वयानुपपत्तिश्च। सोमेन यागं भावयेत् इत्यन्वयाभ्युपगमे यद्पि सोमस्य न यागार्थत्वानुपपत्तिः,

करणत्वेनैवान्वयात्;

तथापि प्रत्ययार्थभावनाकरणत्वेनोपस्थितस्य साध्यत्वेनान्वयानुपपत्तिः दुष्परिहरैवेति सोमपदस्य मत्वर्थलक्षणया सोमवता यागेनेष्टं भावयेत् इति विशिष्टार्थविधानात् वाक्यभेदप्रसङ्गो नेति मीमांसकसिद्धान्तः। तत्र समानविभक्तिकत्वाभावेऽप्यभेदान्वयस्वीकारात् व्यभिचारः। एवं स्तोकं पचतीत्यत्र धात्वर्थव्यापारजन्यफले स्तोकपदार्थस्याभेदेनान्वयः स्वीकृतः। तत्रापि स्तोकपदधातुपदयोः समानविभक्तिकत्वस्य व्यभिचारः।

 ननु नामार्थयोरभेदान्वयबोध एव समानविभक्तिकत्वं तन्त्रं,

न तु नामार्थधात्वर्थयोरिति चेत्-एवमपि राजपुरुष इत्यादौ राजपदलक्ष्यस्य राजसंबन्धिनः पुरुषपदार्थेऽभेदान्वयः नैयायिकैः स्वीकृतः। तत्र समानविभक्तिकत्वं नास्तीति व्यभिचारस् दुर्वारत्वात्।

 न च देवदत्तः पचतीत्यादौ तिङा लक्षणया कर्तुः उक्तत्वात् अभेदान्वयबोधोपपत्तिरिति वाच्यम्। पिङ्गाक्ष्यादियौगिकपदानामपि द्रव्यवाचित्वानापत्तेः। अरुणया पिङ्7ाक्ष्या गवा इत्यादौ पिङ्गाक्ष्यादिपदानां द्रव्ये लक्षणयैव सामानाधिकरण्यस्थोपपत्तेः।

 तथा च "अरुणया पिङ्गाक्ष्या एकहायन्या सोमं क्रीणाति"इति वाक्ये द्रव्यानुक्तेः आरुण्यस्य स्ववाक्योपात्ते द्रव्यवाचकत्वसाधकमूलयुक्तेः सामानाधिकरण्यस्य लक्षणयैवोपपत्तेः इति। अतः कर्ता कर्म चाख्यातार्थ इति सिद्धम्।

 %लघुमञ्जीषानुसारेण%

  %आख्यातार्थः(स.म.पृ.729-)%

 धातुप्रकृतिकतिङां कर्तृकर्मरूपः आश्रयोऽर्थः। तत्र कर्तरि व्यापारश्रयः। कर्मणि फलाश्रयः। धात्वर्थमात्रानुवादकस्तु भाने तिङ्। अत्र "लः कर्मणि च भावे चाकर्मकेभ्यः" इति सूत्रं प्रमाणम्। तत्र चकारेण कर्तुरनुकर्षः। आश्रयत्वं चाखण्डं शक्यतावच्छेदकम्। तस्य आश्रयभेदात् निरूपकसंबन्धभेदाच्च भेदेऽपि आश्रयतात्वेनानुगमान्न शक्त्यानन्त्यम्। न च आश्रयस्य प्रथमान्तपदलभ्यत्वान्न तिङर्थत्वमिति वाच्यम्। चैत्रत्वादिना लभ्यत्वेऽपि आश्रयत्वेन अलाभात्।

 वस्तुतः कर्तृत्वादिशक्तिमत्त्वेनैव कर्त्रादिः तिङर्थः। सा शक्तिश्च आश्रयनिरूपकाभ्यां भेदेऽपि एकैवेति "गत्यर्थलोटौ"(सू. )इति सूत्रे कैयटः।

 तन्न। "सप्तमीपञ्चम्यौ कारकमध्ये"(सू. )इति सूत्रतद्भाष्यतत्रत्यस्वग्रन्यविरोधात्। तस्मात् आश्रयनिरूपकभेदात् भिन्नैव सा। कर्तृत्वत्वेन चानुगम इत्येव तत्त्वम्।

 %नैयैयिकमतम्%

 यत्तु कृत्याश्रयस्य कर्तृत्वेन तत्र शक्तौ शक्यतावच्छेदकानां कृतीनां नानात्वेन गौरवात् कृतावेव शक्तिः। तदा कृतित्वजातेः एकस्या शक्यतावच्छेदकत्वेन लाघवम्।

 न च "कर्तरि कृत्"(सू. )इत्यतोऽनुवर्तमानस्य कर्तृपदस्य कृतिपरत्वे वैषम्यमिति वाच्यम्। शानजादौ आस्यमाने गतः इत्यादौ सत्त्वभूतो भानोऽर्थः,

भूयत इत्यादौ तिङन्तेऽसत्त्वभूतः स इति वैषम्यस्य तवापि सत्त्वेन अस्य वैषम्यस्य अदोषत्वात्। पचति पाकं करोतीति धात्वर्थात् पृथक् कृतेः विव्रियमाणत्वेन तस्या धात्ववाच्यत्वात्। तस्मात् कृति व्यतिरिक्तो व्यापार एव धातुवाच्यः। रथो गच्छति,

चैत्रो जानाति यतते इत्यादौ तिङः आश्रयत्वे लक्षणा। लकारार्थवर्तमानत्वाद्यन्वयस्तु सर्वत्र धात्वर्थे एव। चकर्माख्यातप्रत्ययस्य आश्रयत्वे शक्तिः। फलं तु धात्वर्थ इत्याहुः नैयायिकाः।

 %तत्खण्डनम्%

 तन्न। रथो गच्छतीत्यादौ कृतेर्बाधात् व्यापारे लक्षणा भवद्भिः स्वीक्रियते। व्यापारत्वं च तज्जन्यत्वे सति तज्जन्यजनकत्वं गुरुभूतं लक्ष्यतावच्छेदकं भवति। तथा च गुरुणि लक्ष्यतावच्छेदकत्ववत् शक्यतावच्छेदकत्वस्यापि स्वीकारे बाधकाभानात्। लघुधर्मसमनियतस्य गुरुधर्मस्य अन्यूनानतिरिक्तवृत्तित्वरूपमवच्छेदकत्वं स्वीकृतं भवद्भिः। स्वरूपसंबन्धरूपमप्यवच्छेदकत्वं तत्तत्स्वरूपमेवेति तत्तत्स्वरूपस्य गुरुधर्मेऽपि तस्यापि स्वरूपसंबन्धरूपावच्छेदकत्वस्वीकारे बाधकाभावाच्च।

 अस्तु वा संभवति लघुधर्मस्यावच्छेदकत्वे गुरुधर्मस्य नावच्छेदकत्वमिति। तथापि यत्र लघुगुरुधर्माभ्यां बोधो निर्विवादः तत्रैव लघुधर्मावच्छिन्ने शक्तिः,

गुरुधर्मावच्छिन्ने लक्षणेति युक्तम्। प्रकृते च आख्यातात् कृतित्वेन बोधः सविवादः,

धातुत एव कृतिबोधात्।

 किं चेदं कर्तरि आख्यातस्य शक्तिकल्पनाप्रयुक्तं गौरवं भवद्भिरुच्यमानं उह्यमानभारगतगुरुत्वमिव शरीरस्य वा चित्तस्य वा न खेदं जनयति। कर्ता इति पदस्य व पक्ता इत्यत्र तृचो वा कर्तरि शक्तिग्रहेण भवतापि तादृशखेदस्याननुभवात्। तथैव आख्यातस्य कर्तरि शक्तिग्रहेऽपि गुरुत्वप्रयुक्तः खेदः न भवति। अपि च आख्यातस्य कृतौ शक्तिस्वीकारेऽपि तदाश्रयविशेष्याणामनेकत्वेऽपि खेदो यथा न भवति,

तथा कृतीनां नानात्वेऽपि नास्ति कोऽपि खेदः। अतादृशस्य खेदाजनकस्य गौरवस्य तु न दुष्टत्वम्,

बीजाभानात्। यदुक्तं पचति पाकं करोतीति धात्वर्थात् पृथक् कृतेः विव्रियमाणत्वेन कृतेर्न धात्वर्थत्वमिति। तन्न। तव आख्यातार्थसंख्याकालकृतीनां मध्ये कृतेः कृधातुना संख्यादेः तदुत्तरतिङा विवरणवत् धात्वर्थकृतेरपि पृथक् विररणमुपपद्यते। अतस्तत् विवरणं न कृतेः प्रत्ययार्थत्वसाधकम्। प्रत्युत प्रकृतिभूतकृञा विवरणात् कृतेः प्रकृत्यर्थत्वमेव युक्तम्। तथा विवरणं तु सति संभवे सर्वत्र तस्याः प्रकृतिवाच्यतां बोधयितुम्।

 किं च कृधातुना विवरणमपि न तिङः कृत्यर्थत्वसाधकम्। कृधातोः व्यापारसामान्यार्थकत्वेन यत्नार्थकत्वाभानात्। न च वातरोगादिना कम्पमानः नाहं स्पन्दं करोमीति व्यवहारे नाहं स्पन्दानुकूलप्रयत्नवान्,

मत्प्रयत्नं विनापि शरीरं कम्पते इत्येव तात्पर्यात् तत्र कृधातोः प्रयत्नार्थकत्वं क्लुप्तमिति वाच्यम्। तत्रापि कृधात्वर्थेषु व्यापारसमूहेषु प्रयत्नस्यापि घटकतया तदभावप्रयुक्ततद्धटितव्यापारसमूहाभावतात्पर्येण तथा व्यवहारोपपत्तेः यत्नमात्रार्थसाधकत्वाभावात्। यद्वा काष्ठानि पाकं कुर्वन्तीत्यत्र यत्नव्यतिरिक्तव्यापार एव धात्वर्थः,

काष्ठेषु यत्नाश्रयत्वबाधात्,

तथा नाहं स्पन्दं करोमीत्यत्र कृतिरूपव्यापारस्य धात्वर्थत्वम्।

 अत एव क्वचित् कृतेः क्वचित् तदतिरिक्त व्यापारस्य धात्वर्थत्वादेव प्रयत्नतात्पर्येण अङ्कुरो न मया कृतः इति प्रयत्नातिरिक्तव्यापारनात्पर्येण बीजादिना कृत इति च व्यवहारयोरुपपत्तिः।

 कृ धातोः व्यापारसामान्यवाचकत्वादेव-

 "कथं ज्ञायते क्रियावचनाः पचादय इति,

यदेषां

 करोतिना सामानाधिकरण्यं किं करोति,

पचति"

इति भूवादिसूत्रे(सू. )भाष्ये उक्तम्। अनेन भाष्येण,

करोतीति विवरणमपि धातोरेवेति,

कृञ् वर्धते,

रथो गच्छतीत्यादावाश्रयत्वे लक्षणेत्ययुक्तम्। शक्यसंबन्धाभानात्। तत्र हि लक्ष्यार्थः वृद्धिनिरूपितं गमननिरूपितं च वृक्षनिष्ठं रथनिष्ठं च आश्रयत्वम्। तेन साकं शक्यार्थकृतेः संबन्धाभावात् कथं लक्षणा भवितुमर्हति। स्वाश्रयपुरुषप्रेरणाधीनव्यापार निरूपितत्वादिपरंपरासंबन्धोपपादनेऽपि तादृशसंबचन्धज्ञानपूर्वकं बोधस्य अननुभवात्। अपि च परंपरासंबन्धो न लक्षणानियामकः। अत एव काव्यप्रकाशकृता "प्रयोजने न लक्षणा,

संबन्धाभावात्"इत्युक्तम्।

 किं च वृक्षो वर्धते,

रथो गच्छति इत्यादौ तिङः आश्रयत्वे लक्षणेत्येतन्न युक्तम्। अर्थनिर्देशवैयर्थ्यापत्त्या अव्ययानुशासनादिवैयर्थ्यापत्त्या च विभक्तौ लक्षणायाः अनुचितत्वात्। अर्थनिर्देशस्य निर्दिष्टादर्थादन्यस्मिन्नर्थे असाधुत्वबोधनफलकत्वेन अन्यार्थे अन्यार्थशब्दस्य असाधुत्वाच्च।

 किं च "युष्मद्युपपदे समानाधिकरणे स्थानिन्यपि मध्यमः"इति सूत्रोक्तं युष्मच्छब्दस्य तिङश्च यत् सामानाधिकरण्यं तत् तिङः कर्त्रर्थकत्वे एव संगच्छते,

न तु कृत्यर्थकत्वे। तिङ्सामानाधिकरण्यं हि नाम तिङर्थाभिन्नार्थकत्वम्। न हि कृत्यभिन्नार्थकत्वं युष्मच्छब्दस्यास्ति। कर्त्रर्थकत्वे तु कर्त्रभिन्नार्थकत्वात् युष्मच्छब्दस्य तिङ्सामानाधिकरण्यमुपपद्यते।

 यत्तु पचतीत्येतावन्मात्रोक्तावपि पाककर्तरि एकत्वसंशयानुपपत्त्या कर्तृविशेष्यकैकत्वप्रकारकशाब्दबोधस्य स्वीकरणीयतया तदनुसारेण तिङः कर्तरि लक्षणा वक्तव्या। ततश्च लक्ष्यार्थकर्तारमादाय युष्मच्छब्दस्य तिङ्सामानाधिकरण्यमुपपद्यत इति।

 तन्न। कर्तरि शक्तेरेवोचितत्वात्। अन्यथा लाघवात् घटादिपदानामपि घटत्वादौ शक्तिः स्यात्,

जात्यादिविशिष्टे शक्तेरुच्छेदः स्यात्। किं च पचतीत्यादौ पाककर्तेत्येव बोधो जायते,

न तु पाककृतिः इति। अतः कृतौ तिङः शक्तिर्नोचिता।

 किं च तिङः कर्त्रर्थकत्वे एव पचति इत्येतावन्मात्रोक्तौ कः कीदृश इति प्रश्नः देवदत्तः घनश्यामः इत्युत्तरं च संगच्छते।

 किं च,

पच,

अजर्घाः,

अचकात् इत्यादौ प्रत्ययस्य लोपेन तत्र यत्नकालसंख्यानां धातुवाच्यत्वावश्यकत्वेन प्रत्ययशक्तिकल्पने गौरवम्।

 किं च आख्यातस्य कृत्यर्थकत्वे अभिधाने प्रथमा अनभिधाने द्वितीयादिः इति व्यवस्थाया अनुपपत्तिः। कर्तृसंख्यानभिधाने तृतीयेत्याद्यर्थे स्वीकृते चैत्रः पक्ता तृतीयापत्तिः। तृचा संख्यया अनभिधानात्। न च कृत्प्रत्ययस्यापि संख्या वाच्येति वाच्यम्। अनुशासनाभानात्। अनुशासनाभावेऽपि स्वभावात् तद्वाचकत्वाङ्गीकारे "कर्तरि कृत्" इत्यादेर्वैयर्थ्यम्। स्वभावेनैव तद्वाचकत्वसंभवात्। अर्थबोधकानुशासनानां तस्मिन्नेवार्ये शक्तिरिति नियमार्थत्वात्। प्रत्ययशक्तिग्राहकतायाः क्वचित् प्रकृतिशक्तिग्राहकतायाश्च व्याकरणे सत्त्वाच्च।

 संख्याकर्त्राद्यन्यतरानभिधाने तृतीयेत्यर्थे गौरवम्,

दुर्ज्ञेयत्वं च। अन्यतरत्वस्य तद्भिन्नभिन्नरूपत्वात् तद्ग्रहस्य तद्भिन्नयावद्वस्तुज्ञानसापेक्षत्वात्।

 %मीमांसकमतम्%

 कर्त्रधिकरणे नव्यमीमांसकाः प्राहुः-

 फलावच्छिन्नव्यापारचानुकूलकृत्यादिराख्यातार्थः। स च व्यापारत्वेन। कृत्यादिव्यापारस्तु विशेष्यत्वानुरोधात् तिङ्वाच्यः। रथो गच्छतीत्यादौ आश्रयत्वमेव तिङर्थव्यापारः। तस्याप्यसत्त्वभूतस्यैव तिङा उक्त्या व्यापारत्वात्,

व्यापारान्तरस्याननुभवात्। कालस्य धात्वर्थव्यापारेऽन्वयः। "अनभिहिते"इत्यस्य अबोधितकर्त्रादावित्यर्थः। कर्त्रादेः बोधश्च शक्त्या आक्षेपाद्वा लक्षणया वा। तत्र कृत्प्रत्यये शक्त्या कर्तुर्बोधः। तिङि कर्तारं विना अनुपपन्नया भाननया आक्षेपाद्वा लक्षणया वा कर्तुर्बोधः। न च कर्तरि शक्तिः,

कृतेः लक्षणया आक्षेपाद्वा बोध इति विपरीतं किं न स्यादितिवाच्यम्। भावनायाः प्रतीयमानतया आख्यातवाच्यत्वात्। कृदन्तेऽपि भावनया कर्तुराक्षेपे भावनायाः प्राधान्यापत्तिः। न चेष्टापत्तिः। तत्र कर्तुरेव प्राधान्यात्। युष्मदादेः तिङ्सामानाधिकरण्यम् आक्षिप्तं कर्तारमादायैव। संख्यान्वयश्च आक्षिप्ते कर्तर्येव। लः कर्मणीत्यनुशासनमप्याक्षिप्तार्थानुशासकम्। कारकाणामन्वयोऽपि तिङर्थभावनायामेव,

साक्षाद्वा परंपरया वा। धात्वर्थेऽन्वयेन तु काष्ठैः पाक इति स्यात्। अत एव "नानृतं वदेत्"इति निषेधस्य दर्शपूर्णमासप्रकरणपठितस्य विनिगमनाविरहात् शब्दानृतार्थानृतोभयपरस्य क्रत्वर्थत्वसिद्धिः। कर्तुर्वाच्यत्वे तु श्रुत्या पुरुषार्थत्वप्रसङ्गात्। प्रकरणाद्धि क्रत्वर्थत्वम्। प्रकरणस्य च श्रुत्यपेक्षया दुर्बलत्वं स्पष्टमेव। पूर्वं नैयायिकोक्तलाघवादियुक्त्या आख्यातस्य कृतिर्वाच्येति।

 %तत्खण्डनम्%

 तदपि न। कर्तारं शाब्दयामीत्यनुभवविरोधेन आक्षेपात् कर्तृप्रतीतेरयुक्तत्वात्। आक्षिप्तेऽर्थे शब्दोपस्थितसंख्यान्वयायोगाच्च।

 किं च लक्ष्याया अपि व्यक्तेः प्राधान्यस्य त्वया अङ्गीकारात् कृतेः प्राधान्यार्थं तत्र शक्तिकल्पना न युक्ता। वाच्येन कर्त्रा लक्षितायाः कृतेरपि प्राधान्योपपत्तेः। अन्यथा व्यक्तेरपि गवादिपदवाच्यत्वापत्त्या आकृत्यधिकरणोच्छेदः।

 किं च कृधातोः भाननार्थकत्वस्य दृष्टत्वेन सर्वत्र इतरधातूनामेव भावनार्थकत्वं युक्तम्। पूर्वोत्तरमीमांसयोरपि कृभ्वस्तीनां भावनासामान्यवाचकत्वमुक्तम्।

 किं च कर्माख्याते पच्यते इत्यादौ च पाकः क्रियते पाकं कृत्वा इत्यादिविवरणात्,

किं क्रियते इति प्रश्ने पच्यते इत्युत्तराच्च,

कारकाणां भाननान्वयानुरोधाच्च भावनायां लक्षणायाः आवश्यकत्वेन सर्वत्र भावनाया एव लक्ष्यत्वमुचितम्।

 किं चैवं कृत्स्वपि कर्तुर्वाच्यत्वं न स्यात्। तिङां कृतिवाचकत्वं कृतां कर्तृवाचकत्वमिति वैषम्ये बीजाभानात्। जात्याक्षिप्तव्यक्तेरिव कृत्याक्षिप्तकर्तुः प्राधान्यसंभवात्। कृदन्ते लिङ्गसंख्यान्वयस्तु तिङन्ते संख्यान्वय इव लक्षित एवोपपन्नः।

 किं च कृतौ शक्तस्य तिङः कृतिविशष्टे कर्तरि लक्षणायां कर्तुर्विशेष्यत्वापत्तिः। न चेदं भाननाविशेष्यकबोधवादिनां भवतामिष्टम्। किं च कृतौ शक्तिः,

आश्रये लक्षणा। तत्र लक्ष्यार्थस्य शक्यार्थे विशेषणतेति न क्वापि दृष्टचरम्। वाङ्गादिपदशक्यस्य प्रवाहस्य तल्लक्ष्ये तीरे विशेषणताया एव दर्शनात्। स्थलभेदेन व्युत्पत्तिभेदकल्पने च गौरवम्।

 किं चैवं दण्डिपिङ्गाक्ष्यादिपदानामपि संबन्ध एव शक्तिः स्यात्। तथा चारुणाधिकरणोच्छेदः। तस्मात् भानना धातुवाच्यैव।

 तदुक्तं कारके इति सूत्रे भाष्ये-

 "अधिश्रयणोदकासेचनैधोपकर्षणआदिक्रियाः कुर्वन् देवदत्तो यदा पचतीत्युच्यते तदा तत्राधिछश्रयणादिषु पचिर्वर्तते। ज्वलनाक्रियां कुर्वन्ति काष्ठानि यदा पचन्तीत्युच्यते तदा तत्र पचिर्वर्तते। संभवनं धारणं च कुर्वती स्थाली यदा पचतीत्युच्यते तदा तत्र पचिर्वर्तते"

इति। संभवनं ग्रहणम्,

धारणम् आसमाप्ति स्थापनम् इति कैयटः।

 कर्तृकर्मरूपो धर्मी प्रत्ययार्थः। स्पष्टं चेदं

 "तिङ्भ्यामेकं द्रव्यमभिधीयत इत्यादिना "गत्यर्थलोटौ"इति सूत्रे भाष्ये। कर्त्रादिपदानां शक्तिपरत्वेऽपि शक्तिशक्तिमतोरभेदात् स एव प्रत्ययार्थः। कर्त्रादिविभक्त्या शक्तिमदभेदमापन्नाया एव शक्तेरुक्तिरिति "सार्वधातुके यक्"इत्यत्र कैयटोक्तेः। प्रत्ययार्थः प्रधानम् इत्युत्सर्गस्यापि भाष्यनिरुक्तकाराद्यनुभवबलेन त्याग इति,

तदर्थकारकस्य धात्वर्थं प्रति विशेषणतेति केचत्।

 संख्या तु आख्यातार्थाश्रयविशेषणमिति केचित्। परे तु संख्याया धात्वर्थेऽन्वयः। कस्यैकत्वादावित्याकांक्षायाम् उपस्थितप्रकृत्यर्थस्यैवान्वयौचित्यात् प्रकृत्यर्थगतैकत्वादावित्येवार्थः इत्याहुः।

 कालान्वयस्तु धात्वर्थव्यापारे,

न फले,

नापि कारके।

 %लडर्थः(शब्दशक्तिप्रकाशिका-पृ.403)%

 आख्यातसामान्यस्य वर्तमानत्वमर्थः। तद्धि पचतीत्यादौ धात्वर्थे तदनुकूलाख्यातार्थकृत्यादौ वा लडादिनानुभान्यते। वर्तमानो यः पाकः तदनुकूलकृतिमान् इति वा पाकानुकूला या वर्तमाना कृतिः तद्वानिति वा बोधः। अपचत् इत्यत्रापि आख्यातत्वेन वर्तमानत्वं लङ्त्वेन ध्वंसप्रतियोगित्वं चोच्यते। तदेकदेशे ध्वंसे वर्तमानत्वास्यान्वयः।वर्तमानध्वंसप्रतियोगिपाकानुकूलकृतिमानिति बोधः। पक्ष्यति इत्यत्रापि वर्तमानत्वं प्रागभावप्रतियोगित्वं च लृडर्थः। प्रागभावे वर्तमानत्वस्य अन्वयः। वर्तमानप्रागभावप्रतियोगिपाकानुकूलकृतिमान् इति बोधः। अन्यथा वर्तमानध्वंसाद्यन्तर्भावेण शक्तिकल्पने महागौरवापत्तेः।

 इदं तु बोध्यम्-वर्तमानत्वमत्र न कालवृत्तित्वम्। कृतपाकेऽपि चैत्रे अयं पचतीति प्रयोगापत्तेः। तत्पाककृतेः अतीतकालवृत्तित्वेन कालवृत्तित्वानपायात्। परं तु तत्तत्कालवृत्तित्वमनन्तमेव वर्तमानत्वम्। गौरवस्य प्रामाणिकत्वात्। इत्थं च प्रागुच्चरितस्य पश्चादुच्चार्यस्य च पचतीत्यस्य भूतभानितत्तत्कालवृत्तित्वेन पाकाद्यनुभवजनकत्वानुरोधात् लटः तत्र शक्तेरावश्यकत्वात् इदानीमुच्चरितस्यापि पचतीत्यस्य भूतभावितत्तत्कालवृत्तित्वेन पाकाद्यनुभावकत्वापत्तिः,

अतः तत्तदाख्यातजन्यायां तत्तत्कालवृत्तित्वेन क्रियाद्यन्वयबुद्धौ तत्तदाख्यातस्य तत्तत्कालोच्चरितत्वं,

तत्तदाख्यातधर्मिकतत्तत्कालवृत्तित्वप्रकारकज्ञानं वा नियामकमिति वक्तव्यम्। तत्तत्कालोच्चरितत्वं नियामकमिति कथनात् इदानींतनाख्यातात् न भूतभाविकालवृत्तित्वेन पाकाद्यन्वयबोधः। तन्नियामस्य भूतभाविकालोच्चरितत्वस्य तत्र बाधात्। तत्तत्कालवृत्तित्वज्ञानं वा इति द्वितीयकल्पानुसरणात् श्रूयमाणाख्यातव्यक्तेरेव अतीतादिकालोच्चरितत्वभ्रमदशायाम् इदानींतनादपि पचतीति प्रयोगात् अतीतादितत्तत्कालवृत्तित्वेन पाकादेः सर्वजनसिद्धो बोधः संगच्छते।

 न च पचत्यपि चैत्रे नायं पचतीति प्रयोगः स्यात्। वर्तमानायाः पाककृतेरभानस्य समयान्तरावच्छेदेन चैत्रे सत्त्वादिति वाच्यम्। तत्र नञर्थेऽभावे एव लडर्थवर्तमानत्वस्यान्वयेन वर्तमानकालावच्छिन्नस्य पाककृत्यभावस्य चैत्रे बाधेन तथा प्रयोगासंभवात्।

 न च नञर्थे कृत्यतिरिक्ततिङर्थान्वयस्याव्युत्पन्नत्वात् कथमेतदिति वाच्यम्। गुरुमते "न कलञ्जं भक्षयेत्" इत्यत्र नञर्थेऽभाने लिङर्थस्येष्टसाधनत्वस्य अन्वयं स्वीकृत्य बलवदननुबन्धित्वविशिष्टेष्टसाधनत्वाभाववत् कलञ्जभक्षणमिति बोधस्य स्वीकारात्,

अस्मन्मतेऽपि "नातिरात्रे षोडशिनं गृह्णाति"इत्यत्र लिङर्थस्य इष्टसाधनत्वस्य नञर्थेऽन्वयं स्वीकृत्य षोडशिग्रहणम् इष्टसाधनत्वाभाववत् इति बोधस्य स्वीकारात् नञर्थेऽपि तिङर्थान्वयस्य व्युत्पन्नत्वात्।

 एतेन-भानिदिने चैत्रो नापाक्षीत्,

अतीतदिने चैत्रो न पक्ष्यति इत्यपि स्यात्,

भाविदिनादौ चैत्रेऽतीतपाककृत्यादेरभावस्य सत्त्वात् इत्यपि चोद्यं समाहितम्।

 तत्राप्यतीतकालस्य नञर्थ एवान्वयेन अतीतकालावच्छिन्नत्वविशिष्टस्य पाककृत्यभानस्य भाव्यादिदिना वच्छेदेन चैत्रेऽसत्त्वादेव तादृशप्रयोगासंभवात्।

 अत एव च "निष्पन्नान्नं न पक्ष्यति"इत्यादौ निष्पन्नान्नकर्मकभानिकृतेरप्रसिद्धावपि न क्षतिः। भविष्यत्कालावच्छिन्नस्य निष्पन्नान्नकर्मकपाककृत्यभावस्यैव तत्र बोध्यत्वात् इति।

 क्वचित् वर्तमानसामीप्यमपि लटोऽर्थः। तच्च द्विविधम्-वर्तमानक्षणाव्यहितोत्तरकालावच्छिन्नत्वम्,

वर्तमानक्षणाव्यवहितप्राक्कलावच्छिन्नत्वं च। तत्र,

चैत्रः कदा गमिष्यतीति जिज्ञासायाम् एष गच्छतीत्युत्तरस्य वर्तमानक्षणोत्तरकालावच्छिन्नगतिमांश्चैत्र इत्यर्थः। चैत्रः कदा समागतः इति जिज्ञासायाम् एष आगच्छतीत्युत्तरस्य वर्तमानक्षणाव्यवहितप्राक्कालावच्छिन्नगमनवानित्यर्थः।

 %लटः पदभेदेन द्वैविध्यम्%

 इयं लट् परस्मैपदात्मनेपदभेदेन द्विविधा। तथा हि-

 धातोरर्थस्य कर्तृत्वबोधकं क्यज्‌यङन्तयोः।

 परस्मैपदमाख्यातमात्मनेपदमेव च॥

क्यजन्तस्य धातोरर्थस्य स्वार्थे कर्तृत्वेऽन्वयबोधनक्षमं यादृशमाख्यातं तत्परस्मैपदम्। तथा च यादृशानुपूर्वीप्रकारक ज्ञानं स्वाश्रयार्थकर्तृत्वधर्मिकक्यजन्तधात्वर्थप्रकारकान्वयबोधजनकं तादृशानुपूर्वीमदाख्यातं परस्मैपदम्। पुत्रमात्मन इच्छति पूत्रीयतीत्यादावेव पुत्रविषयकेच्छाश्रयत्वरूपं कर्तृत्वमाख्यातेन बोध्यते,

न तु पुत्रीयत इत्यादौ।

 यङन्तस्य धातोरर्थस्य स्वार्थकर्तृत्वबोधनक्षमाख्यातमात्मनेपदम्। चैत्रः पापच्यते इत्यादौ पौनःपुन्यविशिष्टस्य पाकादेः कर्तृत्वं बोधयति,

न तु पापच्यति इत्यादिकम्।

 उभयपदिधातूनां यत्र क्रियाफलं कर्तृनिष्ठं तत्र आत्मनेपदम्,

यत्र च कर्तृभिन्ननिष्ठं तत्र परस्मैपदं साधु। "स्वरितञितः कर्त्रभिप्राये क्रियाफले"(सू. )इति सूत्रेण कर्तारमभिप्रैति संबध्नाति इति व्युत्पत्त्या कर्तृसंबन्धे क्रियाफल एव आत्मनेपदस्य विधानात्। अत एव-

 स्वरिञ्ञिण्ण्यन्तधातूनां कर्तृनिष्ठे क्रियाफले।

 आत्मनेपदमुद्दिष्टं तदनिष्ठे पदान्तरम्॥

इत्यापिशलीयाः पठन्ति। तदनिष्ठे-कर्त्रनिष्ठे कर्तर्यविद्यमाने फले। पदान्तरम्=आत्मनेपदादन्यत् पदं परस्मैपदमित्यर्थः। तदनुसृत्यैव दानादिस्थले स्वगते फले ददे इत्येवं परगते तु फले "ददामि"इत्येवं वाक्यं प्रयुज्यते वृद्धाः। "स्वर्गकामो यजेत"इत्यादौ च सामान्यतः श्रुतमपि फलं कर्तृनिष्ठमेव। "शास्त्रदेशितं पलमनुष्ठातरि"इति मीमांसान्यायेन उत्सर्गतः कर्तृनिष्ठत्वकल्पनादिति प्राञ्चः।

 चिन्तामणिकृतस्तु-यत्र क्रियाफले कर्तुरभिप्रायः इच्छा तत्रैवात्मनेपदमिति सूत्रार्थः। तेन याजकाद्यैः दक्षिणादिलाभेच्छयैव यागादिकरणे यजन्ति याजकाः,

पठन्ति पाठका इति परस्मैपदम्। परगतस्यापि यागादिफलस्य इच्छया तत्करणे तु यजन्ते याजकाः इत्यादिकः साधुरेव प्रयोगः। अत एव "पितृस्वर्गकामः पुष्करिण्या यजेत"इत्यादावप्यात्मनेपदम्, "

धनकामो गणपतिं मोक्षकामोऽर्थयेत् हरिम्"इत्यादौ च परस्मैपदं संगच्छत इत्याहुः।

 %लडर्थः (व्युत्पत्तिवादे-पृ.293)%

 कर्तृत्वकर्मत्ववत् कालविशेषेऽनुसिष्टा लडादयः कालविशेषमपि बोधयन्ति। तत्र लट् प्रत्ययस्य वर्तमानकाले शक्तिः। पचतीत्यादौ कृत्यादिरूपव्यापारबोधकप्रत्ययोपस्थाप्यकालः तादृशव्यापार एवान्वेति,

न तु धात्वर्थक्रियायाम्। यदा पुरुषो व्यापारशून्यः तदधीनाग्निसंयोगादिरूपः पच्यादेरर्थो विद्यते तदा अयं न पचतीति प्रयोगः संप्रतिपन्नः। यदि धात्वर्थे कालस्य अन्वयः स्यात् तदा धात्वर्थस्य अग्निसंयोगदिरूपस्य वर्तमानतया वर्तमानत्वाभानवत्पाकानुकूलकृतिमानिति बोधासंभवात् तथा प्रयोगोऽनुपपन्नः स्यात्। आख्यातार्थकृतावन्वये तु वर्तमानत्वाभाववत्कृतिमानिति बोधसंभवात् तथा प्रयोगस्योपपत्तिः। अपि चायं पचतीत्युक्ते इदानीमयं पाकानुकूलयत्नचवान्नवेति संशयो निवर्तते। सा च संशयनिवृत्तिः पचतीत्यतः पाकानुकूलवर्तमानयत्नवान् इति बोधे सत्येव संभवति। अतस्तदनुरोधेन वर्तमानकालस्य आख्यातार्थकृतावेवान्वयः न धात्वर्थे। किं च पूर्वापरीभावापन्नस्थाल्यारोपणाद्यनेकव्यापाराणां पच्यादिधात्वर्थत्वेन तेषु सर्वेषु प्रत्येकं वर्तमानकालान्वयापेक्षया यत्नादिरूपे एकस्मिन्नाख्यातार्थे एव कालान्वयः उचितः,

लाघवात्।

 वर्तमानकालश्च तत्तच्छब्दप्रयोगाधिकरणकालरूपः तत्तच्छब्दार्थः। अतो न एककाले प्रयुक्तात् लडादितः अपरलडादिप्रयोगाधिकरणकालवृत्तित्वस्य कृत्यादावन्वयः। विशिष्य तत्तत्कालत्वावच्छिन्नबोधस्यानुभवसिद्धतया सर्वनामशक्तौ बुद्धिस्थत्वादिवत् शब्दप्रयोगाधिकरणत्वमुपलक्षणविधया व्यावर्तकं वाच्यम्।

 व्यापाराबोधकेन च लजादिप्रत्ययेन क्रियायामेव वर्तमानत्वान्वयो बोध्यते जानातीत्यादौ। वर्तमानकालवृत्तिज्ञानाश्रय इति बोधः। न तु लडर्थाश्रयत्वादौ वर्तमानत्वान्वयः। ज्ञानाद्यसत्त्वेऽपि तन्निरूपिताश्रयत्वसत्त्वे जानातीत्यादिप्रयोगापत्तेः। ज्ञानविशिष्टे आश्रयत्वे कालान्वयमुपगम्यातिप्रसङ्गवारणे विशेषणे ज्ञानेऽपि तदन्वयस्यावश्यकत्वेन तस्यैव स्वीकारौचित्यात्।

 नश्यतीत्यादौ क्रियायां कालान्वयस्वीकारे विनष्टेऽपि घटे,

घटो नश्यतीति प्रयोगः स्यात्। घटनाशस्य वर्तमानत्वात्। अतस्तत्र उत्पत्तिरपि लडर्थः। तत्रैव वर्तमानत्वान्वयः। ततश्च घटो नश्यतीत्यतः वर्तमानकालवृत्त्युत्पत्त्याश्रयनाशप्रतियोगी घट इति बोधः। विनष्टे घटे नाशस्य सत्त्वेऽपि नाशोत्पत्तेरवर्तमानतया न घटो नश्यतीति प्रयोग इति दीधितिकृतः।

 वस्तुतस्तु नाशो नाम उत्पत्तिमदभानः। तथा च धातुप्रतिपाद्यतावच्छेदकोत्पत्तौ कालान्वय इत्येव साधीयः।

 अन्ये तु उत्पत्तिसंबन्धेन वर्तमानकालस्य धात्वर्थे अन्वय इत्यपि वदन्ति।

 %भूषणसारानुसारेण%

  %लडर्थः(पृ.118-122)%

 वर्तमानेऽर्थे लट्। "वर्तमाने लट्"(पा.सू.3-1-183)इति सूत्रात्। प्रारब्धापरिसमाप्तत्वं भूतभविष्यद्भिन्नत्वं वा वर्तमानत्वम्। इदं च पूर्वापरीभूतावयवकसमुदायरूपक्रियायां धात्वर्थेऽन्वेति। प्रारब्धापरिसमाप्तत्वं नाम विनष्टाद्यावयवप्तागभानकत्वे सति अनुत्पन्नध्वंसान्त्यावयवकत्वम्। पचतीत्यादावधिश्रयणाद्यधः-श्रयणान्ते मध्ये तादृशं वर्तमानत्वमस्तीति लट् प्रयोगः।

 आत्मा अस्ति पर्वताः सन्ति इत्यादौ सत्ताश्रयत्वादीनां धात्वर्थत्वात् तेषामखण्डत्वात् अवयवघटितोक्तवर्तमानत्वासंभव इति नाशङ्कनीयम्। आत्मादीनां क्रियायाः अनित्यत्वात् तद्विशिष्टस्योत्पत्त्यादिकमादाय वर्तमानत्वमूह्यम्।

 तथा हि-आत्मपदेन तत्तत्कालिका राजादयो विवक्षिताः। तथा च भाष्यम्-"इह भूतभविष्यद्वर्तमानानां राज्ञां क्रिया तिष्ठतेरधिकरणम्"इति। वाक्यपदीये च-

 परतो भिद्यते सर्वमात्मा तु न विकम्पते।

 पर्वतादिस्थितिस्तस्मात्पररूपेण भिद्यते॥

इति। सर्वे पच्यादिधात्वर्थसामान्यं परतः स्वापेक्षया अन्येन वर्तमानत्वादिना,

भिद्यते व्यावर्तते। आत्मा अस्तीत्यत्र आत्मादिपदमात्मसत्ताद्यर्थकं न विकल्पते,

सनातत्वेन निरवयवत्वादुक्तविशेषणसंबन्धाभानेन भेदानुमितिविषयो न भवतीत्यर्थः। तथा च आत्मास्तीति प्रयोगानुपपत्तिरिति पूर्वार्धस्यार्थः। समाधत्ते-तस्मादिति। विशेषातिरिक्तपदार्थस्य स्वतो व्यावृत्तत्वासंभवादित्यर्थः। पररूपेणेति। परस्य राजक्रियादिरूपस्यार्थस्य रूपेण=धर्मेण वर्तमानत्वादिना भिद्यते व्यावर्तत इति भावः। तच्च वर्तमानत्वादि लडादिभिः द्योत्यते। क्रियासामान्यवाचकस्य तद्विशिष्टे लक्षणायां लडादेः तात्पर्यग्राहकत्वात्। अन्वयव्यतिरेकाभायां तद्रूपं लडादिवाच्यमेव। अन्यथा प्रत्ययानं वाचकत्वविलोपापत्तिरित्यपि पक्षान्तरम्।

 %लिडर्थः(शब्दशक्तिप्रकाशिका-पृ.434)%

 द्विरुक्तभिन्नधात्वर्थे स्वार्थस्यान्वयबोधने।

 या न योग्या तादृशी तिङ् लिट्पदेनाभिधीयते॥

यादृशानुपूर्वीप्रकारकज्ञानत्वं द्विरुक्तान्यधर्मिकस्वार्थप्रकारकबोधजनकतानवच्छेदकं,

तादृसानुपूर्वीमत्तिङ्त्वं लिट्त्वम्। न च अभानद्वयनिवेशनं व्यर्थम्,

द्विरुक्तधात्वर्थ धर्मिकस्वार्थप्रकारकबोधजकत्वस्यैव सम्यक्त्वादिति वाच्यम्। लुङ्यतिव्याप्तेः। अशिश्रियत् अदुद्रुवत् इत्यादौ लुङः द्विरुक्तधस्वर्थधर्मिकस्वार्थस्वार्थप्रकारकबोधजनकत्वात्। अभावद्वयनिवेशे तु अपाक्षीत् इत्यादौ लुङः द्विरुक्तान्यधात्वर्थधर्मिकस्वार्थप्रकारकज्ञानजनकत्वसत्त्वान्नातिव्याप्तिः। लिटस्तु जघान जघ्नतुः इत्यादौ द्विरुक्तधात्वर्थे एव स्वार्थप्रकारकबोधजनकत्वमिति समन्वयः। तिङ् इत्युक्त्या सनादीनां द्विरुक्तधात्वर्थधर्मिकस्वार्थप्रकारकज्ञानजनकत्वेऽपि न तेष्वतिव्याप्तिः।

 द्विरुक्तस्य यजेरर्थे चकास्तेराम्युतस्य वा।

 या स्वार्थस्यान्वये हेतुः सा वा तिङ् कथ्यते लिटा॥

जुहोतीत्यादौ द्विरुक्तस्य धातोरर्थे स्वार्थस्य बोधकोऽपि लडादिर्न यजेरर्थे,

चकास्तीत्यादौ चकासधातोरर्थेस्वार्थस्य बोधकोऽपि नामन्तस्य तस्य।

 मनश्चचाल,

सुरभिभाग आजगाम इत्यादावतीतः काल इव धात्वर्थनिष्ठं परोक्षत्वमपि लिटोऽर्थः। तच्चातीन्द्रियत्वम्। तेन अतीतकालवृत्त्यतीन्द्रियचलनवन्मनः इत्याकारकस्तत्र बोधः। चैत्रश्चारु पपाच इत्यादौ तु लिडुपस्थाप्यस्यापि परोक्षत्वस्य असार्वत्रिकत्वेन "व्यातेने किरणावलीमुदयनः"इत्यादिकं व्याख्यातम्।

 %लिडर्थः(व्युत्पत्तिवादे पृ. )%

 अतीतत्वम् अनद्यतनत्वं परोक्षत्वं च लिटोऽर्थः। "अध्यास्तसर्वर्तुसुखामयोध्याम्"इत्यादौ परोक्षत्वसत्त्वेऽपि परोक्षत्वाविवक्षया न लिट्। परोक्षत्वं च वक्तुः साक्षात्काराविषयत्वम्।

 केचित्तु-वक्तृभिन्नकर्तृकत्वमेव परोक्षत्वम्। अत एव लिट उत्तमपुरुषासंभवेनअपरोक्षतायामपि लिटः साधुत्वे "णलुत्तमो वा"(पा.सू. )इत्यादेः ज्ञापकत्वमुपायकारोक्तं संगच्छते। अन्यता निद्रादिदसायां स्वकर्तृकगमनादिक्रियायाः स्वपरोक्षत्वसंभवेन ज्ञापकत्वासंगतेरित्याहुः। अयं तेषामाशयः-किरणावलीग्रन्थे उपक्रमे "व्यातेने किरणावलीमुदयनः सत्तर्कतेजोमयीम्"इत्याचार्याणां श्लोकः। अत्र धात्वर्थविस्तारक्रियायाः वक्तारं आचार्यं प्रति परोक्षत्वासंभवात् व्यातेने इति लिट् न साधुः इत्याशङ्क्य, "

णलुत्तमो वा"इति सूत्रेण अपरोक्षतायामपि लिट् भवतीति ज्ञापितम्। अतः अपरोक्षतायामपि लिट् भवतीति ज्ञापितम्। अतः अपरोक्षतायामपि लिट् साधुरिति समाहितं वर्धमानोपाध्यायैः। ज्ञापकता चेत्थम्-वक्तृभिन्नकर्तृकत्वरूपपरोक्षत्वस्य क्रियायां सत्त्वे एव लिटः संभवात्,

क्रियायाः वक्तृकर्तृकत्वे एव उत्तमपुरुषसंभवात् उभयोर्विरोधात् लिट उत्तमपुरुष एवासंभवीति "णलुत्तमो वा"इति शास्त्रं निर्विषयं स्यात्। अतश्च तच्छास्त्रं क्वचिदपरोक्षतायामपि लिट् भवतीत्युमुमंशं ज्ञापयति। यदि परोक्षत्वं वक्तुः साक्षात्काराविषयत्वरूपं स्यात् तदा वक्तृकर्तृकक्रियाया अपि निद्रादिकालीनायाः निरुक्तपरोक्षत्वसंभवेन निद्रायामहं जगाम इत्युत्तमपुरुषसंभवेन णलुत्तमो चवा इति शास्त्रस्य विषयोपपत्तेः ज्ञापकत्वकथनमसंगतं स्यात् इति।

 कलिङे दृष्टोऽसि,

नाहं कलिङ्गान् जगाम इत्यादौ अत्यन्तापह्नवस्थले सूत्रान्तरेण (अत्यन्तापह्नवे लिङ्वक्तव्यः)इति वार्तिकेन क्रियाया अपरोक्षत्वेऽपि लिङ्विधानात् नाहं कलिङ्गान् जगामेति स्थलविषयकतयैव "णलुत्तमो वा"इति शास्त्रोपपत्तेः तस्य ्ज्ञापकताकथनमयुक्तम्।

 अत्यन्तापह्नवश्च अबाधितपरोक्तविपरीतबोधनाय तदुपपादकाभानप्रतिपादनेच्छा। कलिङ्गाधिकरणदर्शनादेः उपपादकं कलिङ्गमनादिकम्,

तेन विना तदसंभवात्। अत्यन्तापह्नवः स्वरूपसन्नेव लिङ्साधुतानियामकः,

न तु ज्ञायमानः सन्-इति भट्टाचार्याः।

 अत्राहुर्विवरणकाराः-परोक्षत्वविवक्षैव लिटः सादुतानियामिकेत्यभिहितं भट्टाचार्यैः। यथा परोक्षेऽपि परोक्षत्वविवक्षाया अभानात् न लिट् भवति,

एवमपरोक्षेऽपि परोक्षत्वविवक्षायां लिट् साधुः। व्यातेने इत्यत्र क्रियायाः परोक्षत्वं विवक्षितमाचार्यैः। किमर्थं विवक्षितमिति चेत्,

इयं क्रिया अनायासनिष्पाद्या यत्र काले मयापि न साक्षात् क्रियत इत्येवम् अनायाससिद्धत्वप्रतीतये। युक्ता चेयं सरणिः व्यातेने इत्यत्र लिटः साधुत्वोपपादने। कथ-मन्यथा लिडर्थस्य अनद्यतनत्वस्य भूतत्वस्य च चतत्राभावेन लिटः साधुता भवेत्। सुकरत्वशीघ्रनिर्वर्त्यत्वादिप्रतीतिजननाय भूतत्वानद्यतनत्वादिविवक्षायाः सत्त्वेन तत्साधुताया उपपादनीयत्वात्। न च वक्तृसाक्षात्काराविषयत्वरूपस्य परोक्षत्वस्य तछत्र बाधात् आहार्यपरोक्षानङ्गीकाराच्च कथं तत्र शाब्दबोध इति वाच्यम्। गौणमुख्यसाधारणं परोक्षत्वं लिङर्थः। वक्तृसाक्षात्काराविषयत्वं मुख्यं परोक्षत्वम्। अनायासनिष्पाद्यत्वं गौणं परोक्षत्वम्। तदेव व्यातेने इत्यत्र शाब्दबोधे भासते। गङ्गायां घोष इत्यत्र शैत्यपावनत्वादिविशिष्टतीरस्य शाब्दबोधे भानमिव-इति।

 केचित्तु "श्येनेनाभिचरन् यजेत"इत्यत्र यथा बाधात् लिङर्थस्य बलवदनिष्टाननुबन्धित्वस्य न धात्वर्थे भानम्,

तथा व्यातेने इत्यत्र बाधात् लिङर्थः परोक्षत्वं धात्वर्थे न बासते इति वदन्ति।

 %भूषणसारानुसारेण%

  %लिडर्थः(पृ.122-125)%

 परोक्षे लिट्।(सू.3-2-114)कालस्तावत् अद्यतनानद्यतनभेदेन द्विविधः। द्विविधोऽपि भूतचभविष्यद्रूपः। तत्रानद्यतने भूते परोक्षे लिट् इति सूत्रार्थः। तेन अद्यतने भूते अनद्यतेन भछविष्यति,

भूतेऽपि अपरोक्षे च न लिट् प्रयोगः। परोक्षत्वं च साक्षात्करोमीत्येतत्प्रतीतिसाक्षिकलौकिकविषयताशालिज्ञानाविषयत्वम्।

 न च "क्रिया नामेयमत्यन्तापरिदृष्टा पूर्वापरीभूतावयवा न शक्या पिण्डीभूता निदर्शयितुम्"इति भाष्यात् तस्या अतीन्द्रियत्वेन परोक्षे इत्येतत् अव्यावर्तकमिति शङ्कनीयम्। अवयवानामाशुविनाशित्वेन समुदायतुमशक्यत्वेऽपि अवयवशः साक्षात्करोमीति प्रतीतिविषयत्वसंभवात्। अन्यथा पश्य मृगो धावतीत्यत्र धावनक्रियायाः दर्शनकर्मता न स्यादिति प्रतिभाति। यद्वा व्यापाराविष्टानां क्रियानुकूलसाधनानामेवात्र पारोक्ष्यं विवक्षितम्;

अतो नोक्तदोषः।

 कथं तर्हि "व्यातेने किरणावलीमुदयनः"इति प्रयोगः,

स्वक्रियायाः स्वप्रत्यक्षविषयत्वात् परोक्षत्वाभानादिति चेत्-असाधुरेव स प्रयोगः। व्यासङ्गादिना स्वव्यापारस्य पारोक्ष्योपपादनेऽपि बहुतरमनः प्रणिधानसाध्यशास्त्रार्थनिर्णयजनकशब्दरचनात्मके ग्रन्थेऽनद्यतनत्वातीतत्वयोः विस्तारक्रियायमसत्त्वेन तदर्थकलिडसंभवात्।

 अत्राहुः दर्पणकाराः-न वास्तनं पारोक्ष्यादि लिडादिनियामकम्। "अध्यास्त सर्वर्तुसुखामयोध्याम्"इत्यत्र लङोऽसाधुतापत्तेः। किं तु वैवक्षिकं तत्। तथा वक्ष्यति च स्वयमेव सारकृत्-"अनद्यतभूतत्वेन विवक्षिते लङ्। तत्रैव पारोक्ष्यविवक्षायां लिट्"इति। प्रकृते चानायासनिष्पन्नत्वशीघ्रनिष्पन्नप्रतीतिमूलकभूतानद्यनत्वविवक्षायाः,

एवं सूक्ष्मकालेन करिष्यामि यत्र काले मयापि साक्षात्कर्तुमशक्यमितिचप्रतीतिफलकपारोक्ष्यविवक्षायाश्च सत्त्वात् लिडुपपत्ति संभवादिति।

 %लुडर्थः(शब्दशक्तिप्रकाशिका.पृ.436)%

 धात्वर्थे श्वस्तनत्वस्य बोधिका तिङ् लुडुच्यते। पक्ता इत्यादौ धात्वर्थे पाके श्वस्तनत्वं बोधयति तिङ्। तिङ् इत्यनुक्तौ श्वः पक्ष्यतीत्यादौ धात्वर्थे भानित्वमेव बोधयन्ति न श्वस्तनत्वमिति न तत्रातिव्याप्तिः। तथा च यादृशानुपूर्वीप्रकारकज्ञानत्वं धात्वर्तविशेष्यकश्वस्तनत्वप्रकारकबोधजनकतावच्छेदकं तादृसानुपूर्वीमत्तिङ्त्वं लुटो लक्षणम्।

 अथ पाकगोचरैककृतिदशायामपि तद्गोचरापरकृतेः अतीतत्वात् भविष्यत्त्वाच्च तदानीम् अयं पपाच,

पक्ष्यतीत्यादिप्रयोगप्रसङ्गः। पाककृतित्वावच्छेदेनातीतत्वादेरन्वयोपगमेन तद्वारणे तु पपाच पक्ष्यतीत्यादेरयोग्यत्वापत्तिः,

तदवच्छेदेन अतीतत्वभविष्यत्त्वयोः बाधादिति चेत्-

 न। पाककृतित्वावच्छिन्नधर्मिकायां तत्तत्पाककृतित्वावच्छिन्नस्वरूपसंबन्धेनैव अतीतत्वाद्यन्वयबुद्धौ पाकार्थकधातूत्तरलिट्त्वादिना हेतुतयैव उक्तदोषव्युदाससंभवात्। तथा हि यत्र पचतीति प्रयोगः साधुः तत्र पपाच पक्ष्यतीति प्रयोगवारणं संभवति। तत्र निरुक्तसंबन्धेन अतीतत्वादिभाने शाब्दबोधस्य भ्रमतया तज्जनकवाक्यस्य प्रमाणत्वम्। अतीतादिकृतिस्थले च पपाच पक्ष्यतीत्यादेर्नायोग्यत्वम्। तत्र पाककृतित्वावच्छेदेन अतीतत्वादेर्बाधेऽपि पाकृकृतित्वावच्छिन्नस्वरूपसंबन्धेनातीतत्वादेः सत्त्वादिति।

 ननु चुल्लीस्थाल्यारोपणादेः प्रत्येकं पाकपदार्थतया पचतीत्यत्र पपाचेति प्रयोगो दुर्वार एव। प्रथमपाकानुकूलकृतौ निरुक्तसंबन्धेनातीतत्वस्य सत्त्वादिति चेत्-

 उच्यते। चुल्लीस्थाल्यारोपणादिकं न प्रत्येकं पाकपदार्थः। किं तु स्थाल्यारोपणाग्निवेशनतुषप्रक्षेपाद्यनुप्रस्पोटनपर्यन्तः तत्तक्रियाकलाप एव। यदाह दुर्गः-"क्रियत इति क्रिया। सा च पूर्वापरीभूतावयवैव"इति। तथा च तावत्क्रियाकलापस्य प्रत्येकगोचरकृतेः अतीतत्वभविष्यत्त्वयोर्बाधात् अवान्तरतुषप्रक्षेपादिदशायां पपाच पक्ष्यतीत्यादिको न प्रयोगः।

 न चैवं सूपपाकं निष्पाद्य तण्डुलं पचत्यपि पुंसि अयं पपाचेति स्यात् प्रयोगः। निष्पन्नपाकगोचरसकलकृतेरतीतत्वादिति वाच्यम्। इष्टत्वात्। तण्डुलं पपाचेत्यादिप्रयोगस्यैव तत्रायोग्यत्वात्। अन्यथा सूपमपाक्षीत्यादिप्रयोगस्तत्र कथं स्यात्। अत एवं संप्रति सूपं पचत्यपि पुरुषे सूपकर्मकनिष्पन्नपाकगोचरकृतित्वावच्छेदेन अतीतत्वमुपादाय सूपमपाक्षीत् इत्यादिप्रयोगो भवत्येव। परं तु अद्य सूपमपाक्षीदित्यादिर्न तत्र प्रयोगः। सूपकर्मकाद्यतनपाकगोचरकृतित्वावच्छेदेनातीतत्वस्य बाधादिति।

 %लुडर्थः(व्युत्पत्तिवादः पृ. )%

 पक्ता इत्यादौ लुटः अनद्यतनभविष्यत्त्वमर्थः। अनद्यतनभविष्यत्त्वं च शब्दप्रयोगाधिकरणदिवसावृत्तित्वे सति शब्दप्रयोगकालीनप्रागभानप्रतियोगित्वम्,

शब्दप्रयोगाधिकरणदिवसध्वंसोत्पत्तिकत्वं वा। कालपदेनात्र क्षणोविवक्षितः। अन्यथा पाकारम्भपूर्वकालपर्यन्तव्यापिस्थूलकालवृत्तिप्रागभावप्रतियोगित्वस्य वर्तमानपाककृतौ सत्त्वेन पचतीत्यत्र पक्तेति प्रयोगापत्तिः। न च वर्तमानपाककृतौ अनद्यतनत्वबाधात् नोक्तदोष इतिवाच्यम्। पूर्वदिनपाककृतिमादाय पक्तेति प्रयोगापत्तेः संभवात्। कृत्युत्पत्तिपूर्वकालव्यापिस्थूलकालनिष्ठप्रागभावप्रतियोगित्वस्य अनद्यतनत्वस्य च तत्र कृतावबाधितत्वात्।

 केचित्तु भविष्यत्त्वमेव लुटोऽर्थः। क्रियायाः कृतेर्वा स्वरूपसत् अनद्यतनत्वमेव लुटः साधुतायां नियामकम्। असाधुत्वादेव अद्य पक्ष्यतीत्यत्र अद्य पक्तेति न प्रयोग इत्याहुः।

 तन्न। तथा सति भविष्यत्त्वादिकमपि नाख्यातार्थः स्यात्। स्वरूपसत् भविष्यत्त्वादिकमेव लृडादिप्रत्ययस्य साधुतानियामकम्। असाधुत्वादेव पचतीति प्रयोक्तव्ये पक्ष्यतीति न प्रयोग इत्यपि वक्तुं शक्यत्वात्।

 पचति पक्ष्यति इत्यनयोः विलक्षणबोधजनकत्वमनुभवसिद्धमिति कालविशेषबोध आवश्यकः। अन्यथा स्वरूपसतः भविष्यत्त्वस्य लुट्साधुतायामिव वर्तमानत्वस्यापि स्वरूपसत एव लट्साधुतायां नियामकत्वसंभवेन पचति पक्ष्यति इति वाक्याभ्यां पाकानुकूलकृतिबोधस्यैव वक्तव्यत्वात् विलक्षणबोधजनकत्वस्यानुपपत्तेरिति चेत्- तर्हि पक्ता पक्ष्यति इति वाक्ययोरपि वलक्षणबोधजनकत्वस्य आनुभविकतया अनद्यतनत्वान्वयबोधोऽपि दुर्वारः।

 यदि च पक्ष्यतीत्यादिवाक्यजन्यबोधे सति भविष्यत्त्वादिसंशयानुदयात् पाककृतौ भविष्यत्त्वादेः शाब्दबोधविषयत्वम् आवश्यकमित्युच्यते,

तदा पक्ता इति वाक्यजन्यबोधानन्तरं पाककृतावनद्यतनत्वसंशयानुदयेन तच्छाब्दबोधस्य उक्तसंशयप्रतिबन्धकत्वसंपादनाय अनद्यतनत्वभानस्य आवश्यकत्वमिति गृहाण।

 एतावता पक्ष्ततीत्यादावनागतत्वस्येव पक्तेत्यादौ अनद्यतनत्वस्य भाननिर्वाहाय अनद्यतनत्वं लुडर्थ इति उपपादितम्। एवं नञ्‌सभिव्याहारस्थले न पक्ष्यतीत्यादौ पाककृत्यभाने अनागतकालावच्छिन्नत्वभाननिर्वाहाय अनागतत्वस्य यथा लुडर्थत्वं तथा न पक्तेत्यादौ पाककृत्यभावे अनद्यतनकालावच्छिन्नत्वभाननिर्वाहाय अनद्यतनत्वमपि लुडर्थ इति भाव्यम्। अन्यथा पक्ष्यत्यपि वर्तमानकालावच्छिन्नं पाककृत्यभावमादाय न पक्ष्यतीति प्रयोगप्रसङ्गात्।

 न च वर्तमाने पाककृत्यभाने स्वरूपसतः अनागतत्वस्याभावादेव नैतादृशप्रयोगप्रसङ्ग इति वाच्यम्। इतः परम् अपक्ष्यति पचमाने पुरुषे पाककृत्यभावस्य बाधितत्वात् तद्बोधजनकस्य न पक्ष्यतीति वाक्यस्य प्रामाण्यं न स्यात्। अनागतत्वस्य भाने तु अनागतकालावच्छिन्नस्य पाककृत्यभावस्य तस्मिन्नबाधात् तत्प्रयोगस्य प्रामाण्यं निर्वहतीति। न च पक्ष्यत्यपि अनागतयत्किंचित्कालावच्छेदेन वर्तमानं पाककृत्यभावमादाय न पक्ष्यतीति प्रयोगो दुर्वार एवेति वाच्यम्। अनागतकालावच्छिन्नत्वं हि वर्तमानक्षणध्वंसावच्छिन्नत्वं वर्तमानक्षणध्वंसनिष्ठावच्छेदकताकत्वम्। तादृशक्षणध्वंशनिष्ठावच्छेदकता निरवच्छिन्ना ग्राह्या। अनागतकृतिमति च पुंसि अनागतकृत्यभावस्य वृत्तौ वर्तमानक्षणध्वंसरूपः कालः प्रतियोगिवृत्तावप्यवच्छेदक इति विरोधभञ्जनाय तादृशकृत्यनवच्छेदकावान्तर कालाव्चछइन्न एवावच्छेदक उपेय इति नोक्तातिप्रसङ्गः। अयं भावः-प्रतियोग्यभावयोः एकावच्छेदेन एकत्र अवृत्तिरूपस्य विरोधस्यानुभविसिद्धत्वात् एकावच्छिन्नस्य एकाधिकरणवृत्तियोग्यभावोभयावच्छेदकत्वं च संभवति। अतश्च कृत्यनधिकरणक्षणावच्छिन्नस्य वर्तमानक्षणध्वंसस्य पुरुषवृत्तिकृत्यभावावच्छेदकत्वम्। कृत्यधिकरणक्षणावच्छिन्नस्य वर्तमानक्षणध्वंसस्य पुरुषवृत्तिकृत्यवच्छेदकत्वम्। एवं च वर्तमानक्षणाध्वंसनिष्ठाया पुरुषवृत्तिकृत्यभावावच्छेदकतायाः निरवच्छिन्नत्वविरहात् अनागतयत्किंचित्कालावच्छेदेन वर्तमानस्य पुरुषकृत्यभावस्य वर्तमानक्षणध्वंसनिष्ठनिरवच्छिन्नावच्छेदकताकत्वरूपमनागतकालावच्छिन्नत्वं नास्तीति पक्ष्यति पुरुषे न पक्ष्यतीति प्रयोगस्य नापत्तिरिति।

 ननु अनागतकृत्यभानस्यापि यदि वर्तमानक्षणध्वंसः अवच्छेदकः तदा तस्यैव अनागतकृत्यवच्छेदकत्वात् विरोधः कथं परिह्रियत इति चेत्-इत्थम्। एकावच्छिन्नस्यैकस्य प्रतियोगितदभाववृत्ताववच्छेदकत्वं विरुद्धम्। वर्तमानक्षणध्वंसावान्तरकालावच्छिन्नस्य तस्य अनागतकृतिवृत्तावच्छेदकत्वम्,

अन्यावान्तरकालावच्छिन्नस्य वर्तमानक्षणध्वंसस्य तदभावावच्छेदकत्वमिति निरुक्तविरोधः परिहृतो भट्टाचार्यैः। इत्थं च अनागतयत्किंचित्कालावच्छेदेन पाककृतिमत्पुरुषनिष्ठकृत्यभावनिरूपिता वर्तमानक्षणध्वंसनिष्ठा अवच्छेदकता वर्तमानक्षणध्वंसनिष्ठनिरवच्छिन्नावच्छेदकताकत्वाभावात् पाककृत्यभावस्य न तथा प्रयोगापत्तिः।

 यत्र च स्थले पाकानुकूलकृतिः अनागतयत्किंचित्कालावच्छेदेनापि नास्ति तत्र तत्पुरुषनिष्ठकृत्यभाननिरूपिता वर्तमानक्षणध्वंसनिष्ठा अवच्छेदकता निरवच्छिन्नेति तत्र न पक्ष्यतीति प्रयोग उपपद्यत इति विवरणकाराः।

 उक्तयुक्त्या अनागतत्वं यथा लृडाद्यर्थः तथा अद्य पक्ष्यति न पक्ता(श्वः न)इत्यत्र अनद्यतनकालावच्छिन्नत्वस्य पाककृत्यभाने यदि भानं न स्यात् तदा श्वः पक्ष्यत्यपि अद्यतनानागतकालावच्छिन्नपाककृत्यभावमादाय न पक्ता इति प्रयोगप्रसङ्गवारणाय लुटः अनद्यतनार्थत्वमावश्यकम्। एवं श्वः पक्ष्यत्यपि अनद्यतनानागतयत्किंचित्कालावच्छेदेन विद्यमानं पाककृत्यभावमादाय न पक्ता इति प्रयोगप्रसङ्गवारणाय अनद्यतनानागतकालावच्छिन्नत्वमपि प्रकृतशब्दप्रयोगाधिकरणदिनध्वंसनिष्ठानवच्छिन्नावच्छेदकताकत्वरूपं ग्राह्यम्। तथा च शब्दप्रयोगाधिकरणदिनध्वंसनिष्ठायाः पुरुषनिष्ठकृत्यभावनिरूपितावच्छेदकतायाः कृत्यनधिकरणक्षणावच्छिन्नत्वेन अनवच्छिन्नत्वाभावान्नोक्तप्रयोगप्रसङ्गः। ध्वंसमात्रं लुडर्थः,

उक्तावच्छेदकताकत्वं संसर्गः इति तु न विस्मर्तव्यम्।

 अथ नञ्समभिव्याहारस्थलेऽपि आख्यानार्थकृतावेव कालान्वयोऽस्तु। चैत्रो न पक्ष्यतीत्यादौ अनागता या पाकानुकूला कृतिः तदभानवांश्चैत्र इत्येव बोधो भवतु।

 न चैवं सति महाप्रलय पूर्वकाले चैत्रो न पक्ष्यतीति प्रयोगो न स्यात्। शब्दप्रयोगाधिकरणकालोत्तरं केनापि कदापि पाकस्याकरणात् अनागतायाः पाकानुकूलकृतेः अप्रसिद्ध्या तदभानस्य सुतरामप्रसिद्धत्वेन बोधनासंभवात् इति वाच्यम्। महाप्रलयस्याप्रामाणिकत्वात्।

 न चैवं पक्ष्यत्यपि न पक्ष्यतीति प्रयोगः स्यात्,

अनागतायाः पाकानुकूलकृतेः अभानस्य वर्तमानकालावच्छेदेन तत्र पुरुषे सत्त्वादिति वाच्यम्। नञर्थस्य कृत्यभावस्य कालानवच्चिन्नाश्रयतासंबन्धेन प्रथमान्तार्थे कालानवच्छिन्नाश्रयतासंबन्धेनान्वयोपगमात् निरुक्तपुरुषनिष्ठायाः अनागतकृतिप्रतियोगिकाभावाश्रयतायाः वर्तमानकालावच्छिन्नत्वान्न तथा प्रयोग इति।

 अत्रोच्यत। यदि नञ्‌समभिव्याहारस्थलेऽपि कृतौ कालान्वयः स्यात् तदा यदुत्तरकाले चैत्रीयौदनपाकादिकमप्रसिद्धं तदा चैत्र ओदनं न पक्ष्यतीति प्रयोगानुपपत्तिः। चैत्रीयौदनस्य अप्रसिद्ध्या तत्कर्मकपाकानुकूलायाः अनागतकृतेरप्रसिद्ध्या तदभानबोधनासंभवात्।

 नन्वभाने कालस्यान्वय इत्यङ्गीकारेऽपि यत्तण्डुलव्यक्तिकर्मकपाक एवाप्रसिद्धः,

तत्तण्डुलतात्पर्येण प्रयुज्यमानस्य एतत्तण्डुलं न पक्ष्यतीति वाक्यस्याप्रमाणत्वापत्तिः,

तत्तण्डुलव्यक्तिकर्मकपाकरूपप्रतियोगिनः अप्रसिद्ध्या तदभावस्य अप्रसिद्धतया तत्र भविष्यत्कालान्वयबोधस्यासंभवादिति वाच्यम्। तत्र पाके तत्तण्डुलकर्मकत्वाभाव एव नञा बोध्यते। तथा च पाकनिष्ठः तत्तण्डुलकर्मकत्वाभावः भविष्यत्कालवृत्तिरिति बोध इत्यङ्गीकार्यम्। तथा च यदोदनकर्मकः पाकः वर्तमानः अतीतो वा प्रसिद्धः न त्वनागतः तादृशौदनादिपदघटितवाक्येऽपि तत्पाके चैत्रीयौदनकर्मकत्वाभावबोधोपगमेन चैत्र ओदनं न पक्ष्यतीति प्रयोगस्य प्रामाण्यमुपपादनीयमिति चेत्-

 न। पाके तत्कर्मकत्वाभानबोधोपमे तादृशपाकानुकूलानागतकृतेः कर्तरि भानमुपगम्य ओदनकर्मकत्वाभाववत्पाकानुकृतिमानिति बोधस्योपगन्तन्यतया यदुत्तरं कदाचिदपि येन पक्ष्यते तत्र तादृशकृतेरप्रसिद्ध्याचैत्र ओदनं न पक्ष्यतीति वाक्यस्य प्रामाण्योपपादनासंभवात्।

 अतः गत्यभानात् यत्कर्मको यत्कर्तृकः पाकोऽप्रसिद्धः तादृशकर्मकर्तृघटितार्थकनञ्पदघटितवाक्यस्याप्रामाण्यमुपगन्तव्यम्।

 %भूषणसारानुसारेण%

   %लुडर्थः(पृ.126)%

 अनद्यतभविष्यति अर्थे लुट्। "अनद्यते लुट्"(सू.3-3-15)इति सूछछत्रात्। यथाश्वो भविता इत्यादौ। अतीताव्यवहितरात्रिपश्चार्धविशिष्टागामिरात्रिपूर्वार्धोपेतं दिनमद्यतनम्। एतद्भिन्नकालत्वमनद्यतनत्वमिति वृत्तिकारादयः। कैयटस्तु लुङ्सूत्रे अतीतरात्रेरन्त्ययामेन आगामिरात्रेराद्ययामेन सहितो दिवसोऽद्यतन इत्यूचे।

 अत्रेदमवधेयम्-अनद्यतनभूते यदा भूतत्वमात्रविवक्षा तदा लुङेव। तेन ह्योऽपाक्षीदित्यादौ भूतत्वमात्रविवक्षायां लुङि,

पश्चात् ह्यः पदेन संबन्धे नाद्यतनत्वप्रतीतिरिति न लुङो।साधुता। एवमनद्यतनभविष्यति भविष्यत्त्वमात्रविवक्षया लुट्,

श्वो यक्ष्यमाणे देवता यक्ष्यतीत्यत्र पश्चात् अनद्यतन त्वप्रतीतिरिति।

 परे तु साङ्गयागस्य द्व्यहात्मककालसाध्यत्वात् तदधिकरणद्व्यहात्मककालस्यानद्यतनत्वाभानेन लुटोऽनवसरात् लडुपपत्तिः। "अद्य प्रभृति हे दश ब्रह्मचर्यं भविष्यति"इतिवत् इत्याहुरिति दर्पणकाराः।

 \*पूर्णमदः पूर्णमिदं\*

 %लुडर्थः लुङर्थश्च(शब्दशक्तिप्रकाशिका-पृ.430)%

 लृटं लृङं च लक्षयति-

 क्रियातिपाते कालस्य भानिनः प्राक्तनस्य च।

 वैशिष्ट्यबोधिका या तिङ् लृट् च लृङ् च क्रमादिमे॥

 या तिङ् क्रियायाः धात्वर्थस्य अतिपाते विगमे भानिकालावच्छेद्यत्वस्य बोधिका तादृशी लृट्;

या तु अतीतकालावच्छेद्यत्वस्य बोधिका तादृशी लृङ्। तथा च यादृशानुपूर्वीप्रकारकज्ञानत्वं धात्वर्थविगमधर्मिकभाविकालावच्छेद्यत्वप्रकारकबोधजनकतावच्छेदकं तादृशानुपूर्वी मत्तिङ्त्वं लृट्त्वमिति पर्यवसितम्। एवं यादृशानुपूर्वी प्रकारकज्ञात्वं धात्वर्थधर्मिकातीतकालावच्छेद्यत्वप्रकारकबोधजनकतावच्छेदकं तादृशानुपूर्वीमत्तिङ्त्वं लृङ्त्वमिति पर्यवसितम्। "तण्डुलं चेत् प्राप्स्यत् ओदनमपि पक्ष्यति चैत्रः"इत्यादौ स्यतिप्रभृतयः भाविकालावच्छेदेन चैत्रादेः तण्डुलप्राप्त्यभाववत्त्वमनुभावयन्ति। तथा "एधांश्चेत् प्राप्स्यत् ओदनमप्यपक्ष्यत्"इत्यादौ अतीतकालाव्चछेद्यमिन्धनप्राप्त्यभाववत्त्वमनुभावयन्ति। तथा च भाव्यतीतकालाविव क्रियाप्रतियोगिकोऽभावोऽपि लृट्लृङोरर्थः।

 इदमत्र बोध्यम्-"तण्डुलं चेत्"इत्यादौ तण्डुले कर्मत्वबोधनिर्वाहाय भानिकालावच्छेदेन तण्डुलकर्मकप्राप्त्यभाववान् ओदनकर्मकपाकस्य भाविकालावच्छेदेनाछभाववांश्चचैत्रः इति बोधः। "एधांश्चेत्"इत्यादौ अतीतकालावच्छेदेन एधकर्मकप्राप्त्यभाववान् अतीतकालावच्छेदेन ओदनकर्मकपाकाभाववान् इति बोधः इति।

 वस्तुतस्तु भान्यादिकालावच्छेदेन तण्डुलकर्मकप्राप्त्यभावप्रयुक्तः ओदनकर्मकपाकाद्यभाव एवोक्तस्थले लृडादिना चैत्रादावनुभाव्यः। क्रियाविरहप्रयुक्तस्य क्रियान्तराभावस्यैव क्रियातिपातत्वात्। अत एव "चैत्रश्चेत् अपठिष्यत् ग्राममप्यगमिष्यत्"इत्यादिको न प्रयोगः।

 "तीर्थं चेत् अगमिष्यत् स्वार्थमप्यलप्स्यत"इत्यादिकस्तु प्रयोगो न। स्वार्थलाभाभानस्य तीर्थगमनाभावप्रयुक्त्तवाभावादिति।

 %लृडर्थः%

  %(व्युत्पत्तिवादे-पृ.215)%

 लृट्प्रत्ययेन पक्ष्तीत्यादौ प्रत्ययार्थकृतौ,

ज्ञास्यतीत्यादौ धात्वर्थे च भविष्यत्त्वं प्रत्याय्यते। पाकानुकूलभविष्यत्कृतिमान् इति भविष्यत्ज्ञानाश्रय इति च क्रमशो बोधः।

 यद्यपि भू धातोः उत्पत्त्यर्थकतयाच अनागतकालोत्पत्तिकत्वं भविष्यच्छब्दार्थः,

तथापि पक्ष्यतीत्यादौ कृत्यादावनागतत्वमात्रस्य प्रतीतिरुपेयते,

उत्पत्तिप्रतीतेर्निष्फलत्वात्। भविष्यति उत्पत्स्यते इत्यादौ धातुनैव अनागतकालीना उत्पत्तिः प्रत्याय्यते। नङ्छक्ष्यति इत्यादौ धात्वर्थे भविष्यत्त्वान्वयः। भविष्यन्नाशप्रतियोगी घट इति बोधः। भविष्यत्त्वं च वर्तमानप्रागभानप्रतियोगित्वम् प्रतियोगितासंबन्धेनान्वयी वर्तमानप्रागभावप्रतियोगित्वम् प्रतियोगितासंबन्धेनान्वयी वर्तमानप्रागभावो वा लृट्प्रत्ययार्थः। प्रागभावनङ्गीकारे वर्तमानकालध्वंस एव तदर्थः। तस्य आधेयतासंबन्धेन उत्पत्तिसंबन्धेन वा कृत्यादावन्वयः। न च ध्वंसे कृतिसत्त्वे किल आधेयतासंबन्धेन तस्य कृतावन्वयः संभवति,

ध्वंसस्य कृत्याधारत्वमेव कथमिति वाच्यम्। ध्वंसस्य कालोपाधितया स्वसमानकालिकपदार्थाधारत्वात् आधेयतासंबन्धेन,

अनागतकृतेः वर्तमानध्वंसे उत्पत्तिमत्तया उत्पत्तिसंबन्धेन वा कृत्यादावन्वयसंभवात्।

 अथ पचमाने चैत्रे भानिकालावच्छिन्नप्रकृतपाकक्रियानुकूलां कृतिमादाय पक्ष्यतीति प्रयोगापत्तिः। यतः पाकारम्भप्रभृति समाप्तिपर्यन्तकाले पचतीति व्यवहारः। पाकश्च तुषविमोकचुल्लीप्रज्वालनस्थाल्यधिरोहणाद्यनेकक्रियाकलापः। तत्र स्थाल्यधिरोहणकाले मण्डस्तावणाद्यनुकूलभाविकृतेः प्रागभावस्य सत्त्वात् पक्ष्यतीति प्रयोगः संभवति। न त धात्वर्थपाकानुकूलकृतित्वावच्छेदेन भविष्यत्त्वमन्वेति। पाकमध्यकाले पाककृतिसामान्यान्तर्गतायां मध्यकालीन कृतौ अनागतत्वबाधेन पचक्ष्यतीति प्रयोगवारणं संभवतीति वाच्यम्। तथा सति पूर्वपूर्वपाकानुकृतौ पाकानुकूलकृतित्वाक्रान्तायां भविष्यत्त्वबाधात् पक्ष्यमाणेऽपि चैत्रे अयं पक्ष्यतीति प्रयोगानुपपत्तेः। न च तत्तत्पाकानुकृतित्वावच्छेदेन भविष्यत्त्वान्वयान्नानुपपत्तिरिति वाच्यम्। तत्तत्पाकत्वेन पाकस्य पदादनुपस्थितेः। पदादनुपस्थितस्य शाब्दबोधे भानाभावनियमात्। नापि यत्किंचित्पाकानुकूलप्रथमकृतित्वावच्छेदेन अनागतत्वान्वयः। प्रथमत्वोपस्थापकपदाभावात्। तत्तद्व्यक्तित्वमनन्तर्भाव्य यत्किंचित्त्वस्य दुर्वचत्वाच्चेति चेत्-

 मैवम्। प्रागभानस्य वर्तमानत्वं शब्दप्रयोगाधिकरणक्षणवृत्तित्वम्। वर्तमानप्रागभावस्य प्रत्ययार्थत्वे तस्य स्वविशिष्टकालवृत्तिकृतिजन्यपाकाननुकूलत्वविशिष्टप्रतियोगितासंबन्धेन कृताबन्वयः। शब्दप्रयोगाधिकरणक्षणवृत्तिर्यः प्रागभावः आद्यप्रभृति सर्वासां कृतीनां प्रागभावः तत्प्रतियोगित्वस्य कृतिषु सत्त्वात् पक्ष्यतीति प्रयोगोपपत्तिः। पाकमध्यकाले या उदीच्या कृतिः तस्याः तत्पूर्वकृतिनिष्पाद्यपाकानुकूवलत्वमेवास्ति न तु तदनुकूलत्वमिति तदननुकूलत्वविशिष्टप्रतियोगित्वरूपचसंबन्धबाधात् न मध्यकाले पक्ष्यतीति प्रयोगापत्तिः।

 वर्तमानकालध्वंसस्य प्रत्ययार्थत्वे च स्वपूर्वकालीनकृतिजन्यपाकाननुकूलत्वविशिष्टाधेयतासंबन्देन तस्य कृतावन्वयः। यदा चैत्रः पक्ष्यति तदा वर्तमानध्वंसपदेन यो ध्वंसः गृह्यते ततत्पूर्वकालीनपाकाननुकूलत्वं ध्वंसकालवृत्तिकृतावस्ति,

आधेयत्वं चास्तीति पक्ष्यतीति प्रयोगनिर्वाहः। पाकमध्यमकाले तु यो ध्वंसः स्थाल्याधिरोहणानुकूलकृतिध्वंसः तत्पूर्वकालीना या कृतिः सैव तज्जन्यपाकानुकूलत्वमेव मध्यकालोत्तरकालीनकृतेरिति तादृशपाकाननुकूलत्वविरहात् तद्विशिष्टाधेयत्वरूपसंबन्धासत्त्वेन मध्यकाले पक्ष्यतीति प्रयोगस्य नापत्तिः। ध्वंसपूर्वत्वं च ध्वंसानधिकरणत्वम्।

 न च अधिश्रयणाद्यधःश्रयणपर्यन्तस्य सर्वस्यापि व्यापारस्य पच्यर्थत्वात् मध्यकालिककृतिजन्यव्यापारस्यापि पूर्वव्यापारानुकूलत्यजन्यतया मध्यकालिककृतेः पूर्वकृतिजन्यपाकाननुकूलत्वमक्षतमेवेति तस्या अपि निरुक्तविशिष्टसंबन्धेन वर्तमानप्रागभानादिमत्त्वमक्षनमिति अन्तरालकाले पक्ष्यतीति प्रयोगापत्तिर्दुर्वारेति वाच्यम्। कृतिजन्यपाकेत्यनेन कृतिजन्यव्यापाराधीनफलानुकूलव्यापारस्य विवक्षितत्वात्। सर्वोऽपि व्यापारः विक्लित्तिरूपमुख्यफलानुकूल इति स्वविशिष्टकृतिजन्याधिश्रयणादिव्यापारधीनविक्लित्त्यनुकूलस्य मण्डस्रावणादेरनुकूलैव मध्यकृतिरिति तदननुकूलत्वविरहात् मध्यकाले न पक्ष्यतीति प्रयोगापत्तिरिति।

 %भूषणसारानुसारेण%

   %लृडर्थः(पृ.126)%

 भचविष्यत्सामान्ये लृड्। "लृट् शेषे च"(सू.3-3-13)इति सूत्रात्। यथा घटो भविष्यतीत्यादौ। भविष्यत्त्वं च वर्तमानप्रागभानप्रतियोगिसमयोत्पत्तिकत्वम्। वर्तमानप्रागभावप्रतियोग्युत्पत्तिकसमयवत्त्वमिति यावत्। तथा च तदर्थव्यापाराधिकरणस्य कालस्य अनित्यराजक्रियाद्यात्मकस्य उक्तभविष्यत्त्वात् तदादायैव तदुपपत्तिरिति यथाश्रुतार्तानुयायिनः।

 अत्रेदमवधेयम्-इहाद्य घटो भविष्यतीत्यादौ देशकालविशेषादेरधिकारत्वेन धात्वर्थेत्पत्तावेवान्वयः,

न तु भविष्यत्त्वघटकप्रागभाने उत्पत्तिमति वा। तथा सति कपालनाशजन्यघटनाशस्थले,

इह कपालेऽद्य घटध्वंसो भविष्यति इति प्रयोगापत्तेः,

घटरूपप्रतियोग्यात्मकघटध्वंसप्रागभावस्य कपाले सत्त्वादेव श्वो भाविन्यद्य भविष्यतीति प्रयोगप्रसङ्गश्च। अद्यतनकालवृत्तित्वस्य प्रागभावे सत्त्वात्। तथा भवेन श्वः समुत्पद्य प्राङ्गणे परश्वो गमिष्यति मैत्रे,

प्राङ्गणे परश्वो भविष्यतीति प्रयोगापत्तिः,

उत्पत्तिमतो मैत्रस्य प्राङ्गणवृत्तित्वात् परश्वस्तनकालवृत्तित्वाच्च। यथोक्ते तु तस्य परश्वस्तनकालवृत्तित्वेऽपि उत्पत्तेस्तत्कालावृत्तित्वान्न कश्चन दोषः।

 एवं च वर्तमानप्रागभानप्रतियोग्युत्पत्त्यनुकूलो घटाश्रयको व्यापार इति वैयाकरणमते बोधः। तथा चोत्पत्त्यघटिते भविष्यत्त्वे लृडादेः शक्तिः लाघवात्,

तदघटिते तु लक्षणेति न नङ्क्ष्यतीत्यादिस्थले उत्पत्तिबोधानुपपत्तिरिति दर्पणकाराः।

 %लोडर्थः(शब्दशक्तिप्रकाशिका पृ.408)%

 स्ववक्त्रनुमतत्वस्य धात्वर्थेऽन्वयबोधने।

 अनुकूला यादृशी तिङ् सैव लोट् परिभाष्यते॥

 स्वं तिङ्। तस्य यो नक्ता तदनुमतत्वस्य धात्वर्थेऽन्वयं बोधयन्ती तिङ् लोट् इत्युच्यते। तथा च यादृशानुपूर्वीप्रकारकज्ञानं स्वाश्रयवक्त्रनुमतत्वप्रकारकधात्वर्थविशेष्यकान्वयबोधजनकं तादृशानुपूर्वीमदाख्यातत्वं लोटः लक्षणम्।

 1.करोतु कुरुताम् कुर्वन्तु इत्यादौ तुतात् इत्यादयः चैत्राद्युक्तत्वधीसहकृताः प्रकृत्यर्थे कृत्यादौ चैत्राद्यनुमतत्वं बोधयन्ति,

न तु तिबाद्या इति लक्षणसमन्वयः। धात्वर्थे इत्यस्य प्रयोजनम्-अर्थापत्तिर्गुरूणाम् इत्यादौ षष्ठ्या अनुमतत्वं न धात्वर्थेऽनुभान्यते,

किं तु कृदर्थे न वा स्ववक्तृत्वेन ज्ञातस्य।

 2.पत्नी पचतु इत्यादावनुज्ञैव लोटोऽर्थः। अनुज्ञा च कर्तुरिष्टत्वे सति वक्त्रनुमतत्वम्। तेन चैत्रवक्तृकत्तादृशवाक्यात् चेत्रानुमतस्य स्वेष्टस्य पाकस्य कर्त्री पत्नी इत्येवं बोधः। स्वं-पत्नी।

 3.शूलं विश,

विषं भुङ्क्ष्य इत्यादौ राजवक्तृकवाक्यस्थले तु नानुज्ञा प्रत्ययार्थः। शूलप्रवेशादौ कर्तुरिष्टत्वाभानात्। अपि तु आज्ञैव। सा च वक्त्रनुमतत्वे सति कर्तुः अनिष्टहेतुत्वम्। तथा च राजानुमतस्वानिष्टहेतुशूलप्रवेशकर्तृतावान्,

राजानुमतस्वानिष्टहेतुविषभोजनकर्तृतावान् इत्याकारकस्तत्र बोधः।

 4.पर्वतमप्युत्पाटयानि,

समुद्रमपि शोषयानि इत्यादौ लोटः समर्थना अर्थः। सा च पराशक्यधर्मिकस्वशक्यत्वाध्यवसायः। तथा च स्वेतराशक्यं यत् पर्वतोत्पाटनं तद्विशेष्यकस्वशक्यत्वप्रकारकाध्यवसायवानहम्,

स्वेतराशक्यं यत् समुद्रशोषणं तद्विशेष्यकस्वशक्यत्वप्रकारकाध्यवसायवानहम् इत्याकारकस्तत्र बोधः।

 5.क्वचिद्वक्तुराशंसनमपि लोडर्थः। आशंसनं नाम इच्छा। चैत्रोच्चारितात् "जीवतु भवान्"इति वाक्यात् चैत्राशंसनविषयवर्तमानजीवननांस्त्वम् इत्याकारकः तत्र बोधः।

 घटो नीलो भवतु,

भवान् सुखी भवतु इत्यादौ तु धातुनैव लक्षणया उपस्थापितायां नीलाद्युत्पत्तौ तिङा आशंसनीयत्वं प्रतीयते। नामार्थस्य नीलादेः धात्वर्थोत्पत्तौ-भेदेनान्वयस्याव्युत्पन्नत्वात्। एवं च आशंसाविषयवर्तमाननीलोत्पत्तिमान् नीलो घट इत्याकारकः तत्र बोधः। तत्र नीलपदं तात्पर्यग्राहकम्। अस्तु वा नीलपदसमभिव्याहारवशात् नीलविशिष्टस्यैव स्वस्य अधिकरणसमयध्वंसानधिकरणसमयसंबन्धरूपोत्पत्तिस्तत्र धात्वर्थः।

 %भूषणसारानुसारेण%

  %लोडर्थः(पृ.128)%

 प्रार्थनादौ लोट्। आदिशब्देन विध्याद्याशिषो गृह्यन्ते। "आशिषि लिङ्लोटौ"(सू.3-3-173)"लोट् च"(3-3-162)इति सूत्राभ्यां तथावगमात्। यथा भवतु ते शिवप्रसाद इत्यादौ। एतयोर्थो लिङर्थे एव,

त्रयाणआं समानार्थत्वादिति तन्निर्णयेनैव निर्णयः। लिङर्थो द्रष्टव्याः।

 आशीर्नाम संबोध्यहितविषयकलोडाद्यन्तशब्दप्रयोक्त्रिच्छा। भवतु ते शिवप्रसाद इत्यत्र हितविषयकमदिच्छाविषयत्वत्संबन्धिशिवप्रसादकर्तृकं भवनमिति बोधः।

 %लङर्थः(श.श.प्र.पृ.431)%

 या स्मयोगे विना धातोः शब्न्तस्यार्थधर्मिके।

 अतीतत्वग्रहे हेतुः तादृशी तिङ् लङुच्यते॥

 स्मशब्दस्य योगं विना शबन्तस्य धातोरर्थे अतीतत्वस्य अन्वयधीहेतुर्यादृशी तिङ् तादृशी तिङ् लङ् इत्युच्यते। तथा च स्मशब्दसमभिव्याहाराभानविशिष्टयादृशानुपूर्वीप्रकारकज्ञानत्वं शबन्तधात्वर्थधर्मिकातीतत्वप्रकारकशाब्दधीजनकतावच्छेदकं तादृशानुपूर्वीमत्तिङ्त्वं लङ्त्वमिति पर्यवसितम्। लडादिश्च स्मशब्दसमभिव्याहारं विना धात्वर्थे नातीतत्वं बोधयति। पपाचेत्यादौ लिडादिः अतीतत्वं बोधयन्नपि न शबन्तस्य धातोरर्थे तत् बोधयति। अपचदित्यादौ तु विनापि स्मशब्दयोगे लङ् शबन्तदात्वर्थे अतीतत्वं बोधयतीति लक्षणसमन्वयः।

 अदीव्यदित्यादौ शबन्तस्य धातोर्थे स्वार्थमबोधयन्नपि दिवादिः तादृशबोधजनकतावच्छेदकानुपूर्वीमानेव।

 अवचदित्यादौ लङः अतीतः काल इव तन्निष्ठं ह्यस्तनत्वमप्यर्थः। ह्यस्तनत्वं च पूर्वदिनवृत्तित्वमिति कौमाराः। ह्यस्तनत्वं न लङोऽर्थः,

किं तु अद्यतनभिन्नत्वम्। "अनद्यतने लङ्"(पा.सू.3-2-111)इति पाणिन्यनुशासनात् इत्यपरे। तथा च वर्तमानध्वंसप्रतियोगिपूर्वदिनवृत्तिपाककृतिमान्,

वर्तमानध्वंसप्रतियोग्यनद्यतनकालवृत्तिपाककृतिमान् इति वा तत्र बोधः। प्रायिकं चेदम्। तेन ह्यस्तनत्वादिशून्येऽसि काले क्वचित् लङादेः प्रयोगः। ह्यः अपचदित्यादौ ह्यःपदाख्याताभ्यामेकमेव निरुक्तं ह्यस्तनत्वं बोध्यते। "संभेदे नान्यतरवैयर्थ्थम्"इति न्यायात्। संभेदो नाम एकार्थकपदद्वयसमवधानम्।

 %लङर्थः(व्युत्पत्तिवचादे पृ.138)%

 लङ्प्रत्ययस्य अतीत्ववत् अनद्यतनत्वमप्यर्थः। अद्य पचति चैत्रे अपचत् इति प्रयोगाभानात्। एतद्दिने प्रातः पाककर्तारमधिकृत्य मध्याह्ने अपचदिति प्रयोगाभावात् इत्यर्थः। केवलातीतत्वस्य लङर्थत्वोपगमे तु तथा प्रयोगः स्यात्।

 अभूत् नृपः इत्यादावनद्यतनत्वस्य सत्त्वेऽपि तदविवक्षया न लङा लुङो बाधः। एवं चानद्यतनत्वविवक्षायां लङ्,

तदविवक्षायां लुङ्। अतोऽपि अनद्यतनत्वविवक्षायाः लङ्प्रत्ययसाधुतानियामकत्वोपगमादपि अनद्यनत्वबोधकत्वं लङ्प्रत्ययस्यावश्यकम्। स्वरूपसतः अनद्यतनत्वस्य लह्साधुतानियामकत्वे तस्याविवक्षायामपि साधुतानियामकस्य सत्त्वेन लङ्वारणं न संभवति। यदा अनद्यतनत्वं लङर्थः तदा तद्विवक्षैव लङ्साधुतानियामिका भवति। एवं चानद्यतनत्वस्य सत्त्वेऽपि तद्विवक्षायाः लङ्साधुतानियामिकायाः अभानान्न लङः प्रसक्तिः।

 अथ वा स्वातन्त्र्येण अनद्यतनत्वं न लङर्थः। किं तु तादृशदिनाद्यक्षणवृत्तिध्वंसप्रतियोगित्वरूपमनद्यतनातीतत्वं विशिष्टमेव लङर्थः।

 %भूषणसारानुसारेण%

 %लङर्थः(पृ.219)%

 अनद्यतनभूते लङ्। "अनद्यतने लङ्"(सू.3-1-111)इति सूत्रात्। यथा अस्य पुत्रोऽभवदित्यादि। वर्तमानध्वंसप्रतियोग्यनद्यतनकालवृत्तिः एतत्संबन्धिपुत्रकर्तृकोत्पत्त्यनुकूलो व्यापार इति बोधः। "अध्यास्त सर्वर्तुसुरवामयोध्याम्"इत्यादौ तु भूतानद्यतनत्वमात्रविवक्षया लङुपपत्तिः

 %लुङर्थः(शब्दशक्तिप्रकाशिका.पृ.433)%

 हन्तेः कृतवधेरर्थे यातीतत्वस्य बोधिका।

 सिजन्तस्याथ वा धातोस्तादृशी तिङ् लुङोच्यते॥

 कृतवध्यादेशस्य हनधातोरर्थे अथवा सिजन्तस्य धातोरर्थे या अतीतत्वस्य बोधिका तादृशी तिङ् लुङा=लुङ्शब्देनोच्यते। कृतवध्यादेशस्थेत्युक्त्या जघान,

हन्ति स्म इत्यादौ लिङ्लङादिको हन्तेरर्थेऽतीतत्वस्य बोधकोऽपि न लुङ्। कृतवध्यादेशत्वाभानात् सिजन्तत्वाभावाच्च हन्तेः। अवधीत् अवधिष्टाम् अवधिषुः इत्यादौ तु अतीतत्वस्य बोधको लुङ्। तथा वध्यात् वध्यास्तां वध्यासुरित्यादौ कृतवध्यादेशस्य हन्तेरर्थे स्वार्थानुभाविकापि आशीर्लिङ् नातीतत्वस्य बोधिका। अत्र अपाक्षीदित्यादौ अतीतः काल इव तन्निष्ठमद्यतनत्वमपि लुङर्थः। तेन वर्तमानध्वंसप्रतियोग्यद्यतनपाककृतिमानित्येवं तत्र बोधः। प्रायिकं चेदम्। तेन "अभून्नृपो विबुधसरवः परंतपः"इत्यादौ अद्यतनत्वशून्येऽपि क्वचित् लुङ्। अद्यापाक्षीत् इत्यादौ अद्यपदाख्यातपदाभ्यामेवाद्यतनत्वं बोध्यते। संभेदे नान्यतरवैयर्थ्यमिति न्यायात्।

 %लुङर्थः(व्युत्पत्तिवादे पृ. )%

 अपाक्षीत् इत्यादौ लुङः अतीतकालोऽर्थः। तस्यापि आख्यातसामान्यार्थकृत्यादावन्वयः। तस्य च संबन्धः आधेयत्वम्। अथ वा कालानन्तर्भानेण अतीतत्वं लुङर्थः। आश्रयतासंबन्धेन च तस्य कृत्यादावन्वयः। कालान्तर्भावस्य व्यर्थत्वात्। अतीतत्वं च वर्तमानध्वंसप्रतियोगित्वम्। वस्तुतः वर्तमानध्वंस एव लुङाद्यर्थः। तस्य प्रतियोगितासंबन्धेन कृत्यादावन्वयः।

 न च पाकमध्यदशायाम् अपाक्षीत् इति प्रयोगापत्तिः,

पाकानुकूलप्रथमकृतौ वर्तमानध्वंसप्रतियोगित्वसत्त्वात् इति वाच्यम्। वर्तमानध्वंसस्य स्ववृत्तिकृतिजन्यविक्लित्त्यनुकूलव्यापाराननुकूलत्वविशिष्टप्रतियोगितासंबन्धेन कृतावन्वयस्वीकारात्। पाकमध्यदशायां वर्तते यः पाककृतेः ध्वंसः तस्य पाकानुकूलप्रथमकृतौ प्रतियोगितासंबन्धसत्त्वेऽपि स्ववृत्तीत्यादिसंबन्धो बाधितः। स्ववृत्तिकृतिप्रयोज्यविक्लित्त्यनुकूलप्राथमिकतण्डुलशोधनादिव्यापारानुकूलत्वात् तत्कृतेः इति नोक्तातिप्रसङ्गः।

 %भूषणसारानुसारेण%

 लुङर्थः(पृ.142)

 भूतसामान्ये लुङ्। "भूते"(सू. )इत्यधिकृत्य "लुङ्"(सू.3-2-10)इति सूत्रात्। विद्यमानध्वंसप्रतियोगित्वं भूतत्वम्। तच्च क्रियायां निर्बाधमिति विद्यमानेऽपि घटे घटोऽभूदिति प्रयोगः। विद्यमानध्वंसप्रतियोगी घटाभिन्नाश्रयक उत्पत्त्याद्यनुकूलो व्यापार इति बोधः।

 अयमत्र संग्रहः-कालो द्विविधः अद्यतनोऽनद्यतनश्च। आद्यास्त्रिविधः भूतभविष्यद्वर्तमानभेदात्। अन्त्यो द्विविधः भूतो भविष्यश्च। तत्र वर्तमानत्वे लट्। भूतत्वमात्रे लुङ्। भविष्यत्त्वमात्रे लृट्। हेतुहेतुमद्भानाद्यधिकार्थविवक्षायां अनयोर्लृङ्। अनद्यतने भूतत्वेन विवक्षिते लङ्। तत्रैव परोक्षत्वविवक्षायां लिट्। तादृशे भविष्यति लुट् इति द्रष्टव्यमिति।

 %भूषणसारानुसारेण%

 %लृङर्थः(पृ.143)%

 "लिङ्निमित्ते लृङ् क्रियातिपत्तौ"(सू.3-3-139)इति सूत्रम्। लिङः निमित्तं हेतुहेतुमद्भानादि। क्रियायाः अतिपत्तिः अनिष्पत्तिः तस्यां गम्यमानायां भूते भाविनि हेतुहेतुमद्भावे सति लृङित्यर्थः। "सुवृष्टिश्चेदभविष्यत् सुभिक्षमभविष्यत्""वह्निश्चेत् प्राज्वलिष्यत् ओदनमपक्ष्यत् सुभिक्षमभविष्यत्""वह्निश्चेत् प्राज्वलिष्यत् ओदनमपक्ष्यत्"इत्यादिकमुदाहरणम् वह्न्यभिन्नाश्रयकप्रज्वलनानुकूलव्यापाराभावप्रयुक्त-ओदनाभिन्नाश्रयकविक्लित्त्यनुकूलव्यापाराभाव इति शाब्दबोधः।

 अयं च वर्तमानत्वादिरूपार्थनिर्देशः उपलक्षणम्। अर्थान्तरेऽपि बहुशो विधानदर्शनात्। प्रसिद्धत्वादेष्वेवार्थेषु शक्तिः अन्यत्र लक्षणेति मतान्तररीत्या उक्तम्।

 %आशीर्लिङर्थः(श.श.प्र.पृ.436)%

 आशीर्लिङाशंसनस्य भानित्वस्य,

च बोधिका।

 %लिङर्थनिरूपणम्(श.श.प्र.पृ.410-425)%

 लट्लोडन्या विधेर्बोधे समर्था तिङ् लिङुच्यते।

 प्रवर्तकचिकीर्षायाः हेतुधीविषयो विधिः॥

 विध्यन्वयबोधं प्रति समर्था लटो लोटश्च भिन्नातिङ् लिङ् इति उच्यते। लट्लोट्भिन्नत्वे सति यादृशानुपूर्वीप्रकारकज्ञानत्वं विध्यन्वयबोधजनकतावच्छेदकं तादृशानुपूर्वीमत्तिङ्त्वं लिङ्त्वमिति पर्यवसितम्। विधिपदार्थस्तु नेह कृत्यात्मकं विधानम्। आख्यातसामान्यस्य कृतिबोधकतया लट्लोट्भिन्नाख्यातसामन्ये अतिव्यापातेः। किं तु प्रवृत्तिजनकचिकीर्षायां यत्प्रकारकं ज्ञानं हेतुः स विधिः। तथा च प्रवृत्तिजनकचिकीर्षाजनकतावच्छेदकप्रकारताश्रयः विधिः। स च इष्टसाधनत्वं,

कृतिसाध्यत्वं बलवदनिष्टाजनकत्वं च प्रत्यकमेव। याग इष्टसाधनं कृतिसाध्यं बलवदनिष्टाजनकं च इति ज्ञान यागचिकीर्षा जायते। ततो यागे प्रवर्तत इति क्रमः। ततश्च प्रवृत्तिजनिकायां चिकीर्षायां जनके ज्ञाने प्रकारत्वं त्रिष्वपि वर्तत इति इष्टसाधनत्वादिकं विधिः लिङोऽर्थ इत्युक्तं भवति। एवं च यजेत,

पचेत इत्यादौ यागः पाकश्च कृतिसाध्यः इष्टसाधनं बलवदनिष्टाजनकश्चेत्याकारको बोधो भवति। पटमानय इत्यादौ लोटि सप्तमं पदं गृह्णाति इत्यादौ लटि च विधिबोधके अतिव्याप्तिवारणाय लट्लोट्भिन्नत्वनिवेशः। यष्टव्यं देयमित्यादावतिव्याप्तिवारणाय तिङ्त्वनिवेशः। पच्यादित्यादौ आशीर्लिङि अतिव्याप्तिवारणाय भानित्वाद्यप्रत्यायकत्वे सतीति विशेषणं देयम्।

 यद्यपि इदानींतनस्वकीयकृतिसाध्यताज्ञानमेव चिकीर्षाद्वारा प्रवर्तकमिति वक्तव्यम्। अन्यथा स्वस्यैव कालान्तरीयकृतिसाध्यताज्ञानात् परस्य चेदानींतनकृतिसाध्यताज्ञानादपि प्रवृत्त्यापत्तेः। तथा च इदानींतनस्वकृत्यन्तर्भानेणापि लिङः शक्त्यापत्तिः। अतः प्रवर्तकज्ञानप्रकारत्वं कृतिसाध्यत्वे अप्रयोजकम्। अतः कृतिसाध्यत्वं विहाय इष्टसाधनत्ववलवदनिष्टाजनकत्वयोरेव विधित्वम्। तथापि पङगुः समुद्रं न तरेत् इत्यादौ नञा समुद्रतरणे पङ्गुवृत्तिकृतिसाध्यत्वाभावबोदनिर्वाहाय कृतिसाध्यत्वस्य लिङर्थत्वमावश्यकम्। समुद्रतरणे इष्टसाधनबलवदनिष्टाजनकत्वयोः सत्त्वेन तयोरभावस्य नञा बोधयितुमशक्यत्वात्। तथा "तृप्तिकामो जलं न ताडयेत्"इत्यत्र जलताडने कृतिसाध्यत्वाभावस्य बलवदनिष्टाजनकत्वाभावस्य च बाधात् इष्टसाधनत्वाभाव एव बोधनीय इति तत्र इष्टसाधनत्वं लिङर्थ इति स्वीकरणीयम्। एवं "न कलञ्जं भक्षयेत्"इत्यादौ कलञ्जभक्षणे इष्टसाधनत्वाभावस्य कृतिसाध्यत्वाभावस्य च बाधितत्वात् बलवदिनिष्टाजनकत्वाभाव एव बोधनीय इति तत्र बलवदनिष्टाजनकत्वं लिङर्थ इति स्वीकरणीयम्। यजेत स्वर्गकाम इत्यादौ तु त्रितयं लिङर्थः। अबाधात्।

 न चाहोरात्रावच्छेद्यभोजननिवृत्तिरूपस्योपवासस्य नित्यस्य कृतिसाध्यस्वाभानात् "अष्टम्यामुपवसेत्"इति विधेः बाध इति वाच्यम्। कृत्यधीनसमयसंबन्धरूपस्य क्षैमिककृतिसाध्यत्वस्य नित्येऽप्यनपायात्। यद्वा तादृशप्रयोगे भोजनादिप्रतिकूलव्यापारस्यैव धात्वर्थत्वात् तस्य च कृतिसाध्यत्वानपायात्।

 एवं पाकं कुर्यात् इत्यत्र धात्वर्थकृतौ कृतिसाध्यत्वस्य बाधात्,

जलं ताडयेत् इत्यत्र जलताडने इष्टसाधनत्वस्य बाधात्,

श्येनेन यजेत इत्यत्र श्येनयागे बलवदनिष्टाजनकत्वस्य बाधाच्च तत्र तत्र बाधितमर्थं विहाय यथायथम् इष्टसाधनत्वादेर्बोधः। तथा प्रामाण्यव्यवहारः कृतिसाध्यत्वादिभ्रमहेतुत्वप्रयुक्तः।

 %विशिष्टस्य लिङर्थत्वखण्डनम्%

 यत्तु कृतिसाध्यत्वबलवदनिष्टाजनकत्वाभ्यां विशिष्टमेव इष्टसाधनत्वं लिङर्थ इति बाधित तद्बोधकतया जलं ताडयेत् इत्यादेः अप्रामाण्यमेवेति।

 तन्न। कृतिसाध्यत्वादेः विशेष्यविशेषणभाने विनिगमनाविरहेण गुरुतरशक्तिषट्कापत्तेः। अपि च "श्येनेनाभिचरन् यजेत"इत्यादिश्रुतेः अप्रामाण्यापत्तेश्च। श्येनस्य वैरिवधकामकर्तव्यत्वेन बलवदनिष्टदुरितजनकतया तदजनकत्वविरहात्।

 न च तत्रेष्टसाधनत्वमात्रे लक्षणेति वाच्यम्। "अगम्यां गच्छेत्"इत्यदेः प्रामाण्यप्रसङ्गात्। अगम्यागमनस्येष्टसाधनत्वात्। इष्टसाधनत्वे लक्षणास्वीकारे "न विधौ परः शब्दार्थः"इति न्यायविरोधापत्तेश्च।

 %इष्टसाधनत्वस्य विध्यर्थत्वे%

   %आक्षेपः समाधानं च%

 स्यादेतत्-इष्टसाधनत्वं यदि विध्यर्थः तदा "स्वर्गकामः पचेत"इत्यादेरपि प्रामाण्यापत्तिः। स्वर्गकामकृतिसाध्यपाकादेः ओदनादिरूपेष्टसाधनत्वादिति चेत्-

 न। स्वर्गकामादिपदसमभिव्याहृतविधिप्रत्ययस्य स्वर्गादिरूपेष्टसाधनत्वान्वयबोधं प्रत्येव साकाङ्क्षत्वेन इष्टान्तरसाधनत्वे शक्तिसत्त्वेऽपि उक्तविधिप्रत्ययस्य तद्बोधकत्वासंभवात्।

 इयांस्तु विशेषः-यत् इष्टस्य स्वर्गत्वाद्यवान्तररूपेणैव यदि विधिवाक्यात् बोधः तदा तादृशावान्तरूपेणैव इष्टं विधिप्रत्ययस्य शक्यतावच्छेदकं,

नो चेत् इष्टत्वेनैव। अत एव "विश्वजिता यजेत"इत्यादौ इष्टसामान्यसाधनत्वस्यैव विधिना बोधनात् प्रवर्तकस्य इष्टविशेषसाधनत्वावगाहिज्ञानस्य संपत्तये प्राचीनैः स्वर्गः फलं कल्प्यते।

 यत्तु साधनत्वमात्रं लिङर्थः। स्वर्गादिफलसाधनत्वं तु स्वर्गकामादिपदसमभिव्याहारलभ्यम्,

इति। तन्न। पदात् अनुपस्थितस्य स्वर्गादेः विध्यर्थसाधनत्वेऽन्वयायोगात्। स्वर्गकामादिरूपवृत्तिशब्दैकदेशार्थस्य स्वर्गादेः तत्रान्वये आकाङ्क्षाविरहात्। तदुक्तम्-

 प्रतियोगिपदादन्यत् यदन्यत् कारकादपि।

 वृत्तिशब्दैकदेशस्य संबन्धस्तेन नेष्यति॥ इति।

 किं च फलाव्यवहितनियतपूर्ववृत्तित्वरूपस्य कारणत्वस्य फलगर्भतया तदनन्तर्भान्य साधनत्वे शक्तेः वक्तुमशक्यत्वाच्च। तजद्वैजात्यावच्छिन्नस्वर्गसाधनत्वं स्वर्गकामो यजेतेत्यादौ लिङाद्यैः यागादौ बोध्यते।

 यद्वा स्वर्गप्रतियोगिकाभानप्रयोजकाभावप्रतियोगित्वरूपं स्वर्गसाधनत्वम्। तच्च वैजात्यावच्छिन्नप्रतियोगिताकस्यैव स्वर्गाभावस्य प्रयोजकीभूतो योऽश्वमेधत्वाद्यवच्छिन्नाभावःतत्प्रतियोगित्वेन यागादेः सुघटमेव। कारणाभावस्यैव कार्याभावप्रयोजकत्वात्।

 साधनतायाः पदार्थान्तत्वमतेऽपि तन्मात्रं न लिङर्थः। जलं न ताडयेत् इत्यादौ तस्य निषेधविधेः अप्रामाण्यापत्तेः। दुःखसाधनत्वस्य तत्र सत्त्वेन साधनत्वसामान्याभानस्य तत्र बाधात्। किं तु स्वर्गादिनिरूपितं साधनत्वमेव तत्र लिङर्थः,

तदभाव एव जलताडने बोध्यते।

 %रत्नकोशकारमतम्%

 रत्नकोशकृतस्तु-पाकादिकृतित्वावच्छिन्नोद्देश्यताकेच्छाया एव पाकादिचिकीर्षात्वात् सैव पाकादौ प्रवर्तिकेति तस्यां च पाकादिकृतित्वावच्छिन्नधर्मिकेष्टसाधनताज्ञानत्वेन हेतुत्वात् कृतिगतमेवेष्टसाधनत्वं लिङर्थः। तादृशचिकीर्षायां क्रियाधर्मिकस्य कृतिसाध्यत्वस्य इष्टसाधनत्वस्य वा ज्ञानस्य कारणत्वाभानेन क्रियाधर्मिकयोः कृतिसाध्यत्वेष्टसाधनत्वयोः विध्यर्थत्वाभावात्। पाको मत्कृत्या साध्यताम् इतीच्छायाः प्रवर्तकत्वेऽपि न तस्यां पाकधर्मिककृतिसाध्यताज्ञानत्वेन हेतुत्वं,

मानाभावात्। किं तु मत्कृतिसाध्यपाकत्वावच्छिन्नधर्मिकेष्टसाधनताज्ञानत्वेनैव हेतुत्वम्। इष्टस्य ताद्रूप्येणेच्छां प्रति तद्रूप्येणेच्छां प्रति तद्रूपावच्छिन्नधर्मिकेष्टसाधनत्वज्ञानस्य कारणतायाः क्लुप्तत्वात्। अन्यथा स्वगृहवृत्तित्वादिविशिष्टपाकत्वप्रकारकेच्छां प्रति पाकधर्मिकस्वगृहवृत्तित्वाद्यनन्तधर्मप्रकारकज्ञानत्वेनाप्यनन्तहेतुनापत्तेः।

 एवं च "स्वर्गकामो यजेत"इत्यादौ इष्टसाधनीभूता या यागानुकूला कृतिः तदाश्रयः स्वर्गकाम इत्याकारक एव बोध इति भाननाविशेष्ये एव स्वर्गकामादौ लिङादिना स्वार्थसंख्या अनुभाव्यते। अन्यथा यागः स्वर्गकामस्य कृतिसाध्य इत्यन्वये प्रथमायाः प्रकृत्यर्थमुख्यविशेष्यकान्वयबोधजनकत्वभङ्गप्रसङ्गः। स्वर्गकामौ यजेत इत्यपि प्रयोगापत्तिश्च। स्वर्गकामद्वयवृत्तिकृतिसाध्ययागस्यैकत्वात्। न चोक्तापत्तिवारणाय स्वर्गकाम एव लिङर्थसंख्यान्वयः स्वीकरणीयः,

परं तु यागमुख्यविशेष्यक एव शाब्दबोध इति वाच्यम्। स्वार्थभावनाविशेष्ये एव लिङः संख्याभिधायित्वेन स्वर्गकामस्य स्वार्थभावनां प्रति अविशेष्यत्वे तत्र स्वर्गकामे लिङर्थसंख्यायाः प्रकारतया भानासंभवात्।

 बलवदनिष्टाजनकत्वं तु लिङर्थः स्वार्थकृताविव धात्वर्थेऽपि विशेषणत्वेनान्वेतुमर्हति। न च तथा सति प्रत्ययानामेकस्वार्थान्वयिपदार्थान्तरे स्वार्थान्तराबोधकत्वनियमभङ्गः। एकः स्वार्थः कृतिः तदन्वयची पदार्थान्तरं धात्वर्थः यागः,

तत्र स्वार्थान्तरं बलवदनिष्टाजनकत्वं तद्बोधकत्वं न संभवति लिङ इति वाच्यम्। तादृशनियमस्य जानातीत्यादौ व्यभिचारात्। तत्र आश्रयत्वरूपस्वार्थान्वयिनि ज्ञाने वर्तमानत्वरूपस्वार्थान्तरस्य आख्यातेन बोधनात्।

 इत्थं च पङ्गुः समुद्रं न तरेत् इत्यादौ इष्टसाधनीभूतायाः समुद्रतरणानुकूलकृतेरभानवान् पङ्गुः,

इति बोधः। तृप्तिकामो जलं न ताडयेत् इत्यादौ इष्टसाधनत्वररन्यायाः जलताडनानुकूलकृतेराश्रयस्तृप्तिकाम इति बोधः। परदारान्न गच्छेदास्तिक इत्यादौ बलवदनिष्टाजनकत्वशून्यायाः परदारगच्छेदास्तिक इत्यादौ बलवदनिष्टाजनकत्वशून्यायाः परदारगमनानुकूलकृतेराश्रयः आस्तिक इति बोधः-इत्याहुः।

 %बलवदनिष्टाजनकत्वनिष्कर्षः%

 अत्र बलवदनिष्टाजनकत्वं न तीव्रदुःखाजनकत्वम्। बह्नायाससाध्ययागादौ तस्य बाधात्। नापि बलवद्देषविषयदुःखाजनकत्वम्। दुःखमात्रस्य विरक्तानां बलवद्द्वेषविषयत्वेन बलवद्द्वेषविषयदुःखाजनकत्वस्य यागादौ बाधादिति यावत्। तज्ज्ञानस्य प्रवृत्त्यजनकतया तस्य विधित्वासंभवाच्च। प्रवृत्तिजनकज्ञानविषयस्यैव विधित्वात्। परं तु नरकाजनकत्वं पापाजनकत्वं वा बलवदनिष्टाजनकत्वम्। तद्विरह एव कलञ्जभक्षणादौ नञा बोध्यते।

 न च ज्वरार्तो नान्नमश्नीयात् इत्यादेः अप्रामाण्यापत्तिः नरकाजनकत्वादेः तत्र सप्त्वेन तदभानस्य बाधादिति वाच्यम्। तादृशलौकिकलिङः ज्वरादिप्रयोज्यतत्तद्विजातीयदुःखाजनकत्वे लक्षणायाः स्वीकारात्।

 तथा अष्टमचन्द्रे न गच्छेत् इत्यत्र धातोः गतिहेतुदुरिते लक्षणा। तेन अष्टमचन्द्रकालीनगतिहेतुदुरितं तत्तदनिष्टाजनकं नेत्येवं तत्र बोधः। अन्यथा तथाविधगतेः पापाजनकत्वे तद्‌द्वारा कालान्तरभानिदुःखाजनकत्वे वा प्रमाणाभावेन असंगत्यापत्तेः। "गोचरे वा विलग्ने वा ये ग्रहा रिष्टसूचकाः"इत्यादिवचनेभ्यः ग्रहाणां शुभाशुभसूचकत्वोपगमात्।

 एतेन "स पापस्तुलां नारोहेत्"इत्यादिपरीक्षाविधयोऽपि व्याख्याताः। तत्रापि धातोः आरेहणहेत्वदृष्टलक्षकत्वात्। अत एव-

 जयेतरनिमित्तस्य वृत्तिलाभाय केवलम्।

 परीक्ष्यसमवेतस्य परीक्षाविधयो मताः॥

इत्याचार्यैरप्युक्तमिति वदन्ति। आचार्यश्लोकस्यायमर्थः-

 परीक्ष्यसमवेतस्य जयतदितरनिमित्तस्य देवताधार्यत्वतदभानरूपस्य सम्पत्तये परीक्षाविधय इति। यद्वा जयेतरनिमित्तस्य पापाकरणतत्करणरूपस्य देवतासांनिध्यबलेन वृत्तिलाभाय अभिव्यक्तिसिद्धये परीक्षाविधय इति। तथा च देवताः संनिधाय पुरुषकर्मानुगुण्येन तदीयसमापत्वादिज्ञापकं नमनादिकं निर्वर्तयन्तीति।

 %मतान्तरम्%

 परे तु-साध्यताविशिष्टेष्टमेव लिङर्थः। एवं च स्वर्गकामो यजेतेति वाक्यात् स्वर्गकामो यागानुकूलकृतिमान् यागसाध्येष्टवांश्चेति बोधः। तेन भाननायाः प्रथमान्तार्थान्वयित्वनियमः संपद्यते,

संपद्यते च "शास्त्रदेशितं फलमनुष्ठातरि"इत्यादिकः प्रवादः उपपद्यते। यागादौ स्वर्गादिसाधनत्वस्य विधिबोध्यत्वे तु तदुभयमपि व्याकुलीभवेत्। फलं प्रति कर्तुः ओदासीन्यात् (अनन्वयात्)प्रथमान्तार्थस्य कर्तुः भावनान्वयित्वाभावाच्च।

 न चैवं "पितृस्वर्गकामः गयायां पिण्डं दद्यात्"इत्यादिविधेः बाधः,

अनुष्ठातरि फलाभानादिति वाच्यम्। तत्र स्वाश्रयपितृकत्वादिपरंपरासंबन्धेनैव पिण्डदानजन्येष्टस्य कर्तर्यन्वयात्। फलस्य इतरगतत्वे यत्र प्रमाणं नास्ति यथा यजेत स्वर्गकाम इत्यादौ तत्रैव साक्षात्संबन्धेन इष्टस्य कर्तर्यन्वयस्य व्युत्पन्नत्वात्।

 यद्यपि इष्टं परित्यज्य साध्यमात्रं विध्यर्थो भवतु। स्वर्गकामादिपदसमभिव्याहारादेव यागसाध्यत्वेन स्वर्गादेः भानसंभवात्। "विश्वजिता यजेत राजन्यः"इत्यत्रापि विश्वजिद्यागसाध्यवान् क्षत्रियः इत्यन्वयबोधानन्तरं साध्यविशेषाकाङ्क्षयैव स्वर्गस्य साध्यत्वेन कल्पनीयत्वात्;

 तथापि "तृप्तिकामो जलं न ताडयेत्"इत्यादौ तृप्तिकामे जलताडनजन्यश्रमस्य सत्त्वेन जलताडनसाध्यसामान्याभानस्य बोधेन बोधनासंभवात् इष्टत्वेन इष्टविशेषस्वर्गत्वादिना वा अन्वयबोधस्यानुभविकत्वाच्च ताद्रूप्येण शक्तिः स्वीकार्या। अन्यथा इष्टमात्रे लिङः शक्तिः। न तु तत्र साध्यत्वस्यान्तर्भावः। स्वसाध्यत्वसंबन्धेन धात्वर्तस्येष्टेऽन्वयादेवं साध्यत्वविशिष्टेष्टलाभ इति किं न स्यात्। अत एव साध्यत्वविशिष्टत्वेन फलस्य विधिशक्यत्वादेव इष्टत्वेन फलस्य शक्यत्वे ज्ञेयत्वादिप्रकारेणापि फलस्य शक्यत्वापत्तिः,

विनिगमकाभावादित्यपि प्रत्युक्तमिति प्राहुः॥

 %प्राभाकरमतम्%

 प्राभाकरास्तु-"स्वर्गकामो यजेत"इत्यादौ यागः स्वर्गकामस्य कृतिसाध्यतावान् इत्याकारकः प्रथमं न बोधः। यतः तत्कामकृतिसाध्यत्वान्वयं प्रति तत्साधनतया ज्ञातत्वस्य वा तत्साधनत्वस्य वा प्रयोजकत्वेन तस्य पूर्वं यागेऽगृहीतत्वात्। साक्षात् स्वर्गसाधनत्वस्य यागेऽसत्त्वात्। स्वर्गपर्यन्तस्थायी यः स्वव्यापारः तद्वत्त्वस्य तादृशव्यापारानुपस्थित्या ग्रहासंभवात्।

 नापि स्वर्गकामनियोज्यताकः नियोज्यतासंबन्धेन स्वर्गकामीयो यागः कार्यतावान् इत्यपि आदिमो बोधः। स्वर्गकामस्य नियोज्यत्वं हि न तत्कृतिसाध्यत्वम्। स्वर्गकामकार्यताविशिष्टेयागे लिङर्थकार्यत्वस्यान्वये निराकाङ्क्षत्वात्। उद्देश्यतावच्छेदकविधेययोरैक्यात्।

 नापि स्वर्गकामीयकृतिसाध्यत्वप्रकारकधीविशेष्यत्वम्। स्वर्गकामः पचेत इत्यादिवाक्यस्य प्रमाणतापत्तेः।

 परं तु स्वर्गकामनिष्ठं स्वर्गसाधनत्वधीजन्यं यत् कार्यताज्ञानं तन्निरूपितविशेष्यत्वम्। तदन्वयप्रयोजकं च स्वर्गसाधनत्वं साक्षादसाधनस्य यागादेः परंपरासंबन्धेन ग्राह्यम्। तत्तु न संभवति। स्वर्गपर्यन्तस्थाभिव्यापारानुपस्थित्या तादृशव्यापारसंबन्धेन साधनत्वस्य ग्रहीतुमशक्यत्वात्। तस्मात् कार्ये एव लिङः शक्तिः। अतस्तत्रैव धात्वर्थयागस्य स्वर्गकामनियोज्यकत्वस्य च युगपदन्वयात् यागस्य कार्यं स्वर्गकामनियोज्यकं स्वर्गकामकृतिसाध्यं चेत्याकारक एव प्रथमं बोधः। न च स्वर्गकामनियोजकत्वान्वयप्रयोजकस्य साक्षात् स्वर्गसाधनत्वस्य पूर्वमग्रहात् कुतस्तादृशबोधः प्रथमं भवेदिति वाच्यम्। इन्द्राणीसहयोगे साक्षात् स्वर्गसाधनत्वस्य यथाकथंचित् ग्रहसंभवात्। उत्तरकालं तु यागकार्यस्य स्वर्गकामकृतिसाध्यत्वं स्वर्गनियोज्यताकत्वं यागस्य स्वर्गसाधनत्वं विनानुपपन्नमिति अनुपपत्तिधीसहकृतात् उक्तवाक्यात् यागः स्वर्गकामस्य कृतिसाध्यः इत्याकारकः स्वर्गकामनियोज्यताको यागः कृतिसाध्यः इत्याकारको वा प्रवृत्त्यौपयिकः औपादानिको बोधो जायते। अन्यथानुपपत्तिप्रतिसन्धानपूर्वको बोधः औपादानिक इत्युच्यते-इत्याहुः।

 %उक्तप्राभाकरमतखणडनम्%

 तच्चिन्त्यम्। इष्टसाधनत्वस्य विध्यर्थत्वेनैव निर्वाहे यागादौ स्वर्गकामकृतिसाध्यत्वस्य तत्कामनियोज्यताकत्वस्य वा अन्वयं प्रति स्वर्गसाधनत्वादेः प्रयोजकत्वे मानाभानात्।

 "प्रत्यहं सन्ध्यामुपासीत"इत्यादिनित्यविधेरपि

 "सन्ध्यामुपासते ये तु सततं संशितव्रताः।

 विधीतपापास्ते यान्ति ब्रह्मलोकमनामयम्॥"

इत्यर्थवादोपस्थापितब्रह्मलोकप्राप्त्यादिसाधनत्ववाचकत्वात्।

 विधिशेषभूतार्थवादस्य गुरुणापि प्रामाण्योपगमात्। ननु सन्ध्योपासनादिनित्यकर्मणां काम्यत्वे नित्यत्वविरोध इति वाच्यम्। न हि फलकामनां विना क्रियमाणत्वं नित्यत्वम्। तादृशकर्मणः अप्रसिद्धेः। प्रवृत्तिसामान्यं प्रति इष्टसाधनत्वज्ञानस्य कारणत्वात्। किं तु यदकरणात् प्रत्यवायः तत्त्वं नियत्वम्। तच्च इष्टसाधनत्वेऽप्यविरुद्धम्।

 %निमन्त्रितत्वस्य लिङर्थत्वम्%

 श्राद्ध भुञ्जीत भवान्,

इह भुञ्जीथास्त्वम् इत्यादौ श्राद्धे भोजनाय निमन्त्रितो भवान् इत्यनुभवात् निमन्त्रितत्वमेव तत्र लिङर्थः। निमन्त्रितत्वं च स्वकर्तव्यत्वप्रकारकधीजनकवाक्यप्रतिपाद्यत्वम्। तदेकदेशे कर्तव्यत्वबोधे धात्वर्थः स्वविशेष्यकत्वसंबन्धेनान्वेति। तथा च श्राद्धभोजनधर्मिकस्वकर्तव्यत्वप्रकारकधीजनकवाक्यप्रतिपाद्यो भवान् इत्याकारकस्तत्र बोधः। तादृशबोधजनकस्य भवतात्र भोक्तव्यमित्यादिवाक्यस्य निमन्त्रणरूपतया भवदादेः तत्प्रतिपाद्यत्वात् स्वपदस्य निरुक्तप्रतिपाद्यत्वाभिमतभवदादिपरत्वात्। अत एव "यस्य प्रत्याख्याने प्रत्यवायस्तन्निमन्त्रणम्"इति वृद्धस्मरणात् निरुक्तधीजनकवाक्यमप्रत्याख्येयत्वेन विशेषणीयम्। अप्रत्याख्येयत्वं च प्रत्यवायजनकप्रत्याख्यानकत्वम्,

श्राद्धमुपक्रम्य "अनिन्दितेन आमन्त्रितो नापगच्छेत्"इति श्रुतेः अवगम्यते।

 %आमन्त्रितत्वस्य लिङर्थत्वम्%

 "पुत्रोत्सवे भवान् भुञ्जीत"इत्यादौ न निमन्त्रितत्वं लिङर्थः। तत्प्रत्याख्याने प्रत्यवायाश्रुतेः। किं तु आमन्त्रितत्वमेव। तच्च स्वकर्तव्यत्वप्रकारकधीजनकप्रत्याख्यानार्हवाक्यप्रतिपाद्यत्वम्। प्रत्याख्यानार्हत्वं च प्रत्यवायाजनकप्रत्याख्यानकत्वम्।

 "यत्र प्रत्याख्याने कामचारः तदामन्त्रणम्"इति स्मृतेः। बालं युद्धात्तारयेस्त्वं जलाद्विप्रं समुद्धरेत्"इत्यादावप्यामन्त्रितत्वमेव लिङर्थः। तथा च युद्धात् बालक-धर्मिक-जलाद्विप्रसमुद्धरणधर्मिकस्वकर्तव्यत्वप्रकारकधीजनकवाक्यप्रतिपाद्यो भवान् इति तत्र बोधः।

 %प्रार्थनायाः लिङर्थत्वम्%

 "धेनुं दद्यास्त्वमस्मभ्यम्"इत्यत्र प्रार्थनालिङर्थः। प्रार्थना नाम स्वसंप्रदानकदानधर्मिकसंबोध्यकर्तव्यत्वप्रकारकवक्त्रिच्छाविषयत्वम्। स्वं=वक्ता संप्रदानं यस्य तादृशं यत् दानं तद्विशेष्यिका या संबोध्यपुरुषकर्तव्यत्वप्रकारिका तादृशवाक्यवक्तुरिच्छा धेनुकर्मकचैत्ररूपसंप्रदानकं यत् दानं तद्विशेष्यकयुष्मत्कर्तव्यत्वप्रकारकेच्छाविशेष्यभूतदानानुकूलकृतिमांस्त्वमित्याकारकस्तत्र बोधः।

 "भिक्षां देहि त्वमर्थिभ्यः"इत्यादौ क्वचिल्लोटोऽपि निरुक्तप्रार्थना अर्थः। तत्र भिक्षा भिक्षणीयम्। कृदभिहितो भानो द्रव्यवत् प्रकाशत इति न्यायात्। तथा च चैत्रकर्तृकतादृशवाक्यस्थले भिक्षणीयकर्मकार्थिसंप्रदानकदानत्वावच्छिन्नधर्मिकयुष्मत्कर्तव्यत्वप्रकारकचैत्रसमवेतेच्छाविषयदानानुकूलकृतिमांस्त्वमित्याकारकस्तत्र बोधः।

 %आश्रयत्वस्य लिङर्थत्वम्%

 ह्रदो यदि धूमवान् स्यात् इत्यादौ अस् धातोः निरूढलक्षणया भेदोऽर्थः। तदुत्तरलिङश्च आश्रयत्वमर्थः। यदिशब्दस्तु लक्षणायाः निरूढत्वसंपत्तये। तेन धूमवद्भेदाश्रयतावान् ह्रद इत्यर्थः। धूमवताश्च धात्वर्थे भेदे प्रतियोगित्वसंबन्धेनान्वयात् धूमवद्भेदलाभः। न च नामार्थधात्वर्थयोर्भेदेनान्वयस्य अव्युत्पन्तत्वात् कथं धात्वर्थे भेदे नामार्थस्य धूमवदादेः प्रतियोगितासंबन्धेनान्वयः इति वाच्यम्। निपातार्थवत् व्युत्पत्तिवैचित्र्येणान्वयसंभवात्। नामार्थधात्वर्थयोः भेदेन अनन्वय इति नियमे तद्धटकनाम्नि निपातातिरिक्तत्वनिवेशवत् फलानुरोधेन तत्तद्धातुभेदस्यापि निवेशनात् न दोषः।

 ननु यत्र धातुसमभिव्याहारे नास्ति तत्र का गतिरिति चेत्-उच्यते। दातुसमभिव्याहाररहिते ह्रदो यदि धूमवान् इत्यादौ यद्यादिनिपातस्यैव भेदोऽर्थः। इत्थं च ह्रदो यदि धूमवान् स्यात् वह्निमान् स्यादित्यत्रापि धूमवद्भिन्नो ह्रदो धूमव्यापकवह्निमद्भेदवानित्याकारको बोधः। वह्निपदस्य धूमव्यापकवह्नौ लक्षणा।

 स वह्निमान् यो धूमवान् इत्यादौ,

यो धूमवान् स वह्निमान् इत्यादौ च यच्छब्दयोगप्राथम्यादिवशात् इव प्रकृते ह्रदो यदि धूमवान् स्यात् वह्निमान् स्यात् इत्यत्रापि स्याद्योगप्राथम्यादिवशात् धूमादिव्यापकतया वह्न्यादेर्भानम्। एवं च वह्निपदस्य धूमव्यापकवह्नौ निरूढ लक्षणा। अत एव ह्रदो यदि धूमवान् स्यात् घटवान् स्यात् इत्यादिको न प्रयोगः। घटस्य धूमव्यापकत्वाभानात्। धूमवद्भेदाश्रयतावान् ह्रदो घ़टवद्भेदाश्रयतावांश्च इत्यर्थविवक्षायां तु ह्रदो यदि धूमवान् स्यात् यदि घटवान् स्यादिति प्रयोग इष्टः। तत्र धूमस्योद्देश्यकुक्षौ अनिक्षेपात्।

 यच्छब्दयोगः प्राथम्यं च प्रत्येकमेव व्यापकताग्रहे नियामकम्,

न तु यच्छब्दयोगस्य प्राथम्यम्।

 "स शूद्रः स च विक्रान्तो यस्त्वया देवि वीक्षितः"

इत्यादौ,

 "न षट्पदोऽसौ न जुगुञ्ज यः कलम्"

इत्यादौ न विनापि यद्योगप्राथम्यं यद्योगमात्रादेव शौर्थेलक्ष्मीवीक्षित्वव्यापकत्वस्य षट्पदभिन्नत्वे कलगुञ्जनकर्तृत्वाभानव्यापकत्वग्रहाच्च।

 "गुणत्वं यदि घटे स्यात् द्रव्ये स्यात्"इत्यादौ धातोः अत्यन्ताभानोऽर्थः। तदुत्तरलिङः आश्रयत्वमर्थः। सप्तम्यन्तार्थस्य घटवृत्तित्वस्य प्रतियोगितासंबन्धेन धात्वर्थेऽत्यन्ताभावेऽन्वयः। तथा च घटवृत्तित्वाभाववत् गुणत्वं घटवृत्तित्वव्यापकद्रव्यवृत्तित्वाभाववत् इत्याकारकस्तत्र बोधः।

 %मतान्तरम्%

 परे तु-"ह्रदो यदि धूमवान् स्यात् वह्निमान् स्यात्"इत्यादौ प्रथमस्य स्याच्छब्दस्य आपादकत्वं,

द्वितीयस्य स्याच्छब्दस्य आपत्तिरर्थः। तथा च धूमवत्तापादकताकवह्निमत्तापत्तिविशेष्यो ह्रद इत्याकारकस्तत्र बोधः। यदिशब्दस्तु तादृशार्थतात्पर्यग्राहकः। "यद्ययं धूमवान् वह्निमानपि स्यात्"इत्यादौ तु यदिशब्दस्यैवापादकत्वमर्थ इत्याहुः।

 %हेतुहेतुमतोर्लिङ्%

 "यो ब्राह्मणायावगुरेत् तं शतेन यातयात्"इत्यादौ "हेतुहेतुमतोर्लिङ्"(पा.सू.3-3-156)इत्यनुशासनात् यः शतयातनाहेतुब्राह्मणावगोरणवान् तदीयशतयातनं ब्राह्मणावगोरणजन्यम् इत्याकारको बोधः। अवगोरणं हन्तुमुद्यमः। पौर्वापर्यमात्रं तत्र लिङर्थः। न तु हेतुहेतुमद्भानः।

 पश्चात्तस्य कल्पनीयत्वात्। अन्यथा दुरुतापूर्वस्य वाच्यत्वापत्तेः। शतयातनादौ अवगोरणस्य साक्षात् हेतुत्वाभानेन दुरदृष्टेऽपि लिङः शक्तिकल्पनापत्तेरिति यावत्।

 %नियमस्य लिङर्थत्वम्%

 "ऋतौ स्वदारानुपेयात्"इत्यादौ च स्मृतौ न स्वदारगमनादेः इष्टसाधनत्वे विधेस्तात्पर्यम्। अन्वयव्यतिरेकादिलौकिकप्रमाणादेवेष्टसाधनत्वस्यावगमेन तस्याविधेयत्वात्। प्रमाणान्तराप्राप्तप्रापकत्वस्यैव श्रौतविधित्वात्। किं तु अयोगव्यवच्छेदपर्यवसिते नियमे विधेस्तात्पर्यम्,

स च प्रत्यवायजनकीभूताभानप्रतियोगित्वरूपः। तदेकदेशेऽभावे ऋत्वादिकालस्यावच्छेदकत्वसंबन्धेनान्वयात् ऋतुकालावच्छिन्नत्वविशिष्टस्य प्रत्यवायजनकीभूताभावस्य प्रतियोगि स्वदारगमनम् इत्याकारकस्तत्र बोधः।

 यद्वा प्रत्यवायहेतुत्वमभानश्चेति द्वयं तत्र लिङर्थः। अभावे प्रतियोगितासंबन्धेन धात्वर्थस्य अवच्छेद्यत्वसंबन्धेन कालस्य चान्वयः। प्रत्यवायहेतुत्वस्याप्यभावेऽन्वयः। तथा च ऋतुकालावच्छेद्यः स्वदारगमनाभावः प्रत्यवायहेतुः इत्याकारक एव तत्र बोधः।

 एवं "श्राद्धदिने पितृशेषं भुञ्जीत"इत्यपि प्रयोगो व्याख्यातः। श्राद्धदिनावच्छेद्यत्वविशिष्टः यः प्रत्यवायजनकीभूतोऽभानः तत्प्रतियोगि पितृशेषभोजनम् इत्याकारे वा श्राद्धदिनावच्छेद्यः पितृशेषभोजनाभावः प्रत्यवायहेतुः इत्याकारो वा तत्र बोधः।

 %परिसंख्यायाः लिङर्थत्वम्%

 "पञ्च पञ्चनखान् भुञ्जीत"इत्यादावपि लिङः नेष्टसाधनत्वे तात्पर्यम्। भोजनस्य रागप्राप्तत्वेन अविधेयत्वात्। नापि प्रागुक्तनियमे तात्पर्यम्। पञ्चनखानां पञ्चानामभोजनस्य प्रत्यवायहेतुत्वे प्रमाणाभानात्। "ऋतावुपेयात् स्वां भार्यामन्यथा भ्रूणहाभवेत्"इत्यादिनिन्दार्थवादबलात् ऋतौ स्वदारगमनाभावस्य प्रत्यवायहेतुत्वावगमेन तत्रत्यलिङः नियमपरत्वं कल्पितम्। प्रकृते तु तादृशं प्रमाणं किमपि नास्ति।

 किं तु अन्ययोगव्यवच्छेदपर्यवसन्नायां परिसंख्यायां लिङस्तात्पर्यम्। सा च यद्यपि न शसादिपञ्चविधान् पञ्चनखानेव भुञ्जीतेत्याकारा। पञ्चनखभिन्नस्य ओदनादेः निषिद्धत्वे प्रमाणाभानात्। तथापि प़ञ्चैव पञ्चनखान् भुञ्जीतेत्याकारा। तेन शशादिपञ्चभिन्नानां पञ्चनखानां भोजनं प्रत्यवायहेतुः इत्येव तत्र वाक्यार्थः। अतस्तत्रत्यलिङाप्रत्यवायहेतुत्वमात्रं प्रत्याथ्यते। प्राथमिकपञ्चपदस्य लक्षणया शशादिपञ्चभिन्नार्थकत्वम्।

 ननूक्तलिङः परिसंख्यया पञ्चविधान्यपञ्चनखानां भोजनस्य प्रत्यवायहेतुत्वबोधने लिङ इव पञ्चपदस्यापि लक्षणापत्तिः। अतः शशादिपञ्चपञ्चनखभोजनाभानस्यैव प्रत्यवायहेतुत्वं बोधयन् नियमविधिरेवायमुचितः। भोजनतदभावयोरेकस्यापि प्रमाणान्तरेण प्रत्यवायहेतुत्वस्याक्लृप्तत्वादिति चेत्-

 मैवम्। प्रोक्तविधेर्नियमपरत्वे पञ्चनखापदस्य व्यर्थत्वापत्तेः। "शशादि पञ्च भुञ्जीत इत्यत्रैव पञ्चभोजनाभानस्य प्रत्यवायहेतुत्वावगतेः संभवात्।

 श्वाविधं शल्यकं गोधां खङ्गकूर्मशशांस्तथा।

 भक्ष्यान् पञ्चनखोष्वाहुरनुष्ट्रांश्चैकतोदतः॥

इति मनुवचने निर्धारणसप्तम्या शल्यकादिभिन्नपञ्चनखानां भक्षणस्य प्रत्यवायहेतुतायाः क्लृप्तत्वाच्च।

 %परिसंख्याया उदाहरणान्तरम्%

 एवं "याजनाध्यापनप्रतिग्रहैः द्विजो धनमर्जयेत्"इत्यादावपि लिङः परिसंख्यैवार्थः। तेन याजनादिभिन्नैरुपायैः ब्राह्मणस्य धनार्जनं प्रत्यवायहेतुरिति वाक्यार्थः। "न कृष्याद्यैरनापन्नो ब्राह्मणो धनमर्जयेत्"इत्यादिवचनैरुपायान्तरेण विप्राणआं धनार्जनस्य प्रत्यवायहेतुत्वस्य स्फुटत्वात्,

न तु याजनाद्यैः ब्राह्मणो धनमर्जयेदेव इति नियमविधिः। याजनादिना धनानर्जने ब्राह्मणस्य प्रत्यवायप्रतिपादकश्त्रुत्याद्यभानात्

 %व्युत्पत्तिवादानुसारेण%

   %लिङ्लोटोरर्थः(व्यु.वा.पृ. )%

 लिङ्लोटोः विधिरर्थः। परप्रवृत्त्यर्थं तयोः प्रयोगात्। विधिर्नाम प्रवर्तकज्ञानविषयो धर्मः। प्रवर्तकत्वं प्रवृत्तिप्रयोजकत्वम्। प्रवृत्तिं प्रति चिकीर्षा कारणम्। चिकीर्षां यद्विषयकं ज्ञानं हेतुः स धर्मः विधिः। स च धर्मः न्यायनये कृतिसाध्यत्वं बलवदनिष्टाननुबन्धित्वसहितमिष्टसाधनत्वं च। ओदनकामः पचेत् स्वर्गकामो यजेत इत्यादौ ओदनस्वर्गादिरूपं यत् फलं तत्साधनत्वं पाकयागादिक्रियायां प्रतीयते। तादृशफलानां च तत्तद्रूपेण लिङादिशक्यतावच्छेदककोटिप्रवेशे शक्त्यानन्त्यं,

सर्वसाधारण्येन शक्तिग्रहानुत्पत्त्या इतः पूर्वमज्ञातं यत् फलं तत्साधनत्वबोधानिर्वाहश्चेति इष्टत्वेन फलानामनुगमः। इष्टत्वं च समभिव्याहृतपदोपस्थापितकामनाविषयत्वम्।

 न च "अहरहः सन्ध्यामुपासीत"इत्यादौ कामनाबोधकपदसमभिव्याहाराभानात् निरुक्तेष्टसाधनताबोधस्तत्र न संभवतीतित वाच्यम्। तत्रापि नरकात्यन्ताभावकामः सन्ध्यामुपासीत इति समभिव्याहारं कल्पयित्वैव शाब्दबोधोपगमात्। तथा च निरुक्तेष्टत्वं नरकात्यन्ताभावेऽक्षतमिति तत्साधनताबोधः अव्याहतः।

 %मीमांसकमतम्%

 मीमांसकास्तु-"अहरहः सन्ध्यामुपासीत"इत्यादौ नित्ये अत एव निष्फले सन्ध्योपासनादौ इष्टसाधनत्वस्य अयोग्यत्वेनान्वयासंभवात् नेष्टसाधनत्वं लिङर्थः।

 अथ सन्ध्यावन्दनादेरपि

 "सन्ध्यामुपासते ये तु सततं संशितव्रताः।

 विधूतपापास्ते यान्ति ब्रह्मलोकं सनातनम्॥

इत्यर्थवादोपस्थापितब्रह्मलोकप्राप्त्यादिफलसाधनत्वमक्षतम्। यत्र नित्येऽर्थवादादपि न फलोपस्थितिः नत्रापि फलाभाननिश्चायकप्रमाणाभावात् योग्यतासंशयसंभवेन फलसाधनत्वप्रत्ययः लिङादितः संभवत्येवेति चेत्-

 मैवम्। "सन्ध्यामुपासते ये च सततं संशितव्रताः "इति श्रुतौ सततमिति श्रवणात् कदाचित् यस्य सन्ध्यावन्दनाद्यभानः तेन स्वीयसन्ध्यावन्दने ब्रह्मलोकावाप्तिफलाजनकत्वस्य निश्चिततया अहरहः सन्ध्यावन्दने ब्रह्मलोकावाप्तिसाधनताबोधनेऽपि तस्य प्रवृत्त्यनिर्वाहात्। यत्र च नित्ये विशिष्य फलबोधकमर्थवादादिकं नास्ति,

तत्र विधिप्रत्ययेन इष्टत्वेन फलसाधनत्वबोधस्य जननेऽपि स्वर्गत्वादिरूपविशेषधर्मपुरस्कारेण फलविषयकतत्साधनत्वबोधस्याजननेन प्रवृत्त्यनिर्वाहात्। अतः इष्टसाधनताज्ञानाघटितकारणसमुदायरूपायाः सन्ध्यावन्दनाद्यभावो नरकसाधनम् इत्याकारकज्ञानाधीनः यः सन्ध्यावन्दनाद्यभावविषयको द्वेषः तद्धटितद्वेषघटितसामग्र्या एव सन्ध्यावन्दनादौ प्रवर्तकतायाः अङ्गीकार्यतया इष्टसाधनताज्ञानस्यानुपयोगित्वात्। कृतिसाध्यताज्ञानसहितेच्छासामान्यसामग्रीतः चिकीर्षोत्पत्तेः निष्फलेऽपि सन्ध्यावन्दनादौ संभवेन प्रवृत्त्युपपत्तेः।"

 न च नरकानुत्पाद एव प्रयश्चित्तस्य सन्ध्यावन्दनादेश्च फलमिति इष्टसाधनताज्ञानघटितैव तत्र प्रवृत्तिसामग्रीति वाच्यम्। नरकानुत्पादस्य फलत्वासंभवात्। तथाहि-यस्योत्पत्तिः अवश्यंभानिनी तस्यैव प्रागभावः नान्यस्य आकाशादेः,

प्रमाणाभावात्। इत्थं च सन्ध्योपासकस्य नकदुःखं यद्युत्पत्स्यते तदैव तत्प्रागभावः फलमिति सिध्यति। तथा च कृतेऽपि सन्ध्योपासने नरकोत्पत्तिरावश्यकीति तदनुष्ठानं व्यर्थम्। यदि च नरको नोत्पत्स्यते तदा तस्य प्रागभावे मानाभावात् नरकप्रागभावस्य फलत्वं न निर्वहतीति।

 न च नरकात्यन्ताभान एव फलमस्तु इति वाच्यम्। अत्यन्ताभावस्य तत्तत्प्रागभावतद्धंसत्रितयप्रतियोगिकत्वेन नरकात्यन्ताभावस्य नरकध्वंसनरकप्रागभावप्रतियोगिकत्वात् अत्यन्ताभावप्रतियोगिनः नरकप्रागभावस्य नरकध्वंसस्य चाधिकरणे आत्मनि नरकात्यन्ताभावस्य असंभवात्। अपि च प्रागबावात्यन्ताभावयोरजन्यत्वेन फलत्वासंभवात्।

 न च सन्ध्योपासनतः पूर्वमपि विद्यमानस्य नरकात्यन्ताभानस् परिपारलकतारूपं साधनत्वं सन्ध्योपासनायामस्तीति वाच्यम्। योगक्षेमसाधारणकारणताया गुरुशरीरत्वेन प्रवृत्त्यनुयोगित्वात्।

 यदपि मण्डलीं कुर्यादित्यादिवाक्यप्रामाण्यवारणाय इष्टसाधनत्वस्य विध्यर्थत्वमावश्यकमिति। तदपि न। मण्डलीकरणादिजन्यतद्ध्वंसादिरूपफलेऽपि कदाचित् कस्यचित् इष्टसाधनताभ्रमेणेच्छोत्पत्त्या मण्डलीकरणादावपि इष्टसाधनत्वाबाधेन इष्टसाधत्वस्य विध्यर्थत्वेऽपि तद्वाक्यप्रमाण्यस्यावश्यकतया इष्टापत्तेः।

 न चेष्टसाधनत्वस्य विध्यर्थत्वानुपगमे स्वर्गकामो यजेतेत्यादिवाक्यात् यागादौ प्रवृत्त्यनुपपत्तिः। तत्र यागाद्यभानगोचरद्वेषघटितसामग्र्यसंभवात्। यागाद्यभावस्य नरकादिरूपद्विष्टसाधनत्वाभावात्। यतः नित्यकर्मणः अकरणमेव नरकसाधनम्,

यागस्तु न नित्य इति तदकरणस्य नरकसाधनत्वं नास्तीति इति वाच्यम्। इष्टसाधनत्वस्य विध्यर्थ्वविरहेऽपि स्वर्गसाधनं न स्वर्गकामनाधीनकृतिसाध्यमिति इतरवाधबलात् स्वर्गकामकृतिसाध्यतान्वयितावच्छेदकतया स्वर्गसाधनत्वस्योक्तविधिजन्यबोधे भानात् यागादाविष्टसाधनताज्ञानादेव प्रवृत्तेः निर्वाहात्।

 अत्रेदं तत्त्वम्। शाब्दसामग्रीसहितमनुपपत्तिज्ञानमुपादानम् इत्युच्यते। तदधीनबोध औपादानिकः। प्रकृते च इतरबाधज्ञानसहकृतशाब्दसामग्र्या स्वर्गसाधनभूतो यागः स्वर्गकामकृतिसाध्य इति बोधो जायते। अस्य बोधस्य यागगतस्वर्गसाधनतांशे औपादानिकत्वम्। तत्र च पदजन्येष्टसाधनत्वोपस्थितिर्नापेक्षिता। इतरांशे शाब्दत्वं तस्य बोधस्य। शाब्दत्वमौपादानिकत्वं च एकस्मिन्नैव ज्ञाने विषयरूपावच्छेदकभेदेन तिष्टतः। ते च जाती अखण्डोपाधीवेति मीमांसकसमय इति।

 इत्थं नित्यकर्मणः निष्फलत्वे सति सन्ध्योपासनादौ तत्कालावच्छिन्नशौचादिकमेवाधिकारः,

न तु फलकामनापि। अतः फलकामनाशून्यस्यापि शौचादिमतः सन्ध्यावन्दनाकरणं प्रत्यवायजनकम्। फलकामनायाः तत्राधिकारत्वे तच्छून्यस्यानधिकारितया तदकरणं न प्रत्यवायमावहेत्। तथा च शुचित्वे सति फलकामनावतः तद्रहितस्य वा नित्यकर्माकरणमवश्यंप्रत्यवायमुत्पादयति।

 न च नित्यकर्मफलकामना सर्वस्याप्यस्ति। स्वर्गादिषु विरक्तस्यापि मुमुक्षोः नरके द्वेषसत्त्वेन तदभानरूपफलेच्छायाः संभवादिति वाच्यम्। नरकाद्यनुपस्थित्यैव तदभावाज्ञानेन तदिच्छाविरहोपपत्तेः। सुखदुःखाभावयोः इच्छायां त़ज्ज्ञानस्य हेतुत्वादिति-प्राहुः।

 %उक्तमीमांसकमतपरिशीलनम्%

 उक्तं मीमांसकमतं न युक्तम्। तथा हि-इष्टसाधनताज्ञानं विना प्रवृत्तिर्न संभति। "प्रयोजनमनुद्दिश्य न मन्दोऽपि प्रवर्तते"इति न्यायात्। तथा च सन्ध्योपासनादौ प्रवृत्तिजननाय "सन्ध्यामुपासीत"इति विधिवाक्याधीनः इष्टसाधनताबोध आवश्यक इति लिङः इष्टसाधनतार्थकत्वमावश्यकम्। सन्ध्योपासनादाविव प्रायश्चित्तादावपि नरकात्यन्ताभाननिरूपितक्षेमसाधारणकारणताज्ञानादेव प्रवृत्तिः।

 न च सन्ध्योपासनादेः काम्यत्वे तद्विरुद्धं नित्यत्वं न स्यादिति वाच्यम्। फलजनकत्वेऽपि प्रत्यवायकारणीभूताकरणप्रतियोगित्वरूपनित्यत्वसंभवात्। यदि नित्यत्वकाम्यत्वयोर्विरुद्धत्वमित्याग्रहः तदा नरकात्यन्ताभानातिरिक्तफलसाधनत्वं काम्यत्वमिति वक्तव्यम्। ध्वंसप्रागभावयोः अत्यन्ताभावविरोधित्वं दीधितिकारेणैव निराकृतम्। अतश्च नरकात्यन्ताभावः संभवतीति तत्साधनत्वमेव सन्ध्यामुपासीतेत्यादौ लिङा बोध्यते।

 %कृतिसाध्यत्वस्य लिङर्थत्वाभानमतम्%

 अपरे तु-चैत्यं न वन्देत इति वाक्यप्रामाण्यानुरोधेन इष्टसाधनत्वस्यविध्यर्थत्वमावश्यकम्। कृतिसाध्यत्ववति चैत्यवन्दनादौ कृतिसाध्यत्वाभानस्य नञा बोधने तद्वाक्यस्य अप्रामाण्यापत्तेः। कृतिसाध्यत्वं तु न लिङर्थः। तस्य लिङर्थत्वानङ्गीकारेऽपि कृतेः आख्यातसामान्यार्थतया लिङोऽपि कृत्यर्थकतया "पचेत"इत्यादौ आख्यातार्थकृतौ धात्वर्थपाकानुकूलत्वभानस्यावश्यकतया अर्थात् पाकादौ कृतिसाध्यत्वभावात्। तथा च पाकानुकूलकृतिशाब्दबोधोत्तरं मानसः धात्वर्थे कृतिसाध्यत्वबोधो जायते। अतश्च अन्यलभ्यत्वात् कृतिसाध्यत्वं न लिङर्थः।

 कतिसाध्यतायाः विधिप्रत्ययार्थत्वेऽपि तत्तत्कालतत्तत्पुरुषविशेषविशेषितकृतिसाध्यताविषयकस्य प्रवर्तकज्ञानस्य कृतिसाध्यताज्ञानोत्तरमेव मानसतया स्वीकरणीयत्वेन विधिवाक्यजन्यशाब्दबोधतः साक्षात् प्रवृत्त्यनिर्वाहाच्च।

 अस्तु वा साध्यतासंबन्धेन आख्यातसामान्यार्थकृतेः क्रियायां विधिप्रत्ययजन्यबोधेऽपि भानम्। प्रवर्तिका चिकीर्षापि साध्यतासंबन्धेन कृतिप्रकारकक्रियाविशेष्यकेच्छा।

 न च लडादिस्थले आख्यातार्थकृतेः क्रियाविशेष्यतयैव भानमिति व्युत्पत्तेः क्लृप्तत्वात् पचेतेत्यादिलिङ्स्थले तस्याः क्रियाविशेषणतया भावं न संभवतीति वाच्यम्। व्युत्पत्तिवैचित्र्येण तदुपपत्तेः। व्युत्पत्तिवैचित्र्यं नाम कार्यकारणभाववैचित्यम्। कृतिविशेष्यकधात्वर्थप्रकारकशाब्दबोधं प्रति लडादिसमभिव्याहारज्ञानं कारणम्। धात्वर्थविशेष्यककृतिप्रकारकशाब्दबोधं प्रति लिङादिसमभिव्याहारज्ञानं कारणमिति। अत एव कर्त्राख्यातस्थले धात्वर्थं प्रति विशेष्यभूताः कृतेः कर्माख्यातस्थले धात्वर्थं प्रति विशेषणता प्राचीनैः स्वीक्रियते। चैत्रः पचतीत्यादौ पाकानुकूलकृतिमांश्चैत्र इति चैत्रेण पच्यते ओदन इत्यादौ चैत्रवृत्तिकृतिजन्यपाककर्म ओदन इति बोधात्।

 न च पङ्गुः समुद्रं न तरेदिति वाक्यस्य प्रामाण्यानुरोधेन कृतिसाध्यत्वस्य लिङर्थत्वमावश्यकम्। इष्टसाधनत्वबलवदनिष्टाननुबन्धित्वयोरभानस्य समुद्रतरणे बाधितत्वात् पङ्गुसमवेतकृतिसाध्यत्वस्यैवाबाधितत्वात् इति वाच्यम्। पङ्गौ इष्टसाधनीभूतसमुद्रतरणानुकूलकृत्यभावस्य बोधोपगमेन तद्वाक्यप्रामाण्यनिर्वाहात्।

 %बलवदनिष्टाननुवन्धित्वस्य लिङर्थत्वम्%

 "न कलञ्जं भक्षयेत्"इति निषेधविधेः प्रामाण्यानुरोधेन बलवदनिष्टाननुबन्धित्वस्य विध्यर्थे प्रवेशः। निषिद्धेऽपि कलञ्जभक्षणे तृप्त्यादिरूपेष्टसाधनत्वस्य कृतिसाध्यत्वस्य च सत्त्वेन तदभानयोः नञा बोधनासंभवात्। बलवदनिष्टाननुबन्धित्वस्य विध्यर्थत्वे तु बलवन्नरकरूपानिष्टसाधनत्वस्य सत्त्वेन तदननुबन्धित्वविरहेण तद्वाक्यस्य प्रामाण्योपपत्तिः। अधिकमस्मत्कृतविध्यर्थविमर्शे द्रष्टव्यम्।

 %भूषणसारानुसारेण%

 %लिङर्थः(पृ.129 )%

 विध्यादौ लिङ्। "विधिनिमन्त्रणामन्त्रणाधीष्टसंप्रश्नप्राथनेषु लिङ्"(सू.3-2-161)इति सूत्रात्। तत्र विधिः प्रेरणम्। भृत्यादेः निकृष्टस्य प्रवर्तनम्। निमन्त्रणं नियोगकरणम्,

आवश्यके प्रेरणमित्यर्थः। आमन्त्रणं कामचारानुज्ञा। अधीष्टः सत्कारपूर्वको व्यापारः। एतच्चतुष्टयानुगतप्रवर्तनात्वं शक्यतावच्छेदक,

लाघवात्। उक्तं च वाक्यपदीये-

 अस्ति प्रवर्तनारूपमनुस्यूतं चतुर्ष्वपि।

 तत्रैव लिङ् विधातव्यः किं भेदस्य विवक्षया॥

 न्यायव्युत्पादनार्थं वा प्रपञ्चार्थमथापि वा।

 विध्यादीनामुपादानं चतुर्णामादितः कृतम्॥

 इति। प्रवर्तनात्वं च प्रवृत्तिजनकज्ञानविषयतावच्छेदकत्वम्। तच्चेष्टसाधनत्वस्यास्तीति तदेव विध्यर्थः। क्रियाविशेष्यकेष्टसाधनत्वप्रकारकज्ञानस्य प्रवृत्तिजनकतया इष्टसाधनत्वस्य प्रवृत्तिजनकज्ञानविषयतावच्छेदकत्वमस्ति।

 यद्यप्येतत् कृतिसाध्यत्वस्याप्यस्ति,

कृतिसाध्यत्वज्ञानस्यापि प्रवृत्तिजनकत्वात्;

तथापि यागादौ तत् लोकतएवावगम्यत इति अन्यलभ्यत्वान्न तच्छक्यम्। लोकोऽत्रानुमानम्। विधिवाक्यजन्यशाब्दबोधानन्तरं यागो मत्कृतिसाध्यः मत्कृतिं विना अनुपपद्यमानत्वे सति मदिष्टसाधनत्वादित्यनुमानसंभवादित्याहुः। अन्ये तु धात्वर्थयागानुकूलत्वस्य कृतौ भाने सति तुल्यवित्तिवेद्यतया कृतिसाध्यत्वं यागे लभ्यत इत्याहुः।

 यत्तु नैयायिकाः मधुविषसंपृक्तान्नभोजने प्रवृत्तिवारणाय बलवदनिष्टाजनकत्वज्ञानमपि प्रवृत्तिं प्रति कारणमिति बलवदनिष्टाजनकत्वमपि विध्यर्थः। नञ्समभिव्याहारे च धात्वर्थे तदबाव एव प्रतीयते इति वदन्ति। तन्न। द्वेषाभानेनान्यथासिध्दत्वात् बलवदनिष्टाजनकत्वज्ञानस्य प्रवृत्तिं प्रत्यहेतुत्वात्। तथाहि-मधुविषसंपृक्तान्नभोजनं द्विष्टमरणहेतुत्वात् द्वेषविषयो भवति। अतस्तत्र प्रवृत्तिवारणाय तद्विषयकप्रवृत्तिं प्रति तद्विषयकद्वेषस्य प्रतिबन्धकतायाः क्लृप्तत्वात् प्रतिबन्धकाभावविधया अवश्यक्लृप्तनियतपूर्ववृत्तिताकद्वेषाभावेनैव प्रवृत्त्युपपत्तौ बलवदनिष्टाजनकत्वज्ञानस्य न प्रवृत्तिहेतुत्वम्,

अन्यथासिद्धत्वादिति।

 न च कारणताग्राहकस्यान्वयव्यतिरेकसहचारज्ञानस्य उभयत्र साम्यात् बलवदनिष्टाजनकत्वज्ञानेन द्वेषाभानस्यैवान्यथासिद्धिरस्तु इति वाच्यम्। एवमपि आस्तिककामुकस्य बलवदनिष्टनरकसाधनताज्ञाने सत्यपि उत्कटेच्छया द्वेषाभावदशायां प्रवृत्तेर्जायमानतया व्यतिरेकव्यभिचारान्न। बलवदनिष्टाजनकत्वज्ञानस्य प्रवृत्तिहेतुत्वम्। तस्मात् इष्टसाधनत्वमेव प्रवर्तना। उक्तं च मण्डनमिश्रैः-

 पुंसां नेष्टाभ्युपायत्वात् क्रियास्वन्यः प्रवर्तकः।

 प्रवृत्तिहेतुं धर्मं च प्रवदन्ति प्रवर्तनाम्॥

इति।

 एवं "हेतुहेतुमतोर्लिङ्"(सू.3-3-153)"आशिषिलिङ्लोटौ"(सू.3-3-173)इति सूत्रोक्ताः हेतुहेतुमद्भानादयः अपि लिङर्थाः। यथा "यो ब्राह्मणायावगुरेत् तं शतेन यातयात्"इति। यत्कर्तृको ब्राह्मणोद्देश्यको वधोद्यमः तत्कर्मिका तादृशवधोद्यमजन्या शतसंवत्सरयातनेति बोधः।

 %लघुमञ्जूषानुसारेण%

 % (पृ.852)%

 वर्तमानकाले लट्। वर्तमानत्वं च प्रारब्धापरिसमाप्तिक्रियाधिकरणकालत्वम्। तदुक्तं भाष्ये-

 "न्याय्या त्वेषा वर्तमानकालता आरम्भानपवर्गात्।

 अवश्यं भुञ्जानो हसति जल्पति पिबति निमिषति च॥"

इति। नान्तरीयकत्वात् तासां न भेदकत्वमिति भुङ्क्ते इत्युपपत्तिः। फलावसानः क्रियासमूहश्च क्रिया। यद्वा तासामपि तदनुकूलत्वेन भुज्यादिधात्वर्थत्वविवक्षेति तद्भान इति कैयटः।

 भूतत्वं वर्तमानध्वंसप्रतियोगिसमयत्वम्।

 भविष्यत्त्वं वर्तमानप्रागभानप्रतियोगिसमयत्वम्।

एवं च वर्तमानत्वाद्याश्रयस्य तत्तत्कालस्य धात्वर्थव्यापारेऽन्वयः। कालघटितलक्षणादेव भूत इत्यस्यानद्यतन इत्यादि विशेषणम्। अद्यतनभिन्ने इत्यादिः तदर्थः। अद्यतनत्वं च तस्य व्यपदेशिवद्भानेन। अद्यत्ववर्तमानत्वादिकं कालगतमिति "लुङ्"(सू. )"वर्तमाने लट्"(सू. )इत्यनयोः भाष्ये स्पष्टम्।

 अनद्यतनत्वं चातीतरात्रेः पश्चार्धेन आगामिन्याः पूर्वार्धेन च सहितो दिवसोऽद्यतनः,

तद्भिन्नत्वमिति वृत्तिग्रन्यः। अतीतरात्रेरन्त्ययामेन आगामिरात्रेराद्ययामेव च सहितो दिवसोऽद्यतन इति लण् सूत्रे कैयटः।

 एवं भूतानद्यतनपरोक्षार्थकात् धातोः लिट्। पपाच इत्यादितो बोधे तत्तद्विषयसन्देहानुदयात् भूतत्वादेरिव अनद्यतनत्वादेरपि बोधविषयत्वम्। साक्षात्करोभीत्येतादृशविषयताशालिज्ञानत्वं ज्ञाननिष्ठमपरोक्षत्वम्। तद्विषयत्वं चार्थनिष्ठमपरोक्षत्वम्।

 एवमनद्यतने भविष्यति लुट्,

भविष्यत्सामान्ये लृडित्यादि तत्तदनुशासनादिभ्यो बोध्यम्। तत्रानद्यतने भूतेऽपि यदा भूत्वमात्रविवक्षा तदा लुङेव। तेन ह्योऽपाक्षीत् इत्यादौ भूतत्वमात्रविवक्षायां लुङि पश्चात् ह्यः पदेनानद्यतनत्वप्रतीतिरिति न दोषः।

 एवमनद्यतनभविष्यति भविष्यत्त्वमात्रविवक्षया लृडपि। श्वः पक्ष्यतीत्यत्र यथा। एवम् "इयं नु कदा गन्ता येयं पादौ निदधाति"इत्यादावनद्यतनत्वारोपेण लुट्। आरोपफलं तु अविलम्बेन गमनप्रत्यायनम्।

 ननु वृष्टे देवे "देवश्चेत् वृष्टः संपन्नाः शालयः"इति प्रयुज्यते,

संपत्स्यन्ते इति च प्रयुक्ते "मैवं वोचः,

संपन्नाः इति ब्रूहि"इति लोको वदति,

तत् अनुपपन्नमिति चेत्-नो जलशालिबीजसंयोगे निःपूर्वकपदधातोः वृत्तिस्वीकारेण तदुपपत्तेः। यद्वा फलनिष्पत्तिरेव निष्पदेरर्थः। अप्शालिबीजसंयोगे एव कार्यनिष्पत्तिरूपमध्यस्यते इति तस्यातीतत्वात् भूतता। यद्वा तत्र कारणभूतमेघोत्पत्तिगतमतीतत्वं वृष्टौ शालिसंपत्तौ चारोप्यभूते क्तः। एतेन मेघोत्पत्त्युत्तरकालेऽपि तथा प्रयोगः समर्थितः। आरोपफलं तु कारणान्तरापेक्षाभावप्रतिपादनद्वारा अवश्यंभावित्वप्रतीतिः। "यथा कोष्ठगतेष्वपि शालिषु भुज्यर्थमवहननादीनि प्रतीक्ष्यन्ते एवमेष्वपि स्थीलरूपेणाभिव्युक्तिः प्रतीक्ष्येति न तदैव भुजिक्रिया" इति "क्षिप्रवचने लृट्"(सू. )इत्यत्र भाष्ये।

 तथा ग्रामान्तरं जिगमिषवः स्थानविशेषे कूपसत्तानिश्चयवन्तः भाविनि तल्लाभे "कूपो भविष्यति"अतीते तल्लाभे "कूपोऽभूत्"इति प्रयुञ्जते। तत्र तल्लाभगतमतीतत्वादि कूपसत्तायामारोप्य तत्तत्कालप्रत्ययः। बुद्धिविषयत्वमात्रविवक्षायां कूपोऽस्तीति वर्तमानप्रत्यय इति "लुङ्"(सू. )"भविष्यति गम्यादयः"(सू. )"अनद्यतने लुट्"(सू. )"क्षिप्रवचने लृट्"(सू. )इत्यादौ भाष्ये स्पष्टम्।

 एवं च "व्यातेने किरणावलीमुदयनः"इत्यादिप्रयोगः भूतत्वाद्यतनत्वपरोक्षत्वानामारोपेण उपपन्नः। आरोपफलं तु ग्रन्थे अतिसुकरत्वशीघ्रनिष्पाद्यत्वादिप्रत्यायनम्। तत्फलं तु अध्येतॄणामर्थप्रविवेकादिफलकममुं ग्रन्थं ज्ञातुं सोत्कानामाह्लादः। परोक्षत्वारोपोऽप्येतत्फलक एव। "एवं सूक्ष्मकालेन करिष्यामि यत्र करणकाले स्वयमपि साक्षात्कर्तुमशक्यम्"इत्येव बोधनात् अनायासेन ग्रन्थकरणमपि व्यङ्ग्यम्। सूर्योपमाप्येतत्पोषिकैव। इतरग्रन्थेभ्योऽत्र ग्रन्थे,

तत्कर्तृभ्यश्च स्वस्मिन् व्यतिरेकोऽपि व्यङ्ग्यः। भविष्यतः प्रयोगकाले वास्तवमेव परोक्षत्वमिति न तदंशे आरोपापेक्षेत्यपि वदन्ति।

 %लघुमञ्जूषानुसारेण%

  %लिङ्लोटोर्थः(पृ.957)%

 लिङर्थः लोटोऽर्थः विधिः। विधिर्नाम प्रेरणा। इयमेव आज्ञेत्युच्यते। महाभाष्यकारः विधिः प्रेरणमिति बभाषे। न्यायभाष्यकारोऽपि विधिर्नियोग इत्याह। नियोगः नियोजनं नियोजयतीत्यादिप्रतिपाद्यः प्रवर्तकपुरुषनिष्ठो व्यापारविशेषः।

 प्रवर्तकत्वं च लिङाद्युच्चारयितृत्वे सति स्वतन्त्रत्वम्। लोके गामानयेति शब्दाच्चारयितुः प्रवर्तकस्य तादृशशब्दप्रयोगः,

प्रयुज्यमानः लिङन्तशब्दो वा प्रेरणा। सा स्वप्रयोक्तृत्वसंबन्धेन प्रवर्तकपुरुषे वर्तते। अपौरुषेये वेदे तु लिङन्तः शब्द एव प्रवर्तकः। लिङर्थः प्रेरणापि स एव। न च प्रवर्तकनिष्ठस्यैव प्रवृत्त्यनुकूलव्यापारस्य प्रेरणापि स एव। न च प्रवर्तकनिष्ठस्यैव प्रवृत्त्यनुकूलव्यापारस्य प्रेरणात्वात् वैदिकलिङन्तशब्दस्य अतथाभूतस्य कथं प्रेरणात्वम्। न हि स्वात्मकप्रवर्तकनिष्ठत्वं तस्य संभवतीति वाच्यम्। अधिकरणीभूतबूतलस्वरूपस्य घटाभावस्य घटाभावत्वेन भूतलवृत्तित्ववत् प्रेरणात्वेन रूपेण स्वात्मकप्रवर्तकनिष्ठत्वोपपत्तेः। प्रेरणात्वं च प्ररयत्यादिप्रतिपाद्यतावच्छेदकतया सिद्धः अखण्डो धर्मः। इमां प्रेरणां शब्दरूपत्वात् शाब्दी भावनेति व्यवहरन्ति। इयं प्रेरणात्वेन सविषया। इत्थं च पचेत् इति शब्दात् प्रेरणाविषयः पाक इति शाब्दबोधो जायते। ततः आप्तोक्तप्रेरणविषयत्वेन हेतुना पाकादाविष्टसाधनत्वमनुमाय प्रवर्तते। विना इष्टसाधनताज्ञानं न प्रवृत्तिः। इष्टसाधनत्वं तु न लिङर्थः;

प्रेरणत्वाभावात्। प्रेरणा हि प्रवर्तकपुरुषनिष्ठा। इष्टसाधनत्वं तु धात्वर्थनिष्ठम्। नापि इष्टसाधनताबोधः प्रवर्तकपुरुषवृत्तिः,

तस्य श्रोतृनिष्ठत्वात्। न चेष्टसाधनताज्ञापनं प्रवर्तकपुरुषनिष्ठमिति वाच्यम्। तावता तस्यैव प्रेरणात्वं संभवति नेष्टसाधनत्वस्य,

तस्य ततोऽन्यत्वात्। इष्टसाधनताज्ञापनमेव प्रेरणेत्युक्तौ अस्मदभिप्रेतार्थ एव प्रकारान्तरेणोक्तो भवति। इष्टसाधनताज्ञापनं नाम इष्टसाधनताज्ञानानुकूलो व्यापारः। स च तिङन्तशब्दरूपः। तस्येष्टसाधनताज्ञानानुकूलत्वं चानुपदमेवोक्तमिति।

 एवं यजेतेति वैदिकवाक्यादपि प्रेरणाविषयो याग इति शाब्दबोधो जायते। बह्वान्याससाध्ये यागादौ सामान्यत इष्टसाधनताज्ञानं न प्रवर्तकम्। अपि तु विशिष्य स्वर्गत्वादिना स्वर्गादिसाधनताज्ञानमेव। यजेतेत्यादिकप्रेरणाविषयत्वे स्वर्गसाधनत्वव्याप्तिज्ञानं शाब्दबोधरूपमुपदेशेन जायते। ततश्च यागे स्वर्गसाधनत्वस्यानुमानात् प्रवर्तते पुरुषः। प्रथमोपदेष्टुः पुरुषस्य व्याप्तिज्ञानं योगात् भवति। तस्मात् प्रेरणा लिङघटितशब्दरूपा लिङर्थ इति।

 %नव्यमीमांसकमतेन%

 %लिङर्थविचारः%

 अत्र नव्यमीमांसकाः खण्डदेवप्रभृतयः प्राहुः-

 प्रवृत्तिसाधनज्ञानाक्षेपकः प्रवर्तनापदाभिधेयः पुरुषाभिप्रायो लोके विधिः (लिङर्थः)। अपौरुषेये वेदे तु लिङादिनिष्ठः अलौकिको व्यापारः। तथा हि-गामानयेः इत्यादिकं राज्ञो वचनं श्रुत्वा गवानयने प्रवृत्तः पुरुषः राजानं प्रवर्तकं ब्रूते। यस्याभिप्रायं ज्ञात्वा क्रियासु पुरुषः प्रवर्तते,

स प्रवर्तकः। न च प्रवृत्तिकारणीभूतेष्टसाधनताज्ञानडजनकलिङाद्युच्चारयितृत्वमेव प्रवर्तकत्वमिति वाच्यम्। राजप्रेरणया आनयेरिति लिङन्तपदमुच्चारयितुः पदातेरपि प्रवर्तकत्वापतात्। न चान्याप्रेरितत्वे सति तादृशलिङाद्युच्चारयितृत्वमेव प्रवर्तकत्वमिति वाच्यम्। तता सति पित्रा पिशुनेन वा प्रेरितत्य राज्ञोऽपि प्रवर्तकत्वं न स्यात्। तस्मात् प्रवृत्तिकारणज्ञानविषयेच्छाश्रयत्वमेव प्रवर्तकत्वम्। प्रवर्तकपुरुषगतेच्छायाः ज्ञानं च लिङादिनैव जायत इति लिङादिवाच्या इच्छा। सा च अयमत्र प्रवर्ततामित्याकारिका प्रवर्तनेत्यभिधीयते। तया च धात्वर्थे इष्टसाधनत्वमनुमीयते। पाकयागादिकम् इष्टसाधनम् अयमत्र प्रवर्ततामित्याकारकेच्छाविषयप्रवृत्तिविषयत्वात् इत्यनुमानं फलितम्। इत्थं चानुमानलभ्यमिष्टसाधनत्वं न लिङर्थः,

अनन्यलभ्यः शब्दार्थ इति न्यायात्।

 न चैवं प्रवर्तना इष्टसाधनत्वेनानुमानुं शक्या,

येन इच्छा अन्यलभ्येति लिङर्थो न स्यात्। विषयविशेषस्येष्टसाधनत्वेऽपि आप्तेच्छाविषयत्वाभावेन व्यभिचारात्। अतः अनन्यलभ्या प्रवर्तनैव लिङर्थः।

 प्रवर्तनात्वं च प्रवृत्त्यनुकूलव्यापारत्वम्। तच्च कृतौ कः संबन्ध इति विशिष्य जिज्ञासायां मैत्रप्रेरितोऽहं पचामीति व्यवहारात् व्यापार इच्छारूप इत्यवगम्यते। प्रवृत्तिप्रयोजकज्ञानविषयेच्छाश्रयत्वस्यैव प्रवर्तकत्वरूपतायाः प्रागभिहितत्वात्। पचेदिति समभिव्याहारेण पाककृतिसंबन्धात् पाके अयं प्रवर्ततामित्याकारिकेति च ज्ञायते। तादृशेच्छाश्रये चैत्रादौ वचनेङ्गितादिना आप्तत्वे गृहीते,

पाकादौ पाकेऽयं प्रवर्ततामित्याकारकाप्तेच्छाविषयप्रवृत्तिविषयत्वरूपहेतुज्ञानं मानसं समुत्पद्यते। अथ तत्र हेतौ इष्टसाधनत्वव्याप्तिस्मरणात् पाके इष्टसाधनत्वानुमितिर्जायते। तस्याश्च प्रवृत्तिप्रयोजकत्वं सिद्धमेवेति रीत्या संसर्गविशेषलाभः व्यापारविशेषलाभश्च संभवति।

 एवमेव यजेतेत्यादिवैदिकवाक्यात् निरुक्तसंबन्धेन व्यापारवती यागकृतिः इति शाब्दबोधे जाते संबन्धस्य तत्त्वेन जीज्ञासायां वेदस्थलिङादिप्रेरितोऽहं यागादि करोमीति व्यवहारात् तस्य व्यापारस्य लिङादिनिष्ठत्वं यजेतेति समभिव्याहारलब्धयागकृतिसंबन्धात् यागे अयं प्रवर्ततामित्याकारकत्वं च लभ्यते। अपौरुषेये लिङादौ निर्दोषत्वज्ञानेन अनाप्तभिन्नत्वेऽवगते प्रतारणाद्यजन्यहिताहितोपदेशजनकत्वरूपाप्तत्वमवधारितं भवति। ततो मनसा प्रतारणाद्यजन्यहिताहितोपदेशजनकनिष्ठो यः यागेऽयं प्रवर्ततामित्याकारको व्यापारः तद्विषयप्रवृत्तिविषयत्वरूपहेतुज्ञानमुत्पद्यते। अथ च तत्रेष्टसाधनत्वव्याप्तिस्मरणेन लोक इति प्रवृत्तिप्रयोजिका इष्टसाधनत्वानुमितिर्भवतीति संसर्गविशेषः व्यापारविशेषश्च लभ्यते।

 अथवा स्वतस्सिद्धप्रवृत्तौ प्रेरणाया अप्रयोजकत्वात् प्रेरणाप्रयोजकतावच्छेदकतया प्रवृत्तित्वव्याप्यधर्मविशेषः लोके पुरुषाशये,

वेदे लिङादिशब्दनिष्ठालौकिकव्यापारे चास्ति। तत्र चानुकूलत्वं न कारणत्वम्। अभिप्रायाभावेऽपि तद्भ्रमेण प्रवृत्तिदर्शनात्। नापि प्रवृत्त्यनुकूलत्वं प्रवृत्तिकारणज्ञआनविषयत्वम्। इष्टसाधनताज्ञानस्यैव प्रवृत्तिजनकत्वेन पुरुषाभिप्रायज्ञानस्यान्यभासिद्धत्वात्। अपि तु प्रवृत्तिप्रयोजकत्वमेव। पुरुषाभिप्रायस्य इष्टसाधनत्वानुमिति द्वारा प्रवृत्तिप्रयोजकत्वमुपपादितम्। यजेतेत्यादिवैदिकशब्दश्रवणानन्तरं इष्टसाधनत्वमनुमायैव यागादौ प्रवर्तते। इष्टसाधनत्वानुमापकेच्छा चापौरुषेयेऽचेतने वेदे नास्ति। अतः कार्यानुमेयः लिङादिनिष्ठः अलौकिको धर्मः लिङ्वाच्यः कल्प्यते। तस्येष्टसाधनत्वानुमापकत्वमपि कल्प्य इति अलौकिकव्यापारस्यापि प्रवृत्तिप्रयोजकत्वरूपं प्रवर्तनात्वमक्षतमेव। प्रवृत्तिप्रयोजकव्यापारत्वं च न लिङादिशक्यताव्चछेदकम्;

गौरवात्,

प्रवृतेराख्यातेन प्रयोजकत्वस्य संसर्गमर्यादया च भावसंभवेन अन्यलभ्यत्वाच्च। अपि तु अनन्यलभ्यं लघुभूतं च व्यापारत्वमेव शक्यतावच्छेदकम्।

 पचेत् इत्यादौ लिङादिना व्यापारत्वेनोपस्थितः व्यापारः स्वज्ञानजन्यानुमितिप्रयोज्यत्वेन संबन्धेन आख्यातार्थकृतावन्वेति। "भावप्रधानमाख्यातम्"इति स्मृत्या भावनातिरिक्ताख्यातार्थं प्रति आख्यातार्थभावनाया एव विशेष्यत्वबोधनात्।

 एवं च चैत्रः पचेदिति वाक्यात् व्यापारवती चैत्रनिष्ठा पाककृतिरिति आदौ बोधो जायते। ततो लिङर्थस्य व्यापारस्य सिध्यति। तदवच्छिन्नप्रयोजकतावच्छेदकं प्रेरणात्वम् अखण्डो धर्मः आप्तेच्छाऽलौकिकव्यापारोभयसाधारणः। तादृशमखण्डं प्रेरणात्वमनतिप्रसक्तं लिङादिशक्यतावच्छेदकं ब्रूमः।

 अथवा अयमत्र प्रवर्ततामित्याकारकत्वरूपविषयिताविशेषः पुरुषाभिप्रायालौकिकव्यापारोभयसाधारणः। तदवच्छिन्नस्यैव प्रवृत्तिप्रयोजकतेति तादृशविषयिताविशेष एव लिङादिशक्यतावच्छेदकः। यदि च तादृशी विषयिता इच्छामात्रवृत्तिरिति मन्यते,

तदा वैदिकलिङादिष्वपीच्छां स्वीकुर्मः। शब्दस्यास्मन्मते द्रव्यत्वेन तत्रेच्छारूपगुणसत्त्वे बाधकाभावात्। यदि चेच्छा आत्ममात्रनिष्ठा नाचेतनशब्दनिष्ठेति विभाव्यते,

तदा औपनिषदमीश्वरमप्यङ्गीकृत्य तदीयेच्छैव लिङर्थ इति स्वीकुर्मः।

 वस्तुतस्तु पूर्वोक्तविषयिताविशेषापेक्षया लाघवात् इच्छात्वं जातिरेव लिङादिशक्यतावच्छेदिका। चैत्रः पचेत् इत्यादिलौकिकवाक्यघटकलिङा इच्छात्ववच्छिन्नस्योपस्थितिर्जायते। तस्य निरुक्तसंबन्धेन कृतावन्वये बुद्धे इच्छाविशेषलाभः संबन्धविशेषलाभश्च भवति। वैदिकं लिङादिकं सर्वमपि अलौकिकप्रेरणां लक्षणया बोधयति। सापि तेनैव संबन्धेन कृतावन्वेतीति-।

**     
\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***

\]
