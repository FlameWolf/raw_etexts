+++
title = "विधिरसायनदूषणम्"
author = "भट्टशङ्करः"
domain = "दर्शनानि"
sub-domain = "मीमांसा"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2618"
source_url = "https://www.ebharatisampat.in/readbook3.php?bookid=Njk3MDY2MjYxODEzMTUy&pageno=MjI0MjQyNjk5NTk="

+++
[[विधिरसायनदूषणम्	Source: [EB](https://www.ebharatisampat.in/readbook3.php?bookid=Njk3MDY2MjYxODEzMTUy&pageno=MjI0MjQyNjk5NTk=)]]

\[













  विधिरसायनदूषणम्।

  शुण्डादण्डविलोडनैरिव मुहुर्द्राग्वारयन्तं जन  
  प्रत्यूहानि निशाकरकराघातव्रतं बिभ्रता।  
  दन्तद्योतितदिङ्मुखेन हसितेनानन्दयन्तं शिवौ  
  शान्तं तच्छिशुमाश्रयेऽहमनयोः खेलन्तमारात्पुनः॥1॥  
  वार्तिकोदितविध्यादिलक्षणं दीक्षिताः किल।  
  अबुध्वैव निराचक्रुरित्येतदिह वक्ष्यते॥2॥  
   
 अथ \`अत्यन्ताप्राप्तियुक्ते'इति प्रथमश्लोकदूषणम्।

अप्पय्यदीक्षिताः- \`विधिरत्यन्तमप्राप्ते' इति भट्‌टपादीयमपूर्वविधिलक्षणमाक्षिपन्ति\`अत्यन्ताप्राप्तियुक्त'इतिप्रथमश्लोकेन। तस्यार्थः। विधिरत्यन्तमप्राप्ते इत्यत्र अप्राप्ते इति विषयसप्तमी सति सप्तमी वा। आद्ये यो विधिविषयत्वेनान्वेति तस्यैवाप्राप्तिर्वक्तव्या। द्वितीये विधिविषयस्य प्राप्तिसत्त्वेऽपि तदन्यस्य यस्य कस्य चिदप्राप्त्या लक्षणमुपपद्यत इति विशेषः। तत्र विषयसप्तमीपक्षे विघिविषयत्वेनाभिमतस्य सर्वथाऽप्राप्तिर्विवक्षता उत उद्देश्यसम्बन्धित्वेन। आद्ये \`य एवं विद्वादनग्निं चिनुते' \`अग्निहोत्रं जुहोति' \`दधि मधु घृतं पयो धाना उदकं तण्डुलास्तत्संसृष्टं प्राजापत्यम्' इत्यादिविधिभिः स्वरूपेण प्राप्तानामग्न्यग्निहोत्रप्राजापत्ययागादीनां क्रतुनिमित्तफलादिसम्बन्धार्थेषु \`अथातोग्निमग्निष्टोमेनानुयजन्ति' \`यावज्जीवमग्निहोत्रं जुहोति' \`चित्रया यजेत पशुकामः' इत्यादिविधिषु, लोकतः स्वरूपेण प्राप्तानां राजसूयादिसम्बन्धार्थेषु अक्षैर्दीव्यतीत्यादिविधिषु चाव्याप्तिः। द्वितीये वैकृतेषु अग्निविधिषु अतिग्राह्यविधिषु चाव्याप्तिः स्यादिति (1) विषयसप्तमीपक्षे विकल्पद्वयस्यापि दूषणमव्याप्तिः प्राप्तियुक्त इत्यादिना दर्शितम्। %तत्राद्यविकल्पदूषणे% अग्निविधिशब्देन प्रकृतिविकृतिसाधारणमग्नेः ऋतुसम्बन्धविधिमात्रं ग्राह्यम्। आदिशब्देन चाग्निहोत्रप्राजापत्ययागविदेवनादिविधिर्ग्राह्यः। द्वितीयविकल्पदूषणेऽग्निविधिशब्देनाग्नेर्विकृतिसम्बन्धविधिर्गाह्यः आदिशब्देन त्वतिर्गाह्यविधिः। सति सप्तमीपक्षे तत्प्राप्तिफलकत्वाविवक्षायां यद् दूषणं तत्पञ्चमश्लोके प्रदर्शयिष्यमाणतया नेह प्रदर्शितम्। तद्विवक्षायां यदव्याप्तिद्वयं तत्त्र्यनीकाभाजोरित्यादिना दर्शितम्। तत्राद्याव्यात्प्युदाहरणे त्र्यनीकाभाजोर्द्वादशाहिकत्र्यनीकान्तर्गतयोरैन्द्रवायवाग्रत्व शुक्राग्रत्वयोरव्याप्तिरित्यर्थः। द्वितीयाव्याप्त्युदाहरणे यत्र गावामयनिकीत्र्यनीका तत्रैव स्वयं प्रवर्तमानतया त्र्यनीकाभाजोरैन्द्रवायवाग्रताविध्योरव्याप्तिरिति।  
 तदयुक्तम्। प्रकृतविधेर्यदुद्देश्यतावच्छेदकमपूर्वीयत्वान्यत् तेन रूपेणोद्देश्ये यत्प्रकृतविध्यभावेऽतिदेशान्यप्रकृतविधिसमानशाखीयविधितोऽसम्भवत्प्राप्तिकं विधेयं भावरूपं तद्विषयो विधिरपूर्वविधिरिति विधिरत्यन्तमप्राप्ते इत्यनेन विवक्षितमिति पूर्वोक्तानामव्याप्तीनां वक्ष्यमाणामितिव्याप्तीनां चानवकाशात्। तथाहि तत्रापूर्वीयत्वेन रूपेण व्रीहिष्वत्यन्ताप्राप्तमवघातं प्रापयत्यवघातविधावतिव्याप्तिवारणायापूर्वीयत्वान्यादितिविशेषणम्। तदन्यदुद्देश्येतावच्छेदकमवघातादिविधौ व्रीहित्वं, तेन रूपेण च तादृशपुरोडाशविधितोऽवघातस्य सम्भवत्प्राप्तिकत्वान्नातिव्याप्तिः। तादृशोद्देश्यतावच्छेदकरूपेणेति विवक्षणात् गवामयनाद्याहर्गतयोर्वायवाग्रताविध्योर्दार्शिकस्वर्गकामविधौ च नाव्याप्तिः तत्र त्र्यनीकाविधितः प्रथमभागत्वेन रूपेण ऐन्द्रवायवाग्रतायाः प्राप्तिसत्त्वेऽपि स्वोद्देश्यतावच्छेदकाहस्त्वेन रूपेण प्राप्त्यभावात् सार्वकाम्यविधिकाम्यत्वेन रूपेणोद्धेश्ये स्वर्गे प्राप्तिसम्भवेऽपि स्वर्गत्वेन रूपेण तदभावान्नाव्याप्तिः। समानाशाखीयेति विशेषणात् शाखान्तरविधितः सम्भवप्राप्तिकशाखान्तरगताग्निहोत्रादिविधिषु नाव्याप्तिः। यत्र यदुपकारजनकतया यद्विधिस्थितं तत्र तदुपकारजनकतया तस्य यादृच्छिक्या अप्यनुष्ठानयोग्यतापत्त्यपरपर्यायायाः प्राप्तेरभावस्य विवक्षितत्वान्न हिरण्यगर्भपूतीकनियमविध्योरतिव्याप्तिः। भावपदोपादानात् अप्राप्तिनिवृत्तिप्रापकं परिसङ्ख्यादौ नाव्याप्तिरिति इदं लक्षणं सुधीभिरेवमेवान्यत्र सङ्गमनीयम्।  
 अथ \`अप्राप्तिं प्राप्तिभाजाम्' इति द्वितीयश्योकदूषणम्।  
दीक्षितैः--उद्देश्यतावच्छेदकरूपेणाप्राप्तिसत्त्वादुद्भाविताव्याप्त्योर्नावकाश इत्याशङ्क्य----\`अप्राप्तिं प्राप्तिभाजाम्' इति द्वितीयश्लोकेन व्रीहीनवहन्नीत्यत्र नियमविधौ व्रीहीणामपूर्वसाधनत्वोपहितानामेवोद्देश्यतया उद्देश्यतावच्छेदकरूपेणाप्राप्तिसत्त्वादतिव्याप्तिरुक्ता साप्यसङ्गता (1) विधिलक्षणेऽपूर्वीयन्यदिति उद्देश्यतावच्छेदकविशेषणेनातिव्याप्तिवारणसम्भवात्।  
F.N.  
 (1) मयोपलब्धस्य विधिरसायनदूषणपुस्तकस्य प्रथमद्वितीयश्लोकयोस्त्रुटितत्वात् शम्भुभट्ट्यामनूदितं दूषणग्रन्थमवलम्ब्य मया श्लोकद्वयखण्डनदूषणं पूरितम्। मङ्गलश्लोकश्च शङ्करभट्टप्रणीताद्वैतनिर्णयादुद्धृतः।

  विधिरसायनदूषणम्।

 मीमांसा साम्राज्यधुरन्धर श्रीशङ्करभट्टप्रणीतम्।

 अथ \`यूपः सर्वोप्यपूर्व' इति तृतीयश्लोकदूषणम्।

 यत्तु यूपः प्राकृतो वैकृतः सर्वोऽपि तावदाहवनीयादिवदलौकिकः प्रोक्षणादिजन्यादृष्टच्छेदनतक्षणाष्टाश्रीकरणादिजन्यनियमादृष्टरूपानेकादृष्टसंस्कारविशिष्टस्यैव यूपशब्दार्थत्वात्तदुद्देशेन "खादिरो यूपो भवती"ति नियमविधावलौकिकयूपत्वावच्छेदेन खादिरप्राप्त्यभावादपूर्वविधिलक्षणस्य तत्रातिव्याप्तिरिति।  
 तदयुक्तं-यत्तावदुक्तं प्रोक्षणजन्यादृष्टतक्षणाष्टाश्रीकरणादिजन्यनियमादृष्टरूपानेकादृष्टसंस्कारसमूहो यूपत्वमिति तत्तावदुपजीव्यग्रन्थविरुद्धम्। दशमे हि \`अर्थाभावे संस्कारत्वं स्यात्'(10।2।73) इत्यधिकरणे "न यूपो नामैकः कश्चिदर्थोऽस्ति किन्तु छेदनतक्षणादिजन्यदृष्टादृष्टरूपाः संस्काराः काष्ठे वर्तमाना यूपशब्दाभिधेया इति शास्त्रदीपिकायां छेदनादिजन्यदृष्टसंस्कारस्यापि यूपत्वोक्तेः। एवमितः प्राच्यधिकरणे(1) तन्त्ररत्नेऽपि। ततश्च यूपे पशुं बध्नातीत्यनेन पशुबन्धनाधिकरणत्वयोग्यं किमपि द्रव्यं यूप इति सामान्यतोऽवगतेऽपि किं तदवच्छेदकं यूपत्वमित्यनवगते युगपत्प्रवृत्तेषु छेदनादिविधिषु अगत्या यूप इति विशेष्यत्वेनावगतं पशुबन्धनाधिकरणं छेदनखादिरत्वादिभिर्दृष्टेनाञ्जनप्रोक्षणादिभिरदृष्टेन रूपेण भाव्यमित्यवगते नूनमेतान्येव दृष्टादृष्टानि यूपत्वमित्यर्थात् सिध्यतीत्यविवादम्। एवं च दृष्टरूपेण भाव्ये पशुबन्धनाधिकरणे छेदनखादिरत्वादि प्राप्तमेव पक्षे न त्वप्राप्तमिति तद्विधौ नातिव्याप्तिः। नहीदं चतुरानेनापि शक्यं वक्तुम् अनवगतं च यूपत्वं तदवच्छिन्ने चोद्देश्ये खदिरादिविधिरिति तस्मान्न तत्रातिव्याप्तिः।  
F.N.  
 (1)\`खलेवाल्या यूपकार्ये विधीयमानाया दृष्टमेव पश्वनपक्रमणं प्रयोजनम्' इति तत्रत्यो ग्रन्थः।  
 अथ \`अव्याप्तिः पौर्णमास्यमि'ति चतुर्थश्लोकदूषणम्।  
 इदानीम् "अव्याप्तिः पौर्णमास्यामपि" इति चतुर्थश्लोकोक्तमव्याप्तिद्वयं परिह्रियते तत्र ह्युक्तं "तावब्रूतामग्नीषोमावाज्यस्यैव नावुपांशु पौर्णमास्यां यजन्नि"ति प्रकृत्य "उपांशुयाजमन्तरा यजति" इत्याम्नातमिति दशमान्त्य भाष्यटुप्टीकयोरुक्तम्। तेनोपांशुयाजस्याप्याग्नेयादिवदेवोत्पादकेऽन्तरावाक्ये एव पौर्णमासीकालतावगता अतो विद्वद्वाक्ये फलवाक्ये च तस्यापि ग्रहणं सिध्यति। ततश्चानुपादेयत्वेनोद्देश्ये पौर्णमासीकाले विधेयस्य यागस्य प्राप्तिरेतदभावेऽप्युत्पत्तिवाक्यपर्यालोचनयार्थाल्लभ्यते इत्युपांशुयाजस्य पौर्णमासीकालेऽप्राप्तिर्नास्तीति तद्विधावपूर्वविधिलक्षणमव्याप्तमिति।  
 सेयमव्याप्तिरस्मदुक्तलक्षणं(1) नास्कन्दति। (2) तत्राभ्युपेत्यवादेन तावदुच्यतेऽस्तु नामान्तरावाक्ये न पौर्णमासीत्वं तदवच्छिन्नेऽन्तरावाक्येनाप्राप्तिरस्त्येवेति नाव्याप्तिः पौर्णमासीवाक्ये।  
F.N.  
 (1)प्रकृतविधेः यद्यदुद्देश्यतावच्छेदकमपूर्वीयत्वान्यत्। तेन रूपेणोद्देश्ये प्रकृतविध्यभावे अतिदेशान्येन विधिनाऽसम्भवत्प्राप्तिकं यद्विधेयं तद्विषयो विधिरित्यपूर्वविधिलक्षणमित्यर्थः।  
 (2)कुतो नास्कन्दतीत्याह---तत्रेति।

 वस्तुतस्तु नान्तरावाक्येनार्थतोऽपि पौर्णमास्यानुपांशुयाजप्राप्तिरस्ति। यस्तु तत्र हेतुरुक्तः पौर्णमासीवाक्यं प्रकृत्यान्तरावाक्यमाम्नातमिति भाष्यवार्तिकयोरुक्तमिति तदपि विपरीतं यत एव हि पौर्णमासीवाक्यं प्रकृत्याम्नानादन्तरावाक्यं पौर्णमासीविषयमित्युक्तम्। अत एव पौर्णमासीवाक्याभावेऽन्तरावाक्यमात्रान्न पौर्णमास्यामुपांशुयाजः प्राप्नोति \`अत एव दशमेऽन्तरा वाक्यादमावास्यायामप्युपांशुयाजः स्यात्। पौर्णमासीवाक्यं तु तत्कालवर्तिनोऽग्नीषोमदेवताविध्यर्थमिति पूर्वपक्षिते मन्त्रवर्णादेव देवताप्राप्तेः कालविशिष्टयागानुवादे च वाक्यभेदादनन्यविषयेण पौर्णमासीवाक्येन कालविधानादेवममावास्यायां नोपांशुयाज इति सिद्धान्तितम्। इदमेव चोपांशुयाजाधिकरणेऽपि(2।2।9) वार्तिककृतोक्तम्-\`सूत्रकारेण च दशमेऽमावास्यायामुपांशुयजमनिच्छतैतदेव पौर्णमासीकालविधिपरत्वेनोपन्यस्तमि'ति(1)। तद्व्याख्याने न्यायसुधापि पौर्णमासीशब्देन \`अनपायश्च कालस्य लक्षणं हि पुरोडाशौ'(10।8।69) इत्यनेन न्यायेनैकपुरोडाशायां पौर्णमास्यामिवामावास्यायामप्युपांशुयाजापत्तिः पौर्णमासीविध्यभावे सूचितेति।  
F.N.  
 (1)अपि वा पौर्णमास्यां स्यात् प्रधनशब्दसंयोगाद् गुणत्वान्मन्त्रो यथाप्रधानं स्यात्(10।8।54) इति सूत्रेण पौर्णमास्यामेवोपांशुयाजः कार्यः मन्त्रस्तु वैष्णवयाज्यानुवाक्यारूपेऽऽमावास्याक्रमाम्नातोपि प्रधानानुसारेण पौर्णमास्यामेव स्यादितिवदतास्यैव कलविधानार्थत्वेनोपन्यासान्नोत्पत्तिवाक्ये कालविधिरित्याशयः इति न्यायसुधा।

 वस्तुतस्त्वन्तरावाक्यात्पूर्वोक्तरीत्यैव पाक्षिकत्वेन प्राप्तायाः पौर्णमास्या नियमविधिरयं न यागविधिरयमित्यपूर्वविधित्वाभावादव्याप्त्युक्तिरसम्बद्धैव।

 इदानीं चतुर्थश्लोकस्यैवोत्तरार्द्धोक्ताऽव्याप्तिः परिह्रियते तदर्थं सा तावदनूद्यते---अग्निहोत्रप्रकरणे द्वे आहवनीये चतस्त्रो गार्हपत्ये चतस्त्रोऽन्वाहार्यपचने दश सम्पद्यन्ते दशाक्षरा विराट् य एवं विद्वान् विराट्सम्पन्नमग्निहोत्रं जुहोतीति श्रुतम्। तत्र द्वे आहवनीये इत्यत्राग्निविधिहोमेऽपूर्वविधिरिति सिद्धान्तमुद्रयाऽपूर्वविधावव्याप्तिर्यथाश्रुतलक्षणे इदं हि नाहवनीयविधिराहुतिद्वये यदाहवनीय इति सामान्यशास्त्रेणैव प्राप्तेः नापि विराट्वाक्योक्तदशाहुतिमध्ये द्वे एवाहवनीये नाष्टाविति परिसङ्ख्यार्थः तासां गार्हपत्यान्वाहार्यरूपाधिकरणान्तरविधानादेवाहवनीयव्यावृत्तिसिद्धेः किन्तु तासामाहुतीनामाहुतिद्वयवदग्निहोत्रं जुहुयात् स्वर्गकाम इत्येतद्वाक्यबोध्यफलसम्बन्धसिद्ध्यर्थं तथा हि द्वे आहवनीय इत्येतदभावे इतरवाक्ये सङ्ख्याग्निरूपगुणद्वयबलात्कर्मान्तरविधायके स्याताम्। ततश्चानयोरदृष्टम् \`अग्निहोत्रं जुहोती'त्युत्पन्ने कर्मणि तु दृष्टमग्निहोत्रनाम दृष्ट्वा तस्यैव फलान्वयादनयोस्तदङ्गता स्यात् विराट्वाक्ये तु सर्वसाधारणमग्निहोत्रनामाग्निहोत्रवाक्यविहिते कर्मणि प्रथमावगतेः शक्त्यवश्यम्भावेन लिङ्गसमवायाद् गौणं \`सप्तदशानि पृष्ठानि' इतिवत् द्वे आहवनीये इत्येतद्वाक्यसत्त्वे तु विराट्वाक्यद्दशधाभ्यासेऽग्निहोत्रस्य तन्मध्येऽष्टानामभ्यासानां द्वे आहवनीय इत्याहवनीयं परिसङ्ख्याय तेषामपेक्षितमेवाधिकरणमितराभ्यां वाक्याभ्यां विहितस्यैव होमस्य देवताभेदेनाधारभेदेन चैते दशाभ्यासास्तत्सर्वाभ्याससंयुक्तस्यैवाग्निहोत्रनाम फलसम्बन्धश्च सिध्यति तस्मात् द्वे आहवनीय इत्यस्यार्थवत्त्वेपि प्रकृतविधिविधेयस्याहवनीयस्य आहुतिद्वयरूपोद्देश्येऽप्राप्तिर्नास्तीति तद्विधावव्याप्तिर्यथाश्रुतस्यापूर्वविधिलक्षणस्येति।  
 सोऽयं दीक्षितस्य प्रलापो(1)रीतिकाभरणमिवापातरमणीयोऽपसिद्धान्तः(2।2।16)साक्षादाधाराग्निहोत्राधिकरणसिद्धान्तवार्तिकन्यायसुधा ग्रन्थविरुद्धो न्यायविरुद्धश्चोपेक्ष्यः। तथा हि तत्र गार्हपत्यादिसंयोगस्येत्युपक्रमवार्तिकं यद्यपि को गुण इति सन्दिग्धं न्यायसुधायां च प्रथमं दीक्षितार्थपरतयैव व्याख्यातं तथापि तत्र यदाहवनीये जुहोति इति प्रत्यक्षे सामान्यविधावुपसंहार एव युक्तश्चतुर्द्धाकरणवत् प्राप्तपरिसङ्ख्यायामपरिहार्यत्रिदोषतापत्तेः। त्रिष्वपि वाक्येषु सङ्ख्यैव विधेयेत्येतदाशयाग्रिमवार्तिकविरोधापत्तेश्चापिरतुष्यान्यथा व्याख्यातम् तत्र ह्यग्रिमवार्तिके सङ्ख्यया कर्मभेदं शङ्कित्वा प्रयाजैकादशत्ववदनुत्पत्तिस्थित्वादिति परिहृतं न सङ्ख्याविध्यभावादिति न चान्यतः सङ्ख्याप्राप्तिरस्ति।  
F.N.  
 (1)रीतिः स्त्रियामारकूट इत्यमरः। पीतल इति प्रसिद्धः।

 यत्तूक्तं दीक्षितैर्विराट्वाक्यसङ्ख्याविधिरिति तदपि तत्रत्यवार्तिकविरुद्धं तत्रापि दृष्टार्थाग्निसंयोगेन विहितानां द्वयादीनामाहुतीनां दृष्टार्थाग्निविकल्पापत्त्या तद्द्वारा विकल्पापत्तिमाशङ्क्य सर्वसङ्ख्यासमुच्चयार्थं तत् \`तां चतुर्भिः' इतिवदित्युक्तम्।  
 यत्तूत्तरवाक्ययोः सङ्ख्यामात्रविधित्वानुपपत्तिरग्निविशेषयोरप्यप्राप्तयोर्विधेयत्वादित्युक्तं दीक्षितैस्तत्परिहृतं न्यायसुधायाम्-गार्हपत्ये जुहोति अन्वाहार्यपवने जुहोति इति वाक्यान्तराभ्यामग्निद्वयप्राप्तेरिति। तस्माद् द्वे अहवनीये इत्यत्रापि वार्तिकोक्तं यथाश्रुतमपूर्वविधिलक्षणं नाव्याप्तं प्रकृतविध्युद्देश्ये अग्निहोत्रहोमे प्रकरणादुपस्थिते, द्विरावृत्तेरप्राप्ताया एव विधेयत्वादिति, चतुर्थश्लोकोक्तमव्याप्तिद्वयं मूलग्रन्थादर्शनतदबोधान्यतरमूलकमित्युपेक्ष्यम्।  
 अथ \`आकाङ्क्ष्यादर्थवादात्' इति पञ्चमश्लोकदूषणम्।  
 "आकाङ्क्ष्यादर्थवादात्" इत्यादौ हि पञ्चमश्लोकपूर्वार्द्धेऽव्याप्तिरुक्ता वैश्वदेवीं साङ्ग्रहणीं निर्वपेद् ग्रामकामः इत्यत्र। अत्र हि विश्वे देवा वै सञ्जाता विश्वानेव देवान् स्वेन भागधेयेनोपधावति त एवास्मै सञ्जातान्प्रयच्छन्ति ग्राम्येव भवतीत्यर्थवादात्प्रकृतविधेयं प्रकृतविध्युद्देश्ये ग्रामे प्रकृतविध्यभावे प्राप्नुयादेवेति तदप्राप्तिघटितस्यापूर्वविधिलक्षणस्य साङ्छग्रहणीविधावव्याप्तिरिति।  
 तदत्यन्तासम्बद्धम् न ह्यर्थवाद़पस्थापितेऽपि प्रकृतविध्युद्देश्ये प्रकृतविधिविधेये प्रकृतविध्यभावे प्राप्नुयादिति सम्भाव्यते नह्यर्थवादमात्रं विधिनिरपेक्षं फलसम्बन्धविधायकमित्युक्तमौदुम्बराधिकरणे रात्रिसत्राधिकरणे च। तदधिकरणविस्मृतिनिदानकं वार्तिकदूषणव्यसनग्रहगृहीतस्य दीक्षितस्यैतदव्याप्त्यभिधानमित्युपेक्ष्यम्।  
 यत्तु पञ्चमश्लोकस्यैवोत्तरार्द्धेन "यत्किञ्चिद्यत्र कुत्रापी"त्यादिना विवक्षाविशेषं प्रागुक्तसर्वव्याप्तिदोषोद्धाराय कृत्वाऽवघातनियमविधावतिव्याप्त्यापत्त्या दूषितं तत्तादृग्विवक्षां विनाप्यस्मदुक्तविवक्षया प्रागुक्तसर्वाव्याप्तिदोषोद्धारसम्भवे वैयर्थ्येनानभ्युपगमादेवापास्तम्॥  
 अथ "उद्देश्येऽन्यत्र वा यद्" इति षष्ठश्लोकदूषणम्।  
 \`उद्देश्येन्यत्र वा यद्' इति षष्ठश्लोके हि ज्योतिष्टोमेन स्वर्गकामो यजेत दर्शपूर्णमासाभ्यां स्वर्गकामो यजेत इत्यनयोर्विध्योरव्याप्तिरुक्ता सा यद्यपि स्वकपोलकल्पिते निरुक्तविशेषे आपादिता तथापि यथाश्रुते विधिरत्यन्तमप्राप्तौ इति वार्तिकोक्ते लक्षणे प्रसज्यते एतद्विधिद्वयाभावेऽप्येतद्विध्युद्देश्ये स्वर्गे एतद्विधिविधेययोर्ज्योतिष्टोमदर्शपूर्णमासेष्ट्योः सार्वकाम्यवाक्यत एव प्राप्यमानत्वसम्भवात् तदप्राप्तिगर्भमपूर्वविधिलक्षणमव्याप्तमिति।  
 तदप्यस्मदुक्तविवक्षायां न प्रसज्यते तता हि यद्यपि सार्वकाम्यवाक्येन प्रकृतविधिविधेयस्योद्देश्ये स्वर्गे प्राप्तिः सम्भाव्यते प्रकृतविध्यभावेऽपि तथापि न प्रकृतविधिविधेयस्योद्देश्यतावच्छेदकं स्वर्गत्वं तेन रूपेण सार्वकाम्यवाक्यात्प्राप्तिः किन्तु काम्यमानत्वरूपेण अतस्तदप्राप्तिगर्भलक्षणं नाव्याप्तिमिति ध्येयम्॥  
 अथ "नानाशाखाग्निहोत्र" इति सप्तमश्लोकदूषणम्।  
 तत्र "नानाशाखाग्निहोत्र" इत्यादिपूर्वोक्ता तावदव्याप्तिः परिह्रियते तदर्थमनूद्यते तावत्सा अग्निहोत्रादिविधयो नानाशाखासु सन्ति तत्रैकशाखागतविध्यभावेऽपि इतरशाखीयविधिनाग्निहोत्रादेस्तत्रत्याङ्गस्यैव प्राप्तिः स्यादेव ततश्च तत्तद्विध्यभावेऽन्यतः प्राप्त्यःसम्भवरूपस्यापूर्वविधिलक्षणप्रविष्टस्य तेष्वभावात्तत्राव्याप्तिरिति।  
 साप्येवं परिहर्तव्या येन विधिना प्राप्तिः सम्भाविता तस्यातिदेशान्यत्वेनेव प्रकृतविधिसमानशाखीयेनेत्यपि विशेषणं विवक्षितम्। प्रकृतविध्यभावे यस्य प्रकृतविधेयस्य प्राप्तिरतिदेशान्येन प्रकृतिविधिसमानशाखीयेन विधिनाऽसम्भाविता तद्विषयो विधिरपूर्वविधिरिति अतो न नानाशाखीयाग्निहोत्रादिषु अव्याप्तिरिति।  
 यत्त्वस्मिन्नेव श्लोके उत्तरार्द्धे स्वकपोलकल्पितनिरुक्तिशङ्कापूर्वनियमविधिपरिसङ्ख्यातिव्याप्त्या दूषणं कृतं तदपि तादृशनिरुक्त्यनङ्गीकारादेव पराहतम्॥  
 अथ "तत्तद्विध्यप्रवृत्तौ" इत्यष्टमश्लोकदूषणम्।  
 अष्टमश्लोकेऽपि तत्तद्विध्यप्रवृत्तावित्यत्र स्वकपोलकल्पितनिरूक्त्यन्तरशङ्कापूर्वमेव दूषणं कृतं तदपि तादृशनिरुक्त्यनङ्गीकारेणैवाचार्याभिप्रेतास्मदुक्तलक्षणेऽवकाशं नासादयति॥  
 अथ "यद्येकानेकविध्यप्रसृतिमुख" इति नवमश्लोकदूषणम्।  
 नवमश्लोकेऽपि \`यद्येकानेकविध्यप्रसृतिमुखभवः सङ्करो लक्षणानामिष्येते'त्यादौ अपूर्वविध्यादिलक्षणानां नियमविध्यादिष्वतिव्याप्तावपि नानालक्षणसमावेशानुसारेणानेकविधिरूपत्वाङ्गीकारे न दोष इत्याशङ्क्य कचित्क्वचिदनिष्टापादनेन दूषितं तदतिव्याप्त्यादिदोषानापादकलक्षणोक्त्यैवानवकाशत्वादुपेक्ष्यम्॥  
 अथ "किञ्चाप्राप्ते सति" इति दशमश्लोकदूषणम्।  
 तत्र हि प्रथमप्राप्तनिवृत्तिरूपाभावप्रापकत्वादिमामगृभ्णन्नित्यादिपरिसङ्ख्यास्वतिव्याप्तिमुक्तामुद्धर्तुमप्राप्तभावप्रापकत्वस्यापूर्वविधिलक्षणे प्रवेशमाशङ्क्य यत्तावदुक्तं निषेधात्मकेषु दीक्षितो न जुहोति न तौ पशौ करोति नातिरात्रे षोडशिनं गृह्णाति इत्यादि सर्वेष्वपूर्वविधिष्वव्याप्तिरिति तत्स्वयमेवाशङ्काद्वारा निरस्तम्। नन्वनुवादप्रतियोगिविधित्वं तेषां विधिरत्यन्तमप्राप्तौ इत्यत्र तु निषेधप्रतियोगिविधित्वं लक्ष्यमिति।  
 यत्तु तद् दूषणं कृतम्- अपूर्वविधिषु प्राप्त्यप्राप्तिविवेचनवद्भावाभावविवेचनादर्शनादिति तदाकरास्मृतिमूलकं \`परिसङ्ख्या नियमो वोच्यते विधिरेव त्वेवञ्जातीयकस्य फलैनैवंव्यपदेश' इति वार्तिकं \`वर्जनबुद्धिः परिसङ्ख्या तद्वाचकः शब्दो नञिति'व्याख्यातं न्यायसुधायां ततश्च निवृत्त्यर्थस्य निषेधस्य श्रौतपरिसङ्ख्यात्वोक्त्या परिसङ्ख्यात्वेनानुक्तो विधिस्तद्विरुद्धस्वभावः प्रवृत्त्यर्थ एवेति विपर्ययपर्यवसानाद्भावाभावविषयत्वविवेचनं स्पष्टमेव कृतम् अमुमेवापरितोषं दीक्षितैरनुपदं सूचयित्वोक्तरीत्या निषेधेष्वव्याप्तिपरिहारोङ्गीकृतः।  
 यदपि भावाभावगर्भे विधिपरिसङ्ख्यालक्षणे विधिलक्षणं निषेधमुखप्रवृत्तपरिसङ्ख्यायामतिव्याप्तम् यथा शंय्वन्ता प्रायणीया सन्तिष्ठते न पत्नीः संयाजयतीति। अत्र हि शंय्वन्तताविधानोत्तरं सर्वनिवृत्तं पुनः पत्नीसंयाजा एव न कार्या इति निषेधमुखपरिसङ्ख्यया भावा एव शंयूत्तरा विधीयन्त इति इदं तु दीक्षितैरेव शंय्विडान्तत्वे विकल्पः स्यात् इति दशमे शंय्वन्तसंस्थाविधेर्लाघवेन स्तुत्यर्थमिदमित्युक्तेर्निरस्यैवंविधमन्यदुदाहरणं मृग्यमित्युक्तेरेव तदनुपलब्धिबाधितम् अन्यथेयति वार्तिकदूषणायासेऽप्यश्रान्तैस्तदनुपन्यस्य नैव मुच्येतेति।  
 यत्तु निषेधमुखभावप्राप्त्यर्थपरिसङ्ख्योदाहरणान्तरं स्मार्तमुक्तं शङ्कस्मृतौ तैजसद्रव्यशुद्धिप्रकरणे "सूतिकोच्छिष्टभाण्डस्य सुरामद्यहतस्य च। त्रिः सप्तमार्जनाच्छुद्धिर्न तु कांस्यस्य तापनम्॥" इत्यत्र मार्जनवत्तापनस्य विध्यभावात् सर्वतैजसानां तापनाभावे प्राप्ते न तु कांस्यस्य तापनमिति विधिः कांस्यस्यैव तापनं न कार्यम् अन्यस्य तु कार्यमिति परिसङ्ख्यारूपेण तैजसान्तराणां तापनप्राप्त्यर्थः। तथैव व्याख्यातमपरार्केण तैजसानां सूतिकोच्छिष्टादिके स्वल्पोपघाते यवचूर्णादिभिरेकविंशतिवारं मार्जनं न तु कांस्यस्य तापनम्। अर्थात्कांस्यव्यतिरिक्तस्य तापनमपि कार्यमत्यवगम्यते। तथा न नीलीवसनं धार्यं न \`भूपालैरनुत्सवे' इत्यपि स्मृतिरुदाहरणमीदृशे विशेषनिषेधः शेषाभ्यनुज्ञापर इति न्यायात् इति एतदपि मृग्यम् आद्योदाहरणे तावत्तापनस्याप्राप्तस्य निषेधपरिसङ्ख्ययोः क्वापि मीमांसकैरनङ्गीकारात् कांस्यपर्युदासोऽयं कांस्यव्यतिरिक्तस्य तापनं कार्यमिति। यद्यपि पर्युदासोऽपि पर्युदासनीयप्राप्तिसापेक्षस्तथापि तदेकदेशत एव नप्रमाणान्तरत इति विशेषः।  
 द्वितीयोदाहरणे तु यद्भूपालैर्न धार्यमित्यनूद्य तदनुत्सव इति पर्युदासेन कालरूपगुणविधिः विशेषनिषेधन्यायस्तु पर्युदासमपि विषयीकरोति।  
 यद्वा यत्र पर्युदासो न सम्भवति स एवास्य न्यायस्य विषयः यथा \`रोगी हीनातिरिक्ताङ्गः' इत्यादि \`कर्मदुष्टाश्च निन्दिता' इत्येते। गुणवत्त्वदोषवत्त्वे हि स्तुतिनिन्दे तत्स्तुत्या विधिरिव निन्दया निषेध एव कल्प्यते न पर्युदासः। न हि पर्युदासनीये दोषोऽस्ति न वा गुणोऽविहिताप्रतिषिद्धत्वादिति मीमांसकमुद्रा। तथा वामनपुराणे "नन्दासु नाभ्यङ्गमुपाचरेत क्षौरं च रिक्तासु जयासु मांसम्। पूर्णासुयोषित्परिवर्जनीया भद्रासु सर्वाणि समारभेत" इति सामान्यनिषेधेऽपि विशेषनिषेधः। बृहस्पतिः---\`अमावास्येन्दुसङ्क्रान्तिचतुर्दश्यष्टमीषु च। अत्र सन्निहितं पापं तैले मांसे भगे क्षुरे॥' इति। अत्रापि पर्युदासायोगाद्विशेषनिषेधोऽस्य न्यायस्य विषयः। किं च यत्र सामान्यनिषेधे सति विशेषनिषेधा द्वेधाविधिप्राप्तविषया रागप्राप्तविषया वा तत्र पूर्वे तावदनुपलम्भबाधिता इत्युक्तमेव यद्यपि स्युस्तथापि सामान्यविशेषन्यायेन सामान्यनिषेधात्प्रागेव विशेषनिषेधाः प्रवृत्ताः। इमामगृभ्णन्नितिवत्तु तदर्थस्यान्यतः सिद्धौ वैयर्थ्याशङ्कायामिमागृभ्णन्नितिवदेवेतरानुष्ठानफलकत्वेन प्राप्तपरिसङ्ख्यात्वं त्रिदोषं तदा स्याद्यदि प्रयोजनान्तरं न स्यादस्ति तु तत् यथा "मृतानुगमनं नास्ति ब्राह्मण्या ब्रह्मशासनात्" इति सामान्यनिषेधे विशेषनिषेधः \`पृथक्चितिंसमारुह्य न विप्रागन्तुमर्हति' इति यथा वा श्राद्धे वृन्ताकसामान्यनिषेधः श्वेतवृन्ताकविशेषनिषेधेनोपसंह्रियते इति क्वचिदुपसंहारार्थकता क्वचित्तु दोषविशेषार्थतोक्ता बार्हस्पत्यनिषेधवत्।  
 यत इतरानुष्ठानरूपं फलमानुषङ्गिकमेव नियमविधिषु तत्तन्नियमनफलेष्टेरेवेतरनिवृत्तिवत्। तदभिप्राय एव च विशेषनिषेधः शेषाम्यनुज्ञापर इति न्यायः। सोऽयं प्रकारो रागप्राप्तविशेषनिषेधेष्वपि समान इति तत्राव्याप्त्यभिधानं स्मृतिसम्प्रदायानध्ययनमेवाविष्करोति दीक्षितानामित्युपरम्यते।  
 अथ "येनातिव्याप्तिभङ्ग" इत्येकादशश्लोकदूषणम्--

 एकादशश्लोके तु \`येनातिव्याप्तिभङ्गः किलनियमविधौ' किं तदात्यन्तिकत्वमित्यत्र विधिरत्यन्तमप्राप्ते इत्यप्राप्तेरात्यन्तिकत्वं नियमविधिव्यावृत्त्यै इत्युक्त्वा सर्वोद्देश्यानुवृत्तिरात्यन्तिकत्वमिति कल्पमङ्गीकृत्य तत्रापि प्रायणीयोद्देश्यं यत्किञ्चिद्विध्युद्देश्यं वेति विकल्पाद्ये यद्दूणमुक्तं तदनभ्युपगमादेव परास्तम्।  
 द्वितीये तु द्वादशहिकगावामायनिकाग्रताविध्योरव्याप्तेरुन्मज्जनापात इत्युक्त्वा विवृत अग्रतानां स्वविध्युद्देश्येषु द्वादशाहिकगावामायनिकेष्वाद्यद्वितीयेष्वहस्सु सर्वेषु प्राप्तेरेवसत्त्वादिति तथा एकैकस्मै वान्ये यज्ञक्रतवः इत्यत्राव्याप्तिर्ज्योतिष्टोमदर्शपूर्णमासानां प्राप्तिस्विकफलविधिना स्वर्गार्थत्वप्राप्तेः सर्वोद्देशेष्वप्राप्तेरभावादित्युक्तम् तथाभ्युदयेष्ट्यां त्रेधा तण्डुलान्विभजेदिति विधावव्याप्तिः अत्र हि मध्यमादिरूपेण त्रेधा विभागो न विधेयः ये मध्यमा इत्यादि वाक्यैरेव तत्सिद्धेः। किन्तु पूर्वदेवताभ्योऽपनयो वा वक्ष्यमाणदेवताभ्यो विभजनं वा विधेयम्। तण्डुलशब्दश्च प्रक्रान्तसर्वहविरूपलक्षणमित्युक्तं षष्ठे ततश्चौषधसान्नाय्ययोर्देवतान्तरविधिनैव प्राप्तो विभाग उपांशुयाजाज्ये च देवतान्तरविध्यभावादप्राप्तोऽसाविति सर्वोद्देश्येष्वप्राप्तेरभावादव्याप्तिरित्युक्तम् एवमव्याप्तिचतुष्टयमेकादशश्लोक उक्तम्।  
 तस्यास्मदभिप्रेते लक्षणेऽनवकाशः तथा हि सत्यमात्यन्तिकत्वं सर्वोद्देश्यानुवृत्तित्वमेव तद्यद्यप्राप्तेर्विशेषणमुच्येत तत उक्ता अव्याप्तयः प्रसज्येरन् आत्यन्तिकत्वं तु क्रियाविशेषणं न चाप्राप्तिः क्रिया, अतः प्राप्तिरूपक्रियाविशेषणमात्यन्तिकत्वं दृष्टश्च क्रियाविशेषणत्वान्यथाऽनुपपत्त्या ईदृशानामुपसर्जनीभूतक्रिययाप्यन्वयः मन्दं शीघ्रं वा गत इति आगत इति वा ततश्चैव विशिष्टाभावगर्भो लक्षणार्थः सिद्धः। अतिदेशातिरिक्तप्रमाणेनोद्देश्यतावच्छेदकरूपेण सर्वोद्देश्यानुवृत्ता या प्राप्तिस्तदभाव इति सोऽयं विशिष्टाभावः। क्वचिदाद्यविशेषणाभावात् क्वचिन्मध्यविशेषणाभावात् क्वचिदन्त्यविशेषणाभावात् क्वचिदुभयाभावात् क्वचित्त्रयाभावात् तत्राद्योदाहरणे तावद् द्वादशाहिकाद्यद्वितीयाहोरूपोद्देश्येषु सर्वेष्ट्यग्रतायाः प्राप्तिसत्त्वेऽप्युद्देश्यतावच्छेदकाहस्त्वरूपेण प्राप्तिर्नास्ति किंतु भागत्वेनेति मध्यविशेषणाभावाद्विशिष्टप्राप्त्यभावोऽस्तीति नाव्याप्तिः। एवमेकस्मै वेत्यत्रापि तृतीयोदारहणे मध्यविशेषणाभावादेव। एवं चतुर्थोदाहरणेऽपि स त्रेधा तण्डुलानित्यत्र हविष्ट्वेनोद्देश्यत्वाद्देवतान्तरविधितस्तु मध्यमादिरूपेण प्राप्तेरुद्देश्यतावच्छेदकरूपेणैवाप्राप्तेर्मध्यविशेषणाभावादेव विशिष्टप्राप्त्यभावोऽस्तीति नाव्याप्तिः। किं चा सर्वोद्देश्येषु या प्राप्तिस्तदभावो द्वेधापि भवति सर्वोद्देश्येष्वप्राप्त्या वा क्वचिदुद्देश्येऽप्राप्त्या वा तत्र विभागवाक्ये आद्यप्रकाराभावेऽपि द्वितीयप्रकारेण सर्वोद्देश्यविषयप्राप्तेरभावोऽस्तीति नाव्याप्तिः। वस्तुतस्त्वपि वा पौर्णमास्यामिति दाशमिकाधिकरणविरोधात् षष्ठे उपांशुयाजापनयोक्तिः कृत्वाचिन्तयेति सर्वोद्धेश्येष्वप्राप्तेरभावादव्याप्त्युक्तिः शास्त्रविरुद्धैवोपेक्ष्या।  
 अथ \` उद्धेश्यव्यापिका सा यदि'इति द्वादशश्लोकदूषणम्।  
 द्वादशश्लोके तु \`उद्धेश्यव्यापिका सा यदि भवति'इत्यत्र क्वचिदुद्धेश्येऽप्यप्राप्तिरितिविवक्षितत्वात् पूर्वार्द्धेऽग्न्यतिग्राह्यविधिष्वव्याप्तिः क्वचिदप्युद्धेश्येऽप्राप्तेरभावादिति तथा द्वादशाहे पृष्ठ्यः षडह उत्पन्नः स च क्रमेण रथन्तरवृहद्धैरुप्यवैराजशाक्कररैवताख्य पृष्ठस्तोत्रसाधनसामवन्ति षडहानि गवामयने च पृष्ठ्यः षडहो बृहद्रथन्तरसामा कार्यः इति विधिः तत्राद्ये ह्युद्धेश्ये रथन्तरसामावत्वमेकदशेऽप्यप्राप्तं न, द्वितीये च बृहत्सामत्वमेकदेशेऽप्यप्राप्तं नेति तद्विधावव्याप्तिः। तथात्र फलतो नियमविधावतिव्याप्तिः स्तुतौ हि साक्षात्सामाप्राप्तमपि क्रमप्रकरणाभ्यां स्तोत्राङ्गभूतानामक्षराभिव्यक्तिं कुर्वदृक्ष्ववतरति ऋक्षु च चातुःस्वर्याद्यपि पक्षे प्राप्तमिति सामनियमः न चर्क्षुप्राप्तमपि स्तुतावुद्धेश्यायां न क्वचिदपि प्राप्तं तथा यदि रथन्तरसामेतिनैमित्तिकोग्रताविधिः स वृहद्रथान्तरान्यसामभ्यस्तदुभयसामभ्यश्च विकृतिभ्यो निमित्तरहितत्वेन तद्वयावृत्यर्थः फलतः परिसङ्ख्या प्रकृतौ त्वियमग्रतैतद्विध्यभावेऽपि रथन्तरसाम्न्येव प्राप्ता प्रकरणे पाठाद् वृहत्साम्नीव वैशेषिक्याशुकाग्रतया बाधात्तेन तत्रातिव्याप्तिः। तथोच्चैर्ऋचा क्रियते इत्यादिस्वरा ऋग्वेदादिविहितकर्माङ्गम् न च साक्षात्कर्मसु स्वरयोगस्तेन कर्माङ्गमन्त्रेष्ववतरति सामवत् मन्त्राणां वा नियतस्वरप्राप्तौ नियमा एते, ततशचैतद्विधिविधेयस्वराणां पार्ष्ठिकान्वयविषयेषु मन्त्रेषु पाक्षिकप्राप्तिसत्वेऽप्युद्धेश्येषु कर्मसु कथमपि प्राप्त्यभावात्तद्विधिष्वतिव्याप्तिः। तदेवं द्वादशश्लोकपूर्वार्द्वेतिस्रोऽव्याप्तयस्तिस्रश्चातिव्याप्तय उक्ताः।  
।  
 तासामुद्धारमुच्यते-तथाहि तत्राग्न्यतिग्राह्यविधिषु तावदतिदेशान्यप्रमाणेनेत्याद्यविशेषणाभावादेव प्राप्तेर्विशिष्टाभावोऽस्तीति नाव्याप्तिः। बृहद्रथन्तरसामा कार्य इति तृतीयोदाहरणे तु साम्ना स्तुवीतेतिवदुच्चैर्ऋचा क्रियते इति त्वदुक्तनियमविधिवन्नियमविधित्वस्यैव न्याय्यत्वेनापूर्वविधित्वाभावान्नाव्याप्तिदोषः। साम्नास्तुवीतेति चतुर्थोदाहरणेऽपि नियमविधौ नातिव्यप्तिः। साम हि चर्क्षु प्राप्तं सत्तद्द्वारैव स्तुतावप्युद्धेश्यायां पाक्षिकप्राप्तमेवेति नाप्राप्तिगर्भं लक्षणं तत्रातिव्याप्तम्। एवं पञ्चमोदाहरणेपि उच्चैर्ऋचा क्रियते इत्यादौ मन्त्रमुखेनैव कर्मसूद्धेश्येषु पाक्षिकप्राप्तिसत्त्वात् स्वराणामिति तुल्यम्। यदि रथन्तरं सामेति चतुर्थौदाहरणं निमित्ताभावेन विकृतावनतिदेशेपि न परिसङ्ख्या-अनन्यार्थलोपाद्विकृतौप्राकृतपदार्थबाधेपि तत्प्रसङ्गादर्थनिमित्तयोरविशेषात् किन्त्वपूर्वविधेरेवायम्। रथन्तरसामत्वरुपोद्धेश्यतावच्छेदकरुपेणैतदग्रतायाः प्राप्त्यभावात् । फलं तु चोदकाप्रवृत्तिरस्तु नाम। न तावत्प्रकृतावपूर्वविधित्वमस्यापगच्छति तल्लक्षणलक्षितत्वात्। न च वार्तिकोक्त लक्षणेनापाद्यपरिसङ्ख्यात्वमतिव्याप्त्युक्तिरिति वाच्यम्। तत्र चान्यत्रेति तत्र शब्दस्योद्धेश्यपरामर्शपक्षे हि तत्स्यान्न विधेयपरामर्शपक्षे प्रकृतिः रथन्तरसामा वात्रोद्धेश्यो न विकृतिः समानविध्यभावादतो न परिसङ्ख्येयं तेनातिव्याप्त्युक्तिर्भ्रान्तिमूलैव। किञ्चान्तरङ्गविधेः प्रयोजनं न बहिरङ्गं यथा नियमविधौ नेतरव्यावृत्तिः। तेनात्र यागविधाविव कायिकानुष्ठाने विशेषाभावेपि मानसेऽनुष्ठानेऽस्ति विशेषः। यदि रथन्तरसामेति विध्यभावे हि नैमित्तिकतयानुष्ठानं न स्यात्। सति तु तथानुष्ठानं सिध्यति। यथाग्निहोत्रे पाक्षिकदध्यनुष्ठान विशेषेऽपि दध्नेन्द्रियकामस्येति विधिः फलोद्धेश्यकानुष्ठानार्थो भवति। तेन तदेवान्तरङ्गत्वात् प्रयोजनं न बहिरङ्गमानुषङ्गिकमातिदेशिकम्। रथन्तरसामोभयसामविकृतिवर्जनमिति न तत्प्रयुक्तपरिसङ्ख्याव्यवहारं लभते। किं तु दध्नेन्द्रियकामस्येतिवदपूर्वविधित्वमिति। तत्र लक्षणसत्त्वं गुण एवेत्यनवद्यम्।  

यत्तु-द्वादशश्लोकोत्तरार्द्धेत्रैकालिकत्वमप्राप्तेरात्यन्तिकत्वमित्याशङ्कयापवादापवादरूपे कृष्णलचरौ घृते श्रपयतीत्यत्र पूषा प्रपिष्टभाग इत्यत्र चापूर्वेवावभृथेऽवर्हिषः प्रयाजान्यजतीति प्रयाजविधावव्याप्तिरित्युक्तं तत्-त्रैकालिकत्वरुपात्यन्तिकत्वानभ्युपगमादेव निरस्तम्।  
 अथ \`\`युज्येतापाक्षिकत्वं तत्''त्रयोदशश्लोकदूषणम्  
 यत्तु-त्रयोदशे श्लोके \`युज्येतापाक्षिकत्वं तदिति यदि निरुच्येत तत्पाक्षिकत्वम्'इत्यत्रापाक्षिकत्वमप्राप्तेरात्यन्तिकत्वमिति निरुक्तिमाशङ्कय सार्वकाम्यादिविधिष्वव्याप्तिरित्युक्तं तदपि तादृशनिरुक्त्यनङ्गीकारादेव परास्तम्।  
 अथ\`\`तद्भिन्नत्वं निवेश्यंयदि''इति चतुर्दशश्लोकदूषणम्।  
 चतुर्दशे श्लोके तु तद्भिन्नत्वं निवेश्यं यदीत्यत्र पूर्वार्द्धे पर्वनिरुक्तावेवोक्तदोषोद्वारार्थ विशेषणमाशङ्क्य निरस्तं तदपि पूर्वनिरुक्त्यनङ्गीकारादेवापहस्तिम्। तदुत्तरार्द्धेप्यपाक्षिकत्वरूपे पूर्वोक्ते आत्यन्तिकत्वनिर्वचन एव पूर्वार्द्धोक्तकतिचिन्नियमविध्यतिव्याप्तिदोषोद्वारार्थं विशेषणान्तरमाशङ्कय निरस्तं तदप्यनङ्गीकारपराहतमेव।  
 अथ\`यद्युच्येतान्तरेण'इति पञ्चदशश्लोकदूषणम्।  
 पञ्चदशे श्लोके तु यद्युच्येतान्तरेणेत्यत्राशङ्कितम्। आश्रयभेदं विना प्राप्तिकरं वितत्वं पाक्षिकत्वं तदभावोऽप्राप्तेरात्यन्तिकत्वमेकस्मिन्नेव विषये प्राप्त्यप्राप्त्योः सत्त्वं पाक्षिकत्वं तदभाव इत्यर्थः । ततश्चावघातादिनियम्याप्राप्तेरेकस्मिन्नाश्रये व्रीह्यादौ प्राप्तिकरम्बिततया पाक्षिकत्वान्न नियमविधिष्वतिव्याप्तिः। नापि सार्वकाम्यादिविधिष्वव्याप्तिः। तेषु सर्वेषु स्वर्गाद्याश्रयभेदेनैव प्राप्त्यप्राप्त्योः करंवितत्वादिति विवरणग्रन्थे त्रयोदशश्लोकप्रभृतिसर्वास्वपाक्षिकत्वनिरुक्तिसूक्तानां सर्वेषां दोषणामुद्धारकरं निरुक्तिविशेषमाशङ्कय दूषितम्। तत्त्रिषु विधिष्वव्याप्तिरुक्ता। द्वयोर्नियमविध्योरत्व्याप्तिरुक्ता। तथा ह्युपहव्येऽश्वो दक्षिणा शातपेये सोमचमसो दक्षिणोभयत्रापि ब्रह्मणे देय इति विहितयोरव्याप्तिः। अश्वस्य प्राकृतदक्षिणास्थानापत्तेः सर्वर्त्विग्भ्यो दानप्राप्तेरेकस्य तस्यैकदेशो ब्राह्मणे प्राप्त एकदेशश्च न प्राप्त इति प्राप्त्यप्राप्त्योर्मेलनात्। यथा कृष्णलचरौसर्वं ब्रह्मणे परिहरतीति भक्षापनयविधौ तद्वदेवातिव्याप्तिः इत्यव्याप्तयतिस्रः। अथातिव्याप्ती पूतीकनियमे तावत्सोमेन सुसदृशानामेवान्येषां बह्ववयवानुग्रहात्प्राप्तावीषत्सदृशानां पूतीकानां पाक्षिकप्राप्तिरहितानामेव विधिस्तेनाप्राप्तेः प्राप्तिमिश्रत्वाभावादतिव्याप्तिः। तथा वायव्यपशौ हिरण्यगर्भः समवर्तताग्र इत्याधारमाधारयतीति नियमेपि। अयमुत्तराधार एव प्रकृतौ तत्रैवेन्द्रमूर्ध्वमिति मन्त्रजन्य नियमादृष्ट्वक्लुप्तेर्मन्त्रमात्रविधौ लाघवात्पूर्वाधारे तदक्लुप्तेस्तत्कल्पनगौरवादित्युक्तं दशमे। तत्र हिरण्यगर्भे पूर्वस्य मन्त्रलिङ्गादिति सूत्रकृतैव हिरण्यगर्भपदस्य प्रजापतावेव रूढतोक्तेः। सिद्धान्ते तु वेधाङ्गत्वनिर्वाहायेन्द्रेपि कथं चिन्मन्त्रं योजयितुं तस्मिन्नपि सृष्टेः प्रागेकत्वेन सत्त्वं मन्त्रान्तरोक्तं युक्तम्। तेन तस्मिन्नप्राप्तमन्त्रनियमेऽतिव्याप्तिः। एवम् एन्द्‌र्या गार्हपत्यमुपपतिष्ठत इत्यादिष्वपीत्त्युक्त्वोक्तम्। इयं वाव्याप्तिरतिव्याप्तिश्च प्राचीनेष्वप्यात्यन्तिकत्वनिर्वचनेषु तुल्येति।  
 एते च दोषा एचच्छ्लोकोक्तनिर्वचनानङ्गीकृतेरेव न परिहर्त्तव्याः स्युर्यदिपूर्वोक्तपक्षतुल्या न स्युः। पूर्वोक्तनिर्वचनपक्षतुल्यतोक्तेस्तु परिह्रियन्ते। तत्राद्यनिर्वचनं दीक्षितोक्तं सर्वोद्देश्यानुवृत्तत्त्वमात्यन्तिकत्वमप्राप्तेर्यद्यङ्गीक्रियते यदि वास्मदुक्तो विशिष्टाभावः सर्वोद्देश्येषु या प्राप्तिस्तदभाव इति उभयथापि ब्रह्मसम्बन्धवाक्ये नाव्याप्तिः।  
 इयं ह्यव्याप्तिरापाद्योक्त्या भवतोक्ता। अवश्यं पञ्चदशर्त्विगन्तरसम्बन्धस्य न पाक्षिक्यपि प्राप्तिरस्तीति नियमविधित्वायोगादपूर्वविधित्वापादनेन न च तद्युक्तं पाक्षिकत्वं ह्यन्त्ये पक्षे भवता निरुक्तं तत्तत्रास्तीति भवतैवोक्तमिति नियमविधित्वसम्भवादपूर्वविधित्वापादनेनाव्याप्त्युक्तिः प्रलापमात्रम्। एवमेवाद्यपक्षेपि विधेयतावच्छेदकाश्वत्वरूपेण ब्रह्मसम्बन्धस्य प्राप्तत्वात्। न च ब्रह्मसम्बन्धस्य नित्यप्राप्तेः पाक्षिकत्वान्नियमविधित्वानुपपत्तेरपूर्वविधित्वमापाद्यम्। एवं हि परिसङ्ख्याविधित्वमापाद्यं न त्वत्पूर्वविधित्वं प्राप्तेरेव सत्त्वात् स्वयमपि च दीक्षितैः सप्तमश्लोकविवरणे औदुम्बरो यूयो भवतीत्यादिवैकृतेषु द्रव्यविधिष्वपि सर्वद्रव्यविधयो नियमविधय इति मीमांसकमर्यादया नियमविधित्वेन समर्थनीया इत्युक्तम्। ततोप्येतेऽश्वादिविधयो नियविधय एवेति तेष्वव्याप्त्युक्तिः स्वोक्तमर्यादा विरुद्धापि। किञ्च--नियमविधिदूषणेपि दीक्षितैरुक्तं यथा खलु हिरण्यगर्भमन्त्रस्य दृष्टार्थत्वान्नियमादृष्टकल्पनावश्यभावाच्च नियमविधित्वमभ्युपगम्यते। तथेषेत्वेति मन्त्रस्य शाखाच्छेदने तीक्ष्णाग्रस्योत्करस्य वाजिनासादने तनीयसः परिधेः पशुनियोजने च विधीनामुक्तहेतुभ्यां नियमविधित्वमङ्गीकार्यमेवेति तद्विरुद्धाप्यश्वादिविधिष्वपूर्वविधित्वोक्तिस्तल्लक्षणाव्याप्त्युक्तिश्च तेषु तस्मान्नाव्याप्तिः।  
 यत्त्वन्त्यं पूतीकहिरण्यगर्भमन्त्रनियमयोरतिव्याप्तिद्वयमुक्तं तदपि वार्तिकार्थापरिशीलनमूलकम्। तथा हि यद्यङ्गत्वेन वैधी या प्राप्तिस्तदभावोत्र विवक्ष्येत ततः स्यादेवम्। इषत्सदृशपूतीकगताल्पावयवानामत्यन्तसदृशगतवह्लवयवसम्भवेऽङ्गत्वेनाप्राप्तेः हिरण्यगर्भमन्त्रस्य च लिङ्गदङ्गित्वेनाप्राप्तेः यथा कथञ्चित्तु या प्राप्तिस्तदभावोत्र विवक्षितः। न चैवं यादृच्छिकेष्टसाधनविभ्रमाद्वा व्रीहिप्रोक्षणादिरपि प्राप्तिसम्भवादव्याप्तिरसम्भवो वा यागहोमादेरपि स्वेच्छया कथञ्चित्प्राप्तिसम्भवादिति वाच्यम्। प्रकृतविध्युद्देश्ये प्रकृतविधेयस्य यदुपकारजनकतया यादृच्छिक्यपि प्राप्तिस्तदभावस्य विवक्षितत्वात्। न च यागहोमव्रीहिप्रोक्षणादेस्तादृशी प्राप्तिरस्ति। पूतीकानां तु यागनिष्पादकतया नियम्यानां तथैव प्राप्तिर्यादृच्छिकी सम्भवति अङ्गत्वेन प्राप्त्यभावेपि। एवं हिरण्यगर्भमन्त्रस्यालिङ्गादङ्गत्वेन प्राप्त्यभावेपि स्मारकतया नियम्यलाक्षणिकालक्षणिकलौकिकध्यानादिवद् यादृच्छिकीस्मारकतयैव प्राप्तिर्विदलनादिवत्सम्भवतीतिनियमविधिनाप्युपपन्ना अनुपपन्ना चातिव्याप्तिरपूर्वविधिलक्षणस्येति। न चेयं यादृच्छिकी पूतीकहिरण्यगर्भमन्त्रयोः प्राप्तिः सुसदृशस्येन्द्र ऊर्ध्व इति मन्त्रस्य च वैधप्राप्त्या निवर्तितेति वाच्यम्। अङ्गत्वेनुष्ठानमेव हि विदधानैर्विधिभिरितरस्य तादृशमनुष्ठानमेव निवर्त्यते न यादृच्छिकी प्राप्तिरपि। प्राप्तशब्दश्चेह प्राप्तबाधोऽप्राप्तबाध इत्यादिवन्न शास्त्रीयज्ञानपरः किन्त्वनुष्ठानयोग्यतारूपप्रसक्तिपरः। यथा वैधयागार्थक्रयक्रीते सोमे यथेष्टविनियोज्यत्वरूपत्वात्तस्य दानाद्यपि शक्यते कर्त्तुं तथोहापि। अत एवार्धमन्तर्वेदीत्यत्रोक्तमर्द्धमन्तर्वेदीति विधावपि अर्धान्तरस्य विधित एव व्यावृत्तिः स्याद्यदृच्छया त्वन्तर्वेदि बहिर्वेदि वाऽर्धान्तरस्य मानप्रसक्तौ बहुर्वेदीत्यपि विधातव्यं स्यादिति वाक्यभेद इति।  
 विधिरसायनकीर्तितवार्तिकोदितजरद्विधिलक्षणदूषणे।  
 सुविहितं न विभावनाय विना प्रतिविधानमनादरमर्हति॥

 इति श्रीमत्पदवाक्यप्रमाणपारावारपारीणश्रीभट्टनारायणात्मजभट्टशङ्करकृतौ विधिरसायनदूषणे वार्तिकोक्तापूर्वविधिलक्षणदूषणोद्धारः।

  ॥अथ नियमविधिलक्षणाक्षेपपरिहारः॥  
 अथ "हेतुः कुत्रापि" इति षोडशश्लोकानुवादः-  
 अनिर्द्धारिताप्राप्तांशस्य पूरणं यत्तत्त्फलको विधिर्नियमविधिः \`नियमः पाक्षिके सती'ति यथाश्रुते षोडशश्लोकेन \`हेतुः'कुत्रापि कार्यम् इत्यादिनाऽव्याप्तय  
उक्ताः। तद्यथा क्वचिन्नियम्येऽवहननादौ पाक्षिके नियमः क्वचित्प्रतिसम्बन्धिनि पाक्षिके नियमः। यथा विकृतिविशेषे वामदेव्यादिपृष्टविधौ साममात्रस्य स्तोत्राङ्गत्वावगमे तन्निर्वाहायत्तद्योनिः प्रकरणेऽपठिताप्यर्थादङ्गत्वं प्राप्तावुत्तरयोरेव प्रकरणापठितयोरपि नियमः। यजुर्युक्तं रथमित्यादिषु तूभयनियमः। एवं श्रुते त्रिधा नियमः। तथानुपात्तेपि त्रिधा। यथा पुरोडाशं प्रथयतीत्यत्रानुपात्तेकर्त्तरि नियम्ये उच्चैर्ऋचा क्रियत इत्यत्रानुपात्ते नियम्योद्धेश्ये मन्त्रे नियमः व्रीहिभिर्यजेतेत्यत्र न्यम्येऽवहनने तदुद्धेश्येषु वानुपात्तेषु यवेषु नियमः। एवमुपात्तमनुपात्तमिति द्विविधमप्युदाहृतं नियम्य जातं पक्षप्राप्तमदृष्टं क्वचिन्नियम्यस्य पक्षप्राप्त्यभावेपि तत्प्रतिद्वन्द्विना पक्षप्राप्तिमात्रेण नियमो दृश्यते। यथा यदि सोमं न विन्देत्पूतीकानभिषुणुयादिति पूतीफान्यसुसदृशानामेव पाक्षिकप्राप्तेः। क्वचित्किमपि पक्षप्राप्तं न दृश्यते। यथा हिरण्यगर्भः समवर्तताग्र इत्याद्या आधारमाधारयतीति नियमितश्चोदकादैन्द्रमन्त्रप्राप्तेः एवमिषेत्वेति शाखां छिनत्ति उत्करे वाजिनमासादयति परिधै पशुं नियुञ्जीतेति विलिङ्गस्य मन्त्रस्य शाखाच्छेदने तीक्ष्णाग्रस्योत्करस्य वाजिनासादने तनीयसः परिधेः पशुनियोजने पक्षप्राप्त्यभावात्। एवं विवृत्य सङ्क्षेपत उपसंहृतं दीक्षितैः। इथ्यं नानारूपा नियम विधयः कथमनेन सङ्ग्रहीतुं शक्याः। पाक्षिके सतीत्यस्यकार्योपायद्वयपाक्षिकपरत्वे एकैकनियमाव्याप्तेः । कार्यस्यैवोपायस्यैव वा पाक्षिकत्वपरत्वेऽन्यतरनियमाव्याप्तेः। कार्योपायद्वयमनुगमय्य विध्युपात्तस्य पाक्षिकत्वपरत्वे विध्यनुपात्तनियमाव्याप्तेरुपात्तमनुपात्तं वा नुगमय्य नियम्यस्य पाक्षिकत्वपरत्वोक्तौ नियम्यप्रतिद्वन्द्विनामेव पाक्षिकत्ववति नियमविधावव्याप्तेर्नियम्यस्यान्यस्य वा यस्य कस्य चित्पाक्षिकपरत्वोक्तावपि पाक्षिकत्वमात्रारहितेषु नियमविधिष्वव्याप्तेरिति।  
 अथ\`तञ्चातिव्याप्तम्'इति सप्तदशश्लोकानुवादः।  
 एवं षोडशश्लोकेनाव्याप्तीर्यथाश्रुते उत्क्का तत्रैव सप्तदशश्लोकेन\`तञ्चातिव्याप्तम्'इत्यादिनातिव्याप्तीरुक्त्वा सर्वं तद्बुद्धारायाशध्कितम्। स्यादेतत्-यस्य कस्यचिदप्राप्तांशपूरणफलो नियमविधिरति लक्षणं तथा सति न क्वाप्यतिव्याप्तिरिति चेदितग्रन्थेन। ततस्तदपि दूषितं सार्वकाम्यविध्यतिव्यप्त्या प्रातिस्वकवाक्येन स्वर्गार्थत्वे प्राप्ते तस्य तदप्राप्तफलान्तरांशपूरणार्थत्वादिति ग्रन्थेन । ततस्तदुद्धावारायशङ्कितमनिर्द्धारितत्वमप्राप्तांशस्य विशेषणं क्रियते तथा च सर्वकाम्यविधौ स्वर्गांशः प्राप्तस्तदन्यफलांशस्त्वप्राप्त इति निर्द्धारणसद्भावान्नातिव्याप्तिः। नाप्यसम्भव। व्रीह्यादिष्ववहननाद्यप्राप्तांशस्येदन्तया निर्धारणाभावादिति।  
 अथ\`अप्राप्तत्वं विरोधि'इत्यष्टादशश्लोकानुवादः।  
 एवमशङ्यष्टादशश्लोकोत्तरार्द्धे दूषणमुक्तम् \`अप्राप्तांशं विशेष्टुमि'त्यादौ। अश्वः श्यावो दक्षिणेत्युपहव्यदक्षिणां विधाय श्रुते स ब्रह्मणे देय इति तथा शतकृष्णलमायुष्कामेष्टौ सर्वं ब्रह्मणे परिहरतीति विधावौदुम्बरश्चमसो दक्षिणेति दक्षिणां विधाय ऋतपेये श्रुते स ब्रह्मणे देय इति विधौ चातिव्याप्तिः। सर्वर्त्विक्साधारणेष्वश्वसोमचमसहविः शेषेष्वयं ब्रह्मणोंऽशः अयमन्येषामिति निर्धारणासम्भवात्।  
 तदिदं ब्रह्मसम्बन्धविधिष्वतिव्याप्तिरितिदूषणं दीक्षितानामत्यन्तानबोधमूलकम्। विध्याक्षेपार्थपञ्चदशश्लोकनिबद्धदूषणोद्वार एव ह्यस्माभिरेतेषां ब्रह्मसम्बन्धविधीनां नियमविधित्वमेव नापूर्वविधित्व मित्युपपादितं पूर्वापरविरोधादयश्च दीक्षितानामुक्ताः नियमविधित्वसाधकानि चोक्तानि दृष्टार्थत्वद्रव्यविधित्वनियमादृष्टसद्भवादीनि । तस्मादौदुम्बरो यूपो भवतीत्यादिवैकृतद्रव्‌यविधयो ये सप्तमश्लोकविवरणे दीक्षितैर्नियम विधित्वेनोक्तास्तथा षोडशेश्लोके नियमविधित्वे नाभ्युपेता ये हिरण्यगर्भादिमन्त्रविधियस्तन्मुद्रामुद्रितत्वाद् ब्रह्मसम्बन्धविधयोपि नियमविधय एवेति तत्र नियमविधिलक्षणसत्त्वं भूषणमेव न तु दूषणमिति सुष्ठूक्तं लक्षणं नियमविधेः। नन्वेवमपि यस्य कस्य चित्पाक्षिकत्वे सति यो विधिः स नियमविधिरिति षेडशश्लोक विवराणान्ते सर्वाव्यप्तिपरिहाराय नियमविधिलक्षणमाशङ्क्य यत्रोपात्तमनुपात्तं वा नियम्ये तत्प्रतिद्वन्दिक उद्धेश्ये वा किमपि पक्षपातं न दृश्यते। यथा हिरण्यगर्भमन्त्रविधाविषेत्वेति मन्त्रविधावुत्करे वाजिनवासादयति परिधौ पशुं नियुञ्जीतेति तत्राव्यप्तिरुक्ता न च सोक्तलक्षणे परिह्रियते सर्वथाऽप्राप्तांवप्राप्ताशपदार्थाभावात्। अत एवोक्तलक्षणाशङ्‌कायां दीक्षितैरुक्तम् । तथा सति न क्वाप्यतिव्याप्तिरिति चेदिति न त्वव्याप्त्युद्धारोप्युक्त इति। अन्यथाऽव्याप्त्युद्धारोप्युच्येतेति। उच्यते। एष्वप्युदाहरणेष्वस्माभिः पाक्षिकप्राप्तिसत्त्वं पञ्चदशश्लोकदूषणावसर एवोपपादितमिति न किञ्चिदेतत् नन्वेवमप्येषूदाहरणेषु पाक्षिकप्राप्तिसत्त्वेन तद्गर्भमेव लक्षणमुच्यतां किमप्राप्तांशपूरणगर्भलक्षणाङ्गीकरणेनेति चेन्न-यस्य कस्य चित्पाक्षिकप्राप्तौ यो विधिः स नियमविधिरित्युक्ते सर्वेष्वपूर्वविधिपरिसङ्ख्याविधिष्वतिव्याप्तिरुक्ता। सप्तदशश्लोके नानाविधातिव्याप्तिष्वन्त्या तस्या उद्धारायोक्तलक्षणाङ्गीकारादिति सर्वमनवद्यम्।  
 इति श्रीमत्पदवाक्यप्रमाणपारावारपारीणभट्टनाराय-  
 णात्मजभट्टशङ्करकृते विधिरसायनदूषणे  
 नियमविधिलक्षणाक्षेपोद्धारः।  
 अथ परिसङ्ख्यालक्षणाक्षेपपरिहारः।  
 अथ तत्रान्यत्रेति' \`प्राप्तिः शेषिद्वये' \`तत्रान्यत्रापि'\`योज्यस्तत्रैव' इति 19-20-21-22 श्लोकोक्ताक्षेपपरिहारः-  
 \`तत्रचान्यत्र च प्राप्त' इत्यनेन यत्किञ्चिन्निवृत्तिफलको विधिः परिसङ्ख्येति विवक्षितम्। तद्धि लक्षणं यथाश्रुते एकोनविंशतितमश्लोकोक्तानामव्याप्तीनां विंशतितमश्लोकपूर्वार्द्धोक्तानामव्याप्तीनां तदुत्तरार्द्धोक्तानां चातिव्याप्तीनामेकविंशतितमश्लोकोक्तानां चातिव्याप्तीनां परिहारार्थमिति स्वयमेवोक्तं दीक्षितै द्वाविंशतितमश्लोकपातनिकायाम्।  
 स्यादेतत्-तत्र चान्यत्र च प्राप्ते तदन्यतरनिवृत्तिफलको विधिः परिसङ्ख्येति विवक्ष्यते। तथा चोदाहृतेष्वप्राप्तिविषयेषु चतुःषडहादिविधिषु तत्तत्प्राप्तेरेव फलत्वेन पक्षप्राप्तविषयेषु चावहननादिविधिषु तत्तन्नियमस्यैव फलत्वेन निवृत्तेरानुषङ्गिक्त्वान्नातिव्याप्तिरिति ग्रन्थेन ततो द्वाविंशतितमे श्लोके योज्यस्तत्रवेत्यादावाद्यपादेन तत्र चान्यत्र च प्राप्त इत्याद्यदलवैयर्थ्यमुक्तं तदभ्युपगच्छामः।  
 यत्तु-तद्दलाभ्युपगमेन तस्याप्युक्त्यानिषेधेत्यादिपादद्वयेन निषेधात्मकेष्वपूर्वविधिषु नियमविधिषु च केषुचिदतिव्याप्तिरित्युकम्। तत्तु सर्वेषां निषेधानां परिसङ्ख्यात्वस्येवेष्टत्वात्परास्तम्।  
 यत्तु-तत्रापि दूषणमुक्तं \`गृह्यन्ते तेपि लक्ष्या यदी' त्यादिना तद्विवरणं त्वेवं कृतम्। यदि निवृत्तिफलको विधिः परिसङ्ख्येत्येवं लक्षणं क्रियते ततोऽग्निहोमादिविधावतिव्याप्तिः। अकरणनिवृत्तिफलत्वात्। यदि तु तत्परिहारार्थं करणाकरणयोः समुञ्चित्य प्राप्ताविति विशेष्यते। ततो यावज्जीवमग्निहोत्रं जुहोतीत्यादिविधावतिव्याप्तिः। नैमित्तिकत्वाभावे उत्पत्तिविधिफलविधिभ्यां काम्यत्वेन करणाकरणयोः समुच्चित्य प्राप्तेरिति। तस्य स्वयमेव दीक्षितैरुद्धार आशङ्कामिषेण कृतः। न चात्र निवृत्तिपदेनाभावरूपैव निवृत्तिर्विवक्षितेति शक्यं वक्तुमिति ग्रन्थेन।  
 यत्त्वत्र दूषणमुक्तं प्रागुदाहृतनिषेधपूर्वपरिसङ्ख्यास्वनुष्ठानफलास्वव्याप्तिप्रसङ्गदित्यनेन। तस्य दूषणमस्माभिर्दशमश्लोकदूषणावसर एव कृतम्। निषेधपूर्वा हि परिसङ्ख्या सामान्यनिषेधे सति विशेषनिषेधरूपाः प्रागुदाहृता भवता। तासु च विशेषनिषेधः शेषाभ्यनुज्ञाफलो भवतीति न्यायेनेतरानुष्ठानफलकत्वं भवतोक्तम्। तञ्चास्माभिर्दूषितम्। तादृशा हि निषेधा विधिप्राप्तविषया वा स्युः। रागप्राप्तविषया वा। तत्र पूर्वे तावदनुपलम्भबाधिता इत्युक्तम्। यद्यपि स्युस्तथापि सामान्यविशेषशास्त्रन्यायेन सामान्यनिषेधात्प्रागेव विशेषनिषेधाः प्रवृत्ताः। इमामगृभ्णन्नितिवत्तु तदर्थस्यान्यतः सिद्धौ वैयर्थ्याशङ्कायामिमामगृभ्णन्नितिवदेवेतरानुष्ठानफलकत्वेन प्राप्तपरिसङ्ख्यात्वं त्रिदोषं तदा स्याद्यपि प्रयोजनान्तरं न स्यात्। अस्ति तु तदुपसंहारो वा दोषविशेषार्थता वेति। अत इतरानुष्ठानरूपं फलमानुषङ्गिकमेव नियमविधिषु तत्तन्नियमफलेष्वेवेतरनिवृत्तिवत्। तदभिप्राय एव च विशेषनिषेधशेषाभ्यनुज्ञापर इति न्यायः। सोयं प्रकारो रागप्राप्तनिषेधेष्वपि समानः। तस्मादभावरूपनिवृत्तिफलो विधिः परिसङ्ख्येति लक्षणं सिद्धम्।  
 इति श्रीमत्पदवाक्यप्रमाणपारावारपारीणभट्टनाराय-  
 णात्मजभट्टशङ्करकृते विधिरसायनदूषणे  
 परिसङ्ख्यालक्षणाक्षेपोद्धारः।  
   
 अथ त्रिविधविधिलक्षणक्षेपपरस्परातिदेशपरिहारः--  
 अथ "पूर्वाक्षेपप्रकार" इति त्रयोविंशतितमश्लोकदूषणम्।  
   
 यत्तु "पूर्वाक्षेपप्रकार" इत्यादित्रयोविंशतितमश्लोकविवरणे तद्यथा पाक्षिके सतीत्यत्र विधिविषयस्य पाक्षिकत्वं विवक्षितं यस्य कस्य चिद्वेति विधिलक्षणदूषणप्रथमश्लोक इव विकल्प्य दूषणं कार्यमित्यतिदिश्य तत्कृतं विकृतिविशेषगतरथन्तरपृष्ठनियमविधौ तथा पुरोडाशे कर्तृनियमार्थे प्रथनविधावव्याप्त्याद्युक्त्या तत्सर्वं यथाश्रुत एव प्रसज्ज्यते न त्वप्राप्तांशपूरणफलकत्वरूपे विवक्षितेऽस्मदुक्ते लक्षणे उक्तविध्यो रथन्तरप्रथनकर्त्रेरप्राप्तांशपूरणं यत्तत्फलकत्वसत्त्वात्। ततो विवक्षादिविशेषं स्वयं विकल्प्यामनहोमेष्वतिव्याप्तिरुक्ता साप्युक्तलक्षणे नायाति। ततो विवक्षाविशेषं कृत्वोपांशु यजुषेति नियमेऽव्याप्तिरुक्ता साप्यस्माभिर्द्वादशश्लोकदूषणे निरस्ता। एवमादिः सर्वोऽपूर्वविधिलक्षणे उक्तान्विकल्प्यानतिदिश्य यो दूषणगण उक्तः पाक्षिकत्वगर्भ एव लक्षणे स तदनङ्गीकरणादेवापास्तो वेदितव्यः। तत एवं विधिनियमलक्षणाक्षेपप्रकारः प्रायेण परिसङ्ख्याविधिमप्यस्कन्दतीत्यादिना तत्र चान्यत्र चेति यथाश्रुत एव परिसङ्ख्यालक्षणे नियमविधिलक्षणदूषणप्रकारातिदेशः कृतस्तत एवमपूर्वविधिलक्षणाक्षेपप्रकारोपि परिसङ्ख्याविधिलक्षणमवस्कन्दितुं प्रभवतीत्यादिना यथाश्रुत एव परिसङ्ख्यालक्षणापूर्वविधिलक्षणप्रकारातिदेशः कृतस्तदुभयमपि यथाश्रुतपरिसङ्ख्यालक्षणानङ्गीकृत्यैव पराहतम्॥  
 इति श्रीमत्पदवाक्यप्रमाणपारावारपारीणभट्टनारायणा-  
 त्मजभट्टशङ्करकृते विधिरसायनदूषणे त्रिविधविधि-  
 लक्षणोक्षपपरस्परातिदेशदूषणम्।

 अपूर्वादिविध्युदाहरणक्षेपपरिहारः  
 अथ "उत्पश्यामो न चोदाहरण" इति चतुर्विंशतितमश्लोकदूषणम्।  
   
 अथ \`उत्पश्यामो नचोदाहरणगणमपि' इत्यादिना' चतुर्विंशतितमश्लोकेन वार्तिकोक्तापूर्वविध्याद्युदाहरणदूषणं कृतम्। तत्र-यत्तावदुक्तं प्रोक्षतीत्यपूर्वविध्युदाहरणं वार्तिककृदुक्तमयुक्तम्। दर्शपूर्णमासप्रकरणेन तदपूर्वार्थत्वेनावस्याग्नये जुष्टं प्रोक्षाम्याग्नीशोमाभ्यामित्यादि मन्त्रस्य देवतार्थद्रव्यप्रोक्षणलिङ्गवलाद्धविः प्रोक्षणद्वारेण तादर्थ्यं स्यादिति। तत एव हविः प्रोक्षणकर्त्तव्यता प्राप्यते किं व्रीहीन्प्रोक्षतीतिविधिना। अङ्गीकृतश्च दशमे षड्भिर्दीक्षयतीत्यग्निप्रकरणगतविधिना दीक्षार्थतयाऽवगतानामाकूतिमग्निप्रयुजं स्वाहेत्यादिमन्त्राणां स्वाहाकारलिङ्गबलाद्धोमद्वारेण तादर्थ्यसिद्धेस्तत एव होमकर्त्तव्यता प्राप्यत इति।  
 तदिदमसारम् स्वाहाशब्दस्य हि होमवाचित्वादव्यभिचारिलिङ्गादाहूतमग्निमित्यादिमन्त्राणां युक्तं पूर्वावगतस्यैव होमस्यावृत्तिकल्पनया दीक्षार्थत्वं प्रोक्षणमन्त्रस्य तु व्रीहिसम्बन्धितया प्रोक्षणप्रकाशकत्वं नास्ति। किन्तु हविर्मात्रसम्बन्धितयैव तेन पुरोडाशस्यैव जुष्टत्वान्मन्त्रवर्णेन प्राप्नुवत्प्रोक्षणं पुरोडाशस्यैव प्राप्नुयान्न व्रीहीणामतस्तेषां प्रोक्षणविधिरर्थवानेवेति।  
 यत्तु-तदनन्तरं नियमविध्युदाहरणदूषणं कृतं न व्रीहिनव बन्तीति नियमविध्युदाबरणं युक्तण्।अवरक्षोदिवः सपत्नं वध्यासमिति मन्त्रस्यावघातप्रकाशनेनैव लिङ्गात्प्रकरणाञ्च दर्शाङ्गत्वे नित्यवदवधारिते तत एव पुरोडाशीयद्रव्यवैतुष्यार्थमनियतप्राप्तस्यावधातस्य नियमलाभात्। अयमपि न्यायस्तृतीये सिद्धः। तत्र हि भक्षानुवाकसमाख्या भक्षसम्बन्धित्वेनावगतयोर्भक्षानुवाकमध्यपठितयोरश्विनोस्त्वा बाहुभ्यां सध्यासम्। नृचक्षसं त्वा देव सोम सुचक्षा अवख्येषमिति मन्त्रयोर्ग्रहणावेक्षणलिङ्गलात्तद्द्वारा भक्षसम्बन्धित्वं स्यादिति तत एव परहस्तगतं सोमपात्रमगृहीत्वाप्यनवेक्ष्यापि भक्षयितुं शक्यत्वेनानियतप्राप्तयोर्ग्रहणावेक्षणयोर्नियमोङ्गीकृतः। किं चैतानि वै दशयज्ञायुधानीति यज्ञपात्रत्वेनावगतयोरुलूखलसुमलयोर्वारणो यज्ञावचर इति विहितवारणताकयोरुत्पत्तिशिष्टपुरोडाशाद्यवरुद्धेष्वाग्नेयादियागेषु साक्षात् साधनत्वासम्भवात्किञ्चिद्द्वारा निर्वाबणीर्यामिति तद्द्वारत्वेन नित्यकर्त्तव्योऽवघातः प्राप्यते।न च यज्ञायुधानि सम्भरतीति विहितसादनद्वारैवोलूखलमुसलयोर्यज्ञसाधनत्वं स्यादिति वाच्यम् अग्रे तयोर्दृष्टकार्याभावे तत्प्रत्यासत्त्यर्थस्य सादनस्यादृष्टार्थतापत्तेः दृष्टार्थत्वसम्भवे च तदयोगात्। स्फ्येनोद्धन्तीत्यादिविनियुक्तस्फ्याद्यंशे दृष्टार्थं सादनमुलूखलमुसलांशे चादृष्टार्थमिति साधनविधिवैरूप्यापत्तेश्च। अतस्तस्योलूखलमुसलदृष्टकार्यविनियोगापेक्षत्वात्तत्सामर्थ्यादर्थप्राप्तवघातनियमो लभ्यते इति व्यर्थस्तन्नियमविधिरिति।  
 तदेतत्तुच्छम्। यस्तावद् दृष्टान्त उक्तोऽयमपि न्यायस्तृतीये सिद्ध इत्यादिना। तद्वैषम्यमुच्यते। यथाहि तत्रैवोक्तं सम्यग्जरणपर्यन्तं च भक्षणं स्वरसतो लोकसिद्धं तादृशमेव सोमप्रतिपत्त्यर्थतया विधीयत इति। तथा भक्षोपि लोके उत्सर्गतो गृहीत्वावेक्ष्यैव प्राप्तः स्वरसतः कुणित्वान्धत्वादिकारणान्तरात्त्वन्यथा भवति। अतो ग्रहणमवेक्षणं च भक्षार्थतयैव नित्यमाक्षिप्तम्। न तु तस्य नित्यत्वं नित्यवदाम्नातमन्त्रबलात्कल्प्यते। वैतुष्यं तु लोके न नित्यत्वमवघातसाध्यतया प्राप्तं किन्त्वनेकैरुपायैरतस्तादृशमेव पुरोडाशाक्षिप्तवैतुष्येणाक्षिप्तं तत्तादृशं च पाक्षिकमेव मन्त्रप्रकाश्यत्वं प्रतिपत्स्यते। पाक्षिकाक्षेपजीव्यत्वेन प्राथमिकत्वेन प्रधानभूतप्रकाश्यविषयत्वेन च तदनुचरोधेनैवोपजीवकस्यानन्तरप्रवृत्तस्य गुणभूतस्यैव मन्त्रस्य पाक्षिकतयैव विनियोगो न्याय्य एव। नित्यवदाम्नातभङ्गो भिन्ने जुहोतीतिवत्। अन्यथा दर्शपूर्णमासप्रकरणे नित्यवदाम्नातस्य पूषानुमन्त्रणमन्त्रादेरप्यङ्गत्वबलात्तन्निर्वाहाय तत्प्रकाश्यस्य पूषादेरपि दर्शपूर्णमासयोरेव समवायः कल्प्येत। यद्यप्यनुमन्त्रणत्वेन मन्त्रस्य देवतात्वेन च पूष्णः समवायो न सम्भवेत्तथाप्यनुमन्त्रणसमाख्यां बाधित्वा प्रकाश्यत्वेनैव कर्मसमवायः कल्प्येत यथोलूखलमुसलयोः प्रागुक्तेन दीक्षितग्रन्थेन च यज्ञायुधानि सम्भरतीतिविहितसादनद्वारैवोलूखलमुसलयोर्यज्ञसाधनत्वं स्यादिति शङ्कितम्। न च तत्रोक्ते दूषणे अत्र प्रसज्येते सादनस्यादृष्टार्थत्वापत्तेर्वैरूप्यापत्तेश्चेत्येते। मन्त्रस्य प्रकाशनरूपदृष्टमात्रार्थत्वात्। प्रकशनस्य तु परमदृष्टार्थत्वं तञ्च प्रकरणप्रमाणबलान्न्याय्यमेव। वरं च तदुत्कर्षात्। अतो मन्त्रबलालाभान्नावघातनित्यतासिद्धिः। किं च मन्त्रबलादुलूखलमुसलासादनदृष्टार्थताबलाच्चावघातनित्यताक्षेपेप्यवघातविध्यभावे न चाविहितमङ्गं भवतीति न्यायेन तस्याङ्गता न स्यात्। मन्त्रोलूखलदृष्टार्थतानिर्वाहाकतयोपकारकतामात्रं स्यादिति तद्भ्रेषेऽङ्गभ्रेषनिमित्तं प्रायश्चित्तं न स्यात्। विधौ तु सत्यङ्गत्वात्तल्लोपेऽङ्गभ्रेषनिमित्तं प्रायश्चित्तं भवतीति न विधिवैयर्थ्यमित्यवघातनियमविधिदूषणं दीक्षितानां तुच्छमित्यलम्।  
   
 अथ \`तस्मादत्रोभयस्मिन्' इति पञ्चविंशतितमश्लोकदूषणम्।

 तदेवं प्रोक्षणेऽपूर्वविधेरवहन्तौ च नियमविधेरुपपत्तौ यदेवं बुद्धमेवानुष्ठितमभ्युदयकारि भवतीत्येवं परतां प्रोक्षणावहन्तिविध्योराशक्यः \`तस्मादत्रोभयस्मिन्यवपरिहृतये पारिसङ्ख्यो विधिः स्यादि'त्यादिना पञ्चविंशतितमश्लोकेन दूषणं कृतं तद्गर्भस्त्रावेणैव गलितम्। अत एवोभयोरपि कर्तृविधित्वापादनमप्यत्र श्लोके कृतमसम्बद्धमेव यः मन्त्रादिबलाद्धि कल्पितविधिना प्रोक्षणावघातयोः प्राप्तौ कल्पितविधेः समाख्याविषयत्वाभावादप्राप्ताध्वर्युकर्तृप्राप्त्यर्थः श्रुतविधिः स्यात्। यदा तु मन्त्रादिबलात्प्राप्तिः प्रोक्षणावघातयोर्न सम्भवतीत्युपपादितम् तदा तत्प्राप्त्यर्थावेतौ विधी न समाख्याद्वारकानुपात्तकर्त्रर्थाविति युक्तमिति।  
 अथ \`एवंचाश्वाभिधानीग्रह' इति षड्विंशतितमश्लोकदूषणम्--

 यत्तु---\`एवं चाश्चाभिधानीग्रहविधिरपि तत्कर्तृनैयत्यमात्रप्राप्त्यर्थः पर्यवस्येत्प्रथनविधिरिव प्राप्तमन्त्रानुवादौ' इत्यादिषड्विंशतितमश्लोकमुक्त्वा तत्तात्पर्यं व्याख्यातम्। विध्यन्तरावकाशसत्त्वे जघन्यं परिसङ्ख्यात्वं न स्वीकार्यमिति प्रागुक्तम्। प्रोक्षणावघातविध्योश्च कर्तृनियमप्राप्त्यर्थतया चारितार्थ्यमुक्तम् तेन न्यायेन परिसङ्ख्योदाहरणेपि कर्तृनियमार्थतैव स्यादर्थप्राप्ते ग्रहणेऽध्वर्योः पाक्षिकत्वेन नियमविध्यवकाशसत्त्वात्। तत्र मन्त्रग्रहणं कर्तृनियमार्थे प्रथनविधाविव लिङ्गप्राप्तमन्त्रस्यानुवादकं स्यादिति।  
 तदिदं परिसङ्ख्योदाहरणदूषणमप्ययुक्तम्। तथा हि न तावद्दृष्टान्ते प्रथनं नियमेन प्राप्तं येन तद्विधिरध्वर्युकर्तृनियमार्थः स्यात्। तदुक्तिस्तु मन्त्राधिकरणेऽभ्युपेत्यवादमात्रम्।  
 यत्त्विमामागृभ्णन्नितिविधौ दार्ष्टान्तिके एकादशप्रयाजान्यजतीत्यादौ चोदकप्राप्तप्रयाजादिवदर्थप्राप्तग्रहणानुवादं विशिष्टविधिगौरवपरिहारार्थं स्वीकृत्य तत्र सङ्ख्यावदिह मन्त्र एव विधीयतामित्याशङ्क्य दूषणमुक्तम्। किं ग्रहणमात्रे मन्त्रविधिरश्वभिधानीविशिष्टे वा। आद्ये मन्त्रलिङ्गादेव प्राप्तिसम्भवाद्विधिवैयर्थ्यम्। द्वितीये तु विशिष्टानुवादाद्वाक्यभेदापत्तेर्विशेषणाविवक्षायां विधिवैयर्थ्यमेव। अश्वाभिधानीमात्रे मन्त्रविधावप्युक्त एव दोषोऽश्वविशेषणस्याविवक्षितत्वात्। तस्माद्विशिष्टविधिगौरवादिह नार्थंप्राप्तग्रहणविधेः कर्तृनियमार्थतयाऽर्थवत्वसम्भवात्त्फलतः कर्तृनियम एवायं फलतः परिसङ्ख्येति।  
 तदाप्ययुक्तम्---विधवैयर्थ्यप्रसङ्गादेव विशिष्टानुवादस्वीकृतेः। न ब्राह्मणं हन्यादित्यादौ चान्योन्यं विना नैराकाङ्क्ष्याभावे विशिष्टानुवादस्य नञ्टीकायामुक्तेः। न चाध्वर्युकर्तृकत्वनियमार्थत्तयाऽप्यर्थवत्वान्न विधवैयर्थ्यमितिवाच्यम् तथा सति मन्त्रानुवादसम्भवेप्यश्वाभिधान्युद्देशेन ग्रहणविधिः स्यात्तत्र चाश्वेन विशेषणे वाक्यभेदापत्तिरशिष्टा। तञ्च तव ममेव विशिष्टानुवादस्वीकृतिविधिवैयर्थ्यप्रसङ्गोऽस्ति। गर्दभरशनाया अपि ग्रहणस्याध्वर्युकर्तृकत्वनियमाय विध्युपपत्तेरश्वशब्दस्य गर्दभोपलक्षकत्वेनानुवादत्वसम्भवात्। तस्मादेतद्दोषपरिहारार्थमपि नायं विधिः कर्तृनियमार्थः किन्तु विधिवैयर्थापत्तेर्विशिष्टानुवादं स्वीकृत्य मन्त्रविधिरेव परिसङ्ख्याफलक इति युक्तम्। किं च यथाव्रीहिविधौ सति तमुपजीव्य प्रवृत्तोऽपि योवघातविधिस्तस्यैव अवघातनियमः फलं न व्रीहिविधेः यथा वा यागविधौ सति तमुपजीव्य प्रवृत्तोऽपि यो व्रीह्यादिविधिस्तस्यैव व्रीह्यादिनियमः फलं न यागविधेस्तस्माद्यथा व्रीहिविधेरवघातविधितः फलान्तर मृग्यं तद्वद् ग्रहणविधौ सति तमुपजीव्य प्रवृत्तयाध्वर्युसमाख्यया कल्पितस्याध्वर्युविधेः कर्तृनियमः फलं न ग्रहणविधेस्तस्य त्वध्वर्युविधितः फलान्तरं मृग्यं तञ्च न मन्त्रपरिसङ्ख्यातोन्यल्लभ्यते। साक्ष्याभावे ह्यगत्या विध्यन्तरफलेनापि फलवत्ता स्वीक्रियेत न तु साक्षात्फलान्तरसम्भवेऽपीति। किं च तवानर्थक एव मन्त्रानुवादो मम तु विधेयार्थकतयैवार्थवान् आदत्त इत्यप्युद्देशार्थत्वादर्थवदेव। न च विध्युद्देशान्तर्गतसम्भवेऽत्यन्तानर्थक्यं युक्तम्। तदुक्तमुद्भिदधिकरणसिद्धान्ते विध्युद्देशसम्भविनश्च स्तुत्युपयोगित्वं न युज्यत इति। विध्युद्देशसम्भविनश्च स्तुत्यर्थत्वायोगोक्त्या तत्सम्भाविना आनर्थक्यायोगः सुतरामयुक्त इति कैमुतिकन्यायेनोक्तं भवति। एवं सति यत्र सर्वथाविध्युद्देशान्तर्भावासम्भवस्तत्रागत्या क्वचिदनर्थकमप्यनुवादमात्रमङ्गीकृतम्। यथा सप्तदशारत्निवाक्ये वाजपेयस्येति यथा वा प्राजापत्येषु पर्यग्निकृतानुत्सृजन्तीत्यस्यैकादशे।  
 अथ \`उद्देश्योत्राश्व'इति सप्तविंशतितमश्लोकदूषणम्॥

 यस्तु--षड्विंशतितमश्लोकोक्तदूषणोद्धारोऽन्यथा स्वयमेवाशङ्कितः स्यादेतन्माभून्मन्त्रश्वाभिधानीविशिष्टग्रहणविधिरश्वाभिधानीग्रहणोद्देश्येन मन्त्रविधरश्वाभिधान्युद्देशेन मन्त्रविधिर्वा अश्वमात्रोद्देशेन मन्त्रविधिस्तु स्यात्। तत्र विशिष्टविधिगौरवस्य विशिष्टानुवादकृतवाक्यभेदस्य चाप्रसक्तेः रशनाग्रहणप्रकाशकस्य च मन्त्रस्य साक्षादश्वार्थत्वायोगात्तदीयरशनाग्रहणद्वारकत्वं पर्यवस्यतीत्यर्थसिद्धार्थानुवादः परमभिधानीमादत्त इति अस्य चार्थस्य लिङ्गादेव प्राप्तोर्गर्दभरशनातो मन्त्रपरिसङ्ख्यैव फलमित्येवमाशङ्क्य \`उद्देश्योत्राश्व एवेत्यपि न फलवती'त्यादिना सप्तविंशतितमश्लोकेन दूषणं कृतम्। मैवम्। श्रौतधात्वर्थविधित्यागेन वाक्यीयमन्त्रविध्ययोगान्मन्त्रविधिफलात्परिसङ्ख्यानाद्ग्रहणविधिफलस्य कर्तृनियमस्याभ्यर्हितत्वाच्चेति। तथा गर्दभरशनातो मन्त्रपरिसङ्ख्यादोषत्रयवतीत्यग्रे वक्ष्यते विध्यनर्हविधिमूला च। क्रियामन्तर्भाव्य मन्त्राश्वसम्बन्धस्य विधातुमयोग्यत्वात्तस्मात्कर्तृनियमफलकत्वमेव न्याय्यमिति।  
 तदप्ययुक्तम् व्रीहिभिर्यजेतेत्यादौ व्रीह्युपादानानर्थक्यस्येव मन्त्रोपादानानर्थक्यपरिहारायैव श्रौतस्यापि धात्वर्थविधेस्त्यागाद्वाक्यार्थविधेश्चाङ्गीकारात्। अत एव कर्तृनियमस्याभ्यर्हितस्यापि त्यागेन परिसङ्ख्याया अपि स्वीकारात्। परिसङ्ख्या चेह न त्रिदोषेतिग्रहैकत्वाधिकरणवार्तिकविसम्मित्यादिना वक्ष्यते। न च मन्त्राश्वसम्बन्धो विध्यनर्हस्तत्प्रतीतिरेव क्रियामनन्तर्भाव्य न भवति विधिस्तु तात्पर्यात्तन्मात्रपरोपि सम्भवत्येव प्रकाशाध्वर्युसम्बन्धवत् अत एवाधाराग्निहोत्राधिकरणे प्रातीतिको विशिष्टविधिरेव सर्वत्र तत्त्वमित्युक्तम्। अन्यथा दद्धयादिविधिरपि क्रियामनन्तर्भाव्यदुर्घट एव स्यादिति।  
 अथ \`यद्व्रीहिप्रोक्षणादेः इत्यष्टाविंशतितमश्लोकदूषणम्।

 यत्त-प्रोक्षणवघातमन्त्रे आध्वर्यवसमाख्या अध्वयूर्च्चायेप्रोक्षाम्यवध्यासमित्युत्तमपुरुषेण प्रतीयमानमन्त्रोच्चारपितृकत्वस्य बाधकाभावेन त्यागायोगादिति स्वयमेव प्रागुक्तम्। कर्तृनियमार्थत्वं प्रोक्षणावघातविध्योः स्वयमेव दूषयित्वा यवपरिसङ्ख्यार्थत्वमेव नापूर्वनियमविधित्वमित्युक्त्वा ननु तथा सति व्रीहिशास्त्रं व्यर्थंस्यात्प्रोक्षणावघातविध्योव्रीहिपदस्यापूर्वीयत्वलक्षणया यवसाधारणयापादनेनैव तस्य फलत्वादित्याशङ्क्य तस्याश्वशफपरिमाणपुरोडाशोत्पादनासमर्थल्पव्रीहिलाभे प्रतिनिध्यनुपादनार्थत्वसम्भवे यवसाधारण्यापादनफलकत्वस्यायोगादिति निरस्य प्रोक्षणावघातविध्योरपूर्वसाधनलक्षणादूषणेनापि यवसाधारण्यापादनार्थता व्रीहिशास्त्रस्यायुक्तेत्यष्टाविंशतितमश्लोकेन \`यद्व्रीहिप्रोक्षाणादेर्यवमपि विषयं तन्वते तञ्च चिन्त्यम्'इत्यादिना। तस्यार्थः प्रयाजादिवत्प्रोक्षणावघातयोः प्रकरणेन दर्शपूर्णमासापूर्वाङ्गत्वाद्व्रीहिद्वारा च तयोरङ्गत्वात्तदपूर्वीयाणामेवार्थात् लौकिकत्यागेन द्वारत्वात् न चात्र न चायं नियमोस्ति यदपूर्वीय एव रूपे संस्कारविधिर्नश्रुत इति तप्ते पयसि दध्यानयतीत्यत्र श्रुते पयस्येव दध्यानयनविधौ पश्चात्पयसः सेति तच्छब्देनापूर्वीयत्वावगत्याऽर्थात् संस्कारस्या पूर्वीयत्वाङ्गीकारात्। इयांस्तु भेदस्तत्र द्रव्यस्यापूर्वार्थत्वेऽर्थात्संस्कारस्यापूर्वार्थत्वबोधः। प्रोक्षणादौ तु विपरीतमिति श्रौतान्वयस्तुल्य एव। यस्योभावाग्नी अभिनिल्मोचेदभ्युदियाद्वा पुनराधेय तस्य प्रायश्चित्तिरित्यत्र विधेयाग्निद्वयोत्पादकाधानसामर्थ्यादुभयाम्यनुगमननिमित्तत्वलाभो यथैवं विधेयं प्रोक्षणादिभूतभाव्युपयोगशून्यलौकिकव्रीहिविषयं भवितुं न योग्यमिति विधेयसामर्थ्यादिपूर्वीयत्वलाभः सम्भवति। अन्यथा चापूर्वीयमात्रं जूकादिसाधारणं तं च प्रणात्मिकोपेते तु तस्मिन्विवक्षिते विशिष्टानुवाददोषः। किं च यदि व्रीहिषूक्तं प्रोक्षणाद्यपूर्वीयत्वलक्षणा पायसेष्वपि स्यात्तदा सोमे विहितं क्रयादिफलचमसेप्युपदेशत एव स्यात् नित्यानित्यसंयोगविरोधाद्वा तत्रसमानविधेः प्रतिनिधेरपि मुख्येन सह तदापत्तिः। तस्मात्प्रतिनिधेर्मुख्यसामान्यविध्यनैमित्तिकस्य नित्यसमानविध्यभावं च व्यवस्थयाऽभ्युपगच्छद्भिर्मीमांसकैः संस्कारवाक्येषु व्रीहिसोमादिपदानामपूर्वीयत्वलक्षणां हित्वा मुख्यार्थत्वमेवाङ्गीकृत्य प्रतिनिधिगतमुख्यावयवानां व्रीह्यादिगततदवयवानामिव व्रीह्यादिपदविषयत्वान्मुख्यसमानविषयम्। न च फलचमसस्य सोमपदविषयत्वाभावान्न सोमसमानविषयत्वमित्त्येव व्यवस्थोपपाद्या। नैमित्तिकमत्तुल्यत्वादसमानविधानं स्यादिति प्रतिनिधिश्च तद्वदिति च तार्तीयाधिकरणद्वयं चैवं परमेव। नैमित्तिकमित्यत्र नित्यानित्यसंयोगविरोधोस्त्वपूर्वीयत्वलक्षणामभ्युपेत्य। नन्वपूर्वीयत्वलक्षणायामपि फलचमससामानविध्यन्ताभावाश्च प्रतिनिधेर्युक्तः। नित्यानित्यसंयोगविरोधप्रसङ्गतदप्रसङ्गौ हि तत्र न हेतू किं तु द्विरुक्तिप्रसङ्गाप्रसङ्गौ न हि नित्यं नैमित्तकं च युगपद्विधीयेते किं तु नित्यमादौ पश्चादितरत्। तत्र नित्यविधिवेलायमिव तदेकवाक्यतया व्यापृतानां संस्कारविधीनां न पुनः पश्चादपि व्यापारो न्याय्यः। मुख्यप्रतिनिध्योस्तु विध्यैक्यान्नायं द्विरूक्तिप्रसङ्ग इति मैवम्। व्रीहितुल्यकालतत्संस्कारविधीनां व्रीहिविधितः प्रागपूर्वीयत्वानवगतेस्तल्लक्षणायोगात्। न च व्रीहिविध्युत्तरं तर्हि तल्लक्षणा स्यात्। एवं हि व्रीहिविधितुल्यकालमेव प्रवृत्तियोग्यस्य संस्कारविधेर्यवसाधारण्यार्थमेव व्रीहिविध्युत्तरं प्रवृत्तिः स्यात्ततो नित्यधर्माणामपि नैमित्तकसाधारण्यार्थमेव तद्विध्युत्तरकाला प्रवृत्तिः स्यात्-

 वस्तुतस्तु--व्रीहिविधिर्व्रीहित्वजात्यवच्छिन्नसाधनतया विधत्ते न तु व्रीहिभावयोग्यान्नीवारगतावयवान् पश्चात्तु नित्यप्रवृत्तप्रधानविधितो यत्किंद्रव्याक्षेपप्रसक्तेर्व्रीहित्वानवच्छिन्नापि तदवच्छेद्यत्वयोग्या मुख्यसन्निकृष्टानीवारस्था एवाक्षिप्यन्ते इति तेषामपूर्वीयत्वं सिद्ध्यति। पूताकेष्टीषत्सदृशेष्टे तन्न्यायापवादो वचनादेवेति न युगपन्मुख्यप्रतिनिध्योर्विधिः। एवं नित्यनैमित्तकयोरपीति न मुख्यप्रतिनिधिवैषम्यम्। नन्वेवं व्रीहिविधाविव तत्संस्कारविधावपि व्रीहिपदस्य मुख्यार्थत्वात्प्रतिनिधिसाधारण्यं न स्यात्। न संस्काराणां प्रकरणात् प्रधानापूर्वार्थत्वे तन्निर्वाहाय पूर्वतनव्रीहिविधिनेव पश्चात्तनन्यायेन नीवारागतव्रीहिभावयोग्यावयवानामपूर्वविधित्वात्तदाकाङ्क्षावशादुभयसाधारणव्रीहित्वावच्छेदयोग्यमात्रलक्षणाङ्गीकारात् फलचमसे तु सोमत्वावच्छेदयोग्यत्वस्याप्यभावान्न साधारणव्रीहित्वावच्छेदयोग्यमात्रलक्षणाङ्गीकारात् फलचमसे तु सोमत्वावच्छेदयोग्यत्वस्याप्यभावान्न साधारणलक्षणोक्तभेदः अत एव व्रीहिमन्त्रः प्रतिनिधौ नोह्यः। किं च व्रीहिधर्मा अपूर्वीयत्वलक्षणया यवेष्वपि चेत्स्युस्ततो वृहद्रथन्तरधर्मा मीलनसमुद्रध्यानादयोपि सङ्कीर्येन्।  
 अथ तत्र निर्देशभेदाद् व्यवस्था-तदुक्तम् नवमे निर्देशाद्व्यवतिष्ठेरन्निति इदं तु नास्तीति चेत् न निर्देशभेदेपि तवापूर्वीयत्वलक्षणया तावन्मात्रविवक्षायां सांकर्यापत्तेः। स्वरूपस्याप्यादरे विशिष्टोद्धेशापत्तेः। नन्वयं दोषोऽग्निसूर्यवाक्ययोरपि। सायम्प्राप्तर्विशिष्टहोमोद्धेशात्तुल्यः। न च सायं प्रातः शब्दावेव लक्षणयातत्तत्कालीनमेव होममुद्धेश्यमर्पयतः जुहोतिस्त्वनुवादमात्रमिति वाच्यम्। होमभेदाभावेन सायम्प्रातः कालोपलक्षितहोमस्य प्रातः सायङ्कालस्योरप्यनपायात् \`अनपायो हि कालस्य लक्षणं हि पुरोडशौ'इतिन्यायादग्निसूर्यसांकर्यापत्तेः। तस्मातत्र निर्देशमात्रादेव यथा व्यवस्था तथा रथन्तरबृहद्धर्मेष्वपि स्यात्।  
 मैवम्-तत्राग्निर्ज्योतिरग्निः स्वाहेति सायं जुहेति सूर्यो ज्योतिर्ज्योतिः सूर्यः स्वाहेति प्रातरिति वचनविनियुक्तमन्त्रवर्णप्राप्ताग्निसूर्यानुवादेन प्रजापतिमात्रविधानेऽन्यतरस्यार्थवादत्वात्। न च वाच्यां मिश्रलिङ्गमन्त्रविधिपर्युदस्तशुद्धलिङ्गमन्त्रप्रतिप्रसवार्थे तद्विधिरति ब्राह्मणेनैवाग्निसूर्यविधिरिति। अग्निवाक्येनाग्नेः सायं होमे सूर्यवाक्येन च सूर्यस्य प्राप्तर्होमे च व्यवस्था विधौ सति शुद्धलिङ्गमन्त्रद्वयमेव सायम्प्रातर्होमयोर्लिङ्गाद् व्यवस्थया प्राप्तं न तु मिश्रलिङ्गमन्त्रद्वयं लिङ्गाविशेषादित्यपेक्षिततद्व्यवस्थार्थत्वेन सप्रयोजनस्य मिश्रलिङ्गमन्त्रविधिद्वयस्यानपेक्षितेऽग्निहोत्रप्रकरणाम्नातावगततदङ्गभावस्य शुद्धलिङ्गमन्त्रद्वयस्य पर्युदासे व्यापाराभावे तत्प्रतिप्रसवानपेक्षणात् तेनाज्यभागक्रमाम्नातानामिव याज्यानुवाक्यानां वार्त्रघ्नीवृधन्वतीविधिभ्यां स्वाहाकारलिङ्गेनैव होमाङ्गानां शुद्धमिश्रलिङ्ग मन्त्राणां विधयः कालसम्बन्धद्वारा व्यवस्थार्था एवेति निर्देशमात्रान्न कुत्रापि व्यवस्था।  
 नन्वेवमपि बृहत्पृष्ठं भवति रथन्तरं पृष्ठं भवतीत्युपत्तिवाक्यभेदेन पृष्ठभेदात्तदपूर्वभेदाद् वृहद्रथन्तरधर्मव्यवस्थास्तु। मैवम्। पृष्ठैः स्तुवत इत्येतदेवं माहेन्द्रस्तोत्राणां चतुर्णामुत्त्पत्तिवाक्यं बृहद्रथन्तरवाक्यद्वयं तु माहेन्द्रस्तोत्रे गुणविधिः।  
 ननु पृष्ठैरित्युत्पत्तिवाक्यगतसङ्ख्यया कर्मभेदे पृष्टवहुत्वं नास्तीति साप्तमिकसूत्रभाष्यविरोधः स्यात् । अतो बृहद्रथन्तरवाक्यविहिते द्वे एव पृष्ठे पृष्ठैः स्तुवत इति तु मैत्रावरुणादिसाधारणं छन्निन्यायेनाजहल्लक्षणयानुवादः। मैवम्। यथा खल्वाज्यैः स्तुवते पञ्चदशान्याज्यानि पञ्चदशं होतुराज्यं सप्तदशं मैत्रावरुणस्यैकविंशं ब्राह्मणाच्छंसिनः पञ्चदशमच्छावाकस्येत्यादिप्रयोगाद्वहिः पवमानानन्तरभावीति चत्वार्यपि स्तोत्राण्याज्यशब्दवाच्यानि। एवं पृष्ठैः स्तुवते सप्तदशानि पृष्टान्येकदशविंशं होतुः पृष्ठं त्रिणवं मैत्रावरुणस्य सप्तदशं ब्राह्मणाच्छंसिनः पञ्चदशमच्छ आवाकस्येत्यादिप्रयोगात्माध्यं दिनपवमानानन्तरभावीनि चत्वार्यपि स्तोत्राणि पृष्ठशब्दवाच्यानि। क्वाचित्क एव रथन्तः पृष्ठमित्यादिहोतुः पृष्ठमात्रे पृष्ठशब्दप्रयोगस्तु अर्जुने पार्थशब्दप्रयोगवदात्। आपो वागृत्वियमार्छन् तासां वायुः पृष्ठे व्यवर्ततेत्यादिश्रुतौ पृष्ठशब्दस्य प्रकृतिनिमित्तत्वेन विवक्षितानामपां पृष्ठाद्युत्पत्तिमव्यवहितां वामदेव्ये तस्माच्चोत्पन्नेनव्यवहितां रथन्तरादिषु प्रदर्श्य ततः पिता वै वामदेव्यं पुत्राः पृष्ठानीति रथन्तरादिष्वेव पृष्ठशब्दप्रायोगवच्च निरूढिवशादिति कल्पनौचित्येन पृष्ठैः स्तुवत इतिश्रुतेरनुवादत्वलाक्षणिकत्वकल्पनस्य बृहद्रथन्तरवाक्योर्विशिष्टविधिमाहेन्द्रस्तोत्रभेदतदपूर्वभेदगौरवायोगात्। प्रकृतौ पृष्ठबहुत्वं नास्तीति साप्तमिकव्यवहारस्य त्वयमर्थः। विश्वजीति विधानयोग्यं चोदकप्राप्तपृष्ठबहुत्वं नास्तीति।ननु पृष्ठैक्ये साम्नोऽक्षराभिव्यक्तया दृष्टार्थत्वाद्वृहद्रथन्तरयोर्न्यायादेव विकल्पप्राप्तेर्वृहद्वथन्तरं वा पृष्ठकार्यमिति विकल्पवचनं व्यर्थम्। अतस्तदर्थवत्वाय गौरवमप्यदोषः । मैवम्। पृष्ठेः स्तुवत इति विहितेषु स्तोत्रेषु रथन्तरवृहद्वामदेव्यनौधसकालेयानां पञ्चानां साम्नामुदेशात्पृष्ठैःस्तुवत इत्यत्र पञ्चस्तोत्राणि विहितानीति शङ्कानिवृत्त्यर्थमाद्ये एव पृष्ठे वृहद्रथन्तरयोर्विकल्प इति वचनस्यार्थवत्वात् द्वादश स्तोत्राणि द्वादश शस्त्राणि तस्य नवतिशतं स्त्रोत्रीया इत्यादिलिङ्गादधिकस्तोत्रसद्भावशङ्कानिराससम्भवेप्यधिकसामाम्नानादवश्यं यत्र क्वटचित्कल्प्ये विकल्पेवृहद्रथन्तयोरेव नियमार्थमेतदन्यथा पृष्टद्वयपक्षेप्युक्तलिङ्गादेव तत्समुच्चयनिराससम्भवेन विकल्पवचनवैयर्थ्यापत्तेरपरिहारात्। तस्मात्पृष्ठापूर्वभेदान्न व्यवस्था। न च स्तोभापूर्वभेदात्सा। तेषां गीतिकालपूरणेन दृष्ठार्थत्वात्सामाङ्गत्वाञ्च धर्म्धैपरिसामाङ्गभूतैर्गुणानां च परार्थत्वादिति न्यायादसम्बन्धात्। ननु माभूदपुर्वभेदाद्धर्मव्यवस्था चित्रत्वशूरत्वादिस्तुतिप्रकारभेदात्तु स्यात्। न। न ह्येतावताऽपूर्वीयत्वलक्षणा सिद्ध्यति। तत्तद्धर्मविधौ तत्तत्प्रकारकस्तुतिजन्यापूर्वसाधनत्वविवक्षायां तु विशिष्टोद्धेशापत्तेः। चित्रत्वशूरत्वादिप्रकारस्य कण्वरथन्तरादिष्वभावेन तेषु बृहद्रथन्तरधर्मानतिदेशापत्तेश्च। तस्माच्छूतरुपभेदादेवात्र धर्मव्यवस्थावद्वीहिधर्धा अपि श्रुतरूप एव विधीयन्ते। तेनापूर्वीयत्वलक्षणया यवेष्वपीति सिद्धम्। तदेतदष्टाविंशतितमश्लोके प्रतिपादितम्।  
 तदेतद्वषयामः यत्तावदुक्तं प्रोक्षणावघातविध्योर्नापूर्वनियमिविधित्वं किन्तु यवपरिसङ्ख्यार्थत्वमिति । तन्न। व्रीहिशास्त्रानर्थक्यात्। प्रोक्षणावघातविध्योर्व्रीहिपदस्यापूर्वीयत्वलक्षणया यवसाधारणयापादनार्थमेव हि तत्।  
 यत्वस्य दूषणमुक्तं तस्याश्वशफपरिमाणपुरोडाशसमर्थाल्पव्रीहिलाभे प्रतिनिध्यनुपादानर्थत्वंसम्भवादिति। तन्न। नित्यानित्यसंयोगविरोधात्।  
 यदपि यवसाधारणयासम्भवे हेत्वन्तरमप्युक्तमपूर्वीयत्वलक्षणा न युक्ता। प्रोक्षणावघातयोः प्रकरणेनापूर्वार्थत्वात् व्रीहिद्वारा च तादर्थ्यात्तदपूर्वीयाणामेवार्थाल्लौकिकत्यागेन द्वारत्वादिति। तदपि न । विश्वजिद्यागस्य स्वर्गार्थत्वे कल्पिते श्रुतार्थापत्या द्वारत्वेन कल्पितस्यापूर्वस्य शाब्दत्वसिद्ध्यौ अपूर्वं कृत्वेति शब्दकल्पनावत् प्रोक्षणादेरपि प्रकरणेन प्रधानपूर्वार्थत्वे कल्पिते श्रुतार्थापत्त्या द्वारत्वेन कल्पितानामपूर्वीयाणां व्रीहिणां शाब्दत्वसिद्ध्यै अपूर्वीयत्वलक्षणाया आवश्यकत्वात्। किं च यदि व्रीहिस्वरूपमेव धर्मविधौ विवक्षितं ततो विकृतौ नीवारेषु प्रोक्षणादेरतिदेशो न स्यात्। सोयं दोषो दीक्षितैरप्यष्टाविंशतितमश्लोकविवरणान्त उक्तः। चित्रत्वशूरत्वादिप्रकारस्य कण्वरथन्तरादष्वभावेन बृहद्रथन्तरधर्मानतिदेशापत्तेरिति ग्रन्‌थेन । प्रोक्षणादिष्वतिदेशश्च नवमे द्रव्यसङ्ख्यासमुदायं वेत्यत्र व्रीहित्वविवक्षयानतिदेशं पूर्वपक्षयित्वाऽपूर्वीयत्वलक्षणया तन्निंरासेन स्थापितः । अतो दीक्षितानां चित्रत्वशूरत्वदिप्रकारविवक्षायामप्राकृते तद्विकाराद्विरोधाद्वयवतिष्ठेरन्निति नावमिकाधिकरणं वदतां कथमेतदधिकरणविस्मरणमिति न विद्मः। एवं तत्प्रपूर्वाधिकरणेपि प्रोक्षिताभ्यामुलूखलमुसलाभ्यामवहन्तीति प्रोक्षणस्य नैवारश्चरुर्नखावपूतानामित्यत्रातिदेशोहसिद्ध्यै अवहन्तेर्वैतुष्यद्वारा तत्साधनत्वेन वापूर्वीयत्वमुलूखलमुसलशब्दयोर्लक्ष्यमित्युक्तम्। एवं मन्त्रेष्वपि द्रव्यदेवतास्वरूपपरत्वे द्रव्यान्तरे देवतान्तरै वा विकृता वतिदेशोहौ न स्यातामिति।  
 यच्चोक्तं नचायं नियमोस्ति यदपूर्वीय एव रूपे संस्कारविधिर्नश्रुत इति तप्ते पयसीत्यत्र श्रुत्यैव लब्दसंस्कारविशिष्टपयः परामर्शिना तेनापूर्वीयत्वबोधनात् नहीयं व्यप्तिः संस्कार्योऽपूर्वलक्षणेति येन व्यभिचाराद् दुष्येत । किन्तूत्सर्गन्यायस्तस्य च न्यायान्तरेणापवादो न दोषः।  
 यत्तूक्तं यस्योभावाग्नी इत्यत्र विधेयाग्निद्वयोत्पादकाधानसामर्थ्यादुभयाग्न्यनुगमनिमित्तत्ववद्विधेयं प्रोक्षणादि भूतभाव्युपयोगशून्यव्रीहिषु न योग्यमिति विधेयसामर्थ्यादपूर्वीयत्वलाभ इति सत्यम्। तत्तु-श्रुतार्थापत्या शब्दकल्पनया इह तु तत्स्थाने लक्षणेत्युक्तम्। विधेयसामर्थ्यादपि चार्थविशेषनिर्णये शब्दकल्पकोक्ताऽर्थाद्वेत्यधिकरणे एकदेशान्वादिति सूत्रावयवेनैव।  
 यत्तूक्तमपूर्वीयत्वमात्रे लक्ष्ये जुह्वादिसाधारण्ये तण्डुलप्रणालिकोपेते तु विशिष्टोद्धेश इति। तन्न। व्रीहिभिरिति तृतीयया तात्पर्यविषयप्रदेयप्रकृतित्वलक्षणात्। प्रदेयेन च प्रकृतित्वविशेषणमिष्टमेव। ब्राह्मणेन हननस्य तत्प्रतिषेधे इत्युक्तं नञ्टीकायाम् यदि व्रीहिप्रोक्षणाद्यपूर्वीयत्वलक्षणया यवेष्वपि स्यात्तदा सोमक्रयादि फलचमसेप्युपदेशत एव स्यादिति । तन्न। नित्यानित्यसंयोगविरोधात्।  
 यत्तु-तथात्वे प्रतिनिधेरपि मुख्यधर्मातिदेशः स्यादिति तन्न। त्वयापि धर्मविधिषु व्रीह्यादिपदे व्रीहित्वावचिछन्नत्वहानेन व्रीहित्वावछेदयोग्यमात्रपरत्वस्य वक्ष्यमाणत्वात्। ततश्च यथोत्पन्नविनष्टव्रीह्यवयवा व्रीहित्वावच्छेदयोग्या एवं नीवारगता अपीति व्रीहिविधिनैव विहिता नित्या इति न तेषां धर्मान्वये नित्यानित्यसंयोगविरोधः। व्रीह्यवयवानामघातपेषणाभ्यां विनाशान्न स्वरूपेण साधनत्वं घटत इति तदवयवानामेव विजातीयपरम्परया व्रीहित्वोपलक्षितान्वीहिविधिर्विधत्ते। अयं च न्यायः पशोरेकहविष्ट्वमित्यत्र दशमे स्थितः। नैमित्तिके तु धर्मविधिगतसोमपदलक्षित प्रकृतापूर्वीयात्वाविशेषेपि नित्यसोमविध्यसङ्ग्रहान्निमित्तान्वयाच्चा नित्यत्वान्नित्यानित्यसंयोगविरोध इति वैषम्यम्। तेन नित्यानित्यसंयोगविरोधोक्तेस्तदधिकरणेऽपूर्वीयत्वलक्षणाभ्युपेयेत्यपव्याख्यानमेव। एतेनैव प्रतिनिधेर्मुख्यसामानविध्ये तदभावे च नित्येन सह नैमित्तिकस्य द्विरूक्तिप्रसङ्गाप्रसङ्गावपि हेतू उपपादितौ। यत्तु-तन्न हि विधितुल्यकालं तत्संस्कारविधिर्त्नैयुक्तं तदङ्गीकुर्मः।  
 यत्तु- तदुत्तरं प्रवृत्तिनिरासायोक्तं व्रीहिविधितुल्यकालमेव प्रवृत्तियोग्यस्य संस्कारविधेर्यवसाधारण्यार्थमेव तदुत्तरप्रवृत्तिः स्यात्तञ्च नित्यनैमित्तकयोरप्यविशिष्टमिति तन्न। व्रीह्यनुवादेनसंस्कारविधिव्रीहिविधितुल्यकालप्रवृत्तियोग्य इति व्याघाताद्यवसाधारण्यार्थोत्तरप्रवृत्त्यभावेऽतिप्रसङ्गस्याप्ययोगादिति। तुल्यकाल प्रवृत्त्युक्तिस्तु ग्रन्थेषु पुनर्नैमित्तिकविधितः प्राक्त्वमात्राशया।  
 यत्तु-वस्तुतस्त्वित्यादिनोक्तं न मुख्यविधितः प्रतिनिधिप्राप्तिः किन्त्वनन्तरप्रवृत्तन्यायात्पूतीकेषु तु वचनादिति न युगपन्मुख्यप्रतिनिध्योर्विधिस्तञ्च तुल्यं नित्यनैमित्तिकयोरपीति तदपि मुख्यविधित एव नीवारगततदवयवप्राप्तेरुपपादितत्वान्निरस्तम्। न्यायेन त्वियद्भवति मुख्यविधितोऽश्वशफादिपरिमाणपुरोडाशजनकावयवमात्रोपादाने प्राप्ते कतिचिदवयवहानं कार्यमित्येव प्रतिनिधिगतमुख्यावयवविधिस्तु मुख्यविधित एव सिद्धः। एवं पूतीकवचनेनापि। तेन मुख्यप्रतिनिध्योर्युगपद्विधिर्नित्यनैमित्तिकयोस्तु नेति वैषम्यम्।  
 यत्तूक्तं व्रीहिविधौ व्रीहित्वावच्छिन्नावयवविधिरेव तत्संस्कारविधिषु तु तदवच्छेदयोग्यावयवमात्रं लक्ष्यते फलचमसे तु सोमत्वावच्छेदयोग्यत्वस्याप्यभावान्न साधारणी लक्षणा अत एव व्रीहीमंन्त्रः प्रतिनिधौ नोह्य इति। तदपि व्रीहिविधावेव व्रीहित्वावच्छेदयोग्यावयवविध्युपपादनात्परास्तम्। अग्रिमं त्वभ्युपगमेनेति। इयांस्तुविशेषो ममापि व्रीहित्वावच्छेदयोग्यानामेव धर्मविधिषु लक्षणा किन्त्वपूर्वीयत्वेन तेषामेव व्रीहिविधिविषयत्वात् सोमधर्मविधिष्वपि सोमपदेन सोमत्वावच्छेदयोग्यावयवनामेवापूर्वीयत्वेन लक्षणा न नैमित्तिकानामिति तुल्यव्रीहिमन्त्रानूहोपि योग्यावयवानामेवापूर्वीयत्वेन लक्षणायामपितुल्यः।  
 यत्तूक्तमपूर्वीयत्वलक्षणया व्रीहिधर्माणां यवसाधारण्ये वृहद्रथन्तरधर्मा अपि सङ्कीर्यैरन्निति। सत्यम्। तद्भाष्यकृन्मते स्‌यात्पृष्ठैक्यात्। वार्तिककृतस्तु रथन्तरं पृष्ठं भवति वृहत्पृष्ठं भवतीत्युपत्तिविधीगुणन्यायोन कर्मभेदात्। पृष्ठैः स्तुवत इति तु गुणविध्यर्थोनुवादः।तस्योत्त्पत्तित्वे सङ्ख्यया कर्मभेदात् पृष्ठबहुत्वं स्यात्।  
 यत्तु-तत्रेष्ठापत्तिः कृता यथा खल्वाज्यैः स्तुवत इत्यादिग्रन्थेन तन्न। आपो वा ऋत्वियमार्च्छन्नित्यर्थवादेन प्रकरणे वामदेव्ये पृष्ठशब्दप्रयोगाभावात्तद्द्वारा बृहद्रथन्तरयोः पृष्टशब्दप्रवृत्तिनिमित्तत्वमुक्तं तञ्च निमित्तं वृहद्रथन्तरसम्बन्धाभवान्मैत्रावरुणसामादिस्तोत्रत्रये नास्तीति न चत्वारि पृष्ठनि किन्त्वेकमेवेत्यर्थवादेन निर्णीयते। त एव तत्स्तोत्र एव कण्वरथन्तरं पृष्ठमित्यादिप्रयोगस्तेनास्यार्थवादिकम्य च रथन्तरादिष्वेव प्रयोगस्य पार्थादिशब्दवद्रढिवशत्वेक्तिर्निर्मूला । आर्थवादिकातिरिक्तनिमित्तस्यासिद्धेः। पार्थशब्दे तु तसिद्धमिति वैषम्यम्। तेन प्रवृत्तिनिमित्तालाभेन कस्यचिदपि भाष्यवार्तिककृतोर्गुरोर्वाप्यसम्मतं चत्वारिपृष्ठानीत्युत्पथगमनं प्रमत्तस्याश्वस्येव निषिद्धमतः पृष्ठापृष्ठसमुदाये एवांय पृष्ठशब्दोनुवाद इति निर्णीते अगत्या विशिष्टविधिस्तद्वलात्कर्मभेदापूर्वभेदगौरवमर्थदोषः। यतोरेव पृष्ठयोरदृष्टार्थत्वात् समुच्चयप्रसक्तौ वचनाद्विकल्पो रथन्तरं वृहद्वेति।  
 यतूक्तम् पृष्ठद्वयपक्षेपि द्वादशस्तोत्राणि द्वादशशास्त्राणि तस्य नवतिशतं स्तोत्रीया इत्यादिलिङ्गादेव तत्समुच्चयनिराससम्भवाद्विकल्पवचनवैयर्थ्यापत्तिरिति। तन्न-एवं हि व्रीहिसोमादिविधेरपि तदापत्तिरपरिहार्या । तत्संस्कारविधिषु तदनुवादरूपालिङ्गादेव तत्प्राप्तिसम्भवात्। तथा विकृतौ प्रयाजे कृष्णलं जुहोत्यनुवादलिङ्गादेव प्रयाजादिप्राप्तिसम्भवे तदतिदेशानर्थक्यं स्यात्। अन्यथा च तावप्येकलिङ्गेनसिद्धौ लिङ्गान्तरवैयर्थ्यं दुष्परिहरमेव। तस्मादेवं जातीयेष्वीदृक्परिहारः द्वादशस्तोत्राणीत्यादेरपि तावदनुंपपत्त्या प्रतीयमानविकल्पविधायिता कल्प्या तद्वरं वाशब्दवतो रथन्तरं वेत्यस्यैवेति सर्वमनवद्यम्।  
 अथ\`मन्त्रेणाश्वस्य रज्जोर्ग्रहणम्'इत्येकोनविंशत्तम श्लोकदूषणम्।  
 "मन्त्रेणाश्वस्य रज्जोर्ग्रहणमि"त्याद्येकोनत्रिंशत्तमे तु श्लोके इदमुक्तं वार्तिके इमामगृभ्णन्नित्यादावप्राप्तपरिसङ्ख्यायां तु त्रैदोष्यनियम इति। तदुक्तम्-  
 यद्यस्य विनियुक्तस्य प्रत्यक्षा स्यात्पुनः श्रुतिः।  
 ततश्च परिसङ्ख्यानात्प्रसज्येत त्रिदोषता॥  
 यदि तु प्रतिषिद्धत्वात्सामान्यविनियोगकृत्।  
 नैवास्ति श्रुतिरत्रेति न प्राप्नोति त्रिदोषतेति॥  
          
 तञ्चेदमाक्षिप्यते अश्वरशनायां मन्त्रस्य विनियोगेन निराकाङ्क्षत्वेपि गर्दभरशनया मन्त्राकाङ्क्षया तत्रापि मन्त्रविनियोजकसामान्यशास्त्रस्यावश्यकल्प्यत्वात्। इष्टश्चाग्न आयाहि वीतये इत्याद्यानां ज्योतिष्टोमप्रकरणानाम्नातानामग्नेयीनामृचां विशेषतः स्तोत्रादौ विनियोगेन निराकाक्षाणामप्याग्नेय्याग्नीध्रमुपतिष्ठत इति विहितस्याग्गीध्रोपस्थानस्याग्नेय्याकाङ्क्षया तत्सम्बन्धः। तथा प्रकरणाद्युपदेशतः प्रकृत्यन्वयेन निराकाङ्क्षाणामपि प्रयाजादिनां विकृतिभवानया तत्कथम्भावाकाङ्क्षावलादतिदेशं कल्पयित्वाप्यन्वय इष्ठः एव। एवमिहापीमामगृभ्णन्निति मन्त्रस्यापूश्वाभिधान्यां विनियोगेन निराकाङ्क्षस्यागर्दभरशनादानेन तत्प्रकाशकाकाङ्क्षया सामान्यवचनं कल्पयित्वाप्यन्वयः किं न स्यात्। एवमश्यकल्पिते सामान्यवचने प्राप्तपरिसङ्ख्यैव सम्पन्नैषापीति त्रिदोषत्वं षोडश्युत्तर इतिवत् दुष्परिहरमेव। किं च प्राप्तपरिसख्यायां त्रिदोषत्वं क्वचिदुक्तोदाहरणादावस्तु सर्वत्र प्राप्तपरिसङ्ख्यायां त्रिदोषत्वं प्रसज्ज्यत एवेतिनियमस्तु मीमांसकप्रसिद्धो न युक्तः। यज्जुह्वां गृह्णाति प्रयाजेभ्यस्त् यदुपभृति प्रयाजानुयाजेभ्यस्तदित्यविशेषप्रवृत्तेन प्रत्यक्षशास्त्रेण सर्वेषां प्रयाजानां जौहवौपभृताज्यकार्यत्वप्राप्तावतिहायेडो बर्हिः प्रतिसमानयतीत्याद्यौपभृताज्यसमानयनकालविध्यर्थलभ्यायां जौ हवौपभृताज्यानामुपरितनप्रयाजद्वयप्राचीनप्रयाजत्रयपरिसङ्ख्यायां प्रायणीयातिथ्ययोश्च चोदकात्मकत्वाङ्गप्राप्तौ शंय्वन्ता प्रायणीया सन्तिष्ठते इडान्तातिथ्येति शंय्विडान्तोपरमविध्यर्थलभ्यशंय्विडान्तोत्तराङ्गपरिसङ्ख्यायामप्यन्यस्यामप्येवंविधायामर्थान्तरविध्यर्थलभ्यायां परिसङ्ख्यायां त्रैदोष्याभावादिति।

 तदेतदपि मन्दप्रज्ञस्य वैजात्यमात्रम्। तथाहि-यत्तावदुक्तं प्रत्यक्षेणाश्वाभिधान्यादाने विनियोगेन निराकाङ्क्षेपि मन्त्रे शेष्यन्तर गर्दभरशनादानप्रकाशकाकाङ्क्षावशात्तत्र मन्त्रविनियोजिका श्रुतिर्लिङ्गेन कल्प्यत इति।तन्न एवं हि वदन्ननं श्रुतिलिङ्गादिप्रभृतिकृत्स्नं मीमांसातन्त्रं सम्प्रदायेनानधीतवान्विस्मृतवान्वेति। ऐन्द्रीहि ऐन्द्रया गार्हपत्यमुपतिष्ठत इति गार्हपत्योपस्थाने विनियोगे निराकाङ्क्षापीन्द्रोपस्थानेपि तस्य प्रकाशकाङ्क्षावाशाल्लिङ्गेन विधिं कल्पयित्वा विनियुज्येत। एवं सर्वत्र। अथ तत्र मन्त्राकाङ्क्षासहकृतं लिङ्गं मन्त्रविनियोजकश्रुतिकल्पनहेतुरिति प्रत्यक्षविनियोगेन मन्त्राकाङ्क्षा निवर्त्तते कल्पनामूलोच्छेदलक्षणो वाधो भवतीति प्रमेयापहारलक्षणवाधवैषम्याय विरोधाधिकरणे शास्त्रदीपकोक्तः प्रकारः कृत्स्नं तन्त्ररक्षामन्त्रोनुसंधीयेतोक्तदोषद्धाराय ततो रशनामन्त्रेऽपि प्रत्यक्षविनियोगेनाकाङ्क्षानिवर्त्तनात्तदसहकृतलिङ्गेन श्रुत्यकल्पनायास एवानुसन्धेयः। एवमुभयसमाधेये कृत्स्नेपि श्रुतिलिङ्गादिना वाधव्याप्तेः तन्त्रे सति भवदुक्तदृष्टान्तद्वयवैषम्यमात्रं वाच्यम्। तदुच्यते। नात्राग्नेयीन्यायस्तत्र हि क्लुप्त एवामग्नेय्या अग्नीध्रमुपतिष्ठत इति विधिः स स्तेत्रादौ विनियोगतो निराकाङ्क्षामपि प्रकृतामग्नेयीं क्लुप्तापूर्वान्वयलाघवेन गृह्णातीति न्यायः स रशनामन्त्रे नास्ति। नह्यत्रानेन मन्त्रेण रशनां गृह्णीयादिति सामान्यतो गर्दभरसानां गृह्णीयादिति विशेषतो वा विधिः क्लुप्तोस्तियो लाघवेन प्रकृतं क्लुप्तापूर्वान्वयमिमामगृभ्णन्नित्यश्वाभिधानीग्रहणेविनियोगतो
निराकाङ्क्षमपि मन्त्रे गृह्णीयात्। कल्प्यस्य तु कल्पनाप्रतिबन्ध एव नैराकाङ्क्ष्याद्भवतीत्युक्तम्। नाप्यत्र प्रकृताङ्गातिदेशन्यायः। दृष्टार्थत्वादृष्टार्थत्वाभ्यां वैषम्यात्। लोकतोऽनिर्ज्ञातोत्पत्तिप्रकारं हि विकृत्यपूर्वमन्यतोपि न कथंचिन्निराकाङ्क्षं भवति। तस्य तदाकाङ्क्षावलान्निराकाङ्क्षाणामपि प्राकृतानां धर्माणां चोदनालिङ्गेनोपस्थितानामतिदेशकल्पनं युक्तम्। गर्दभरशनादानकार्य तु दृष्ठत्वाल्लोकत एव निर्ज्ञातोत्पत्तिप्रकारमन्यतोपि ध्यानादेर्निराकाङ्क्षं भवति। न तस्य तदाकाङ्क्षाबलान्निराकाङ्क्षस्येमामगृभ्णन्नितिमन्त्रस्य लिङ्गाद् गर्दभरशनादानेपि प्रापकं वचनंकल्प्यत इति दृष्टान्तद्वयवैषम्यम्। तेन त्रैदोष्यपरिहारो वार्तिकृदुक्तो दुर्बोधत्वेन भ्रान्त्यैव दूषयितुं व्यवसतिः।  
 यत्तु-सर्वस्यां प्राप्तपरिसङ्ख्यायां वैदोष्यमिति मीमांसकसिद्धान्तो न युक्त इत्युक्तोदाहरणद्वयमुक्तम्। तत्राद्यं तावदयुक्तम्। यज्जुह्वां गृह्णाति प्रयाजेभ्यस्तत् यदुपभृति प्रयाजानुयाजेभ्यस्तदिति सामान्यशास्त्रयोरतिहायेड इतियैपभृताज्यसमानकालविधितोऽर्थलभ्य उपसंहार एव न तु परिसङ्ख्या। अन्यथाऽऽग्नेयं चतुर्था करोतीत्यस्यापि परिसङ्ख्यात्वापत्तेरुपसंहारो दत्ततिलाज्जलिरेव स्यात्। न चोपसंहारः परिसङ्ख्यैव, गृहमेधीयाधिकरणे भाष्यकारादिसर्वसम्मता अष्टौ पक्षविकल्पा नोपपद्येरन्। पञ्चमस्य परिसङ्ख्यात्वात्सप्तमस्योपसंहारात्मकस्य परिसङ्ख्यान्तर्गतेः। किं वा भावादतिरात्रेषु गृह्यत इत्यत्राधिकरणे "ननूपसंहारः परिसङ्ख्या वा षोजश्युत्तर''इतीति भाष्यं तदनुपपन्नं स्यात्परिसङ्ख्योपसंहारयोरभेदे तस्मादतिहायेड इत्यनेनार्थलभ्य उपसंहार एव जौहवौपभृताज्ययोः प्राचीनप्रयाजत्रये तदुत्तरप्रयाजद्वये चेति। नन्वेवं सर्वत्रसामान्यविधौ विशेषविधिरुपसंहार एव स्यादिति न क्वापि प्राप्तपरिसङ्ख्या स्यात्। उच्यते सर्वप्रधानाधिकरणे वार्तिककृता "सामान्यविधिरस्पष्टः संह्रियेत विशेषतः । स्पष्टस्य तु विधेर्नान्यैरुपसंहारसम्भव"इति पूर्वोत्तरार्धाभ्यामस्य स्पष्टास्पष्टविध्योरुपसंहारसम्भवासम्भवावुक्तौ। तेन यत्रैव स्पष्टविधित्वादुपसंहारासम्भवः स एव प्राप्तपरिसङ्ख्याया विषयः। तद्यथावयविनोऽवयवेषु व्यासज्यवृत्तेः सामान्यरूपत्वाभावादवयविविधिः स्पष्टोऽवयवविशेषविधिभिर्नोपसंह्रियत इति यागहोमयोरैक्यं भाष्यकारसम्मतमभ्युपेत्यापि चतुरवत्तं जुहोतीत्यनेनाग्नेयविधेरनुपसंहार इत्युत्तरार्द्धविषय उक्तः । एवं दशमे पशोरेकहविष्ट्वं समस्तचोदितत्वादित्यत्र हृदयस्याग्नेऽवद्यतीत्येकादशावदानगणचोदनया पश्ववयविविधिर्नोपसंह्रियत इति प्राप्तरिसङ्ख्याया असौ विषयः।

 यत्वर्थलभ्यप्राप्तपरिसङ्ख्यायामुदाहरणान्तरमुक्तं शंय्वन्ता प्रायणीया सन्तिष्ठत इडान्तातिथ्येति तत्राप्यतिदेशस्य सामान्यविधित्वेनास्पष्टत्वादुपसंहारस्यैव न्याय्यत्वाच्छंय्विडान्तोपरमाख्यसंस्थाविध्यर्थलभ्योपसंहारस्यैव तदुदाहरणं न प्राप्तपरिसङ्ख्यायाः एवमर्थान्तरविध्यर्थलभ्यः सर्व उपसंहार एव न परिसङ्ख्या कामविधीनां सामान्यतः प्रवृत्तानां त्रैवर्णिकविषयैराधानोपनयनविधिभिरर्थलभ्यस्त्रैवर्णिकविषयत्वेनोपसंहार एव क्रियते न तत्रार्थलभ्या परिसङ्ख्येति। अस्तु वैवंविधे सर्वत्रार्थान्तरविध्यर्थलभ्यान्यव्यावृत्तिर्नतु सा प्राप्तपरिसङ्ख्येति व्यवह्रियते। श्रुतविधीनामेवापूर्वनियमपरिसङ्ख्याविधिव्यपदेशात्। न हि परम्परया वर्जनबुद्धिफलको विधिः परिसङ्ख्याविधिर्नियमविधेरपि तथात्वापत्तेः। ततश्च यथावघातादिविधौ परम्परयोपायान्तरपरिसङ्ख्याफलत्वेति साक्षान्नियममात्रं फलमिति नियमविधित्वेनैव व्यपदेशः। एवं शंय्विडान्तसंस्थाविध्यादिष्वपि साक्षादप्राप्तशंय्विडान्तसंस्थादिप्रापकत्वमेवेत्यपूर्वविधित्वादिनैव व्यपदेशो युक्तः। न चैतद्विध्यनुपपत्त्या विध्यन्तरं कल्प्यते यस्य प्राप्तपरिसङ्ख्यात्वव्यपदेशः स्यात् किं तु जौहवौपभृताज्यविनियोजकविधिगतोद्देश्यसमर्पकप्रयाजपदे तद्विशेषलक्षणैव लभ्यते। अतः सर्वत्राप्राप्तपरिसङ्ख्यायां त्रैदोष्याभावोक्तिर्वार्तिकारीया प्राप्तपरिसङ्ख्यायां च सर्वत्र त्रैदोष्यनियमोक्तिः सुस्थैवेत्यलमनवगताचार्योक्तितात्पर्यस्य सिद्धान्तदूषणग्रहीगृहतस्य प्रलापनिरासव्यसनेनेति।  
 अथ "अत्राप्याक्षेपवर्गे" इतित्रिंशत्तमश्लोकदूषणम्।  
 त्रिंशत्तमे तु श्लोके-"अत्राप्याक्षेपवर्ग" इत्यादौ पूर्वोक्तानामप्याक्षेपहेतूनां मध्ये केषाञ्चिदाक्षेपार्थ प्रकरणान्तरारम्भप्रतिज्ञामात्रं कृतमिति न तत्र किञ्चिद्वक्तव्यमस्तीति।  
 अथ "पश्वाद्यर्थो हि" इत्येकत्रिंशत्तमश्लोकदूषणम्।  
 तत्र तावदपूर्वविधिलक्षणे वैकृताग्निविध्यव्याप्तिरूपस्याक्षेपस्याद्यश्लोकोक्तस्याक्षेपार्थः। "पाश्वाद्यर्थो हि नैव प्रकृतिषु विकृतिष्वध्वरेष्वग्निरङ्गम्" इत्यादिरेकस्त्रिंशत्तमः श्लोकः तस्यार्थः। दशमेऽग्न्यतिग्राह्याधिकरणेऽतिदेशतः सम्भवत्प्राप्तिका अग्निविधयः फलार्थश्येनाकृत्यादिगुणप्राप्त्यर्था इत्युक्तम्। तदयुक्तम्। पशुकामश्चिन्वीतेत्यादिवाक्यैरग्नेः फलार्थत्वेनातिदेशतो विकृतिषु प्राप्त्यसम्भवात्। न चाग्निष्टोमवाक्यात्क्रत्वर्थत्वेऽप्यतिदेशः सम्भाव्येतेति वाच्यम्। दध्यादिवत्सिद्धरूपस्यानारभ्याधीतस्य वाग्नेरपेक्षिताश्रयक्रियासमर्पकतयाऽग्निष्टोमवाक्यानामनपेक्षितक्रत्वङ्गत्वपरत्वायोगात्। नन्वग्नेः प्रकरणापाठेऽपि दीक्षणीयादिसोमप्रयोगसङ्कीर्णसावित्रहोमोखासम्भरणदीक्षणीयावैशेषिकगुणरुक्मप्रतिमोचनाद्यङ्गकलापवत्वरूपाल्लिङ्गादाश्रयलाभादग्निष्टोमादिवाक्यानि क्रत्वङ्गत्वपराण्येव। न प्राकरणिकोत्तरवेद्यवरोधात् साप्तदश्यवद्विकृतावेव गच्छतोऽग्नेरग्निष्टोमोक्थ्यातिरात्रवाक्यानि तावत्प्रकृत्याश्रयत्वपराण्येव। एवं च शीघ्रप्रवृत्तवचनोक्तप्रकृत्याश्रयेण नैराकाङ्क्ष्ये दीक्षणीयासम्बन्धलिङ्गाद्विकृत्याश्रयत्वकल्पना न युक्ता आश्रयप्रापकतद्विधिप्रायपाठाच्च द्विरात्रादिवाक्यान्यश्रयत्वपराण्येव नाङ्गत्वपराणीति। तदिदं मीमांसकसिद्धान्तानभिज्ञस्य प्रलपितं पशुकामश्चिन्वीतेति हि क्रियैव फलसाधनं न गुण इत्याश्रयापेक्षाभावादङ्गत्वस्यैवाग्निष्टोमादिवाक्यार्थत्वादिति।  
 अख "नित्यात्काम्यस्य" इति "अग्निष्टोमादयः" इति द्वात्रिंशत्तमत्रयस्त्रिंशत्तम श्लोकदूषणम्।  
 %दीक्षितैस्तु%-पूर्वोक्तरीत्यैकत्रिंशत्तमश्लोकं व्याख्याय प्रकारान्तरेण तदपि दूषितम्। लिङ्गादेवाग्नेः प्रकृत्याश्रयत्वसिद्धेः काम्ये नित्यस्य वाधकमिति न्यायेन तस्योत्तरवेदिवाधकत्वात्। किं च काम्येनाग्निनोत्तरवेदेर्न वाधः। उत्तरवेद्यां स्वग्निश्चीयत इति श्रुतिवलादग्निनिधाने वेद्यां हवींष्यासादयति वर्हिषि हवींष्यासादयतीति श्रुतयोर्वेदिवर्हिषोर्हिविरासादन इव समुच्चयात्। तस्मात्काम्यन्याग्नेर्लिङ्गात्प्रकृत्याश्रयत्वसिद्धेरग्निष्टोमादिवाक्यानि क्रत्वङ्गत्वपराण्येव।  
 ननु काम्येऽग्नौ पर्णतावत्प्रकृतौ वाऽद्विरुक्तत्वादिति न्यायायोगात्समुच्चित्य प्रकृतिविकृतिसर्वसोमाश्रयत्वे प्राप्ते परिसङ्ख्यार्थान्यग्निष्टोमादिवाक्यानि स्युः। न। तेषां लाघवेन प्राप्तापोदितक्रत्वङ्गत्वप्रतिप्रसवार्थत्वात्। उत्पत्तौ स्वग्नि चिनुत इत्यग्नेः संस्कार्यत्वोक्तेश्चयनप्रकरणे च तन्निवृत्या स्थण्डिलोपर्याहवनीयस्थापनोक्तेः। क्रत्वव्यभिचारिसंस्कार्यद्वारा क्रत्वङ्गत्वं प्राप्तं तथा सोमप्रयोगसङ्कारणस्य चयनस्य सोमप्रयोगमध्ये एवानुष्ठातव्यत्वादनुष्ठानसादेश्यलक्षणक्रमादपि क्रत्वङ्गत्वं प्राप्तं कामवाक्येनापोदितं पुनः प्रतिप्रसूयतेऽग्निष्टोमादिवाक्यैरित्याशङ्क्य द्वात्रिंशत्तमःश्लोकः कृतो "नित्यात्कामस्य" इत्यादिः। तदयुक्तम्। न तु काम्येऽग्नौ पर्णतावदित्यादिनोक्तस्य परिसङ्ख्यार्थस्यैव न्याय्यत्वात्।  
 यत्तु तेषां लाघवेनेत्यादिक्रत्वङ्गत्वप्रतिप्रसवार्थत्वमुक्तम्।  
तदप्ययुक्तम्। अग्नेश्चयनस्य काम्यत्वेग्निमिति द्वीतायायाः सक्तुवद्भङ्गात्तादर्थ्याभावे काम्यचयनानुनिष्पादिनि स्थले आहवनीयस्थापनविधावपि परप्रयुक्तोपजीव्याहवनीयस्थापनं प्रति चयनस्याङ्गत्वं नाक्षिप्यते। एकहायिन्यास्तन्नयनस्येव पदकर्म प्रतीवेति नाङ्गत्वं प्राप्तम्। अत एवानुष्ठानसादेश्यादपि कामवाक्यबाधितात्तन्न प्राप्तं यत्कामवाक्येनापोद्येत पुनश्चाग्निष्टोमादिवाक्यैः प्रतीप्रसूयेत। अतोऽगत्या प्रतिप्रसवासम्भवादेकवित्याद्यनुवचनक्रियान्तरस्यापि नमः प्रवक्त्रे इति निगदानन्तर्यवलात् क्रतुमध्ये प्रयोगवदिह लिङ्गात्सर्वसोमयागान्तर्गतिप्रसक्तौ परिसङ्ख्यार्थान्यनिष्टोमादिवाक्यानि तेन प्रकृतावग्नेरनङ्गत्वादतिदेशेनासम्भवत्प्राप्तिकस्याप्युपदेशत एव लिङ्गसनाथात्प्राप्तस्य काम्यस्याग्नेर्वैकृताग्निविधयः परिसङ्ख्या एवेति शक्यमुच्छृङ्खलं वक्तुं सर्वसिद्धान्तानुपपादयितुमशक्त्या विस्मयवन्तं दीक्षितं प्रति। तस्मान्दुन्मर्यादोक्तौ तेषामपूर्वविधित्वे चाव्याप्तिरपूर्वविधिलक्षणस्येत्युक्तिर्दीक्षतीया साहसमात्रम्।  
 वस्तुतस्तु-द्विरात्रादिवाक्यानां त्रयस्त्रिंशत्तमश्लोकवक्ष्यमाणरीत्या गुणकामप्रबृत्तिप्रयोजनतयाऽपूर्वविधित्वाल्लक्षणस्य तेष्वव्याप्तिः सुस्थैवेति वक्ष्यामः। इह त्वङ्गत्वप्रतिप्रसवदुदूषयिषया परिसङ्ख्याभ्युपेतेत्युपरम्यते।  
 यस्तु-"नित्यात् काम्यस्येति"द्वात्रिंशत्तमः श्लोकस्तस्यार्थः। अग्निष्टोमादिवाक्यानां क्रत्वङ्गत्वपरत्वेपि न क्वाप्यतिव्याप्तिः। न तावदग्निष्टोमवाक्ये। तस्याप्राप्तप्रापकत्वात्। न च तस्यैव विकृत्यग्निष्टोमेपि प्रापकत्वात्तदंशेऽतिदेशप्राप्तिसम्भवादव्याप्तिः। तस्यैकत्वेन तदप्रवृत्तौ प्रकृतावनङ्गत्वाद्विकृतावतिदेशायोगात्। नापि तमुक्थेन तमतिरात्रेणेति विध्योरव्याप्तिस्तयोरप्यग्निष्टोमवाक्यवत्प्रकृतिविकृतिरेवेति न तत्रातिदेशतः प्राप्तिर्नाप्यग्निष्टोमवाक्यरूपादुपदेशात्तत्संस्थत्वाभावात्। तयोरेव विकृत्यंशेपि नाव्याप्तिरग्निष्टोमवाक्यवदेव। नापि द्विरात्रादिवाक्येष्वव्याप्तिः। द्विरात्रादिष्वग्निष्टोमोक्थातिरात्रिसंस्थानामह्नां सत्वात्तेषु तावत्तद्विधिभिरेवोपदिष्टोग्निस्तेषु वाग्निसिद्धौ तदाश्रितगुणकामप्रवृत्तिर्द्विरात्रादौ सिद्धेति तदीयषोडशिसंस्थेषूपदेशोपि व्यर्थ इति न तदर्थमपि द्विरात्रादिवाक्यं तेन द्विरात्राद्यन्येभ्यः परिसङ्ख्यार्थं तत्। षोडशिग्रहविषयद्विरात्रादिवाक्यमिवाहरन्तरेभ्यः। तदुक्तं षोडशिनो वैकृतत्वमित्याधिकरणे आम्नानं परिसङ्ख्यार्थमिति सूत्रेण।  
 वस्तुतस्तु-षोडशिग्रहवाक्ये अग्निष्टोमादिशब्दानां प्रकरणेन प्रकृतिमात्रपरत्वाद्द्विरात्रादिष्वतिदेशः कलप्य इत्यप्राप्तपरिसङ्ख्या। अग्निवाक्येषु तमारभ्याधीतत्वेन तेषां प्रकृतिविकृतिपरत्वादुपदेशत एव द्विरात्रादेरहरन्तरेष्वपि प्राप्तिरिति प्राप्तपरिसङ्ख्येति त्रैदोष्याद्विरात्रदिवाक्यान्यग्निष्टोमादिविधीनामर्थवादाः यथाङ्गिरसां द्विरात्रे षोडश्युत्तर इति वाक्यमुत्तरेहन्द्विरात्रस्य गृह्यते इति सामान्योपदेशात्प्राप्तपरिसङ्ख्याऽहरन्तरेभ्य इति वृत्तिकारमते त्रैदोष्यादपरितुष्य भाष्कृद्वैखानसविधेरर्थवाद इत्याहेति। अत्र षोडशिविषयवाक्येष्विवाग्निविनियोजकवाक्येष्वप्यग्निष्टोमादिशब्दाः प्रकृत्यग्निष्टोममात्रपरा न विकृत्यग्निष्टोमपरा अपीति द्विरात्राग्निष्टोमादावतिदेशात्सम्भवत्प्राप्तिकस्याग्नेर्द्विरात्रादावप्युदेशस्तत्राव्याप्तिरित्याक्षिप्य षोडशिवाक्येषु प्रकरणवलात्प्रकृत्यग्निष्टोमादिश्रुतिसङ्कोचो युक्तो न त्वग्निविनियोजकवाक्येष्वनारभ्याधीतेषु तथा युक्तमित्यर्थवादत्वसमर्थनमेव त्रयस्त्रिंशतमे श्लोके "अग्निष्टोमादयश्चेत्प्रकृतय इह" इत्यादिनोक्तम्। तदिदमपि साहसमात्रम्। अर्थवादत्वं हि प्राप्तार्थकत्वे स्यातन्न षोडश्युत्तर इत्यत्रास्ति उत्तरेऽहन्द्विरात्रस्य गृह्यत इत्यनेनैव सिद्धेः तद्विरात्रेणेत्यादिषु तु त्रयस्त्रिंशत्तमश्लोकोक्तस्य गुणकामप्रवृत्तिप्रयोजनकत्वस्य तदुत्तरश्लोककृतदूषणनिरासेन स्थिरीकरिष्यमाणत्वान्नार्थवादत्वं युक्तम्। किञ्च त्र्यनीकायां त्वित्यधिकरणे प्रयोदनान्तरेणार्थवति विधौ सम्भवति सम्भवदप्यर्थवादत्वं नाङ्गीकार्यमित्युक्तम् तद्वदत्रापीति।  
 अथ "अग्निष्टोमादिशब्दाः" इतिचतुस्त्रिंशत्तमश्लोकदूषणम्।  
 यत्तु "अग्निष्टोमादिशब्दाः प्रकृतिविकृतिसंस्पर्शिनः संतु नाम" इत्यादिनास्यदूषणं कृतं तस्यार्थः। प्रकृतिविकृत्यग्निष्टोमादिपरत्वेऽग्निष्टोमादिशब्दानां यत्र विकृतिष्वग्निष्टोमादिसंस्था उपदिष्टास्तासामेव विकृतीनां सङ्ग्रहात्सामानविध्यं न तु यत्रातिदिष्टा अग्निष्टोमादिसंस्थास्तासामप्यग्नयश्च स्वकालत्वादित्यधिकरणे आहवनीयस्योपदिष्टहोमास्वेव विकृतिषूपदेशो नत्वतिदिष्टहोमास्विति वार्तिकोक्तन्यायात्। तस्मादद्वादशाहान्तर्गतदश-रात्रातिदिष्टाग्निष्टोमादि संस्थाकानि यानि द्विरात्रादिष्वहानि तेषु गुमकामप्रवृत्त्यैः द्विरात्रादिवाक्यैः सामानविध्यमिति। इदं त्वस्मदिष्टमेव।  
 अथ "तत्रैतद् दूषणं स्यात्" इति पञ्चत्रिंशत्तमश्लोकदूषणम्।  
 यत्तु "तत्रैतद्दूषणं स्यात्" इत्यादिना पञ्चत्रिंशत्तमश्लोकेन दूषितं तस्यार्थः। स्यादेवं यद्यग्न्याश्रितगुणफलविधिषु क्रत्वपूर्वान्वयित्वेन सिद्धोऽग्निराश्रयत्वेनानुवाद्यः स्यान्नत्वेवमनारभ्यवादत्वादग्निष्टोमादिवाक्यैः क्रत्वन्वयकरणात्प्रागेव य एव विद्वानग्निं चिनुत इत्युत्पन्नः शुद्धोग्निः श्येनाकृत्यादिगुणफलविधिष्वाश्रयत्वेनान्वेति। ततो लिङ्गादग्निष्टोमादिवाक्यैश्च विनियोगाद्यत्राग्निस्तत्रैव तदाश्रितगुणफलविधय इत्यर्थादेव तेषामपूर्वीयाग्निसम्बन्धः अर्थात्सिद्ध्यति चापूर्वीयस्याश्रयत्वं येष्वग्निरौपदेशिको येषु चातिदेशिकस्तेषु सिद्ध्यति एतादृशविषयाभिप्रायेणैवाह भाष्यकृत्----तस्मिन्प्रवर्त्तमाने कामोपि प्रवर्त्तत इति। तस्मादतिदिष्टाग्न्याश्रयणेनापि गुणकामप्रवृत्तिसम्भवान्न तदर्थानि द्विरात्रादिवाक्यानीति। सोऽयं दूषणरभसवशायातमनो विक्षेपजः प्रलापः। पूर्वश्लोके ह्यग्निष्टोमादिसंस्थानां यत्रोपदेशस्तत्रैव गुणकामप्रवृत्तिर्न यत्रातिदेशस्तत्रापीति तदर्था द्विरात्रादिविधय इत्युक्तम्। इह तु यत्रौपदेशिका अग्नयो यत्र वातिदेशिकास्तत्रोभयत्रापि गुणकामप्रवृत्तेर्न तदर्थाद्विरात्रादिविधय इत्युच्यते इति किं केन सङ्गतम्। नह्युत्तरेण पूर्वं दूष्यते। आतिदेशिकाग्निमन्त्यपि विकृतिभूतानि यानि द्वादशाहीयदशरात्रादतिदिष्टामादिसंस्थाकानि द्विरात्रादिपृष्ठानि तेष्वग्निष्टोमाग्निष्टोदिवाक्याप्रवृत्तेरसिद्धा गुणकामप्रवृत्तिर्द्विरात्रादिवाक्यानांप्रयोजनमिति। तस्मादसम्बद्धोदाहरणानीतिष्टमेवेदम्।  
 अथ \`वाचस्त्वग्नेः'इति षट्त्रिंशत्तमश्लोकदूषणम्।  
 \`वाचस्त्वग्नेर्द्विरात्रप्रभृतिष्वि'ति षट्वत्रिंशत्तमश्लोके पञ्चषाणि द्विरात्रादिवाक्यप्रयोजनान्युक्तानि। तस्यार्थः। अर्थवादत्वं वा यदि त्वग्निष्टोमोक्थातिरात्रवाक्यसारूप्यात्तेषामवश्यं केन चित्प्रकारेण विधित्वं वाच्यमिति निर्बन्धात्तत्रापरितोषस्तदा तान्यर्हर्गणान्तरेभ्योग्नेः परिसङ्ख्या कुर्वन्तु। यदि तु प्राप्तपरिसङ्ख्या त्रिदोषेति तत्रापरितोषस्तोऽतिदिष्टाङ्गन्तरपरिसङ्ख्यां कुर्वन्तु। यदि तु द्विरादिष्वतिदिष्टाङ्गान्तरसद्भावे लिङ्गसत्वात्तद्विरोधात्तत्राप्यपरितोषस्तर्हि द्विरात्रादिषूत्तरवेद्याः पक्षे प्राप्तावग्नेर्नियमनं कुर्वन्तु। यद्वा द्विरात्रादिचोदकपर्यालोचन लभ्योत्तरवेदिप्राप्त्यपेक्षाग्निनियमापेक्षयाऽग्निप्रकरणाम्नातसन्निहितगुणकामप्रवृत्तिप्रयोजनतैवास्तु। अथ वेहान्यतः सम्भवन्ती गुणकामप्राप्तिः फलं न भवतीत्युक्तेर्व्यवहितापेक्षोपि नियमः फलमस्तु तदुक्तमाद्यश्लोके षोडशद्विरात्रवाक्ये सन्निहितिफलाभावात्प्रकरणान्तरस्य चोदकापेक्षो नियमः फलमिति। यद्वा नियमनं गुणकामप्रवृत्तिश्चोभयमपि प्रयोजनमस्तु। न ह्येकस्य विधेरेकमेव प्रयोजनमिति नियमीस्ति। उत्तरेहऽन्द्विरात्रस्य गृह्यत इत्यादिषु तत्प्राचीनवाक्योक्तब्राह्मणराजन्यनिमित्ताभावेपिषोडशिनः प्राप्त्यर्थानीत्युक्तं---%शास्त्रदीपिकायाम्।% %तन्त्ररत्ने तु%---प्रकृत्यतिरात्रे विकल्पितस्य षोडशिनस्तथैव द्विरात्रस्योत्तरेऽहन्यतिरात्रसंस्थाके चोदकात्प्राप्तौ तन्नियमार्थमिति। सूत्रकृता तु षोडशिनोवैकृतत्वमित्यधिकरणे आम्नानं परिसङ्ख्यार्थमिति सूत्रेणातिरात्रोक्थ्याग्निष्टोमसंस्थाकेष्वर्हर्गणानामहरन्तरेष्वपि ब्राह्मणराजन्ययोः षोडशिनः प्राप्तौ तत्परिसङ्ख्यार्थानीत्युक्तम्। तदपीदमेषु पक्षेष्वन्यतरनिर्द्धारणासामर्थ्यमेवाविष्करोति। सर्वेषु हि पक्षेषु त्वयैवापरितोष उक्तः। प्रकरणसन्निहितगुणकामप्रवृत्तिस्तु प्रयोजनं निर्दोषम्।  
 यत्तूक्तमन्यतः सम्भवन्ती गुणकामप्रवृत्तिः फलं न भवतीत्युक्तेर्व्यवहितापेक्षोपि नियमः फलमित्युक्तम्। तदयुक्तम्। अन्यतः सम्भवन्ती गुणकामप्रवृत्तिः फलं न भवतीत्युक्तिर्हिं द्वात्रिंशत्तमत्रयस्त्रिंशत्तमश्लोकयोः कृता सा चतुस्त्रिंशत्तमश्लोकेन दूषिता। ततस्तस्यापि दूषणं पञ्चत्रिंशत्तमश्लोकेन यत्कृतं तन्निरस्यद्भिरस्माभिर्गुणकामप्रवृत्तिरेव प्रयोजनं स्थिरीकृतमिति न पक्षान्तरावकाशः।  
 अथ \`उक्थ्यादिस्पृक्' इति सप्तत्रिंशत्तमश्लोकदूषणम्।  
 यत्तु---सप्तत्रिंशत्तमश्लोके एकदेशिमतं दूषितं तन्नैव वार्तिककारादीनां सम्मतमिति वृथा तद्दूषणम्।  
 अथ \`तासु स्यात्' इत्यष्टात्रिंशत्तमश्लोकदूषणम्।  
 यदुक्तं सप्तदश्यवाक्यवदभ्युदयार्थत्वाङ्गीकारेण स्वर्गकामादिवाक्येष्वपूर्वविधिलक्षणाव्याप्त्युद्धारे तस्य नियमपरिसङ्ख्याविध्योरतिव्याप्तिः स्यादिति। तत्र सप्तदश्यवाक्यदृष्टान्तकथनमयुक्तमित्याक्षेपार्थं \`तासु स्यादि'त्यादिरष्टात्रिंशत्तमः श्लोकः। तस्यार्थः। अनारभ्याधीतसप्तदश्यवाक्यस्य मित्रविन्दादिप्रकारणाधीतवाक्यवन्मित्रविन्दादिमात्रविषयत्वेऽदृष्टार्थता स्यात्सा चाप्रवृत्तिविशेषकरत्वेन दृष्टार्थत्वे सम्भवत्यन्याय्येति यासु सौर्यादिविकृतिषु साप्तदश्यं न श्रुतं तास्वनारभ्याधीतं पाञ्चदश्येनातिदिष्टेन विकल्पतां श्रुतसाप्तदश्यासु तु विकल्पापवादो नियमार्थमस्तु। न च सौर्यादौ कथं विकल्पोऽनारभ्याधीतेनाप्युपदिष्टसाप्तदेश्येनातिदिष्टपाञ्चदश्यवाधादिति वाच्यम्। अनारभ्याधीतं हि सप्तदश्यवाक्यं स्वस्य मत्रविन्दादिगतौ स्ववैयर्थ्यात्सौर्यादिगतौ चातिदेशबाधे प्राकरणिक साप्तदश्यवाक्यवैयर्थ्यात्सौर्यादिक गत्वापि तत्र पाञ्चदश्यातिदेशं चा बाधित्वा विकल्प्यते। यथा न तौ पशौ करोतीति पशावाज्यभागप्रतिषेधश्वोदकादाज्यभागयोरप्राप्तावप्रसक्तप्रतिषेधतया स्ववैयर्थ्याप्राप्तयोश्चात्यन्तप्रतिषेधे चोदकाप्रमाणयापत्तेराज्यभागातिदेशमबाधित्वा विकल्पत इति।  
 तदिदं ग्रन्थादशनामूलमन्याय्यमतिप्रसक्तं च। अनारभ्याधीतं साप्तदश्यवाक्यं न केवलादृष्टार्थं किन्तु द्वारैदमर्थ्यपरं प्राकरणिकं तु पूर्वविशेषान्वयार्थमिति मीमांसाग्रन्थाः। न्याय्यं च तत् । न हि सम्बन्धद्वयस्य वाक्यद्वये बोधके सम्भवत्येकेन तद्बोधनं युक्तम्। गौरवात्। यदि त्वेवं परिभाष्यते एकेनैव वाक्येन सम्बन्धद्वयबोधनसम्भवेऽन्येनान्यतरसम्बन्धबोधनमेवादृष्टार्थता । तद्भयाञ्चोपदेशातिदेशन्ययोऽपि त्यज्यते। ततोतिप्रसङ्गः। सार्वकाम्यवाक्येनैव सिद्धे स्वर्गकामवाक्यवैयर्थ्यात्परिभाषितादृष्टार्थत्वाञ्चोत्पत्तिशिष्टन्यायं त्यक्त्वाष्टाकपालादिभिः सह वैकल्पिकं चीनांशुकादिद्रव्यं लोके क्लुप्तलक्षणया छागादिशब्देन वेद इव स्वर्गशब्देनोक्तं विधीयेत। मुख्यस्वर्गकामना चाङ्गत्वेन प्रवृत्तिविशेषकरत्वात् । इत्युपेक्ष्या सर्वशास्त्रविप्लवावहा न्यायाभासोत्प्रेक्षा दीक्षितस्याग्नेय्याधिकरणन्यायात्त्वेकैकसम्बधपरत्वमेव युक्तमेकैकसाप्तदश्यवाक्यस्येति।  
 अथ\`नास्त्येवोपांशुयाज'इत्यैकोनचत्वारिंशत्तमश्लोकदूषणम्।  
       
 यदुक्तमपूर्वविधिलक्षणे सर्वोद्देश्यानुवृत्तिरप्राप्तेरात्यन्तिकत्वमिति पक्षे त्रेधा तण्डुलान्विभजेदिति विधावव्याप्तिस्तत्र दार्शिकहविषां मध्ये पूर्वदेवताभ्योऽपनयविभागयोस्तण्डुलदधिश्रितेष्वर्थसिद्धत्वेनोपांशुयाजाज्यमात्रे विधेश्चारितार्थ्यादिति तदाक्षेपार्थएकोनचत्वारिंशत्तमः श्लोकः \`नास्त्येवोपांशुयाजो दधिश्रृतसहितः पौर्णमास्यां विधानादि'त्यादिः। तस्यार्थः। अमावास्यायामुपांशुयाजो नास्त्येव उपांशु पौर्णमास्यां यजन्निति पौर्णमास्यां तद्विधानात्। न च बह्वाचब्राह्मणेऽमावास्याप्रकरणे उपांशुज्यायानुवाक्यायुगलपाठात्तस्यामपि सोऽस्तीति वाच्यम्। प्रधानस्योपांशुयाजस्य पौर्णमासीकालत्वे तदङ्गतया मन्त्रस्यान्यत्र पठितस्यापि तद्गामित्वात्। उभौ च पूर्वोत्तरपक्षौ दशमाधिकरणे सूत्रकृतैव कृतौ\`अपिवा पौर्णमास्यां स्यात्प्रधानशब्दसंयोगान्मन्त्रो यथाप्रधानं स्याद्'त्यत्र नचैवमुपांशुयाजे वचनाद्यथा प्रकृतीतिषाष्ठमधिकरणं कथं तस्य कृत्वाचिन्तात्वोक्तेः। तस्माद्विभागस्तण्डुलदधिश्रृतविषय एव सच देवतान्तरविधिनैव प्राप्त इति तद्विध्युक्तिराकरग्रन्थेषु हेयैवेति।  
 तदेतदाकरग्रन्थविरोधादेव तदुपपादनाशक्तिमात्रमाविष्कृतम्। तथाहि सत्यं पौर्णमास्यामिवोपांशुयाजः षाष्टीव कृत्वा चिन्तैव तथापि विभागो विधेय एव । यथा हि विध्यार्थापत्तिप्राप्तापि स्तुतिरर्थवादाश्रयणे तदानर्थक्यं परिहर्तुं तैरेव कृतोपयुज्यते।एवमिहाप्यनुवादमात्रानर्थक्याद्विध्युद्धेशोपयुक्तयोर्निमित्तनैमित्तिकयोर्मध्येऽर्थवादायोगाच्चेति।  
 अथ\`प्रत्येकं द्रव्ययुग्मे'इतिचत्वारिंशत्तमश्लोकदूषणम्।  
 एवमभ्युदयेष्टिवाक्ये दार्शिकहविषां पूर्वदेवताभ्योपनयस्यापेक्षामङ्गीकृत्य तस्यार्थसिद्धत्वाद्विधिवैर्थ्यामुक्तम्। इदानीं तदपेक्षैयव नास्तीति तस्य वैयर्थ्यमित्युक्त्यै \`प्रत्येकं द्रव्ययुग्मे'इति चत्वारिंशत्तमः श्लोकः।  
 तस्यार्थः। भवेदिह दार्शिकहविषां देवतापनयापेक्षा यदि तेषां देवतान्तरान्वयार्थानि मध्यमादिवाक्यानि भवेयुः। तदेव त्वसिद्धं तथात्वे वाक्यभेदापत्तेः। यद्यप्यत्र दातप्रदातृशिपिविष्टशब्दानां श्रृत्यैवाग्न्यादिपदसामानाधिकरण्यात्पदद्वयप्रतिपाद्यं विशिष्टदेवताकारकमेव विधेयं न तु देवतातद्गुणाश्च प्रत्येकं विधेयाः। अभ्युदयेष्टिप्रकरणे च सह श्रपयतीति वचसो देवतैक्याद्दधिस्थविष्टयोः श्रृताणिष्ठयोश्च सहपाकविधायिनः सत्त्वात्ततश्चार्थसिद्धस्य चरुत्वस्यानुवादान्नैतेषामनेकेषामर्थानां विधाननिमित्तो वाक्यभेदः प्रसज्यते। तथापि दधिवाक्ये दधिस्थविष्ठेषु श्रृतवाक्ये क्षोदिष्टेषु च प्रत्येकं देवतासंयोजनाद्वाक्यभेदापत्तेः। पशुकामेष्टौ यथाकर्मान्तविधिर्नवमे उक्तस्थात्रापि। न च तत्र न प्रकृतकर्मप्रत्यभिज्ञास्ति। इह त्वस्तीति वैषम्यम्। षष्ठे यस्योभयं हविरार्तिमार्च्छेन्द्रेदं पञ्चशरावमोदनं निर्वपेदित्यत्र प्रकृतकर्मप्रत्यभिज्ञानेऽपि वाक्यभेदभिया कर्मान्तरत्वोक्तेः। इयांस्तु भेदस्तत्र द्रव्यतत्परिमाणे पाक्षिकप्राप्ते चेन्द्रे नित्यवच्छ्रुतेन्द्रदेवतेति विधेयानैक्यमुद्देश्यानैक्यमिति। एवं कर्मान्तरविधौ तण्डुलादीनामुपादेयत्वादुपादेये च प्रकृतग्रहणाभावान्न पूर्वदेवतायामयंविधेरुपयोगः। यदि विभियादभिमोदेष्यतीति महारात्रे हवींषि निर्वपेत्फलीकृतैस्तण्डुलैरुपसीतार्धं दधि आतञ्चनार्थं निदध्यादर्थं तत्। यद्यभ्युदियात्तेनातञ्च्य प्रवरेद्यदि नान्येद्युर्ब्राह्मणं भोजयेदिति। आतञ्चनाभ्यासदर्शनाल्लिङ्गादपि कर्मान्तरपक्षे लौकिकदध्याद्युपादेयम्। कर्मान्तरे ह्युपादेयत्वाल्लौकिकदध्याद्युपादाने सायन्दोहेनाकालकृतेनापि प्रायश्चित्तनिर्हृतकालापरार्धदोषेण मुख्यकाले दर्शः कर्तव्यः। न दध्यन्तरमुत्पाद्यं यदि त्वभ्युदयेष्टिर्दर्शकर्मैव तदा तदर्थ कृतेन दध्ना तस्यैवानुष्ठितत्वान्मुख्यकालकर्त्तव्यदर्शार्थमवश्यं दध्यन्तरमुत्पाद्यमित्यर्थवदातञ्चनं तत्रार्धेनैंवेतिनियमः क्रियत इति। नन्वेवं कर्मान्तरपक्षे प्रकृतग्रहणाभावार्थं लिङ्गदर्शनौक्थैव कर्मान्तरपक्षे लिङ्गानुपपत्तेस्तदभ्युपगमो न युक्तः। उच्यते। परमतेन परो बोधनीय इति न्यायेन तव कर्मान्तरविधावुपादेयत्वेन लिङ्गाच्च प्रकृतग्रहणाभावाद्देवतापनयविधिवैयर्थ्यमुक्तम्। वस्तुतस्तु न केवलं सिद्धान्त एवानुपपन्नः। किं तु लिङ्गमप्यनुपपन्नमेव। कर्मान्तरपक्षेप्यकालकृतदध्नः कर्मानर्हतयातञ्चनाभ्यासोपपत्तेः। उपादेयत्वेपि च प्रकृतग्रहणनियमात्। अस्ति ह्यातञ्चनवाक्ये तल्लिङ्गद्वयम्। फलीकृतैस्तण्डुलैरुपासीतेति हि फलीकरणपर्यन्तमेव कृत्वाभ्युदयसदसद्भावनिर्णयपर्यन्तं च प्रतीक्षणं प्रकृताग्रहणऽदृष्टार्थं स्यात्। तथाऽतञ्चनार्थदध्यर्धस्याभ्युदयाभावपक्ष इव तदन्तस्य दध्यर्धस्याभ्युदयपक्षे प्रतिपत्त्यपेक्षस्य तदविधानादिदं गम्यते। अभ्युदयेऽष्ट्यां तदेव हविरिति।  
 तदेतदप्यनतिश्रुतमीमांसकसिद्धान्तमतीनेवातिभीषयेद्दूषणम्। तथाहि। यत्तावदुक्तमार्तिवाक्येऽनेकगुणोपादानादिवाभ्युदयेष्टिवाक्येऽनेकोद्देश्यसमावेशाद्वाक्यभेदप्रसङ्गेन कर्मान्तरविधिरेव युक्तो न दर्शेष्टावेव देवतान्तरमात्रमिति। तन्मीमांसासिद्धान्तन्यायानभिज्ञतामेवाभिव्यनक्ति। आनर्थक्यप्रतीघाताद्धि तात्पर्यग्रहेण वाक्यभेदादिदोषापि पराक्रियते इतिमीमांसकसिद्धान्ततत्त्वम्। तद्यथा षष्ठे यस्योभावाग्नी अभिनिम्लोचेयातामभ्युदियाद्वा पुनराधेयं तस्यप्रायश्चितिरित्यत्रोभयत्वरूपनिमित्तविशेषणविवक्षायां वाक्यभेदमाशङ्क्याग्निद्वयोत्पादकस्वभावपुनराधेयोत्पन्नाहवानीयान्तराद्यानर्थक्येन तात्पर्यग्रहान्न वाक्यभेददोष इत्युक्तम्। तथा षष्ठ एव यस्योभयं हविरार्तिमार्छेदैद्रं पञ्चशरावमोदनं निर्वपेदित्यत्र मृष्यामहे हविषां विशेषणमित्युक्तम्। तत्राप्युभयत्वस्येव हविषोप्यार्तिविशेषणस्य विवक्षायां वाक्यभेदः स्यादित्याशङ्क्यार्तेर्नित्यत्वेन यच्छब्दोपक्रान्तनिमित्तप्रतीत्यानर्थक्यापत्या तात्पर्यग्रहान्नासौ दोष इत्युक्तम्। एवं बहवः सिद्धान्ता एतेनैव न्यायेन तत्र तत्रोक्ताः। अभ्युदयेष्टिवाक्ये च कर्मान्तरविधौ दध्नोऽणिष्ठानां च श्रुतस्य क्षोदिष्ठानां चोद्देश्यत्वंहित्वोपादेयत्वं च प्रकल्प्त्य ताभ्यां वाक्याभ्यां कर्मद्वयविधौ दध्नि चरुं श्रुते चरुमित्यनेनैव सहश्रपणसिद्धेः सहश्रपयतीति विधेरानर्थक्यमापद्येत। प्रकृतदर्शेष्टावेव तु देवतामात्रविधौ श्रुताणिष्टक्षोदिष्टानां प्रत्येकमेव श्रपणे प्राप्ते सह श्रपयतीति विधिरर्थवान् भवतीति सहस्रपणवाक्येन ये मध्यमाः स्युरिति वाक्यस्थं निर्वपेदिति पदं न वारद्वयमेवानुषज्यते। किं तु चतुः कृत्व इतितात्पर्यग्रहान्न वाक्यभेददोष इति।  
 यदिप्युक्तम् अमावास्यामुपांशुयाजस्य मीमांसकसिद्धान्तेऽनभ्युपगमात्तादर्थ्येन देवतापनयविधेरर्थवत्वायोगान्मध्यमादिषु तु देवतान्तरसम्बन्धान्यथाऽनुपपत्यैव पूर्वदेवतापनयस्याक्षेपतः सिद्धेस्तद्विधिरनर्थक इति। तदप्यधिकरणान्तरविस्मरणजन्यम्।  
 यत्तु-एव ह्यधिकरणान्तरे सिद्धान्तितं सामिनिर्वापेऽवशिष्टमुष्ठीनामपदार्थत्वान्न देवतान्तरसंयोगविधिस्तत्र प्रवर्त्तते पूर्वदेवतापनयविधिस्तु यथाकथंचित्संयोगमात्रापेक्षत्वात् प्रवर्त्तत एवेति तेनार्धनिर्वापाविष्टमुष्टिषु देवतान्तरसम्बन्धविध्यविषयभूतेष्वर्थवानेव पूर्वदेवतापनयविधिरिति।  
 यच्चोक्तं कर्मान्तरविधौ दध्यादेरुपादेयत्वाल्लिङ्गाध्र प्रकृतग्रहणाभावाद्धेवतापनयविधेर्वैयर्थ्यमित्युक्तम्। परमतेन परो बोधनीयइति न्यायमासृत्यापादितः। सोपि कर्मान्तरविधिवृक्षोन्मूलनादेवापास्तः।  
 यत्तु वस्तुतस्त्वित्यादिना लिङ्गदूषणं कृतम्। तदपि न। कालापराधदोषनिर्हरणार्थं हीदं कर्म यथा वा कालकृतापनयनदेवतापरिग्रहादिप्राप्तोपचारः कालापराधदोष एवमकालसम्पादनेन कर्मानर्हत्वमपि दध्यादेः कालापराधदोषः। अतः कर्मान्तरपक्षे तेनैव दधिकाले करिष्यमाणदर्शकर्मार्हं कृतमपि आतञ्चनाभ्यासानुपपत्तिरेव।  
 यस्त्वग्निप्रणयनादिदोष एवैतत्कर्मणा निह्रियते न दध्नः कर्मानर्हत्वमपीत्यत्र दृष्टान्तः उक्तः न हि स्तेयप्रायश्चित्तेन स्तेयदोष निर्हरणवत् स्तेयलब्धद्रव्यस्य कर्मार्हतापि क्रियते इति। सोपि न । स्तेयलब्धस्य हि कर्मार्हत्वं स्वत्वेन स्यात्। तञ्चालौकिकोपायसाध्यं मितिवेधेन स्तेयप्रायश्चित्तोनाशक्यं कर्तुम्। अकालसम्पादनप्रयुक्तस्य तु कर्मानिर्हत्वस्य प्रायश्चित्तनाश्यत्वेन वाधावतारोस्ति। उभयमपि चापेक्षितमित्युभयं प्रायश्चित्तेन क्रियते। तद्यथा षष्ठे सत्रायागूर्य विश्वजिता यजेतेत्यत्र सत्रं सङ्कल्प्याकुर्वतो विश्वजिदिति सिद्धान्त यित्वोक्तम्। यथा सत्रत्यागदोषापाकरणं विश्वजिता क्रियते। एवं साकाङ्क्षत्वाविशेषात्सत्रनिवृत्त्यासाङ्क्षसत्रफलमपीति दध्नश्च साकाङ्क्षत्वं दीक्षितैरप्युक्तम्। तदभ्युदयपक्षे तदितरार्धस्य लौकिकदधिसाध्यायामभ्युदयेष्ट्यां दध्यन्तरोत्पादननिर्वत्यमुख्यकालदर्शैऽनुपयोगात्प्रत्तिपत्त्यपेक्षास्तीति प्रतिपत्तिरभ्युपवर्ण्यते इति ग्रन्थेन।  
 यतूक्तं कर्मान्तरपक्षेपि प्रकृतहविर्ग्रहणे पेषाणात्प्राक्प्रतिक्षणं दृ  
ष्टार्थं भवतीति। तदपि न । विकल्पासहत्वात्। प्रतिक्षणमात्रस्य वा दृष्टार्थत्वं व्रूषे प्रतिक्षणे पेषणाप्राक्कालस्य वा नाद्य। लौकिकहविर्ग्रहणेप्यभ्युदयेष्टिरूपकर्मान्तरानुष्ठानरूपदृष्टप्रयोजनार्थत्वात्प्रतीक्षणस्य। न द्वितीयः। वैरुप्यात्। दृष्टार्थता हि पेषणात्प्राक्कालस्य तदोपयोक्ष्यमाणमध्यमादिरूपसत्वात्तवेष्टा। इदं च प्रतीक्षणं चन्द्राभ्युदयसदसत्वनिर्णयाय तत्राभ्युदयाभावपक्षे सर्वैस्तण्डुलैर्दर्शार्थपुराडोशोत्पादनान्मध्यमादिरूपानुपयोगात्प्रतिक्षणं पेषणात्प्राक्कालमदृष्टार्थमेवेत्यभ्युदयपक्षेपि तददृष्टार्थमेवावैरुप्याय युक्तमिति कर्मान्तरपक्षे प्रकृतं न हविर्ग्राह्यं किं तु लौकिकमेवेति।  
 यत्तूक्तमातञ्चर्थनास्य दध्यर्धस्याभ्युदयाभावपक्ष इव ब्राह्मणभोजनं तदन्यस्य दध्यर्धस्याभ्युदयपक्षे प्रतिपत्त्यपेक्षस्य न काचित्प्रतिपत्तिर्विहितेति तदेवाभ्युदयेष्टिरूपकर्मान्तरे साधनं ज्ञायत इति। तदपि न। कृतकार्यस्य हि प्रत्तिपत्त्यपेक्षा न चेदं दध्यर्थं कृतकार्यमिति न प्रत्तिपत्त्यपेक्षा। अथ कार्यापेक्षैव प्रतिपत्यपेक्षेत्युच्यते। यथा द्व्यवदाननाशेऽवशिष्टपुरोडाशस्येति। तन्न । अकाले हि वथा चेष्टयेदं सम्पादितं दध्यादि न तु विधिनाऽनुष्ठापितं तेन लौकिकमेवेदं लौकिकस्य तु लौकिकमेव कार्यं न तत्र वैधकार्यापेक्षा द्व्यवदाननाशेऽवशिष्टपुरोडाशस्तु विधिनानुष्ठापित इति वैषम्यम्।  
 अथ\`तर्हि स्यात्'इत्येकचत्वारिंशत्तमश्लोकदूषणम्-  
 \`तर्हि स्याद्देवताभ्य'इत्यादौ त्वेकचत्वारिंशत्तमे श्लेकेऽभ्युदयेष्टेः कर्मान्तरत्वेपि तद्धेवताभ्यः प्रकृतहविषां विभजनं सामान्यतः स त्रेधा तण्डुलान्विभजेदित्यनेन विधीयत इति पक्ष आशङ्क्य दूषितस्तत्तत्पक्षानभ्युपगमादेव निरस्तम्।  
 अथ\`एवं प्राप्ते भणाम'इतिद्विचत्वारिंशत्तमश्लोकदूषणम्-  
 एवमव्याप्त्यतिव्याप्त्यादिदोषोद्भावनेन तत्प्रसङ्गाच्च केषाञ्चित्सिद्धान्तानामाक्षेपे दीक्षितकृते दूषिते तत एव दीक्षितकृतानामपूर्वविध्यादिलक्षणान्तराणां वैयर्थ्येन दूषणे सिद्धे यदि कश्चित्तेषामपि लक्षणत्वमस्तु पृथिव्यादीनां पृथिवीत्वगन्धवत्वादिवदिति वदेत्तं प्रति प्रातिस्विकततत्तद्धूषणविशेषैरपूर्वविध्यादिलक्षणानि दीक्षितोक्तानि दृष्यन्ते। तत्र तावत्-\`एवं प्राप्ते भणामस्त्रिविधविधिजुषां लक्षणानां वीभागं दृष्टार्थो यः स सर्वो भवति नियम इत्यभ्युपेत्यव्यवस्थाम्। अर्थाद्वा शब्दतो वा स्वविषयगलितादेवकरान्नञो वा यः स्यात्कस्यापि बाधः सम्भवति परिसङ्ख्येति रीति च कृत्वा'इति द्विचत्वारिंशत्तमश्लोकेनतल्लक्षणव्यवस्था कृता । तस्यार्थः। अप्राप्तविषयः प्राप्तविषयो वा यो विधिर्दृष्टार्थः स सर्वोपि नियमविधिः। दृष्टार्थप्राप्तविषयोपि द्विविधः। विधि विना स्वतः प्रसिद्धदृष्टप्रयोजनजननसामर्थ्यौ विधिबलप्रसाध्य तज्जननसामर्थ्यश्च। तत्रौदुम्बरो यूपो भवतीत्याद्यः। प्रकृतौ यूपे पक्षप्राप्तोप्युदुम्बरः खदिरादिनियमविधिना निवर्तित इति विकृतावपि चोदकात्खदिरादेरेव प्राप्त्यातिप्रसवविधिन्यायेन सोमापौष्णपशावप्राप्तैवैदुम्बरजातिरष्टास्त्रादिविशिष्टयूपाकृतिजनने स्वत एव प्रसिद्धदृष्टसामर्थ्याच्च। उत्तराधारशाखाछेदनमन्त्रोत्करपरिध्यादिर्द्वितीयः। विधिबलादेव हि हिरण्यगर्भमन्त्रस्य गौणवृत्तिकल्पनयेन्द्रप्रकाशने, इषेत्वेति मन्त्रस्य छिनद्मीत्यध्याहारेण शाखाच्छेदनप्रकाशने, उत्करस्य पृथ्वग्रताकरणेन, वाजिनपात्रधारणे परिधेः स्थविमग्रहणे पशुनियोजने च सामर्थ्यं प्रसाधनीयम्। ततश्च तद्द्वैविध्यात्तद्विषयो विधिरपि द्विविधः। एवं द्विविधोप्यप्राप्तप्राप्तिफलकदृष्टार्थविधौ नियमादृष्टमावश्यकम्। चोदकप्राप्तखदिरादिनापि सम्भवति यूपादिस्वरूपमात्रे उदुम्बरादिनियमविधानस्यानर्थक्यात् तदुक्तं \`दृष्टार्थेष्वपि सर्वेषु नियमादृष्टमिष्यत'इति। नानोपायसाध्येपि च दृष्टप्रयोजने कस्यचिदेव नियमोऽनर्थकस्तस्य क्रत्वपूर्वोपयोगित्वमपि तज्जन्यं द्वारं विनान्त्यानुपपन्नं क्रत्वपूर्वस्य कालान्तरोत्पत्तेः। एतदेव ह्यवहंत्यादौ
नियमादृष्टकल्पनाबीजम्। तञ्चेहापि तुल्यम्। नियमादृष्टे च सति नियविधित्वमेवयुक्तम्। अत एव पूतीकविधौ पक्षप्राप्त्यभावेपि नियमविधित्वम्। सर्वे द्रव्यविधयो नियमविधय इत्याकारे सकलमीमांसकप्रसिद्धिश्च। तथा नवमे पत्नीसंयाजान्तान्यहानि सन्तिष्ठत इत्यस्य भाष्यादौ नियमविधित्वमुक्तम्। तदप्यप्राप्तस्यैव पत्नीसंयाजान्तत्वस्य दृष्टार्थतामत्रेण न तु तस्य पाक्षिकप्राप्त्या तदसम्भवात्। उपाश्वादिहारियोजनपर्यन्तसोमयागो ह्यहः शब्दोनोच्यते। यथोक्तं तन्त्ररत्ने \`ज्योतिष्टीमे ह्यहः शब्देनोपांश्वादिहारियोजनपर्यन्तं सोमयागः परिच्छिन्न' इति।  
 द्वादशाहे च द्वादशानामह्नां सहत्वसिद्ध्यर्थं हरियोजनानन्तरमेवावस्थानं प्राप्नोति। यदि तु वसतीवरीपर्यन्तानां पूर्वेषामवभृथादीनां चोत्तरेषामङ्गानां तन्त्रत्वेपि भेदस्तु तद्भेदात्कर्मभेदः प्रयोगः स्यात्तेषां प्रधानशब्दत्वादित्येकादशन्यायेन प्रधानैर पृथक्कालान्यङ्गानि तत्तत्प्रधानकालभेदेनानुष्टेयानीति तत्तत्सुत्याकालीनानामैष्टिकपाशुककर्मणां साङ्गानां तत्र तत्राहनि भेदेनानुष्ठानं प्राप्नुयात्तदा कात्स्न्यैन पाशुकैष्टिकप्रयोगसमाप्त्यनन्तरमेवावस्थानं प्रप्नोति सर्वथापि पत्नीसंयाजानन्तरमवस्थानस्य न पाक्षिकी प्राप्तिरस्ति। अतः पत्नीसंयाजन्तोग्नीषोमीयः सन्तिष्ठत इति वदप्राप्तविधिरेवायम्। सहत्वनिर्वाहकतया तु दृष्टार्थत्वात्तावन्मन्त्रेण नियमविधित्वं भाष्यादिसूक्तमिति समर्थनीयम्। अनियमे प्राप्ते पत्नीसंयाजान्तं सम्म्थातव्यमिति नियम्यत इति भाष्यं च हारियोजनान्तत्वादेरेव प्राप्त्या पत्नीसंयाजान्ततानियमस्याभावे प्राप्त इति योजनीयम्। यस्मिन्कस्मिश्चिदनियमेनावस्थाने प्राप्ते पत्नीसंयाजान्तता नियम्यत इति । तन्त्ररत्नमपि हरियोजनप्रचारे पश्वादिसमानयनकर्मणि वा यस्मिन्कस्मिश्चित्पत्नीसंयाजान्त नियमं विनाऽवस्थाने प्राप्ते इति योज्यम्। न तु यथाश्रुतं ग्राह्यम्। पत्नीसंयाजान्तताया अनियमस्य प्राप्त्यसम्भवस्योक्तत्वात्। तस्माद् दृष्टार्थः सर्वोपि नियमविधिरिति युक्तमेव। नचैवं पुत्रेष्टिकारिर्यादिविधेर्नियमविधित्वप्रसङ्गः। अदृष्टद्वारकत्वस्यापि विवक्षितत्वादिति। अर्थाद्वा विषयप्रच्युताल्लाक्षणिकशब्दाद्वा एवकाराद्वा नञ्पदाद्वा लभ्यो यस्य कस्यापि भावस्याभावस्य वा यो बाधः स सर्वोपि परिसङ्ख्येति वदामः। तत्रातिहायेडो बर्हिः प्रतिसमानयति जुह्वामौपभृतमिति कालविधेरर्थादुपरितनप्रयाजद्वये जौहवस्य प्राचीनप्रयाजत्रये औपभृतस्य च वाधः । द्वे आहवनीय इत्यत्र यदाहवनीये जुहोतीति सामान्यशास्त्रप्राप्ते विधिरूपस्वरूपविषयवाधः। अत्र ह्येवावपन्तीत्येवकारेण पवमानातिरिक्तस्तोत्रेष्वावापबाधः। न तौ पशौ करोतीति नञ् पदेनपशावाज्यभागबाधः। स्यादेत्तन्न नञ्पदलभ्यः सर्वोपनिषेधः परिसंखयेत्यङ्गीकर्त्तुं युक्तं विधाविव निषेधेप्यपूर्वविध्यादिरूपेण त्रैविध्यसम्म्भवात् शक्यते हि दीक्षितो न जुहोतीत्यादिरपूर्वविधिः न हिंस्यादित्यादिर्नियविधिः नानुयाजानित्यादिः परिसङ्ख्येति वक्तुमिति चेन्मैवम् परिसङ्ख्याशब्दार्थवर्जनबुद्धिजनकस्य नञोपि परिसङ्ख्यात्वस्यासम्प्रत्याख्येयतया तद्योगे न जुहोति न हिंस्यादित्यादेरपि परिसङ्ख्यात्वस्यानिवार्यत्वात्। तत्र चान्यत्रेति लक्षणानुसारेणापि तस्य परिसङ्ख्यात्वप्राप्तिः। तद्व्यावर्त्तनाय तत्र विशेषणान्तरविवक्षायाश्च परिसङ्ख्यालक्षणाक्षेपे दूषितत्वात्। अत्र ह्येवावपंतीतिपरिसङ्ख्यायां तत्र चान्यत्र प्राप्त इति यथाश्रुतलक्षणस्याव्याप्त्यभावाच्च। तस्मादर्थाल्लक्ष्य एवकारप्रतिपाद्यो नञर्थभूतश्च सर्वोपि निषेधः परिसङ्ख्येति युक्तम्। उक्तं च न्यायसुधायां \`परिसङ्ख्यावर्जनबुद्धिस्तदर्थौ नञादिः परिसङ्ख्याशब्दस्तद्योगाद् ब्राह्मणो न हन्तव्यः नेक्षेतोद्यन्तमादित्यमित्यादीनामेव श्रुत्या परिसङ्ख्यात्वम्। निषेधपर्युदासविशेषात्तु व्यवहारसिद्धेर्न परिसङ्ख्यव्यपदेश'इति। सत्यमेव वदितव्यमित्यादीनामेवकारश्रुत्या नियमेनान्यत्र तु फलैनैव नियमपरिसङ्ख्याव्यपदेश इति।  
 सोयं सिद्धान्तोपक्रम एव विस्वर इबोङ्कारः प्रतिभाति। तथाहि यत्तावद् दृष्टार्थत्वं नियमविधिलक्षणमित्युक्तम्। तदयुक्तम्। उत्तरेऽहान्द्विरात्रस्य गृह्यत इति पूर्वोक्तनियमविधावव्याप्तेः। ग्रहणविधीनामदृष्टार्थत्वस्य पशुसोमधिकरणे स्थापितत्वात्। तस्य च षोडशिग्रहणविधावपि तुल्यत्वात्। एवं सर्वत्र यददृष्टार्थं प्रकृतौ वैकल्पिकं विकृतौ नित्यतायै पुनः श्रूयते। तेषु सर्वेषु नियमविधिष्वव्याप्तिः।  
 यत्तूक्तमतिहायेडो बर्हिः प्रतिसमानयति इत्यत्रार्थात्परिसङ्ख्येति। द्वे आहवनीय इत्यत्र तु लक्षणया परिसङ्ख्येति। तदत्रोदाहरणद्वये परिसङ्ख्यात्वोक्तिरपसिद्धान्त एव । तथाहि आद्ये तावदुदाहरण उपसंहारत्वमुक्तं चतुर्थे समानयनं तु मुख्यं स्याल्लिङ्गदर्शनादित्यत्राधिकरणे शास्त्रदीपिकायां सिद्धान्ते प्रयाजानुयाजेभ्य इत्यविशेषश्रवणमतिहायेडो वहिः प्रतीतिकालविधिवलादृपरितनप्रयाजद्वयविषयमुपसंह्रियत इति ग्रन्थेन। तथा प्राभाकरमते पारदृश्वना वरदराजेनाप्युक्तम् अस्मिन्नेवाधिकरणे सिद्धान्त एव। समिदादीनामेकैकस्यापि प्रयाजपदवाच्यत्वान्न विशेषोपसंहारेपि प्रयाजश्रुतेर्विरोध इति । अथोपसंहारस्यापि परिसङ्ख्यात्वान्नापसिद्धान्त इति । तन्न। एवं सति गृहमेधीयाधिकरणे भाष्यकारादिसर्वसम्मता अष्टौ पक्षविकल्पा नोपपद्येरन्। पञ्चमस्य परिसङ्ख्यत्वात्सप्तमस्यापि चोपसंहारात्मकस्य परिसङ्ख्यन्तर्गतेः । तथा दशमेऽभावादतिरात्रेषु गृह्यत इत्यत्राधिकरणे\`ननूपसंहारः परिसङ्ख्या वा षोडश्युत्तर'इति भाष्यं तदनुपपन्नं स्यात्। परिसङ्ख्योपसंहारयोरभेदे गृहमेधीयाधिकरणगतभाष्यकारादिसर्वसम्मताष्टपक्षविकल्प्यानुपपत्त्यैव च प्रतिपदं प्रथमश्लोकादिषु दीक्षितैर्गुहमेधीयाष्टमपक्षे परिसङ्ख्येत्युक्तमप्यप सिद्धान्त एव । न हि तत्र कस्मिन्नपि मीमांसाग्रन्थे परिसङ्ख्येति व्यवहृरतं किन्त्वपूर्वताचोदकपरिलोप इति वा व्यवहृतं सर्वैः। मीमांसकसिद्धान्ताभिकृतवेदान्तग्रन्थेष्वपि वाचस्पत्यकल्पतरुप्रभृतिष्वेवमेव व्यवहृत न तु कैश्चिदपि परिसङ्ख्येति। तेनाज्यभागविधिरपूर्वविधावेवान्तर्भूतः प्रकृतिगत इवेमामगृभ्णन्नितिवत्त्वन्यतो नित्यं प्राप्स्यमानो योऽर्थस्तद्विषयत्वसाम्यात्परिसङ्ख्यात्वभ्रमोऽत्र दीक्षितानाम्। अन्यथानेन साम्येनोपसंहारस्यापि परिसङ्ख्यात्वं कश्चिद्भ्रान्तो वदेत्तत्र चोक्तमेव। अत एव यथा गृहमेधीये पञ्चमे पक्ष इति वार्तिककृता तत्र चान्यत्र चेति सप्तम्योः प्राप्त इति सप्तम्या समानाधिकरण्यपक्षे पञ्चमपक्ष एव परिसङ्ख्यात्वमुक्तमष्टमे। यथा गृहमेधीयेऽष्टमे पक्ष इति भाष्यकारेणापि दशमे सप्तमपादे आज्यभागवद्वेति सूत्रे आज्यभागवदिति दृष्टान्तं व्याकुर्वता यथागृहधीये पञ्चमे पक्षे आज्यभागग्रहणं परिसङ्ख्यार्थमित्युक्तम्। न यथाष्टमे पक्ष इति। किञ्च गृहमेधीयाज्यभागश्रवणस्य सिद्धान्ते परिसङ्ख्यात्वे गृहमेधीयाधिकरणादेकान्तरितोत्तराधिकरणे स्विष्टकृति भक्षप्रतिषेधः स्यादित्यत्र गृहमेधीय एव प्राकृताङ्गपुनः श्रवणं कृत्वा चिन्त्यत इति भाष्यादौ कृत्वाचिन्तात्वोक्तिरयुक्ता स्यात्सिद्धान्त एव चिन्त्योपपत्तेरिति। नन्वेवमपि तत्र चान्यत्र च इति समानाधिकरण सप्तमी पक्षेणपरिसङ्ख्यालक्षणसत्त्वेकथं न परिसङ्ख्यात्वमितिचेन्न- गृहमेधीयाकरणसिद्धान्तपर्यालोचनया परिसङ्ख्यालक्षणस्यैवासत्वप्रतीतेः। स तु ग्रन्थः-आज्यभागयोर्हि प्रकृतै श्रुतयागरूपव्यतिरेकेण प्रकरणांम्नानकल्प्यं स्वापूर्वद्वारेण यागगतव्यापाररूपमपरमस्ति तद्रूपलक्षणार्थं चेदमाज्यभागश्रवणमन्यथानर्थक्यादिति। अनेन चानर्थक्यवलात्प्राकृत एव करणोपकारस्तत्रानेकाङ्गजन्योपीह शक्यसम्बधादाज्यभागमात्रविशिष्टतयाऽजहत्स्वार्थलक्षणया लक्षित उपदिश्यत इति तेनैव गृहमेधीयः करणोपकारापेक्षो निराकाङ्क्षो जात इत्यपूर्वतेति सिद्धान्त उपपादितः। अतः प्राकृतस्यैवोपकारस्योहाज्यभागमात्रविशिष्टस्य विधानात्तत्र चान्यत्र चेति विधेयबाध्ययोर्भेदगर्भं परिसङ्ख्यालक्षणं नास्तीति। अतश्चोपसंहारे अपूर्वतार्थे चाज्यभागादिविधौ न परिसङ्ख्यात्वमिति सिद्धम्। न न्वेवमपूर्वतापरविधेः परिसङ्ख्यायाश्च भेदसिद्ध्यावप्युपसंहारपरिसङ्ख्याविध्योः कथं भेदः। उपसंहारे हि तत्र त्वान्यत्र च प्राताविति परिसङ्ख्यालक्षणसत्वादिति चेदुच्यते- उपसंहारः प्रत्यक्ष एव सामान्यविधावित्युक्तम्। तेनाप्राप्तपरिसङ्ख्यातस्तावत्स्पष्ट एव भेदः। प्राप्तपरिसङ्ख्यातोपि भेदः \`सामान्यविधिरस्पष्टः संह्रियेत विशेषतः। स्पष्टस्य तु विधेर्नान्यैरूपसंहारसम्भव' इति वार्तिके पूर्वार्धार्थविषय एवोपसंहार इति वदतोत्तरार्धार्थविषयैव परिसङ्ख्या न कदाचित्पूर्वार्धार्थविषयेति सूचनात् स्पष्ट एव। स च विषयोस्माभिः पूर्वमुक्त एव हृदयस्याग्रेवद्यतीत्यादिः पशुविधेरवयविविषयत्वात्सामान्यविधित्वाभावे स्पष्टत्वादितिसर्वं सुस्थम्।  
 यत्तु-द्वे आहनीय इत्यादिनैषु विधिषु लक्षणया परिसङ्ख्यात्वमुक्तम्। तदस्माभिश्चतुर्थश्लोकोत्तरार्धदूषणावसर एव दूषितम्। इह च सिद्धान्तीये दीक्षितग्रन्थेऽदृष्टार्थोऽपूर्वविधिरित्यपूर्वविधिलक्षणमभिप्रेतमितिकेचि द्वर्णयन्ति दृष्टार्थस्य नियमविधिलक्षणतोक्तेः। तदप्यत्यन्तासम्बद्धम्। प्रागुक्ते उत्तरेऽहन्द्विरात्रस्य गृह्यत इत्यादौ नियमविधित्वेन तत्तदधिकरणेषूक्तेऽव्याप्तेरिति।  
 यदपि नवमे पत्नीसंयाजान्तान्‌यहानि सन्तिष्ठत इत्यादिनोक्तम्। तथा हि द्वौ हि पक्षौ भवतोक्तौ हारियोजनान्तरमेवावस्‌थानं प्राप्नोतीत्येकः। द्वितीयस्य तु सुत्याकालीनैष्टिकपांशुककर्मावृत्तेरेकादशे उक्ते हारियोजनोत्तरकृत्स्नतदङ्गसमाप्तौ चेति। ननु पत्नीसंयाजानन्तरं पाक्षिकमप्यवस्थानं प्राप्नोतीत्यपूर्वविधिः स्यात्पत्नीसंयाजातोग्नीषीय इतिवत्। तेनाप्राप्तांशपूरणफलकत्वं न नियमविधिलक्षलक्षणं किन्तु दृष्टार्थत्वं सहत्वसिद्ध्या चात्र दृष्टार्थत्वमस्तीति। तदिदं न्यायाबोधविजृम्भितम्। एकादशे ह्ययं न्यायः। द्वादशाहशब्देन सुत्त्याद्वादशोक्तेः सुत्यान्तर्गतानामावृत्तिरिति तेन हारियोजनान्तस्यैव पार्थक्यनियमे तदुत्तरेषां सौमिकानां पाशुकानां वावृत्त्यनियमे किमुत्तरस्य सर्वस्यैव सहत्वसिद्ध्यै तन्त्रत्वमुतावृत्यानुष्ठानप्रवृत्तेः क्रियत एव तन्त्रत्वं दशानां वा पदार्थानां पञ्चदशानां विंशत्तीनां वेत्याद्यनियमप्रसक्तिरस्येव तत्र पत्नीसंयाजान्ततानियमो दुर्घट एव। ग्रन्‌थव्याख्यापि चा सम्बद्धैव कृता । हारियोजनोपश्वन्त्याङ्गे वा जातेऽवस्थेयमित्यनियमे प्राप्ते तदुभयभिन्नपत्नीसंयाजान्ततानियम इत्यसम्बद्धम्। न हि ययोः कयोश्चिदनियमतप्रसक्तौ तृतीयास्याप्रसक्तस्य नियमोद्ययावन्मीमांसकेन केनचिन्निरूपितम्। किञ्चैव सति नखविदलनाद्यवघातादेरनियप्रसक्तौ अदृष्टार्थस्यापि यागप्रोक्षणादेर्दृष्टार्थस्यापि श्रवणादेर्नियमः किं न स्यात्। किञ्चैव वादिन आयुष्मतोऽप्रांशपूरणातिरिक्तनियमशब्दवाच्यं किमभिप्रेतमिति न विद्मः।  
 वस्तुतस्तु-प्रस्तुते ययोः कयोश्चिदपि नानियता प्राप्तिरस्ति। प्रथमपक्षे हारियोजनान्तरमेव पक्षान्तरे पश्वाद्यन्त्याङ्गानन्तरमेवावस्थानप्रप्तेरित्यास्तां तावत्।  
 सम्प्रदायेऽनधीती वा तौतायितमते भवान्।  
 अनधीत्यैव वा ब्रूयाज्जडवत्कथमन्यथा॥  
 अथ\`नित्यौदास्यान्य'इति त्रिचत्वारिंशत्तमश्लोकदूषणम्।  
 एतच्छ्लोकोक्तान्येव लक्षणानि विवरीतुं त्रिचत्वरिंशत्तमः श्लोको नित्यौदास्यान्यकिञ्चिद्विगलितनियतं यस्य तत्प्राप्तिमात्रमित्यादिः। तस्यर्थ एवं तैरेव विवृतः। नियम्य प्राप्तिं कुर्वन्नियमविधिः निवृत्तिप्राप्तिं कुर्वन् परिसङ्ख्याविधिर्नियम्यपरिसङ्ख्यान्यप्राप्तिकारी विधिरपूर्वविधिः। तत्प्राप्तिकारित्वं च यथाकथञ्चिद्विवक्षितं न तु कश्चित्तत्र विशेषो विवक्षितः। तेन विधिविषयस्यान्यस्य वा यस्य कस्यचित् चोदितस्यात्यन्ताप्राप्तस्य वा यस्यकस्यचित् स्वरूपेण किञ्चिद्विशेषणान्तरावच्छिन्नत्वेन वा रूपेण प्रकृतविध्युद्धेश्येपि सर्वत्र क्वचिदेव वा क्वचिदपि कियत्यामपि प्राप्तौ सत्यामसत्यां वा यद्याकथंचित्प्राप्तिं कुर्वन्नित्यर्थः । तेन पूर्वोक्ताः सर्वा अव्याप्तयो निरस्ताः। तथा ह्याग्न्यतिग्राह्यविधिषु तावन्नाव्याप्तिः। तेषां विधिविषयप्राप्तिकारित्वाभावेपि तदाश्रितगुणकामप्राप्तिकारित्वात्। अग्रतादिविधियस्तु पूतीकादिविधिवन्नियमविधयो वक्तव्या इति न तेष्वव्याप्तिः शङ्कया। तद्विधिविधेयस्यानुद्धेश्ये प्राप्तिकारिणि तावव्रूतामग्नीषोमावाज्यस्यैव नावुपांशु पौर्णमास्यां यजन्निति विधावपि नाव्याप्तिः।उद्धेश्येऽन्यत्र वेति विशेषानुपादानात्। स्वर्गार्थाग्निहोत्रविधिषु नानाशाखाम्नातविधिषु च नाव्यप्तिः। तेषां स्वरूपेण प्राप्तिकारित्वाभावेप्यभ्युदयशिरस्कत्वेन प्राप्तिकारित्वात्। ननु न स्वरूपेण प्राप्तमप्राप्तविशेषणविशिष्टरूपेण प्रापणीये स्वयं प्रापणीयतां भजते। प्राप्ताप्राप्तविवेकेन विशेषमात्रे प्रापणीयत्वपर्यवसानात्। न। आधाराग्निवहोत्राधिकरणे सर्वत्र गुणविधावपि विशिष्टविधिरेव तत्त्वमित्युक्तेः। अनुपादेयफलकालादिविधीनां च प्राप्तकर्मविषयत्वेपि फलकालादिसम्बन्धित्वरूपेण कर्मविधित्वाभ्युपगमात्। प्रतिप्रसवविधिषु सार्वकाम्यादिविधिषु ब्रह्मसम्बन्धविधिषु च नाव्याप्तिः त्रिकालाप्राप्तम्येति विशेषस्योद्धेश्ये सर्वत्रेति विशेषस्य कियत्यामपि प्राप्तावसत्यामेवेति विशेषस्य वाविवक्षितत्त्वात्।  
एवं च सर्वस्मिन्नपि नियमविधौ परिसङ्ख्यायां वातिव्याप्तिरेतावदवशिष्यते। तन्निरासाय नियम्य परिसङ्ख्यान्यत्वं प्रापनीयविशेषणं कृतम्। ननु किमनया कुसृष्ट्या नियमपरिसङ्ख्यान्यो विधिरपूर्वविधिरित्येव लक्षणमार्जवेन क्रियतामिति चेन्न। तथा सति क्वचिदंशेऽपूर्वविधिरूपाणामंशाऽन्तरे तु नियमविधिरूपाणां परिसङ्ख्यारूपाणां च विधीनां नियमपरिसङ्ख्याविधिभिन्नत्वाभावेनासङ्ग्रहप्रसङ्गात्। सन्ति हि तथाविधा विधयो नवमपद्यापादनिकायां प्रागुदाहृताः। ते चानुपदमेव विवेचयिष्यन्ते । ननूक्तलक्षणमनुपपन्नं प्राकृतपृष्टविध्योरव्याप्तेः। ताभ्यां विधिभ्यां प्रापणीययोर्वृद्रथन्तरसाधनकपृष्ठाख्यस्तोत्रयोर्विकृतिविशेषेषु उपहव्यादिषु विध्यन्तरैर्नियम्यत्वात्। नच प्रकृतविध्यनियम्यं विवक्षितम्। प्रकृतपृष्ठानियम्याप्रसिद्ध्यातदन्यत्वोक्त्यसम्भवेन तथाप्युक्ताव्याप्तितादवस्थ्यादिति चेन्न। किञ्चिद्विषयकप्राप्तित्वावच्छिन्नं नित्यप्राप्तौदासीन्यभिन्नकिञ्चिन्निवृत्तिनियतं यस्य तन्नियम्यादीति विवक्षितत्वात्। अस्ति च प्रकृते ज्योतिष्टोमे बृहत्प्राप्तित्वावच्छिन्नस्यौदासीन्यभिन्नविदलननिवृत्त्या नियतेभ्योऽवहननप्राप्त्यादिभ्योन्यत्वम्। ननु बृहद्ररथन्तरयोः प्रकृतौ विकल्पितत्वात्तयो प्राप्तिरन्योन्यनिवृत्तिनियतैव। तदेतद्रथन्तराधिकरणसिद्धान्त उक्तम्।दशमे चोभयसाग्निनैमित्तिकमित्तिकमित्यधिकरणे संसवादौ बृहद्रथन्तरपृष्ठयोः समुच्चये तयोरन्योन्यव्यावर्तकत्वाभावेन निमित्तत्वाभावन्नैमित्तिकमप्यग्रताद्वयमुपवपन्ति। रथन्तरस्य प्रतिपदं कुर्यादग्रवतीं बृहत्पृष्ठस्येतिनैमित्तिकं प्रतिपद् द्वयं न कर्त्तव्यमिति चेत्। उच्यते । रथन्तरं पृष्ठभवतीत्यादिवाक्याभ्यां तयोर्ज्योतिष्ठोमे प्रप्तिर्नान्योन्यव्यावर्त्तिका दृष्ठार्थत्वात्। प्रयाजानुयाजादिवत्समुच्चयस्यैव ततः प्राप्तेः। तद्विधि विहितं तु तदुभयमनूद्य साक्षादेव विकल्पं विदधता वाक्यान्तरेण रथन्तरं पृष्ठं बृहत्पृष्ठं वा कर्त्तव्यं न तूभयं समुच्चितमिति सिद्धे तदपेक्षानिर्देशादि यदि बृहत्सामेत्यादयस्तैरनूद्यमान एव रथन्तरादिसम्बन्धोन्योन्यऽव्यावर्त्तकः। अतस्तत्र रथन्तरप्राप्तित्वावच्छिन्नस्य बृहत्प्राप्तित्वावच्छिन्नस्य च किञ्चिन्नवृत्तिनियतत्वाभावान्नाव्याप्तिः। तस्माद्युक्तं पूर्वोक्तं लक्षणं नित्यप्राप्तौदासीन्यभिन्नयत्किञ्चिन्निवृत्तिनियतं यस्य यद्विषयप्राप्तित्वावच्छिन्नं तत्र तत्प्राप्तिकारी विधर्नियमविधिः। अवघातस्य हि दार्शपूर्णमाषिकेषु व्रीहिषु प्राप्तिराक्षेपिकीवैधी चोभय्यपि नित्यौदासीन्याद्भिन्नस्य विदलनादेर्निवृत्या नियतैव । इयांस्तु विशेषो वैधी प्राप्तिर्नियतया विदलनादेर्निवृत्या नियता। आक्षेपिकी तु पाक्षिक्येति। अवघातादिप्राप्तित्वावच्छिन्ने विदलनादिनिवृत्तिनियममात्रं त्वववशिष्टम् यद्यप्यवघातप्राप्तित्वावच्छिन्न विदलनादिनिवृत्तिर्नियतं न भवति अग्निवयने औलूखलं सर्वैषिधस्य पूरयित्वावहन्ति अथैतदुपदधातीत्युपधेयोलूखलसंस्कारभूतावघातस्य वैतुष्यार्थत्वाभावाद्विदलनादिप्रसक्त्यभावेन तत्रावघातप्राप्तौ सत्यामपि विदलनादिनिवृत्त्यभावात्तथापि दार्शपौर्णमासिकव्रीह्यवघातप्राप्तित्वावच्छिन्नस्य विदलनादिनिवृत्तिनियतत्त्वमस्तीति लक्षणानुगतिः। अत एव किञ्चिद्विषयकत्वं प्राप्तिविशेषणमर्थवत्। एवं च वैकृतेषु रथन्तरपृष्ठादिनियमविधिष्वपि नाव्याप्तिः। प्राकृतोत्पत्तिवाक्यतः प्राप्तौ व्यभिचारेण रथन्तरप्राप्तिमात्रस्य वृहदादिनिवृत्तिनियतत्वाभावेप्युपहव्यादिषु चोदकात्पाक्षिकी रथन्तरादिप्राप्तिर्या च वैशेषिकेण नियमविधिनौपदेशिकी तत्प्राप्तिस्तस्या द्विविधार्या अपि बृहदादिनिवृत्तिनियतत्वात्। न चैवं सति विकृतिषु बृहदादिनिवृत्तिनियतप्राप्तिकस्यरथन्तरादेः प्रकृतौ प्राप्तिकारी विधिरपि नियमविधिः स्यादिति वाच्यम्। न हि यस्य किञ्चिद्विषयप्राप्तित्वावच्छिन्नमुक्तरूपनिवृत्तिनियतं तस्य यत्र क्वचित्प्राप्तिकारित्वं नियमविलक्षणमुक्तम्। किं तु यस्य यद्विषयप्राप्तित्वावच्छिन्नमुक्तरूपनिवृत्तिनियतं तस्य यत्र क्वचित्प्राप्तिकारित्वं ततश्च तस्यान्यत्रप्राप्तिकारिणि विधौ कुतो लक्षणातिप्रसङ्गः। नन्ववघातस्य प्रकृतव्रीहिनियतैव वैधी प्राप्तिर्म तु कल्प्यादा क्षेपादनियता काचिदन्या तत्कथमिहोमय्यपि प्राप्तिर्निवृत्तिनियतेति लक्षणं योजितम्। उच्यते अत्र प्रत्यक्षविधितस्तर्किताक्षेपतश्च या प्राप्तिः सम्भाविता सर्वापि प्राप्तित्वेन लक्षणोऽन्तर्गता। तथा चावघाते नियमविधितो नियता तर्किताक्षेपतश्च पाक्षिकी सम्भाविता प्राप्तिः रथन्तरस्य तु वेकृतनियमविधितो नित्यातिदेशतश्च वैकल्पिकी सम्भाविता प्राप्तिर्विदलनबृहदादिनिवृत्तिनियतैव भवेदिति युक्ता लक्षणानुगतिः। एवमेवोदाहरणानान्तरेपि ज्ञेयम्। नचैवमप्युत्तरेहन् द्विरात्रस्य गृह्यत इति षोडशग्रहनियमविधौ लक्षणाव्यप्तिः। तत्र षोडशग्रहाप्राप्तिरूपौदासीन्यभिन्नस्य षोडशग्रहणेन सह प्रकृतौ विकल्पतदभावस्य निवृत्तेः षोडशिग्रहप्राप्तौ तदभावनिवृत्तिनियतत्त्वसद्भावात्।अत एव नित्यौदासीन्यस्य विशेषणं कृतम्। नित्यत्वं च स्वभावसिद्धत्वम् निषेधाप्रयुक्तत्वमिति यावदिति।  
 तदिदमयुक्तम्। तत्रापूर्वविधिलक्षणस्य नियम्यान्यविषयत्वगर्भत्वोक्त्या नियमविधिलक्षणसापेक्षत्वादपूर्वविधलक्षणदुदूषयिषयापि स्वतन्त्र्येणापि च स्वातन्त्र्येणापि तावन्नियमविधिलक्षणं तावद् दूष्यते। तथा हि नित्यप्राप्तौदासीन्यभिन्नकिञ्चिन्निवृत्तिनियतं यत्र यद्विषयप्राप्तित्वावच्छिन्नं तत्र तत्प्राप्तिकारित्वं हि त्वदुक्तं नियमविधिलक्षणम्। अत्रौदासीन्यभिन्नकिञ्चिदिति किञ्चिच्छब्देन यत्किञ्चिद्विवक्षितम् उत प्रकृतविधिविषयावघाताद्यभावनियतम्। यद्वा नियम्याभावनियतम्। नाद्याः। अवघातादिनियमविधिष्व सम्भवात्। दार्शपौर्णमासिकव्रीहिष्ववघातप्राप्तित्वाच्छिन्नमवघातविषयौदासीन्याद्भिन्नस्य किञ्चिच्छब्दवाच्यस्य विशेषादेर्निवृत्त्या नियतं न भवतीति। एवद्दोषनिवासार्थो द्वितीयपक्षोपि न। अग्निहोत्रं जुहुयात् स्वर्गकाम इत्याद्यपूर्वविधावतिव्याप्तेः। तथा हि दार्शपौर्णमासिकव्रीहिषु ह्यवघातप्राप्तित्वावच्छिन्नमवघातविषयौदासीन्याद्भिन्नस्य किञ्चिच्छब्दवाच्यस्यावघाताभावनियतस्य विदलनादेर्निवृत्त्या नियतम्। एवं स्वर्गेऽग्निहोत्रहोमप्राप्तित्वावच्छिन्नहोमविषयौदासीन्याद्भिन्नस्य किञ्चिच्छब्देन विवक्षितस्य होमाभावानियतस्य भोजनादेर्निवृत्त्या नियतमेवेति। तृतीये त्वात्माश्रयः। नियमविधिविषयस्यैव नियम्यत्वादिति। अनेनैव नियम्यतुल्यकार्यविवक्षापि किञ्चित्पदेपरास्ता। अथैतद्दोषभीत्याप्रकृतविधिविधेयतुल्यकार्यं किञ्चिच्छब्देनविवक्षितम्। तथाप्यमावस्यायामपराह्णे पिण्डपितृयज्ञेन चरन्तीत्याद्यपूर्वविधावतिव्याप्तिः। एतत्कृता ह्यपराह्णे पिण्डपितृयज्ञप्राप्तिस्तत्काले तु तुल्यकार्यं यत्किञ्चित्कर्मान्तरं तन्निवृत्तिर्नियतैवेति। किञ्चोक्तलक्षणं व्रीह्यादिद्रव्यनियमविधावव्याप्तम्। यद्विषयप्राप्तित्वावच्छिन्नमित्यनेन व्रीहिषयप्राप्तित्वावच्छिन्नं ग्राह्यम्। तत्राक्षेपिकी यवमिश्रवोहिप्राप्तिरपि सङ्गृहीता स्यात्। न च सा नित्यौदासीन्यभिन्नकिञ्चिच्छब्देनोक्तानां निवृत्त्या नियतेति। अथैतद्रोषभीत्या यद्विषयेत्यत्र यन्मात्रविषयप्राप्तित्वावच्छिन्नं विवक्ष्यते न चोक्ता यवमिश्रव्रीहिप्राप्तिव्रीहिमात्राविषयेति न व्रीहिनियमविध्यादावतिव्याप्तिरिति। तदपि न।एवमप्येकादश वै पशोरवदानानि इति परिसङ्ख्यायामतिव्याप्तिः ।तत्र ह्येऽकादशावदानमात्रविषयप्राप्तित्वावच्छिन्नं नित्यौदासीन्याद्भिन्नस्य किञ्चिच्छब्दवाच्यस्य पश्ववयवान्तरस्य निवृत्त्या नियतमेव प्रतीयते । व्रीहिप्राप्तित्वावच्छिन्नं यवनिवृत्त्येति। अपि च अत्रेत्यनेन प्रकृतविध्युद्धेश्यतावच्छेदकावच्छिन्नं वा गृह्यते। उत यत्किञ्चिद्धर्मावच्छिन्नमपि । नाद्यः । परिसङ्ख्याविधावतिव्याप्तेः। इमामगृभ्णन्निति विधिकृता ह्यश्वरशनादाने मन्त्रप्राप्तिर्नित्त्यौदासीन्याद्भिन्नं किञ्चिद्रर्दभरशनायां मन्त्रपाठस्तन्निवृत्तिनियतैव। प्रातीतिकमेव चात्र निवृत्ति नियतत्वं ग्राह्यं न वास्तवम्। धूमे वह्निनियतत्वात्। वास्तवग्रहे व्रीहिविधावव्याप्तेः । न हि व्रीहयो यागे यवाभावनियता इति अथैतद्धोषभिया द्वितीयः पक्ष उच्यते। तदपि न।तत्रैवाति व्याप्तेः । न इमामिति मन्त्रस्यैव ह्यश्वरशनादान एव रशनादानत्वसामान्यधर्मावच्छिन्ने या प्राप्तिस्तर्किता लैंङ्गिकी सा। औदासीन्यभिन्नकिञ्चिच्छब्दवाच्यस्य प्रकरणेन प्राप्तस्य चयनप्रयोगान्तर्गतस्य यत्र क्वचित्प्रदेशे पाठस्य निवृत्त्या नियतैवेति। तदेवं दृष्टार्थत्वस्य नियमविधिलक्षणस्य पूर्वश्लोकोक्तस्य पूर्वश्लोकदूषणावसर एव दूषितत्वाद्धोषाष्टकग्रस्तत्वाच्चैतच्ल्छोकोक्तस्य नियमविधिलक्षणस्य तदपेक्षमपूर्वविधिलक्षणमपि निरस्तमेवेति । किं चान्यूनत्वेन प्रायशः सर्वेषु नियमविधिष्वसम्भव्यायुष्मत्कृतं नियमविधिलक्षणम्। तेन नित्यौदासीन्यभिन्नेतिवत्प्रकृतविधिविषयाङ्गभिन्नेत्यपि किञ्चिच्छब्दार्थविशेषणं देयम्। अन्यथा अवघातादिप्राप्तिरघाताङ्ग निवृत्तिनियता न भवतीति तत्र तल्लक्षणं न वर्त्ततइति।  
 विध्यादित्रयलक्षणानि रचितान्याचार्यवर्यैर्निरा-  
 कुर्वन्तोप्ययदीक्षिता व्यरचयन् सिद्धान्तजाते क्वचित्।  
 अपेक्षं त्विह कुर्वते वहुमतिष्वेतन्निरासाक्षमा-  
 स्तद्वोधाया नया मया सुविवृतास्तन्त्रे निगूढा इह॥  
   
 इति श्रीमत्पदवाक्यप्रमाणपरावारपारीण मीमांसाद्वैतसाम्राज्य-  
  धुरन्धर श्री भट्टनारायणात्मजभट्टशङ्करकृतं  
  विधिरसायनदूषणं समाप्तम्।  
  




  













\]
