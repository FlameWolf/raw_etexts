+++
title = "पातञ्जलसूत्राणि"
author = "पतञ्जलिः"
domain = "दर्शनानि"
sub-domain = "योगः"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3858"
source_url = "https://www.ebharatisampat.in/read_chapter.php?bookid=NjcwNDYyMzA1MzUzMDcz"

+++
[[पातञ्जलसूत्राणि	Source: [EB](https://www.ebharatisampat.in/read_chapter.php?bookid=NjcwNDYyMzA1MzUzMDcz)]]

\[

**     पातञ्जलसूत्राणि  
   WITH THE SCHOLIUM OF व्यास**  

**      AND    **

**      THE COMMENTARY OF वाचस्पति**

**        EDITED  
       BY  
     राजाराम् शास्त्रि बोदास्,  
**

**SANSKRIT TEACHER, ELPHINSTONE COLLEGE.**

** Registered for copy-right under Act XXV of 1867?1.**

**         BOMBAY:  
   GOVT CENTRAL BOOK DEPOT   **

**    (ALL RIGHTS RESERVED. )**

**        1892.  
          -------**

**         ॥ श्रीः ॥ **

**       पातञ्जलसूत्राणि ।**

**     व्यासभाष्यवाचस्पत्यसहितानि ।**

**        इदं पुस्तकं**

**     एल्फिन्स्टन् पाठशालाध्यापकेन**

**    बोडसोपाह्व गणेशभट्टसूनुना राजारामेण**

** संशोधितम् ।**

**        तच्च   **

**  मुम्बापुरवर्तिराजकीयग्रन्थशालाधिकारिणा प्रकाशितम् ।  
      
          प्रथमावृत्तिः**

**     शकाब्दाः 1814. सनाब्दाः 1812 .**

**        
\*\*\*\*\*\*\*\*\*\*\*\*\*\*\*\*\*\*\***

**      **

          

**॥ श्रीः ॥  
     उपोद्घातः  
   **  
     श्रीमता जगदीश्वरेण स्वसृष्टजनहिताय सकलवेदादिशास्त्राणि प्रादुर्भावितानि तानि च स्वस्वाधिकारमनुसृत्य यथाविध्ययनादिद्वारा संसेवितानि चेदवश्यं यथोक्तं फलं
संपादयेयुरित्यसकृत् प्रतिपादितं महर्षिभिः। जनहितं च सद्यपि सर्वोऽपि जनः सुखं मे भूयादित्यजस्रमाशास्त इति प्रसिद्धमेव तथापि स विषयभोगजनितानागमापायिनो दुःखोदर्कान् सुखाभासानेव सुखं प्रसिद्धमेव सुखं मन्यमानः तदर्थमेवानवरतं प्रयतमानो यथार्थमनाद्यनन्तं कण्ठचामीकरमिव नित्यसिद्धमप्यात्मसुखं समुपेक्षमाणश्च कथमयं तादृशं यथार्थं सुखं लभेत कथं च संचितकर्मादिजनितं दुःकत्रयं जह्यादिति कृपया तादृशजनस्य समस्तदुःखहानाय निरतिशयानन्दलाभाय वेदार्थमर्यादासंरक्षणाय चेश्वर एव तत्तन्मुनिरुपेणावतीर्य शिक्षाकल्पाद्यङ्गानि
न्यायवैशेषिकसांख्ययोगपूर्वोत्तरमीमांसारूपाणि दर्शनान्युपाङ्गानि च प्रकाशयामास । एतेषामेव वादैदीनां यथाधिकारं परिशीलनेन प्राणिनां धर्मार्थकाममोक्षरूपाणां चतुर्णां पुरुषार्थानामप्रत्यूहसिद्धिर्भवति। शास्त्रीयज्ञानप्रसवभूमिः सर्वेयमेव । यद्यप्येषां दर्शनानामापाततः परस्परं विरोधो भासते तथापि अल्पज्ञानां प्रथमत एव सूक्ष्मवस्तुनि प्रवेशो न भवेदिति क्रमेण स्थूलसूक्ष्मविषयाणामधिकारितारतम्येन ज्ञानं भवेदितिप्राण्यनुग्रहार्थैवेयं सोपानरूपा दर्शनपरंपरा भगवता निर्मिता। वस्तुतः सर्वाणीमानि दर्शनानि दुःखनिवृत्त्यर्थानि निरतिशयीनन्दलक्षणमोक्षप्राप्त्यर्थानि चेतिप्रतिपादितमनेकत्राचार्यैः। तादृशानन्दलाभश्च विवेकवैराग्यादिना चित्तशुद्धौ सत्यां गुरूपसत्तिपूर्वकं श्रवणेनासंभावनां मननेन विपरीतभावनां च निराकृत्य निदिध्यासलक्षणयोगाभ्याससहकृतात्मज्ञानेनैव संपादनीयः।

      ** तदुक्तं योगरसायने॥**  
     कुले महति जातेन स्वात्मनः श्रेयः इच्छता।  
   आत्मज्ञाने श्रमः कार्यो यज्ज्ञात्वामृतमश्नुते॥  
   पुंप्रकृत्योः कथामेव शिवशक्त्योस्तथैव च ।  
   यः श्रृणोति नरो भक्त्या निष्पापः सोऽभिजायते॥  
   स गुणी स च धर्मिष्ठः स विवेकी स बुद्धिमान्।  
   ब्रह्मज्ञाने मतिर्यस्य शेषाः पशुसमा नराः॥  
   ग्रामे गोश्वखरोष्ट्राद्या अरण्ये हरिणादयः।  
   यथैते पशवो मूढास्तथात्मानं न वेत्ति यः॥  
   सर्वेषां तु पदार्थानामभ्यासः कारणं परम्।  
   अनभ्यासेन मर्त्यस्य प्राप्तो योगोऽपि नश्यति॥  
   अभ्यासेन स्थिरं चित्तमभ्यासेनानिलच्युतिः।  
   अभ्यासेन परानन्दो ह्यभ्यासेनात्मदर्शनम्॥  
   अभ्यासेनात्मसंवादो ह्यभ्यासेनान्यरूपता।  
   अभ्यासेन समुत्क्रान्तिरभ्यासेनाणिमादयः॥  
   श्रुत्वापि यदनभ्यासो लौल्यं निद्राजने रतिः।  
   विरुद्धशास्त्रश्रवणमेतद्योगविनाशनम्॥  
   असत्सङ्गद्गुणज्ञोऽपि विषयासक्तमानसः।  
   अकस्मात्प्रलयं याति गीतरक्तो यथा मृगः॥  
   विषयेष्वपि कष्टोऽयं विषयः स्त्रीतिनामतः।  
   जीवत्यन्यैः किलाकृष्टः स्त्रियाकृष्टो न जीवति॥  
   स्त्रीरत्नं ध्यातमात्रं तु ब्रह्मणोऽपि मनो हरेत्।  
   किं पुनश्चेतरेषां तु विषयेच्छानुवर्तिनाम्॥  
   स्त्रीरत्नं मोहनं सृष्टं दृष्टमाशीविषोपमम्।  
   यदीच्छेदात्मनः श्रेयो मनसापि न चिन्तयेदिति॥

      ** मार्कण्डेयपुराणे ॥**  
     संसार तव दुष्पारपदवी न दवीयसी।  
   अन्तरा, दुस्तरा न स्युर्मन्दिरे मदिरेक्षणाः॥  
   सङ्गः सर्वात्मना त्याज्यः स चेत्यक्तुं न शक्यते।  
   स सद्भिः सह कर्तव्यः सन्तः संसारभेषजम्॥  
   कामः सर्वात्मना हेयः स चेत्युक्तं न शक्यते।  
   मुमुक्षां प्रति कर्तव्यः सा च तस्यापि भेषजमिति॥

      ** वासिष्ठे**  
   मोक्षद्वारे प्रतीहाराश्चत्वारः परिकीर्तिताः।  
   शमो विवेकः संतोषश्चतुर्थः साधुसङ्गमः॥  
   वासना द्विविधा प्रोक्ता शुद्धातिमलिना तथा।  
   शुद्धा जन्मक्षये हेतुर्मलिना जन्मकारणम्॥  
   शुभाशुभाभ्यां मार्गाभ्यां वहन्ती वासनासरित्।  
   पौरुषेण प्रयत्नेन योजनीया शुभे पथि॥  
   न तदस्ति जगत्कोशे शुभकर्मानुपालिना।  
   यत्पौरुषेण शुद्धेन न समासाद्यते जनैः॥  
   शुभवासनया चेतो महत्या जायते महत्।  
   आत्मानं चिन्तयन्रूद्रं नन्दो रुद्रत्वमागतः॥  
   क्षुद्रवासनया चेतः क्षद्रतामेति नित्यशः।  
   पिशाचविभ्रमात्सुप्तः पिशाचान्निशि पश्यति॥  
   यदातिशययुक्तेन विश्वामित्रेण विप्रता।  
   भूयो भूयः प्रयुक्तेन दुष्प्रापा तपसार्जिता॥  
   प्रणयेन यमं जित्वा कृत्वा वचनसंगरम्।  
   परलोकादुपानीतः सावित्र्या सत्यवान्पतिः॥  
   न सोऽस्त्यतिशयो लोके यस्यास्ति न फलोदयः।  
   अतः कार्यः प्रयत्नस्तु सद्भिः शिवफलाप्तये॥  
   वासनावागुराकृष्टो मनोहरिणको नृणाम्।  
   परां विवशतामेति संसारतरुगुल्मके॥  
   तस्मात्प्रजागरः कार्यः प्रबुद्धेन दिवानिशम्।  
   न मुष्णन्ति छलाद्यस्मात्कामक्रोधादयोऽपि चेति॥

      ** पुराणान्तरे ॥**  
     श्लोकार्धेन प्रवक्ष्यामि यच्चेक्तं व्यासकोटिभिः।  
   ममेति मूलं दुःखस्य न ममेति च निर्वृतिः॥  
   निर्ममत्वं विरागाय वैराग्याद्योगसंगतिः।  
   योगात्संजायते ज्ञानं ज्ञानान्मुक्तिः प्रजायते॥  
   उपभोगेन पुण्यानां प्राक्तनानां तथांहसाम्।  
   कर्तव्यमिति नित्यानामकामकरणात्तथा॥  
   असंचयादपूर्वस्य क्षयात्पूर्वार्जितस्य च ।  
   कर्मणो बन्धमाप्नोति शरीरं न पुनः पुनः॥  
   अथेह कथ्यतेऽस्माभिः कर्मणां येन बन्धनम्।  
   छिद्यते सदुपायेन श्रुत्वा तत्र प्रवर्त्यताम्॥  
   अष्टावङ्गानि योगस्य यमो नियम आसनम्।  
   प्राणायामश्चतुर्थं स्यात्प्रत्याहारश्चपञ्चम्।  
   धारणा ध्यानमपि च समाधिः स्यात्तथाष्टमम्॥

     ** भगवद्गीतायामपि ॥**  
     पार्थनैवेह नामुत्र विनाशस्तस्य विद्यते।  
   न हि कल्याणकृत्कषश्चिद्दुर्गतिं तात गच्छति॥  
   प्राप्य पुण्यकृतांल्लोकानुषित्वा शाश्वतीः समाः।  
   शुचीनां श्रीमतां गेहे योगभ्रष्टोऽभिजायते ॥  
   अथवा योगिनामेव कुले भवति धीमताम्।  
   एतद्धि दुर्लभतरं लोके जन्म यदीदृशम्॥  
   तत्र तं बुद्धिसंयोगं लभते पौर्वदेहिकम्।  
   यतते च ततो भूयः संसिद्धौ कुरुनन्दन॥  
   पूर्वाभ्यासेन तेनैव ह्रियते ह्यवशोऽपि सः।  
   जिज्ञासुरपि योगस्य शब्दब्रह्मातिवर्तते॥  
   प्रयत्नाद्यतमानस्तु योगी संशुद्धकिल्बिषः।  
   अनेकजन्मसंसिद्धस्ततो याति परां गतिम्॥  
   तपस्विभ्योऽधिको योगी ज्ञानिभ्योऽपि मतोऽधिकः।  
   क्रमिभ्यश्चाधिको योगी तस्माद्योगी भवार्जुन॥  
   योगिनामपि सर्वेषां मद्गतेनान्तरात्मना।  
   श्रद्धावान्भजते यो मां स मे युक्ततमो मत इति ॥  
   यथा ज्ञानाग्निः सर्वकर्माणि भस्मसात्कुरुते तथेत्यादिवाक्यैरपि योगविकलज्ञानेन संचितक्रियमाणकर्ममात्रस्य नाशो
योगसहकृतेन तु प्रारब्धकर्मणोपीत्य् वोपदिश्यते वोपदिश्यते । अत एव चक्रभ्रम्यादिदृष्टान्तैर्जीवन्मुक्त्यवस्थोपपादिता शास्त्रे तस्माज्ज्ञानी त्वात्मैव मे मतमित्यादावपि तादृशज्ञानयुक्त एव विवक्षित
इत्युक्तदर्शनेषु योगाख्यदर्शनस्य तत्त्वज्ञाने मुख्यसाधनत्वाद्भगवता पतञ्जलिना तद्दर्शनं सूत्ररूपेण विरचितं तच्चातिसूक्ष्ममतिगम्भीरं चेति श्रीमद्वेदव्यासाचार्यैर्व्याख्यातं तद्व्याख्यानमपि सूक्ष्मं गम्भीरं चेति श्रीमत्षड्दर्शनाचार्यवाचस्पतिमिश्रैस्तद्विवृतम् तस्य चत्वारः पादाः । तत्र प्रथमे समाधिपादे एकपञ्चाशत्सूत्राणि तैर्योगस्योद्देशनिर्देशौ वृत्तिभेदा योगोपाया योगभेदाश्च क्रमेण प्रदर्शिताः। द्वितीये साधनपादे पञ्चपञ्चाशत्सूत्राणि तैः क्रियायोगः क्लेंशाः कर्मणां विपाकाः तद्दुःखत्वं कायव्यूहाश्च यथाक्रमं वर्णिताः। तृतीये विवेकजं ज्ञानं च प्रपञ्चितम्। चतुर्थे कैवल्यपादे चतुस्त्रिंशत्सूत्राणि तैर्मुक्त्यर्हचित्तं धर्ममेघः समाधिर्द्वयी च मुक्तिः प्रसंगादन्यदप्युक्तं प्रतिपादितम्।  
   शोधनार्थमुपलब्धप्राचीनलिखितपुस्तकानि।  
   1 लेले इत्युपनामक काशिनाथवामनशर्मणः भाष्यवाचस्पत्यसहितं च ।  
   2 रायल्एशिआटिक् इत्याख्यपुस्तकसंग्रहालयस्थं
भाष्यवाचस्पत्यसहितं च।  
   3 डेक्कनकालेजत्थं भाष्यपुस्तकद्वयम्।  
   4 श्रीजीवानन्दविद्यासागरभट्टाचार्येण कलकत्तानगरे मुद्रितं
भाष्यवाचस्पत्यसहितं च ।

   

**
-----------------------------------------------------------------------**

     

**॥ श्रीगणेशाय नमः॥      
      योगदर्शनम्  
     पातञ्जलसूत्राणि**

**प्रथमसाधनपादः**

       ऊँम् अथ योगानुशासनम्॥ 1॥  
        ऊँ नमो भगवते वासुदेवाय।  
   यस्त्यकत्वा रूपमाद्यं प्रभवति जगतोऽनेकधानुग्रहाय  
   प्रक्षीणक्लेशराशिर्विषमविषधरोऽनेकवक्त्रः सुभोगी।  
   सर्वज्ञानप्रसूतिर्भुजगपरिकरः प्रीतये यस्य नित्यम्  
   देवोहीशः स वोऽव्यात्सितविमलतनुर्योगदो योगयुक्तः॥ 1 ॥  
   अथ योगानुशासनम् । अथेत्ययमधिकारार्थः। योगानुशासनं शास्त्रमधिकृतं वेदितव्यम्। योगः समाधिः। स च सार्वभौमश्चित्तस्य धर्मः। क्षिप्तं मूढं विक्षिप्तमेकाग्रं निरुद्धमिति चित्तभूमयः। तत्र विक्षिप्ते चेतसि विक्षेपोपसर्जनीभूतः समाधिर्न योगपक्षे वर्तते। यस्त्वेकाग्रे चेतसि सद्भूतमर्थं प्रद्योतयति क्षिणोति च क्लेशान्कर्मबन्धनानि श्लथयति निरोधमभिमुखं करोति स संप्रज्ञातो योग इत्याख्यायते । स च वितरक्कानुगतो विचारानुगत आनन्दानुगतोऽस्मितानुगत इत्युपरिष्टान्निवेदयेष्यामः। सर्ववृत्तिनिरोधे त्वसंप्रज्ञातः समाधिः॥ 1 ॥

      योगश्चित्तवृत्तिनिरोधः ॥ 2॥  
   तस्य लक्षणाभिधित्सयेदं सूत्रं प्रववृते। योगश्चित्तवृत्तिनिरोधः। सर्वशब्दाग्रहणात्संप्रज्ञातोऽपि योग इत्याख्यायते। चित्तं हि प्रख्याप्रवृत्तिस्थितिशीलत्वान्निगुणम्। प्रख्यारूपं हि चित्तसत्त्वं रजस्तमोभ्यां संसृष्टमैश्वर्यविषयप्रियं
भवति। तदेव तमसानुविद्धमधर्माज्ञानावैराग्यानैश्वर्योपगं भवति। तदेव प्रक्षीणमोहोवरणं सर्वतः प्रद्योतमानमनुविद्धं रजोमात्रया धर्मज्ञानवैराग्यैश्वर्योपगं भवति। तदेव रजोलेशमलापेतं स्वरूपप्रतिष्ठसत्त्वपुरुषान्यताख्यातिमात्रं धर्ममेघध्यानोपगं भवति। तत्परं प्रसंख्यानमित्याचक्षते ध्यायिनः। चितिशक्तिरपरिणामिन्यप्रति संक्रमा दर्शितविषया शुद्धा चानन्ता च सत्त्वगुणात्मिका चेयमतो विपरीचा विवेकख्यातिरिति । अतस्तस्यां विरक्तं चित्तं तामपि ख्यातिं निरुणद्धि। तदवस्थं संस्कारोपगं भवति स निर्बीजः समाधिः । न तत्र किंचित्संप्रज्ञायत इत्यसंप्रज्ञातः । द्विविधः स योगश्चित्तवृत्तिनिरोध इति ॥ 2 ॥

      तदा द्रष्टुः स्वरूपेऽवस्थानम्॥ 3 ॥  
   तदवस्थे चेतसि विषयाभावाद्बुद्धिबोधात्मा पुरुषः किंस्वभाव इति । तदा द्रष्टुः स्वरूपेऽवस्थानम्। स्वरूपप्रतिष्ठा तदानीं चितिशक्तिर्यथा कैवल्ये। व्युत्थानचित्ते तु सति तथापि भवन्ती न तथा॥ 3 ॥

      वृत्तिसारूप्यमितरत्र ॥ 4 ॥  
     कथं तर्हि दर्शितविषयत्वात्। वृत्तिसारूप्यमितरत्र । व्युत्थाने याश्चित्तवृत्तयस्तदविशिष्टवृत्तिः पुरुषः। तथा च सूत्रम्। एकमेव दर्शनं ख्यातिरेव दर्शनमिति । चित्तमयस्कान्तमणिकल्पं संनिधिमात्रोपकारि दृश्यत्वेन स्वं भवति पुरुषस्य स्वामिनः। तस्माच्चित्तवृत्तिबोधे पुरुषस्यानादिः संबन्धो हेतुः ॥ 4 ॥

     वृत्तयः पञ्चतय्यः क्लिष्टाक्लिष्टाः ॥ 5 ॥  
     ताः पुनर्निरोद्धव्या बहुत्वे सति चित्तस्य । वृत्तयः पञ्चतय्यः क्लिष्टाक्लिष्टाः। क्लेशहेतुकाः कर्माशयप्रचये क्षेत्रीभूताः क्लिष्टाः। ख्यातिविषया गुणाधिकारविरोधिन्योऽक्लिष्टाः। क्लिष्टप्रवाहपतिता अप्यक्लिष्टाः। क्लिष्टच्छिद्रेष्वप्यक्लिष्टा भवन्ति । अक्लिष्टच्छिद्रेषु क्लिष्टा इति । तथाजातीयकाः संस्कारा वृत्तिभिरेव क्रियन्ते । संस्कारैश्च वृत्तय इति । एवं वृत्तिसंस्कारचक्रमनिशमावर्तते। तदेवंभूतं चित्तमवसिताधिकारमात्मकल्पेन व्यवतिष्ठते प्रलयं वा गच्छतीति॥ 5 ॥

     प्रमाणविपर्यविकल्पनिद्रास्मृतयः॥ 6 ॥  
      प्रत्यक्षानुमानागमाः प्रमाणानि ॥ 7 ॥  
     ताः क्लिष्टाश्चाक्लिष्टाश्च पञ्चधा वृत्तयः। प्रमाणविपर्ययविकल्पनिद्रास्मृतयः। प्रत्यक्षानुमानागमाः प्रमाणानि ष इन्द्रियप्रणालिकया चित्तस्य बाह्यवस्तूपरागात्तद्विषया सामान्यविशेषात्मनोऽर्थस्य विशेषावधारणप्रधाना वृत्तिः प्रत्यक्षं प्रमाणम्। फलमविशिष्टः पौरुषेयश्चित्तवृत्तिबोधः। प्रतिसंवेदी पुरुष इत्युपरिष्टादुपपादयिष्यामः। अनुमेयस्य तुल्यजातीयेष्वनुवृत्तो भिन्नजातीयेभ्यो व्यावृत्तः संबन्धो यस्तद्विषया सामान्यवधारणप्रधाना वृत्तिरनुमानम्। यथा देशान्तरप्राप्तेर्गतिमच्चन्द्रतारकं चैत्रवत्। विन्ध्यश्चाप्राप्तेरगतिः। आप्तेन दृष्टोऽनुमितो वार्थः परत्र स्वबोधसङ्कान्तये शब्देनोपदिश्यते शब्दात्तदर्थविषया वृत्तिः श्रोतुरागमः यस्याश्रद्धेयार्थो वक्ता न दृष्टानुमितार्थः स आगमः प्लवते। मूल वक्तरि तु दृष्टानुमितार्थे निर्विप्लवः स्यात्॥ 6 ॥ 7 ॥

     विपर्ययो मिथ्याज्ञानमतद्रूपप्रतिष्ठम्॥ 8 ॥  
     विपर्ययो मिथ्याज्ञानमतद्रूपप्रतिष्ठम्। स कस्मान्न प्रमाणं यतः प्रमाणेन बाध्यते । भूतार्थवि।यत्वात्प्रमाणस्य । तत्र प्रमामेन बाधनमप्रमाणस्य दृष्टम्। तद्यथा द्विचन्द्रदर्शनं सद्विषयेणैकचन्द्रदर्शनेन बाध्यत इति। सेयं पञ्चपर्वा भवत्यविद्या। अविद्याऽस्मितारागद्वेषाभिनिवेशाः क्लेशा इति । एत एव स्वसंज्ञाभिस्तमो मोहो महामोहस्तामिस्त्रोऽन्धतामिस्र इति। एते चित्तमलप्रसङ्गेनाभिधास्यन्ते॥ 8 ॥

     शब्दाज्ञानानुपती वस्तुशून्यो विकल्पः॥ 9 ॥  
     शब्दज्ञानानुपाती वस्तुशून्यो विकल्पः। स न प्रमाणोपारोही। न विपर्ययोपोरोही। वस्तुशून्यत्वेऽपि शब्दज्ञानमाहात्म्यनिबन्धनो व्यवहारो दृश्यते। तद्यथा चैतन्यं पुरुषस्य स्वरूपमिति। यदा चितिरेव पुरुषस्तदा किमत्र केन व्यपदिश्यते। भवति च वेयपदेशे वृत्तिः। यता चैत्रस्य गोरिति। तथा प्रतिषिद्धवस्तुधर्मो निष्क्रियः पुरुषस्तिष्ठति बाणः स्थास्यति स्थित इति। गतिनिवृत्तौ धात्वर्थमात्रं गम्यते। तथाऽनुत्पत्तिधर्मा पुरुष इति। उत्पत्तिधर्मस्याभावमात्रमवगम्यते न पुरुषान्वयी धर्मः । तस्माद्विकल्पितः स धर्मस्तेन चास्ति व्यवहार इति ॥ 9 ॥

     अभावप्रत्ययालम्बना वृत्तिर्निद्रा ॥ 10 ॥   
     अभावप्रत्ययालम्बना वृत्तिर्निद्रा. सा च संप्रबोधे प्रत्यवमर्शात्प्रत्ययविशेषः। कथं सुखमहमस्वाप्सम्। प्रसन्नं मे मनः प्रज्ञां मे विशारदीकरोति । दुःखमहमस्वाप्सं स्त्यानं मे मनो भ्रमत्यनवस्थितम्। गाढं मूढोऽहमस्वाप्सम्। गुरुणि मे गात्राणि। क्लान्तं मे चित्तम्। अलसं मुषितमिव तिष्ठतीति। स खल्वयं प्रबुद्धस्य प्रत्यवमर्शो न स्यादसति प्रत्ययानुभवे। तदाश्रिताः स्मृतयश्च तद्विषया न स्युः तस्मात्प्रत्ययविशेषो निद्रा । सा च समाधावितरप्रत्ययवन्निरोद्धव्येति ॥ 10 ॥

     अनुभूतविषयासंप्रमोषः स्मृतिः॥ 11 ॥  
     अनुभूतविषयासंप्रमोषः स्मृतिः । किं प्रत्ययस्य चित्तं स्मरति। आहोस्विद्विषयस्येति।  
ग्राह्योपरक्तः प्रत्ययो ग्राह्यग्रहणेभयाकारनिर्भासस्तज्जातीयकं संस्करारमारभते। स संस्कारः स्वव्यञ्जकाञ्जनस्तदाकारामेव ग्राह्यग्रहणोभयात्मिकां स्मृतिं जनयति। तत्रग्रहणाकारपूर्वा बुद्धिः। ग्राह्याकारपूर्वा स्मृतिः। सा च द्वयी। भावितस्मर्तव्या चाभावितस्मर्तव्या च । स्वप्ने भावितस्मर्तव्या. जाग्रत्समये त्वभावितस्मर्तव्येति। सर्वाश्चैताः स्मृतयः प्रमाणविपर्ययविकल्पनिद्रास्मृतीनामनुभवात्प्रभवन्ति । सर्वाश्चैता वृत्तयः सुखदुःखमोहात्मिकाः।सुखदुःखमोहाश्च क्लेशेषु व्याख्येयाः। सुखानुशयी रागः। दुःखानुशयीद्वेषः । मोहः पुनरविद्येति। एताः सर्वा वृत्तयो निरोद्धव्याः। आसां निरोधे संप्रज्ञातो वा समाधिर्भवत्यसंप्रज्ञातो वेति॥ 11 ॥

     अभ्यासवैराग्याभ्यां तन्निरोधः॥ 12 ॥  
     अथासां निरोधे क उपाय इति। अभ्यासवैराग्याभ्यां तन्निरोधः । चित्तनदी नामोभयतोवाहिनी या वहति कल्याणाय वहति पापाय च । या तु कैवल्यप्राग्भारा विवेकविषयनिम्ना सा कल्याणवहा। संसारप्राग्भारा अविवेकविषयनिम्ना पापवहा। तत्र वैराग्येण विषयस्रोतः खिलीक्रियते । विवेकदर्शनाभ्यासेन विवेकस्रोत उद्घाट्यत इत्युभयाधीनश्चित्तवृत्तिनिरोधः॥ 12 ॥

      तत्र स्थितो यत्नोऽभ्यासः॥ 13 ॥  
    त त्र स्थितौ यत्नोऽब्यासः। चित्तस्यावृत्तिकस्य प्रशान्तवाहितास्थितिस्तदर्थः प्रयत्नो वार्यमुत्साहस्तत्संपिपादयिषया तत्साधनानुष्ठानमभ्यासः॥ 13 ॥

    स तु दीर्घकालनैरन्तर्यसत्कारासेवितो दृढभूमिः॥ 14 ॥  
     स तु दीर्घकालनैरन्तर्यसत्कारासेवितो दृढभूमिः। दीर्घकालासेवितो निरन्तरासेवितः सत्कारासेवितः। तपसा ब्रह्मचर्येण विद्यया श्रद्धया च संपादितः सत्कारवान्दृढभूमिर्भवति। व्युत्थानसंस्कारेण द्रागित्येवानभिभूतविषय इत्यर्थः॥ 14 ॥

    दृष्टानुश्रविकविषयवितृष्णस्य वशीकारसंज्ञा वैराग्यम्॥ 15 ॥  
     दृष्टानुश्रविकविषयवितृष्णस्य वशीकारसंज्ञा वैराग्यम्। स्त्रियोऽन्नपानमैश्वर्यमिति दृष्टविषये विरक्तस्य स्वर्गवैदेह्यप्रकृतिलयत्वप्राप्तावानुश्राविकविषये वितृष्णस्य दिव्यादिव्यविषयसंप्रयोगेऽपि चित्तस्य विषयदोषदर्शिनः प्रसंख्यानबलादनाभोगात्मिका हेयोपादेयशून्या वशीकारसंज्ञा वैराग्यम्॥ 15 ॥

     तत्परं पुरुषख्यातेर्गुणवैतृष्ण्यम्॥ 16 ॥  
     तत्परं पुरुषख्यातेर्गुणवैतृष्ण्यम्। दृष्टानुश्रविकविषयदोषदर्शी विरक्तः पुरुषदर्शनाभ्यासात्तच्छुद्धिप्रविवेकाप्यायितबुद्धिर्गुणेभ्यो व्याक्ताव्यक्तधर्मकेभ्यो विरक्त इति। तद्द्वयं वैराग्यम्। तत्र यदुत्तरं तज्ज्ञानप्रसादमात्रं यस्योदये सति योगी प्रत्युदितख्यातिरेवं मन्यते। प्राप्तं प्रापणीयम्। क्षीणाः क्षेतव्याः क्लेशाः । छिन्नः श्लिष्टपर्वाभवसंक्रमो यस्याविच्छेदाज्जनित्वा म्रियते मृत्वा च जायत इति । ज्ञामस्यैव पराकाष्ठा वैराग्यम्। एतस्यैव हि नान्तरीयकं कैवल्यमिति॥ 16 ॥

    वितर्कविचारानन्दास्मितारूपानुगमात्संप्रज्ञातः॥ 17 ॥  
     अथोपायद्वयेन निरुद्धचित्तवृत्तेः कथमुच्यते संप्रज्ञातः समाधिरिति। वितर्कविचारानन्दास्मितारूपानुगमात्संप्रज्ञातः। वितर्कश्चित्तस्यालम्बने स्थूल आभोगः। सूक्ष्मोमो विचारः. आनन्दोह्लादः। एकात्मिकासंविदस्मिता । तत्र प्रथमश्चतुष्टयानुगतः समाधिः सवितर्कः द्वितीयो वितर्कविकलः सविचारस्तृतीयो विचारविकलः सानन्दः चतुर्थस्तद्विकलोऽस्मितामात्र इति । सर्व एते सालम्बनाः समाधयः॥ 17 ॥

     विरामप्रत्ययाभ्यासपूर्वः संस्कारशेषोऽन्यः॥ 18 ॥  
     अथासंप्रज्ञातः समाधिः किमुपायः किंस्वभावो वेति । विरामप्रत्ययाभ्यासपूर्वः संस्कारशेषोऽन्यः। सर्ववृत्तिप्रत्यस्तमये संस्कारशेषो निरोधश्चित्तस्य समाधिरसंप्रज्ञातः। तस्य परं वैराग्यमुपायः। सालम्बनो ह्यभ्यासः तत्साधनाय न कल्पत इति विरामप्रत्ययो निर्वस्तुक आलम्बनी क्रियते। स चार्थशून्यः । तदभ्यासपूर्वकं हि चित्तं निरालम्बनमभावप्राप्तमिव भवतीत्येषनिर्बीजः समाधिरसंप्रज्ञातः॥ 18 ॥

     भवप्रत्ययो विदेहप्रकृतिलयानाम्॥ 19 ॥  
     स खल्वयं द्विविधः। उपायप्रत्ययो भवप्रत्ययश्च । तत्रोपायप्रत्ययो योगिनां भवति। भवप्रत्ययो विदेहप्रकृतिलयानाम्। विदेहानां देवानां भवप्रत्ययः। ते हि स्वसंस्कारमात्रोपयोगेन चित्तेन कैवल्यपदमिवानुभवन्तः स्वसंस्कारविपाकं तथाजातीयकमतिवाहयन्ति। तथा प्रकृतिलयाः साधिकारे चेतसि प्रकृतिलीने कैवल्यपदमिवानुभवन्ति। यवन्न पुनरावर्ततेऽधिकारवशाच्चित्तमिति॥ 19 ॥

     श्रद्धावीर्यस्मृतिसमाधिप्रज्ञापूर्वक इतरेषाम्॥ 20 ॥  
     श्रद्धावीर्यस्मृतिसमाधिप्रज्ञापूर्वक इतरेषाम्। उपायप्रत्ययो योगिनां भवति। श्रद्धा चेतसः संप्रसादः। सा हि जननीव कल्याणी योगिनां पाति। तस्य हि श्रद्दधानस्य विवेकार्थिनो वीर्यमुपजायते । समुपजातवीर्यस्य स्मृतिरूपतिष्टते स्मृत्युपस्थाने च चित्तमनाकुलं स,माधीयते। समाहितचित्तस्य प्रज्ञाविवेक उपावर्तते । येन यथार्थं वस्तु जानाति । तदभ्यासात्तत्तद्वि।याच्च वैराग्यादसंप्रज्ञातः समाधिर्भवति॥ 20 ॥

      तीव्रसंवेगानामासन्नः॥ 21 ॥   
      ते खलु नवयोगिनो भवन्ति । मृदुमध्याधिमात्रोपाया भवन्ति। तद्यता मृदुपायो मध्योपायोऽधिमात्रोपाय इति। तत्र मृदुपायस्त्रिविधः। मृदुसंवेगो मध्यसंवेगस्तीव्रसंवेग इति । तथा मध्योपायस्तथाऽधिमात्रोपाय इति । तत्राधिमात्रोपायानां तीव्रसंवेगानामासन्नः समाधिलाभः समाधिफलं च भवतीति  
॥ 21 ॥

     मृदुमध्याधिमात्रत्वात्ततोऽपि विशेषः॥ 22 ॥  
     मृदुमध्याधिमात्रत्वात्ततोऽपि विशेषः। मृदुतीव्रो मध्यतीव्रोऽधिमात्रतीव्र इति । ततोऽपि विशेषः। तद्विशेषादप्यासन्नतरस्ताव्रधिमात्रसंवेगस्याधिमात्रोपायस्य समाधिलाभः समाधिफलं चेति ॥ 22 ॥

      ईश्वरप्रणिधानाट्वा॥ 23 ॥  
    किमेतस्मादेवासन्नतरः समाधिर्भवति। अथास्य लाभे भवत्यन्योऽपि कश्चिदुपायो न वेति । ईश्वरप्रणिधानाद्वा । प्रणिधानाद्भक्तिविशेषादावर्जित ईश्वरस्तमनुगृह्णात्यभिध्यानमात्रेण। तदभिध्यानमात्रादपि योगिन आसन्नतरः समाधिलाभः समाधि फलं च भवतीति॥ 23 ॥

    क्लेशकर्मविपाकाशयैरपरामृष्टः पुरुषविशेष ईश्वरः॥ 24 ॥  
   अथ प्रधानपुरुषव्यतिरिक्तः कोऽयमीश्वरो नामेति। क्लेशकर्मविपाकाशयैरपरामृष्टः पुरुषविशेष ईश्वरः। अविद्यादयः क्लेशाः। कुशलाऽकुशलानि कर्माणि । तत्फलं विपाकः। तदनुगुणा वासना आशयास्ते च मनसि वर्तमानाः पुरुषे व्यपदिश्यन्ते । स हि तत्फलस्य भोक्तेति । यथा जयः पराजयो वा योद्धृषु वर्तमानः स्वामिनि व्यपदिश्यते यो ह्यनेन भोगेनापरामृष्टः स पुरुषविशेष ईश्वरः। कैवल्यं प्राप्तस्तर्हि सन्ति च बहवः केवलिनः। ते हि त्रीणि बन्धनानि धित्वा कैवल्यं प्राप्ता ईश्वरस्य च तत्संबन्धो न भूतो न भावी। यता मुक्तस्य पूर्वा बन्धकोटिः संभाव्यते नैवमीश्वरस्य। स तु सदैव मुक्तः सदैवेश्वर इति। योऽसौ प्रकृष्टसत्त्वोपादानादीश्वरस्य शाश्वतिक उत्कर्षः स किं सनिमित्त  आहोस्विन्निर्निमित्त  
इति. तस्य शास्त्रं निमित्तम्। शास्त्रं पुनः किं निमित्तं
प्रकृष्टसत्त्वनिमित्तम्. एतयोः शास्त्रोत्कर्षयोरीश्वरसत्त्वेवर्तमानयोरनादिः संबन्धः। एतस्मादेतद्भवति सदैवेश्वरः सदैव मुक्त इति। तच्च तस्यैश्वर्यं साम्यातिशयविनिर्मुक्तम्। न तावदैश्वर्यान्तरेण तदतिशय्यते। यदेवातिशयि स्यात्तदेव तत्स्यात्। तस्माद्यत्र काष्ठाप्राप्तिरैश्वर्यस्य स ईश्वर इति । न च तत्समानमैश्वर्यमस्ति कस्माद्द्बयोस्तुल्ययोरेकस्मिन्युपत्कामितेऽर्थे नवमिदमस्तु पुराणमिदमस्त्वित्येकस्य सिद्धावितरस्य प्राकाम्यविघातादूनत्वं प्रसक्तम्। द्वयोश्च तुल्ययोर्युगपत्कामितार्थप्राप्तिर्नास्ति । अर्थस्य विरुद्धत्वात्। तस्माद्यस्य साम्यतिशयैर्विनिर्मुक्तमैश्वर्यं स एवेश्वरः। स च पुरुषविशेष इति ॥ 24 ॥

     तत्र निरतिशयं सर्वज्ञबीजम्॥ 25 ॥  
     किं च तत्र निरतिशयं सर्वज्ञबीजम्। यदिदमतीतानागतप्रत्युत्पन्नप्रत्येकसमुच्चयातिन्द्रियग्रहणमल्पं वह्विति सर्वज्ञबीजमेतद्विवर्धमानं यत्र निरतिशयं स सर्वज्ञः। अस्ति काष्ठाप्राप्तिः सर्वज्ञबीजस्य सातिशयत्वात्परिणामवदिति । यत्र काष्ठाप्राप्तिर्ज्ञानस्य स सर्वज्ञः। स च पुरुषविशेष इति। सामान्यमात्रोपसंहारे च कृतोपक्षमनुमानं न विशेषप्रतिपत्तौ समर्थमिति। तस्य संज्ञादिविशेषप्रतिपत्तिरागमतः पर्यन्वेष्या। तस्यात्मानुग्रहाभावेऽपि भूतानुग्रहः प्रयोजनम्। ज्ञानधर्मोपदेशेन कल्पप्रलयमहाप्रलयेषु संसारिणः पुरुषानुद्धरिष्यामीति । तथा चोक्तम्। आदिविद्वान्निर्माणचित्तमधिष्ठाय कारुण्याद्भगवान्परमर्षिरासुरये जिज्ञासमानाय तन्त्रं प्रोवाचेति ॥ 25 ॥

    स एष पूर्वोषामपि गुरुः कालेनानवच्छेदात्॥ 26 ॥  
     स एष पूर्वोषामपि गुरुः कालेनानवच्छेदात्। पूर्वे हि गुरवः कालेनावच्छिद्यन्ते यत्रावच्छेदार्थेन कालो नोपावर्तते स एष पूर्वोमाषपि गुरुः। यथास्य सर्गस्यादौ प्रकर्षगत्या सिद्धस्तथातिक्रान्तसर्गादिष्वपि प्रत्येतव्यः॥26॥

     तस्य वाचकः प्रणवः॥ 27 ॥  
     तस्य वाचकः प्रणवः । वाच्य ईश्वरः प्रणवस्य। किमस्य संकेतकृतं वाच्यवाचकत्वमथ प्रदीपप्रकाषवदवस्थितमिति । स्थितोऽस्य वाच्यस्य वाचकेन सह संबन्धः।संकेतस्त्वीश्वरस्य स्थितमेवार्थमभिनयति। यथावस्थितः पितापुत्रयोः संबन्धः संकेतेनावद्योत्यते । अयमस्य पिता। अयमस्य पुत्र इति । सर्गान्तरेष्वपि वाच्यवाचकशक्त्यपेक्षस्तथैव सङ्केतः क्रियते॥ 27 ॥

      तज्जपस्तर्थभावनम्॥ 28 ॥  
     संप्रतिपत्तिनित्यतया नित्यः शब्दार्थसंबन्ध इत्यागमिनः प्रतिजानते विज्ञातवाच्यवाचकत्वस्य योगिनः। तज्जपस्तदर्थभावनम्. प्रणवस्य जपः प्रणवाभिधेयस्य चेश्वरस्य भावनम्। तदस्य योगिनः प्रणवं जपतः प्रणवार्थं च भावयतश्चित्तमेकाग्रं संपद्यते। तता चोक्तम्। स्वाध्यायाद्योगमासीत योगात्स्वाध्यामासते। स्वाध्याययोगसंपत्त्या परमात्मा प्रकाशत इति॥ 28 ॥

    ततः प्रत्यक्चेतनाधिगमोऽप्यन्तरायाभावश्च॥ 29 ॥  
     किं चास्य भवति । ततः प्रत्यक्चेतनाधिगमोऽप्यन्तरायाभावश्च। ये तावदन्तराया व्यधिप्रभृतयस्ते तावदीश्वरप्रणिधानान्न भवन्ति स्वरूपदर्शनमप्यस्य भवति । यथैवेश्वरः पुरुषः शुद्धः प्रसन्नः केवलोऽनुपसर्गस्तथामपि बुद्धेः प्रतिसंवेदी यः पुरुषस्तमधिगच्छति॥ 29 ॥

व्याधिस्त्यानसंशयप्रमादालस्याविरतिभ्रान्तिदर्शनाल-  
     ब्धभूमिकत्वानवस्थितत्वानि च्तितविक्षेपास्तेऽन्तरायाः

   अथ केऽन्तराया ये चित्तस्य विक्षेपाः। के पुनस्ते कियन्तो वेति।  
व्याधिस्त्यानसंशयप्रसादालस्याविरतिभ्रान्तिदर्शनालब्धभूमिकत्वानवस्थितत्वानि चित्तविक्षेपास्तेऽन्तरायाः। नवान्तरायाश्चित्तस्य विक्षेपाः। सहैते चित्तवृत्तिभिर्भवन्ति । एतेषामभावे न भवन्ति पूर्वोक्ताश्चित्तवृत्त्यः। तत्र व्याधिर्धातुरसकरणवैषम्यम्। स्त्यानकर्मण्यता चित्तस्य । संशय उभयकोटिस्पृग्विज्ञानं स्यादिदमेवं नैवं स्यादिति । प्रमादः समाधिसाधनानामभावनम्। आलस्यं कायस्य चित्तस्य च गुरुत्वादप्रवृत्तिः । अविरतिश्चित्तस्य विषयसंप्रयोगात्मगर्द्धः। भ्रन्तिदर्शनं विपर्ययज्ञानम्। अलब्धभूमिकत्वं समाधिभूमेरलाभः। अनवस्थितत्वं यल्लब्धायां भूमौ चित्तस्याप्रतिष्टा समाधिप्रतिलम्भे हि सति तदवस्थितं स्यादिति। एते चित्तविक्षेपा नवयोगमला योगप्रतिपक्षायोगान्तराया इत्यभिधीयन्ते॥ 30 ॥

    दुःखदौर्मनस्याङ्गमेजयत्वश्वासप्रश्वासा विक्षेपसहभुवः॥ 31 ॥  
     दुःखदौर्मनस्याङ्गमेजयत्वश्वासप्रश्वासा विक्षेपसहभुवः। दुःखमाध्यात्मिकमाधिभौतिकमाधिदैविकं च येनाभिहताः प्राणिनस्तदपघाताय प्रयतन्ते तद्दुःखम्। दौर्मनस्यमिच्छाविघाताच्चेतसः क्षोभः। यदङ्गान्येजयति कम्पयति तदङ्गमेजयत्वम्। प्राणो यद्वाह्यं वायुमाचामति स श्वासः। यत्कौष्ट्यं वायुं निःसारयति स प्रश्वासः। एते विक्षेपसहभुवो विक्षिप्तचित्तस्यैते भवन्ति । समाहितचित्तस्यैते न भवन्ति  
॥ 31 ॥

     ततप्रतिषेधार्थमेकतत्त्वाभ्यासः॥ 32 ॥  
     अथैते विक्षेपाः समाधिप्रतिपक्षास्ताभ्यामेवाभ्यासवैराग्याभ्यां निरोद्धव्याः। तत्राभ्यासस्य विषयमुपसंहन्निदमाह। तत्प्रतिषेधार्थमेकतत्त्वाभ्यासः। विक्षेपप्रतिषेधार्थमेकतत्त्वालम्बनं चित्तमभ्यसेत्। यस्य तु प्रत्यर्थनियतं प्रत्ययमात्रं क्षणिकं च चित्तं तस्य सर्वमेव
चित्तमेकार्गं नास्त्येव विक्षिप्तम्। यदि पुनरिदं सर्वतः प्रत्याहृत्यैकस्मिन्नर्थे समाधीयते तदा भवत्येकाग्रमित्यतो न प्रत्यर्थनियतम्। योऽपि सदृशप्रत्ययप्रवाहेन चित्तमेकाग्रं मन्यते तस्यैकाग्रता यदि प्रवाहचित्तस्य धर्मस्तदैकं नास्ति प्रवाहचित्तं क्षणिकत्वात्। अथ प्रवाहं शस्यैव प्रत्ययस्य धर्मः स सर्वः सदृशप्रत्ययप्रवाही वा विसदृशप्रत्ययप्रवाही वा प्रत्यर्थनियतत्वादेकाग्र एवेति विक्षिप्तचित्तानुपपत्तिः तस्मादेकमनेकार्थमवस्थितं चित्तमिति। यदि च चित्तेनैकेनानन्विताः स्वभावभिन्नाः प्रत्यया जायेरन्नथ कथमन्यप्रत्ययदृष्टस्यान्यः स्मर्ता भवेत्। अन्यप्रत्ययोपचितस्य च
कर्माशयस्यान्यः प्रत्युपभोक्ता भवेत्। कथंचित्समाधीयमानमप्येतद्गोमयपायसीयन्यायमाक्षिपति । किं च स्वात्मानुभवपह्नवश्चित्तस्यान्यत्वे प्राप्नोति । कथं यदहमद्राक्षं तत्स्पृशामि यच्चास्प्राक्षं तत्पष्याम्यहमितिप्रत्ययः सर्वस्य प्रत्ययस्य भेदे सति प्रत्ययिन्यभेदेनोपस्थितः । एकप्रत्ययिविषयोपभेदात्मा अहमिति प्रत्ययः। कथमत्यन्तभिन्नेषु चित्तेषु वर्तमानं समान्यमेकं प्रत्ययिनमाश्रयेत्। स्वानुभवग्राह्यश्चायमभेदात्मा अहमितिप्रत्ययः। न च प्रत्यक्षस्य माहात्म्यं प्रमाणान्तरेणाभिभूयते। प्रमाणान्तरं च प्रत्यक्षबलेनैव व्यवहारं लभते तस्मादेकमनेकार्थभवस्थितं च चित्तम्॥ 32 ॥

    मैत्रीकरुणामुदितोपेक्षाणां सुखदुःखपुण्यापुण्यविषयाणां  
      भावनातश्चित्तप्रसादनम्॥ 33 ॥  
     यस्य चित्तस्यावस्थितस्येदं
शास्त्रेण परिकर्म निर्दिश्यते तत्कथम्। मैत्रीकरुणामुदितोपेक्षाणां सुखदुःखपुण्यापुण्यविषयाणां भावनातिश्चित्तप्रसादनम्। तत्र सर्वप्राणिषु सुखसंभोगापन्नेषु मैत्रीं भावयेत्। दुःखितेषु करुणाम्। पुण्यात्मकेषु मुदिताम्। अपुण्यशीलेषूपेक्षाम्। एवमस्य भावयतः शषुक्लो धर्म उपजायते। ततश्च चित्तं प्रसीदति। प्रसन्नमेकाग्रं स्थितिपदं लभते॥ 33 ॥  
     प्रच्छर्दनविधारणाभ्यां वा प्राणस्य॥ 34 ॥  
     प्रच्छर्दनविधारणाभ्यां वा प्राणस्य । कौष्ठ्यस्य वायोर्नासिकापुटाभ्यां प्रयत्नविशेषाद्वमनं प्रच्छर्दनं विधारणं प्राणायामस्ताभ्यां वा मनसः स्थितिं संपादयेत्॥ 34 ॥  
     
    विषयवती वा प्रवृत्तिरूत्पन्ना मनसः स्थितिनिबन्धनी॥ 35 ॥  
     विषयवती वा प्रवृत्तिरुत्पन्ना मनसः स्थितिनिबन्धिनी । नासिकाग्रे धारयतोऽस्य या  
दिव्यगन्धसंवित्सा गन्धप्रवृत्तिः । जिह्वाग्रे रससंवित्। तालुनि रूपसंवित् । जिह्वामध्ये स्पर्शसंवित्। जिह्वामूले शब्दसंविदित्येता वृत्तय उत्पन्नाश्चित्तं स्तितौ निबध्नन्ति संशयं विधमन्ति समाधिप्रज्ञायां च द्वारीभवन्तीति एतेन चन्द्रादित्यग्रहमणिप्रदीपरश्म्यादिषु प्रवृत्तिरूत्पन्ना विषयवत्येव वेदितव्या। यद्यपि हि
तत्तच्छास्त्रानुमानाचार्योपदेशैरवगतमर्थतत्त्वं सद्धूतमेव भवति । एतेषां यथाभूतार्थप्रतिपादनसामर्थ्यात्तथापि यावदेकदेशोऽपि कश्चिन्न स्वकरणसंवेद्यो भवति तावत्सर्वं परोक्षमिवापवर्गादिषु सूक्ष्मेष्वर्थेषु न दृढां बुद्धिमुत्पादयन्ति । तस्माच्छास्त्रानुमानाचार्योपदेशोपोद्बलनार्थमेवावश्यं कश्चिदर्थविशेषः प्रत्यविषयमपि । अनियतासु वृत्तिषु तद्विषयायां वशीकारसंज्ञायामुपजातायां समर्थं स्यात्तस्य तस्यार्थस्य प्रत्यक्षीकरणायेति। तथा च सति श्रद्धावीर्यस्मृतिसमाधयोऽस्याप्रतिबन्धेन भविष्यन्तीति॥ 35 ॥

     विशोका वा ज्योतिष्मती ॥ 36 ॥  
     विशोका वा ज्योतिष्मती । प्रवृत्तिरूत्पन्ना मनसः स्थितिनिबन्धिन्यनुवर्तते । हृदयपुण्डरीके धारयतो या बुद्धिसंविद्बुद्धिसत्त्वं हि भास्वरमाकाशकल्पं तत्र स्थितिवैशागद्यात्प्रवृत्तिः सूर्येन्दुग्रहमणिप्रभारूपाकारेण विकल्पते। तथास्मितायां समापन्नं चित्तं निस्तरङ्गमहोदधिकल्पं शान्तमनन्तमस्मितामात्रं भवति यत्रेदमुक्तम्। तमणुमात्रमात्मानमनुविद्यास्मीति। एवंतावत्संप्रतिजानीत इत्येषा द्वयी विशोकविषयवती अस्मितामात्रा च प्रवृत्तिर्ज्योतिष्मतीत्युच्यते। यथा योगिनश्चित्तं स्थितिपदं लभत इति॥ 36 ॥

      वीतरागविषयं वा चित्तम्॥ 37 ॥  
     वीतरागविषयं वा चित्तम्। वीतरागचित्तालम्बनोपरक्तं योगिनश्चित्तं स्थितिपदं लभत इति  
॥ 37॥

     स्वप्ननिद्राज्ञानालम्बनं वा ॥ 38 ॥  
     स्वप्ननिद्राज्ञानालम्बनं वा। स्वप्नज्ञानालम्बनं
निद्राज्ञानालम्बनं वा तदाकारं योगिनश्चित्तं स्थितिपदं लभत इति॥ 38 ॥

      यताभिमतध्यानाद्वा॥ 39 ॥  
     यथाभिमतध्यानाद्वा । यदेवाभिमतं तदेव ध्यायेत्। तत्र लब्धस्थितिकमन्यत्रापि स्थितिपदं लभत इति॥ 39 ॥

     परमाणुपरममहत्त्वान्तोऽस्य वशीकारः॥ 40 ॥  
     परमाणुपरममहत्त्वान्तोऽस्य वशीकारः । सूक्ष्मे निविशमानस्य परात्परमाण्वन्तं स्थितिपदं लभत इति। स्थूले निविशमानस्य परममहत्त्वान्तं स्थितिपदं चित्तस्य। एवं तामुभयीं कोटिमनुधावतो योऽस्याः प्रतीघातः स परो वशीकारस्तद्वशीकारात्परिपूर्णं योगिनश्चित्तं न पुनरभ्यासकृतं परिकर्मापेक्ष्यत इति॥ 40 ॥

    क्षीणवृत्तेरभिजातस्येव मणेर्ग्रहीतृग्रहणग्राह्येषु तत्स्थ-  
      तदञ्जनता समापत्तिः॥  
     अथ लब्धस्थितिकस्य चेतसः किंस्वरूपा किंविषया वा समापत्तिरिति तदुच्यते। क्षीणवृत्तेरभिजातस्येव मणेर्ग्रहीतृग्रहणग्राह्येषु तत्स्थतञ्जनता समापत्तिः। क्षीणवृत्तेरिति प्रत्यस्तमितप्रत्ययस्येत्यर्थः। अभिजातस्येव मणेरिति दृष्टान्तोपादानम्। यथा स्फटिकउपाश्रयभेदात्तत्तद्रूपोपरक्तं उपाश्रयरूपाकारेण निर्भासते तथा ग्राह्यलम्बनोपरक्तं चित्तं ग्राह्यं समापन्नं ग्राह्यस्वरूपाकारेण निर्भासते। तथा स्थूलालम्बनोपरक्तं स्थूलरूपसमापन्नं   
स्थूलरूपभासं भवति । तथा विश्वभेदोपरक्तं विश्वभेदसमापन्नं विश्वरूपभासं
भवति। तथा ग्रहणेष्वपून्द्रियेष्वपि द्रष्टव्यम्। ग्रहणालम्बनोपरक्तं ग्रहणसमापन्नं ग्रहणस्वरूपाकारेण निर्भासते। तथा ग्रहीतृपुरुषालम्बनोपरक्तं ग्रहीतृपुरुषसमापन्नं ग्रहीतृपुरुषस्वरूपाकारेण निर्भासते। तथा मुक्तपुरुषालम्बनोपरक्तं मुक्तपुरुषसमापन्नं मुक्तपुरुषस्वरूपाकारेण निर्भासत इति । तदेवमभिजजातमणिकल्पस्य चेतसो ग्रहीतृग्रहणग्राह्येषु पुरुषेन्द्रियभूतेषु या तत्स्थतदञ्जनता तेषु स्थितस्य तदाकारापत्तिः सा समापत्तिरित्युच्यते॥ 41 ॥

    तत्र शब्दार्थज्ञानविकल्पैः सङ्कीर्णा सवितर्का समापत्तिः॥ 42 ॥  
     तत्र शब्दार्थज्ञानविकल्पैः सङ्कीर्णा सवितर्का
समापत्तिः। तद्यधा गौरितिशब्दो गौरिति ज्ञानमित्यविभागेन विभक्तानामपि ग्रहणं दृष्टम्। विभज्यमानाश्चान्ये शब्दधर्मा अन्येऽर्थधर्मा अन्ये विज्ञानधर्मा इत्येतेषां विभक्तः पन्थाः। तत्र समापन्नस्य योगिनो यो गवाद्यर्थः समाधिप्रज्ञायां समारूढः स चेच्छब्दार्थज्ञानविकल्पानुविद्ध उपावर्तते सा सङ्कार्णा समापत्तिः सवितर्केत्युच्यते। यदा पुनः शब्दसङ्केतस्मृतिपरिशुद्धौ श्रुतानुमानज्ञानविकल्पशून्यायां समाधिप्रज्ञायां स्वरूपमात्रेणावस्थितोऽर्थस्तत्स्वरूपाकारमात्रतयैवावच्छिद्यते सा च निर्वितर्का समापत्तिस्तत्परं प्रत्यक्षम्. तच्च श्रुतानुमानयोर्बीजम्। ततः श्रुतानुमाने प्रभवतः। न च श्रुतानुमानज्ञानसहभूतं तद्दर्शनम्। तस्मादसङ्कीर्णं प्रमाणान्तरेण योगिनो निर्वितर्कसमाधिजं दर्शनमिति॥ 42 ॥

   स्मृतिपरिशुद्धौ स्वरूपशून्येवार्थमात्रनिर्भासा निर्वितर्का॥ 43 ॥  
     निर्वितर्कायाः समापत्तेरस्याः सूत्रेण लक्षणं द्योत्यते। स्मृतिपरिशुद्धौ स्वरूपशून्येवार्थमात्रनिर्भासा निर्वितर्का या शब्दसङ्केतश्रुतानुमानज्ञानविकल्पस्मृतिपरिशुद्धौ ग्राह्यस्वरूपोपरक्ता स्वमिव प्रज्ञास्वरूपं ग्रहणात्मकं त्यक्त्वा पदार्थमात्रस्वरूपा ग्राह्यस्वरूपापन्नेव भवति सा तदा निर्वितर्का समापत्तिः। तथा च व्याक्यातम्। तस्या एकबुद्ध्युपक्रमो ह्यर्थात्मा अणुप्रचयविशेषात्मा गवादिर्घटादिर्वा लोकः। स च संस्थानविशेषो भूतसूक्ष्माणां साधारणो धर्म आत्माभूतः फलेन व्यक्तेनानुमितः स्वव्यञ्जकाञ्जनः प्रादुर्भूतो भवति । धर्मान्तरस्य कपालदेरूदये च तिरोभवति । स एष धर्मोऽवयवीत्युच्यते। योऽसावेकश्च महांश्चाणीयांश्च स्पर्शवांश्च क्रियाधर्मकश्चानित्यश्च तेनावयविना व्यवहाराः क्रियन्ते । यस्य पुनरवस्तुकः स प्रचयविशेषः सूक्ष्मं च कारणमनुपलभ्यं तस्यावयव्यभावादतद्रूपप्रतिष्ठं मिथ्याज्ञानमिति। प्रायेण सर्वमेव प्राप्तं मिथ्याज्ञानमिति॥ तदा च सम्यग्ज्ञानमपि किं स्याद्विषयाभावात्। यद्यदुपलभ्यते तत्तदवयवित्वेनाम्नातम्। तस्मादस्त्ववयवी यो महत्तत्त्वादिव्यवहारापन्नः समापत्तेर्निर्वितर्काया विषयीभवति॥ 43 ॥

   एतयैव सविचारा निर्विचारा च सूक्ष्मविषया व्याक्याता ॥ 44 ॥  
     एतयैव सविचारा निर्विचारा च सूक्ष्मविषया व्याख्याता।तत्र भूतसूक्ष्मकेष्वभिवव्यक्तधर्मकेषु देशकालनिमित्तानुभवावच्छिन्नेषु या सनिचारेत्युच्यते। तत्राप्येकबुद्धिनिर्ग्राह्यमेवोदितधर्मविशिष्टं भूतसूक्ष्ममालम्बनीभूतं समाधिप्र5ायामुपतिष्ठते। या पुनः सर्वथा सर्वतः शान्तोधर्मादिताव्यपदेश्यधर्मानवच्छिन्नेषु सर्वधर्मानुपातिषु सर्वधर्मात्मकेषु समापत्तिः सा निर्विचारेत्युच्यते। एवंस्वरूपं हि तद्भूतसूक्ष्मम्। एतेनैव स्वरूपेणालम्बनीभूतमेव समाधिप्रज्ञास्वरूपमुपरञ्जयति। प्रज्ञा च स्वरूपशून्येवार्थमात्रा यदा भवति तदा निर्विचारेत्युच्यते। तत्र महद्वस्तुविषया सविचारा निर्विचारा च । एवमुभयोरेतयैव निर्वितर्कया विकल्पहानिर्व्याख्यातेति ॥ 44 ॥  
     सूक्ष्मविषयत्वं चालिङ्गपर्यवसानम्॥ 45 ॥ 
  
   सूक्ष्मविषयत्वंम् चालिङ्गपर्यवसानम्। पार्थिवस्याणोर्गन्धतन्मात्रं सूक्ष्मो विषयः। आप्यस्यापि रसतन्मात्रम्। तैजसस्य रूपतन्मात्रम्। वायवीयस्य स्पर्शतन्मात्रम्। आकाशस्य शब्दतन्मात्रमिति। तेषामहङ्कारः। अस्यापि लिङ्गतन्मात्रं सूक्ष्मो विषयः। लिङ्गमात्रस्याप्यलिङ्गं सूक्ष्मो विषयः। न चालिङ्गात्परं सूक्ष्ममस्ति। नन्वस्ति पुरुषः सूक्ष्म इति । सत्यम्। यथा लिङ्गात्परमलिङ्गस्य सौक्ष्म्यं न चैवं पुरुषस्य। किंतु लिङ्गस्यान्वयिकारणं पुरुषो न भवति । हेतुस्तु भवतीति। अतः प्रधाने सौक्ष्म्यं निरतिशयं व्याख्यातम्॥ 45 ॥

    ता एव सबीजःसमाधिः॥ 46 ॥  
     ता एव सबीजः समाधिः। ताश्चतस्रः समापत्तयो बहिर्वस्तुबीजा इति समाधिरपि सबीजः। तत्र स्थूलेऽर्थे सवितर्कः। निर्वितर्कः सूक्ष्मेऽर्थे सविचारो निर्विचार इति। स चतुर्धोपसङ्ख्यातः समाधिरिति॥ 46 ॥

     निर्विचारवैशारद्येऽध्यात्मप्रसादः॥ 47 ॥  
     निर्विचारवैशारद्येऽध्यात्मप्रसादः। अशुद्ध्यावरणमलापेतस्य प्रकाशात्मनो बुद्धिलत्त्वस्य रजस्तमोभ्यामनभिभूतः स्वच्छःस्थितिप्रवाहो वैशारद्यम्। यदा निर्विचारस्य समाधेर्वैशारद्यमिदं जायते तदा योगिनो भवत्यध्यात्मप्रसादः। भूतार्थविषयः क्रमाननुरोधी स्फुटः प्रज्ञालोकः। तथा चोक्तम्। प्रज्ञाप्रसादमारुपह्य अशोच्यः शोचतो जनान्ष। भूमिष्ठानिव शैलस्थः सर्वान्प्राज्ञोऽनुपश्यति॥ 47 ॥

      ऋतंभरा तत्र प्रज्ञा ॥ 48 ॥  
     ऋतंभरा तत्र प्रज्ञा। तस्मिन्त्समाहितचित्तस्य या प्रज्ञा जायते तस्य ऋतंभरेतिसंज्ञा भवति। अन्वर्था च सा सत्यमेव विभर्ति। न च तत्र विपर्यासज्ञानगन्धोऽप्यस्तीति। तथा चोक्तम्। आगमेनानुमानेन ध्यानाभ्यासरसेन च । त्रिधा प्रकल्पयन्प्रज्ञालभते योगमुत्तममिति॥ 48 ॥

    श्रुतानुमानप्रज्ञाभ्यामन्यविषया विशेषार्थत्वात्॥ 49 ॥  
     सा पुनः। श्रुतानुमानप्रज्ञाभ्यामन्यविषया विशेषार्थत्वात्। श्रुतमागमविज्ञानं तत्सामान्यविषयम्। न ह्यागमेन शक्यो विशेषोऽभिधातुं कस्मात्। न हि विशेषेण कृतसङ्केतः शब्द इति। तथानुमानं सामान्यविषयमेव । यत्र प्राप्तिस्तत्र गतिर्यत्राप्राप्तिस्तत्र न भवति गतिरित्युक्तम्। अनुमानेन च सामान्येनोपसंहारः। तस्माच्छ्रुतानुमानविषयो न विशेषः कश्चिदस्तीति। न चास्य सूक्ष्मव्यवहितविप्रकृष्टस्य वस्तुनो लोकप्रत्यक्षेण ग्रहणमस्ति। नचास्य विशेषस्याप्रमाणस्याभावोऽस्तीति। समाधिप्रज्ञानिर्ग्राह्य एव स विशेषो भवति । भूतसूक्ष्मगतो वा पुरुषगतो वा तस्माच्छ्रुतानुमानप्रज्ञाभ्यामन्यविषया सा प्रज्ञा विशेषार्थत्वादिति ॥ 49 ॥

     तज्जः संस्कारोऽन्यसंस्कारप्रतिबन्धी॥ 50 ॥  
     समाधिप्रज्ञाप्रतिलम्भे योगिनः प्रज्ञाकृतः संस्कारो नवो नवो जायते। तज्जः संस्कारोऽन्यसंस्कारप्रतिबन्धी। समाधिप्रभवः संस्कारो व्युत्थानसंस्काराशयं बाधते। व्युत्थानसंस्काराभिभवात्तत्प्रभवाः प्रत्यया न भवन्ति। प्रत्ययनिरोधे समाधिरूपतिष्ठते। ततः समाधिजाप्रज्ञा ततः प्रज्ञाकृताः संस्कारा इति नवो नवः संस्काराशयो जायते । ततश्च प्रज्ञा ततश्च संस्कारा इति कथमसौ संस्काराशयश्चित्तं साधिकारं न करिष्यतीति। न ते
प्रज्ञाकृताः संस्काराः क्लेशक्षयहेतुत्वाच्चित्तमधिकारविशिष्टं कुर्वन्ति। चित्तं हि ते स्वकार्यादवसादयन्ति। ख्यातिपर्यवसानं हि चित्तचेष्टितमिति॥ 50 ॥

    तस्यापि निरोधे सर्वनिरोधान्निर्बीजः समाधिः॥ 51 ॥  
     किं चास्य भवति। तस्यापि निरोधे सर्वनिरोधान्निर्बीजःसमाधिः। स न केवलं समाधिप्रज्ञाविरोधी. प्रज्ञाकृतानामपि संस्काराणां प्रतिबन्धी भवति। कस्मान्निरोधेजः संस्कारः समाधिजान्संस्कारान्बाधत इति। निरोधस्थितिकालक्रमानुभवेन निरोधचित्तसंस्कारास्तित्वमनुमेयम्। व्युत्थाननिरोधसमाधिप्रभवैः सह कैवल्यभागीयैःसंस्काराश्चित्तं स्वस्यां प्रकृकाववस्थितायां प्रविलीयते। तस्मात्ते संस्काराश्चित्तस्याधिकारविरोधिनो न स्थितिहेतवो भवन्तीति। यस्मादवसिताधिकारं सहकैवल्यभागीयैःसंस्कारैश्चित्तं निवर्तते। तस्मिन्निवृत्ते पुरुषः स्वरूपमात्रप्रतिष्ठोऽतः शुद्धः केवलो मुक्त इत्युच्यत इति.। 51 ॥

** इति श्रीपातञ्जले सांख्यप्रवचने योगशास्त्रे प्रथमः समाधिपादः समाप्तः॥ 1॥**

**
----------------------------------------------------------------------**

     

** द्वितीयः साधनापादः**

     तपःस्वाध्यायेश्वरप्रणिधानानि क्रियायोगः॥ 1 ॥  
     उद्धिष्टः समाहितचित्तस्य योगः। कथं व्युत्थितचित्तोऽपि योगयुक्तः स्यादित्येतदारभ्यते। तपःस्वाध्यायेश्वरप्रणिधानानि क्रियायोगः । नातपस्विनो योगः सिध्यति। अनादिकर्मक्लेशवासना चित्रा प्रत्युपस्थितविषयजाला चाशुद्धिर्नान्तरेण तपःसंभेदमापद्यत इति तपस उपादानम्। तच्च चित्तप्रसादनमबाध्यमानमनेनासेव्यमिति मन्यते। स्वाध्यायः प्रणवादिपवित्राणां जपां मोक्षशास्त्राध्ययनं वा। ईश्वरप्रणिधानं सर्वक्रियाणां परमगुरावर्पणम्। तत्फलसंन्यासो वा॥ 1 ॥

     समाधिभावनार्थः क्लेशानूकरणार्थश्च॥ 2 ॥  
     स हि क्रियायोगः। समाधिभावनार्थः क्लेशातनूकरणार्थश्च। सह्यासेव्यमानः समाधिं भावयति। क्लेशांश्च प्रतनूकरोति । प्रतनूकृतान्क्लेशान्प्रसंख्यानाग्निना दग्धबीजकल्पानप्रसवधर्मिणः करिष्यतीति तेषां तनूकरणात्पुनः क्लेशैरपरामृष्टः सत्त्वपुरुषान्यतामात्रख्यातिः सूक्ष्मा प्रज्ञा समाप्ताधिकाराप्रतिप्रसवाय कल्पयिष्यत इति॥ 2 ॥

     अविद्यास्मितारागद्वेषाभिनिवेशाः क्लेशाः॥ 3 ॥  
     अथ के क्लेशाः कियन्तो वेति। अविद्यास्मितारागद्वेषाभिनिवेशाः क्लेशाः। क्लेशा इति पञ्चविपर्यया इत्यर्थः। ते स्पन्दमानागुणाधिकारं द्रढयन्ति परिणाममवस्थापयन्ति कार्यकारहणस्रोते उन्नमयन्ति परस्परानुग्रहणतन्त्रीभूत्वा कर्मविपाकं
चाभिनिर्हरन्ति॥ 3 ॥

    अविद्याक्षेत्रमुत्तरेषां प्रसुप्ततनुविच्छिन्नोदाराणाम्॥ 4 ॥  
     अविद्याक्षेत्रमुत्तरेषां प्रसुप्ततनुविच्चिन्नोदाराणाम्। अत्राविद्याक्षेत्रं प्रसवभूमिरुत्तरेषामस्मितादीनां चतुर्विधविकल्पानां प्रसुप्तनुविच्छिन्नोदाराणाम्। तत्र का प्रसुप्तिः। चेतसि शक्तिमात्रप्रतिष्ठानां बीजभावोपगमः। तस्य प्रबोध आलम्बने सन्मुखीभावः प्रसंख्यानवतो दग्धक्लेशबीजस्य सन्मुखीभूतेप्यालम्बनं नासौ पुनरस्ति। दग्धबीजस्य कुतः प्ररेह इति । अतः क्षीणक्लेशः कुशलश्चरमदेह इत्युच्यते। तत्रैव सा दग्धबीजभावा पञ्चमी क्लेशावस्था नान्यत्रेति । सतां क्लेशानां तदा बीजसामर्थ्यं दग्धमिति विषयस्य सन्मुखीभावेऽपि सति न भवत्येषां प्रबोद इत्युक्ता प्रसुप्तिर्दग्धबीजानां चाप्ररोहश्च तनुत्वमुच्यते प्रतिपक्षभावनोपहताः क्लेशास्तनवो भवन्ति। तथा विच्छिद्य विच्छिद्य त्न तेनात्मना पुनः पुनः समुदाचरन्तीति विच्छिन्नाः कथं रागकाले क्रोधस्यादर्शनात्। नहि रागकाले क्रोधः समुदाचरति रागश्च क्वचिद्दृश्यमानो न विषयान्तरे नास्ति । नैकस्यां स्त्रियां चैत्रो रक्त इत्युन्यासु स्त्रीषुविरक्तः किं तु तत्र रागो लब्धवृत्तिरन्यत्र तु भविष्यद्वृत्तिरिति। स हि तदा प्रसुप्ततनुविच्छिन्नो भवति। विषये यो लब्धवृत्तिः स उदारः। सर्व एवैते क्लेशाविषयत्वं नातिक्रामन्ति। कस्तर्हि विच्छिन्नः प्रसुप्तस्तनुरुदारो वा क्लेशा इत्युच्यते सत्यमेवैतत्। किंतु विशिष्टानामेवैतेषां विच्छिन्नादित्वम्। यथैव प्रतिपक्षभावनातो निवृत्तस्तथैव स्वव्यञ्जकाञ्जनेनाभिव्यक्तः सर्व इति । सर्वं एवामी क्लेशा अविद्याभेदाः। कस्मात्सर्वेष्वविद्यैवाभिप्लवते यदविद्यया वस्त्वाकार्यते तदेवानुशेरते क्लेशा विपर्यासप्रत्ययकाल उपलभ्यन्ते क्षीयमाणां चाविद्यामनुक्षीयन्त इति  
॥ 4 ॥

    अनित्याशुचिदुःखानात्मसु नित्यशुचिसुखात्मख्यातिरविद्या॥ 5 ॥  
     तत्राविद्यास्वरूपमुच्यते। अनित्याशुचिदुःखानात्मसु नित्यशुचिसुखात्मख्यातिरविद्या। अनित्ये कार्ये नित्यख्यातिस्तद्यथा ध्रुवा पृथवी ध्रुवा सचन्द्रतारका द्यौःअमृता दिवौकस इति। तथाशुचौ परमबीभत्से काये शुचिख्यातिः। उक्तं च । स्थानाद्वीजादुपष्टम्भान्निःस्पन्दान्निधनादपि। कायमाधेयशौचत्वात्पण्डिता ह्यशुचिं विदुरिति । अशुचौ शुचिख्यातिर्दृश्यते। नवेव शशाङघ्कलेखा कमनीयेयं कन्या मध्वमृतावयवनिर्मितेव चन्द्रं भित्वा निःसृतेव ज्ञायते।  
नीलोत्पलपत्रायताक्षी हावगर्भाभ्यां लोचनाभ्यां जीवलोकमाश्वासय्तीवेति कस्य केनाभिसंबन्धः। भवति चेयमशुचौ शुचिविपर्यासप्रत्यय इति। एतेनापुण्ये पुण्यप्रत्ययस्तथैवानर्थे चार्थप्रत्ययो व्याख्यातः । तद्याथा दुःखे सुखख्यातिं वक्ष्यति परिणामतापसंस्कारदुःखैर्गुणवृत्तिविरोधाच्च दुःखमेव सर्वं विवेकिन इति। तत्र सुखख्यातिरविद्या तथानात्मन्यात्मख्यातिर्बाह्योपकरणेषु चेतनाचेतनेषु भोगाधिष्टाने वा शकरीरे पुरुषोपकरणे वा मनस्यनात्मन्यात्मख्यातिरिति । तथैतदत्रोक्तम्। व्यक्तमव्यक्तं वा सत्त्वमात्मत्वेनाभिप्रतीत्य तस्य संपदमनुनन्दत्यात्मसंपदं मन्वानस्तस्य व्यापदमनुशोचत्यात्मव्यापदं मन्वानः स सर्वोऽप्रतिबुद्ध इत्येषा चतुष्पदा भवत्यविद्या मूलमस्य क्लेशसन्तानस्य कर्माशयस्य च सविपाकस्येति तस्याश्चामित्रागोष्पदवद्वस्तुसतत्त्वं विज्ञेयम्। यता नामित्रो मित्राभावो न मित्रमात्रं किंतु तद्विरुद्धः सपत्नः। यथा चागोष्पदं न गोष्दाभावो न गोष्पदमात्रं किंतु देश एव ताभ्यामन्यद्वस्त्वन्तरम्। एवमविद्या न प्रमाणं न प्रमाणाभावः। किंतु विद्याविपरीतं ज्ञानान्तरमविद्येति॥ 5 ॥

     दृग्धर्शनशक्त्योरेकात्मतेवास्मिता॥ 6 ॥  
     दृग्धर्शनशक्त्योरेकात्मतेवास्मिता। पुरुषो दृक्शक्तिर्बुद्धिर्दर्शनशक्तिरित्येतयोरेकस्वरूपापत्तिरिवास्मिता क्लेश उच्यते। भोक्तृभोग्यशक्त्योरत्यन्तविभक्तयोरत्यन्तासङ्कीर्णयोरविभागप्राप्ताविव सत्यां भोगः कल्पते। स्वरूपप्रतिलम्भे तु तयोः कैवल्यमेवभवति कुतो भोग इति
तथाचोक्तम्। बुद्धितः परं पुरुषमाकरशीलविद्यादिभिर्विभक्तमपश्यन्कुर्यात्तत्रात्मबुद्धिं मोहेनेति॥ 6 ॥

      सुखानुशयी रागः॥ 7 ॥  
     सुखानुशयी रागः। सुखाभिज्ञस्य सुखानुस्मृतिपूर्वः सुखेतत्साधने वा यो गर्द्धस्तुष्णा लोभः स राग इति ॥ 7 ॥

      दुःखानुशयी द्वेषः॥ 8 ॥  
     दुःखानुशयी द्वेषः। दुःखाभिज्ञस्य दुःखानुस्मृतिपूर्वो दुःखेतत्साधने वा यः प्रतिघो मन्युर्जिघांसा क्रोधः स द्वेषः॥ 8 ॥

    स्वरसवाही विदुषोऽपि तथारूढोऽभिनिवेशः॥ 9 ॥  
     स्वरसवाही विदुषोऽपि तथारूढोऽभिनिवेशः। सर्वस्य प्राणिन इयमात्माशीर्नित्या भवति मानभूवं भूयासमिति। न चाननुभूतमरणधर्मकस्यैषा भवत्यात्माशीः। एतया च पूर्वजन्मानुभवः प्रतीयते स चायमभिनिवेशः क्लेशः। स्वरसवाही कृमेरपि जातमात्रस्य प्रत्यक्षानुमानागमैरसंभावितो मरणत्रास उच्छेददृष्ट्यात्मकः पूर्वजन्मानुभूतं मरणदुःखमनुमापयति। यथा चायमत्यन्तमूढेषु दृश्यते क्लेशस्तथा विदुषोऽपि विज्ञातपूर्वापरान्तस्य रूढः कस्मात् । समाना हि तयोःकुशलाकुशलयोर्मरणदुःखानुभवादियं वासना॥ 9 ॥

    ते प्रतिप्रसवहेयाः सूक्ष्माः॥ 10 ॥  
     ते प्रतिप्रसवहेयाः सूक्ष्माः। ते पञ्च क्लेशा दग्धबीजकल्पा योगिनश्चरिताधिकारे चेतसि प्रलिने सह तेनैवास्तं गच्छन्ति ॥ 10 ॥

      ध्यानहेयास्तद्वृत्तयः॥ 11॥  
     स्थितानां तु बीजभावोपगतानाम्। ध्यानहेयास्तद्वृत्तयः। क्लेशानां या वृत्तयः स्थूलास्ताः क्रियायोगेन तनूकृताः सत्यप्रसंख्यानेन ध्यानेन हातव्या यावत्सूक्ष्मीकृता यावद्दग्धबीजकल्पा इति। यथा च वस्त्राणां स्थूलो मलः पूर्वं निर्धूयते पश्चात्सूक्ष्मो यत्नेनोपायेन वा अपनीयते तथा स्वल्पप्रतिपक्षाः स्थूलावृत्तयः क्लेशानां सूक्ष्मास्तु महाप्रतिपक्षा इति॥ 11  
॥

     क्लेशमूलः कर्माशयो दृष्टादृष्टजन्मवेदनीयः॥ 12 ॥  
     क्लेशमूलः कर्माशयो दृष्टादृष्टजन्मवेदनीयः। तत्र पुण्यीपुण्यकर्माशयः कामलोभमोहक्रोधप्रभवः । स दृष्टजन्मवेदनीयश्चादृष्टजन्मवेदनीयश्च। तत्र तीव्रसंवेगेन मन्त्रतपःसमाधिभिर्निर्वर्तत ईश्वरदेवतामहर्षिमहानुभावानाराधनाद्वा यः परिनिष्पन्नः स सद्यः परिपच्यते पुण्यकर्माशय इति । यथा तीव्रक्लेशेन भीतव्याधितकृपणेषु विश्वासोपगतेषु वा महानुभावेषु वा तपस्विषिकृतः पुनः पुनरपकारः स चापि पापकर्माशयः सद्य एव परिपच्यते। यथा नन्दीश्वरः कुमारो मनुष्यपरिणामं हित्वा देवत्वेन परिणत। तथा नहुषोऽपि देवानामिन्द्रः स्वकं परिणामं हित्वा तिर्यक्त्वेन परिणत इति। तत्र नारकाणां नास्ति दृष्टजन्मवेदनीयः कर्माशयः। क्षीणक्लेशानामपि नास्त्यदृष्टजन्मवेदनीयः कर्माशय इति ॥ 12 ॥

     सति मूले तद्विपाको जात्यायुर्भोगाः॥ 13 ॥  
     सति मूले तद्विपाको जात्यायुर्भोगाः सत्सु क्लेशेषु कर्माशयो विपाकारम्भी भवति नोच्छिन्नक्लेशमूलः। यथा तुषावनद्धाः शालितण्डुला अदग्धबीजभावाः प्ररोहसमर्था भवन्ति नापनीततुषा दग्धबीजभावा वा तथा क्लेशावनद्धः कर्माशयो विपाकप्ररोही भवति नापनीतक्लेशो न प्रसंख्यानदग्धक्लेशबीजभावो वेति । स च विपाकस्त्रिविधो जातिरायुर्भोग इति । तत्रेदं विचार्यते। किमेकं कर्म एकस्य जन्मनः कारणमथैकं कर्मानेकं जन्माक्षिपतीति। द्वितीयाविचारणा किमनेकं कर्मानेकं जन्म निर्वर्तयति अथानेकं कर्मैकं जन्म निवर्तयतीति । न तावदेकं कर्मैकस्य जन्मनः कारणम्। कस्मादनादिकालप्रचितस्यासंख्येयस्यावशिष्टस्य कर्मणः सांप्रतिकस्य च फलक्रमानियमादनाश्वासोलोकस्य प्रसक्तः। स चानिष्ट इति। न चैकं कर्मानेकस्य जन्मनःकारणम्। कस्मादनेकेषु कर्मसु एकैकमेव कर्मानेकस्य जन्मनः कारणमित्यवशिष्यस्य विपाककालाभावः प्रसक्तः स चाप्यनिष्ट इति । न चानेकं कर्मानेकस्य जन्मनः कारणं कस्मात्तदनेकं जन्म युगपन्न संभवतीति क्रमेणैव वाच्यम्। तथा च पूर्वदोषानुषङ्गः। तस्माज्जन्मप्रायणान्तरे कृतः पुण्यापुण्यकर्माशयप्रचयो विचित्रः प्रधानोपसर्जनभावेनावस्थितः प्रायणाभिव्यक्त एकप्रघट्टकेन मरणं प्रसाध्य संमूर्छित एकमेव जन्म करोति तच्च जन्म तेनैव कर्मणा लब्धायुष्कं भवति। तस्मिन्नायुषि तेनैव कर्मणा भोगः संपद्यत इति। असौ कर्माशयो जन्मायुर्भोगहेतुत्वाच्च त्रिविपाकोऽभिधीयत इति । अत एकभविकः कर्माशय उक्त इति। दृष्टजन्मवेदनीयस्त्वेकविपाकारम्भी भोगहेतुत्वाद्धिविपाकारम्भी वा भोगायुर्हेतुत्वात्त्रिविपाकारम्भी वा जन्मभोगायुर्हेतुत्वान्नन्दीश्वरवन्नहुषवद्धेति। क्लेशकर्मविपाकानुभवनिर्वर्तिताभिस्तुवासनाभिरनादिकालसंमूर्छितमिदं चित्तं विचित्रीकृतमिव सर्वतोमत्स्यजालं ग्रन्थिभिरिवाततमित्येता अनेकभवपूर्विका वासनाः। यस्त्वयं कर्माशय एष एवैकभविक उक्त इति। ये संस्काराः स्मृतिहेतवो वासनास्ताश्चानादिकालीना इति । यस्त्वसावेकभविककर्माशयः स नियतविपाकस्यैवायं नियमो नत्वदृष्टजन्मवेदनीयस्यानियतविपाकस्यैव । कस्मात्। यो ह्यदृष्टजन्मवेदनीयोऽनियतविपाकस्तस्य त्रयीगतिः। कृतस्याविपाकस्य विनाशः प्रधानकर्मण्यावापगमनं वा नियतविपाकप्रधानकर्मणाभिभूतस्य वा चिरमवस्थानमिति । तत्र कृतस्याविपाक्कस्य नाशो यथा शुक्लकर्मोदयादिहैव नाशः कृष्णस्य। यत्रेदमुक्तम्। द्वै द्वे ह वै कर्मणी वेदितव्ये पापकस्यैको राशिः पुण्यकृतोऽपहन्ति तदिच्छस्वकर्माणि सुकृतानि कर्तुमिहैव ते कर्म कवयो वेदयन्ते । प्रधानकर्मण्यावापगमनम्। यत्रेदमुक्तं स्यात्स्वल्पः सङ्करः सपरिहारः सप्रत्यवमर्शः कुशलस्य नापकर्षायालम्। कस्मात्कुशलं हि मे बह्वन्यदस्ति यत्रायमावापं गतः संवर्गेऽप्यपकर्षं करिष्यतीति नियतविपाकप्रधानकर्मणाभिभूतस्य वा चिरमवस्थानं कथमित्यदृष्टजन्मवेदनीयस्यैव नियतविपाकस्य कर्मणः समानं मरणमभिव्यक्तम्। नत्वदृष्टजन्मवेदनीयस्यानियतिपाकस्य वा। यत्त्वदृष्टजन्मवेदनीयं कर्मानियतविपाकं तन्नश्येदावापं वा गच्छेदभिभूतं वा चिरमप्युपासीत। यावत्समानं कर्माभिव्यञ्जकं निमित्तमस्य न विपाकाभिमुखं करोतीति। तद्विपाकस्यैव देशकालनिमित्तानवधारणादियं कर्मगतिश्चित्रा दुर्विज्ञाना चेति। न चोत्सर्गस्यापवादान्निवृत्तिरित्येकभविकः कर्माशयोऽनुज्ञायत इति॥ 13 ॥

     ते ह्लादपरितापफलाः पुण्यापुण्यहेतुत्वात्॥ 14 ॥  
     ते ह्लादपरितापफलाः पुण्यापुण्यहेतुत्वात्। ते जन्मायुर्भोगाःपुण्यहेतुकाः सुखफला अपुण्यहेतुका  
दुःखफला इति। यथा चेदं दुःखं प्रतिकूलात्मकमेवं विषयसुखकालेऽपि दुःखमस्त्येव प्रतिकूलात्मकं योगिनः॥ 14 ॥

     परिणामतापसंस्कारदुःखैर्गुणवृत्तिविरोधाच्च दुःखमेव  
      सर्वं विवेकिनः ॥ 15 ॥  
     कथं तदुपपद्यते। परिणामतापसंस्कारदुःखैर्गुणवृत्तिविरोधाच्च दुःखमेव सर्वं विवेकिनः। सर्वस्यायं रागानुविद्धश्चेतनाचेतनसाधनाधीनः सुखानुभव इति। तत्रास्ति रागजः कर्माशयस्तथा च द्वेष्टिदुःखसाधनानि मुह्यति चेति । द्वेषमोहकृतोऽप्यस्ति कर्माशयः । तथाचोक्तम्। नानुपहत्य भूतान्युपभोगः संभवतीति हिंसाकृतोऽप्यस्ति शारीरः कर्माशय इति । विषयसुखं चाविद्येत्युक्तम्। या भोगेष्विन्द्रियाणां तृप्तेरुपशान्तिस्तत्सुखम्। या लौल्यादनुपशान्तिस्तद्दुःखम्। न चेन्द्रियाणां भोगाभ्यासेन वैतृषण्यं कर्तुं शक्यम्। कस्माद्यतो भोगाभ्यासमनुविवर्धन्ते रागाः कौशलानि चेन्द्रियाणामिति । तस्मादनुपायः सुखस्य भोगाभ्यास इति। स खल्वयं वृश्चिकविषभीत इवाशीविषेण दष्टो यः सुखार्थी विषयानुवासितो महित दुःखपङ्के निमग्न इति। एषै परिणामदुःखता नाम प्रतिकूला सुखावस्थायामपि योगिनमेव क्लिश्नाति। अथ का तापदुःखता नाम प्रतिकूला सुखावस्थायामपि योगिनमेव क्लिश्नाति । अथ का तापदुःखता सर्वस्य द्वेषानुविद्धश्चेतनाचेतनसाधनधीनस्तापानुभव इति। तत्रास्ति द्वेषजः कर्माशयः सुखसाधनानि च प्रार्थयमानः कायेन वाचा मनसा च परिस्पन्दते ततः परमनुगृह्णात्युपहन्ति चेति परानुग्रहपीडाभ्यां धर्माधर्मावुपचिनोति स कर्माशयो लोभान्मोहाच्च भवतीत्येषा परितापदुःखतोच्यते। का पुनः संमस्कारदुःखता सुखानुभवात्सुखसंस्काराशयो दुःखानुभवादपि दुःखसंस्काराशय इति । एवं कर्मभ्यो विपाकेऽनुभूयमाने सुखे दुःखे वा पुनः कर्माशयप्रचय इति। एवमिदमनादिदुःखस्रोतो विप्रसृतं योगिनमेव प्रतिकृलात्मकत्वादुद्वेजयति। कस्मादक्षिपात्रकल्पो हि विद्वानिति यथोर्णातन्तुरक्षिपात्रे न्यस्तः स्पर्शेन दुःखयति न चान्येषु गात्रावयवेषु । एवमेतानि दुःखान्यक्षिपात्रकल्पं योगिनमेव क्लिश्नन्ति नेतरं प्रतिपत्तारम्। इतरं तु स्वकर्मोरहृतं दुःखमुपात्तमुपात्तं त्यजन्तं त्यक्तं
त्यक्तमुपाददानमनादिवासनाविचित्रया चित्तवृत्त्या समन्ततोऽनुविद्धमिवाविद्यया हातव्य एवाहङ्कारममकारानुपातिनं जातं जातं बाह्याध्यात्मिकोभयनिमित्तास्त्रिपर्वाणस्तापा अनुप्लवन्ते। तदेवमनादिना दुःखस्रोतसा व्यूह्यमानमात्मानं भूतग्रामं च दृष्ट्वा योगी सर्वदुःखक्षयकारणं सम्यग्दर्शनं शरणं प्रपद्यत इति गुणवृत्तिविरोधाच्च दुःखमेव सर्वं विवेकिनः। प्रख्याप्रवृत्तिस्थितिरूपा बुद्धिगुणाः परस्परानुग्रहतन्त्रीभूत्वा शान्तं घोरं मूढं वा प्रत्ययं त्रिगुणमेवारभन्ते। चलं च गुणवृत्तमिति क्षिप्रपरिणामि चित्तमुक्तम्। रूपातिशया वृत्त्यतिशयाश्च परस्परेण विरुध्यन्ते सामान्यानि त्वतिशयैः सह प्रवर्तन्ते। एवमेते गुणा इतरेतराश्रयेणोपार्जितसुखदुःखमोहप्रत्ययाः सर्वे सर्वरूपा भवन्तीति गुणप्रधानभावकृतस्त्वेषां विशेष इति। तस्माद्दुःखमेव सर्वं विवेकिन इति। तदस्य महतो दुःखसमुदायस्य प्रभवबीजमविद्या। तस्याश्च सम्यग्दर्शनमभावहेतुः। यथा चिकित्साशास्त्रं चतुर्व्यूहम्। रोगो रोगहेतुरागोग्यं भैषज्यमिति। एवमिदमपि शास्त्रं चतुर्व्यूहमेव। तद्यथा संसारः संसारहेतुर्मोक्षो मोक्षोपाय एवेति । तत्र दुःखबहुलः संसारो हेयः। प्रधानपुरुषयोः संयोगो हेयहेतुः। संयोगस्यात्यन्तिकी निवृत्तिर्हानम्। हानोपायः सम्यग्दर्शनम्। तत्र हातुः स्वरूपमुपादेयं वा हेयं वा न भवितुमर्हतीति। हाने तस्योच्छेदवादप्रसङ्गः। उपादाने च हेतुवादः। उभयप्रत्याख्याने शाश्वतवाद इत्येतत्सम्यग्दर्शनम्। तदेतच्छास्त्रं चतुर्व्यूहमित्यभिधीयते॥ 15 ॥

      हेयं दुःखमनागतम्॥ 16 ॥  
     हेयं दुःखमनागतम्। दुःखमतीतमुपभोगेनातिवाहितं न हेयपक्षे वर्तते। वर्तमानं च स्वक्षणोपभोगारूढमिति न तत्क्षणान्तरे हेयतामापद्यते। तस्माद्यदेवानागतं दुःखं तदेवाक्षिपात्रकल्पं योगिनं क्लिश्नाति नेतरं प्रतिपत्तारं तदेव हेयतामापद्यते। तस्माद्यदेव हेयमित्युच्यते तस्यैव कारणं प्रतिनिर्दिश्यते॥ 16 ॥

     द्रष्टदृश्ययोः संयोगो हेयहेतुः॥ 17 ॥  
     द्रष्टदृश्ययोः संयोगो हेयहेतुः। द्रष्टा बुद्धेः प्रतिसंवेदी पुरुषः। दृश्या बुद्धिसत्त्वोपारूढाः सर्वे धर्माः। तदेतद्दृश्यमयस्कान्तमणिकल्पं सन्निधिमात्रोपकारि दृश्यत्वेन स्वं भवति पुरुषस्य दृशिरूपस्य स्वामिनः। अनुभवकर्मविषयतामापन्नं यतोऽन्यस्वरूपेण प्रतिपन्नमन्यस्वरूपप्रतिलब्धात्मकं स्वतन्त्रमपि परार्थत्वात्परतन्त्रम्। तयोर्दृग्दर्शनशक्त्योरनादिरर्थकृतः संयोगो हेयहेतुर्दुःखस्य कारणमित्यर्थः। तथाचोक्तम्।  
तत्संयोगहेतुर्विवर्जनात्स्यादयमात्यन्तिको दुःखप्रतीकारः। कस्माद्दुःखहेतोः परिहार्यस्य प्रतीकारदर्शनात्। यद्यथा पादतलस्य भेद्यता कण्टकस्य भेत्तृत्वं परिहारः कण्टकस्य पादानधिष्टानं पादत्राणव्यवहितेन वाधिष्टानमेतत्रयं यो वेद लोके स तत्र प्रतीकारमारभमाणो भेदजं दुःखं नाप्नोति। कस्मात्त्रित्वोपलब्धिसामर्थ्यादिति। अत्रापि तापकस्य रजसः सत्त्वमेव तप्यम्। कस्मात्तपिक्रियायाः कर्मस्थत्वात्सत्त्वे कर्मणि तपिक्रिया नापरिणामिनि निष्क्रिये क्षेत्रज्ञे दर्शितविषयत्वात्। सत्त्वे तु तप्यमाने तदाकारानुरोधी पुरुषोऽनुतप्यत इति॥ 17 ॥

   प्रकाशक्रियास्थितिशीलं भूतेन्द्रियात्मकं भोगापव-  
      र्गार्थं दृश्यम्॥ 18 ॥  
     दृश्यस्वरूपमुच्यते । प्रकाशक्रियास्थितिशीलं भूतेन्द्रियात्मकं भोगापवर्गार्थं दृश्यम्। प्रकाशशीलं सत्त्वम्। क्रियाशीलं रजः। स्थितिशीलं तम इति । एते गुणाः परस्परोपरक्तप्रविभागाः परिणामिनः संयोगावियोगधर्माण इतरेतरोपाश्रयेणोपार्जितमूर्तयः परस्पराङ्गाङ्गित्वेऽप्यसंभिन्नशक्तिप्रविभागास्तुल्यजातीयातुल्यजातीयषक्तिभेदानुपातिनः प्रधानवेलायामुपदर्शितसन्निधानानुगुणत्वेऽपि व्यापारमात्रेण च प्रधानान्तर्णूतानुमिताऽस्तिताः पुरुषार्थकर्तव्यतया प्रयुक्तसामर्थ्याः सन्निधिमात्रोपकारिणोऽयस्कान्तमणिकल्पाः प्रत्ययमन्तरेणैकतमस्य वृत्तिमनुवर्तमानाः प्रधानशब्दवाच्या भवन्ति। एतद्दृश्यमित्युच्यते। तदेतद्भूतेन्द्रियात्मकं भूतभावेन पृथिव्यादिना सूक्ष्मस्थूलेन परिणमत इति। तत्तु नाप्रयोजनं प्रयोजनमुररीकृत्य प्रवर्तत इति। भोगापवर्गार्थं हि तद्दृश्यं पुरुषस्येति। तत्रेष्टानिष्टगुणस्वरूपावधारणमविभागापन्नं भोगो भोक्तुः स्वरूपावधारणमपवर्ग इति। द्वयोरितिरिक्तमन्यद्दर्शनं नास्ति। तथाचोक्तम्। अयं तु खलु त्रिषु गुणेषु कर्तृष्वकर्तरि च पुरुषे तुल्यातुल्यजातीये चतुर्थे तात्क्रियासाक्षिण्युपनीयमानान्त्सर्वभावानुपपन्नाननुपश्यन्नदर्शनमन्यच्छङ्कत इति । तावेतौ भोगा पवर्गो बुद्धिकृतौ बुद्धावेव वर्तमानौ कथं पुरुषे व्यपदिश्येते इति। यथा च जयः पराजयो वा योद्धृषु वर्तमानः स्वामिनि व्यपदिश्यते स हि तत्फलस्य भोक्तेति। एवं बन्धमोक्षौ बुद्धावेव वर्तमानौ पुरुषे व्यपदिश्येते स हि तत्फलस्य भोक्तेति। बुद्धेरेव पुरुषार्थापरिसमाप्तिर्बन्धस्तदर्थावसायो मोक्ष इति। एतेन ग्रहणधारणोद्दापोहतत्त्वज्ञानाभिनिवेशा बुद्धे वर्तमानाः पुरुषेऽध्यारोपितसद्भावाः स हि तत्फलस्य भोक्तेति ॥ 18 ॥

    विशेषाविशेषलिङ्गमात्रालिङ्गानि गुणपर्वाणि ॥ 19 ॥  
     दृश्यानां तु गुणानां स्वरूपभेदावधारणार्थमिदमारभ्यते। विशेषाविशेषलिङ्गमात्रालिङ्गानि गुणपर्वाणि। तत्राकाशावाय्वग्न्युदकभूमयो भूतानि शब्दस्पर्शरूपरसगन्धतन्मात्राणामविशेषाणां विशेषाः। तथा श्रोत्रत्वक्चक्षुर्जिह्वाघ्राणानि बुद्धिन्द्रियाणि । वाक्पाणिपादपायूपस्थानि कर्मेन्द्रियाणि । एकादशं मनः सर्वार्थमित्येतान्यस्मितालक्षणस्याविशेषस्य विशेषाः। गुणानामेष षोडशको विशेषपरिणामः। षडविशेषाः। तद्यथा शब्दतन्मात्रं स्पर्शतन्मात्रं
रूपतन्मात्रं रसतन्मात्रं गन्धतन्मात्रं चेति ।
एकद्वित्रितुष्पञ्चलक्षणाः शब्दादयः पञ्चाविशेषाः। षष्ठश्चाविशेषोऽस्मितामात्र इति। एते सत्तामात्रस्यात्मनो महतः षडविशेषपरिणामाः। यत्तत्परमविशेषेभ्यो लिङ्गमात्रं महत्तत्वं तस्मिन्नेते सत्तामात्रे महत्यात्मन्यवस्थाय विवृद्धिकाष्ठामनुभवन्ति। प्रतिसंसृज्यमानाश्च तस्मिन्नेव सत्तामात्रे महत्यात्मन्यवस्थाय यत्तान्निःसत्तासत्तं निःसदसन्निरसदव्यक्तमलिङ्गं प्रधानं तत्प्रतियन्ति। एष तेषां लिङ्गमात्रः परिणआमो निःसत्तासत्तं चालिङ्गपरिणाम इति। अलिङ्गावस्थायां न पुरुषार्थो हेतुर्नालिङ्गावस्थायामादौ पुरुषार्थता
कारणं भवतीति। न तस्याः पुरुषार्थताकारणं भवतीति। नासौ पुरुषार्थकृतेतिनित्याख्यायते। त्रयाणां त्ववस्थाविशेषाणामादौ पुरुषार्थता कारणं भवति । स चार्थे हेतुर्निमित्तकारणं भवतीत्यनित्याख्यायते। गुणास्तु सर्वधर्मानुपातिनो न प्रत्यस्तमयं तेनोपजायन्ते। व्यक्तिभिरेवातीतानागतव्ययागमवतीभिर्गुणान्वयिनीभिरुपजननापायधर्मका इव प्रत्यवभासन्ते। यथा देवदत्तो दरिद्राति। कस्मात्। यतोऽस्य म्रियते गाव इति। गवामेव मरणात्तस्य दरिद्राणं न स्वरूपहानादिति। समः समाधिर्लिङ्गमात्रमलिङ्गस्य प्रत्यासन्नं तत्र तत्संसृष्टं विविच्यते क्रमानतिवृत्तेः। तथा षडविशेषा लिङ्गमात्रे संसृष्टा विविच्यन्ते परिणामक्रमनियमात्। तथा तेष्वविशेषेषु भूतेन्द्रियाणि संसृष्टानि विविच्यन्ते। तथाचोक्तं पुरस्तान्न विशेषेभ्यः परं तत्त्वान्तरमस्तीति विशेषाणां नास्ति तत्त्वान्तरपरिणामः तेषां तु धर्मलक्षणावस्था परिणामा व्याख्यायिष्यन्ते॥ 19 ॥

     द्रष्टा दृशिमात्रः शुद्धोऽपि प्रत्ययानुपश्यः॥ 20 ॥  
     व्याख्यातं दृश्यमथ द्रष्टुः स्वरूपावधारणार्थमिदमारभ्यते। द्रष्टा दृशिमात्रः शुद्धोऽपि प्रत्ययानुपश्यः। दृशिमात्र इति दृक्शक्तिरेव विशेषणापरामृष्टेत्यर्थः। स पुरुषो बुद्धेः प्रतिसंवेदी स बुद्धेर्न सरूपो नात्यन्तं विरूप इति। न तावत्सरूपः। कस्मात्। ज्ञाताज्ञातविषयत्वात्परिणामिनी हि बुद्धिस्तस्यश्च विषयो गवादिर्घटादिश्च ज्ञाताज्ञातश्चेति परिणामित्वं दर्शयति। सदाज्ञातविषयत्वं तु पुरुषस्यापरिणामित्वं परिदीपयति। कस्मान्नहि बुद्धिश्च नाम पुरुषविषयश्च स्यादगृहीता गृहीता चेति सिद्धं पुरुषस्य सदाज्ञातविषयत्वं ततश्चापरिणामित्वमिति। किंच परार्थाबुद्धिः संहत्यकारित्वात्स्वार्थः पुरुष इति । तथा सर्वार्थाध्यवसायकत्वात्त्रिगुणाबुद्धिस्त्रिगुणत्वादचेतनेति। गुणानां तूपद्रष्टा पुरुष इत्यतो न सरूपः। अस्तु तर्हि विरूप इति नात्यन्तं विरूपः कस्माच्छुद्धोऽप्यसौ प्रत्ययानुपश्यो यतः प्रत्ययं बौद्धमनुपश्यति तमनुपश्यन्नतदात्मापि तदात्मक इव प्रत्यवभासते। तथाचोक्तम्। अपरिणामिनी हि भोक्तृशक्तिरप्रतिसङ्कमा च परिणामिन्यर्थे प्रतिसङ्कान्तेव तद्वृत्तिमनुपतति।तस्याश्चप्राप्तचैतन्योपग्रहरूपाया बुद्धिवृत्तेरनुकारमात्रतया बुद्धिवृत्त्याऽविशिष्टा हि ज्ञानवृत्तिरित्याख्यायते॥ 20 ॥

      तदर्थ एव दृश्यात्मा ॥ 21 ॥  
     तदर्थ एव दृश्यात्मा। दृशिरूपस्य पुरुषस्य कर्मरूपतामापन्नं दृश्यमिति तदर्थ एव दृश्यस्यात्मा भवति। स्वरूपं भवतीत्यर्थः। तत्स्वरूपं तु पररूपेण प्रतिलब्धात्मकं भोगापवर्गार्थतायां कृतायां पुरुषेण न दृश्यत इति। स्वरूपहानादस्य नाशः प्राप्तो न तु विनश्यति॥ 21 ॥

    कृतार्थं प्रति नष्टमप्यनष्टं तदन्यसाधारणत्वात्॥ 22 ॥  
     कस्मात्। कृतार्थं प्रति नष्टमप्यनष्टं तदन्यसाधारणत्वात्। कृतार्थमेकं प्रति दृश्यं नष्टमपि नाशं प्राप्तमप्यनष्टं तदन्यपुरुषसाधारणत्वात्। कुशलं पुरुषं प्रति नाशं प्राप्तमप्यकुशलान्पुरुषान्प्रति न कृतार्थमिति तेषां दृशेः कर्मविषयतामापन्नं लभत एव पररूपेणानात्मरूपमिति। अतश्च दृग्दर्शनशक्त्योर्नित्यत्वादनीदिः संयोगो व्याक्यात इति। तथा चोक्तम्। धर्मिणामनादिसंयोगाद्धर्ममात्राणामप्यनादिः संयोग इति॥ 22 ॥

    स्वस्वमिशक्त्योः स्वरूपोपलब्धिहेतुः संयोगः॥ 23 ॥  
     संयोगस्वरूपाभिधित्सयेदं सूत्रं प्रववृते। स्वस्वमिशक्त्योः स्वरूपोपलब्धिहेतुः संयोगः। पुरुषः स्वामी दृश्येन स्वेन दर्शनार्थं संयुक्तस्तस्मात्संयोगाद्दृश्यस्योपलब्धिर्या स भोगः। या तु द्रष्टुः स्वरूपोपलब्धिः सोऽपवर्गो दर्शनकार्यावसानः संयोग इति। दर्शनं वियोगस्य कारणमुक्तम्। दर्शनमदर्शनस्य प्रतिद्वन्द्वीत्यदर्शनं संयोगनिमित्तमुक्तम्। नात्र दर्शनं मोक्षकारणमदर्शनाभावादेव बन्धाभावः स मोक्ष इति। दर्शनस्य भावे बन्धकारणस्यादर्शनस्य नाश इत्यतो दर्शनं ज्ञानं कैवल्यकारणमुक्तम्। किंचेदमदर्शनं नाम किं गुणानामधिकार आहोस्विद्दृशिरूपस्य स्वामिनो दर्शितविषयस्य प्रधानचित्तस्यानुत्पादः स्वस्मिन्दृश्ये विद्यमाने यो दर्शनाभावः किमर्थवत्तागुणानामधाविद्या स्वचित्तेन सह निरुद्धा स्वचित्तस्योत्पत्तिबीजम्। किं स्थितिसंस्कारक्षये गतिसंस्कारभिव्यक्तिः। यत्रेदमुक्तं प्रधानं स्थित्यैव वर्तमानं विकाराकरणादप्रधानं स्यात्। तथा गत्यैव वर्तमानं विकारनित्यत्वादप्रधानं स्यात्। उभयथा चास्य वृत्तिः प्रधानव्यवहारं लभते नान्यथा। कारमान्तरेष्वपि कल्पितेष्वेव समानश्चर्च्चः। दर्शनशक्तिरेवादर्शनमित्येके प्रधानस्यात्मख्यापनार्था प्रवृत्तिरितिश्रुतेः। सर्वबोध्यबोधसमर्थः प्राक्प्रवृत्तेः पुरुषो न पश्यति सर्वकार्यकरणसमर्थं दृश्यं तदा न दृश्यत इत्युभयस्याप्यदर्सनं धर्म इत्येके। तत्रेदं दृश्यस्य स्वात्मभूतमपि पुरुषप्रत्ययोपेक्षं दर्शनं दृश्यधर्मत्वेन भवति। तथा पुरुषस्यानात्मभूतमपि दृश्यप्रत्ययापेक्षं पुरुषधर्मत्वेनेवादर्शनभवभासते। दर्शनं ज्ञानमेवादर्शनमिति केचिदभिदधति। इत्येते शास्त्रगता विकल्पाः। तत्र विकल्पबहुत्वमेतत्सर्वपुरुषाणां गुणानां संयोगो साधारणविषयम्॥ 23 ॥

      तस्य हेतुरविद्या॥ 24 ॥  
     यस्तु प्रत्यक्चेतनस्य स्वबुद्धिसंयोगः। तस्य हेतुरविद्या। विपर्ययज्ञानवासनेत्यर्थः।  
विपर्ययज्ञानवासनावासिता च न कार्यनिष्ठां पुरुषख्यातिं बुद्धिः प्राप्नोति साधिकारा पुनरावर्तते। सा तु पुरुषख्यातिपर्यवसानां कार्यनिष्ठां प्राप्नोति। चरिताधिकारा निवृत्तादर्शना बन्धकारणाभावान्न पुनरावर्तते। अत्र कश्चित्पण्डकोपाख्यानेनोद्घाटयति। मुग्धया भार्ययाभिधीयते। पण्डक आर्यपुत्र अपत्यवती मे भोगिनी किमर्थं नाम नाहमिति , तामाह मृतस्तेऽहमपत्यमुत्पादयिष्यामीति। तथेदं विद्यमानं ज्ञानं चित्तनिवृत्तिं नकरोति। विनिष्टं करिष्यतीति का प्रत्याशा। तत्राचार्यदेशीयो वक्ति। ननु बुद्धिनिवृत्तिरेव मोक्षोऽदर्शनकारणाभावाद्बुद्धिनिवृत्तिः। तच्चदर्शनं बन्धकारणं दर्शनान्निवर्तते। तत्र चित्तनिवृत्तिरेव मोक्षः किमर्थमस्थान एवास्य मतिविभ्रमः॥ 24 ॥

    तदभावात्संयोगाभावो हानं तद्दृशेः कैवल्यम्॥ 25 ॥  
     हेयं दुःखं हेयकारणं च संयोगाख्यं सनिमित्तमुक्तमतः परं हानं वक्तव्यम्। तदभावात्संयोगाभावो हानं तद्दृशेः कैवल्यम्। तस्यादर्शनस्याभावाद्बुद्धिपुरुषसंयोगाभाव आत्यन्तिको बन्धनोपरम इत्यर्थः। एतद्धानं तद्दृशेः कैवल्यं पुरुषस्यामश्रीभावः पुनरसंयोगो गुणैरित्यर्थः॥ 25 ॥

     विवेकख्यातिरविप्लवा हानोपायः॥ 26 ॥  
     दुःखकारणनिवृत्तौ दुःखोपरमो हानं तदा
स्वरूपप्रतिष्ठः पुरुष इत्युक्तमथ हानस्य कः प्राप्त्युपाय इति। विवेकख्यातिरविप्लवा हानोपायः। सत्त्वपुरुषान्यताप्रत्ययो विवेकख्यातिः। सा त्विनिवृत्तमिथ्याज्ञाना प्लवते। यदा मिथ्याज्ञानं दग्धबीजभावं वन्ध्यप्रसवं संपद्यते तदा विधूतक्लेशरजसः सत्त्वस्य परे वैशारद्ये परस्यां वशीकारसंज्ञायां वर्तमानस्य विवेकप्रत्ययप्रवाहो निर्मलो भवति सा विवेकख्यातिरविप्लवा हानोपायः। ततो मिथ्याज्ञानस्य दग्धबीजभावोपगमः पुनश्चाप्रसव इत्येष मोक्षस्य मार्गो हानस्योपाय इति ॥ 26 ॥

     तस्य सप्तधा प्रान्तभूमिः प्रज्ञा॥ 27 ॥  
     तस्य सप्तधा प्रान्तभूमिः प्रज्ञा। तस्येति प्रत्युदितख्यातेः प्रत्याम्नायः सप्तधेति। अशुद्द्यावरणमलापगच्चित्तस्य प्रत्ययान्तरानुत्पादे सति सप्तधैव सप्तप्रकारैव प्रज्ञा विवेकिनो भवति। तद्यता परिज्ञातं हेयंपुनः परिज्ञेयमस्ति। क्षीणा हेयहेतवो न पुनरेतेषां क्षेतव्यमस्ति । साक्षात्कृतं निरोधसमाधिना हानम्। भावितो विवेकख्यातिरूपो हानोपाय इत्येषा चतुष्टयी कार्याविमुक्तिः प्रज्ञायाः। चित्तविमुक्तिस्तु त्रयीचरिताधिकारा बुद्धिः। गुणा गिरिशिखरतटच्यपता इव ग्रावाणो निरवस्थानाः स्वकारणे प्रलयाभिमुखाः सह तेनास्तं गच्छन्ति। न चैषां प्रविलीनानां पुनरस्त्युत्पादः प्रयोजनाभावादिति। एतस्यामवस्थायां गुणसंबन्धातीतः स्वरूपमात्रज्योतिरमलः केवली पुरुष इत्येतां सप्तविधां प्रान्तभूमिप्रज्ञामनुपश्यन्पुरुषः कुशल इत्याख्यायते। प्रतिप्रसवेऽपि चित्तस्य मुक्त कुशल इत्येव भवति गुणातीतत्वादिति॥ 27 ॥  
     योगाङ्गानुष्ठानादशुद्धिक्षये ज्ञानदीप्तिरविवेकश्यातेः॥ 28 ॥  
     सिद्धा भवति विवेकख्यातिर्हानोपाय इति न च सिद्धिरन्तरेण साधनमित्येतदारभ्यते । रागाङ्गानुष्ठानादशिद्धिक्षये ज्ञानदीप्तिराविवेकख्यातेः। योगाङ्गान्यष्टवभिधायिष्यमाणानि तेषामनुष्ठानात्पञ्चपर्वणो विपर्ययस्याशुद्धिरूपस्य क्ष्यो नाशस्तत्क्षये सम्यग्ज्ञानस्याभिव्यक्तिः। यथा यथा च साधनान्यनुष्ठीयन्ते तथा तथा तनुत्वमशुद्धिरापद्यते। यथा यथा च क्षीयते तथा तथाच क्षयक्रमानुरोधिनी ज्ञानस्यापि दीप्तिर्विवर्धते । सा खल्वेषा विवृद्धिः प्रकर्षमनुभवत्याविवेकख्यातेः। आगुणपुरुषस्वरूपविज्ञानादित्यर्थः। योगाङ्गानुष्ठानमशुद्धेर्वियोगकारणम्. यथा परशुश्छेद्यस्य । विवेकख्यातेस्तु प्राप्तिकारणं यथा धर्मः सुखस्य नान्यथा कारणम्। कति चैतानि कारणानि शास्त्रे भवन्ति। नवैवेत्याह . तद्यथा उत्पत्तिस्थित्यभिव्यक्तिविकारप्रत्ययाप्तयः वियोगान्यत्वधृतयः कारणं नवधा
स्मृतमिति। तत्रोत्पत्तिकारणं मनो भवति ज्ञानस्य स्थितिकारणं मनसः पुरुषार्थता शरीरस्येवाहार इति। अभिव्यक्तिकारणं यथा रूपस्यालोकस्तथा रूपज्ञानं विकारकारणं मनसो विषयान्तरम्। यथाग्निः पाक्यस्य। प्रत्ययकारणं धूमज्ञानमग्निज्ञानस्य। प्राप्तिकारणं योगाङ्गानुष्ठानं विवेकख्यातेः। वियोगकारणं तदेवाशुद्धेः। अन्यत्वकारणं यता सुवर्णस्य सुवर्णकारः। एवमेकस्य स्त्रीप्रत्ययस्याविद्यामूढत्वे द्वेषो दुःखत्वे रागः सुखत्वे तत्त्वज्ञानं माध्यस्थ्ये धृतिकारणं शरीरमिन्द्रियाणाम्। तानि च तस्य महाभूतानि शरीराणां तानि च  
परस्परं सर्वेषां तैर्यग्योनमानुषदैवतानि च परस्परार्थत्वादित्येवं नव कारणानि । तानि च यथासंभवं पदार्थान्तरेष्वपि योज्यानि योगाङ्गानुष्ठानं
तु द्विधैव कारणत्वं लभत इति॥ 28 ॥

     यमनियमासमप्राणायामप्रत्याहारधारणाध्यानसमा-  
      धयोऽष्टावङ्गानि॥ 29 ॥  
     तत्र योगाङ्गान्यवधार्यन्ते। यमनियमासनप्राणायामप्रत्याहारधारणाध्यानसमाधयोऽष्टावङ्गानि। यथाक्रममेषामनुष्ठानं स्वरूपं च वक्ष्यामः॥ 29 ॥

    तत्राहिंसासत्यास्तेयब्रह्मचर्यापरिग्रहा यमाः॥ 30 ॥  
     तत्राहिंसासत्यास्तेयब्रह्मचर्यापरिग्रहा यमाः। तत्राहिंसा सर्वथा सर्वदा सर्वभूतानामनभिद्रोहः। उत्तरे च यमनियमास्तन्मूलस्तत्सिद्धिपरतयैव तत्प्रतपादनाय प्रतिपाद्यन्ते।तदवदातरूपकरणायैवोपादीयन्ते। तथाचोक्तम्। स खल्वयं ब्राह्मणो यथा यता व्रतानि बहूनि समादित्सते तथा तथा प्रमादकृतेभ्यो हिंसानिदानोभ्यो हिंसैनिदानेभ्यो निवर्तमानस्तामेवावदातरूपामर्हिसां करोति। सत्यं यतार्थे वाङ्मनसे। यथादृष्टं यतानुमितं यतास्रुतं तथा वाङ्मनश्चेति परत्र स्वबोधसङ्कान्तये वागुक्ता । सा यदि न वञ्चिता भ्रान्ता वा प्रतिपत्तिवन्ध्या वा भवेदित्येषा सर्वभूतोपकारार्थं प्रवृत्ता न भूतोपघाताय । यदि चैवमप्यभिधीयमानाभूतोपघातपरैव स्यान्न सत्यं भवेत्पापमेव भवेत्तेन पुण्याभासेन पुण्यप्रतिरूपकेण कष्टं तमः प्राप्नुयात्तस्मात्परीक्ष्य सर्वभूतहितं सत्यं ब्रूयात्। स्तेयमशास्त्र पूर्वकं द्रव्याणां परतः स्वीकरणं तत्प्रतिषेधः पुनरस्पृहारूपमस्तेयमिति। ब्रह्मचर्यं गुप्तेन्द्रियस्योपस्थस्य संयमः। विषयाणामर्दनरक्षणक्षयसङ्गहिंसादोषदर्शनादस्वीकरणमपरिग्रह इत्येते यमाः॥ 30 ॥

     जातिदेशकालसमयानवच्छिन्नाः सार्वभौमा महा-  
       व्रतम्॥ 31 ॥  
     ते तु जातिदेशकालसमयानवच्छिन्नाः सार्वभौमा महाव्रतम्। तत्राहिंसा जात्यवच्छिन्ना मत्स्यवधकस्य मत्स्येष्वेव नान्यत्र हिंसा। सैव देशावच्छिन्ना न तीर्थे हनिष्यामीति । सैव कालावच्छिन्ना न चतुर्दश्यां न पुण्येऽहनि हनिष्यामीति। सैव त्रिभिरूपरतस्य समयावच्चिन्ना देवब्रह्मणार्थे नमान्यथा हनिष्यामीति। यथाच क्षत्रियाणां युद्ध एव हिंसा नान्यत्रेति। एभिर्जातिदेशकाल,मयैरनवच्छिन्ना अहिंसादयः सर्वथैव परिपालनीयाः। सर्वभूमिषु सर्वविषयेषु सर्वथैवाविदितव्यभिचाराः सार्वभौमा महाव्रतमित्युच्यन्ते॥ 31 ॥

    शौचसंतोषतपःस्वाध्यायेश्वरप्रणिधानानि नियमाः॥ 32 ॥   
   शौचसंतोषतपःस्वाध्यायेश्वरप्रणिधानाति नियमाः। तत्र शौचं मृज्जलादिजनितं मेध्याभ्यवहरणादि च बाह्यम्। आभ्यन्तरं
चित्तमलानामाक्षालनम्। संतोषः सन्निहितसाधनादधिकस्यानुपादित्सा। तपो द्वन्द्वसहनम्। द्वन्द्वं च जिघत्सापिपासे शीतोष्णे स्थानासने काष्टमौनाकारमौने च । व्रतानि चैषां यथायोगं कृच्छ्रचान्द्रायणसान्तपनादीनि। स्वाध्यायो मोक्षशास्त्राणामध्ययनं प्रणवजपो वा । ईश्वरप्रणिधानं तस्मिन्परमगुरौ सर्वकर्मार्पणम्।
शय्यासनस्थोऽथ पथि व्रजन्वा स्वस्थः परिक्षीणवितर्कजालः। संसारबीजक्षयमीक्षमाणः स्यान्नित्ययुक्तोऽमृतभोगभागी॥ यत्रेदमुक्तं ततः प्रत्यक्चेतनाधिगमोऽप्यन्तरायाभावश्चेति॥ 32 ॥

     वितर्कबाधने प्रतिपक्षभावनम्॥ 33 ॥  
     एतेषां यमनियमानाम्। वितर्कबाधने प्रतिपक्षभावनम्। यदास्य ब्रह्मणस्य हिंसादयो वितर्का जायेरन्हनिष्याम्यहमपकारिणमनृतमपि वक्ष्यामि द्रव्यमप्यस्य स्वीकरिष्यामि दारेषु चास्य व्यवायी भविष्यामि परिग्रहेषु चास्य स्वामी भविष्यामीति। एवमुन्मार्गप्रवणवितर्कज्वरेणातिदीप्तेन बाध्यमानस्तत्प्रतिपक्षान्भावयेत्। घोरेषु संसाराङ्गारेषु पच्यमानेन  
मया शरणमुपगतः सर्वभूताभयप्रदानेन योगधर्मः। स खल्वहं त्यक्त्वा वितर्कान्पुनस्तानाददानस्तुल्यः श्ववृत्तेनेति भावयेत्। यथा श्वा वान्तावलेही तथा त्यक्तस्य पुनराददान इति। एवमादि सूत्रान्तरेष्वपि योज्यम्॥ 33 ॥

     वितर्का हिंसादयः कृतकारितानुमोदितालोभक्रोध-  
     मोहपूर्वका मृदुमध्याधिमात्रा दुःखाज्ञानानन्तफला  
      इतिप्रतिपक्षभावनम्॥ 34 ॥  
     वितर्का हिंसादयः कृतकारितानुमोदितालोभक्रोधमोहपूर्वका मृदुमध्याधिमात्रा दुःखाज्ञानानन्तफला इति प्रतिपक्षभावनम्। तत्र हिंसा तावत्। कृतकारितानुमोदितेति त्रिधा। एकैका पुनस्त्रिविधा । लोभेन मांसचर्मार्थेन क्रोधेनापकृतमनेनेति मोहेन धर्मो भविष्यतीति। लोभक्रोधमोहाः पुनस्त्रिविधा मृदुमद्याधिमात्रा इत्येवं सप्तविंशतिर्भेदा भवन्ति हिंसायाः । मृदुमध्याधिमात्रा पुनस्त्रिविधाः। मृदुमृदुर्मध्यमृदुस्तीव्रमृदुरिति। तथा मृदुमद्यो मध्यमध्यस्तीव्रमध्य इति। तथा मृदुतीव्रो मध्यतीव्रोऽधिमात्रतीव्र इति। एवमेकाशीतिभेदा हिंसा भवति। सा पुनर्नियमविकल्पसमुच्चयभेदादसंख्येया । प्राणभृद्भेदस्यापरिसंख्येयत्वादिति। एवमनृतादिष्वपि योज्यम्। ते खल्वमी वितर्का दुःखाज्ञानानन्तफला इति प्रतिपक्षभावनम्। तथाच हिंसकस्तावत्प्रथमं वध्यस्य वीर्यमाक्षिपति। ततश्च शास्त्रादिनिपातेन दुःखयाति। ततो जीवितादपि मोचयतीति। ततो वीर्यक्षेपादस्य चेतनाचेतनमुपकरणं क्षीणवीर्यं भवति। दुःखोत्पादान्नरकतिर्यक्प्रेतादिषु दुःखमनुभवति जीवितव्यपरोपणात्प्रतिक्षणं च जीवितात्यये वर्तमानो मरणमिच्छन्नपि दुःखविपाकस्य नियतविपाकवेदनीयत्वात्। कथंचिदेवोच्छ्वासिति यदि च कथं चित्पुण्यावापगता हिंसा भवेत्तत्र सुखप्राप्तौ भवेदल्पायुरिति। एवमनृतादिष्वपि योज्यं यथासंभवम्। एवं
वितर्काणां चामुमेवानुगतं विपाकमनिष्टं भाव्यन्नवितर्केषु मनः प्रणिदधीत। प्रतिपक्षभावनाहेतोर्हेया वितर्काः। यदास्य स्युरप्रसवधर्माणस्तदा तत्कृतमैश्वर्ये योगिनऋ सिद्धिसूचकं भवति॥ 34 ॥

     अहिंसाप्रतिष्ठायां तत्सन्निधौ वैरत्यागः॥ 35 ॥  
     तद्यथा। अहिंसाप्रतिष्ठायां तत्सन्निधौ वैरत्यागः। सर्वप्राणिनां भवति॥ 35 ॥

     सत्यप्रतिष्ठायां क्रियाफलाश्रयत्वम्॥ 36 ॥  
     सत्यप्रतिष्ठायां क्रियाफलाश्रयत्वम्। धार्मिको भूया इति भवति धार्मिकः स्वर्गं प्राप्नुहीति स्वर्गं प्राप्नोति। अमोघास्य वाग्भवति॥ 36 ॥

     अस्तेयप्रतिष्ठायां स्रवरत्नोपस्थानम्॥ 37 ॥  
     अस्तेयप्रतिष्ठायां सर्वरत्नोपस्थानम्। सर्वदिक्कान्यस्योपतिष्ठन्ते रत्नानि॥ 37 ॥

     ब्रह्मचर्यप्रतिष्ठायां वीर्यलाभः॥ 38 ॥  
     ब्रह्मचर्यप्रतिष्ठायां वीर्यलाभः। यस्य लाभादप्रतिघान्गुणानुत्कर्षयति। सिद्धश्च विनेयेषु ज्ञानमाधातुं समर्थो भवतीति॥ 38 ॥

     अपरिग्रहस्थैर्ये जन्मकथंता संबोधः॥ 39 ॥  
     अपरिग्रहस्थैर्ये जन्मकथंतासंबोधः। अस्य भवति कोऽहमासं कथमहमासं किंस्विदिदं कथं स्वादिदं केवा भविष्यामः कथं वा भविष्याम इत्येवमस्य पूर्वान्तापरान्तमध्येष्वात्मभावजिज्ञासा स्वरूपेणोपावर्तते। एता यमस्थैर्ये सिद्धयो नियमेषु वक्ष्यामः॥ 39 ॥

     शौचात्खाङ्गजुगुप्सा परैरसंसर्गः॥ 40 ॥  
     शौचात्स्वाङ्गजुगुप्सा परैरसंसर्गः। स्वाङ्गे जुगुप्सायां शौचमारभमाणः कायावद्यदर्शी कायानभिष्वङ्गी यतिर्भवति। किंच परैरसंसर्गः कायस्वभावावलोकी स्वामपि कायं जिहासुर्मृज्जलादिभिराक्षालयन्नपि कायशुद्धिमपश्यन्कथं परयैरत्यन्तमेवाप्रयतैः संसृज्येत॥ 40 ॥

     सत्त्वशुद्धौ सौमनस्यैकाग्र्येन्द्रियजयात्मदर्सन-  
       योग्यत्वानि च ॥ 41 ॥  
     किंच। सत्त्वशुद्धौ सौमनस्यैकाग्र्येन्द्रियजयात्मदर्शनयोग्यत्वानि च। भवन्तीति वाक्यशेषः। शुचेः सत्त्वशुद्धिस्ततः सौमनस्यं तत ऐकाग्र्यं तत इन्द्रियजयस्ततश्तात्मदर्शनयोगोयत्वं बुद्धिसत्त्वस्य भवतीत्येतच्छौचस्थैर्यादधिगम्यत इति॥ 41 ॥

     संतोषादनुत्तमः सुखलाभः॥ 42 ॥  
     संतोषादनुत्तमः सुखलाभः। तथाचोक्तम्। यच्च कामसुखं लोके यच् दिव्यं महत्सुखम्। तृष्णाक्षयसुखस्यैते नार्हतः षोडशीं कलामिति ॥ 42 ॥

     कायेन्द्रियसिद्धिरशुद्धिक्षयैत्तपसः॥ 43 ॥  
     कायेन्द्रियसिद्धिरशुद्धिक्षयात्तपसः। निर्वर्त्यमानमेव तपो हिनस्त्यशुद्ध्यावरणमलं
तदावरणमलापगमात्कायसिद्धिरणिमाद्या। तयेन्द्रियसिद्धिर्दूराच्छ्रवणमननाद्येति॥ 43 ॥

     स्वाध्यायादिष्टदेवतासंप्रयोगः॥ 44 ॥  
     स्वाध्यायादिष्टदेवतासंप्रयोगः। देवा ऋषयः सिद्धश्च स्वाध्यायशीलस्य दर्शनं गच्छन्ति कार्ये चास्य वर्तन्त इति॥ 44 ॥

     समाधिसिद्धिरीश्वरप्रणिधानात्॥ 45 ॥  
     समाधिसिद्धिरीश्वरप्रणिधानात्. ईश्वरार्पितसर्वभावस्य समाधिसिद्धिर्यया सर्वमीप्सितमवितथं जानाति देशान्तरे देहान्तरे कालान्तरे च । ततोऽस्य प्रज्ञा यथाभूतं प्रजानातीति॥ 45 ॥

      स्थिरसुखमासनम्॥ 46 ॥  
     उक्ताः सहसिद्धिभिर्यमनियमाः आसनादीनि वक्ष्यामस्तत्र। स्थिरसुखमासनम्। तद्यता पद्मासनं विरासनं भद्रासनं स्वस्तिकं दण्डासनं सोपाश्रयं पर्यङ्कं क्रौञ्चनिषदनं हस्तिनिषदनमुष्ट्रनिषदनं समसंस्थानं स्थिरसुखं चेत्येवमादीनि॥ 46 ॥

     प्रयत्नशैथिल्यानन्तसमापत्तिभ्याम्॥ 47 ॥  
     प्रयत्नशैथिल्यानन्तसमापत्तिभ्याम्। भवतीति वाक्यशेषः। प्रयत्नोपरमात्सिध्यत्यासनं येन नाङ्गमेजयो भवति। अनन्ते वा समापन्नं चित्तमासनं निर्वर्तयतीति॥ 47 ॥

      ततो द्वन्द्वानभिघातः॥ 48 ॥  
     ततो द्वन्द्वनभिघातः। शीतोष्णादिभिर्द्वन्द्वैरासनजयान्नाभिभूयते॥ 48 ॥

     तस्मिन्त्सति श्वासप्रश्वासयोर्गतिविच्छेदः  
      प्राणायामः॥ 49 ॥  
     तस्मिन्त्सति श्वासप्रश्वासयोर्गातिविच्छेदः प्राणायामः.सत्यासनजये बाह्यस्य वायोराचमनं श्वासः। कौष्ट्यस्यवायोर्निःसारणं प्रश्वासः। तयोर्गतिविच्छेदे उभयाभावः प्राणायामः॥ 49 ॥

     बाह्याभ्यन्तरस्तम्भवृत्तिर्देशकालसंख्याभिः परिदृष्टो-  
       दीर्घसूक्ष्मः॥ 50 ॥  
     स तु। बाह्याभ्यन्तरस्तम्भवृत्तिर्देशकालसङ्ख्याभिः परिदृष्टो दीर्घसूक्ष्मः। यत्र प्रश्वासपूर्वको गत्यभावः स बाह्यः। यत्र श्वासपूर्वकोल गत्यभावः स आभ्यन्तरः। तृतीयस्तम्भवृत्तिर्यत्रोभयाभावः सकृत्प्रयत्नाद्भवति। यथा तप्ते न्यस्तमुपले जलं सर्वतः संकोचमापद्येत तथा द्वयोर्युगपद्गत्यभाव इति। त्रयोऽप्येते देशेन परिदृष्टा इयानस्य विषयो देश इति। कालेन परिदृष्टाः क्षणानामियत्तावधारणेनावच्चिन्ना इथ्यर्थः। सङ्ख्याभिः परिदृष्टाः
एतावद्भिश्वासप्रश्वासैः प्रथम उद्घातस्तद्वन्निगृहीतस्यैतावद्भिर्द्वितीय उद्घात एवं तृतीयः। एवं मृदुरेवं मध्य एवं तीव्र इतिसङ्ख्यापरिदृष्टः स खल्वयमेवमभ्यस्तो दीर्घसूक्ष्मः॥ 50 ॥

     बाह्याभ्यन्तरविषयाक्षेपी चतुर्थः॥ 51 ॥  
     बाह्याभ्यन्तरवि,याक्षेपी चतुर्थः। देशकालसङ्ख्याभिर्बाह्यविपयपरिदृष्ट आक्षिप्तः। तथाभ्यन्तरविषयपरिदृष्ट
आक्षिप्तः। उभयथा दीर्घसूक्ष्मः। तत्पूर्वको भूमिजयात्क्रमेणोभयोर्गत्यभावश्चतुर्थः प्राणायामः। तृतीयस्तु विषयानालोचितो गत्यभावः सकृतारब्ध एव देशकालसङ्ख्याभिः परिदृष्टो दीर्घसूक्ष्मः। यतुर्थस्तु श्वासप्रश्वासयोर्विषयानवधारणात्क्रमेण भूमिजयादुभयाक्षेपपूर्वको गत्यभावश्चतुर्थः प्राणायाम इत्यंत विशेष इति॥ 51 ॥

      ततः क्षीयते प्रकाशावरणम्॥ 52 ॥  
     ततः क्षीयते प्रकाशावरणम्। प्राणायामानभ्यस्यतोऽस्ययोगिनः क्षीयते विवेकज्ञानावरणीयं कर्म यत्तदाचक्षते. महामोहमयेनेन्द्रियजालेन प्रकाशशीलं सत्त्वमावृत्य तदेवाकार्ये नियुक्तमिति। तदस्य प्रकाशावरणं कर्म संसारनिबन्धनं प्राणायामाभ्यासाद्दुर्बलं भुवतिप्रतिक्षणं च क्षीयते। तथाचोक्तम्। तपो न परं प्राणायामात्ततो विशुद्धिर्मालानां दीप्तिश्च ज्ञानस्येति॥ 52 ॥

      धारणासु च योग्यता मनसः॥ 53 ॥  
     किंच। धारणासु च योग्यता मनसः। प्राणायामाभ्यासादेव प्रच्छर्दनविधारणाभ्यां वा प्राणस्येति वचनात्॥ 53 ॥  
     स्वविषयासंप्रयोगे चित्तस्य स्वरूपानुकार इवेन्द्रियाणां  
       प्रत्याहारः॥ 54 ॥  
     अथ कः प्रत्याहारः । स्वविषयासंप्रयोगे चित्तस्य स्वरूपानुकार इवेति। चित्तनिरोधे चित्तवन्निरुद्धानीन्द्रियाणि नेतरेन्द्रियजयवदुपायान्तरमपेक्षन्ते। यथा मधुकराजानां मक्षिका उत्पतन्तमनूत्पतन्ति निविशमानमनुनिविशन्ते तथेन्द्रियाणि चित्तनिरोधे निरुद्धानीत्येष प्रत्याहारः॥ 54 ॥

      ततः परमावश्यतेन्द्रियाणाम्॥ 55 ॥  
     ततः परमावश्यतेन्द्कियाणाम्। शब्दादिष्वव्यसनमिन्द्रियजय इति केचितसक्तिर्व्यसनं व्यस्यत्येनं श्रेयस इति। अविरुद्ध प्रतिपत्तिर्न्याय्या . शब्दादिसंप्रयोगः स्वेच्छयेत्यन्ये । रागद्वेषाभावे सुखदुःखशून्यं शब्दादिज्ञानमिन्द्रियजय इति केचित्। चित्तैकाग्र्यदप्रतिपत्तिरेवेति जैगीषव्यः। ततश्च परमा त्वियं वश्यता यच्चित्तनिरोधे निरुद्धानीन्द्रियाणि नेचरेन्द्रियजयवत्प्रयत्नकृतमुपायान्तरमपेक्षन्ते योगिन इति.। 55 ॥

**इति श्रीपातञ्जले सांख्यप्रवचने योगशास्त्रे साधनानिर्देशो नाम द्वितीयः पादः समाप्तः॥ 2 ॥**

**       
---------------------------------------------------------------------------**

      

**     तृतीयः साधनापादः**

      देशबन्धयश्चित्तस्य धारणा॥ 1 ॥  
     जन्मानि पञ्च बहिरङ्गिन साधनानि। धारणा वक्तव्या। देशबन्धश्चित्तस्य धारणा . नाभिचक्रे हृदयपुण्डरीके मूर्ध्निज्योतिषि नासिकाग्रे जिह्वाग्र इत्येवमादिषु देशेषु बोह्ये वा विषये चित्तस्य वृत्तिमात्रेण बन्ध इति धारणा॥ 1 ॥

     तत्र प्रत्ययैकतानता ध्यानम्॥ 2 ॥  
     तत्र प्रत्ययैकतानता ध्यानम्। तस्मिन्देशे ध्येयालम्बनस्य प्रत्ययस्यैकतानता सदृशःप्रवाहः प्रत्ययान्तरेणापरामृष्टो ध्यानम्॥ 2॥

     तदेवार्थमात्रनिर्भासं स्वरूपशून्यमिव समाधिः॥3॥  
     तदेवार्थमात्रनिर्भासं स्वरूपशून्यमिव समाधिः। ध्यनमेव ध्येयाकारनिर्भासं प्रत्ययात्मकेन स्वरूपेण शून्यमिव यदा भवति ध्येयस्वभावावेशात्तदा समाधिरित्युच्यते॥3॥

      त्रयमेकत्रसंयमः॥4॥  
   त्रयमेकत्र संयमः। तदेतध्दारणाध्यनसमाधित्रयमेकत्र संयमः।एक विषयाणि त्रीणि साधनानि संयम इत्युच्यते। तदस्य त्रयस्य तान्त्रिकी परिभाषा संयम इति॥4॥

      तज्जयात्प्रज्ञालोकः॥5 ॥  
   तज्जयात्प्रज्ञालोकः। तस्य संयमस्य जयात् समाधिप्रज्ञया भवत्यालोको यथा यथा संयमः स्थिरपदो भवति तथा तथा समाधिप्रज्ञा विशारदी भवति॥5॥

      तस्य भूमिषु विनियोगः॥ 6 ॥  
     तस्य भूमिषु विनियोगः। तस्य संयमस्य जितभूमेर्यानन्तराभूमिस्तत्र विनियोगः। नह्यजिताधरभूमिरनन्तरभूमिं विलङ्घ्यप्रान्तभूमिषु संयमं लभते। तदभावाच्च कुतस्तस्य प्रज्ञालोक ईश्वरपप्रणिधानाज्जितोत्तरभूमिकस्य च नाधरभूमिषु परचित्तज्ञानादिषु संयमो युक्तः। कस्मात्तदर्शस्यान्यथैवावगतत्वाद्भूमेरस्या इयमनन्तरा भूमिरित्यत्र योग एवोपाध्यायः। कथम्। एवं ह्युक्तम्। योगेन योगो ज्ञातव्यो योगो योगात्प्रवर्तते । योऽप्रमत्तस्तु योगेन स योगे रमते चिरमिति ॥ 6॥

      त्रयमन्तरङ्गं पूर्वभ्यः॥ 7 ॥  
     त्रयमन्तरङ्गं पूर्वेभ्यः। तदेतद्धारणाध्यानसमाधित्रयमन्तरङ्गं संप्रज्ञातस्य समाधेः पूर्वेभ्यो यमादिभ्यः पञ्चभ्यः साधनेभ्य इति॥ 7 ॥

      तदपि बहिरङ्गं निर्बीजस्य॥ 8 ॥  
     तदपि बहिरङ्गं निर्बीजस्य। तदप्यन्तरङ्गं साधनत्रयं निर्बीजस्य योगस्य बहिरङ्गं भवति कस्मात्तदभावे भावादिति॥ 8 ॥

     व्युत्थाननिरोधसंस्कारयोरभिभवप्रादुर्भावौ-  
     निरोधक्षणचित्तान्वयो निरोधपरिणामः॥ 9 ॥  
     अथ निरोधचित्तक्षणेन चलं गुणवृत्तमिति कीदृशस्तदा चित्तपरिणामः। व्युत्थाननिरोधसंस्कारयोरभिभवप्रादुर्भावौ निरोधक्षणचित्‌तान्वयो निरोधपरिणामः। व्युत्थानसंस्काराश्चित्तधर्मा न ते प्रत्ययात्मका इति प्रत्ययनिरोधेन निरुद्धानिरोधसंस्कारा अपि चित्तधर्मास्तयोरभिभवाप्रादुर्भावौ व्युत्थानसंस्काराश्चित्तधर्मा हीयन्ते निरोधसंस्कारा आधीयन्ते निरोधक्षणं चित्तमन्वेति तदेकस्य चित्तस्य प्रतिक्षणमिदं संस्कारान्यथात्वं निरोधपरिणामस्तदा संस्कारशेषं चित्तमिति निरोधसमाधौ व्याख्यातम्॥ 9 ॥

     तस्य प्रशान्तवाहिता संस्कारात्॥ 10 ॥  
     तस्य प्रशान्तवाहिता संस्कारात्। निरोधसंस्काराभ्यासपाटवापेक्षा प्रशान्तवाहिता चित्तस्य भवति तत्संस्कारमान्द्ये व्युत्थानधर्मिणा संस्कारेण निरोधधर्मः संस्कारोऽभिभूयत इतकि॥ 10 ॥

     सर्वार्थतैकाग्रतयोः क्षयोदयौ चित्तस्य  
      समाधिपरिणामः॥ 11 ॥  
     सर्वार्थतैकाग्रतयोः क्षयोदयौ चित्तस्य समाधिपरिणामः। सर्वार्थता चित्तधर्मः। एकाग्रतापि चित्तधर्मः सर्वार्थतायाः क्षयस्तिरोभाव इत्यर्थः। एकाग्रताया उदय आविर्भाव इत्यर्तः. तयोर्धर्मित्वेनानुगतं चित्तं तदितं चित्तमपायोपजननयोः स्वात्मभूतयोर्धर्मयोरनुगतं समाधीयते स चित्तस्य समाधिपरिणामः॥ 11 ॥

   ततः पुनः शान्तोदितौ तुल्यप्रत्ययौ चित्तस्यैकाग्रता-  
      परिणामः॥ 12 ॥  
     ततः पुनः शान्तोदतौ तुल्यप्रत्ययौ चित्तस्यैकाग्रतापरिणआमः। समाहितचित्तस्य पूर्वप्रत्ययः शान्त उत्तरस्तत्सदृश उदितः समाधिचित्तमुभयोरनुगतं पुनस्तथैवासमाधिभ्रमेषादिति। स खल्वयं धर्मिणश्चित्तस्यैकाग्रतापरिणाम॥ 12 ॥

     एतेन भूतेन्द्रियेषु धर्मलक्षणावस्थापरिणामा  
       व्याख्याताः॥ 13 ॥  
     एतेन भूतेन्द्रियेषु दर्मलक्षणावस्थापरिणामा व्याख्याताः। एतेन पूर्वोक्तेन चित्तपरिणामेन धर्मलक्षणावस्तारूपेणा भूतेन्द्रियेषु दर्मपरिणामो लक्षणपरिणामोऽवस्तापरिणामस्चोक्तो वेदितव्यः। तत्र व्युत्ताननिरोदयोर्दर्मयोरभिभवप्रादुर्भावौ दर्मिणिदर्मपरिणामो लक्षणपरिणामस्च। निरोदस्त्रिलक्षणस्तिभिरध्व भिर्युक्तः। स खल्वनागतलक्षणमध्वानं प्रथमं हित्वा धर्मत्वमनतिक्रान्तो वर्तमानलक्षणं प्रतिपन्नः। यत्रास्य स्वरूपेणाभिव्यक्तिरेषोऽस्य द्वितीयोऽध्वा। नचातीतानागताभ्यां लक्षणाभ्यां वर्तमान लक्षणं हित्वा धर्मत्वमनतिक्रान्तमतीतलक्षणं प्रतिपन्नमेषोऽस्य तृतीयोऽध्वा। नचानागतवर्तमानाभ्यां लक्षणाभ्यां विमुक्तः। एवं पुनर्वयुत्थानमुपसंपद्यमानागतलक्षणं हित्वा धर्मत्वमनतिक्रान्तं वर्तमानलक्षणं प्रतिपन्नं यत्रास्य स्वरूपाभिव्यक्तौ सत्यां व्यापार एषोऽस्य द्वितीयोऽध्वा। नचातीतानागताभ्यां लक्षणाभ्यां विमुक्तमित्येवं पुनर्निरेध एवं पुनर्व्युत्थानमिति. तथावस्थापरिणामः। निरोधलक्षणेषु निरोधसंस्कारा बलवन्तो भवन्ति दुर्बला व्युत्थानसंस्कारा इति। एष धर्माणामवस्थापरिणामस्तत्र धर्मिणो धर्मौः परिणामो धर्माणां त्र्यध्वानां लक्षणैः परिणआमो लक्षणानामप्यवस्थाभिः परिणाम इत्येवं धर्मलक्षणवस्थापरिणामैः शुन्यं न क्षणमपि गुणवृत्तमवतिष्ठते। चलं च गुणवृत्तम्। गुणस्वाभाव्यं तु प्रवृत्तिकारणमुक्तं गुणानामिति । एतेन भूतेन्द्रियेषु धर्मधर्मिभेदात्रिविधः परिणआमो वेदितव्यः। परमार्थस्त्वेक एव परिणआमो धर्मिस्वरूपमात्रो हि धर्मो धर्मिविक्रियैवैषा धर्मद्वारा प्रपञ्च्यत इति। तत्र धर्मस्य धर्मिणि वर्तमानस्यैवाध्वस्वतीतानागतवर्तमानेषु भावान्यथात्वं भवति न तु द्रव्यान्यथात्वम्। यथा सुवर्णभाजनस्य  
भित्वान्यथाक्रियमाणस्य भावान्यथात्वं भवति न सुवर्णान्यथात्वमिति। अपर आह। धर्मानभ्यधिको धर्मी परिवर्तेत यद्यन्वयी स्यादिति। अयमदोषः। कस्मात्। एकान्ततानभ्युपगमात्तदेतत्रैलेक्यं व्यक्तेरपैति नित्यत्वप्रतिषेधात्। अपेतमप्यस्ति विनाशप्रतिषेधात्। संसर्गाच्चास्य सौक्ष्म्यं सौक्ष्माच्चानुपलब्धिरिति । लक्षणपरिणआमो धर्मोऽध्वसु वर्तमानोऽतीतलक्षणयुक्तोऽनागतवर्तमानाभ्यां लक्षणाभ्यामविमुक्तंः। तथा वर्तमानो वर्तमानलक्षणयुक्तोऽतीतानागताभ्यां लक्षणाभ्यामविमुक्त इति। तथानागतोऽनागतलक्षणयुक्तो वर्तमानातीताभ्यां लक्षणाभ्यामविमुक्त इति। यथा पुरुष एकस्यां स्त्रियां रक्तो न शेषासु विरक्तो भवतीति । अत्र लक्षणपरिणामे सर्वस्य परिहारः। धर्माणां धर्मत्वमप्रसाध्यम्। सत् च धर्मत्वे लक्षणभेदोऽपि वाच्यो न वर्तमानसमय एवास्य धर्मत्वम्। एवं हि न चित्तं रागधर्मकं स्यात्। क्रोधकाले रागस्यासमुदाचारादिति ।किंच त्रयाणां लक्षणानां युगपदेकस्यां व्यक्तौ नास्ति सम्भवः। क्रमेण तु स्वव्यञ्जकाञ्जनस्य भावो भवेदिति। उक्तं च रूपादिशया वृत्त्यतिशयाश्च विरुध्यन्ते । सामान्यानि त्वतिशयैः सह प्रवर्तन्ते तस्मादसङ्करः। यथा रागस्यैव क्वचित्समुदाचार इति न तदानीमन्यत्राभावः किंतु केवलं सामान्येन समन्वागत इत्यस्ति तदा तत्र तस्य भावः। तथा लक्षणस्येति लक्षितास्तां तामवस्थां प्राप्नुवन्तोऽन्यत्वेन प्रतिनिर्दिश्यन्ते। अवस्थान्तरतो न द्रव्यान्तरतः। यथैका रेखा शतस्थैने शतं दशस्थाने दश एका चैकस्थाने। यथा चैकत्वेऽपि स्त्री माता चोच्यते दुहिता च स्वसा चेति । अवस्थापरिणआमे कौटस्थ्यप्रसङ्गदोषः कैश्चिदुक्तः। कथम्। अध्वनो व्यापारेण व्यवहितत्वाद्यदा धर्मः स्वव्यापारं न करोति तदानागतो यदा करोति तदा
वर्तमानो यदा कृत्वा निवृत्तस्तदातीत इत्येवं धर्मधर्मिणोर्लक्षणानामवस्थानां च कौटस्थ्यं प्राप्नोतीति परैर्दोष उच्यते । नासौ दोषः। कस्माद्गुणिनित्यत्वेऽपि गुणानां विमर्दवैचित्र्यात्। यथा संस्थानमादिमद्धर्ममात्रं शब्दादीनां गुणआनां विनाश्यविनाशिनामेवं लिङ्गमादिमद्धर्ममात्रं सत्त्वादीनां गुणआनां विनाश्यविनाशिनां तस्मिन्विकारसंज्ञेति। तत्रेदमुदाहरणं मृद्धर्मी पिण्डाकाराद्धार्माद्धर्मान्तरमुपसम्पद्यमानो धर्मतः परिणमते घटाकारमिति । घटाकारोऽनागतं लक्षणं हित्वा वर्तमानलक्षणं प्रतिपद्यत इति लक्षणतः परिणमते ।घटो नवपुराणतां प्रतिक्षणमनुभवन्नवस्थापरिणामं प्रतिपद्यत इति। धर्मिणोऽपि धर्मान्तरमवस्था धर्मस्यापि लक्षणान्तरमवस्थेत्येत्येक एव द्रव्यपरिणआमो भेदेनोपदर्शित इति। एवं पदार्थान्तरेष्वपि याज्यमिति । त एते धर्मलक्षणावस्थापरिणामा धर्मस्वरूपमनतिक्रान्ता इत्येक एव परिणआमः सर्वानमून्विशेषानभिप्लवते। अथ कोऽयं परिणामोऽव्सथितस्य द्रव्यस्य पूर्वधर्मनिवृत्तौ धर्मान्तरोत्पत्तिः परिणआम इति ॥ 13 ॥

    शान्तोदिताव्यपदेश्यधर्मानुपाती धर्मी॥ 14 ॥  
     तत्र। शान्तोदिताव्यपदेश्यधर्मानुपाती धर्मी। योग्यतावच्छिन्ना धर्मिणः शक्तिरेव धर्मःस च फलप्रसवभेदानुमितसद्भाव एकस्यान्योऽन्यस्यान्यश्च परिदृष्टः। तत्र वर्तमानः स्वव्यापारमनुभवन्धर्मी धर्मान्तरेभ्यः शान्तेभ्यश्चाव्यपदेश्येभ्यश्च भिद्यते। यदा तु सामान्येन समन्वागतो भवति तदा धर्मिस्वरूपमात्रत्वात्कोऽसौ केन भिद्येत। तत्र ये खलु धर्मिणो धर्माः शान्ता उदिता अव्यपदेश्याश्चेति। तत्र शान्ता ये कृत्वा व्यापारानुपरताः सव्यापारा उदितास्तेचानागतस्य लक्षणस्य समनन्तरा वर्तमानस्यानन्तरा अतीताः । किमर्थमतीतस्यानन्तरा न भवन्ति वर्तमानाः पूर्वपश्चिमताया अभावात्। यथानागतवर्तमानयोः पूर्वपश्चिमता नैवमतीतस्य
तस्मान्नातीतस्यास्ति समनन्तरः। तस्मादनागत एव समनन्तरो भवति वर्तमानस्येति। अथाव्यपदेश्याः के सर्वं सर्वात्मकमिति। यत्रोक्तम्। जलभूम्योः पारिणामिकं रसादिवैश्वरूपं स्थावरेषु दृष्टम्। तथा स्थावरणां जङ्गमेषु जङ्गमानां स्थावरेष्वत्येवं जात्यानुच्छेदेन सर्वं सर्वात्मकमिति। देशकालाकारनिमित्तोपबन्धात्। न खलु समानकालमात्मनामभिव्यक्तिरिति। य एतेष्वभिव्यक्तानभिव्यक्तेषु धर्मेष्वनुपाती सामान्यविशेषात्मा सोऽन्वयी धर्मी। यस्य तु धर्ममात्र मेवेदं निरन्वयं तस्य भोगाभावः। कस्मादन्येन विज्ञानेन कृतस्य कर्मणोऽन्यत्कथं भोक्तृत्वेनाधिक्रियेत। तत्स्मृत्यभावश्च नान्यदृष्टस्य स्मरणमन्यस्यास्तीति वस्तुप्रत्यभिज्ञानाच्च स्थितोऽन्वयी धर्मी यो धर्मान्यथात्वमभ्युपगतः प्रत्यभिज्ञायते। तस्मान्नेदं धर्ममात्रं निरन्वयमिति॥14॥

     क्रमान्यत्वं परिणआमन्यत्वे हेतुः॥ 15 ॥  
     क्रमान्यत्वं परिणआमान्यत्वे हेतुः। एकस्य धर्मिण एक एव परिणाम इतिप्रसक्तेः क्रमान्यत्वं परिणामान्यत्वे हेतुर्भवतीति। तद्यथा चूर्णमृत्पिण्डमृद्धटमृत्कपालमृत्कमृदिति च क्रमः। यो यस्य धर्मस्य समनन्तरो धर्मः स  
तस्य क्रमः। पिण्डः प्रच्यवते घट उपजायत इति धर्मपरिणआमक्रमः। लक्षणपरिणामक्रमो घटस्यानागतभावाद्वर्तमानभावः क्रमः। तथा पिण्डस्य वर्तमानभावादतीतभावः क्रमो नातीतस्यास्ति क्रमः। कस्मात्पूर्वपरतायां सत्यां समनन्तरत्वं सा तु नास्त्यतीतस्य तस्माध्द्वयोरेव लक्षणयोः क्रमः। तथावस्थापरिणआमक्रमोऽपि घटस्याभिनवस्य प्रान्ते पुराणता दृश्यते। सा च क्षणपरम्परानुपातिना क्रमेणाभिव्यज्यमाना परां व्यक्तिमापद्यत इति। धर्मलक्षणाभ्यां च विशिष्टोऽयं तृतीयः परिणआम इति। त एते क्रमा धर्मधर्मिभेदे सति प्रतिलब्धस्वरूपाः ।धर्मोऽपि धर्मी भवत्यन्यधर्मस्वरूपापेक्षयेति। यदा तु परमार्थतो धर्मिणोऽभेदोपचारस्तद्द्वारेण स एवाभिधीयते धर्मस्तदायमेकत्वेनैव क्रमः प्रत्ययात्मकाः परिदृष्टा वस्तुमात्रात्मका अपरिदृष्टास्ते च सप्तैव भवन्त्यनुमानेन प्रापितवस्तुमात्रसद्भावाः। निरोधधर्मसंस्काराः परिणामोऽथ जीवनम्। चेष्टाशक्तिश्च चित्तस्य धर्मादर्शनवर्जिता इति। अतो योगिन उपात्तसर्वसाधनस्य बुभुत्सितार्थप्रतिपत्तये संयमस्य विषय उपक्षिप्यते॥ 15 ॥

     परिणामत्रयसंयमादतीतानागतज्ञानम्॥ 16 ॥  
     परिणामत्रयसंयमादतीतानागतज्ञानम्। धर्मलक्षणवस्थापरिणामेषु संयमाद्योगिनां भवत्यतीतानागतज्ञानम्। धारणाध्यानसमाधित्रयमेकत्र संयम उक्तस्तेन परिणामत्रयं साक्षात्क्रियमाणमतीतानागतज्ञानं तेषु सम्पादयति॥ 16 ॥

शब्दार्थप्रत्ययानामितरेतराध्यासात्सङ्करस्तत्प्रविभाग-  
      संयमात्सर्वभूतरुतज्ञानम्॥ 17 ॥  
    
शब्दार्थप्रत्ययानामितरेतराध्यासात्सङ्करस्तत्प्रविभागसंयमात्सर्वभूतरुतज्ञानम्। तत्र वाग्वर्णेष्वेवार्थवती। श्रोत्रं च ध्वनि परिणाममात्रविषयम्। पदं पुनर्नादानुसंहारबुद्धिनिर्ग्राह्यमिति। वर्णा एकसमयासम्भवित्वात्परनिरनवुग्रहात्मानस्ते पदमसंस्पृश्यानुपस्थाप्याबिर्भूतास्तिरोभूताश्चेति प्रत्येकमपदस्वरूपा उच्यन्ते। वर्णः पुनरेकैकः पदात्मा सर्वाभिधानशक्तिप्रचितः
सहकारिवर्णान्तरप्रतियोगित्वाद्वैश्वरूप्यमिवापन्नः।
पूर्वश्चोत्तरेणोत्तरश्च पूर्वेण विशेषेऽवस्थापित इत्येवं बहवो वर्णाः क्रमानुरोधिनोऽर्थसङ्केतेनावच्छिन्ना इयं च एचे सर्वाभिधानशक्तिपरिवृता गकारौकारविसर्जनीयाः सास्नादिमन्तमर्थं द्योतयन्तीति। तदेतेषामर्थसङ्केतेनावच्छिन्नानामुपसंहृतध्वनिक्रमाणां य एको बुद्धिनिर्भासस्तत्पदं वाचकं वाच्यस्य सङ्केत्यते। तदेकं पदमेकबुद्धिविषयमेकप्रयत्नाक्षिप्तमभागमक्रममवर्णं बोद्धमन्त्यवर्णप्रत्ययव्यापारोपस्थापितं परत्र प्रतिपिपादयिषया वर्णैरेवाभिधीयमानैरुच्चार्यमाणैः श्रूयमाणैश्च श्रोतृभिरनादिवाग्व्यवहारवासनानुविद्झया लोकबुद्ध्या सिद्धवत्संप्रतिपत्त्या प्रतीयते तस्य सङ्केतबुद्धितः प्रविभागः। एतावतामेवंजातीयकोऽनुसंहार एतस्यार्थस्य वाचक इति। सङ्केतस्तु पदपदार्थयोरितरेतराध्यासरूपः स्मृत्यात्मकः। योऽयं शब्दः सोऽयमर्थो योऽयमर्थः सोऽयं शब्द इत्येवमितरेतराध्यासरूपः सङ्केतो भवतीति। एवमेते शब्दार्थप्रत्यया इतरेतराध्यासात्सङ्कीर्णाः। तद्यथा गौरितिशब्दो गौरित्यर्थो गोरिति ज्ञानं य एषां प्रविभागज्ञः स सर्ववित्। सर्वपदेषु चास्ति वाक्यशक्तिर्वृक्ष इत्युक्तेऽस्तीति गम्यते न सत्तां पदार्थो व्यभिचारतीति । तथा नह्यसाधना क्रियास्तीति। तथाच पचतीत्युक्ते
सर्वकारकाणामाक्षेपो नियमार्थोऽनुवादः कर्तृकरणकर्मणां चैत्राग्नितण्डुलानामिति। दृष्टं च वाक्यार्थे पदचरनं श्रोत्रियंश्छन्दोऽधीते । जीवति प्राणान्धारयति। तत्र वाक्ये पदपदार्थाभिव्यक्तिस्ततः पदं प्रविभज्य व्याकरणीयं क्रियावाचकं वा कारकवाचकं वा। अन्यथा भवत्यश्वोऽजापय इत्येवमादिषु नामाख्यातसारूप्यादनिर्ज्ञातं कथं क्रियायां कारके वा व्याक्रियेतेति । तेषां शब्दार्थप्रत्ययानां प्रविभागः। तद्यथा श्वेतते प्रासाद इति क्रियार्थः श्वेतः प्रासाद इति कारकार्थः शब्दः क्रियाकारकात्मा तदर्थः प्रत्ययश्च । कस्मात्। सोऽयमित्यभिसंबन्धादेकाकार एव प्रत्ययः सङ्केत इति। यस्तु श्वेतोऽर्थः स शब्दसहगतो न बुद्धिसहगतः । एवं शब्द एवं प्रत्ययो नेतरेतरसहगत इत्यन्यथार्थोऽन्यथाशब्दोष़न्यथा प्रत्यय इति विभागः। एवं तत्प्रविभागसंयमाद्योगिनः सर्वभूतरुतज्ञानवं सम्पद्यत इति॥ 17 ॥

     संस्कारसाक्षात्करणात्पूर्वजातिज्ञानम्॥ 18 ॥  
     संस्कारसाक्षात्करणात्पूर्वजातिज्ञानम्। द्वये खल्वमी संस्काराः। स्मृतिक्लेशहेतवो वासनारूपा विपाकहेतवो धर्माधर्मरूपास्ते पूर्वभवाभिसंस्कृताः परिणामचेष्टानिरोधशक्तिजीवनधर्मवदपरिदृष्टाश्चित्तधर्मास्तेषु संयमः  
संस्कारसाक्षात्क्रियायै समर्थः । न च देशकालनिमित्तानुभवैर्विना तेषामस्ति साक्षात्करणम्। तदित्थं संस्कारसाक्षात्करणात्पूर्वजातिज्ञानमुत्पद्यते योगिनः। परत्राप्येवमेव संस्कारसाक्षात्करणात्परजातिसंवेदनम्। अत्रेदमाख्यानं श्रूयते । भगवतो जैगीषव्यस्य संस्कारसाक्षात्करणाद्दशसु महासर्गेषु जन्मपरिणामक्रममनुपश्यतो विवेकजं ज्ञानं प्रादुरभूत्। अथ भगवानावट्यस्तनुधरस्तमुवाच । दशसु महासर्गेषु भव्यत्वादनभिभूतबुद्धिसत्त्वेन त्वया नरकतिर्यग्गर्भसंभवं दुःखं सम्पश्यता देवमनुष्येषु पुनः पुनःरूत्पद्यमानेन सुखदुःखयोः किमधिमुपलब्धमिति। भगवन्तमावट्यं जैगीषव्य उवाच। दशसुमहासर्गेषु भव्यत्वादनभिभूतबुद्धिसत्त्वेन मया नरकतिर्यग्भवं दुःखं संपश्यता देवमनुष्येषु पुनः पुनरित्पद्यमानेन यत्किंचिदनु भूतं तत्सर्वं दुःखमेव
प्रत्यवैमि। भगवानावट्य उवाच। यदिदमायुष्मतः प्रधानवशित्वमनुत्तमं च संतोषसुखं किमदमपि दुःखपक्षे निक्षिप्तमिति। भगवान् जैगीषव्य उवाच। विषयसुयखापेक्षयैवेदमनुत्तमं संतोषसुखमुक्तम्। कैवल्यसुखापेक्षया दुःखंमेव। बुद्धिसत्त्वस्यायं धर्मस्त्रिगुणस्त्रिगुणश्च प्रत्ययो हेयपक्षेन्यस्त इति। दुःखरूपस्तृष्णातन्तुः। तृष्णादुःखसन्ततापापगमात्त प्रसन्नमबाधं
सर्वानुकूलं सुखमिदमुक्तमिति  
॥ 18 ॥

      प्रत्ययस्य परचित्तज्ञानम्॥ 19 ॥  
     प्रत्ययस्य परचित्तज्ञानम्। प्रत्यये संयमात्प्रत्ययस्य साक्षात्करणात्ततः परचित्तज्ञानम्। न च तत्सालम्बनं तस्याविषयीभूतत्वात्। रक्तं प्रत्ययं जानात्यमुष्मिन्नालम्बने रक्तमितिन जानाति । परचित्तस्य प्रत्ययस्य यदालम्बनं तद्योगिचित्तेन नालम्बनीकृतं परप्रत्ययमात्रं तु योगिचित्तस्यालम्बनीभूतमिति॥ 19 ॥  
   
     कायरूपसंयमात्तद्ग्राह्यशक्तिस्तम्भे चक्षुःप्रकाशासंप्रयो-  
       गेऽन्तर्धानम्॥ 20 ॥  
     कायरूपसंयमात्तद्ग्राह्यशक्तिस्तम्भे चक्षुःप्रकाशासंप्रयोगेऽन्तर्धानम्। कायस्य रूपे संयमाद्रूपस्य या ग्राह्या शक्तिस्तां प्रतिष्टभ्नाति । ग्राह्यशक्तिस्तम्भे सति चक्षुःप्रकाशासंप्रयोगेऽन्तर्धानमुत्पद्यते योगिनः। एतेन शब्दाद्यन्तर्धानमुक्तं वेदितव्यम्॥ 20 ॥

     सोपक्रमं निरुपक्रमं च कर्म तत्संयमादपरान्तज्ञान-  
      मरिष्टेभ्यो वा ॥ 21 ॥       
    सोपक्रमं निरुपक्रमं च कर्म तत्संयमादपरान्तज्ञानमपिष्टेभ्यो वा। आयुर्विपाकं कर्म द्विविधं सोपक्रमं निरुपक्रमं च । तत्र यथार्द्रं वस्त्रं वितानितं ह्नसीयसा कालेन शुष्येत्तथा सोपक्रमम्। यथाच तदेव सम्पण्डितं चिरेण संशुष्येदेवं निरुपक्रमम्। यथा वाग्निः शुष्के कक्षे मुक्ते वातेन समन्ततो युक्तः क्षेपीयसा कालेन दहेत्तथा सोपक्रमम्। यथा वा स एवाग्निस्तृणराशौ क्रमशोऽवयवेषु न्यस्तश्चिरेण दहेत्तथा निरुपक्रमम्। तदैकभविकमायुष्करं कर्म द्विविधं सोपक्रमं निरुपक्रमं च । तत्संयमादपरान्तस्य प्रायणस्य ज्ञानमरिष्टेभ्यो वेति त्रिविधपरिष्टमाध्यात्मिकमाधिभौतिकमाधिदैविकं च । तत्राध्यात्मिकं घोषं स्वदेहेपिहितकर्णो न श्रृणोति ज्योतिर्वा नेत्रेऽवष्टब्धे न पश्यति। तथाधिभौतिकं यमपुरुषान्पश्यति पितृनतीतानागतानकस्मात्पश्यति। तथाधिदैविकं स्वर्गमकस्मात्सिद्धान्वा पश्यति। विपरीतं वा सर्वमित्यनेन वा जानात्यपरान्तमुपस्थितमिति॥ 21 ॥

      मैत्र्यादिषु बलानि ॥ 22 ॥  
     मैत्र्यादिषु बलानि । मैत्रीकरुणामुदितेति तिस्त्रो भावनास्तत्र भूतेषु सुखितेषु मैत्रीं भावयित्वा मैत्रीं भावयित्वा मैत्रीबलं लभते। दुःखितेषु करुणां भावयित्वा करुणाबलं लभते। पुण्यशीलेषु मुदितां भावयित्वा मुदितां भावयित्वा मुदिताबलं लभते। भावनातः समाधिर्यः स संयमस्ततो बलान्यवन्ध्यवीर्याणि जान्यते । पापशीलेषूपेक्षातस्तत्र संयमाभावादिति॥ 22 ॥

      बलेषु हस्तिबलादीनि॥ 23 ॥  
     बलेषु हस्तिबलादीनि। हस्तिबले संयमाद्धस्तिबलो भवति। वैनतेयबले संयमाद्वैनतेयबलो भवति । वायुबले संयमाद्वायुबलो भवतीत्येवमादि ॥ 23 ॥

प्रवृत्त्यालोकन्यासात्सूक्ष्मव्यवहितविप्रकृष्टज्ञानम्॥ 24 ॥  
     प्रवृत्त्या लोकन्यासात्सूक्ष्मव्यवहितविप्रकृष्टज्ञानम्। ज्योतिष्मतीप्रवृत्तिरुक्ता मनसस्तस्यां य आलोकस्तं योगी सूक्ष्मे वा व्यवहिते वा विप्रकृष्टे वार्थे विन्यस्य तमर्थमधिगच्छति॥ 24 ॥

     भुवनज्ञानं सूर्ये संयमात् ॥ 25 ॥  
     भुवनज्ञानं सूर्ये संयमात् । तत्प्रस्तारः सप्तलोकास्तत्रावीचेः प्रभृति मेरुपृष्टं यावदित्येवं भूर्लेकः। मेरुपृष्टादारभ्य आध्नुवाङ्ग्रहनक्षत्रताराविचित्रोऽन्तरिक्षलोकः । ततः परः स्वर्लोकः पञ्चविधो माहेन्द्रस्तृतीयो लोकः। चतुर्थः प्राजापत्यो महर्लोकस्त्रिविधो ब्राह्मः। तद्यथा जनलोकस्तपोलोकः प्राजापत्यो महर्लोकस्त्रिभूमिको लोकः प्राजापत्यस्ततो महान्। माहेन्द्रश्च स्वरित्युक्तो दिवि तारा भुविप्रजा इति संग्रहश्लोकः। तत्रावीचेरुपर्युपरि निविष्टाः षण्महानरकभूमयो घनसलिलानलानिलाकाशतमःप्रतिष्ठा महाकालाम्बरीषरौरवमहारौरवकालसूत्रान्धतामिस्राः। यत्र स्वकर्मोपार्जितदुःखवेदनाः प्राणिनः कष्टमायुर्दीर्घकालमाक्षिप्य जायन्ते। ततो महातलरसातलातलसुतलवितलतलातलपातालाख्यानि सप्तपातालानि। भूमिरियमष्टमी सप्तद्वीपा वसुमती यस्याः सुमेरुर्मध्ये पर्वतराजः काञ्चनस्तस्य राजतवैदूर्यस्फटिकहेममणिमयानि श्रृङ्गाणि। तत्र वैदूर्यप्रभानुरागान्नीलोत्पलपत्रश्यामो नभसो दक्षिणभागः श्वेतः पूर्वः स्वच्छः पश्चिमः कुरण्टकाभ उत्तरो दक्षिणपार्श्वे चास्य जम्बूर्यतोऽयं जम्बूद्वीपस्तस्य सूर्यप्रचाराद्रात्रिंदिवं लग्नमिव वर्तते। तस्य नीलश्वेतश्रृङ्गवन्त उदीचीनास्त्रयः पर्वताद्वासाहस्रयामास्तदन्तरेषु त्रीणि वर्षाणि नवनवयोजनसाहस्राणि रमणकं हिरण्मयमुत्तराः कुरव इति। निषधहेमकूटहेमशैला दक्षिणतो द्विसाहस्रायामास्तदन्तरेषु त्रीणि वर्षाणिनवनवयोजनसाहस्राणि हरिवर्षं किंपुरुषं भारतमिति। सुमुरोप्राचीना भद्राश्वमाल्यवत्सीमानः प्रतीचीनाः केतुमालगन्धमादनसीमनः। मध्ये वर्षमिलावृतम्। तदेतद्योजनशतसाहस्रं सुमेरोर्दिशि दिशि तदर्धेन व्यूढम्। स खल्वयं शतसाहस्त्रायामो जम्बूद्वीपस्ततो द्विगुणेन लवणोदधिना वलयाकृतिना वेष्टितः। ततश्च द्विगुणा द्विगुणाः शाककुशक्रौञ्चशाल्मलगोमेधपुष्करद्वीपाः सप्त समुद्राश्च सर्षपराशिकल्पाः सविचित्रशैलावतंसा इक्षुरससुरासर्पिर्दधिमण्डक्षीरस्वादूदकसप्तसमुद्रपरिवेष्टिता वलयाकृतयो लोकासोकपर्वतपरिवाराः पञ्चाशद्योजनकोटिपरिसङ्ख्याताः। तदेतत्सर्वं सुप्रतिष्ठितसंस्थानमण्डमध्ये व्यूढम्। अण्डं च प्रधानस्याणुरवयवो यथाकाशे खद्योत इति। तत्र पाताले जलधौ पर्वतेष्वेतेषु देवनिकाया सुरगन्धर्वकिन्नरकिंपुरुषयक्षराक्षसभूतप्रेतपिशाचापस्मारकाप्सरोब्रह्मराक्षसकूष्माण्डविनायकाः प्रतिवसन्ति। सर्वेषु द्वीपेषु पुण्यात्मानो देवमनुष्याः । सुमेरुस्त्रिदशानामुद्यानभूमिः। तत्र मिश्रवनं नन्दनं चैत्ररथं सुमानस मित्युद्यानानि । सुधर्मा देवसभा। सुदर्शनं परम्। वैजयन्तः प्रासादः। ग्रहनक्षत्रतारकस्तु ध्रुवे निवद्धाः। वायुविक्षेपनियमेनोपलक्षितप्रचाराः। सुमरोरुपर्युपरि सन्निविष्टा दिवि विपरिवर्तन्ते । माहेन्द्रनिवासिनः षडेव देवनिकायाः । त्रिदशा अग्निष्वात्तायमास्तुषिता अपरिनिर्मितवशवर्तिनः परिनिर्मितवशवर्तिनश्चेति। ते सर्वे सङ्कल्पसिद्धाः। अणिमाद्यैश्वर्योपपन्नाः कल्पायुषो वृन्दारकाः कामभोगिन महति लोके प्राजापत्ये पञ्चविधा देवनिकायाः। कुमुदा ऋभवः प्रतर्दना अञ्जनाभाः प्रचित्ताभा इत्येते महाभूतवशिनो ध्यानाहाराः कल्पसहस्रायुषः। प्रथमे ब्रह्मणो जनलोके चतुर्विधो देवनिकायो ब्रह्मपुरोहिता ब्रह्मकायिका ब्रह्ममहाकायिका अजरा अमरा इति। ते भूतेन्द्रियवशिनो द्विगुणा द्विगुणोत्तरायुषः। द्वितीये तपसि लोके त्रिविधो देवनिकायः। आभास्वरा महाभास्वराः सत्यमहाभास्वरा इति । ते भूतेन्द्रियप्रकृतिवशिनो द्विगुणद्विगुणोत्तरायुषः सर्वे ध्यानाहारा कल्पसहस्रायुष ऊर्ध्वरेतस ऊर्ध्वमप्रतिहतज्ञाना अधरभूमिष्वनावृतज्ञानविषयाः। तृतीयो ब्रह्मणः सत्यलोके चत्वारे देवनिकाया अच्युताः शुद्धनिवासाः सत्याभआः संज्ञासंज्ञिनश्चेति । अकृतभवनन्यासाः स्वप्रतिष्ठा उपर्युपरिस्थिताः प्रधानविशिनो यावत्सर्गायुषः। तत्राच्युताः सवितर्कध्यानसुखाः शुद्धत्रयीनिवासाः सविचारध्यानसुखा सत्याभा आनन्दमात्रध्यानसुखाः संज्ञासंज्ञिश्चास्मितामात्रध्यानसुखास्तेऽपि त्रैलोक्यमध्ये प्रतिष्ठन्ते। त एते सप्तलोकाः सर्वे सब्रह्मकाः। विदेहप्रकृतिलयास्तु मोक्षपदे वर्तन्त इति न लोकमध्ये न्यस्ता इत्येतद्योगिना साक्षात्करणीयम्। सूर्यद्वारे संयमं कृत्वा  
ततोऽन्यत्रापि । एवं तावदभ्यसेद्यवदिदं सर्वं दृष्टमिति॥ 25 ॥

      चन्द्रे ताराव्यूहज्ञानम्॥ 26 ॥  
     चन्द्रे ताराव्यूहज्ञानम्। चन्द्रे संयमं कृत्वा ताराणां व्यूहं विज्ञानीयात्॥ 26 ॥

      ध्रुवे तद्गतिज्ञानम्॥ 27 ॥  
     ध्रुवे तद्गतिज्ञानम्। ततो ध्रुवे संयमं कृत्वा ताराणां गातिं विजानीयात्। ऊर्ध्वविमानेषु संयमं कृत्वा तानि विजानीयात्॥ 27 ॥

      नाभिचक्रे कायव्यूहज्ञानम् ॥ 28 ॥  
     नाभिचक्रे कायव्यूहज्ञानम्। नाभिचक्रे संयमं कृत्वा कायव्यूहं विजानीयात्। वातपित्तश्लोष्माणस्त्रयो दोषाः। धातवः सप्त त्वग्लोहितमांसस्नाय्वस्थिमज्जाशुक्राणि। पूर्वं पूर्वमेषां बाह्यमित्येष विन्यासः  
॥ 28 ॥

      कण्ढकूपे क्षुप्तिपासानिवृत्तिः॥ 29 ॥  
     कण्ठकूपे क्षुत्पिपासानिवृत्तिः। जिह्वाया अधस्तात्तन्तुस्ततोऽधस्तात्कण्ठस्ततोऽधस्तात्कूपस्तत्र संयमात्क्षुत्पिपासे न बाधेते॥ 29 ॥

      कूर्मनाड्या स्थैर्यम्॥ 30 ॥  
     कूर्मनाड्यां स्थैर्यम्। कूपादथ उरसि कूर्माकारा नाडी तस्यां कृतसंयमः स्थिरपदं लभते। यथा सर्पो गोधा चेति॥ 30 ॥

      मूर्धज्योतिषि सिद्धदर्शनम्॥ 31 ॥  
     मूर्धज्योतिषि सिद्धदर्शनम्। शिरः कपालेऽन्तश्छिद्रं प्रभास्वरं ज्योतिस्तत्र संयमं कृत्वा सिद्धानां द्यावापृथिव्योरन्तरालचारिणां दर्शनम्॥ 31 ॥  
      प्रातिभाद्वा सर्वम्॥ 32 ॥  
     प्रातिभद्वा सर्वम्। प्रातिभं नाम तारकं तद्विवेकजस्य ज्ञानस्य पूर्वरूपम्। यथोदये प्रभा भास्करस्य तेन वा सर्वमेव जानाति योगी प्रातिभस्य ज्ञानस्योत्पत्ताविति॥ 32 ॥

      हृदये चित्तसंवित्॥ 33 ॥  
     हृदये चित्तसंवित्। यदिदमस्मिन्ब्रह्मपुरे दहरं पुण्डरीकं वेश्म तत्र विज्ञानं तस्मिन्त्संयमाच्चित्तसंवित्॥ 33 ॥

     सत्त्वपुरुषयोरत्यन्तासङ्कीर्णायोः प्रत्ययाविशेषो  
     भोगः परार्थत्वात्स्वार्थसंयमात्पुरुषज्ञानम्॥ 34 ॥  
     सत्त्वपुरुषयोरत्यन्तासङ्कीर्णयोः प्रत्ययाविशेषो भोगः परार्थत्वात्स्वार्थसंयमात्पुरुषज्ञानम्। बुद्धिसत्त्वं प्रख्याशीलम्। समानसत्त्वोपनिबन्धने रजस्तमसी वशीकृत्य सत्त्वपुरुषान्यताप्रत्ययेन परिणतम्। तस्माच्च सत्त्वात्परिणामिनोऽत्यन्तविधर्मा विशुद्धोऽन्यश्चितिमात्ररूपः पुरुषस्तयोरत्यन्तासङ्कीर्णयोः प्रत्ययाविशेषोभोगः । पुरुषस्य दर्शितविषयत्वात्। स भोगप्रत्ययः सत्त्वस्य परापरार्थत्वाद्दृश्यः। यस्तु तस्माद्विशिष्टश्चितिमात्ररूपोऽन्यः पौरुषेयः प्रत्यस्तत्र संयमात्पुरुषविषया प्रज्ञा जायते। न च पुरुषप्रत्ययेन बुद्धिसत्त्वात्मना पुरुषो दृश्यते । पुरुष एवं ते प्रत्ययं स्वात्मावलम्बनं  
पश्यति। तथा ह्युक्तम्। विज्ञातारमरे केन विजानीयादिति॥ 34 ॥

    ततः प्रातिभश्रावणवेदनादर्शास्वादवार्ता जायन्ते॥ 35 ॥  
     ततः प्रातिभश्रावणवेदनादर्शास्वादवार्ता जायन्ते । प्रातिभात्सूक्ष्मव्यवहितविप्रकृष्टातीतानागतज्ञानम्। श्रावणाद्दिव्यशब्दश्रवणम्। वेदनाद्द्विव्यस्पर्शाधिगमः। आदर्शाद्दिव्यरूपसंवित्। आस्वादाद्दिव्यरससंवित्। वार्तातो दिव्यगन्धविज्ञानमित्येतानि नित्यं जायन्ते॥ 35 ॥

     ते समाधावुपसर्गा व्युत्थाने सिद्ध्यः॥ 36 ॥  
     से समाधावुपसर्गा व्युत्थाने सिद्धयः। ते प्रातिभादयः समाहितचित्तस्योत्पद्यमाना उपसर्गास्तद्दर्शनप्रत्यनीकत्वात्। व्युत्थितचित्तस्योत्पद्यमानाः सिद्धयः॥ 36 ॥  
   
     बन्धकारणशैथिल्यात्प्रचारसंवेदनाच्च चित्तस्य  
      परशरीरावेशः॥ 37 ॥  
     बन्धकारणशैथिल्यात्प्रचारसंवेदनाच्च चित्तस्य परशरीरावेशः। लोलीभूतस्य मनसोऽप्रतिष्ठस्य शरीरे कर्माशयवशाद्बन्धः प्रतिष्ठेत्यर्थः। तस्य कर्मणो बन्धकारणस्य शैथिल्यं समाधिबलादभवति। प्रचारसंवेदनं च चित्तस्य समाधिजमेव कर्मबन्धक्षयात्स्वचित्तस्य प्रचारसंवेदनाच्च योगी चित्तं स्वशरीरान्निष्कृष्य शरीरान्तरेषु निक्षिपति निक्षिप्तं चित्तं चेन्द्रियाण्यनुपतन्ति। यथा मधुकरराजानं तथेन्द्रियाणि परशरीरावेशे चित्तमनुविधीयन्त इति॥ 37 ॥

    उदानजयाज्जलपङ्ककण्टकादिष्वसङ्ग उत्क्रान्तिश्च॥ 38 ॥  
     उदानजयाज्जलपङ्ककण्टकादिष्वसङ्ग उत्क्रान्तिश्च । समस्तेन्द्रियवृत्तिः प्राणादिलक्षणा जीवनं तस्य क्रिया पञ्चतयी प्राणो मुखनासिकागतिराहृदयवृत्तिः। समं नयनात्समानश्चानाभिवृत्तिः। अपनयनापान आपादतलवृत्तिः। उन्नयनादुदान आशिरोवृत्तिः। व्यापी व्यान इति। एषां प्रधानं प्राणः। उदानजयाज्जलपङ्ककण्टकादिष्वसङ्ग उत्क्रान्तिश्च प्रायणकाले भवति तां वशित्वेन प्रतिपद्यते॥ 38 ॥

      समानजयाज्ज्वलनम्॥ 39 ॥  
     समानजयाज्ज्वलनम्। जितसमानस्तेजस उपझ्मानं कृत्वा ज्वलयति॥ 39 ॥

     श्रोत्राकाशयोः संबन्धसंयमाद्दिव्यं श्रोतम्॥ 40 ॥  
     श्रोत्राकाशयोः संबन्धसंयमाद्दिव्यं श्रोत्रम्। सर्वश्रोत्राणामाकाशं प्रतिष्ठा सर्वशब्दानां च । यथोक्तम्। तुल्यदेशश्रवणानामेकदेश श्रुतित्वं सर्वेषां भवतीति। त ट्टैतदाकाशस्य लिङ्गम्। अनावरणं चोक्तम्। तथामूर्तस्याप्यन्यत्रानावरणदर्शनाद्विभुत्वमपि प्रख्या तमाकाशस्य शब्दाग्रहणनिमित्तं श्रोत्रम्। बधिराबधिरयोरेकः शब्दं गृह्णात्यपरो न गृण्हातीति तस्माच्छ्रोत्रमेव शब्दविषयम्। श्रोत्राकाशयोः संबन्धे कृतसंयमस्य योगिनो दिव्यं श्रोत्रं प्रवर्तते  
॥ 40 ॥

     कायाकाशयोः संबन्धसंयमाल्लघुतूलसमापत्तेश्चाकाशा-  
       गमनम् ॥ 41 ॥  
     कायाकाशयो संबन्धसंयमाल्लघुतूलसमापत्तेश्चाकाशगमनम्। यत्र कायस्तत्राकाशं तस्यावकाशदानात्कायस्य तेन संबन्धावाप्तिस्तत्र कृतसंयमो जित्वा तत्संबन्धं लघुषु वा तूलादिष्वापरमाणुसमापत्तिं लब्ध्वा जितसंबन्धो लघुर्भवति लघुत्वाच्च जले पादाभ्यां विहरति ततस्तूर्णनाभितन्तुमात्रे विहृत्य रश्मिषु विहरति ततो  
यथेष्टमाकाशगतिरस्य भवतीति॥ 41 ॥

     बहिरकल्पिता वृत्तिर्महाविदेहा ततः प्रकाशा-  
       वरणक्षयः॥ 42  
     बहिरकल्पितावृत्तिर्महाविदेहा ततः प्रकाशावरणक्षयः। शरीराद्बहिर्मनसो वृत्तिलाभो विदेहा नाम धारणा सा यदि शरीरप्रतिष्ठस्य मनसो बहिरवृत्तिमात्रेण भवति सा कल्पितेत्युच्यते। या तु शरीरनिरपेक्षा बहिर्भूतस्यैव मनसो बहिर्वृत्तिः सा खल्वकल्पिता तत्रकल्पितया साधयन्त्यकल्पितां महाविदेहामिति। यथा परशरीराण्याविशन्ति योगिनः। ततश्च धारणातः प्रकाशात्मनो बुद्धिसत्त्वस्य यदावरणं क्लेशकर्मविपाकत्रयं रजस्तमोमूलं तस्य च क्षयो भवति॥ 42 ॥

    स्थूल्स्वरूपसूक्ष्मान्वयार्थवत्त्वसंयमाद्भूतजयः॥ 43 ॥  
      
स्थूल्स्वरूपसूक्ष्मान्वयार्थवत्त्वसंयमाद्भूतजयः। तत्र पार्थिकाद्याः शब्दादयो विशेषाः सहकारादिभिर्धर्मैः स्थूलशब्देन परिभाषिताः। एतद्भूतानां प्रथमं रूपम्। द्वितीँयं रूपं स्वसामान्यं मूर्तिर्भूमिः। स्नेहो जलं वह्निरुष्णता वायुः प्रमाणीसर्वतो गतिराकाश इत्येतत्स्वरूपशब्देनोच्यते। अस्य सामान्यस्य शब्दादयो विशेषाः। तथा चोक्तम्। एकजातिसमन्वितानामेषां धर्ममात्रव्यावृत्तिरिति। सामान्यविशेषसमुदायौऽत्र द्रव्यं द्रष्टव्यम्। द्विष्ठो हि समूहः प्रत्यस्तमितभेदावयवानुगतः शरीरं वृक्षो यूथं वनमितिशब्देनोपात्तभेदावयवानुगतः समूहः। उभये देवमनुष्याः। समूहस्य देवा एव एको भआगो मनुष्याद्वितीयो भागस्ताभ्यामेवाभिधीयते समूहः। स च
भेदाभेदविवक्षितः। आम्राणां वनं ब्रह्मणानां सङ्घ इति। आम्रवणं ब्राह्मणसङ्घ इति। स पुनसिद्धावयवः समूहो वनं सङ्घ इति। अयुतसिद्धावयवः सङ्घातः शरीरं वृक्षः परमाणुरिति । अयुतसिद्धावयवभेदानुगतः समूहो द्रव्यमितिपतञ्जलिः। एतत्स्वरूपमित्युक्तम्। अथ किमेषां सूक्ष्मरूपं तन्मात्रं भूतकारणं तस्यैकोऽवयवः परमाणुः सामान्यविशेषात्मा अयुतसिद्धावयवभेदानुगतः समुदाय इत्येवं सर्वं तन्मात्राण्येतत्तृतीयम्। अथ भूतानां चतुर्थं रूपं ख्यातिक्रियास्थितिशीला गुणाः कार्यस्वभावानुपातिनोऽन्वयशब्देनोक्ताः। अथैषां पञ्चमं रूपमर्थवत्त्वं
भोगापवर्गार्थता गुणेष्वेवान्वयिनी । गुणास्तन्मात्रभूतभौतिकेष्वितिसर्वमर्थवत्। तेष्विदानीं भूतेषु पञ्चसु पञ्चरूपेषु रूपे संयमात्तस्य तस्य रूपस्य स्वरूपदर्शनं जयश्च प्रादुर्भवति। तत्र पञ्चभूतस्वरूपाणि इव गावोऽस्य सङ्कल्पानुविधायिन्यो भूतप्रकृतयो भवन्ति॥ 43 ॥

    ततोऽणिमादिप्रादुर्भावः कायसम्पत्तद्धर्मानभिघातश्च॥ 44 ॥  
     ततोऽणिमादिप्रादुर्भावः कायसम्पत्तद्धर्मानभिघातश्च। तत्राणिमा भवत्यणुः। लघिमा लघुर्भवति। महिमा महान्भवति। प्राप्तिरङ्गुल्यग्रेणापि स्पृशति चन्द्रमसम्। प्राकम्यमिच्छानभिघातः। भूमावुन्मज्जति निमज्जति यथोदके। वशित्वं भूतभौतिकेषु वशीभवत्यवश्यश्चान्येषाम्। ईश्वतृत्वं तेषां प्रभावाप्ययव्यूहानामीष्टे। यत्र कामावसायित्वं सत्यसङ्गल्पता यथा सङ्कल्पस्तथा भूतप्रकृतीनीमवस्थानम्। न च शक्तोऽपि पदार्थविपर्यासं करोति। कस्मात्। अन्यस्य यत्र कामावसायिनः पूर्वसिद्धस्य तथा भूतेषु सङ्कल्पादिति। एतान्यष्टावैश्वर्याणि कायसम्पद्वक्ष्यमाणा तद्धर्मानभिघातश्च पृथ्वी मूर्त्या न निरूणद्धि योगिनः शरीरादिक्रियाशीलामप्यनुविशषतीति । नापः स्निग्धाः क्लेदयन्ति। नाग्निरुष्णो दहति। न वायुः प्रणामी वहत्यनावरणात्मकेऽप्याकाशे भवत्यावृत्तकायः स्निग्धानामप्यदृश्यो भवति॥ 44 ॥

    रूपलावण्यबलवज्रसंहनत्वानि कायसम्पत्॥ 45 ॥  
     रूपलावण्यबलवज्रसंहनत्वानि कायसम्पत् । दर्शनीयः कान्तिमानतिशयबलो वज्रसंहननश्चेति  
॥ 45 ॥

    ग्रहणस्वरूपास्मितान्वयार्थवत्त्वसंयमादिन्द्रियजयः॥ 46 ॥  
   ग्रहणस्वरूपास्मितान्वयार्थवत्त्वसंयमादिन्द्रियजयः। सामान्यविशेषात्मा शब्दादिर्विषयः। तेष्विन्द्रियाणां वृत्तिर्ग्रहणम्। न च तत्सामान्यमात्रग्रहणाकारं कथमनालोचितः स विषयविशेष इन्द्रियेण मनसा  
वानुव्यवसीयेतेति। स्वरूपं पुनः प्रकाशत्मनो बुद्धिसत्त्वस्य सामान्यविशेषयोरयुतसिद्धावयवभेदानुगतः समूहो द्रव्यमिन्द्रियं तेषां तृतीयं रुपमस्मितालक्षणोऽहङ्कारः तस्य सामान्यस्येन्द्रियाणि विशेषाश्चतुर्थं रूपं व्यवसायात्मकाः प्रकाशक्रियास्थितिशीला गुणा येषामिन्द्रियाणिसाहङ्काराणि परिणामः पञ्चमं रूपं गुणेषु यदनुगतं पुरुषार्थवत्त्वमिति। पञ्चस्वेवैतेष्विन्द्रियरूपेषु यथाक्रमं संयमस्तत्र तत्र जयं कृत्वा पञ्चस्वेवैतेष्विन्द्रियजयः प्रादुर्भवति योगिनः॥ 46 ॥

    ततो मनोजवित्वं विकरणभावः प्रधानजयश्च॥ 47 ॥  
   ततो मनोजवित्वं विकरणभावः प्रधानजयश्च। कायस्यानुत्तमो गतिलाभो मनोजवित्वम्। विदेहानामिन्द्रियाणामभिप्रेतकालदेशविषयापेक्षो वृत्तिलाभो विकरणभावः. सर्वप्रकृतिविकारवशित्वं प्रधानजय इत्येतास्तिस्रः सिद्धयो मधुप्रतीका उच्यन्ते। एताश्च करणपञ्चकस्वरूपजयादधिगम्यन्ते॥ 47 ॥

     सत्त्वपुरुषान्यताख्यातिमात्रस्य सर्वभावाधिष्ठातृत्वं  
       सर्वज्ञातृत्वं च ॥ 48 ॥  
     सत्त्वपुरुषान्यताख्यातिमात्रस्य सर्वभावाधिष्ठातृत्वं सर्वज्ञातृत्वं च। निर्धूतरजस्तमोमलस्य बुद्धिसत्त्वत्य परे वैशारद्ये परस्यां वशीकारसंज्ञायां वर्तमानस्य सत्त्वपुरुषान्यताख्यातिमात्ररूपप्रतिष्ठस्य सर्वभावाधिष्ठातृत्वम्। सर्वात्मानो गुणा व्यवसायव्यवसेयात्मकाः स्वामिनं क्षेत्रज्ञं प्रत्यशेषदृश्यात्मत्वेनोपस्थिता इत्यर्थः। सर्वज्ञातृत्वं सर्वात्मनां गुणानां शान्तोदिताव्यपदेश्यधर्मत्वेन व्यवस्थितानामक्रमोपारूढं विवेकजं
ज्ञानमित्यर्थः। इत्येषा विशोका नाम सिद्धिर्यां प्राप्य योगी सर्वज्ञः क्षीणक्लेशबन्धनो वशी विहरति॥ 48 ॥

     तद्वैराग्यादपि दोषबीजक्षये कैवल्यम्॥ 49 ॥  
     तद्वैराग्यादपि दोषबीजक्षये कैवल्यम्। यदास्यैवंभवति क्लेशकर्मक्षये सत्त्वस्यायं विवेकप्रत्ययो धर्मः सत्त्वं च हेयपक्षे न्यस्तं पुरुषश्चापरिणामी शुद्धोऽन्यं सत्त्वादित्येवमस्य ततो विरज्यमानस्य यानि क्लेशबीजानि दग्धशालिबीजकल्पान्यप्रसवमर्थानि तानि सह मनसा प्रत्यस्तं गच्छन्ति। तेषु प्रलीनेषु पुरुषः पुनःरिदं तापत्रयं न भुङ्क्ते। तदेतेषां गुणानां मनसि कर्मक्लेशविपाकस्वरूपेणाभिव्यक्तानां चरितार्थानामप्रतिप्रसवे पुरुषस्यात्यन्तिको गुणवियोगः कैवल्यं तदा स्वरूपप्रतिष्ठा चितिशक्तिरेव पुरुष इति॥ 49 ॥  
    स्तान्युपनिमन्त्रणे सङ्गस्मयाकरणं पुनरनिष्टप्रसङ्गात्॥ 50 ॥  
     स्तान्युपनिमन्त्रणे सङ्गस्मयाकरणं पुनरनिष्टप्रसङ्गात् । चत्वारः खल्वमी योगिनः प्रथमकल्पिको मधुभूमिकः प्रज्ञाज्योतिरतिक्रान्तभावनीयश्चेति। तत्राभ्यासी प्रवृत्तमात्रज्योतिः प्रथमः। ऋतम्भरप्रज्ञो द्वितीयः। भूतेन्द्रियजयी तृतीयः सर्वेषु भावितेषु भावनीयेषु कृतरक्षाबन्धः कृतकर्तव्यः साधनादिमान्। चतुर्थस्त्यतिक्रान्तभावनीयस्तस्य चित्तप्रतिसर्ग एकोऽर्थः सप्तविधा अस्य प्रान्तभूमिप्रज्ञाः। तत्र मधुमतीं भूमिं साक्षात्कुर्वतो ब्राह्मणस्य स्थानिनो देवाः सत्त्वविशुद्धिमनुपश्यन्तः स्थानैरुपनिमन्त्रयन्ते भो इहास्यतामिह रम्यतां कमनीयोऽयं भोगः कमनीयेयं कन्या रसायनमिदं जरामृत्युं बाधते वैहायसमिदं यानममी कल्पद्रुमाः पुण्या मन्दाकिनी सिद्धा महर्षय उत्तमा अनुकूला अप्सरसो दिव्ये श्रोत्रचक्षुषीवज्रोपमः कायः स्वगुणैस्सर्वमिदमुपार्जितमायुष्मता प्रतिपद्यतामिदमक्षयमजरममरं स्थानं देवानां प्रियमित्येवमभिधीयमानः सङ्गदोषान्भावयेद्धोरेषु संसारङ्गारेषु पच्यमानेन मया जननमरणान्धकारे विपरिवर्तमानेन कथं चिदासादितः क्लेशतिमिरविनाशी योगप्रदीपस्तस्य चैते तृष्णायोनयो विषयवायवः प्रतिपक्षाः। स खल्वहं लब्धालोकः कथमनया विषयमृगतृष्णया वञ्चितस्तस्यैव पुनः प्रदीप्तस्य संसारग्नेरात्मानमिन्धनीकुर्यामिति। स्वस्ति वः स्वप्नोपमेभ्यः कृपणजनप्रार्थनीयेभ्यो विषयेभ्य इत्येवं निश्चितमतिः समाधिि भावयेत्। सङ्गमकृत्वा स्मयमपि न कुर्यादेवमहं देवानामपि प्रार्थनीय इति। स्मयादयं सुस्थितंमन्यतया मृत्युना केशेषु गृहीतमिवात्मानं न भावयिष्यति। तथा चास्य छिद्रान्तरप्रेक्षी नित्यं यत्नोपचर्यः प्रमादो लब्धविवरः क्लेशानुत्तम्भयिष्यति ततः पुनरनिष्टप्रसङ्गः। एवमस्य सङ्गस्मयावकुर्वतो भावितोऽर्थो दृढीभविष्यति भावनीयश्चार्थोऽभिमुखी भविष्यतीति॥ 50 ॥

     क्षणतत्क्रमयोः संयमाद्विवेकजं ज्ञानम्॥ 51 ॥  
     क्षणतत्क्रमयोः संयमाद्विवेकजं ज्ञानम् । यथा अपकर्षपर्यन्तं द्रव्यं परमाणुरेवं परमापकर्षपर्यन्तः कालः क्षणो यावता वा समयेन चलितः परमाणुः पूर्वदेशं जह्यादुत्तरदेशमुपसम्पद्येत वा सकालः क्षणः तत्प्रवाहाविच्छेदस्तु क्रमः क्षणतत्क्रमयोर्नास्ति वस्तुसमाहार इति। बुद्धिसमाहारो मुहूर्ताहोरात्रादयः । स खल्वयं कालो वस्तुशून्योऽपि बुद्धिनिर्माणः शब्दज्ञानानुपाती लोकिकानां व्युत्थितदर्शनानां वस्तुस्वररूप इवावभासते। क्षणस्तु वस्तुपतितः क्रमावलम्बी। क्रमश्च क्षणानन्तर्यात्मा तं कालविदं काल इत्याचक्षते योगिनः । न च द्वौ क्षणौ सह भवतः। क्रमश्च न द्वयोः सहभुवोरसंभवात्पूर्वस्मादुत्तरस्य भाविनो यदानन्तर्यं क्षणस्य स क्रमस्तस्माद्वर्तमान एवैकः क्षणो न पूर्वोत्तरक्षणाः सन्तीति तस्मान्नास्ति तत्समाहारः। येतु भूतभाविनः क्षणास्ते परिणामान्विता व्याख्येयास्तेनैकेन क्षणेन कृत्स्नो लोकः परिणाममनुभवति तत्क्षणोपारूढाः खल्वमी सर्वे धर्मास्तयो- क्षणतत्क्रमयोः संयमात्तयोः साक्षात्करणं ततश्च विवेकजं ज्ञानं प्रादुर्भवति॥ 51 ॥

     जातिलक्षणदेशैरन्यतानवच्छेदात्तुल्ययोस्ततः प्रति-  
       पत्तिः॥ 52 ॥  
     तस्य विषयविशेष उपक्षिप्यते। जातिलक्षणदेशैरन्यतानवच्छेदात्तुल्ययोस्ततः प्रतिपत्तिः। तुल्ययोर्देशलक्षणसारूप्ये जातिभेदोऽन्यतायां हेतुः। गौरियं वडवेयमिति। तुल्यदेशजातीयत्वेलक्षणमन्यत्वकरं कालाक्षी गौः। स्वस्तिमती गौरिति। द्वयोरामलकयोर्जातिलक्षणसारूप्यद्देशभेदोऽन्यत्वकर इदं पूर्वमिदमुत्तरमिति । यदात्तु पूर्वमामलकमन्यव्यग्रस्य ज्ञातुरुत्तरे देश उपावर्तते तदा तुल्यदेशत्वे पूर्वमेतदुत्तरमेतदितिप्रविभागानुपपत्तिः। असन्दिग्धेन च तत्त्वज्ञानेन भवितव्यमित्यत इदमुक्तम्। ततः प्रतिपत्तिर्विवेकजज्ञानादिति। कथं पूर्वामलकसहक्षणो देश उत्तरामलकसहक्षणाद्देशाद्भिन्नः। ते चामलके स्वदेशक्षणानुभवभिन्ने। अन्यदेशक्षणानुभवस्तु तयोरन्यत्वे हेतुरिति। एतेन दृष्टान्तेन परमाणोस्तुल्यजातिक्षणदेशस्य पूकर्वपरमाणुदेशसहक्षणसाक्षात्करणादुत्तरस्य परमाणोस्तद्देशात्तद्देशानुपपत्तावुत्तरस्य तद्देशानुभवो भिन्नः सहक्षणभेदात्तयोरीश्वरस्य योगिनोऽन्यत्वप्रत्ययोौ भवतीति। अपरे तु वर्णयन्ति । येऽन्त्या विशेषास्तेऽन्यताप्रत्ययं कुर्वन्तीति। तत्रापि देशलक्षणभेदो मूर्तिव्यवधिजातिभेदश्चान्यत्वेहेतुः। क्षणभेदस्तु योगिबुद्धिगम्य एवेत्यत उक्तं मूर्तिव्यवधिजातिभेदाभावान्नास्ति मूलपृथक्त्वमिति वार्षगण्यः॥ 52 ॥  
     तारकं सर्वविषयं सर्वथाविषयमक्रमं चेति विवेकज-  
       ज्ञानम्॥ 53 ॥  
     तारकं सर्वविषयं सर्वथाविषयमक्रमं चेति विवेकज्ञानम्। तारकमिति स्वपिरतिभोत्थमनौपदेशिकमित्यर्थः। सर्ववनिषयत्वान्नास्य किंचिदविषयीभूतमित्यर्थः। सर्वथाविषयमतीतानागतप्रत्युत्पन्नं सर्वं पर्य.ायैः सर्वथा जानातीत्यर्थः। अक्रममित्येकक्षणोपारूढं सर्वं सर्वथा गृह्णातीत्यर्थः। एतद्विवेकजं ज्ञानं परिपूर्णमस्यैवांशो योगप्रदीपो मधुमतीं भूमिमुपादाय यावदस्य परिसमाप्तिरिति॥ 53 ॥

     सत्त्वपुरुषयोः शुद्धिसाम्ये कैवल्यम्॥ 54 ॥  
     प्राप्तविवेकजज्ञानस्याप्राप्तविवेकजज्ञानस्य वा। सत्त्वपुरुषयोः शुद्धिसाम्ये कैवल्यमिति। यदा निर्धूतरजस्तमोमलं बुद्धिसत्त्वं पुरुषस्यान्यताप्रतीतिमात्राधिकारं दग्धक्लेशबीजं भवति तदा पुरुषस्य शुद्धिसारूप्यमिवलापन्नं भवति तदा पुरुषस्योपचरितभोगाभावः शुद्धिस्तस्यामवस्थायां कैवल्यं भवति। ईश्वरस्यानीश्वरस्य वा विवेकजज्ञानभागिन इतरस्य वा। नहि दग्धक्लेशबीजस्य ज्ञाने पुनरपेक्षा काचिदस्ति सत्त्वशुद्धिद्वारेणैतत्समाधिजमैश्वर्यं ज्ञानं चोपक्रान्तं परमार्थतस्तु ज्ञानाददर्शनं निवर्तते तस्मिन्निवृत्ते न सन्त्युत्तरे क्लेशाः क्लेशाभावात्कर्मविपाकाभावाच्चरिताधिकाराश्चैतस्यामवस्थायां गुणा न पुरुषस्य दृश्यत्वेन पुनरुपतिष्ठन्ते तत्पुरुषस्य कैवल्यं तदा पुरुषः स्वरूपमात्रज्योतिरमलः केवलीभवति॥ 54 ॥

** इति पातञ्जलभाष्ये सांख्यप्रवचने विभूतिपादस्तृतीयः समाप्तः॥ 3 ॥**

**   
-------------------------------------------------------------------------**

   

** चतुर्थः साधनापादः**

      जन्मौषधिमन्त्रतपःसमाधिजाः सिद्ध्यः॥ 1 ॥  
     जन्मैषधिमन्त्रतपः समाधिजाः सिद्ध्यः। देहान्तरिता जन्मसिद्धिः। ओषधीभिरसुरभवनेषु रसायनेनेत्येवमादिः। मन्त्रैराकाशगमनमणिमादिसिद्धिः। तपसा सङ्कल्पसिद्धिः। कामरूपी यत्र तत्र कामग इत्येवमादिसमाधिजाः सिद्धयो व्याख्याताः॥ 1 ॥

     जात्यन्तरपरिणामः प्रकृत्यापूरात्॥ 2 ॥  
     तत्र कायोन्द्रियाणामन्यजातिपरिणतानाम्। जात्यन्तरपरिणामः प्रकृत्यापूरात्। पूर्वपरिणामापाये उत्तरपरिणआमोपजनस्तेषामपूर्वावयवानुप्रवेशाद्भवति कायेन्द्रियप्रकृतयश्च स्वं स्वं विकारमनुगृह्णन्त्यापूरेण धर्मादिनिमित्तमपेक्षमाणा इति॥ 2॥

     निमित्तमप्रयोजकं प्रकृतीनां वरणभेदस्तु ततः क्षेत्रि-  
       कवत्॥ 3॥  
     निमित्तमप्रयोजकं प्रकृतीनां वरणभेदस्तु ततः क्षेत्रिकवत्। नहि धर्मादिनिमित्तं तत्प्रयोजकं भवति प्रकृतीनाम्। न कार्येण कारणं प्रवर्यत इति। कथं तर्हि। वरणभेदस्तु ततः क्षेत्रिकवत्। यथा क्षेत्रिकः केदारादपां पूर्णात्केदारान्तरं पिप्लावयिषुः समं निम्नं
निम्नतरं वा नापः पाणिनापकर्षत्यावरणं त्वासां भिनत्ति तस्मिन्भिन्ने स्वयमेवापः केदारान्तरमाप्लावयन्ति तथा धर्मः प्रकृतीनामावरणमधर्मं भिनत्ति तस्मिन्भिन्ने स्वयमेव प्रकृतयः स्वं स्वं विकारमाप्लावयन्ति । यता वा स एव क्षेत्रिकस्तस्मिन्नेव केदारे न प्रभवत्यौदकान्भौमान्वा रसान्धान्यमूलान्यनुप्रवेशयितुम्। किं तर्हि मुद्गगवेधुकश्यामाकादीस्ततोऽपकर्षति। अपकृष्टेषु तेषु स्वयमेव रसा धान्यमूलान्यनुप्रविशन्ति। तथा धर्मो निवृत्तिमात्रे कारणमधर्मो धर्मं बाधते। ततश्चाशुद्धिपरिणाम इति। तत्रापि तद्दुषाजगरादय उदाहार्याः। यदातु योगी बहून्कायान्निर्मिमीते तदा किमेकमनस्कास्ते भवन्त्यथानेकमनस्का इति॥ 3 ॥

     निर्माणचित्तान्यस्मितामात्रात्॥ 4 ॥  
     निर्माणचित्तान्यस्मितामात्रात्। अस्मितामात्रं चित्तं कारणमुपादाय निर्माणचित्तानि करोति ततः सचित्तानि भवन्तीति॥ 4॥

     प्रवृत्तिभेदे प्रयोजकं चित्तमेकमनेकेषाम्॥ 5 ॥  
     प्रवृत्तिभेदे प्रयोजकं चित्तमेकमनेकेषाम्। बहूनां चित्तानां कथमेकचित्ताभिप्रायपुरःसरा प्रवृत्तिरितिसर्वचित्तानां प्रयोजकं चित्तमेकं निर्मिमीते ततः प्रवृत्तिभेदः॥ 5॥

      तत्र ध्यानजमनाशयम्॥ 6 ॥  
     तत्र ध्यानजमनाशयम्। पञ्चविधं निर्माणचित्तं जन्मौषधिमन्त्रतपः समाधिजा सिद्धय इथि । तत्र यदेव ध्यानजं चित्तं तदेवानाशयं तस्यैव नास्त्याशयो रागादिप्रवृत्तिः ततः पुण्यपापाभिसम्बन्धः क्षीणक्लेशत्वाद्योगिन इति॥ 6 ॥

     कर्मानुशुक्लाकृष्णं योगिनस्त्रिविधमितरेषाम्॥ 7 ॥  
     इतरेषां तु विद्यते कर्माशयो यतः । कर्माशुक्लाकृष्णं योगिनस्त्रिविधमितरेषाम्। चतुष्पात्खल्वियं  
कर्मजातिः। कृष्णा शुक्लकृष्णा शुक्लाऽशुक्लाकृष्णा चेति । तत्र कृष्णा दुरात्मनाम्। शुक्लकृष्णा बहिः साधनसाध्या तत्र परपीडानुग्रहद्वारेणैव कर्माशयप्रचयः। शुक्ला तपः स्वाध्यायध्यानवताम्। सा हि केवले मनस्यायत्तत्वाद्वहिः साधनानधीना न परान्पीडयित्वा भवति । अशुकग्लाकृष्णा संन्यासिनां क्षीणक्लेशानां चरमदेहानामिति । तत्राशुक्लं योगिन एव फलसंन्यासादकृष्णं चानुपादानात्। इतरेषां तु भूतानां पूर्वमेव त्रिविधमिति॥ 7 ॥

    ततस्तद्विपाकानुगुणानामेवाभिव्यक्तिर्वासनानाम्॥ 8 ॥  
     ततस्तद्विपाकानुगुणानामेवाभिव्यक्तिर्वासनानाम्। तत इति त्रिविदात्कर्मणस्तद्विपाकानुगुणानामेवेति । यज्जातीयस्य कर्मणो यो विपाकस्तस्यानुगुणा या वासनाः कर्मविपाकमनुशेरते तासामेवाभिव्यक्तिः। नहि दैवं कर्म विपच्यमानं नारकतिर्यङ्मनुष्यवासनाभिव्यक्तिनिमित्तं संभवति। किंतु दैवानुगुणा एवास्य वासना व्यज्यन्ते। नारकतिर्यङ्मनुष्येषु चैवं समानश्चर्चः॥ 8 ॥

    जातिदेशकालव्यवहितानामप्यानन्तर्यं स्मृतिसंस्कार-  
        योरेकरूपत्वात्॥ 9 ॥  
     जातिदेशकालव्यवहितानामप्यानन्तर्यं स्मृतिसंस्कारयोरकेरूपत्वात्। वृषदंशविपाकोदयः स्वव्यञ्जकाञ्जनाभिव्यक्तः। स यदि जातिशतेन वा दूरदेशतया वा कल्पशतेन वा व्यवहितः पुनश्चस्वव्यञ्जकाञ्जन एवोदियाद्रागित्येवं पूर्वानुभूतवृषदंशविपाकाभिसंस्कृता वासना उपादाय व्यज्येत। कस्मात्। यतो व्यवहितानामप्यासां सदृशं कर्माभिव्यञ्जकं निमित्तीभूतमित्यानन्तर्यमेव। कुतश्च स्मृतिसंस्कारयोरेकरूपत्वात्। यथानुभवास्तथा संस्काराः। ते च कर्मवासनारूपाः। यथाच वासनास्तथा स्मृतिरिति। जातिदेशकालव्यवदितेभ्यः संस्कारेभ्य स्मृतिः स्मृतेश्च पुनः संस्कारा इत्येवमेते स्मृतिसंस्काराः कर्माशयवृत्तिलाभवशाद्व्यज्यन्ते। अतश्च व्यवहितानामपि निमित्तनैमित्तिकभावानुच्छेदादानन्तर्यमेव सिद्धमिति । वासनाः संस्कारा आशया इत्यर्थः॥ 9 ॥

     तासामनादित्वं चाशिषो नित्यत्वात्॥ 10 ॥  
     तासामनादित्वं चाशिषो नित्यत्वात्। तासां वासनानामशिषोनित्यत्वादनादित्वम्। येयमात्माशीर्मानभूवं भूयासमिति सर्वस्य दृश्यते सा न स्वाभाविकी। कस्मात्। जातमात्रस्याननुभूतमरणधर्मकस्य द्वेषो दुःखानुस्मृतिनिमित्तो मनणत्रासः कथं भवेत्। न च स्वाभिविकं वस्तु निमित्तमुपादत्ते। तस्मादनादिवासनानुविद्धमिदं चित्तं निमित्तवशात्काश्चिदेव वासनाः प्रतिलभ्यपुरुषस्य भोगायोपावर्तत इति। घटप्रासादप्रदीपकल्पं संकोचविकासि चित्तं शरीरपरिमाणाकारमात्रमित्यपरे प्रतिपन्नाः। तथा चान्ताराभावः संसारश्च युक्त इति। वृत्तिरेवास्य विभुनश्चित्तस्य संकोचविकासिनीत्याचार्यः। तच्च धर्मादिनिमित्तापेक्षम्। निमित्तं च द्विविधम्। बाह्यामाध्यात्मिकं च । शरीरादिसाधनापेक्षं बाह्यं स्तुतिदानाभिवादनादिचित्तमात्राधीनां श्रद्धाद्याध्यात्मकम्। तथाचोक्तम्। ये चैते मैत्र्यादयो ध्यायिनां विहारास्तेबाह्यसाधननिरनुग्रहात्मानः प्रकृष्टं धर्ममभिनिर्वर्तयन्ति तयोर्मानसं बलीयः कथं ज्ञानवैराग्ये केनातिशय्येते दण्डकारण्यं च चित्तबलव्यतिरेकेण शरकीरेण कर्मणा शून्यं कः कर्तृमुत्सहेत समुद्रमगस्त्यवद्धा पिवेत्॥ 10 ॥

     हेतुफलाश्रयालम्बनैः संगृहीतात्वादेषामभावे तद-  
       भावः॥ 11 ॥  
     हेतुफलाश्रयालम्बनैः संगृहीतत्वादेषामभावे तदभावः। हेतुर्धर्मात्सुखमधर्माद्दुःखम्। सुखाद्रागो दुःखाद्वेषस्ततश्च प्रयत्नस्तेन मनसा वाचा कायेन वा परिस्पन्दमानः परमनुगृह्णात्युहपन्ति वा ततः पुनर्धर्माधर्मै सुखदुःखे रागद्वेषाविति । प्रवृत्तमिदं षडक्षरं संसारचक्रमस्य च प्रतिक्षणमावर्तमानस्याविद्या नेत्री मूलं सर्वक्लेशानामित्येष हेतुः। फलं तु यमाश्रित्य यस्य प्रत्युत्पन्नता धर्मादेः। नह्यपूर्वोपजनः। मनस्तु साधिकारमाश्रयो वासनानाम्। नह्यवसिताधिकारे मनसि निराश्रया वासनाः स्थातुमुत्सहन्ते । यदभिमुखीभूतं वस्तु यां वासनां व्यनक्ति तस्यास्तदालम्बनम्। एवं  
हेतुफलाश्रयालम्बनैरेतैः संगृहीताः सर्वा वासनाः। एषामभावे तत्संश्रयाणामपि वासनानामभावः॥ 11 ॥

    अतीतानागतं स्वरूपतोऽस्त्यध्वभेदाद्धर्माणाम्॥ 12 ॥  
     नास्त्यसतः सम्भवः। न चास्ति सतो विनाश इतिद्रव्यत्वेन सम्भवन्त्यः कथं निवर्तिष्यन्ते वासना इति। अतीतानागतं स्वरूपतोऽस्त्यध्वभेदाद्धर्मणआम्। भविष्यद्व्यक्तिकमनागतमनुभूतव्यक्तिकमतीतं स्वव्यापारोपारूढं वर्तमानं त्रयं चैतद्वस्तु ज्ञानस्य ज्ञेयम्। यदि चैतत्स्वरूपतो नाभविष्यन्नेदं निर्विषयं ज्ञानमुदपत्स्यत तस्मादतीतानागतं स्वरूपतोऽस्तीति। किंच भोगभागीयस्य वापवर्गभागीयस्य वा कर्मणः फलमित्पित्सु यदि निरुपाख्यमिति तदुद्देशेन तेन निमित्तेन कुशलानुष्ठानं न युज्योत। सतश्च फलस्य निमित्तं वर्तमानीकरणे समर्थं नापूर्वोपजनने सिद्धं निमित्तं नैमित्तिकस्यविशेषानुग्रहं कुरते नापूर्वमुत्पादयतीति । धर्मी चानेकधर्मस्वभावस्तस्य चाध्वभेदेन धर्माः प्रत्यवस्थिताः। न च यथावर्तमानं व्यक्तिविशेषापन्नं द्रव्यतोऽस्त्येवमतीतमनागतं च । कथं तर्हि स्वेनैव व्यङ्गयेन स्वरूपेणानागतमस्ति स्वेन चानुभूतव्यक्तिकेन स्वरूपेणातीतमिति। वर्तमानस्यैवाध्वनः स्वरूरपव्यक्तिरिति। न सा भवत्यतीतानागतयोरध्वनोरेकस्य चाध्वनः समये द्वावध्वानौ धर्मिसमन्वागतौ भवत एवेति नाभूत्वा भावस्त्रयाणामध्वनामिति॥ 12 ॥

     ते व्यक्तसूक्ष्मा गुणात्मानः॥ 13 ॥  
     ते व्यक्तसूक्ष्मा गुणात्मानः । ते खल्वमी त्र्यध्वानो धर्मा वर्तमान व्यक्तात्मनोऽतीतानागताः सूक्ष्मात्मानः षडविशेषरूपाः। सर्वमिदं गुणानां सन्निवेशविशेषमात्रमिति। परमार्थतो गुणात्मानस्तथाच शास्त्रानुशासनम्। गुणानां परमं रूपं दृष्टिपथमृच्छति। यत्तु दृष्टिपथं तन्मायेव सुतुच्छकमिति॥13 ॥

      परिणामैकत्वाद्वस्तुततत्त्वम्॥ 14 ॥  
     यदातु सर्वे गुणाः कथमेकः शब्द एकमिन्द्रियमिति। परिणामैकत्वाद्वस्तुतत्त्वम्। प्रख्याक्रियास्थितिशीलानां गुणानां ग्रहणात्मकानां करणभावेनैकः परिणामः। श्रोत्रमिन्द्रियं ग्राह्यात्मकानां शब्दतन्मात्रभावेनैकः परिणामः शब्दो विषय इति। शब्दादीनां
मूर्तिसमानजातीयानामेकः परिणामः पृथिवीपरमाणुस्तन्मात्रावयवस्तेषां चैकः परिणामः पृथवी गौर्वृक्षः पर्वत इत्येवमादिर्भूतान्तरेष्वपि स्नेहौष्ण्यप्रणामित्वावकाशदानान्युपादाय सामान्यमेकविकारारम्भः समाधेयः। नास्त्यर्थो विज्ञानविसहचरः। अस्ति तु ज्ञानर्थविसहचरं स्वप्नादौ कल्पितमित्यनया दिशा ये वस्तुस्वरूपमपह्नुवते ज्ञानपरिकल्पनामात्रं वस्तु। स्वप्नविषयोपमं तु न परमार्थतोऽस्तीति ये आहुस्ते तथेति। प्रत्युपस्थितमिदं स्वमाहात्म्येन वस्तु कथमप्रमाणात्मकेन विकल्पज्ञानबलेन वस्तुस्वरूपमुत्सृज्य तदेवापलपन्तः श्रद्धेयवचनाः स्युः॥ 14 ॥

    वस्तुसाम्ये चित्तभेदात्तयोर्विभक्तः पन्थाः॥ 15 ॥  
     कुतश्चैतदन्याय्यम्। वस्तुसाम्ये चित्तभेदात्तयोर्विभक्तः पन्थाः। बहुचित्तालम्बनीभूतमेकं वस्तु साधारणं तत्खलु नैकचित्तपरिकल्पितं नाप्यनेकचित्तपरिकल्पितं किंतु स्वप्रतिष्ठम्। कथं वस्तुसाम्ये चित्तभेदाद्धर्मापेक्षं चित्तस्य वस्तुसाम्येऽपि सुखज्ञानं भवत्यधर्मापेक्षं तत एव दुःखज्ञानमविद्यापेक्षं तत एव मूढज्ञानं सम्यग्दर्शनापेक्षं तत एव माध्यस्थ्यज्ञानमिति। कस्य तच्चित्तेन परिकल्पितम्। नचान्यकल्पितेन चित्तेनार्थेनान्यस्य चित्तोपरागो युक्तस्तस्माद्वस्तुज्ञानयोर्ग्राह्यग्रहणभेदभिन्नयोर्विभक्तः पन्थाः। नानयोः सङ्करगन्धोऽप्यस्तीति। साङ्ख्यपक्षे वस्तु पुनस्त्रिगुणं चलं च गुणवृत्तमिति। धर्मादिनिमित्तापेक्षं चित्तैरभिसम्बध्यते निमित्तानुरूपस्य च प्रत्ययस्योत्पद्यमानस्य तेन तेनात्मना हेतुर्भवति । केचिदाहुः। ज्ञानसहभूरेवार्थो भोग्यत्वात्सुखादिवदिति। त एतया द्वारा साधारणत्वं बाधमानाः पूर्वोत्तरक्षणेषु वस्तुस्वरूपमेवापह्नुवते॥ 15 ॥

    न चैकचित्ततन्त्रं चेद्वस्तु तत्प्रमाणकं तदा किं स्यात्॥ 16 ॥  
     नचैकचित्ततन्त्रं चेद्वस्तु तत्प्रमाणकं तदा किं स्यात्। एतच्चित्ततन्त्रं चेद्वस्तु स्यात्तदा चित्ते व्यग्रे निरुद्धे वा स्वरूपमेव तेनापरामृष्टमन्यस्याविषयीभूतमप्रमाणकमगृहीतस्वभावकं केनचित्तदानीं किंन स्यात्। सम्बध्यमानं वा  
पुनश्चित्तेन कुत उत्पद्येत ये चास्यानुपस्थिता भागास्ते चास्य न स्युरेवं नास्ति पृष्टमित्युदरमपि न गृह्येत तस्मात्स्वतन्त्रोऽर्थः सर्वपुरुषसाधरणः स्वतन्त्राणि च चित्तानि प्रतिपुरुषं प्रवर्तन्ते तयोः सम्बन्धादुपलब्धिः पुरुषस्य भोग इति॥ 16 ॥

     तदुपरागापेक्षित्वादस्य वस्तु ज्ञाताज्ञातम्॥ 17 ॥  
     तदुपागापेक्षित्वाच्चित्तस्य वस्तु ज्ञाताज्ञातम्। अयस्कान्तमणिकल्पा विषयाः। अयः सधर्मकं चित्तमभिसम्बध्योपरञ्ज्यन्ति येन च विषयेणोपरक्तं चित्तं स विषयो ज्ञातस्ततोऽन्यः पुरुषोऽज्ञातः। वस्तुनो ज्ञाताज्ञातास्वरूपत्वात्परिणामि चित्तम्॥ 17 ॥

    सदा ज्ञाताश्चित्तवृत्तयस्तत्प्रभोः पुरुषस्यापरिणामात् ॥ 18 ॥  
     यस्य तु तदेव चित्तं विषयस्तस्य सदा ज्ञाताश्चित्तवृत्तयस्तत्प्रभोः पुरुषस्यापरिणामित्वात्। यदि चित्तवत्प्रभुरपि पुरुषः परिणमेत्ततस्तद्विषयाश्चित्तवृत्तयः शब्दादिविषयवज्ज्ञाताज्ञाताः स्युः सदा ज्ञातत्वं तु मनसस्तत्प्रभोः पुरुषस्यापरिणामित्वमनुमापयति॥ 18 ॥

     न तत्स्वाभासं दृश्यत्वात्॥ 19 ॥  
     स्यादाशङ्का चित्तमेव स्वाभासं विषयाभासं च वैशेषिकाणां चित्तात्मवादिनां च भविष्यतीत्यग्निवत्। न तत्स्वाभासं दृश्यत्वात्। यथेतराणीन्द्रियाणि शब्दादयश्च दृश्यत्वान्न स्वाभासानि तथा मनोऽपि प्रत्येतव्यम्। न चाग्निरत्र दृष्टान्तः। न ह्यग्निरात्मस्वरूपमप्रकाशं प्रकाशयति। प्रकाशश्चायं प्रकाश्यप्रकाशकसंयोगे दृष्टो न च स्वरूपमात्रेऽस्ति संयोगः। किंच स्वाभासं चित्तमित्यग्राह्यमेव कस्य चिदितिशब्दार्थः। तद्यथा स्वात्मप्रतिष्ठमाकाशमित्यप्रतिष्ठमेवेत्यर्थः। स्वबुद्धिप्रचारप्रतिसंवेदनात्सत्त्वानां प्रवृत्तिर्दृश्यते। क्रुद्धोऽहं भीतोऽहममुत्र मे रागोऽमुत्र मे क्रोध इत्येतत्स्वबुद्धेरग्रहणेन युक्तमिति॥ 19 ॥

     एकसमये चोभयानवधारणम्॥ 20 ॥  
     एकसमये चोभयानवधारणम्। नवचैकस्मिन्क्षणे स्वपररूपावधारणं युक्तं क्षणिकवादिनो यद्भवनं सैव क्रिया तदेव च कारकमित्यभ्युपगमः॥ 20 ॥

    चित्तान्तरदृश्ये बुद्धिबुद्धेरतिप्रसङ्गः स्मृतिसङ्करश्च॥ 21 ॥  
     स्यान्मतिः स्वरसनिरुद्धं चित्तं चित्तान्तरेण समनन्तरेण गृह्यत इति। चित्तान्तरे दृश्ये बुद्धिबुद्धेरतिप्रसङ्गः स्मृतिसङ्करश्च। अथ चित्तं चेच्चित्तान्तरेण गृह्येत बुद्धिबुद्धिः केन गृह्यते साप्यन्यया साप्यन्ययेत्यतिप्रसङ्गः स्मृतिसङ्करश्च। यावन्तो बुद्धिबुद्धिनामनुभावास्तावत्यः स्मृतयः प्राप्नुवन्ति तत्सङ्कराच्चैकस्मृत्यनवधारणं च स्यादित्येवं बुद्धिप्रतिसंवेदिनं पुरुषमपलपद्भिर्वैनाशिकैः सर्वमेवाकुलीकृतं ते तु भोक्तृस्वरूपं यत्र क्वचन कल्पयन्तो न न्योयेन सङ्गच्छन्ते। केचित्तु सत्त्वमात्रमपि परिकल्प्यास्ति तत एव पुनस्तप्यति तथा स्कन्धानां महन्निर्वेदाय विरागायानुत्पादाय प्रशान्तये गुरोरन्तिके ब्रह्मचर्यं चरिष्यामीत्युक्त्वा सत्त्वस्य पुनः सत्त्वमेवापह्नुवते । साङ्ख्ययोगादयस्तु प्रवादाः स्वशब्देन पुरुषमेव स्वामिनं चित्तस्य भोक्तारमुपयन्तीति॥ 21 ॥

    चितेरप्रतिसङ्कमायास्तदाकारापत्तौ स्वबुद्धिसंवेदनम्॥ 22 ॥  
     कथम्। चितेरप्रतिसङ्कमायास्तदाकारपत्तौ स्वबुद्धिसंवेदरिणामिनी हि भोक्तृशक्तिरप्रतिसङ्कमा च परिणामिन्यर्थे प्रतिसङ्कान्तेव तद्वृत्तिमनुपतति तस्याश्च प्राप्तचैतन्योपग्रहस्वरूपाया बुद्धिवृत्तेरनुकारमात्रतया बुद्धिवृत्त्यविशिष्टा हि ज्ञानवृत्तिराख्यायते। तथाचोक्तम्। न पातालं न च विवरं गिरीणां नैवान्धकारं कुक्षयो नोदधीनां गुहा यस्यां निहितं ब्रह्म आश्वतं बुद्धिवृत्तिमविशिष्टां कवयो वेदयन्त इति॥ 22 ॥

     द्रष्टदृश्योपरक्तं चित्तं सर्वार्थम्॥ 23 ॥  
      
     अतश्चैतदुपगम्यते । द्रष्टृदृश्योपरक्तं चित्तं सर्वार्थम्। मनो हि मन्तव्येनार्थेनोपरक्तं तत्स्वयं विषयत्वाद्विषयिणा पुरुषेणैत्मीयया वृत्त्याभिसम्बद्धं तदेतच्चित्तमेव द्रष्टृदृश्योपरक्तं विषयविषयिनिर्भासं चेतनाचेतनस्वरूपापन्नं विषयात्मकमप्यविषयात्मकमिवाचेतनं चेतनमिव स्फटिकमणिकल्पं सर्वार्थमित्युच्यते। तदनेन चित्तसारूप्येण भ्रान्ताः केचित्तदेव चेतनमित्याहुः। अपरे चित्तमात्रमेवेदं सर्वं नास्ति खल्वयं गवादिर्घटादिश्च सकारणो लोक इति। अनुकम्पनीयास्ते कस्मादस्ति हि तेषां भ्रान्तिबीजं सर्वरूपाकारनिर्भासं चित्तमिति । समाधिप्रज्ञायां प्रज्ञेयोऽर्थः प्रतिबिम्बीभूतस्तस्यालम्बनीभूतत्वादन्यः स चेदर्तश्चित्तमात्रं स्यात्कथं प्रज्ञयैव प्रज्ञारूपमवधार्येत तस्मात्प्रतिबिम्बीभूतोऽर्थः प्रज्ञायां येनावधार्यते स पुरुष इति। एवं ग्रहीतृग्रहणग्राह्यस्वरूपचित्तभेदात्त्रयमप्येतज्जातितः प्रविभजन्ते ते सम्यग्दर्शिनस्तैरधिगतः पुरुषः॥ 23 ॥

     तदसङ्ख्येयवासनाभिश्चित्तमपि परार्थं संहत्यकारि-  
       त्वात्॥ 24 ॥  
     कुतश्चैतत्। तदसङ्ख्येयवासनाभिश्चित्तमपि परार्थं संहत्यकारित्वात्। तदेतच्चित्तमसङ्ख्येयाभिर्वासनाभिरेव चित्रीकृतमपि परार्थं परस्य भोगापवर्गार्थं न स्वार्थं संहत्यकारित्वाद्गृहवत्संहत्यकारिणा चित्तेन न स्वार्थेन भवितव्यं न सुखं चित्तं सुखार्थं न ज्ञानं ज्ञानार्थमुभयमप्येतत्परार्थं यश्च भोगेनापवर्गेण चार्थेनार्थवान्पुरुषः स एव परो न परः सामान्यमात्रम्। यत्तु किंचित्परं सामान्मात्रं स्वरूपेणोदाहरेद्वैनाशिकस्तत्सर्वं
संहत्यकारित्वात्परार्थमेव स्यात्। यस्त्वसौ परो विशेषः स न संहत्यकारी पुरुष इति॥ 24 ॥

    विशेषदर्शिन आत्मभावभावनाविनिवृत्तिः॥ 25 ॥  
     विशेषदर्शिन आत्मभावभावनानिवृत्तिः। यथा प्रावृषि तृणाङ्कुरस्योद्भेदेन तद्वीजसत्तानुमीयते तथा मोक्षमार्गश्रवणेन यस्य
रोमहर्षाश्रुपातौ दृश्येते तत्राप्यस्ति विशेषदर्शनबीजमपवर्गभागीयं कर्माभिनिर्वर्तितमित्यनुमीयते तस्यात्मभावभावना स्वाभाविकी प्रवर्तते यस्याभावादिदमुक्तं स्वाभावं मुक्त्वा दोषाद्येषां पूर्वपक्षे रुचिर्भवत्यरुचिश्च निर्णये भवति तत्रात्मभावभावना कोऽहमासं कथमहमासं किं स्विदिदं कथं स्विदिदं के वा भविष्यामः कथं भविष्याम इति । सा तु विशेषदर्शिनो निवर्तते। कुतः। चित्तस्यैवैष विचित्रपरिणामः पुरुषस्त्वसत्यामविद्यायां शुद्धश्चित्तधर्मैरपरामृष्ट इति । ततोऽप्यस्यात्मभावभावना कुशलस्य विनिवर्तत इति॥ 25 ॥

     तदा विवेकनिम्नं कैवल्यप्राग्भारं चित्तम्॥ 26 ॥  
     तदा विवेकनिम्नं कैवल्यप्राग्भारं चित्तम्। तदानीं यदस्य चित्तं विषयप्राग्भारमज्ञाननिम्नासीत्तदस्यान्यथा भवति कैवल्यप्राग्भारं विवेकजज्ञाननिम्नमिति॥ 26 ॥

     तच्छिद्रेषु प्रत्ययान्तराणि संस्कारेभ्यः॥ 27 ॥  
     तच्छिद्रेषु प्रत्ययान्तराणि संस्कारेभ्यः । प्रत्ययविवेकनिम्नस्य सत्त्वपुरुषान्यताख्यातिमात्रप्रवाहारोहिणश्चित्तस्य तच्छिद्रेषु प्रत्ययान्तराण्यस्मीति वा ममेति वा जानामीति वा कुतः क्षीयमाणबीजेभ्यः पूर्वसंस्कारेभ्य इति॥ 27 ॥

      हानमेषां क्लेशवदुक्तम्॥ 28 ॥  
     हानमेषां क्लेशवदुक्तम्। यथा क्लेशा दग्धबीजभावा न प्ररोहसमर्था भवन्ति तथा ज्ञानाग्निना दग्धबीजभावः पूर्वसंस्कारो न प्रत्ययप्रसूर्भवति। ज्ञानसंस्कारास्तु चित्ताधिकारिसमाप्तिमनुशेरत इति न चिन्त्यते॥ 28 ॥

    प्रसङ्ग्यानेऽप्यकुसीदस्य सर्वथा विवेकख्यातेर्धर्ममेघः  
       समाधिः॥ 29 ॥  
     प्रसङ्ख्यानेऽप्यकुसीदस्य सर्वथा विवेकख्यातेर्धर्ममेघः समाधिः। यदायं ब्रह्मणः प्रसङ्ख्यानेऽप्यकुसीदस्ततोऽपि न किंचित्प्रार्थयते तत्रापि विरक्तस्य सर्वथा विवेकख्यातिरेव भवतीति संस्कारबीजक्षयान्नास्य प्रत्ययान्तराण्युत्पद्यन्ते तदास्य धर्ममेघो नाम समाधिर्भवति ॥ 29 ॥

      ततःक्लेशकर्मनिवृत्तिः॥ 30 ॥  
     ततः क्लेशकर्मनिवृत्तिः। तल्लाभादविद्यादयः क्लेशाः समूलकाषं कषिता भवन्ति । कुशलाकुशलाश्च कर्माशयाः समूलघातं हता भवन्ति । क्लेशकर्मनिवृत्तौ जीवन्नेव विद्वान्विमुक्तो भवति। कस्मात् । यस्माद्विपर्ययो कारणम्। नहि क्षीणक्लेशविपर्ययः कश्चित्केनचित्क्वचिज्जातो दृश्यत इति॥ 30 ॥

    तदा सर्वावरणमलापेतस्य ज्ञानस्यान्त्यज्ज्ञेय-  
       मल्पम्॥ 31 ॥  
     तदा सर्वावरणमलापेतस्य ज्ञानस्यानन्त्याज्ज्ञेयमल्पम्। सर्वैः क्लेशकर्मावरणैर्विमुक्तस्य ज्ञानस्यानन्त्यं भवति । तमसाभिभूतमावृतमनन्तं ज्ञानसत्त्वं क्वचिदेव रजसा प्रवर्तितमुद्घाटितं ग्रहणसमर्थं भवति। तत्र यदा सर्वैरावरणमलैरपगतं भवति तदा भवत्यस्यान्त्यम्। ज्ञानस्यानन्त्याज्ज्ञेयमल्पं सम्पद्यते। यथाकाशे खद्योतः। यत्रेदमुक्तम्। अन्धो मणिमविध्यत्तमनङ्गुलिरावयत्। अग्रीवस्तं प्रत्यमुञ्चत्तमजिह्वोऽभ्यपूजयदिति॥ 31 ॥

    ततःकृतार्थानां परिणामक्रमसमाप्तिर्गुणानाम्॥ 32 ॥  
     ततः कृतार्थानां परिणामक्रमसमाप्तिर्गुणानाम्। तस्य धर्ममेघस्योदयात्कृतार्थानां गुणानां परिणामक्रमः परिसमाप्यते। नहि कृतभोगापवर्गाः परिसमाप्तक्रमाः क्षणमप्यवस्थातुमुत्सहन्ते॥ 32 ॥

    क्षणप्रतियोगी परिणामापरान्तनिर्ग्राह्यः क्रमः॥ 33 ॥  
     अथ कोऽयं क्रमो नामेति । क्षणप्रतियोगी परिणामापरान्तनिर्ग्राह्यः क्रमः। क्षणानन्तर्यात्मा परिणआमस्यापरान्तेनावसनेन गृह्यते क्रमः। नह्यननुभूतक्रमक्षणान्नवपुराणता वस्त्रस्यान्ते भवति। नित्येषु च क्रमो दृष्टः। द्वयी चेयं नित्यता कूटस्थनित्यया परिणामिनित्यता च । तत्र कूटस्थनित्यता पुरुषस्य । परिणामिनित्यता गुणानाम्। यस्मिन्परिणममाने तत्त्वं न विहन्यते तन्नित्यम्। उभयस्य च तत्त्वानभिधातान्नित्यत्वं तत्र गुणधर्मेषु बुध्यादिषु परिणामापरान्तनिर्ग्राह्यः क्रमो लब्धपर्यवसानो नित्येषु धर्मिषु गुणेष्वलब्धपर्यवसानः कूटस्थनित्येषु स्वरूपमात्रप्रतिष्ठेषु मुक्तपुरुषेषु स्वरूपास्तिता क्रमेणैवानुभूयत इति तत्राप्यलब्धपर्यवसानः शब्दपृष्ठेन अस्तिक्रियामुपादाय कल्प्यत इति। अथास्य संसारस्य स्थित्यागत्या च गुणेषु वर्तमानस्यास्ति क्रमसमाप्तिर्न वेति। अवचनीयमेतत्। कथम्। अस्ति प्रश्न एकान्तवचनीयः सर्वो जातो मरिष्यति मृत्वा जनिष्यत इति। ऊँ भो इत्यत सर्वो जातो मरिष्यतीति मृत्वा जनिष्यत इति विभज्यवचनीयमेतत्प्रत्युदितख्यातिः। क्षीणतृष्णः कुशलो न जनिष्यत इतरस्तु जनिष्यते। तथा मनुष्यजातिः श्रेयसी न वा श्रेयसीत्येवं परिपृष्ठे विभज्य वचनीयः प्रश्नः पशूनधिकृत्य श्रेयसी देवानृषींश्चाधिकृत्य नेति । अयं त्ववचनीयः प्रश्नः संसारोऽयमन्तवाननन्तवान्वाथानन्त इति। कुशलस्यास्ति संसारक्रमपरिसमाप्तिर्नेतरस्येति। अन्यतरावधारणे दोषस्तस्माद्व्याकरणीय एवायं प्रश्न इति॥ 33 ॥

     पुरुषार्थशून्यानां गुणानां प्रतिप्रसवः कैवल्यं
स्वरू-  
      पप्रतिष्ठा वा चितिशक्तिरिति ॥ 34 ॥  
     गुणाधिकारक्रमपरिसमाप्तौ कैवल्यमुक्तं
तत्स्वरूपमवधार्यते। पुरुषार्थशून्यानां गुणानां प्रतिप्रसवः  
कैवल्यं स्वरूपप्रतिष्ठा वा चितिशक्तिरिति। कृतभोगापवर्गाणां पुरुषार्थशून्यानां यः प्रतिप्रसवः कार्यकारणात्मकानां गुणानां तत्कैवल्यं स्वरूपप्रतिष्ठा पुनर्बुद्धिसत्त्वानभिसम्बन्धात्पुरुषस्य चितिशक्तिरेव केवला तस्याः सदा तथैवावस्थानं कैवल्यमिति॥ 34 ॥

** इति श्रीपातञ्जले योगशास्त्रे साङ्ख्यप्रवचने कैवल्यपादश्चतुर्थः सम्पूर्णः  
            समाप्तश्वायं ग्रन्थः**  

**               \*\*\*\*\*\*\*\*\*\*\*\***

     

** चतुर्थः कैवल्यपादः ।**

जन्मौषधिमन्त्रतपःसमाधिजाः सिद्धयः । ।४.१ । ।  
जात्यन्तरपरिणामः प्रकृत्यापूरात् । ।४.२ । ।  
निमित्तं अप्रयोजकं प्रकृतीनां. वरणभेदस्तु ततः क्षेत्रिकवत् । ।४.३ । ।  
निर्माणचित्तान्यस्मितामात्रात् । ।४.४ । ।  
प्रवृत्तिभेदे प्रयोजकं चित्तं एकं अनेकेषां । ।४.५ । ।  
तत्र ध्यानजं अनाशयं । ।४.६ । ।  
कर्माशुक्लाकृष्णं योगिनस्. त्रिविधं इतरेषां । ।४.७ । ।  
ततस्तद्विपाकानुगुणानां एवाभिव्यक्तिर्वासनानां । ।४.८ । ।  
जातिदेशकालव्यवहितानां अप्यानन्तर्यं, स्मृतिसंस्कारयोरेकरूपत्वात् । ।४.९ । ।  
तासां अनादित्वं चाशिषो \[ \] नित्यत्वात् । ।४.१० । ।  
हेतुफलाश्रयालम्बनैः संगृहीतत्वादेषां अभावे तदभावः । ।४.११ । ।  
अतीतानागतं स्वरूपतोऽस्त्यध्वभेदाद्धर्माणां । ।४.१२ । ।  
ते व्यक्तसूक्ष्मा गुणात्मानः । ।४.१३ । ।  
परिणामैकत्वाद्वस्तुतत्त्वं । ।४.१४ । ।  
वस्तुसाम्ये चित्तभेदात्तयोर्विभक्तः \[ \] पन्थाः । ।४.१५ । ।  
न चैकचित्ततन्त्रं वस्तु तदप्रमाणकं तदा किं स्यात् । ।४.१६ । ।  
तदुपरागापेक्षत्वात्\[ \] चित्तस्य वस्तु ज्ञाताज्ञातं । ।४.१७ । ।  
सदा ज्ञाताश्चित्तवृत्तयस्, तत्प्रभोः पुरुषस्यापरिणामित्वात् । ।४.१८ । ।  
न तत्स्वाभासं, दृश्यत्वात् । ।४.१९ । ।  
एकसमये चोभयानवधारणं । ।४.२० । ।  
चित्तान्तरदृश्ये बुद्धिबुद्धेरतिप्रसङ्गः स्मृतिसंकरश्च । ।४.२१ । ।  
चितेरप्रतिसंक्रमायास्तदाकारापत्तौ स्वबुद्धिसंवेदनं । ।४.२२ । ।  
द्रष्टृदृश्योपरक्तं चित्तं सर्वार्थं । ।४.२३ । ।  
तदसंख्येयवासनाचित्रं \[ \] अपि परार्थं, संहत्यकारित्वात् । ।४.२४ । ।  
विशेषदर्शिन आत्मभावभावनाविनिवृत्तिः \[ \] । ।४.२५ । ।  
तदा विवेकनिम्नं कैवल्यप्राग्भारं चित्तं । ।४.२६ । ।  
तच्छिद्रेषु प्रत्ययान्तराणि संस्कारेभ्यः । ।४.२७ । ।  
हानं एषां क्लेशवदुक्तं । ।४.२८ । ।  
प्रसंख्यानेऽप्यकुसीदस्य सर्वथाविवेकख्यातेर्धर्ममेघःसमाधिः । ।४.२९ । ।  
ततः क्लेशकर्मनिवृत्तिः । ।४.३० । ।  
तदा सर्वावरणमलापेतस्य ज्ञानस्यानन्त्याज्ज्ञेयं अल्पं । ।४.३१ । ।  
ततः कृतार्थानां परिणामक्रमपरिसमाप्तिर्\[ \] गुणानां । ।४.३२ । ।  
क्षणप्रतियोगी परिणामापरान्तनिर्ग्राह्यः क्रमः । ।४.३३ । ।  
पुरुषार्थशून्यानां गुणानां प्रतिप्रसवः कैवल्यं,स्वरूपप्रतिष्ठा वा चितिशक्तिर्\[\] इति \[ \] । ।४.३४ । ।  

**इति पतञ्जलिविरचिते योगसूत्रे चतुर्थः कैवल्यपादः ।**

**॥ इति पातञ्जलयोगसूत्राणि ॥**

**-------------------------------------------------------------**

\]
