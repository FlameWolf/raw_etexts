+++
TITLE = "ब्रह्मानुचिन्तनं"
AUTHOR = "शंकराचार्यः"
DOMAIN = "दर्शनानि"
SUB-DOMAIN = "अद्वैतम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-2590"
url = "https://www.ebharatisampat.in/readbook3.php?bookid=MDg5Mjc4NzYyMDM2ODQy&pageno=MjI0MjQyNjk5NTk="
title = "ब्रह्मानुचिन्तनं"

+++
[[ब्रह्मानुचिन्तनं	Source: [EB](https://www.ebharatisampat.in/readbook3.php?bookid=MDg5Mjc4NzYyMDM2ODQy&pageno=MjI0MjQyNjk5NTk=)]]

\[



ब्रह्मानुचिन्तनम्





अहमेव परं ब्रह्म वासुदेवाख्यमव्ययम् ।

इति स्यान्निश्चितो मुक्तो बद्ध एवान्यथा भवेत् ॥ १॥

अहमेव परं ब्रह्म निश्चितं चित्त चिन्त्यताम् ।

चिद्रूपत्वादसञ्गत्वादबाध्यत्वात् प्रयत्नतः ॥ २॥

अहमेव परं ब्रह्म न चाहं ब्रह्मणः पृथक् ।

इत्येवं समुपासीत ब्राह्मणो ब्रह्मणि स्थितः ॥ ३॥

सर्वोपाधिविनिर्मुक्तं चैतन्यं च निरन्तरम् ।

तद्ब्रह्माहमिति ज्ञात्वा कथं वर्णाश्रमी भवेत् ॥ ४॥

अहं ब्रह्मास्मि यो वेद स सर्वं भवति त्विदम् ।

नाभूत्या ईशते देवास्तेओआमात्मा भवेद्धि सः ॥ ५॥

अन्यो असावहमन्यो अस्मीत्युपास्ते यो अन्यदेवताम् ।

न स वेद नरो ब्रह्म स देवानां यथा पशुः ॥ ६॥

अहमात्मा न चान्योऽस्मि ब्रह्मैवाहं न शोकभाक् ।

सच्चिदानन्दरूपोऽहं नित्यमुक्तस्वभाववान् ॥ ७॥

आत्मानं सततं ब्रह्म संभाव्य विहरन्ति ये ।

न तेषां दुष्कृतं किञ्चिद्दुष्कृतोत्था न चापदः ॥

आत्मानं सततं ब्रह्म संभाव्य विहरेत्सुखम् ॥ ८

,

९॥

क्षणं ब्रह्माहमस्मीति यः कुर्यादात्मचिन्तनम् ।

तन्महापातकं हन्ति तमः सूर्योदयो यथा ॥ १०॥

अज्ञानाद्ब्रह्मणो ज्ञातमाकाशं बुद्बुदोपमम् ।

आकाशाद्वायुरुत्पन्नो वायोस्तेजस्ततः पयः ॥ ११॥

अद्भ्यश्च पृथिवी ज्ञाता ततो व्रीहियवादिकम् ।

पृथिव्यप्सु पयो वह्नौ वह्निर्वायौ नभस्यसौ ।

नभोऽप्यव्याकृते तच्च शुद्धे शुद्धोऽस्म्यहं हरिः ॥ १२॥

अहं विष्णुरहं विष्णुरहं विष्णुरहं हरिः ।

कर्तृभोक्त्रादिकं सर्वं तदविद्योत्थमेव च ॥ १३॥

अच्युतोऽहमनन्तोऽहं गोविन्दोऽहमहंहरिः ।

आनन्दोऽहमशेषोऽहमजोऽहममृतोऽस्म्यहम् ॥ १४॥

नित्योऽहं निर्विकल्पोऽहं निराकारोऽहमव्ययः ।

सच्चिदानन्दरूपोऽहं पङ्चकोशातिगोऽस्म्यहम् ॥ १५॥

अकर्ताऽहमभोक्ताऽहमसङ्गः परमेश्वरः ।

सदा मत्सन्निधानेन चेष्टते सर्वमिन्द्रियं ॥ १६॥

आदिमध्यान्तमुक्तोऽहं न बद्धोऽहं कदाचन ।

स्वभावनिर्मलः शुद्धः स एवाहं न संशयः ॥ १७॥

ब्रह्मैवाहं न संसारी मुक्तोऽहमिति भावयेत् ।

अशक्नुवन्भावयितुं वाक्यमेतत्सदाऽभ्यसेत् ॥ १८॥

यदभ्यासेन तद्भावो भवेद्भ्रमरकीटवत् ।

अत्रापहाय सन्देहमभ्यसेत्कृतनिश्चयः ॥ १९॥

ध्यानयोगेन मासैकाद्ब्रह्महत्यां व्यपोहति ।

संवत्सरं सदाऽभ्यासात्सिद्ध्यष्टकमवाप्नुयात् ।

यावज्जीवं सदाऽभ्यासाज्जीवन्मुक्तो भवेद्यतिः ॥ २०॥

नाहं देहो न च प्राणो नेन्द्रियाणि तथैव च ।

न मनोऽहं न बुद्धिश्च नैव चित्तमहङ्कृतिः ॥ २१॥

नाहं पृथ्वी न सलिलं न च वह्निस्तथाऽनिलः ।

न चाकाशो न शब्दश्च न च स्पर्शस्तथा रसः ॥ २२॥

नाहं गन्धो न रूपं च न मायाऽहं न संसृतिः ।

सदा साक्षिस्वरूपत्वाच्छिव एवास्मि केवलः ॥ २३॥

मय्येव सकलं जातं मयि सर्वं प्रतिष्ठितम् ।

मयि सर्वं लयं याति तद्ब्रह्मास्म्यहमद्वयम् ॥ २४॥

सर्वज्ञोऽहमनन्तोऽहं सर्वेशः सर्वशक्तिमान् ।

आनन्दः सत्यबोधोऽहमिति ब्रह्मानुचिन्तनम् ॥ २५॥

अयं प्रपञ्चो मिथ्यैव सत्यं ब्रह्माहमव्ययम् ।

अत्र प्रमाणं वेदान्ता गुरवोऽनुभवस्तथा ॥ २६॥

ब्रह्मैवाहं न संसारी न चाहं ब्रह्मणः पृथक् ।

नाहं देहो न मे देहः केवलोऽहं सनातनः ॥ २७॥

 ॥ इति श्रीमद् शङ्कराचार्यविरचितं ब्रह्मानुचिन्तनं समाप्तं ॥



















![](include/loader.gif) **Please Wait....**

**End Of Book**

\]
