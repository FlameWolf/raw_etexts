+++
title = "साधनापञ्चकम्"
author = "शंकराचार्यः"
domain = "दर्शनानि"
sub-domain = "अद्वैतम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2610"
source_url = "https://www.ebharatisampat.in/readbook3.php?bookid=MDI0MTI3MjkxMDU1MDUy&pageno=MjI0MjQyNjk5NTk="

+++
[[साधनापञ्चकम्	Source: [EB](https://www.ebharatisampat.in/readbook3.php?bookid=MDI0MTI3MjkxMDU1MDUy&pageno=MjI0MjQyNjk5NTk=)]]

\[













साधनापञ्चकम्





वेदो नित्यमधीयतां तदुदितं कर्म स्वनुष्ठीयतां

 तेनेशस्य विधीयतामपचितिः काम्ये मतिस्त्यज्यताम् ।

पापौघः परिधूयतां भवसुखे दोषोऽनुसन्धीयता

 मात्मेच्छा व्यवसीयतां निजगृहात्तूर्णं विनिर्गम्यताम् ॥ १॥



सङ्गः सत्सु विधीयतां भगवतो भक्तिर्दृढाऽऽधीयतां

 शान्त्यादिः परिचीयतां दृढतरं कर्माशु सन्त्यज्यताम् ।

सद्विद्वानुपसृप्यतां प्रतिदिनं तत्पादुका सेव्यतां

 ब्रह्मैकाक्षरमर्थ्यतां श्रुतिशिरोवाक्यं समाकर्ण्यताम् ॥ २॥



वाक्यार्थश्च विचार्यतां श्रुतिशिरःपक्षः समाश्रीयतां

 दुस्तर्कात्सुविरम्यतां श्रुतिमतस्तर्कोऽनुसन्धीयताम् ।

ब्रह्मास्मीति विभाव्यतामहरहर्गर्वः परित्यज्यतां

 देहेऽहम्मतिरुज्झ्यतां बुधजनैर्वादः परित्यज्यताम् ॥ ३॥



क्षुद्व्याधिश्च चिकित्स्यतां प्रतिदिनं भिक्षौषधं भुज्यतां

 स्वाद्वन्नं न तु याच्यतां विधिवशात् प्राप्तेन सन्तुष्यताम् ।

शीतोष्णादि विषह्यतां न तु वृथा वाक्यं समुच्चार्यता

 मौदासीन्यमभीप्स्यतां जनकृपानैष्ठुर्यमुत्सृज्यताम् ॥ ४ ॥



एकान्ते सुखमास्यतां परतरे चेतः समाधीयतां

 पूर्णात्मा सुसमीक्ष्यतां जगदिदं तद्बाधितं दृश्यताम् ।

प्राक्कर्म प्रविलाप्यतां चितिबलान्नाप्युत्तरैः श्लिष्यतां

 प्रारब्धं त्विह भुज्यतामथ परब्रह्मात्मना स्थीयताम् ॥ ५॥



॥ इति परमहंसपरिव्राजकाचार्यश्रीमच्छङ्कराचार्यविरचित

साधनपञ्चकं संपूर्णम् ॥




















\]
