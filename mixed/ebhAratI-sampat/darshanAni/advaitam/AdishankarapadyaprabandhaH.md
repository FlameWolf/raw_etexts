+++
TITLE = "आदिशङ्करपद्यप्रबन्धः"
DOMAIN = "दर्शनानि"
SUB-DOMAIN = "अद्वैतम्"
PAGES = "75"
LANGUAGE = "संस्कृतम्"
"SERIAL NO." = "Ebharati-2110"
url = "https://www.ebharatisampat.in/readbook3.php?bookid=MDI0MDE1MTcwMjU1MjAy&pageno=MjI0MjQyNjk5NTk="
title = "आदिशङ्करपद्यप्रबन्धः"

+++
[[आदिशङ्करपद्यप्रबन्धः	Source: [EB](https://www.ebharatisampat.in/readbook3.php?bookid=MDI0MDE1MTcwMjU1MjAy&pageno=MjI0MjQyNjk5NTk=)]]

\[



Adi Sankara

Padyaprabandha

Chapter 1 (1-16)  
उपोद्धात प्रकरणम्

चैतन्यं सर्वगं सर्वं सर्वभूतगुहाशयम्।

यत्सर्वविषयातीतं तस्मै सर्वविदे नमः॥१॥

समापय्य क्रियाः सर्वा दाराग्न्याधानपूर्विकाः।

ब्रह्मविद्यामथेदानीं वक्तुं वेदः प्रचक्रमे॥२॥

कर्माणि देहयोगार्थं देहयोगे प्रियाप्रिये।

ध्रुवे स्यातां ततो रागो द्वेषश्चैव ततः क्रियाः॥३॥

धर्माधर्मों ततोऽज्ञस्य देहयोगस्तथा पुनः।

एवं नित्यप्रवृत्तोऽयं संसारश्चक्रवद्भृशम्॥४॥

अज्ञानं तस्य मूलं स्यादिति तद्धानमिष्यते।

ब्रह्मविद्यात आरब्धा ततो निःश्रेयसं भवेत्॥५॥

विद्यैवाज्ञानहानाय न कर्माप्रतिकूलतः।

नाज्ञानस्याप्रहाणे हि रागद्वेषक्षयो भवेत्॥६॥

रागद्वेषक्षयाभावे कर्म दोषोद्भवं ध्रुवम्।

तस्मानिःश्रेयसार्थाय विद्यैवात्र विधीयते॥७॥

ननु कर्म तथा नित्यं कर्तव्यं जीवने सति।

विद्यायाः सहकारित्वं मोक्षं प्रति हि तद्व्रजेत्॥८॥

यथा विद्या तथा कर्म चोदितत्वाविशेषतः।

प्रत्यवायस्मृतेश्चैव कार्यं कर्म मुमुक्षुभिः॥९॥

ननु ध्रुवफला विद्या नान्यत्किंचिदपेक्षते।

नाग्निष्टोमो यथैवान्यध्रुवकार्योऽप्यपेक्षते॥१०॥

तथा ध्रुवफला विद्या कर्म नित्यमपेक्षते।

इत्येवं केचिदिच्छन्ति न कर्म प्रतिकूलतः॥११॥

विद्यायाः प्रतिकूलं हि कर्म स्यात्साभिमानतः।

निर्विकारात्मबुद्धिश्च विद्येतीह प्रकीर्तिता॥१२॥

अहं कर्ता ममेदं स्यादिति कर्म प्रवर्तते।

वस्त्वधीना भवेद्विद्या कर्त्रधीनोभवेद्विधिः॥१३॥

कारकाण्युपमृद्गाति विद्या बुद्धिमिवोषरे।

तत्सत्यमतिमादाय कर्म कर्तुं व्यवस्यति ॥१४॥

विरुद्धत्वादतः शक्यं कर्म कर्तुं न विद्यया।

सहैव विदुषा तस्मात्कर्म हेयं मुमुक्षुणा॥१५॥

देहाद्यैरविशेषेण देहिनो ग्रहणं निजम्।

प्राणिनां तदविद्योत्थं तावत्कर्मविधिर्भवेत्॥१६॥

नेति नेतीति देहादीनपोह्यात्मावशेषितः।

निर्विशेषात्मभानार्थं तेनाविद्या निवर्तिता॥१७॥

निवृत्ता सा कथं भूयः प्रसूयेत प्रमाणतः।

असत्येवाविशेषेऽपि प्रत्यगात्मनि केवले॥१८॥

न चेद्भूयः प्रसूयेत कर्ता भोक्तेति धीः कथम्।

सदस्मीति च विज्ञाने तस्माद्विद्यासहायिका॥१९॥

अत्येरचयदित्युक्तो न्यासः श्रुत्यात व हि।

कर्मभ्यो मानसान्तेभ्य तावदिति वाजिनाम्॥२०॥

अमृतत्वं श्रुतं तस्मात्त्याज्यं कर्म मुमुक्षुभिः।

अग्निष्टोमवदित्युक्तं तत्रेदमभिधीयते॥२१॥

नैककारकसाध्यत्वात्फलान्यत्वाच्च कर्मणः।

विद्या तद्विपरीतातो दृष्टान्तो विषमो भवेत्॥२२॥

कृष्यादिवत्फलार्थत्वादन्यकर्मोपबृंहणम्।

अग्निष्टोमस्त्वपेक्षेत विद्यान्यत्किमपेक्षते॥२३॥

प्रत्यवायस्तु तस्यैव यस्याहंकार इष्यते।

अहंकारफलार्थित्वे विद्येते नात्मवेदिनः॥२४॥

तस्मादज्ञानहानाय संसारविनिवृत्तये।

ब्रह्मविद्याविधानाय प्रारब्धोपनिषत्त्वियम्॥२५॥

सदेरुपनिपूर्वस्य क्विपि चोपनिषद्भवेत्।

मन्दीकरणभावाच्च गर्भादेः शातनात्तथा॥२६॥

Chapter 2 (1-4)  
आत्मज्ञानोत्पत्तिप्रकरणम्॥

प्रतिषेद्धुमशक्यत्वान्नेति नेतीति शेषितम्।

इदं नाहमिदं नाहमित्यद्धा प्रतिपद्यते॥१॥

अहंधीरिदमात्मोत्था वाचारम्भणगोचरा।

निषिद्धात्मोद्भवत्वात्सा न पुनर्मानतां व्रजेत्॥२॥

पूर्वबुद्धिमबाधित्वा नोत्तरा जायते मतिः।

दृशिरेकः स्वयं सिद्धः फलत्वात्स न बाध्यते॥३॥

इदं वनमतिक्रम्य शोकमोहादिदूषितम्।

वनाद्गान्धारको यद्वत्स्वात्मानं प्रतिपद्यते॥४॥



Chapter 3 (1-4)  
ईश्वरात्मप्रकरणम्॥

ईश्वरश्चेदनात्मा स्यान्नासावस्मीति धारयेत्।

आत्मा चेदीश्वरोऽस्मीति विद्या सान्यनिवर्तिका॥१॥

आत्मनोऽन्यस्य चेद्धर्मा अस्थूलत्वादयो मताः।

अज्ञेयत्वेऽस्य किं तैः स्यादात्मत्वे त्वन्यधीह्नुतिः॥२॥

मिथ्याध्यासनिषेधार्थं ततोऽस्थूलादि गृह्यताम्।

परत्र चेन्निषेधार्थं शून्यतावर्णनं हि तत्॥३॥

बुभुत्सोर्यदि चान्यत्र प्रत्यगात्मन इष्यते।

अप्राणो ह्यमनाः शुभ्र इति चानर्थकं वचः॥४॥

Chapter 4 (1-4)  
तत्त्वज्ञानस्वभावप्रकरणम्॥

अहं प्रत्ययबीजं यदहंप्रत्ययवस्थितम्।

नाहंप्रत्ययवह्नयुष्टं कथं कर्म प्ररोहति ॥१॥

दृष्टवच्चेत्प्ररोहः स्यान्नान्यकर्मा स इष्यते।

तन्निरोधे कथं तत्स्यात्पृच्छामो वस्तदुच्यताम्॥२॥

देहाद्यारम्भसामर्थ्याज्ज्ञानं सद्विषयं त्वयि।

अभिभूय फलं कुर्यात्कर्मान्ते ज्ञानमुद्भवेत्॥३॥

आरब्धस्य फले ह्येते भोगो ज्ञानं च कर्मणः।

अविरोधस्तयोर्युक्तो वैधर्म्यंचेतरस्य तु॥४॥

देहात्मज्ञानवज्ज्ञानं देहात्मज्ञानबाधकम्।

आत्मन्येव भवेद्यस्य स नेच्छन्नपि मुच्यते॥५॥



**Chapter 5 (1-5)  
बुद्धयपराधप्रकरणम्॥**

मूत्राशङ्को यथोदङ्कोनाग्रहीदमृतं यथा।

कर्मनाशभयाज्जन्तोरात्मज्ञानाग्रहस्तथा॥१॥

बुद्धिस्थश्चलतीवात्मा ध्यायतीव च दृश्यत।

नौगतस्य यथा वृक्षास्तद्वत्संसाराविभ्रमः॥२॥

नौस्थस्य प्रातिलोम्येन नगानां गमनं यथा।

आत्मनः संसृतिस्तद्वद्धयायतीवेति हि श्रुतिः॥३॥

चैतन्यप्रतिबिम्बेन व्याप्तो बोधो हि जायते।

बुद्धेः शब्दादिनिर्भासस्तेन मोमुह्यते जगत्॥४॥

चैतन्यभास्यताहमस्तादर्थ्यं च तदस्य यत्।

इदमंशप्रहाणे न परः सोऽनुभवो भवेत्॥५॥



**Chapter 6 (1-6)  
विशेषापोहप्रकरणम्॥**

छित्त्वा त्यक्तेन हस्तेन स्वयं नात्मा विशेष्यते।

तथा शिष्टेन सर्वेण येन येन विशेष्यते॥१॥

तस्मात्त्यक्तेन हस्तेन तुल्यं सर्वं विशेषणम्।

अनात्मत्वेन तस्माज्ज्ञो मुक्तः सर्वैर्विशेषणैः॥२॥

विशेषणमिदं सर्वं साध्वलंकरणं यथा।

अविद्यास्तमतः सर्वं ज्ञात आत्मन्यसद्भवेत्॥३॥

ज्ञातैवात्मा सदा ग्राह्यो ज्ञेयमुत्सृज्य केवलः।

अहमित्यपि यद्ग्राह्यं व्यपेताङ्गसमं हि तत्॥४॥

यावान्स्यादिदमंशो यः स स्वतोऽन्यो विशेषणम्।

विशेषप्रक्षयो यत्र सिद्धो ज्ञश्चित्रगुर्यथा॥५॥

इदमंशोऽहमित्यत्र त्याज्यो नात्मेति पण्डितैः।

अहं ब्रह्मेति शिष्टांशो भूतपूर्वगतेर्भवेत्॥६॥

Chapter 7 (1-6)  
बुद्धयारूढप्रकरणम्॥

बुद्धयारूढं सदा सर्वं दृश्यते यत्र तत्र वा।

मया तस्मात्परं ब्रह्म सर्वज्ञश्चास्मि सर्वगः॥१॥

यथात्मबुद्धिचाराणां साक्षी तद्वत्परेष्वपि।

नैवापोढुं न चादातुं शक्यस्तस्मात्परो ह्यहम्॥२॥

विकारित्वमशुद्धत्वं भौतिकत्वं न चात्मनः।

अशेषबुद्धिसाक्षित्वाद्बुद्धिवन्नाल्पवेदना॥३॥

मणौ प्रकाश्यते यद्वद्रक्ताद्याकारतातपे।

मयि संदृश्यते सर्वमातपेनेव तन्मया॥४॥

बुद्धौ दृश्यं भवेद्बुद्धौ सत्यां नास्ति विपर्यये।

द्रष्टा यस्मात्सदा द्रष्टा तस्माद्वैतं न विद्यते॥५॥

अविवेकात्पराभावं यथा बुद्धिरवेत्तथा।

विवेकात्तु परादन्यः स्वयं चापि न विद्यते॥६॥

**Chapter 8 (1-6)  
मतिविलापनप्रकरणम्॥**

चितिः स्वरूपं स्वत व मे मते

रसादियोगस्तव मोहकारितः।

अतो न किंचित्तव चेष्टितेन मे फलं

भवेत्सर्वविशेषहानतः॥१॥

विमुच्य मायामयकार्यतामिह

प्रशान्तिमायाह्यसदीहितात्सदा।

अहं परं ब्रह्म सदा विमुक्तिम-

त्तथाजमेकं द्वयवर्जितं यतः॥२॥

सदा च भूतेषु समोऽस्मि केवलो

यथा च खं सर्वगमक्षरं शिवम्।

निरन्तरं निष्कलमक्रियं परं ततो

न मेऽस्तीह फलं तवेहितैः॥३॥

अहं ममैको न मदन्यदिष्यते

तथा न कस्याप्यहमस्म्यसङ्गतः।

असङ्गरूपोऽहमतो न मे त्वया

कृतेन कार्यं तव चाद्वयत्वतः॥४॥

फले च हेतौ च जनो विषक्तवा-

निति प्रचिन्त्याहमतो विमोक्षणे।

जनस्य संवादमिमं प्रक्लृप्तवान

स्वरूपतत्त्वार्थविबोधकारणम्॥५॥

संवादमेतं यदि चिन्तयेन्नरो

विमुच्यतेऽज्ञानमहाभयागमात्।

विमुक्तकामश्च तथा जनः सदा

चरत्यशोकः सम आत्मवित्सुखी॥६॥

**Chapter 9 (1-9)  
सूक्ष्मताव्यापिताप्रकरणम्॥**

सूक्ष्मताव्यापिते ज्ञेये गन्धादेरुत्तरोत्तरम्।

प्रत्यगात्मावसानेषु पूर्वपूर्वप्रहाणतः॥१॥

शारीरा पृथिवी तावद्यावबाह्या प्रमाणतः।

अम्ब्वादीनि च तत्त्वानि तावज्ज्ञेयानि कृत्स्नशः॥२॥

वाय्वादीनां यथोत्पत्तेः पूर्वं खं सर्वगं तथा।

अहमेकः सदा शुद्धश्चिन्मात्रः सर्वगोऽद्वयः॥३॥

ब्रह्माद्याः स्थावरान्ता ये प्राणिनो मम पूः स्मृताः।

कामक्रोधादयो दोषा जायेरन्मे कुतोऽन्यतः॥४॥

भूतदोषैः सदास्पृष्टं सर्वभूतस्थमीश्वरम्।

नीलं व्योम यथा बालो दुष्टं मां वीक्षते जनः॥५॥

मच्चैतन्यावभास्यत्वात्सर्वप्राणिधियां सदा।

पूर्मम प्राणिनः सर्वे सर्वज्ञस्य विपाप्मनः॥६॥

जनिमज्ज्ञानविज्ञेयं स्वप्नज्ञानवदिष्यते।

नित्यं निर्विषयं ज्ञानं तस्माद्द्वैतं न विद्यते॥७॥

ज्ञातुज्ञातिर्हि नित्योक्ता सुषुप्ते त्वन्यशून्यतः।

जाग्रज्ज्ञातिस्त्वविद्यातस्तद्ग्राह्यं चासदिष्यताम्॥८॥

रूपवत्त्वाद्यसत्त्वान्न दृष्ट्यादैः कर्मता यथा।

एवं विज्ञानकर्मत्वं भूम्नो नास्तीति गम्यते॥९॥



**Chapter 10 (1-13)  
दृशिस्वरूपपरमार्थदशनप्रकरणम्॥**

दृशिस्वरूपं गगनोपमं परं सकृद्विभातं त्वजमेकमक्षरम्।

अलेपकं सर्वगतं यदद्वयं तदेव चाहं सततं विमुक्त ॐ॥१॥

दृशिस्तु शुद्धोऽहमविक्रियात्मको

न मेऽस्ति कश्चिद्विषयः स्वभावतः।

पुरस्तिरश्चोर्ध्वमधश्च सर्वतः

सुपूर्णभूमा त्वज आत्मनि स्थितः॥२॥

अजोऽमरश्चैव तथाजरोऽमृतः

स्वयंप्रभः सर्वगतोऽहमद्वयः।

न कारणं कार्यमतीव निर्मलः

सदैव तृप्तश्च ततो विमुक्त ॐ ॥३॥

सुषुप्तजाग्रत्स्वपतश्च दर्शनं

न मेऽस्ति किंचित्तु मतेहि मोहनम्।

स्वतश्च तेषां परतोऽप्यसत्त्वतः

स्तुरीय वास्मि सदा दृगद्वयः॥४॥

शरीरबुद्धिन्द्रियदुःखसंतति-

र्न मे न चाहं मम निर्विकारतः।

असत्त्वहेतोश्च तथैव संतते-

रसत्त्वमस्याः स्वपतो हि दृश्र्यवत्॥५॥

इदं तु सत्यं मम नास्ति विक्रिया

विकारहेतुर्न हि मेऽद्वयत्वतः।

न पुण्यपापे न च मोक्षबन्धते

न चास्ति वर्णाश्रमिताशरीरतः॥६॥

अनादितो निर्गुणतो न कर्म मे

फलं च तस्मात्परमोऽहमद्वयः।

यथा नभः सर्वगतं न लिप्यते

तथा ह्यहं देहगतोऽपि सूक्ष्मतः॥७॥

सदा च भूतेषु समोऽहमीश्वरः

क्षराक्षराभ्यां परमो ह्यथोत्तमः।

परात्मतत्त्वं च तथाद्वयोऽपि स-

विपर्ययेणाभिवृतस्त्वविद्यया॥८॥

अविद्यया भावनया च कर्मभि-

र्विविक्त आत्माव्यवधिः सुनिर्मलः।

दृगादिशक्तिप्रचितोऽहमद्वयः

स्थितः स्वरूपे गगनं यथाचलम्॥९॥

अहं परं ब्रह्म विनिश्चयात्मदृङ्

न जायते भूय इति श्रुतेर्वचः।

न चैव बीजेऽप्यसति प्रजायते फलं

न जन्मास्ति ततो ह्यमोहता॥१०॥

ममेदमित्थं च तथेदमीदृशं

तथाहमेवं न परो न चान्यथा।

विमूढतैवं न जनस्य कल्पना सदा

समे ब्रह्मणि चाद्वये शिवे ॥११॥

यदद्वयं ज्ञानमतीव निर्मलं महात्मनां तत्र नशोकमोहता।

तयोरभावे न हि जन्म कर्म वा भवेदयं वेदविदां विनिश्चयः॥१२॥

सुषुप्तवज्जाग्रति यो न पश्यति द्वयं तु पश्यन्नपि चाद्वयत्वतः।

तथा च कुर्वन्नपि निष्क्रियश्च यः स आत्मविन्नान्य इतीह निश्चयः॥१२॥

इतीदमुक्तं परमार्थदर्शनं मया हि वेदान्तविनिश्चितं परम्।

विमुच्यतेऽस्मिन्यदि निश्चितो भवे- न्न लिप्यते व्योमवदेव कर्मभिः॥१३॥



**Chapter 11 (1-16)  
ईक्षितृत्वप्रकरणम्॥**

ईक्षितृत्वं स्वतः सिद्धं जन्तूनां च ततोऽन्यता।

अज्ञानादित्यतोऽन्यत्वं सदसीति निवर्त्यते॥१॥

एतावद्धयमृतत्वं न किंचिदन्यत्सहायकम्।

ज्ञानस्येति ब्रुवच्छास्त्रं सलिङ्गं कर्म बाधते॥२॥

सर्वेषां मनसो वृत्तमविशेषेण पश्यतः।

तस्य मे निर्विकारस्य विशेषः स्यात्कथंचन॥३॥

मनोवत्तं मनश्चैव स्वप्नवज्जाग्रतीक्षितुः।

संप्रसादे द्वयासत्त्वाच्चिन्मात्रः सर्वगोऽव्ययः॥४॥

स्वप्नः सत्यो यथाबोधाद्देहात्मत्वं तथैव च।

प्रत्यक्षादेः प्रमाणत्वं जाग्रत्स्यादात्मवेदनात्॥५॥

व्योमवत्सर्वभूतस्थो भूतदोषैर्विवर्जितः।

साक्षी चेतागुणः शुद्धो ब्रह्मैवास्मि स केवलः॥६॥

नामरूपक्रियाभ्योऽन्यो नित्यमुक्तस्वरूपवान्।

अहमात्मा परं ब्रह्म चिन्मात्रोऽहं सदाद्वयः॥७॥

अहं ब्रह्मास्मि कर्ता च भोक्ता चास्मीति ये विदुः।

ते नष्टा ज्ञानकर्मभ्यां नास्तिकाः स्युर्न संशयः॥८॥

धर्माधर्मफलैर्योग इष्टोऽदृष्टो यथात्मनः।

शास्त्राद्ब्रह्मत्वमप्यस्य मोक्षो ज्ञानात्तथेष्यताम्॥९॥

या माहारजनाद्यास्ता वासनाः स्वप्नदर्शिभिः।

अनुभूयन्त वेह ततोऽन्यः केवलो दृशिः॥१०॥

काशादिव विनिष्कृष्टः कार्यकारणवर्जितः।

यथासिदृश्यते स्वप्ने तद्वद्बोद्धा स्वयंप्रभः॥११॥

आपेषात्प्रतिबुद्धस्य ज्ञस्य स्वाभाविकं पदम्।

उक्तं नेत्यादिवाक्येन कल्पितस्यापनेतृणा॥१२॥

महाराजादयो लोका मयि यद्वत्प्रकल्पिताः।

स्वप्ने तद्वद्वयं विद्याद्रूपं वासनया सह ॥१३॥

देहलिङ्गात्मना कार्या वासनारूपिणा क्रियाः।

नेति नेत्यात्मरूपत्वान्न मे कार्या क्रिया क्वचित्॥१४॥

न ततोऽमृतताशास्ति कर्मणोऽज्ञानहेतुतः।

मोक्षस्य ज्ञानहेतुत्वान्न तदन्यदपेक्षते॥१५॥

अमृतं चाभयं नार्तं नेतीत्यत्मा प्रियो मम।

विपरीतमतोऽन्यद्यत्तयजेत्तत्सक्रियं ततः॥१६॥



**Chapter 12 (1-19)  
प्रकाशप्रकरणम्॥**

प्रकाशस्थं यथा देहं सालोकमभिमन्यते।

द्रष्टाभासं तथा चित्त द्रष्टाहमिति मन्यते॥१॥

यदेव दृश्र्यते लोके तेनाभिन्नत्वमात्मनः।

प्रपद्यते ततो मूढस्तेनात्मानं न विन्दति॥२॥

दशमस्य नवात्मत्वप्रतिपत्तिवदात्मनः।

दृश्रयेषु तद्वदेवायं मूढो लोको न चान्यथा॥३॥

त्वं कुरु त्वं तदेवेति प्रत्ययावैककालिको।

एकनीडौ कथं स्यातां विरुद्धौ न्यायतो वद॥४॥

देहाभिमानिनो दुःखं नादेहस्य स्वभावतः।

स्वापवत्तत्प्रहाणाय तत्त्वमित्युच्यते दृशेः॥५॥

दृशेश्र्छाया यदारूढा मुखच्छायेव दर्शने।

पश्यंस्त प्रत्ययं योगी दृष्ट आत्मेति मन्यते॥६॥

तं च मूढं च यद्यन्यं प्रत्ययं वेत्ति नो दृशेः।

स व योगिनां श्रेष्ठो नेतरः स्यान्न संशयः॥७॥

विज्ञातेर्यस्तु विज्ञाता स त्वमित्युच्यते यतः।

स स्यादनुभवस्तस्य ततोऽन्योऽनुभवो मृषा॥८॥

दृशिरूपे सदा नित्ये दर्शनादर्शने मयि।

कथं स्यातां ततो नान्य इष्यतेऽनुभवस्ततः॥९॥

यत्स्थस्तापो रवेदेहे दृशेः स विषयो यथा।

सत्त्वस्थस्तद्वदेवेह दृशेः स विषयस्तथा॥१०॥

प्रतिषिद्धेदमंशो ज्ञः खमिवैकरसोऽद्वयः।

नित्यमुक्तस्तथा शुद्धः सोऽहं ब्रह्मास्मि केवलः॥११॥

विज्ञातुर्नैव विज्ञाता परोऽन्यः संभवत्यतः।

विज्ञाताहं परो मुक्तः सर्वभूतेषु सर्वदा॥१२॥

यो वेदालुप्तदृष्टित्वमात्मनोऽकर्तृतां तथा।

ब्रह्मवित्त्वं तथा मुक्त्वा स आत्मज्ञो न चेतरः॥१३॥

ज्ञातैवाहमविज्ञेयः शुद्धो मुक्तः सदेत्यपि।

विवेकी प्रत्ययो बुद्धेर्दृश्यत्वान्नाशवान्यतः॥१४॥

अलुप्ता त्वात्मनो दृष्टिर्नोत्पाद्या कारकैर्यतः।

दृश्यया चान्यया दृष्ट्या जन्यतास्याः प्रकल्पिता॥१५॥

देहात्मबुद्धयपेक्षत्वादात्मनः कर्तृता मृषा।

नैव किंचित्करोमीति सत्या बुद्धिः प्रमाणजा॥१६॥

कर्तृत्वं कारकापेक्षमकर्तृत्वं स्वभावतः।

कर्ता भोक्तेति विज्ञानं मृषैवेति सुनिश्चितम्॥१७॥

एवं शास्त्रानुमानाभ्यां स्वरूपेऽवगते सति।

नियोज्योऽहमिति ह्येषा सत्या बुद्धिः कथं भवेत्॥१८॥

यथा सर्वान्तरं व्योम व्योम्नोऽप्याभ्यन्तरो ह्यहम्।

निर्विकारोऽचलः शुद्धोऽजरो मुक्तः सदाद्वयः॥१९॥



**Chapter 13 (1-27)  
अचक्षुष्ट्वप्रकरणम्।**

अचक्षुष्ट्वान्न दृष्टिर्मे तथाश्रोत्रस्य का श्रुतिः।

अवाक्त्वान्न तु वक्तिः स्यादमनस्त्वान्मतिः कुतः॥१॥

अप्रमाणस्य न कर्मास्ति बुद्धयभावे न वेदिता।

विद्याविद्ये ततो न स्तश्चिन्मात्रज्योतिषो मम॥२॥

नित्यमुक्तस्य शुद्धस्य कूटस्थस्याविचालिनः।

अमृतस्याक्षरस्यैवमशरीरस्य सर्वदा॥३॥

जिघत्सा वा पिपासा वा शोकमोहौ जरामृती।

न विद्यन्तेऽशरीरत्वाद्वयोमवद्वयापिनो मम॥४॥

अस्पर्शत्वान्न मे स्पृष्टिर्नाजिह्वत्वाद्रसज्ञता।

नित्यविज्ञानरूपस्य ज्ञानाज्ञाने न मे सदा॥५॥

या तु स्यान्मानसी वृत्तिश्चाक्षुष्का रूपरञ्जना।

नित्यमेवात्मना दृष्ट्या नित्यया दृश्यते हि सा॥६॥

तथान्येन्द्रिययुक्ता या वृत्तयो विषयाञ्जनाः।

स्मृती रागादिरूपा च केवलान्तर्मनस्यपि॥७॥

मानस्यस्तद्वदन्यस्य दृश्यन्ते स्वप्नवृत्तयः।

द्रष्टुर्दृष्टिस्ततो नित्या शुद्धानन्ता च केवला॥८॥

अनित्या साविशुद्धेति गृह्यतेऽत्राविवेकतः।

सुखी दुःखी तथा चाहं दृश्ययोपाधिभूतया॥९॥

मूढया मूढ इत्येवं शुद्धया शुद्ध इत्यपि।

मन्यते सर्वलोकोऽयं येन संसारमृच्छति॥१०॥

अचक्षुष्कादिशास्त्रोक्तं सबाह्याभ्यन्तरं ह्यजम्।

नित्यमुक्तमिहात्मानं मुमुक्षुश्चेत्सदा स्मरेत्॥११॥

अचक्षुष्कादिशास्त्राच्च नेन्द्रियाणि सदा मम।

अप्राणो ह्यमनाः शुभ्र इति चाथर्वणं वचः॥१२॥

शब्दादीनामभावश्च श्रूयते मम काठके।

अप्राणो ह्यमना यस्मादविकारी सदा ह्यहम्॥१३॥

विक्षेपो नास्ति तस्मान्मे स समाधिस्ततो मम।

विक्षेपो वा समाधिर्वा मनसः स्याद्विकारिणः॥१४॥

अमनस्कस्य शुद्धस्य कथं तत्स्याद्वयं मम।

अमनस्त्वाविकारित्वे विदेहव्यापिनो मम॥१५॥

इत्येतद्यावदज्ञां तावत्कार्यं ममाभवत्।

नित्यमुक्तस्य शुद्धस्य बुद्धस्य च सदा मम॥१६॥

समाधिर्वासमाधिर्वा कार्यं चान्यत्कुतो भवेत्।

मां हि ध्यात्वा च बुद्ध्वा च मन्यन्ते कृतकृत्यताम्॥१७॥

अहं ब्रह्मास्मि सर्वोऽस्मि शुद्धो बुद्धोऽस्म्यतः सदा।

अजः सर्वत वाहमजरश्चाक्षयोऽमृतः॥१८॥

मदन्यः सर्वभूतेषु बोद्धा कश्चिन्न विद्यते।

कर्माध्यक्षश्च साक्षी च चेता नित्योऽगुणोऽद्वयः॥१९॥

न सच्चाहं न चासच्च नोभयं केवलः शिवः।

न मे संध्या न रात्रिर्वा नाहर्वा सर्वदा दृशेः॥२०॥

सर्वमूर्तिविमुक्तं यद्यथा खं सूक्ष्ममद्वयम्।

तेनाप्यस्मि विना भूतं ब्रह्मैवाहं तथाद्वयम्॥२१॥

ममात्मास्य त आत्मेति भेदी व्योम्नो यथा भवेत्।

एकस्य सुषिभेदेन तथा मम विकल्पितः॥२२॥

भेदोऽभेदस्तथा चैको नाना चेति विकल्पितः।

ज्ञेयं ज्ञाता गतिर्गन्ता मय्येकस्मिन्कुतो भवेत्॥२३॥

न मे हयं न चाहेयमविकारो यतो ह्यहम्।

सदा मुक्तः सदा शुद्धः सदा बुद्धोऽगुणोऽद्वयः॥२४ ॥

इत्येवं सर्वदात्मानं विद्यात्सर्वं समाहितः।

विदित्वा मां स्वदेहस्थमृषिर्मुक्तो ध्रुवो भवेत्॥२५॥

कृतकृत्यश्च सिद्धश्च योगी ब्राह्मण व च।

यदेवं वेद तत्त्वार्थमन्यथा ह्यात्महा भवेत्॥२६॥

वेदार्थो निश्चितो ह्येष समासेन मयोदितः।

संन्यासिभ्यः प्रवक्तव्यः शान्तेभ्यः शिष्टबुद्धिना॥२७॥



**Chapter 14 (1-50)  
स्वप्नस्मृतिप्रकरणम्॥**

स्वप्नस्मृत्योर्घटादेहि रूपाभासः प्रदृश्यते।

पुरा नूनं तदाकारा धीदृष्टेत्यनुमीयते॥१॥

भिक्षामटन्यथा स्वप्ने दृष्टो देहो न स स्वयम्।

जाग्रदृश्यात्तथा देहाद्द्रष्टुत्वादन्य व सः॥२॥

मूषासिक्तं यथा तानं तन्निभं जायते तथा।

रूपादीन्व्याप्नुवच्चित्तं तन्निभ दृश्र्यते ध्रुवम्॥३॥

व्यञ्जको वा यथालोको व्यङ्गयस्याकारतामियात्।

सर्वार्थव्यञजकत्वाद्धीरर्थाकारा प्रदृश्यते॥४॥

धीरेवार्थस्वरूपा हि पुंसां दृष्टा पुरापि च।

न चेत्स्वप्ने कथं पश्येत्स्मरतो वाकृतिः कुतः॥५॥

व्यञ्जकत्वं तदेवास्या रूपाद्याकारदृश्र्यता।

द्रष्टृत्वं च दृशेस्तद्वद्वयाप्तिः स्याद्धिय उद्भवे॥६॥

चिन्मात्रज्योतिषा सर्वाः सर्वदेहेषु बुद्धयः।

मया यस्मात्प्रकाश्र्यन्ते सर्वस्यात्मा ततो ह्यहम्॥७॥

करणं कर्म कर्ता च क्रिया स्वप्ने फलं च धीः।

जाग्रत्येवं यतो दृष्टा द्रष्टा तस्मात्ततोऽन्यथा॥८॥

बुद्धयादीनामनात्मत्वं हेयोपादेयरूपतः।

हानोपादानकर्तात्मा न त्याज्यो न च गृह्यते॥९॥

सबाह्याभ्यन्तरे शुद्धेप्राज्ञानैकरसे घने।

बाह्यमाभ्यन्तर चान्यत्कथं हेयं प्रकल्प्यते॥१०॥

या आत्मा नेति नेतीति परापोहेन शोषितः॥

स चेद्ब्रह्मविदात्मेष्टो यतेतातः परं कथम्॥११॥

अशनायाद्यतिक्रान्तं ब्रह्मवास्मि निरन्तरम्।

कार्यवान्स्यां कथं चाह विमृशेदेवमञ्जसा॥१२॥

पारगस्तु यथा नद्यास्तत्स्थः पारं यियासति।

आत्मज्ञश्चेत्तथा कार्यं कर्तुमन्यदिहेच्छति॥१३॥

आत्मज्ञस्यापि यस्य स्याद्धानोपादानता यदि।

न मोक्षार्हः स विज्ञेयो वान्तोऽसौ ब्रह्मणा ध्रुवम्॥१४॥

सादित्यं हि जगत्प्राणस्तस्मान्नाहर्निशैव वा।

प्राणज्ञस्यापि न स्यातां कुतो ब्रह्मविदोऽद्वये॥१५॥

न स्मरत्यात्मनो ह्यात्मा विस्मरेद्वाप्यलुप्तचित्।

मनोऽपि स्मरतीत्येतज्ज्ञानमज्ञानहेतुजम्॥१६॥

ज्ञातुर्जेयः परो ह्यात्मा सोऽविद्याकल्पितः स्मृतः।

अपोढे विद्यया तस्मिन्रज्ज्वां सर्प इवाद्वयः॥१७॥

कर्तृकर्मफलाभावात्सबाह्याभ्यन्तरं ह्यजम्।

ममाहं वेति यो भावस्तस्मिन्कस्य कुतो भवेत्॥१८॥

आत्मा ह्यात्मीय इत्येष भावोऽविद्याप्रकल्पितः।

आत्मैकत्वे ह्यसौ नास्ति बीजाभावे कुतः फलम्॥ १९॥

द्रष्ट्टश्रोतृ तथा मन्तृ विज्ञात्रेव तदक्षरम्।

द्रष्ट्टनान्यदतस्तस्माद्यस्माद्द्रष्टाहमक्षरम्॥२०॥

स्थावरं जङ्गमं चैव द्रष्ट्टत्वादिक्रियायुतम्।

सर्वमक्षरमेवातः सर्वस्यात्माक्षरं त्वहम्॥२१॥

अकार्यशेषमात्मानमक्रियात्मक्रियाफलम्।

निर्ममं निरहंकारं यः पश्यति स पश्यति॥२२॥

ममाहंकारयत्नेच्छाः शून्या व स्वभावतः।

आत्मनीति यदि ज्ञातमाध्वं स्वस्थाः किमीहितैः॥२३॥

योऽहंकर्तारमात्मानं तथा वेत्तारमेव च।

वत्त्यनात्मज्ञ वासौ योऽन्यथाज्ञः स आत्मवित्॥२४॥

यथान्यत्वेऽपि तादत्म्यं देहादिष्वात्मनो मतम्।

तथाकर्तुरविज्ञानात्फलकर्मात्मतात्मनः॥२५॥

दृष्टिः श्रुतिर्मतिर्जातिः स्वप्ने दृष्टा जनैः सदा।

तासामात्मस्वरूपत्वादतः प्रत्यक्षतात्मनः॥२६॥

परलोकभयं यस्य नास्ति मृत्युभयं तथा।

तस्यात्मज्ञस्य शोच्याः स्युः सब्रह्मेन्द्रा अपीश्वराः॥२७॥

ईश्वरत्वेन किं तस्य ब्रह्मेन्द्रत्वेन वा पुनः।

तृष्णा चेत्सर्वतश्छिन्नासर्वदैन्योद्भवाशुभा॥२८॥

अहमित्यात्मधीर्या च ममेत्यात्मीयधीरपि।

अर्थशून्या यदा यस्य स आत्मज्ञो भवेत्तदा॥२९॥

बुद्धयादौ सत्युपाधौ च तथा सत्यविशेषता।

यस्य चेदात्मनो ज्ञाता तस्य कार्यं कथं भवेत्॥३०॥

प्रसन्ने विमले व्योम्नि प्रज्ञानैकरसेऽद्वये।

उत्पन्नात्मधियो ब्रूत किमन्यत्कार्यमिष्यते॥३१॥

आत्मानं सर्वभूतस्थममित्रं चात्मनोऽपि यः।

पश्यन्निच्छत्यसौ नूनं शीतीकर्तुं विभावसुम्॥३२॥

प्रज्ञाप्राणानुकार्यात्मा च्छायेवाक्षादिगोचरः।

ध्यायतीवेति चोक्तो हि शुद्धो मुक्तः स्वतो हि सः॥३३॥

अप्राणस्यामनस्कस्य तथासंसर्गिणो दृशेः।

व्योमवद्वयापिनो ह्यस्य कथं कार्यं भवेन्मम॥३४॥

असमाधिं न पश्र्यामि निर्विकारस्य सर्वदा।

ब्रह्मणो मे विशुद्धस्य शोध्यं नान्यद्विपाप्मनः॥३५॥

गन्तव्यं च तथा नैव सर्वगस्याचलस्य च।

नोर्ध्वं नाधस्तिरो वापि निष्कलस्यागुणत्वतः॥३६॥

चिन्मात्रज्योतिषो नित्यं तमस्तस्मिन्न विद्यते।

कथं कार्यं ममैवाद्य नित्यमुक्तस्य शिष्यते॥३७॥

अमनस्कस्य का चिन्ता क्रिया वानिन्द्रियस्य का।

अप्राणो ह्यमनाः शुभ्र इति सत्यं श्रुतेर्वचः॥३८॥

अकालत्वाददेशात्वाद्विभुत्वादनिमित्ततः।

आत्मनो नैव कालादेरपेक्षा ध्यायतः सदा॥३९॥

यस्मिन्देवाश्च वेदाश्च पवित्रं कृत्स्नमेकताम्।

व्रजेत् मानसं तीर्थं यस्मिन्स्नात्वामृतो भवेत्॥४०॥

न चास्ति शब्दादिरनन्यवेदनः परस्परेणापि न चैव दृश्यते।

परेण दृश्यास्तु यथा रसादय- स्तथैव दृश्यत्वत व दैहिकाः॥४१॥

अहं ममेत्येषणयत्नविक्रिया-

सुखादयस्तद्वदिह प्रदृश्यतः।

दृश्यत्वयोगाच्च परस्परेण ते

न दृश्यतां यान्ति ततः परो भवेत्॥४२॥

अहंक्रियाद्या हि समस्तविक्रिया

सकर्तृका कर्मफलेन संहता।

चितिस्वरूपेण समन्ततोऽर्कव-

त्प्रकाश्यमानासिततात्मनो ह्यतः॥४३॥

दृशिस्वरूपेण हि सर्वदेहिनां वियद्यथा व्याप्य मनांस्यवस्थितः।

अतो न तस्मादपरोऽस्ति वेदिता परोऽपि तस्मादत क ईश्वरः॥४४॥

शरीरबुद्धयोर्यदि चान्यदृश्यता

निरात्मवादाः सुनिराकृता मया।

परश्च शुद्धो ह्यविशुद्धिकर्मतः सुनिर्मलः

सर्वगतोऽसितोऽद्वयः॥४५॥

घटादिरूपं यदि ते न गृह्यते

मनः प्रवृत्तं बहुधा स्ववृत्तिभिः।

अशुद्धयचिद्रूपविकारदोषता

मतेर्यथा वारयितुं न पार्यते॥४६॥

यथा विशुद्धं गगनं निरन्तरं

न सज्जते नापि च लिप्यते तथा।

समस्तभूतेषु सदैवतेष्ववयं

समः सदात्मा ह्यजरोऽमरोऽभयः॥४७॥

अमूर्तमूर्तानि च कर्मवासना

दृशिस्वरूपस्य बहिः प्रकल्पिताः।

अविद्यया ह्यात्मनि मूढदृष्टिभि-

पोह्य नेतीत्यवशेषितो दृशिः॥४८॥

प्रबोधरूपं मनसोऽर्थयोगजं

स्मृतौ च सुप्तस्य च दृश्यतेऽर्थवत्।

तथैव देहप्रतिमानतः पृथ-

ग्दृशेः शरीरं च मनश्च दृश्यतः॥४९॥

स्वभावशुद्धे गगने घनादिके

मलेऽपयाते सति चाविशेषता।

यथा च तद्वच्छ्रतिवारितद्वये

सदाविशेषो गगनोपमे दृशौ॥५०॥



**Chapter 15 (1-54)  
नान्यदन्यत्प्रकरणम्॥**

नान्यदन्यद्भवेद्यस्मान्नान्यत्किंचिद्विचिन्तयेत्।

अन्यस्यान्यात्मभावे हि नाशस्तस्य ध्रुवो भवेत्॥१॥

स्मरतो दृश्यते दृष्टं पटे चित्रमिवार्पितम्।

यत्र येन च तौ ज्ञेयौ सत्त्वक्षेत्रज्ञसंज्ञकौ॥२॥

फलान्तं चानुभूतं यद्युक्तं कर्त्रादिकारकैः।

स्मर्यमाणं हि कर्मस्थं पूर्वकर्मैव तच्चितः॥३॥

द्रष्टुश्चान्यद्भवेद्दृश्र्यंदृश्यत्वाद्धटवत्सदा।

दृश्र्याद्द्रष्टासजातीयो न धीवत्साक्षितान्यथा॥४॥

स्वात्मबुद्धिमपेक्ष्यासौ विधीनां स्यात्प्रयोजकः।

जात्यादिः शववत्तेन तद्वन्नानात्मतान्यथा॥५॥

न प्रियाप्रिय इत्युक्तेर्नादेहत्वं क्रियाफलम्।

देहयोगः क्रियाहेतुस्तस्मद्विद्वान्क्रियास्त्यजेत्॥६॥

कर्मस्वात्मा स्वतन्त्रश्चेन्निवृत्तौ च तथेष्यताम्।

अदेहत्वे फलेऽकार्ये ज्ञाते कुर्यात्कथं क्रियाः॥७॥

जात्यादीन्संपरित्यज्य निमित्तं कर्मणां बुधः।

कर्महेतुविरुद्धं यत्स्वरूपं शास्त्रतः स्मरेत्॥८॥

आत्मैकः सर्वभूतेषु तानि तस्मिंश्च खे यथा।

पर्यगाद्वयोमवत्सर्वं शुक्रं दीप्तिमदिष्यते॥९॥

कण्कस्नाय्वोरभावेन स्थूलं देहं निवारयेत्।

शुद्धपापतयालेपं लिङ्गं चाकायमित्युत॥१०॥

वासुदेवो यथाश्वत्थे स्वदेहे चाब्रवीत्समम्।

तद्वद्वेत्ति य आत्मानं समं स ब्रह्मवित्तमः॥११॥

यथा ह्यन्यशरीरेषु ममाहंता न चेष्यते।

अस्मिंश्चापि तथा देहे धीसाक्षित्वाविशेषतः॥१२॥

रूपसंस्कारतुल्याधी रागद्वेषौ भयं च यत्।

गृह्यते धीश्रयं तस्माज्ज्ञाता शुद्धोऽभयः सदा॥१३॥

यन्मनास्तन्मयोऽन्यत्वे नात्मत्वाप्तौ क्रियात्मनि।

आत्मत्वे चानपेक्षत्वात्सापेक्षं हि न तत्स्वयम्॥१४॥

खमिवैकरसा ज्ञप्तिरविभक्ताजरामला।

चक्षुराद्युपधाना सा विपरीता विभाव्यते॥१५॥

दृश्यत्वादहमित्येष नात्मधर्मो घटादिवत्।

तथान्ये प्रत्यया ज्ञेया दोषाश्चात्मामलो ह्यतः॥१६॥

सर्वप्रत्ययसाक्षित्वादविकारी च सर्वगः।

विक्रियेत यदि द्रष्टा बुद्धयादीवाल्पविद्भवेत्॥१७॥

न दृष्टिलृप्यते द्रष्टुश्चक्षुरादेर्यथैव तत्।

न हि द्रष्टुरिति ह्युक्तं तस्माद्रष्टा सदैव दृक् ॥१८॥

संघातो वास्मि भूतानां करणानां तथैव च।

व्यस्तं वान्यतमो वास्मि को वास्मीति विचारयेत्॥ १९॥

व्यस्तं नाहं समस्तं वा भूतमिन्द्रियमेव वा।

ज्ञेयत्वात्करणत्वाच्च ज्ञातान्योऽस्माद्धटादिवत्॥२०॥

आत्माग्नेरिन्धना बुद्धिरविद्याकामकर्मभिः।

दीपिता प्रज्वलत्येषा द्वारैः श्रोत्रादिभिः सदा॥२१॥

दक्षिणाक्षिप्रधानेषु यदा बुद्धिर्विचेष्टते।

विषयैर्हविषा दीप्त आत्माग्निः स्थूलभुक्तदा॥२२॥

हूयन्ते तु हवींषीति रूपादिग्रहणे स्मरन्।

अरागद्वेष आत्माग्नौ जाग्रदोषैर्न लिप्यते॥२३॥

मानसे तु गृहे व्यक्ता अविद्याकर्मवासनाः।

पश्यंस्तैजस आत्मोक्तः स्वयंज्योतिःप्रकाशिताः॥२४॥

विषया वासना वापि चोद्यन्ते नैव कर्मभिः।

यदा बुद्धा तदा ज्ञेयः प्राज्ञ आत्मा ह्यनन्यदृक् ॥२५॥

मनोबुद्धीन्द्रियाणां च ह्यवस्थाः कर्मचोदिताः।

चैतन्येनैव भास्यन्ते रविणेव घटादयः॥२६॥

तत्रैवं सति बुद्धीर्ज्ञआत्मभासावभासयन्।

कर्ता तासां यदर्थास्ता मूढैरेवाभिधीयत॥२७॥

सर्वज्ञोऽप्यत व स्यात्स्वेन भासावभासयन्।

सर्वं सर्वक्रियाहेतोः सर्वकृत्त्वं तथात्मनः॥२८॥

सोपाधिश्चैवमात्मोक्तो निरुपाख्योऽनुपाधिकः ।

निष्कलो निर्गुणः शुद्धस्तं मनो वाक्च नाप्नुतः॥२९॥

चेतनोऽचेतना वापि कर्ताकर्ता गतोऽगतः।

बद्धो मुक्तस्तथा चैकोऽनेकः शुद्धोऽन्यथेति वा॥३०॥

अप्राप्यैव निवर्तन्ते वाचो धीभिः सहैव तु।

निर्गुणत्वात्क्रियाभावाद्विशेषाणामभावतः॥३१॥

व्यापकं सर्वतो व्योम मूर्तैः सर्वैर्वियोजितम्।

यथा तद्वदिहात्मानं विन्द्याच्छुद्धं परं पदम्॥३२॥

दृष्टं हित्वा स्मृतिं तस्मिन्सर्वग्रश्च तमस्त्यजेत्।

सर्वदृग्ज्योतिषा युक्तो दिनकृच्छार्वरं यथा॥३३॥

रूपस्मृत्यन्धकारार्थाः प्रत्यया यस्य गोचराः।

स वात्मा समो द्रष्टा सर्वभूतेषु सर्वगः॥३४॥

आत्मबुद्धिमनश्चक्षुर्विषयालोकसंगमात्।

विचित्रो जायते बुद्धेः प्रत्ययोऽज्ञानलक्षणः॥३५॥

विविच्यास्मात्स्वमात्मानं विन्द्याच्छुद्धं परं पदम्।

द्रष्टारं सर्वभूतस्थं समं सर्वभयातिगम्॥३६॥

समस्तं सर्वगं शान्तं विमलं व्योमवस्थितम्।

निष्कलं निष्क्रियं सर्वं नित्यं द्वन्द्वैर्विवर्जितम्॥३७॥

सर्वप्रत्ययसाक्षी ज्ञः कथं ज्ञेयो मयेत्युत।

विमृश्र्यैवं विजानीयाज्ज्ञातं ब्रह्म न वेति वा॥३८॥

अदृष्टं द्रष्ट्रविज्ञातं दभ्रमित्यादिशासनात्।

नैव ज्ञेयं मयान्यैर्वा परं ब्रह्म कथंचन॥३९॥

स्वरूपाव्यवधानाभ्यां ज्ञानालोकस्वभावतः।

अन्यज्ञानानपेक्षत्वाज्ज्ञातं ब्रह्म सदा मया॥४०॥

नान्येन ज्योतिषा कार्यं रवेरात्मप्रकाशने।

स्वबोधान्नान्यबोधच्छा बोधस्यात्मप्रकाशने॥४१॥

न तस्यैवान्यतोऽपेक्षा स्वरूपं यस्य यद्भवेत्।

प्रकाशान्तरदृश्यो न प्रकाशो ह्यस्ति कश्चन॥४२॥

व्यक्तिः स्यादप्रकाशस्य प्रकाशात्मसमागमात्।

प्रकाशस्त्वर्ककार्यः स्यादिति मिथ्यावचो ह्यतः॥४३॥

यतोऽभूत्वा भवेद्यच्च तस्य तत्कार्यमिष्यते।

स्वरूपत्वादभूत्वा न प्रकाशो जायते रवेः॥४४॥

सत्तामात्रे प्रकाशस्य कर्तादित्यादिरिष्यते।

घटादिव्यक्तितो यद्वत्तद्वद्बोधात्मनीष्यताम्॥४५॥

बिलात्सर्पस्य निर्याणे सूर्यो यद्वत्प्रकाशकः।

प्रयत्नेन विना तद्वज्ज्ञातात्मा बोधरूपतः॥४६॥

दग्धैवमुष्णः सत्तायां तद्वद्बोधात्मनीष्यताम्।

सत्येव यदुपाधौ तु ज्ञाते सर्प इवोत्थिते॥४७॥

ज्ञातायत्नोऽपि तद्वज्ज्ञः कर्ता भ्रामकवद्भवेत्।

स्वरूपेण स्वयं नात्मा ज्ञेयोऽज्ञेयोऽथवा ततः॥४८॥

विदिताविदिताभ्यां तदन्यदेवेति शासनात्।

बन्धमोक्षादयो भावास्तद्वदात्मनि कल्पिताः॥४९॥

नाहोरात्रे यथा सूर्ये प्रभारूपाविशेषतः।

बोधरूपाविशेषान्न बोधाबोधौ तथात्मनि॥५०॥

यथोक्तं ब्रह्म यो वेद हानोपादानवर्जितम्।

यथोक्तेन विधानेन स सत्यं नैव जायते॥५१॥

जन्ममृत्युप्रवाहेषु पतितो नैव शक्नुयात्।

इत उद्धर्तुमात्मानं ज्ञानादन्येन केनचित्॥५२॥

भिद्यते हृदयग्रन्थिश्छिद्यन्ते सर्वसंशयाः।

क्षीयन्ते चास्य कर्माणि तस्मिन्दृष्ट इति श्रुतेः॥५३॥

ममाहमित्येतदपोह्य सर्वतो

विमुक्तदेहं पदमम्बरोपमम्।

सुदृष्टशास्त्रानुमितिभ्य ईरितं

विमुच्यतेऽस्मिन्यदि निश्चितो नरः॥५४॥



**Chapter 16 (1-74)  
पार्थिवप्रकरणम्॥**

पार्थिवः कठिनो धातुर्द्रवो देहे स्मृतोऽम्मयः।

पक्तिचेष्टावकाशाः स्युर्वह्निवाय्वम्बरोद्भवाः॥ १॥

घ्राणादीनि तदर्थाश्च पृथिव्यादिगुणाः क्रमात्।

रूपालोकवदिष्टं हि सजातीयार्थमिन्द्रियम्॥२॥

बुद्धयर्थान्याहुरेतानि वाक्पाण्यादीनि कर्मणे।

तद्विकल्पार्थमन्तःस्थं मन कादशं भवेत्॥३॥

निश्चयार्था भवेद्बुद्धिस्तां सर्वार्थानुभावनीम्।

ज्ञातात्मोक्तः स्वरूपेण ज्योतिषा व्यञ्जयन्सदा॥४॥

व्यञ्जकस्तु यथालोका व्यङ्गयस्याकारतां गतः।

व्यतिकीर्णोऽप्यसंकीर्णस्तद्वज्ज्ञः प्रत्ययैः सदा॥५॥

स्थितो दीपो यथायत्नः प्राप्तं सर्वं प्रकाशयेत्।

शब्दाद्याकारबुद्धीर्ज्ञःप्राप्तास्तद्वत्प्रपश्र्यति॥६॥

शरीरेन्द्रियसंघात आत्मत्वेन गतां धियम्।

नित्यात्मज्योतिषा दीप्तां विशिंषन्ति सुखादयः॥७॥

शिरोदुःखादिनात्मानं दुःख्यस्मीति हि पश्र्यति।

द्रष्टान्यो दुःखिनो दृश्याद्द्रष्टृत्वाच्च न दुःख्यसौ॥८॥

दुःखी स्या

ह्दुःख्यहमाना

ह्दुःखिनो दर्शनान्न वा।

संहतेऽङ्गादिभिर्द्रष्टा दुःखी दुःखस्य नैव सः॥९॥

चक्षुर्वत्कर्मकर्तृत्वं स्याच्चेन्नानेकमेव तत्।

संहतं च ततो नात्मा द्रष्टृत्वात्कर्मतां व्रजेत्॥१०॥

ज्ञानयत्नाद्यनेकत्वमात्मनोऽपि मतं यदि।

नैकज्ञानगुणत्वात्तु ज्योतिर्वत्तस्य कर्मता॥११॥

ज्योतिषो द्योतकत्वेऽपि यद्वन्नात्मप्रकाशनम्।

भेदेऽप्येवं समत्वाज्ज्ञ आत्मानं नैव पश्यति॥१२॥

यद्धर्मा यः पदार्थो न तस्यैवेयात्स कर्मताम्।

न ह्यात्मानं दहत्यग्निस्तथा नैव प्रकाशयेत्॥१३॥

एतेनैवात्मनात्मनो ग्रहो बुद्धेर्निराकृतः।

अंशोऽप्येवं समत्वाद्धि निर्भेदत्वान्न युज्यते॥१४॥

शून्यतापि न युक्तैवं बुद्धेरन्येन दृश्यता।

युक्तातो घटवत्तस्याः प्राक्सिद्धेश्च विकल्पतः॥१५॥

अविकल्पं तदस्त्येव यत्पूर्वं स्याद्विकल्पतः।

विकल्पोत्पत्तिहेतुत्वाद्यद्यस्यैव तु कारणम्॥१६॥

अज्ञानं कल्पनामूलं संसारस्य नियामकम्।

हित्वात्मानं परं ब्रह्म विन्द्यान्मुक्तं सदाभयम्॥१७॥

जाग्रत्स्वप्नौ तयोर्बीजं सुषुप्ताख्यं तमोमयम्।

अन्योन्यस्मिन्नसत्त्वाच्च नास्तीत्येतन्त्रयं त्यजेत्॥१८॥ आत्मबुद्धिमनश्चक्षुरालोकार्थादिसंकरात्।

भ्रान्तिः स्यादात्मकर्मेति क्रियाणां संनिपाततः॥१९॥

निमीलोन्मीलने स्थाने वायव्ये ते न चक्षुषः।

प्रकाशत्वान्मनस्येवं बुद्धौ न स्तः प्रकाशतः॥२०॥

संकल्पाध्यवसायौ तु मनोबुद्धयोर्यथा क्रमात्।

नेतरेतरधर्मत्वं सर्वं चात्मनि कल्पितम्॥२१॥

स्थानावच्छेददृष्टिः स्यादिन्द्रियाणां तदात्मताम्।

गता धीस्तां हि पश्यञ्ज्ञोदेहमात्र इवेक्ष्यते॥२२॥

क्षणिकं हि तदत्यर्थं धर्ममात्रं निरन्तरम्।

सादृश्याद्दोपवत्तद्धीस्तच्छान्तिः पुरुषार्थता॥२३॥

स्वाकारान्यावभास्यं च येषां रूपादि विद्यते।

येषां नास्ति ततश्चान्यत्पूर्वासंगतिरुच्यते॥२४॥

बाह्याकारत्वतो ज्ञप्तेः स्मृत्यभावः सदा क्षणात्।

क्षणिकत्वाच्च संस्कारं नैवाधत्ते क्वचित्तु धीः॥२५॥

आधारस्याप्यसत्त्वाच्च तुल्यतानिर्निमित्ततः।

स्थाने वा क्षणिकत्वस्य हानं स्यान्न तदिष्यते॥२६॥ शान्तेश्चायत्नसिद्धत्वात्साधनोक्तिरनर्थिका।

एकैकस्मिन्समाप्तत्वाच्छान्तेरन्यानपेक्षता॥२७॥

अपेक्षा यदि भिन्नेऽपि परसंतान इष्यताम्।

सर्वार्थे क्षणिके कस्मिंस्तथाप्यन्यानपेक्षता॥२८ ॥

तुल्यकालसमुद्भूतावितरेतरयोगिणौ।

योगाच्च संस्कृतो यस्तु सोऽन्यं हीक्षितुमर्हति॥२९॥

मृषाध्यासस्तु यत्र स्यात्तन्नाशस्तत्र नो मतः।

सर्वनाशो भवेद्यस्य मोक्षः कस्य फलं वद॥३०॥

अस्ति तावत्स्वयं नाम ज्ञानं वात्मान्यदेव वा।

भावाभावज्ञतस्तस्य नाभावस्त्वधिगम्यते॥३१॥

येनाधिगम्यतेऽभावस्तत्सत्स्यात्तन्न चेद्भवेत्।

भावाभावानभिज्ञत्वं लोकस्य स्यान्न चेष्यते॥३२॥

सदसत्सदसच्चेति विकल्पात्प्राग्यदिष्यते।

तदद्वैतं समत्वात्तु नित्यं चान्यद्विकल्पितात्॥३३॥

विकल्पोद्भवतोऽसत्त्वं स्वप्नदृश्र्यवदिष्यताम्।

द्वैतस्य प्रागसत्त्वाच्च सदसत्त्वादिकल्पनात्॥३४॥

वाचारम्भणशास्त्राच्च विकाराणां ह्यभावता।

मृत्योः स मृत्युमित्यादेर्मम मायेति च स्मृतेः॥३५ ॥

विशुद्धिश्चात वास्य विकल्पाश्च विलक्षणः।

उपादेयो न हेयोऽत आत्मा नान्यैरकल्पितः॥३६॥

अप्रकाशो यथादित्ये नास्ति ज्योतिःस्वभावतः।

नित्यबोधस्वरूपत्वान्नाज्ञातं तद्वदात्मनि॥३७॥

तथाविक्रियरूपत्वान्नावस्थान्तरमात्मनः।

अवस्थान्तरवत्त्वे हि नाशोऽस्य स्यान्न संशयः॥३८ ॥

मोक्षोऽवस्थान्तरं यस्य कृतकः स चलो ह्यतः।

न संयोगो वियोगो वा मोक्षो युक्तः कथंचन॥३९॥

संयोगस्याप्यनित्यत्वाद्वियोगस्य तथैव च।

गमनागमने चैव स्वरूपं तु न हीयते॥४०॥

स्वरूपस्यानिमित्तत्वात्सनिमित्ता हि चापरे।

अनुपात्तं स्वरूपं हि स्वेनात्यक्तं तथैव च॥४१॥

स्वरूपत्वान्न सर्वस्य त्यक्तुं शक्यो ह्यनन्यतः।

ग्रहीतुं वा ततो नित्योऽविषयत्वात्पृथक्त्वतः॥४२॥

आत्मार्थत्वाच्च सर्वस्य नित्य आत्मैव केवलः।

त्यजेत्तस्मात्क्रियाः सर्वाः साधनैः सह मोक्षवित्॥४३॥

आत्मलाभः परो लाभ इति शास्त्रोपपत्तयः।

अलाभोऽनात्मलाभस्तु त्यजेत्तस्मादनात्मताम्॥४४॥

गुणानां समभावस्य भ्रंशो न ह्युपपद्यते।

अविद्यादेः प्रसुप्तत्वान्न चान्यो हेतुरिष्यते॥४५॥

इतरेतरहेतुत्वे प्रवृत्तिः स्यात्सदा न वा।

नियमो न प्रवृत्तीनां गुणेष्वात्मनि वा भवेत्॥४६॥

विशेषो मुक्तबद्धानां तादरर्थ्येन च युज्यते।

अर्थार्थिनोस्तु संबन्धो नार्थी ज्ञो नेतरोऽपि वा॥४७॥

प्रधानस्य च पारार्थ्यं पुरुषस्याविकारतः।

न युक्तं सांख्यशास्त्रेऽपि विकारेऽपि न युज्यते॥४८॥

संबन्धानुपपत्तेश्च प्रकृतेः पुरुषस्य च।

मिथोऽयुक्तं तदर्थत्वं प्रधानस्याचितित्वतः॥४९॥

क्रियोत्पत्तौ विनाशित्वं ज्ञानमात्रे च पूर्ववत्।

निर्निमित्ते त्वनिर्मोक्षः प्रधानस्य प्रसज्यते॥५०॥

न प्रकाश्यं यथोष्णत्वं ज्ञानेनैवं सुखादयः।

एकनीडत्वतोऽग्राह्याः स्युः कणादादिवर्त्मनाम्॥५१॥

युगपत्समवेतत्वं सुखविज्ञानयोरपि।

मनोयोगैकहेतुत्वादग्राह्यत्वं सुखस्य च॥५२॥

तथान्येषां च भिन्नत्वाद्युगपज्जनम् नेष्यते।

गुणानां समवतेत्वं ज्ञानं चेन्न विशेषणात्॥५३॥

ज्ञानेनैव विशेष्यत्वाज्ज्ञानाप्यत्वं स्मृतेस्तथा।

सुखं ज्ञातं मयेत्येवं तवाज्ञानात्मकत्वतः॥५४॥

सुखादेर्नात्मधर्मत्वमात्मनस्तेऽविकारतः।

भेदादन्यस्य कस्मान्न मनसो वाविशेषतः॥५५॥

स्यान्मालापरिहार्या तु ज्ञानं चेज्ज्ञेयतां व्रजेत्

युगपद्वापि चोत्पत्तिरभ्युपेतात इष्यताम्॥५६॥

अनवस्थान्तरत्वाच्च बन्धो नात्मनि युज्यते।

नाशुद्धिश्चाप्यसङ्गत्वादसङ्गो हीति च श्रुतेः ॥५७॥

सूक्ष्मैकागोचरेभ्यश्च न लिप्यत इति श्रुतेः।

एवं तर्हि न मोक्षोऽस्ति बन्धाभावात्कथंचन॥५८ ॥

शास्त्रानर्थक्यमेव स्यान्न बुद्धान्तिरिष्यते॥

बन्धो मोक्षश्च तन्नाशः स यथोक्तो न चान्यथा॥५९॥

बोधात्मज्योतिषा दीप्ता बोधमात्मनि मन्यते।

बुद्धिर्नान्योऽस्ति बोद्धेति सेयं भ्रान्तिर्हि धीगता॥६०॥

बोधस्यात्मस्वरूपत्वान्नित्यं तत्रोपचर्यते।

अविवेकोऽप्यनाद्योऽयं संसारो नान्य इष्यते॥६१॥

मोक्षस्तन्नाश व स्यान्नान्योऽस्त्यनुपपत्तितः।

येषां वस्त्वन्तरापत्तिर्मोक्षो नाशस्तु तैर्मतः॥६२॥

अवस्थान्तरमप्येवमविकारान्न युज्यते॥

विकारेऽवयवित्वं स्यात्ततो नाशो घटादिवत्॥६३॥

तस्माद्भ्रान्तिरतोऽन्या हि बन्धमोक्षादिकल्पनाः।

सांख्यकाणादबौद्धानां मीमांसाहतकल्पनाः॥६४॥

शास्त्रयुक्तिविरोधात्ता नादर्तव्याः कदाचन।

शक्यन्ते शतशो वक्तुं दोषास्तासां सहस्रशः॥६५॥

अपि निन्दोपपत्तेश्च यान्यतोऽन्यानि चेत्यतः।

त्यक्त्वातो ह्यन्यशास्त्रोक्तीर्मतिं कुर्या

ह्द्ृढां बुधः॥६६॥

श्रद्धाभक्ती पुरस्कृत्य हित्वा सर्वमनार्जवम्।

वेदान्तस्यैव तत्त्वार्थे व्यासस्याभिमते तथा॥६७॥

इति प्रणुन्ना द्वयवादिकल्पना

निरात्मवादाश्च तथा हि युक्तितः।

व्यपेतशङ्काः परवादतः स्थिरा

मुमुक्षवो ज्ञानपथे स्युरित्यतः॥६८॥

स्वसाक्षिकं ज्ञानमतीव निर्मलं

विकल्पनाभ्यो विपरीतमद्वयम्।

अवाप्य सम्यग्यदि निश्चितो भवे-

न्निरन्वयो निर्वृतिमेति शाश्वतीम्॥६९॥

इदं रहस्यं परमं परायणं

व्यपेतदोषैरभिमानवर्जितैः।

समीक्ष्य कार्या मतिरार्जवे सदा

न तत्त्वदृक्शाठ्यमतिर्हि कश्चन॥७०॥

अनेकजन्मान्तरसंचितैर्नरो

विमुच्यतेऽज्ञाननिमित्तपातकैः।

इदं विदित्वा परमं च पावनं

न लिप्यते व्योमवदेव कर्मभिः॥७१॥

प्रशान्तचित्ताय जितेन्द्रियाय च

प्रहीणदोषाय यथोक्तकारिणे।

गुणान्वितायानुगताय सर्वदा

प्रदेयमेतत्सततं मुमुक्षवे॥७२॥

परस्य देहे न यथात्ममानिता

परस्य तद्वत्परमार्थमीक्ष्य च।

इदं हि विज्ञानमतीव निर्मलं

संप्राप्य मुक्तोऽथ भवेच्च सर्वतः॥७३॥

न हीह लाभोऽभ्यधिकोऽस्ति कश्न

स्वरूपलाभात्स इतो हि नान्यतः।

न देयमैन्द्रादपि राज्यतोऽधिकं

स्वरूपलाभं त्वपरीक्ष्य यत्नतः॥७४॥



Chapter 17 (1-88)  
सम्यङ्मतिप्रकरणम्॥

आत्मा ज्ञेयः परो ह्यात्मा यस्मादन्यन्न विद्यते।

सर्वज्ञः सर्वदृक्शुद्धस्तस्मै ज्ञेयात्मने नमः॥१॥

पदवाक्यप्रमाणज्ञैर्दीपभूतैः प्रकाशितम्।

ब्रह्म वेदरहस्यं यैस्तान्नित्यं प्रणतोऽस्म्यहम्॥२॥

यद्वाक्सूर्यांशुसंपातप्रणष्टध्वान्तकल्मषः।

प्रणम्य तान्गुरून्वक्ष्ये ब्रह्मविद्याविनिश्चयम्॥३॥

आत्मलाभात्परो नान्यो लाभः कश्चन विद्यते।

यदर्था वेदवादाश्च स्मार्ताश्चापि तु याः क्रियाः॥४॥

आत्मार्थोऽपि हि यो लाभः सुखायेष्टो विपर्ययः।

आत्मलाभः परः प्रोक्तो नित्यत्वाद्ब्रह्मवेदिभिः ॥५॥

स्वयं लब्धस्वभावत्वाल्लाभस्तस्य न चान्यतः।

अन्यापेक्षस्तु यो लाभः सोऽन्यदृष्टिसमुद्भवः॥६॥

अन्यदृष्टिस्त्वविद्या स्यात्तन्नाशो मोक्ष उच्यते।

ज्ञानेनैव तु सोऽपि स्याद्विरोधित्वान्न कर्मणा॥७॥

कर्मकार्यस्त्वनित्यः स्यादविद्याकामकारणः।

प्रमाणं वेद वान्न ज्ञानस्याधिगमे स्मृतः॥८॥

ज्ञानैकार्थपरत्वात्तं वाक्यमेकं ततो विदुः।

एकत्वं ह्यात्मनो ज्ञेयं वाक्यार्थप्रतिपत्तितः॥९॥

वाच्यभेदात्तु तद्भेदः कल्प्यो वाच्योऽपि तच्छ्रुतेः।

त्रयं त्वेतत्ततः प्रोक्तं रूपं नाम च कर्म च॥१०॥

असदेतन्ज्त्रयं यस्मादन्योन्येन हि कल्पितम्।

कृतो वर्णो यथाशब्दाच्छूतोऽन्यत्र धिया बहिः॥११॥

दृष्टं चापि यथा रूपं बुद्धेः शब्दाय कल्पते।

एवमेतज्जगत्सर्वं भ्रान्तिबुद्धिविकल्पितम्॥१२॥

असदेतत्ततो युक्तं सच्चिन्मानं न कल्पितम्।

वेदश्चापि स वाद्यो वेद्यं चान्यत्तु कल्पितम्॥१३॥

येन वेत्ति स वेदः स्यात्स्वप्ने सर्वं तु मायया।

येन पश्र्यति तच्चक्षुः श्रृणोति श्रोत्रमुच्यते॥१४॥

येन स्वप्नगतो वक्ति सा वाग्घ्राणं तथैव च।

रसनस्पर्शने वचैव मनश्चान्यत्तथेन्द्रियम्॥१५॥

कल्प्योपाधिभिरेवैतद्भिन्नं ज्ञानमनेकधा।

आधिभेदाद्यथा भेदो मणेरेकस्य जायते॥१६॥

जाग्रतश्च तथा भेदो ज्ञानस्यास्य विकल्पितः।

बुद्धिस्थं व्याकरोत्यर्थं भ्रान्त्या तृष्णोद्भवक्रियः॥१७॥

स्वप्ने तद्वत्प्रबोधे यो बहिश्चान्तस्तथैव च।

आलेख्याध्ययने यद्वत्तदन्योन्यधियोद्भवम्॥१८॥

यदायं कल्पये दं तत्कामः सन्यथाक्रतुः।

यत्कामस्तत्क्रतुर्भूत्वा कृतं यत्तत्प्रपद्यते॥१९॥

अविद्याप्रभवं सर्वमसत्तस्मादिदं जगत्।

तद्वता दृश्यते यस्मात्सुषुप्ते न च गृह्यते॥२०॥

विद्याविद्ये श्रुतिप्रोक्ते कत्वान्यधियौ हि नः।

तस्मात्सर्वप्रयत्नेन शास्त्रे विद्या विधीयते॥२१॥

चित्ते ह्यादर्शवद्यस्माच्छुद्धे विद्या प्रकाशते।

यमैर्नित्यैश्च नियमैस्तपोभिस्तस्य शोधनम्॥२२॥

शारीरादि तपः कुर्यात्तद्विशुद्धयर्थमुत्तमम्।

मनआदिसमाधानं तत्तद्देहविशोषणम्॥२३॥

मनसश्चेन्द्रियाणां च ह्यैकाग्रयं परमं तपः।

तज्ज्यायः सर्वधर्मेभ्यः स धर्मः पर उच्यते॥२४॥

दृष्टं जागरितं विद्यात्स्मृतं स्वप्नं तदेव तु।

सुषुप्तं तदभावं च स्वमात्मानं परं पदम्॥२५॥

सुषुप्त्याख्यं तमोऽज्ञानं बीजं स्वप्नप्रबोधयोः।

स्वात्मबोधप्रदग्धं स्याद्बीजं दग्धं यथाभवम्॥२६॥

तदेवैकं त्रिधा ज्ञेयं मायाबीजं पुनः क्रमात्।

मायाव्यात्माविकारोऽपि बहुधैको जलार्कवत्॥२७॥

बीजं चैकं यथा भिन्नं प्राणस्वप्नादिभिस्तथा।

स्वप्नजाग्रच्छरीरेषु तद्वच्चात्मा जलेन्दुवत्॥२८॥

मायाहस्तिनमारुह्य मायाव्येको यथा व्रजेत् ।

आगच्छंस्तद्वदेवात्मा प्राणस्वप्नादिगोचरः॥२९॥

न हस्ती न तदारूढो मायाव्यन्यो यथा स्थितः।

न प्राणादि न तद्रष्टा तथा ज्ञोऽन्यः सदाशिः॥३०॥

अबद्धचक्षुषो नास्ति माया मायाविनोऽपि वा।

बद्धाक्षस्यैव सा मायामायाव्येव ततो भवेत्॥३१॥

साक्षादेव स विज्ञेयः साक्षादात्मेति च श्रुतेः।

भिद्यते दृदयग्रन्थिर्नचेदित्यादितः श्रुतेः॥३२॥

अशब्दादित्वतो नास्य ग्रहणं चेन्द्रियैर्भवेत्।

सुखादिभ्यस्तथ्यान्यत्वाद्बुद्धया वापि कथं भवेत्॥३३॥

अदृश्योऽपि यथा राहुश्चन्द्रे बिम्बं यथाम्भसि।

सर्वगोऽपि तथैवात्मा बुद्धावेव स गृह्यते॥३४॥

भानोर्बिम्बं यथा चौष्ण्यं जले दृष्टं न चाम्भसः।

बुद्धौ बोधो न तद्धर्मस्तथैव स्याद्विधर्मतः॥३५॥

चक्षर्युक्ता धियो वृत्तिर्या तां पश्यन्नलुप्तदृक् ।

दृष्टेर्द्रष्टा भवेदात्मा श्रुतेः श्रोता तथा श्रुतेः॥३६॥

केवलां मनसो वृत्तिं पश्यन्मन्ता मतेरजः।

विज्ञातालुप्तशक्तित्वात्तथा शास्त्रान्नहीत्यतः॥३७॥

ध्यायतीत्यविकारित्वं तथा लेलायतीत्यपि।

अत्र स्तेनेति शुद्धत्वं तथानन्वागतश्रुतेः॥३८॥

शक्त्यलोपात्सुषुप्ते ज्ञस्तथा बोधेऽविकारतः।

ज्ञेयस्यैव विशेषस्तु यत्र वेति श्रुतेर्मतः॥३९॥

व्यवधानाद्धि पारोक्ष्यं लोकदृष्टेरनात्मनः।

दृष्टेरात्मस्वरूपत्वात्प्रत्यक्षं ब्रह्म यत्स्मृतम्॥४०॥

न हि दीपान्तरापेक्षा यद्वद्दीपप्रकाशने।

बोधस्यात्मस्वरूपत्वान्न बोधोऽन्यस्तथेष्यते॥४१॥

विषयत्वं विकारित्वं नानात्वं वा न हीष्यते।

न हेयो नाप्युपादेय आत्मा नान्येन वा ततः॥४२॥

सबाह्याभ्यन्तरोऽजीर्णो जन्ममृत्युजरातिगः।

अहमात्मेति यो वेत्ति कुतो न्वेव बिभेति सः॥४३॥

प्रागेवैतद्विधैः कर्म वर्णित्वादेरपोहनात्।

तदस्थूलादिशास्त्रेभ्यस्तत्त्वमेवेति निश्चयात्॥४४॥

पूर्वदेहपरित्यागे जात्यादीनां प्रहाणतः।

देहस्यैव तु जात्यादिस्तस्याप्येयं ह्यनात्मता॥४५॥

ममाहं चेत्यतोऽविद्या शरीरादिष्वनात्मसु।

आत्मज्ञानेन हेया स्यादसुराणामिति श्रुतेः॥४६॥

दशाहाशौचकार्याणां पारि

द्वाकक्ज्ये निवर्तनम्।

यथा ज्ञानस्य संप्राप्तौ तद्वज्जात्यादिकर्मणाम्॥४७॥

यत्कामस्तत्क्रतुर्भूत्वा कृतं त्वज्ञः प्रपद्यते।

यदा स्वात्मदृशः कामाः प्रमुच्यन्तेऽमृतस्तदा॥४८॥

आत्मरूपविधेः कार्य क्रियादिभ्यो निवर्तनम्।

न साध्यं साधनं वात्मा नित्यतृप्तश्रुतेर्मतः॥४९॥

उत्पाद्याप्यविकार्याणि संस्कार्यं च क्रियाफलम्।

नातोऽन्यत्कर्मणा कार्यं त्यजेत्तस्मात्ससाधनम्॥५०॥

तापान्तत्वादनित्यत्वादात्मार्थत्वाच्च या बहिः।

संहृत्यात्मनि तां प्रीतिं सत्यार्थींगुरुमाश्रयेत्॥५१॥

शान्तं प्राज्ञं तथा मुक्तं निष्क्रियं ब्रह्मणि स्थितम्।

श्रुतेराचार्यवान्वेद तद्विद्धीति स्मृतेस्तथा॥५२॥

स गुरुस्तारयेद्युक्तं शिष्यं शिष्यगुणान्वितम्।

ब्रह्मविद्याप्लवेनाशु स्वान्तध्वान्तमहोदधिम्॥५३॥

दृष्टिः स्पृष्टिः श्रुतिर्घ्रातिर्मतिर्विज्ञातिरेव च।

शक्तयोऽन्याश्च भिद्यन्ते चिद्रूपत्वेऽप्युपाधिभिः॥५४॥

अपायोद्भूतिहीनाभिर्नित्यं दीप्यरविर्यथा।

सर्वदृक्सर्वगः शुद्धः सर्वं जानाति सर्वदा॥५५॥

अन्यदृष्टिः शरीरस्थस्तावन्मात्रो ह्यविद्यया।

जलेन्द्वाद्युपमाभिस्तु तद्धर्मा च विभाव्यते॥५६॥

दृष्ट्वा बाह्यं निमील्याथ स्मृत्वा तत्प्रविहाय च।

अथोन्मील्यात्मनो दृष्टिं ब्रह्म प्राप्नोत्यनध्वगः॥५७॥

प्राणाद्येवं त्रिकं हित्वा तीर्णोऽज्ञानमहोदधिम्।

स्वात्मस्थो निर्गुणः शुद्धो बुद्धो मुक्तः स्वतो हि सः॥५८॥

अजोऽहं चामरोऽमृत्युजरोऽभय व।

सर्वज्ञः सर्वदृक्शुद्ध इति बुद्धो न जायते॥५९॥

पर्वोक्तं यत्तमोबीजं तन्नास्तीति विनिश्चयः।

तदभावे कुतो जन्म ब्रह्मैकत्वं विजानतः॥६०॥

क्षीरात्सर्पिर्यथोद्धृत्य क्षिप्तं तस्मिन्न पूर्ववत्।

बुद्धयादेस्तिथासत्यान्न देही पूर्ववद्भवेत्॥६१॥

सत्यं ज्ञानमनन्तं च रसादेः पञ्चकात्परम्।

स्यामदृश्यादिशास्त्रोक्तमहं ब्रह्मेति निर्भयः॥६२॥

यस्माद्भीताः प्रवर्तन्ते वाङ्मनःपावकादयः।

तदात्मानन्दतत्त्वज्ञो न बिभेति कुतश्चन॥६३॥

नामादिभ्यः परे भूम्नि स्वाराज्ये चेस्थितोऽद्वये।

प्रणमत्कं तदात्मज्ञो न कार्यं कर्मणा तदा॥६४॥

विराड्वैश्वानरो बाह्यः स्मरन्नन्तः प्रजापतिः।

प्रविलीने तु सर्वस्मिन्प्राज्ञोऽव्याकृतमुच्यते॥६५॥

वाचारम्भणमात्रत्वात्सुषुप्तादि त्रिकं त्वसत्।

सत्यो ज्ञश्चाहमित्येवं सत्यसंधो विमुच्यते॥६६॥

भारूपत्वाद्यथा भानोर्नाहोरात्रे तथैव तु।

ज्ञानाज्ञाने न मे स्यातां चिद्रूपत्वाविशेषतः॥६७॥

शास्त्रस्यानतिशङ्कयत्वाद्ब्रह्मैव स्यामहं सदा।

ब्रह्मणो मे न हेयं स्याद्ग्राह्यं वेति न संस्मरेत्॥६८॥

अहमेव च भूतेषु सर्वेष्वेको नभो यथा।

मयि सर्वाणि भूतानि प यन्नेवं न जायते॥६९॥

न बाह्यं मध्यतो वान्तर्विद्यतेऽन्यत्स्वतः क्वचित्।

अबाह्यान्तःश्रुतेः किंचित्तस्माच्छुद्धः स्वयंप्रभः॥७०॥

नेति नेत्यादिशास्त्रेभ्यः प्रपञ्चोपशमोऽद्वयः।

अविज्ञातादिशास्त्राच्च नैव ज्ञेयो ह्यतोऽन्यथा॥७१॥

सर्वस्यात्माहमेवेति ब्रह्म चेद्विदितं परम्।

स आत्मा सर्वभूतानामात्मा ह्येषामिति श्रुतेः॥७२॥

जीवश्चेत्परमात्मानं स्वात्मानं देवमञ्जसा।

देवोपास्यः स देवानां पशुत्वाच्च निवर्तते॥७३॥

अहमेव सदात्मज्ञः शून्यस्त्वन्यैर्यथाम्बरम्।

इत्येवं सत्यसंधत्वादसद्धानान्न बध्यते॥७४॥

कृपणास्तेऽन्यथैवातो विदुर्ब्रह्म परं हि ये।

स्वराड्योऽनन्यदृक्स्वस्थस्तस्य देवा असन्वशे॥७५॥

हित्वा जात्यादिसंबन्धं वाचोऽन्याः सह कर्मभिः।

ओमित्येवं स्वमात्मानं सर्वं शुद्धं प्रपद्यथ॥७६॥

सेतुं सर्वव्यवस्थानामहोरात्रादिवर्जितम्।

तिर्यगूर्ध्वमधः सर्वं सकृज्ज्योतिरनामयम्॥७७॥

धर्माधर्मविनिर्मुक्तं भूतभव्यात्कृताकृतात्।

स्वमात्मानं परं विद्याद्विमुक्तं सर्वबन्धनैः॥७८॥

अकुर्वन्सर्वकृच्छुद्धस्तिष्ठन्नत्येति धावतः।

मायया सर्वशक्तित्वादजः सन्बहुधा मतः॥७९॥

राजवत्साक्षिमात्रत्वात्सांनिध्याभ्रामको यथा।

भ्रामयजगदात्माहं निष्क्रियोऽकारकोऽद्वयः॥८०॥

निर्गुणं निष्क्रियं नित्यं निर्द्वन्दं यन्निरामयम्।

शुद्धं बुद्धं तथा मुक्तं तद्ब्रह्मास्मीति धारयेत्॥८१॥

बन्धं मोक्षं च सर्वं यत इदमुभयं हेयमेकं द्वयं च

ज्ञेयाज्ञेयाभ्यतीतं परममधिगतं तत्त्वमेकं विशुद्धम्।

विज्ञायैतद्यथावच्छ्रुतिमुनिगदितं शोकमोहावतीतः

सर्वज्ञः सर्वकृत्स्याद्भवभयरहितो ब्राह्मणोऽवाप्तकृत्यः॥८२॥

न स्वयं स्वस्य नान्यस्य नान्यश्चात्मा च हेयगः।

उपादेयो न चाप्येवमिति सम्यङ्मतिः स्मृता॥८॥

आत्मप्रत्यायिका ह्येषा सर्ववेदान्तगोचरा।

त्वैतां हि विमुच्यन्ते सर्वसंसारबन्धनैः॥८४॥

रहस्य सर्ववेदानां देवानां चापि दुर्लभम्।

पवित्रं परमं ह्येतत्तदेतत्संप्रकाशितम्॥८५॥

नैतद्देयमशान्ताय रहस्यं ज्ञानमुत्तमम्।

विरक्ताय प्रदातव्यं शिष्यायानुगताय च॥८६॥

ददतश्चात्मनो ज्ञानं निष्क्रयोऽन्यो न विद्यते।

ज्ञानमिच्छंस्तरेत्तस्माद्युक्तः शिष्यगुणैः सदा॥८७॥

ज्ञानं ज्ञेयं तथा ज्ञाता यस्मादन्यन्न विद्यते।

सर्वज्ञः सर्वशक्तिर्यस्तस्मै ज्ञानात्मने नमः॥८८॥

विद्यया तारिताः स्मो यैर्जन्ममृत्युमहोदधिम्।

सर्वज्ञेभ्यो नमस्तेभ्यो गुरुभ्योऽज्ञानसंकुलम्॥८९॥



**Chapter 18 (1-229)  
तत्त्वमसिप्रकरणम्॥**

येनात्मना विलीयन्त उद्भवन्ति च वृत्तयः।

नित्यावगतये तस्मै नमो धीप्रत्यगात्मने॥१॥

प्रमथ्य वज्रोपमुयक्तिसंभृतैः श्रुतेररातीशतशो वचोबलैः।

ररक्ष वेदार्थनिधिं विशालधी- नमो यतीन्द्राय गुरोर्गरीयसे॥२॥

नित्यमुक्तः सदेवास्मीत्येवं चेन्न भवेन्मतिः।

किमर्थं श्रावयत्येवं मातृवच्छ्रुतिराहदृता॥३॥

सिद्धादेवाहमित्यस्माद्युष्मद्धर्मो निषिध्यते।

रज्ज्वामिवाहिधीयक्त्या तत्त्वमित्यादिशासनैः॥४॥

शास्त्रप्रामण्यतो ज्ञेया धर्मादेरस्तिता यथा।

विषापोहो यथा ध्यानानिवृत्तिः पाप्मनस्तथा॥५॥

सद्ब्रह्माहं करोमीति प्रत्यवायात्मसाक्षिकोै।

तयोरज्ञानजस्यैव त्यागो युक्ततरो मतः॥६॥

सदस्मीति प्रमाणोत्था धीरन्या तन्निभोद्भवा।

प्रत्यक्षादिनिभा वापि बाध्यते दिग्भ्रमादिवत्॥७॥

कर्ता भोक्तेति यच्छास्त्रं लोकबुद्धयनुवादि तत्।

सदस्मीति श्रुतेर्जाता बाध्यतेऽन्या तयैव धीः ॥८॥

सदेव त्वमसीत्युक्ते नात्मनो मुक्तता स्थिरा।

प्रवर्तते प्रसंचक्षामतो युक्त्यानुचिन्तयेत्॥९॥

सकृदुक्तं न गृह्णाति वाक्यार्थज्ञोऽपि यो भवेत्।

अपेक्षतेऽत वान्यदवोचाम द्वयं हि तत्॥१०॥

नियोगोऽप्रतिपन्नत्वात्कर्मणां स यथा भवेत्।

अविरुद्धो भवेत्तावद्यावत्संवेद्यतादृढा॥११॥

चेष्टितं च यतो मिथ्या स्वच्छन्दः प्रतिपद्यते।

प्रसंख्यानमतः कार्यं यावदात्मानुभूयते ॥१२॥

सदस्मीति च विज्ञानमक्षजो बाधते ध्रुवम्।

शब्दोत्थं दृढसंस्कारो दोषैश्चाकृष्यते बहिः ॥१३॥

श्रुतानुमानजन्मानौ सामान्यविषयौ यतः।

प्रत्ययावक्षयोऽवश्यं विशेषार्थो निवारयेत्॥१४॥

वाक्यार्थप्रत्ययी कश्चिन्निर्दुःखो नोपलभ्यते।

यदि वा दृश्यतो कश्चिद्वाक्यार्थश्रुतिमात्रतः॥१५॥

निर्दुःखोऽतीतदेहेषु कृतभावोऽनुमीयते।

चर्यो नो शास्त्रसंवेद्या स्यादनिष्टं तथा सति॥१६॥

सदसीति फलं चोक्त्वा विधेयं साधनं यतः।

न तदन्यत्प्रसंख्यानात्प्रसिद्धार्थमिहेष्यते॥१७॥

तस्मादनुभवायैव प्रसंचक्षीत यत्नतः।

त्यजन्साधनतत्साध्यविरुद्धं शमनादिमान्॥१८॥

नैतदेवं रहस्यानां नेति नेत्यवसानतः।

क्रियासाध्यं पुरा श्राव्यं न मोक्षो नित्यसिद्धतः॥१९॥

पुत्रदुःखं यथाध्यस्तं पित्रा दुःखे स्व आत्मनि।

अंहकर्ता तथाध्यस्तो नित्यादुःखे स्व आत्मनि॥२०॥

सोऽध्यासो नेति नेतीति प्राप्तवत्प्रतिषिध्यते।

भूयोऽभ्यासविधिः कश्चित्कुतश्चिन्नोपपद्यते॥२१॥

आत्मनीह यथाध्यासः प्रतिषेधस्तथैव च।

मलाध्यासनिषेधौ खे क्रियेते च यथाबुधैः ॥२२॥

प्राप्तश्चेत्प्रतिषिध्येत मोक्षोऽनित्यो भवेद्भ्रुवम्।

अतोऽप्राप्तनिषेधोऽयं दिव्यग्निचयनादिवत्॥२३॥

संभाव्यो गोचरे शब्दः प्रत्ययो वा न चान्यथा।

न संभाव्यौ तदात्मत्वादहंकर्तुस्तथैव च॥२४॥

अहंकात्मनि न्यस्तं चैतन्ये कर्तृतादि यत्।

नेति नेतीति तत्सर्वं साहका निषिध्यते॥२५॥

उपलब्धिः स्वयंज्योतिर्दृशिः प्रत्यक्सदाक्रियः।

साक्षात्सर्वान्तरः साक्षी चेता नित्योऽगुणोऽद्वयः॥२६॥

संनिधौ सर्वदा तस्य स्यात्तदाभोऽभिमानकृत्।

आत्मात्मीयं द्वयं चातः स्यादहंममगोचरः॥२७॥

जातिकर्मादिमत्त्वाद्धि तस्मिञ्शब्दास्त्वहंकृति।

न कश्चिद्वर्तते शब्दस्तदभावात्स्व आत्मनि॥२८ ॥

आभासो यत्र तत्रैव शब्दाः प्रत्यग्दृशिं स्थिताः।

लक्षयेयुर्न साक्षात्तमभिदध्युः कथंचन॥२९॥

न ह्यजात्यादिमान्कश्चिदर्थः शब्दैर्निरूप्यते।

आत्माभासो यथाहंकृदात्मशब्दैस्तथोच्यते॥३०॥

उल्मुकादौ यथाग्न्याः परार्थत्वान्न चाञ्जसा।

मुखादन्यो मुखाभासो यथादर्शानुकारतः॥३१॥

आभासान्मुखमप्येवामादर्शाननुवर्तानात्।

अहंकृत्यात्मनिर्भासो मुखाभासवदिष्यते॥३२॥

मुखवत्स्मृत आत्मान्योऽविविक्तौ तौ तथैव च।

संसारी च स इत्येक आभासो यस्त्वहंकृतिः॥३३॥

वस्तु च्छाया स्मृतेरन्यन्माधुर्यादि च कारणम्।

जैकदेशो विकारो वा तदाभासाश्रयः परे॥३४॥

अंहकर्तैव संसारी स्वतन्त्र इति केचन।

अहंकारादिसंतानः संसारी नान्वयी पृथक्॥३५॥

इत्येवं सौगता आहुस्तत्र न्यायो विचार्यताम्।

संसारिणां कथा त्वास्तां प्रकृतं त्वधुनोच्यते॥३६॥

मुखाभासो य आदर्शेधर्मो नान्यतरस्य सः।

द्वयोरेकस्य चेद्धर्मो विविक्तेऽन्यतरे भवेत्॥३७॥

मुखेन व्यपदेशात्स मुखस्यैवेति चेन्मतम्।

नादर्शानुविधानाच्च मुखे सत्यप्यभावतः॥३८॥

द्वयोरेवेति चेत्तन्न द्वयोरेवाप्यदर्शनात्।

अदृश्यस्य सतो दृष्टिः स्याद्राहोश्चन्द्रसूर्ययोः ॥३९।

राहोः प्रागेव वस्तुत्वं सिद्धं शास्त्रप्रमाणतः।

छायापक्षे त्ववस्तुत्वं तस्य स्यात्पूर्वयुक्तितः॥४०॥

छायाक्रान्तेर्निषधोऽयं न तु वस्तुत्वसाधकः।

न ह्यर्थान्तरनिष्ठं सद्वाक्यमर्थान्तरं वदेत्॥४१॥

माधुर्यादि च यत्कार्यमुष्णद्रव्याद्यसेवनात्।

छायाया न त्वदृष्टत्वादपामेव च दर्शनात्॥४२॥

आत्माभासाश्रयाश्चैवं मुखाभासाश्रया यथा।

गम्यन्ते शास्त्रयुक्तिभ्यामाभासासत्त्वमेव च॥४३॥

न दृशेरविकारित्वादाभासस्याप्यवस्तुतः।

नाचितित्वादहंकर्तुः कस्य संसारिता भवेत्॥४४॥

अविद्यामात्र वातः संसारोऽस्त्वविवेकतः।

कूटस्थेनात्मना नित्यमात्मवानात्मनीव सः॥४५॥

रज्जुसर्पो यथा रज्ज्वा सात्मकः प्राग्विवेकतः।

अवस्तुसन्नपि ह्येष कूटस्थेनात्मना तथा॥४६॥

आत्माभासाश्रयश्चात्मा प्रत्ययैः स्वैर्विकारवान्।

सुखी दुःखी च संसारी नित्य वेति केचन॥४७॥

आत्माभासापरिज्ञानाद्याथाम्येन विमोहिताः।

अहंकर्तारमात्मेति मन्यन्ते ते निरागमाः॥४८॥

संसारो वस्तुसंस्तेषां कर्तृभोर्तृत्वलक्षणः।

आत्माभासाश्रयाज्ञानात्संसरन्त्यविवेकतः॥४९॥

चैतन्याभासता बुद्धरात्मनस्तत्स्वरूपता।

स्याच्चेत्तं ज्ञानशब्दैश्च वेदः शास्तीति युज्यते॥५०॥

प्रकृतिप्रत्ययार्थी यौ भिन्नावेकाश्रयो यथा।

करोति गच्छतीत्यादौ दृष्टौ लोकप्रसिद्धितः॥५१॥

नानयो

द्र्व्याश्रयत्वं तु लोके दृष्टं स्मृतौ तथा।

जानात्यर्थेषु को हेतुद्वर्याश्रयत्वे निगद्यताम्॥५२॥

आत्माभासस्तु तिङ्वाच्यो धात्वर्थश्च धियः क्रिया।

उभयं चाविवेकेन जानातीत्युच्यते मृषा॥५३॥

न बुद्धेरवबोधोऽस्ति नात्मनो विद्यते क्रिया।

अतो नान्यतरस्यापि जानातीति च युज्यते॥५४ ॥

नाप्यतो भावशब्देन ज्ञप्तिरित्यपि युज्यते।

न ह्यात्मा विक्रियामात्रं नित्य आत्मेति शासनात्॥५५॥

न बुद्धेर्बुद्धिवाच्यत्वं करणं न ह्यकर्तृकम्।

नापि ज्ञायत इत्येवं कर्मशब्दनिरूप्यते॥५६॥

न येषामेक वात्मा निर्दुःखोऽविक्रियः सदा।

तेषां स्याच्छब्दवाच्यत्वं ज्ञेयत्वं चात्मनः सदा॥५७॥

यदाहंकर्तुरात्मत्वं तदा शब्दार्थमुख्यता।

नाशनायादिमत्त्वात्तु श्रुतौ तस्यात्मतेष्यते॥५८॥

हन्त तर्हि न मुख्यार्थो नापि गौणः कथंचन।

जानातीत्यादिशब्दस्य गतिर्वाच्या तथापि त॥५९॥

शब्दानामयथार्थत्वे वेदस्याप्यप्रमाणता।

सा च नेष्टा ततो ग्राह्या गतिरस्य प्रसिद्धितः॥६०॥

प्रसिद्धिर्मुढलोकस्य यदि ग्राह्या निरात्मता।

लौकायतिकसिद्धान्तः स चानिष्टः प्रसज्यते॥६१॥

अभियुक्तप्रसिद्धिश्चेत्पूर्ववद्दुर्विवेकता।

गतिशून्यं न वेदोऽयं प्रमाणं संवदत्युत॥६२॥

आदर्शमुखसामान्यं मुखस्येष्टं हि मानवैः॥

मुखस्य प्रतिबिम्बो हि मुखाकारेण दृश्यते॥६३॥

यत्र यस्यावभासस्तु तयोरेवाविवेकतः।

जानातीति क्रियां सर्वो लोको वक्ति स्वभावतः॥६४ ॥

बुद्धेः कर्तृत्वमध्यस्य जानातीति ज्ञ उच्यते।

तथा चैतन्यमध्यस्य ज्ञत्वं बुद्धेरिहोच्यते॥६५॥

स्ववरूपं चात्मनो ज्ञानं नित्यं ज्योतिःश्रुतेर्यतः।

न बुद्धया क्रियते तस्मादात्मनान्येन वा सदा॥६६॥

देहेऽहंप्रत्ययो यद्वज्जानातीति च लौकिकाः।

वदन्ति ज्ञानकर्तृत्वं तद्वद्बुद्धेस्तथात्मनः॥६७॥

बौद्धैस्तु प्रत्ययैरेवं क्रियमाणैश्च चिन्निभैः।

मोहिताः क्रियते ज्ञानमित्याहुस्तार्किका जनाः॥६८॥

तस्माज्ज्ञाभासबुद्धीनामविवेकात्प्रवर्तिताः।

जानातीत्यादिशब्दश्च प्रत्ययो या च तत्स्मृतिः॥६९॥

आदर्शानुविधायित्वं छायाया अस्यते मुखे।

बुद्धिधर्मानुकारित्वं ज्ञाभासस्य तथेष्यते॥७०॥

बुद्धेस्तु प्रत्ययास्तस्मादात्माभासेन दीपिताः।

ग्राहका इव भासन्ते दहन्तीवोल्मुकादयः॥७१॥

स्वयमेवावभास्यन्ते ग्राहकाः स्वयमेव च।

इत्येवं ग्राहकास्तित्वं प्रतिषेधन्ति सौगताः॥७२॥

यद्येवं नान्यदृश्र्यास्तेकिं तद्वारणमुच्यताम्।

भावाभावौ हि तेषां यौ नान्यग्राह्यौ सदा यदि॥७३॥

अन्वयी ग्राहकस्तेषाभित्येतदपि तत्समम्।

अचित्त्वस्यापि तुल्यत्वादन्यस्मिन्ग्राहके सति॥७४ ॥

अध्यक्षस्य समीपे तु सिद्धिः स्यादिति चेन्मतम्।

नाध्यक्षेऽनुपकारित्वादन्यत्रापि प्रसङ्गतः॥७५॥

अर्थी दुःखी च यः श्रोता स त्वध्यक्षोऽथवेतरः।

अध्यक्षस्य च दुःखित्वमर्थित्वं च न ते मतम्॥७६॥

कर्ताध्यक्षः सदस्मीति नैव सद्ग्रहमर्हति।

सदेवासीति मिथ्योक्तिः श्रुतेरपि न युज्यते॥७७॥

अविविच्योभयं वक्ति श्रुतिश्चेत्स्याद्ग्रहस्तथा।

अस्मदस्तु विविच्यैव त्वमवेति वदेद्यदि॥७८॥

प्रत्ययान्वयिनिष्ठत्वमुक्तदोषः प्रसज्यते।

त्वमित्यध्यक्षनिष्ठश्चेदहमध्यक्षयोः कथम्॥७९॥

संबन्धो वाच्य वात्र येन त्वमिति लक्षयेत्।

द्रष्टृदृश्यत्वसंबन्धो यद्यध्यक्षेऽक्रिये कथम्॥८॥

अक्रियत्वेऽपि तादात्म्यमध्यक्षस्य भवेद्यादि।

आत्माध्यक्षो ममास्तीति संबन्धाग्रहणेन धीः ॥८१॥

संबन्धग्रहणं शास्त्रादिति चेन्मन्यसे न हि॥

पूर्वोक्ताः स्युस्त्रयो दोषा ग्रहो वा स्यान्ममेति च॥८२॥

अदृशिर्दृशिरूपेण भाति बुद्धिर्यदा तदा।

प्रत्यया अपि तस्याः स्युस्तप्तायोविस्फुलिङ्गवत्॥८३॥

आभासस्तदभावश्च दृशेः सीम्नो न चान्यथा।

लोकस्य युक्तितः स्यातां तद्ग्रहश्च तथा सति॥८४॥

नन्वेवं दृशिसंक्रान्तिरयःपिण्डेऽग्निवद्भवेत्।

मखाभासवदित्येतदादर्शोतन्निराकृतम्॥८५॥

कृष्णायो लोहिताभासमित्येत

ह्दृष्टमुच्यते।

दृष्टदार्टान्ततुल्यत्वं न तु सर्वात्मना क्वचित्॥८६॥

तथैव चेतनाभासं चित्तं चैतन्यवद्भवेत्।

मुखाभासो यधादर्श आभासश्चोदितो मृषा॥८७॥

चित्तं चेतनमित्येतच्छास्त्रयुक्तिविवर्जितम्।

देहस्यापि प्रसङ्गः स्याच्चक्षुरादेस्तथैव च॥८८॥

तदप्यस्त्विति चेत्तन्न लौकायतिकसंगतेः।

न च धीर्दृशिरस्मीति यद्याभासो न चेतसि॥८९॥

सदस्मीति धियोऽभावे व्यर्थं स्यात्तत्वमस्यपि।

युष्मदस्मद्विभागज्ञे स्यादर्थवदिदं वचः॥१०॥

ममेदंप्रत्ययौ ज्ञेयौ युष्मद्येव न संशयः।

अहमित्यस्मदीष्टः स्यादयमस्मीति चोभयोः ॥९१॥

अन्योन्यापेक्षया तेषां प्रधानगुणतेष्यते।

विशेषणविशेष्यत्वं तथा ग्राह्यं हि युक्तितः॥१२॥

ममेदं द्वयमप्येतन्मध्यमस्य विशेषणम्।

धनी गोमान्यथा तद्वद्देहोऽहंकर्तुरेव च॥१३॥

बुद्धयारूढं सदा सर्वं साहंकर्ता च साक्षिणः।

तस्मात्सर्वावभासो ज्ञः किंचिदप्यस्पृशन्सदा॥९४ ॥

प्रतिलोममिदं सर्वं यथोक्तं लोकबुद्धितः।

अविवेकधियामस्ति नास्ति सर्वं विवेकिनाम्॥१५॥

अन्वयव्यतिरेको हि पदार्थस्य पदस्य च।

स्यादेतदहमित्यत्र युक्तिरेवावधारणे॥९६॥

नाद्राक्षमहमित्यस्मिन्सुषुप्तेऽन्यन्मनागपि।

न वारयति दृष्टिं स्वां प्रत्ययं तु निषेधति॥९७॥

स्वयं ज्योतिर्न हि द्रष्टुरित्येवं संविदोऽस्तिताम्।

कौटस्थ्यं च तथा तस्याः प्रत्ययस्य तु लुप्तताम्।

स्वयमेवाब्रवीच्छास्त्रं प्रत्ययावगती पृथक् ॥९८ ॥

एवं विज्ञातवाक्यार्थे श्रुतिलोकप्रसिद्धितः।

श्रुतिस्तत्त्वमसीत्याह श्रोतुर्मोहापनुत्तये॥१९॥

ब्रह्मा दाशरथेर्युद्वदुक्त्यैवापानुदत्तमः।

तस्य विष्णुत्वसंबोधे न यत्नान्तरमूचिवान्॥१००॥

अहंशब्दस्य या निष्ठा ज्योतिषि प्रत्यगात्मनि।

सैवोक्ता सदसीत्येवं फलं तत्र विमुक्तता॥१०१॥

श्रुतमात्रेण चेन्नस्यात्कार्यं तत्र भवेद्भ्रुवम्।

व्यवहारात्पुरापीष्टः सद्भावः स्वयमात्मनः॥१०२॥

अशनायादिनिर्मुक्त्यै तत्काला जायते प्रमा।

तत्त्वमस्यादिवाक्यार्थे त्रिषु कालेष्वसंशयः॥१०३॥

प्रतिबन्धविहीनत्वात्स्वयं चानुभवात्मनः।

जायेतैव प्रमा तत्र स्वात्मन्येव न संशयः॥१०४॥

किं सदेवाहमस्मीति किं वान्यत्प्रतिपद्यते।

सदेव चेदहंशब्दः सता मुख्यार्थ इष्यताम्॥१०५ ॥

अन्यच्चेत्सदहंग्रादिप्रतिपत्तिर्मृषैव सा।

तस्मान्मुख्यग्रहे नास्ति वारणावगतेरिह॥१०६॥

प्रत्ययी प्रत्ययश्चैव यदाभासौ तदर्थता।

तयोरचितिमत्त्वाच्च चैतन्ये कल्प्यते फलम्॥१०७॥

कूटस्थेऽपि फलं योग्यं राजनीव जयादिकम्।

तदनात्मत्वहेतुभ्यां क्रियायाः प्रत्ययस्य च॥१०८॥

आदर्शस्तु यदाभासो मुखाकारः स व सः।

यथैवं प्रत्ययादर्शो यदाभासस्तदा ह्यहम्॥१०९॥

इत्येवं प्रतिपत्तिः स्यात्सदस्मीति च नान्यथा।

तत्त्वमित्युपदेशोऽपि द्वाराभावादनर्थकः॥११०॥

श्रोतुः स्यादुपदेशश्चेदर्थवत्त्वं तदा भवेत्।

अध्यक्षस्य न चेदिष्टं श्रोतृत्वं कस्य तद्भवेत्॥१११॥

अध्यक्षस्य समीपे स्यादुबुद्धेरेवेति चेन्मतम्।

न तत्कृतोपकारोऽस्ति काष्ठाद्यद्वन्न कल्प्यते॥११२॥

बुद्धौ चेत्तत्कृतः कश्चिन्नन्वेवं परिणामिता।

आभासेऽपि च को दोषः सति श्रुत्याद्यनुग्रहे ॥११३॥

आभासे परिणामश्चेन्न रज्ज्वादिनिभत्ववत्।

सर्वादेश्च तथावोचमादर्शे च मुखत्ववत्॥११४ ॥

नात्माभासत्वसिद्धिश्चेदात्मनो ग्रहणात्पृथक्।

मुखादेश्च पृथक्सिसद्धिरिह त्वन्योन्यसंश्रयः॥११५ ॥

अध्यक्षस्य पृथक्सिद्धावाभासस्य तदीयता।

आभासस्य तदीयत्वे ह्यध्यक्षव्यतिरिक्तता॥११६॥

नैवं स्वप्ने पृथक्सिद्धेः प्रत्ययस्य दृशेस्तथा।

रथादेस्तत्र शून्यत्वात्प्रत्ययस्यात्मना ग्रहः ॥११७॥

अवगत्या हि संव्याप्तः प्रत्ययो विषयाकृतिः।

जायते स यदाकारः स बाह्यो विषयो मतः॥११८ ॥

कर्मेप्सिततमत्वात्स तद्वान्कार्ये नियुज्यते।

आकारो यत्र चार्येत करणं तदिहोच्यते॥११९ ॥

यदाभासेन संव्याप्तः संज्ञातेति निगद्यते।

त्रयमेतद्विविच्यात्र यो जानाति स आत्मवित्॥१२०॥

सम्यक्संशयमिथ्योक्ताः प्रत्यया व्यभिचारिणः।

एकैवावगतिस्तेषु भेदस्तु प्रत्ययार्पितः॥१२१॥

आधिभेदाद्यथा भेदो मणेरवगतेस्तथा।

अशुद्धिः परिणामश्च सर्वं प्रत्ययसंश्रयात्॥१२२॥

प्रथनं ग्रहणं सिद्धिः प्रत्ययानामिहान्यतः।

आपरोक्ष्यात्तदेवोक्तमनुमानं प्रदीपवत्॥१२३॥

किमन्यद्ग्राहयेत्कश्चित्प्रमाणेन तु केनचित्।

विनैव तु प्रमाणेन निवृत्त्यान्यस्य शेषतः॥१२४॥

शब्देनैव प्रमाणेन निवृत्तिश्चेदिहोच्यते।

अध्यक्षस्याप्रसिद्धत्वाच्छून्यतैव प्रसज्यते॥१२५ ॥

चेतनस्त्वं कथं देह इति चेन्नाप्रसिद्धितः।

चेतनस्यान्यतः सिद्धावेवं स्यादन्यहानतः॥१२६ ॥

अध्यक्षः स्वयमस्त्येव चेतनस्यापरोक्षतः।

तुल्य वं प्रबोधः स्यादन्यस्यासत्त्ववादिना॥१२७ ॥

अहमज्ञासिषं चेदमिति लोकस्मृतेरिह।

करणं कर्म कर्ता च सिद्धास्त्वेकक्षणे किल॥१२८ ॥

प्रामाण्येऽपि स्मृतेः शैघ्रयाद्योगपद्यं विभाव्यते।

क्रमेण ग्रहणं पूर्वं स्मतेः पश्चात्तथैव च॥१२९॥

अज्ञासिषमिदं मां चेत्यपेक्षा जायते ध्रुवम्।

विशेषोऽपेक्ष्यते यत्र तत्र नैवेककालता॥१३०॥

आत्मनो ग्रहणे चापि त्रयाणामिह संभवात्।

आत्मन्यासक्तकर्तृत्वं न स्यात्करणकर्मणोः ॥१३१॥

व्याप्तुमिष्टं च यत्कर्तुः क्रियया कर्म तत्स्मृतम्।

अतो हि कर्तृतन्त्रत्वं तस्येष्टं नान्यतन्त्रता॥१३२॥

शब्दाद्वानुमितेर्वापि प्रमाणाद्वा ततोऽन्यतः।

सिद्धिः सर्वपदार्थानां स्यादज्ञंप्रति नान्यथा॥१३३॥

अध्यक्षस्यापि सिद्धिः स्यात्प्रमाणेन विनैव वा।

विना स्वस्य प्रसिद्धिस्तु नाज्ञंप्रत्युपयुज्यते॥१३४॥

तस्यैवाज्ञत्वमिष्टं चेज्ज्ञानत्वेऽन्या मतिर्भवेत्।

अन्यस्यैवाज्ञतायां च तद्विज्ञाने ध्रुवा भवेत्॥१३५॥

ज्ञातता स्वात्मलाभो वा सिद्धिः स्यादन्यदेव वा।

ज्ञातत्वेऽनन्तरोक्तौ त्वं पक्षौ संस्मर्तुमर्हसि॥१३६ ॥

सिद्धिः स्यात्स्वात्मलाभश्चेद्यत्नस्तत्र निरर्थकः।

सर्वलोकप्रसिद्धत्वात्स्वहेतुभ्यस्तु वस्तुनः॥१३७॥

ज्ञानज्ञेयादिवादेऽतः सिद्धिर्ज्ञातत्वमुच्यते।

अध्यक्षाध्यक्ष्ययोः सिद्धिर्ज्ञेयत्वं नात्मलाभता॥१३८ ॥

स्पष्टत्वं कर्मकर्त्रादेः सिद्धिता यदि कल्प्यते।

स्पष्टास्पष्टते स्यातामन्यस्यैव न चात्मनः॥१३९ ॥

अद्रष्टुर्नैव चान्धस्य स्पष्टीभावो घटस्य तु।

कर्त्रादेः स्पष्टतेष्टा चेद्द्रष्टृताध्यक्षकर्तृका॥१४०॥

अनुभूतेः किमन्यस्मिन्स्यात्तवापेक्षया वद।

अनूभवितरीष्टा स्यात्सोऽप्यनूभूतिरेव नः॥१४१॥

अभिन्नोऽपि हि बुद्धयात्मा विपर्यासितदर्शनैः।

ग्राह्यग्राहकसंवित्तिभेदवानिव लक्ष्यते॥१४२॥

भूतिर्येषां क्रिया सैव कारकं सैव चोच्यत।

सत्त्वं नाशित्वमस्याश्चेत्सकर्तृत्वं तथेष्यताम्॥१४३॥

न कश्चिच्चेष्यते धर्म इति चेत्पक्षहानता।

नन्वस्तित्वादयो धर्मा नास्तित्वादिनिवृत्तयः॥१४४॥

न भूतेस्तर्हि नाशित्वं स्वालक्षण्यं मतं हि ते।

स्वलक्षणावधिर्नाशो नाशोऽनाशनिवृत्तिता॥१४५॥

अगोरसत्त्वं गोत्वं ते न तु तद्गोत्वलक्षणम्।

क्षणवाच्योऽपि योऽर्थः स्यात्सोऽप्यन्याभाव व ते॥१४६॥

भेदाभावेऽप्यभावस्य भेदो नामभिरिष्यते।

नामभेदैरनेकत्वमेकस्य स्यात्कथं तव॥१४७॥

अपोहो यदि भिन्नानां वृत्तिस्तस्य कथं गवि।

नाभावा भेदकाः सर्वे विशेषा वा कंथचन।

नामजात्यादयो यद्वत्संविदस्तेऽविशेषतः॥१४८॥

प्रत्यक्षमनुमानं वा व्यवहारे यदिच्छसि।

क्रियाकारकभेदैस्तदभ्युपेयं ध्रुवं भवेत्॥१४९॥

तस्मान्नीलं तथा पीतं घटादिर्वा विशेषणम्।

संविदस्तदुपेयं स्याद्येन चाप्यनुभूयते॥१५०॥

रूपादीनां यथान्यः स्याद्ग्राह्यत्वाद्ग्राहकस्तथा।

प्रत्ययस्य तथान्यः स्याद्व्यञ्जकत्वात्प्रदीपवत्॥१५१॥

अध्यक्षस्य दृशेः कीदृक्संबन्धः संभविष्यति।

अध्यक्ष्येण तु दृश्येन मुक्त्वान्यो द्रष्टृह यताम्॥१५२॥

अध्यक्षेण कृता दृष्टिर्दृश्यं व्याप्नोत्यथापि वा।

नित्याध्यक्षकृतः कश्चिदुपकारो भवेद्धियाम्॥१५३॥

स चोक्तस्तन्निभत्वं प्राक्संव्याप्तिश्च घटादिषु।

यथा लोकादिसंव्याप्तिर्व्यञ्जकत्वाद्धियस्तथा॥१५४॥

आलोकस्थो घटो यद्वद्बुद्धयारूढो भवेत्तथा।

धीव्याप्तिः स्याद्धटारोहो धियो व्याप्तौ क्रमो भवेत्॥१५५ ॥

पूर्वं स्यात्प्रत्ययव्याप्तिस्ततोऽनुग्रह आत्मनः।

कृत्स्नाध्यक्षस्य नो युक्तः कालाकाशादिवत्क्रमः॥१५६॥

विषयग्रहणं यस्य कारणापेक्षया भवेत्।

सत्येव ग्राह्यशेषे च परिणामी स चित्तवत्॥१५७॥

अध्यक्षोऽहमिति ज्ञानं बुद्धेरेव विनिश्चयः।

नाध्यक्षस्याविशेषत्वान्न तस्यास्ति परो यतः॥१५८ ॥

कर्त्राचेदहमित्येवमनुभूयेत मुक्तता।

सुखदुःखविनिर्मोको नाहंकर्तरि युज्यते॥१५९॥

देहादावभिमानोत्थो दुःखीति प्रत्ययो ध्रुवम्।

कुण्डलीप्रत्ययो यद्वत्प्रत्यगात्माभिमानिना॥१६०॥

बाध्यते प्रत्ययेनेह विवेकेनाविवेकवान्।

विपर्यासेऽसदन्तं स्यात्प्रमाणस्याप्रमाणतः॥१६१॥

दाहच्छेदविनाशेषु दुःखित्वं नान्यथात्मनः।

नव ह्यन्यस्य दाहादावन्यो दुःखी भवेत्क्वचित्॥१६२॥

अस्पर्शत्वाददेहत्वान्नाहं दाह्यो यतः सदा।

तस्मान्मिथ्याभिमानोत्थं मृते पुत्रे मृतिर्यथा॥१६३॥

कुण्डल्यहमिति ह्येतद्बाध्येतैव विवेकिना।

दुःखीति प्रत्ययस्तद्वत्केवलाहंधिया सह॥१६४॥

सिद्धे दुःखित्व इष्टं स्यात्तच्छक्तिश्छन्दसात्मनः।

मिथ्याभिमानतो दुःखी तेनार्थापादनक्षमः॥१६५॥

अस्पर्शोऽपि यथा स्पर्शमचलश्चलनादि च।

अविवेकात्तथा दुःखं मानसं चात्मनीक्षते॥१६६॥

विवेकात्मधिया दुःखं नुद्यते चलनादिवत्।

अविवेकस्वभावेन मनो गच्छत्यनिच्छतः॥१६७॥

तदा नु दृश्र्यत दुःखं नैश्चल्ये नैव तस्य तत्।

प्रत्यगात्मनि तस्मात्तद्दःखं नैवोपपद्यते॥१६८॥

त्वंसतोस्तुल्यनीडत्वान्नीलाश्ववदिदं भवेत्।

निर्दुःखवाचिना योगात्त्वंशब्दस्य तदर्थता॥१६९॥

प्रत्यगात्माभिधानेन तच्छब्दस्य युतेस्तथा।

दशमस्त्वमसीत्येवं वाक्यं स्यात्प्रत्यगात्मनि॥१७०॥

स्वार्थस्य ह्यप्रहाणेन विशिष्टार्थसमर्पकोै।

प्रत्यगात्मावगत्यन्तौ नान्योऽर्थोऽर्थदाद्विरोध्यतः॥१७१॥

नवबुद्धयपहाराद्धि स्वात्मानं दशपूरणम्।

अपश्यञ्ज्ञातुमेवेच्छेत्स्वमात्मानं जनस्तथा॥१७२॥

अविद्याबद्धचक्षुष्ट्वात्कामापहृतधीः सदा।

विविक्तं दृशिमात्मानं नेक्षते दशमं यथा॥१७३॥

दशमस्त्वमसीत्येवं तत्त्वमस्यादिवाक्यतः।

स्वमात्मानं विजानाति कृत्स्नान्तःकरणेक्षणम्॥१७४ ॥

इदं पूर्वमिदं पश्चात्पदं वाक्यं भवेदिति।

नियमो नैव वेदेऽस्ति पदसांगत्यमर्थतः॥१७५॥

अन्वयव्यतिरेकाभ्यां ततो वाक्यार्थबोधनम्।

वाक्ये हि श्रूयमाणानां पदानामर्थसंस्मृतिः॥१७६॥

यदा नित्येषु वाक्येषु पदार्थस्तु विविच्यते।

वाक्यार्थज्ञानसंक्रान्त्यै तदा प्रश्नो न युज्यते॥१७७॥

अन्वयव्यतिरेकोक्तिः पदार्थस्मरणाय तु।

स्मृत्यभावे न वाक्यार्थो ज्ञातुं शक्यो हि केनचित्॥१७८ ॥

तत्त्वमस्यादिवाक्येषु त्वंपदार्थाविवेकतः।

व्यज्यते नैव वाक्यार्थो नित्यमुक्तोऽहमित्यतः॥१७९ ॥

अन्वयव्यतिरेकोक्तिस्तद्विवेकाय नान्यथा।

त्वंपदार्थविवेके हि पाणावर्पितबिल्ववत्॥१८० ॥

वाक्यार्थोव्यज्यते चैवं केवलोऽहंपदार्थतः।

दुःखीत्येतदपोहेन प्रत्यगात्मविनिश्चयात्॥१८१॥

तत्रैवं संभवत्यर्थे श्रुतहानाश्रुतार्थधीः।

नैव कल्पयितुं युक्ता पदवाक्यार्थकोविदैः॥१८२॥

प्रत्यक्षादीनि बाधेरन्कृष्णलादिषु पाकवत्।

अक्षजादिनिभैरेतैः कथं स्याद्वाक्यबाधनम्॥१८३॥

दुःख्यस्मीति सति ज्ञाने निर्दुःखीति न जायते।

प्रत्यक्षादिनिभत्वेऽपि वाक्यान व्यभिचारतः॥१८४॥

स्वप्ने दुःख्यहमध्यासं दाहच्छेदादिहेतुतः।

तत्कालभाविभिर्वाक्यैर्न बाधः क्रियते यदि॥१८५॥

समाप्तेस्तर्हि दुःखस्य प्राक्र्वतद्बाध इष्यताम्।

न हि दुःखस्य संतानो भ्रान्तेर्वा दृश्यते क्वचित्॥१८६॥

प्रत्यगात्मन आत्मत्वं दुःख्यस्मीत्यस्य बाधया।

दशमं नवमस्येव वेद चेदविरुद्धता॥१८७॥

नित्यमुक्तत्वविज्ञानं वाक्याद्भवति नान्यतः।

वाक्यार्थस्यापि विज्ञान पदार्थस्मृतिपूर्वकम्॥१८८॥

अन्वयव्यतिरेकाभ्यां पदार्थः स्मर्यते ध्रुवम्।

एवं निर्दुःखमात्मानमक्रियं प्रतिपद्यते॥१८९॥

सदेवेत्यादिवाक्येभ्यः प्रमा स्फुटतरा भवेत्।

दशमस्त्वमसीत्यस्माद्यथैवं प्रत्यगात्मनि॥१९० ॥

प्रबोधेन यथा स्वाप्नं सर्वदुःखं निवर्तते।

प्रत्यगात्मधिया तद्वद्दुःखित्वं सर्वदात्मनः॥१९१॥

कृष्णलादौ प्रमाजन्म तदन्यार्थामृदुत्वतः।

तत्त्वमस्यादिवाक्येषु न त्वेवमविरोधतः॥१९२॥

वाक्ये तत्त्वमसीत्यस्मिज्ञातार्थं तदसिद्वयम्।

त्वमर्थे सत्यसाहाय्याद्वाक्यं नोत्पादयेत्प्रमाम्॥१९३॥

तत्त्वमोस्तुल्यनीडार्थमसीत्येतत्पदं भवेत्।

तच्छब्दः प्रत्यगात्मार्थस्तच्छब्दार्थस्त्वमस्तथा॥१९४ ॥

दुःखित्वात्प्रत्यगात्मत्वं वारयेतामुभावपि।

एवं च नेति नेत्यर्थं गमयेतां परस्परम्॥१९५ ॥

एवं तत्त्वमसीत्यस्य गम्यमाने फले कथम्।

अप्रमाणत्वमस्योक्त्वा क्रियापेक्षत्वमुच्यते॥१९६॥

तस्मादाद्यन्तमध्येषु कुर्वित्येतद्विरोध्यतः।

न कल्प्यमश्रुत्वाच्च श्रुतत्यागोऽप्यनर्थकः॥१९७॥

यथानुभूयते तृप्तिर्भुजेर्वाक्यान्न गम्यते।

वाक्यस्य विधृतिस्तद्वद्गोशकृत्पायसीक्रिया॥१९८॥ सत्यमेवमनात्मार्थवाक्यात्पारोक्ष्यबोधनम्।

प्रत्यगात्मनि न त्वेवं संख्याप्राप्तिवदध्रुवम्॥१९९॥

स्वयंवेद्यत्वपर्यायः स्वप्रमाणक इष्यताम्।

निवृत्ताविदमः सिद्धः स्वात्मनोऽनुभवश्च नः॥२००॥

बुद्धीनां विषयो दुःखं नो यस्य विषया मताः।

कुतोऽस्य दुःखसंबन्धो दृशः स्यात्प्रत्यगात्मनः॥२०१॥

दृशिरेवानुभूयेत स्वेनैवानुभवात्मना।

तदाभासतया जन्म धियोऽस्यानुभवः स्मृतः॥२०२॥

अशनायादिनिर्मुक्तः सिद्धो मोक्षस्त्वमेव सः।

श्रोतव्यादि तवेत्येतद्विरुद्धं कथमुच्यते॥२०३॥

सेत्स्यतीत्येव चेत्तस्याच्छ्रवणादि तदा भवेत्।

मोक्षस्यानित्यतैवं स्याद्विरोधे नान्यथा वचः॥२०४॥

श्रोतृश्रोतव्ययोर्भेदो यदीष्टः स्याद्भवेदिदम्।

इष्टार्थकोप वं स्यान्न युक्तं सर्वथा वचः॥२०५॥

सिद्धो मोक्षोऽहमित्येव ज्ञात्वात्मानं भवेद्यादि।

चिकीर्षुर्युः स मूढात्मा शास्त्रं चोद्धाटयत्यपि॥२०६॥

न हि सिद्धस्य कर्तव्यं सकार्यस्य न सिद्धता।

उभयालम्बनं कुर्वनात्मानं वञ्चयत्यपि॥२०७॥

सिद्धो मोक्षस्त्वमित्येतद्वस्तुमात्रं प्रदर्श्यते।

श्रोतुस्तथात्वविज्ञाने प्रवृत्तिः स्यात्कथं त्विति॥२०८॥

कर्ता दुःखयहमस्मीति प्रत्यक्षेणानुभूयते।

कर्ता दुःखी च मा भूवमिति यत्नो भवेत्ततः॥२०९॥

तद्विज्ञानाय युक्त्यादि कर्तव्यं श्रुतिरब्रवीत्।

कर्तृत्वाद्यनुवादेन सिद्धत्वानुभवाय तु॥२१०॥

निर्दुःखो निष्क्रियोऽकामः सिद्धो मोक्षोऽहमित्यपि।

गृहीत्वैव विरुद्धार्थमादध्यात्कथमेव सः॥२११॥

सकामः सक्रियोऽसिद्ध इति मेऽनुभवः कथम्।

अतो मे विपरीतस्य तद्भवान्वक्तुमर्हति॥२१२॥

इहैव घटते प्रश्नो न मुक्तत्वानुभूतये।

प्रमाणेन विरोधी यः सोऽत्रार्थः प्रश्नमर्हति॥२१३॥

अहं निमुक्त इत्येव सदसीत्यन्यमानजः।

प्रत्यक्षाभासजन्यत्वाद्दुःखित्वं प्रश्नमर्हति ॥२१४॥

पृष्टमाकाङ्क्षितं वाच्यं दुःखाभावमभीप्सितम्।

कथं हीदं निवर्तेत दुःखं सर्वात्मना मम॥२१५॥

इति प्रश्नानुरूपं यद्वाच्यं दुःखनिवर्तकम्।

श्रुतेः स्वात्मनि नाशङ्का प्रामाण्ये सति विद्यते॥२१६॥

तस्मादात्मविमुक्तत्वं प्रत्याययति तद्वचः।

वक्तव्यं तत्तथार्यंस्याद्विरोधेऽसति केनचित्॥२१७ ॥

इतोऽन्योऽनुभवः कश्चिदात्मनो नोपपद्यते।

अविज्ञातं विजानतां विज्ञातारमिति श्रुतेः॥२१८ ॥

त्वंपदार्थविवेकाय संन्यासः सर्वकर्मणाम्।

साधनत्वं

कज्क्त्येव शान्तो दान्तानुशासनात्॥२१९॥

त्वमर्थं प्रत्यगात्मानं पश्येदात्मानमात्मनि।

वाक्यार्थं तत आत्मानं सर्वं पश्यति केवलम्॥२२०॥

सर्वमात्मेति वाक्यार्थे विज्ञातेऽस्य प्रमाणतः।

असत्त्वे ह्यन्यमानस्य विधिस्तं योजयेत्कथम्॥२२१॥

तस्माद्वाक्यार्थविज्ञानान्नोर्ध्वं कर्मविधिर्भवेत्।

न हि ब्रह्मास्मि कर्तेति विरुद्धे भवतो धियौ॥२२२॥

ब्रह्मास्मीति च विद्येयं नैव कर्तेति बाध्यते।

सकामो बद्ध इत्येवं प्रमाणाभासजातया॥२२३॥

शास्त्राद्ब्रह्मास्मि नान्योऽहमिति बुद्धिर्भवेह्दृढा।

यदा युक्ता तदैवंधीर्यथा देहात्मधीरिति॥२२४ ॥

सभयादभयं प्राप्तस्तदर्थं यतते च यः।

स पुनः सभयं गन्तुं स्वतन्त्रश्चेन्न हीच्छति॥२२५ ॥

यथेष्टाचरणप्राप्तिः संन्यासादिविधौ कुतः।

पदार्थाज्ञानबुद्धस्य वाक्यार्थानुभवार्थिनः।

अतः सर्वमिदं सिद्धं यत्प्रागस्माभिरीरितम्॥२२६॥

यो हि यस्माद्विरुक्तः स्यान्नासौ तस्मै प्रवर्तते।

लोकत्रयाद्विरक्तत्वान्मुमुक्षुः किमितीहते॥२२७ ॥

क्षुधया पीड्यमानोऽपि न विषं ह्यत्तुमिच्छति।

मृष्टान्नध्वस्ततृड् जाननामूढस्तज्जिघत्सति॥२२८॥

वेदान्तवाक्यपुष्पेभ्यो ज्ञानामृतमधूत्तमम्।

उज्जहारालिवद्यो नस्तस्मै सद्गुरवे नमः॥२२९॥



**Chapter 19 (1-28)  
भेषजप्रयोगप्रकरणम्॥**

प्रयुज्य तृष्णाज्वरनाशकारणं चिकित्सितं ज्ञानविरागभेषजम्।

न याति कामज्वरसंनिपातजां शरीरमालाशतयोगदुःखिताम्॥१॥

अहं ममेति त्वमनर्थमहिसे परार्थमिच्छन्ति तवान्य ईहितम्।

न तेऽर्थबोधो न हि मेऽस्ति चार्थिता ततश्च युक्तः शम व ते मनः॥२॥

यतो न चान्यः परमात्मसनातना- त्सदैव तृप्तोऽहमतो न मेऽर्थिता।

सदैव तृप्तश्च न कामये हितं यतस्व चेतः प्रशमाय तेऽधिकम्॥३॥

षडूर्मिमालाभ्यतिवृत्त व यः स व चात्मना जगतश्च नः श्रुतेः।

प्रमाणतश्चापि मया प्रवेद्यते मुधैव तस्माच्च मनस्तवेहितम्॥४॥

त्वयि प्रशान्ते न हि चास्ति भेदधी- र्यतो जगन्मोहमुपैति मायया।

ग्रहो हि मायाप्रभवस्य कारणं ग्रहाद्विमोके न हि सास्ति कस्यचित्॥५॥

न मेऽस्ति मोहस्तव चेष्टितेन हि प्रबुद्धतत्त्वस्त्वसितो ह्यविक्रियः।

न पूर्वतत्त्वोत्तरभेदता हि नो वृथैव तस्माच्च मनस्तवेहितम्॥६॥

यतश्च नित्योऽहमतो न चान्यथा विकारयोगे हि भवेदनित्यता।

सदा प्रभातोऽहमतो हि चाद्वयो विकल्पितं चाप्यसदित्यवस्थितम्॥७॥

अभावरूपं त्वमसीह हे मनो निरीक्ष्यमाणे न हि युक्तितोऽस्तिता।

सतो ह्यनाशादसतोऽप्यजन्मतो द्वयं च चेतस्तव नास्तितेष्यते॥८॥

द्रष्टा च दृश्यं च तथा च दर्शनं भ्रमस्तु सर्वस्तव कल्पितो हि सः।

दृशेश्च भिन्नं न हि दृश्र्यमीक्ष्यते स्वपन्प्रबोधेन तथा न भिद्यते॥९॥

विकल्पना वापि तथाद्वया भवे- दवस्तुयोगात्दलातचक्रवत्।

न शक्तिभेदोऽस्ति यतो न चात्मनां ततोऽद्वयत्वं श्रुतितोऽवसीयते॥१०॥

मिथश्च भिन्ना यदि ते हि चेतनाः क्षयस्तु तेषां परिमाणयोगतः ध्रुवो

भवेद्भेदवतां हि दृष्टतो जगत्क्षयश्चापि समस्तमोक्षतः॥११॥

न मेऽस्ति कश्चिन्न च सोऽस्मि कस्यचि- द्यतोऽद्वयोऽहं न हि चास्ति कल्पितम्।

अकल्पितश्चास्मि पुरा प्रसिद्धितो विकल्पनाया द्वयमेव कल्पितम्॥१२॥

विकल्पना चाप्यभवे न विद्यते सदन्यदित्येवमतो न नास्तिता। यतः

प्रवृत्ता तव चापि कल्पना पुरा प्रसिद्धेर्न च तद्धि कल्पितम्॥१३॥

असद्द्वयं तेऽपि हि यद्यदीक्ष्यते न दृष्टमित्येव न चैव नास्तिता।

यतः प्रवृत्ता सदसद्विकल्पना विचारवद्वापि तथाद्वयं च सत्॥१४॥

सदभ्युपेतं भवतोपकल्पितं विचारहेतुर्यदि तस्य नास्तिता।

विचारहानाच्च तथैव संस्थितं न चेत्तदिष्टं नितरां सदिष्यते॥१५॥

असत्समं चैव सदित्यपीति चे- दनर्थवत्त्वान्नरश्रृङ्गतुल्यतः।

अनर्थवत्त्वं त्वसति ह्यकारणं न चैव तस्मान्न विपर्ययेऽन्यथा॥१६॥

असिद्धितश्चापि विचारकारणा- द्द्वूयं च तस्मात्प्रसृतं च मायया।

श्रुतेः स्मृतेश्चापि तथा हि युक्तितः प्रसिध्यतीत्थं न तु युज्यतेऽन्यथा॥१७॥

विकल्पनाच्चापि विधर्मकं श्रुतेः पुरा प्रसिद्धेश्च विकल्पितोऽद्वयम्।

न चेति नेतीति यथा विकल्पितं

निषिध्यतेऽत्राप्यविशेषसिद्धये॥१८॥

अकल्पितेऽप्येवमजेऽद्वयेऽक्षरे विकल्पयन्तः सदसच्च जन्मभिः।

स्वचित्तमायाप्रभवं च ते भवं जरां च मृत्युं च नियान्ति संततम्॥१९॥

भवाभवत्वं तु न चेदवस्थिति- र्न चास्य चान्यस्थितिजन्म नान्यथा।

सतो ह्यसत्त्वादसतश्च सत्त्वतो न चि

क्रियाकारकमित्यतोऽप्यजम्॥२०॥

अकुर्वदिष्टं यदि वास्य कारकं न किंचिदन्यन्ननु नास्त्यकारकम्।

सतोऽविशेषादसतश्च सच्च्युतौ तुलान्तयार्यद्वदनिश्चयान्न हि॥२१॥

न चेत्स इष्टः सदसद्विपर्ययः कथं भवः स्यात्सदसद्वयवस्थितौ।

विभक्तमेतद्वयमप्यवस्थितं न जन्म तस्माच्च मनो हि कस्यचित्॥२२॥

अथाभ्युपेत्यापि भवं तवेच्छतो ब्रवीमि नार्थस्तव चेष्टितेन मे।

न हानवृद्धी न यतः स्वतोऽसतो भवेऽन्यतो वा यदि वास्तिता तयोः॥२३॥

ध्रुवा ह्यनित्याश्च न चान्ययोगिनो मिथश्च कार्यं न च तेषु युज्यते।

अतो न कस्यापि हि किंचिदिष्यते स्वयं च तत्त्वं न

निरुक्तिगोचरम्॥२४॥

समं तु तस्मात्सततं विभातव- द्द्वयाद्विमुक्तं सदसद्विकल्पितात्। निरीक्ष्य युक्त्या श्रुतितस्तु

बुद्धिमा- नशेषनिर्वाणमुपैति दीपवत्॥२५॥

अवेद्यमेकं यदनन्यवेदिनां कुतार्किकाणां च सुवेद्यमन्यथा।

निरीक्ष्य चेत्थं त्वगुणग्रहोऽगुणं न याति मोहं ग्रहदोषमुक्तितः॥२६॥

अतोऽन्यथा न ग्रहनाश इष्यते विमोहबुद्धेर्ग्रह व कारणम्।

ग्रहोऽप्यहेतुस्त्वनलस्त्वनिन्धनो यथा प्रशान्ति परमां तथा व्रजेत्॥२७॥

विमथ्य वेदोदथितः समुद्धृतं सुरैर्महाब्धेस्तु यथा महात्मभिः।

तथामृतं ज्ञानमिदं हि यैः पुरा नमो गुरुभ्यः परमीक्षितं च यैः॥२८॥



![](include/loader.gif) **Please Wait....**

**End Of Book**

\]
