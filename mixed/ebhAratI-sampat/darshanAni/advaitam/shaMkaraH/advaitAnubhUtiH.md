+++
title = "अद्वैतानुभूतिः"
author = "शंकरः"
domain = "दर्शनानि"
sub-domain = "अद्वैतम्"
language = "संस्कृतम्"
"serial no." = "Ebharati-2535"
source_url = "https://www.ebharatisampat.in/readbook3.php?bookid=MDc3OTM1NDc0MDUzMzQy&pageno=MjI0MjQyNjk5NTk="

+++
[[अद्वैतानुभूतिः	Source: [EB](https://www.ebharatisampat.in/readbook3.php?bookid=MDc3OTM1NDc0MDUzMzQy&pageno=MjI0MjQyNjk5NTk=)]]

\[

॥श्रीः॥

॥अद्वैतानुभूतिः॥

अहमानन्दसत्यादिलक्षणः केवलः शिवः।

सदानन्दादिरूपं यत्तेनाहमचलोऽद्वयः॥ 1.1

॥

अक्षिदोषाद्यथैकोऽपि द्वयवद्भाति चन्द्रमाः।

एकोऽप्यात्मा तथा भाति द्वयवन्मायया मृषा॥ 1.2

॥

अक्षिदोषविहीनानामेक एव यथा शशी।

मायादोषविहीनानामात्मैवैकस्तथा सदा॥ 1.3

॥

द्वित्वं भात्यक्षिदोषेण चन्द्रे स्वे मायया जगत्।

द्वित्वं मृषा यथा चन्द्रे मृषा द्वैतं तथात्मनि॥ 1.4

॥

आत्मनः कार्यमाकाशो विनात्मानं न संभवेत्।

कार्यस्य पूर्णता सिद्धा किं पुनः पूर्णतात्मनः॥ 1.5

॥

कार्यभूतो यथाकाश एक एव न हि द्विधा।

हेतुभूतस्तथात्मायमेक एव विजानतः॥ 1.6

॥

एकोऽपि द्वयवद्भाति यथाकाश उपाधितः।

एकोऽपि द्वयवत्पूर्णस्तथात्मायमुपाधितः॥ 1.7

॥

कारणोपाधिचैतन्यं कार्यसंस्थाच्चितोऽधिकम्।

न घटाभ्रान्मृदाकाशः कुत्रचिन्नाधिको भवेत्॥ 1.8

॥

निर्गतोपाधिराकाश एक एव यथा भवेत्।

एक एव तथात्मायं निर्गतोपाधिकः सदा॥ 1.9

॥

आकाशादन्य आकाश आकाशस्य यथा न हि।

एकत्वादात्मनो नान्य आत्मा सिध्यति चात्मनः॥ 1.10

॥

मेघयोगाद्यथा नीरं करकाकारतामियात्।

मायायोगात्तथैवात्मा प्रपञ्चाकारतामियात्॥ 1.11

॥

वर्षोपल इवाभाति नीरमेवाभ्रयोगतः।

वर्षोपलविनाशेन नीरनाशो यथा न हि॥ 1.12

॥

आत्मैवायं तथा भाति मायायोगात्प्रपञ्चवत्।

प्रपञ्चस्य विनाशेन स्वात्मनाशो न हि क्वचित्॥ 1.13

॥

जलादन्य इवाभाति जलोत्थो बुद्बुदो यथा।

तथात्मनः पृथगिव प्रपञ्चोऽयमनेकधा॥ 1.14

॥

यथा बुद्बुदनाशेन जलनाशो न कर्हिचित्।

तथा प्रपञ्चनाशेन नाशः स्यादात्मनो न हि॥ 1.15

॥

अहिनिल्र्वयनीजातः शुच्यादिर्नाहिमाप्नुयात्।

तथा स्थूलादिसंभूतः शुच्यादिर्नाप्नुयादिमम्॥ 1.16

॥

त्यक्तां त्वचमहिर्यद्वदात्मत्वेन न मन्यते।

आत्मत्वेन सदा ज्ञानी त्यक्तदेहत्रयं तथा॥ 1.17

॥

अहिनिल्र्वयनीनाशादहेर्नाशो यथा न हि।

देहत्रयविनाशेन नात्मनाशस्तथा भवेत्॥ 1.18

॥

तक्रादिलवणोपेतमज्ञैर्लवणवद्यथा।

आत्मा स्थूलादिसंयुक्तो दूष्यते स्थूलकादिवत्॥ 1.19

॥

अयःकाष्ठादिकं यद्वद्वह्निवद्वह्नियोगतः।

भाति स्थूलादिकं सर्वमात्मवत्स्वात्मयोगतः॥ 1.20

॥

दाहको नैव दाह्रं स्याद्दाह्रं तद्वन्न दाहकः।

नैवात्मायमनात्मा स्यादनात्मायं न चात्मकः॥ 1.21

॥

प्रमेयादित्रयं सार्थं भानुना घटकुड¬

वत्।

येन भाति स एवाहं प्रमेयादिविलक्षणः॥ 1.22

॥

भानुस्फुरणतो यद्वत्स्फुरतीव घटादिकम्।

स्फुरतीव प्रमेयादिरात्मस्फुरणतस्तथा॥ 1.23

॥

पिष्टादिगुलसंपर्काद्गुलवत्प्रीतिमान्यथा।

आत्मयोगात्प्रमेयादिरात्मवत्प्रीतिमान्भवेत्॥ 1.24

॥

घटनीरान्नपिष्टानामुष्णत्वं वह्नियोगतः।

वÏ

ह्न विना कथं तेषामुष्णता स्याद्यथा क्वचित्॥ 1.25

॥

भूतभौतिकदेहानां स्फूर्तिता स्वात्मयोगतः।

विनात्मानं कथं तेषां स्फूर्तिता स्यात्तथा क्वचित्॥ 1.26

॥

नानाविधेषु कुम्भेषु वसत्येकं नभो यथा।

नानाविधेषु देहेषु तद्वदेको वसाम्यहम्॥ 1.27

॥

नानाविधत्वं कुम्भानां न यात्येव यथा नभः।

नानाविधत्वं देहानां तद्वदेव नयाम्यहम्॥ 1.28

॥

यथा घटेषु नष्टेषु घटाकाशो न नश्यति।

तथा देहेषु नष्टेषु नैव नश्यामि सर्वगः॥ 1.29

॥

उत्तमादीनि पुष्पाणि वर्तन्ते सूत्रके यथा।

उत्तमाद्यास्तथा देहा वर्तन्ते मयि सर्वदा॥ 1.30

॥

यथा न संस्पृशेत्सूत्रं पुष्पाणामुत्तमादिता।

तथा नैकं सर्वगं मां देहानामुत्तमादिता॥ 1.31

॥

पुष्पेषु तेषु नष्टेषु यद्वत्सूत्रं न नश्यति।

तथा देहेषु नष्टेषु नैव नश्याम्यहं सदा॥ 1.32

॥

पर्यङ्करज्जुरन्ध्रेषु नानेवैकापि सूर्यभा।

एकोऽप्यनेकवद्भाति तथा क्षेत्रेषु सर्वगः॥ 1.33

॥

रज्जुरन्ध्रस्थदोषादि सूर्यभां न स्पृशेद्यथा।

तथा क्षेत्रस्थदोषादि सर्वगं मां न संस्पृशेत्॥ 1.34

॥

तद्रज्जुरन्ध्रनाशेषु नैव नश्यति सूर्यभा।

तथा क्षेत्रविनाशेषु नैव नश्यामि सर्वगः॥ 1.35

॥

देहो नाहं प्रदृश्यत्वाद्भौतिकत्वान्न चेन्द्रियम्।

प्राणो नाहमनेकत्वान्मनो नाहं चलत्वतः॥ 1.36

॥

बुद्धिर्नाहं विकारित्वात्तमो नाहं जडत्वतः।

देहेन्द्रियादिकं नाहं विनाशित्वाद्धटादिवत्॥ 1.37

॥

देहेन्द्रियप्राणमनोबुद्ध्यज्ञानानि भासयन्।

अहंकारं तथा भामि चैतेषामभिमानिनम्॥ 1.38

॥

सर्वं जगदिदं नाहं विषयत्वादिदंधियः।

अहं नाहं सुषुप्त्यादौ अहमः साक्षितः सदा॥ 1.39

॥

सुप्तौ यथा निर्विकारस्तथावस्थाद्वयेऽपि च।

द्वयोर्मात्राभियोगेन विकारीव विभाम्यहम्॥ 1.40

॥

उपाधिनीलरक्ताद्यैः स्फटिको नैव लिप्यते।

तथात्मा कोशजैः सर्वैः कामाद्यैर्नैव लिप्यते॥ 1.41

॥

फालेन भ्राम्यमाणेन भ्रमतीव यथा मही।

अगोऽप्यात्मा विमूढेन चलतीव प्रदृश्यते॥ 1.42

॥

देहत्रयमिदं नित्यमात्मत्वेनाभिमन्यते।

यावत्तावदयं मूढो नानायोनिषु जायते॥ 1.43

॥

निद्रादेहजदुःखादि जाग्रद्देहं न संस्पृशेत्।

जाग्रद्देहजदुःखादिस्तथात्मानं न संस्पृशेत्॥ 1.44

॥

जाग्रद्देहवदाभाति निद्रादेहस्तु निद्रया।

निद्रादेहविनाशेन जाग्रद्देहो न नश्यति॥ 1.45

॥

तथायमात्मवद्भाति जाग्रद्देहस्तु जागरात्।

जाग्रद्देहविनाशेन नात्मा नश्यति कर्हिचित्॥ 1.46

॥

हित्वायं स्वाप्निकं देहं जाग्रद्देहमपेक्षते।

जाग्रद्देहप्रबुद्धोऽयं हित्वात्मानं यथा तथा॥ 1.47

॥

स्वप्नभोगे यथैवेच्छा प्रबुद्धस्य न विद्यते।

असत्स्वर्गादिके भोगे नैवेच्छा ज्ञानिनस्तथा॥ 1.48

॥

भोक्त्रा बहिर्यथा भोग्यः सर्पो दृषदि कल्पितः।

रूपशीलादयश्चात्मभोगा भोग्यस्वरूपकाः॥ 1.49

॥

ज्ञस्य नास्त्येव संसारो यद्वदज्ञस्य कर्मिणः।

जानतो नैव भीर्यद्वद्रज्जुसर्पमजानतः॥ 1.50

॥

सैन्धवस्य घनो यद्वज्जलयोगाज्जलं भवेत्।

स्वात्मयोगात्तथा बुद्धिरात्मैव ब्राहृवेदिनः॥ 1.51

॥

तोयाश्रयेषु सर्वेषु भानुरेकोऽप्यनेकवत्।

एकोऽप्यात्मा तथा भाति सर्वक्षेत्रेष्वनेकवत्॥ 1.52

॥

भानोरन्य इवाभाति जलभानुर्जले यथा।

आत्मनोऽन्य इवाभासो भाति बुद्धौ तथात्मनः॥ 1.53

॥

बिम्बं विना यथा नीरे प्रतिबिम्बो भवेत्कथम्।

विनात्मानं तथा बुद्धौ चिदाभासो भवेत्कथम्॥ 1.54

॥

प्रतिबिम्बचलत्वाद्या यथा बिम्बस्य कर्हिचित्।

न भवेयुस्तथाभासकर्तृत्वाद्यास्तु नात्मनः॥ 1.55

॥

जले शैत्यादिकं यद्वज्जलभानुं न संस्पृशेत्।

बुद्धेः कर्मादिकं तद्वच्चिदाभासं न संस्पृशेत्॥ 1.56

॥

बुद्धेः कर्तृत्वभोक्तृत्वदुःखित्वाद्यैस्तु संयुतः।

चिदाभासो विकारीव शरावस्थाम्बुभानुवत्॥ 1.57

॥

शरावस्थोदके नष्टे तत्स्थो भानुर्विनष्टवत्।

बुद्धेर्लये तथा सुप्तौ नष्टवत्प्रतिभात्ययम्॥ 1.58

॥

जलस्थार्कं जलं चोर्मिं भासयन्भाति भास्करः।

आत्माभासं धियं बुद्धेः कर्तृत्वादीनयं तथा॥ 1.59

॥

मेघावभासको भानुर्मेघच्छन्नोऽवभासते।

मोहावभासकस्तद्वन्मोहच्छन्नो विभात्यंयम्॥ 1.60

॥

भास्यं मेघादिकं भानुर्भासयन्प्रतिभासते।

तथा स्थूलादिकं भास्यं भासयन्प्रतिभात्ययम्॥ 1.61

॥

सर्वप्रकाशको भानुः प्रकाश्येर्नैव दूष्यते।

सर्वप्रकाशको ह्रात्मा सर्वैस्तद्वन्न दूष्यते॥ 1.62

॥

मुकुरस्थं मुखं यद्वन्मुखवत्प्रथते मृषा।

बुद्धिस्थाभासकस्तद्वदात्मवत्प्रथते मृषा॥ 1.63

॥

मुकुरस्थस्य नाशेन मुखनाशो भवेत्कथम्।

बुद्धिस्थाभासनाशेन नाशो नैवात्मनः क्वचित्॥ 1.64

॥

ताम्रकल्पितदेवादिस्ताम्रादन्य इव स्फुरेत्।

प्रतिभास्यादिरूपेण तथात्मोत्थमिदं जगत्॥ 1.65

॥

ईशजीवात्मवद्भाति यथैकमपि ताम्रकम्।

एकोऽप्यात्मा तथैवायमीशजीवादिवन्मृषा॥ 1.66

॥

यथेश्वरादिनाशेन ताम्रनाशो न विद्यते।

तथेश्वरादिनाशेन नाशो नैवात्मनः सदा॥ 1.67

॥

अध्यस्तो रज्जुसर्पोऽयं सत्यवद्रज्जुसत्तया।

तथा जगदिदं भाति सत्यवत्स्वात्मसत्तया॥ 1.68

॥

अध्यस्ताहेरभावेन रज्जुरेवावशिष्यते।

तथा जगदभावेन सदात्मैवावशिष्यते॥ 1.69

॥

स्फटिके रक्तता यद्वदुपाधेर्नीलताम्बरे।

यथा जगदिदं भाति तथा सत्यमिवाद्वये॥ 1.70

॥

स्फटिके रक्तता मिथ्या मृषा खे नीलता यथा।

तथा जगदिदं मिथ्या एकस्मिन्नद्वये मयि॥ 1.71

॥

जीवेश्वरादिभावेन भेदं पश्यति मूढधीः।

निर्भेदे निर्विशेषेऽस्मिन्कथं भेदो भवेद्ध्रुवम्॥ 1.72

॥

लिङ्गस्य धारणादेव शिवोऽयं जीवतां व्रजेत्।

लिङ्गनाशे शिवस्यास्य जीवतावेशता कुतः॥ 1.73

॥

शिव एव सदा जीवो जीव एव सदा शिवः।

वेत्त्यैक्यमनयोर्यस्तु स आत्मज्ञो न चेतरः॥ 1.74

॥

क्षीरयोगाद्यथा नीरं क्षीरवद्दृश्यते मृषा।

आत्मयोगादनात्मायमात्मवद्दृश्यते तथा॥ 1.75

॥

नीरात्क्षीरं पृथक्कृत्य हंसो भवति नान्यथा।

स्थूलादेः स्वं पृथक्कृत्य मुक्तो भवति नान्यथा॥ 1.76

॥

क्षीरनीरविवेकज्ञो हंस एव न चेतरः।

आत्मानत्मविवेकज्ञो यतिरेव न चेतरः॥ 1.77

॥

अध्यस्तचोरजः स्थाणोर्विकारः स्यान्न हि क्वचित्।

नात्मनो निर्विकारस्य विकारो विश्वजस्तथा॥ 1.78

॥

ज्ञाते स्थाणौ कुतश्चोरश्चोराभावे भयं कुतः।

ज्ञाते स्वस्मिन्कुतो विश्वं विश्वाभावे कुतोऽखिलम्॥ 1.79

॥

गुणवृत्तित्रयं भाति परस्परविलक्षणम्।

सत्यात्मलक्षणे यस्मिन्स एवाहं निरंशकः॥ 1.80

॥

देहत्रयमिदं भाति यस्मिन्ब्राहृणि सत्यवत्।

तदेवाहं परं ब्राहृ देहत्रयविलक्षणः॥ 1.81

॥

जाग्रदादित्रयं यस्मिन्प्रत्यगात्मनि सत्यवत्।

स एवाहं परं ब्राहृ जाग्रदादिविलक्षणः॥ 1.82

॥

विश्वादिकत्रयं यस्मिन्परमात्मनि सत्यवत्।

स एव परमात्माहं विश्वादिकविलक्षणः॥ 1.83

॥

विराडादित्रयं भाति यस्मिन्साक्षिणि सत्यवत्।

स एव सच्चिदानन्दलक्षणोऽहं स्वयंप्रभः॥ 1.84

॥

इति श्रीमत्परमहंसपरिव्राजकाचार्यस्य

श्रीगोविन्दभगवत्पूज्यपादशिष्यस्य

श्रीमच्छंकरभगवतः कृतौ

अद्वैतानुभूतिः संपूर्णा॥

\]
