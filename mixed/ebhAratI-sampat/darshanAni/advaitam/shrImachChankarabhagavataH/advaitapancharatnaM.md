+++
TITLE = "अद्वैतपञ्चरत्नं"
AUTHOR = "श्रीमच्छङ्करभगवतः"
DOMAIN = "दर्शनानि"
SUB-DOMAIN = "अद्वैतम्"
PAGES = "1"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-2534"
url = "https://www.ebharatisampat.in/readbook3.php?bookid=ODQzNzkyODc0NDUyMzQy&pageno=MjI0MjQyNjk5NTk="
title = "अद्वैतपञ्चरत्नं"

+++
[[अद्वैतपञ्चरत्नं	Source: [EB](https://www.ebharatisampat.in/readbook3.php?bookid=ODQzNzkyODc0NDUyMzQy&pageno=MjI0MjQyNjk5NTk=)]]

\[



अद्वैतपञ्चरत्नम्





 ॥ श्रीः ॥

नाहं देहो नेन्द्रियाण्यन्तरङ्गो

 नाहङ्कारः प्राणवर्गो न बुद्धिः ।

दारापत्यक्षेत्रवित्तादिदूरः

 साक्षी नित्यः प्रत्यगात्मा शिवोऽहम् ॥ १ ॥

रज्ज्वज्ञानाद्भाति रज्जौ यथाहिः

 स्वात्माज्ञानादात्मनो जीवभावः ।

आप्तोक्त्याऽहिभ्रान्तिनाशो स रज्जु

 र्जीवो नाहं देशिकोक्त्या शिवोऽहम् ॥ २ ॥

आभातीदं विश्वमात्मन्यसत्यम्

 सत्यज्ञानानन्दरूपे विमोहात् ।

निद्रामोहात्स्वप्नवत्तन्न सत्यम्

 शुद्धः पूर्णो नित्य एकः शिवोऽहम् ॥ ३ ॥

नाहं जातो न प्रवृद्धो न नष्टो

 देहस्योक्ताः प्राकृताः सर्वधर्माः ।

कर्तृत्वादिश्चिन्मयस्यास्ति नाहं

 कारस्यैव ह्यात्मनो मे शिवोऽहम् ॥ ४ ॥

मत्तो नान्यत्किञ्चिदत्रास्ति विश्वं

 सत्यं बाह्यं वस्तु मायोपक्लृप्तम् ।

आदर्शान्तर्भासमानस्य तुल्यं

 मय्यद्वैते भाति तस्माच्छिवोऽहम् ॥ ५ ॥

इति श्रीमत्परमहंसपरिव्राजकाचार्यस्य

श्रीगोविन्दभगवत्पूज्यपादशिष्यस्य

श्रीमच्छङ्करभगवतः कृतौ

अद्वैत पञ्चरत्नं सम्पूर्णम् ॥













![](include/loader.gif) **Please Wait....**

**End Of Book**

\]
