+++
title = "पञ्चपादिकाविवरणम्"
author = "प्रकाशात्मन्"
domain = "दर्शनानि"
sub-domain = "अद्वैतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2440"
source_url = "https://www.ebharatisampat.in/read_chapter.php?bookid=MDg2OTA1MTM4MDMyNDMy"

+++
[[पञ्चपादिकाविवरणम्	Source: [EB](https://www.ebharatisampat.in/read_chapter.php?bookid=MDg2OTA1MTM4MDMyNDMy)]]

\[











**पञ्चपादिकाविवरणम् - a commentary on** **पञ्चपादिका by** **प्रकाशात्मन्**



**प्रकाशात्मन् authors of a very learned on Padmapada's work goes beyond his original in his vivarana in giving new orientations to the Advaita doctrines, concepts and categories, their definitions and lay-out. The famous** **विवरणानुमान in support of the provenness of positive ignorance (भावरूपाज्ञान) in Advaita philosophy is assailed by Ramanuja in his** **श्रीभाष्य, while reviewing the edifice of the** **पूर्वपक्ष. The** **विविरण has also advanced a picturesque theory of Brahman's Jagad-उपादानत्व in association wwith** **माया, which has attained classical distinction.**





**0श्रीः**

**0श्रीप्रकाशात्मविरचितम्**

**02पञ्चपादिकाविवरणम्**



**पालने विमलसत्त्ववृत्तये जन्मकर्मणि रजोजुषे,** **लये॥**

**तामसाय जगतः पराकृतद्वैतजालवपुषे नमः सते॥1॥**

**यस्याः प्रसादमवलम्ब्य जगद्गुरूणा-**

**मप्यस्खलद्बहुगुणाः प्रसरन्ति वाचः॥**

**सा वेदशास्त्रपरिनिर्मितवन्द्यदेहा**

**भूयात् समग्रवरदैव सरस्वती नः॥2॥**

**विघ्नाभितापमहत्य मदीयकृत्य-**

**बीजं प्रवृद्धमदनुग्रहवर्षपातैः।**

**सम्प्रार्थितः सिततरोऽपि गणेशमेघः**

**सिञ्चन्नभीष्टफलमङ्कुरयत्वमोघम्॥3॥**

**श्यामोऽपि श्रुतिकमलावबोधरागः**

**शान्तः सन्नयति तमोविनाशमन्तः॥**

**नीरूपं प्रथयति योऽपि गोसहस्रैः**

**तं व्यासं नमत जगत्यपूर्वभानुम्॥4॥**

**उद्धृत्य वेदपयसः कमलामिवाब्धे**

**रालिङ्गिताखिलजगत्प्रभवैकमूर्तिम्॥**

**विद्यामशेषजगतां सुखदामदाद्यः**

**तं शङ्करं विमलभाष्यकृतं नमामि॥5॥**

**वन्दे तमात्मसम्बुद्धस्फुरद्ब्रह्मावबोधतः।**

**अर्थतोऽपि न नाम्नैव योऽनन्यानुभवो गुरुः॥6॥**

**प्रकाशात्मा यतिः सम्यक्प्राप्तविद्याशुशुत्सया।**

**यथाश्रुतं यथाशक्ति व्याख्यास्ये पञ्चपादिकाम्॥7॥**

**विदितसकलवेद्यैर्न प्रशंसन्ति लोके**

**ग्रथितमपि महद्भिः किं पुनर्मादृशेन॥**

**इति विफलसमेऽस्मिन् वाग्व्ययेऽहं प्रवृत्तः**

**स्वमतिविमलतायै क्षन्तुमर्हन्ति सन्तः॥8॥**

 **प्रारिप्सितस्य ग्रन्थस्यअविघ्नेन परिसमाप्तिप्रचयगमनाभ्यां शिष्टाचारपरिपालनाय च अभिलषितदेवतापूजानमस्कारः कर्तव्यः,** **शास्त्रार्थश्च तत्त्वम्पदार्थविवेकोपायलभ्यः प्रत्यग्ब्रह्मणोरेकत्वलक्षणः सङ्क्षेपतो दर्शनीयः कृत्स्नस्य भाष्यस्य तत्र तात्पर्यकथनाय,** **इति तदुभयं श्रुत्यर्थाभ्यां सङ्क्षेपतो दर्शयति--2अनाद्यानन्दकूटस्थज्ञानानान्तसदात्माने अभूतद्वैतजालाय साक्षिणे ब्रह्मणे नमः इति।2 कृत्स्नस्य भाष्यस्य ब्रह्मात्मैकत्वे तात्पर्यं अत्र दर्शितम्। उत्तरत्र विभज्य तात्पर्यदर्शनात्॥**

 **अत्र देवतागुरुविषया पूजानमस्काराद्युपबृंहिता भक्तिः वक्तुः उक्तप्रयोजनसम्पादिन्यपि श्रोतृणामपि विद्याङ्गभावं प्रतिपद्यते इति वाङ्मनःकायप्रणिधानैः गुरूनभिपूजयति-2नमः श्रुतिशिरःपद्मषण्डमार्तण्डमूर्तये-इत्यादिभिः श्लोकैः।2 यत्कार्यमुद्दिश्य मङ्गलाचरणं सम्पादितं,** **तत् निर्दशति--पदादिवृन्तभारेण इति॥**

 **ननु--नेदं भाष्यं व्याख्यानपदवीमुपारोढुमर्हति,** **भाष्यलक्षणाभावात्, "सूत्रार्थो वर्ण्यते यत्र वाक्यैः सूत्रानुकारिभिः। स्वपदानि च वर्ण्यन्ते भाष्यं भाष्यविदो विदुः" इति हि भाष्यलक्षणं वदन्ति। तत्र "अथातो ब्रह्मजिज्ञासा" इति सूत्रे अनुवादपरिहाराय शास्त्रे पुरुषप्रवृत्तिसिद्धये च कर्तव्या इति पदमध्याहर्तव्यम्। तत्र जिज्ञासापदेन अन्तर्णीतं विचारमुपलक्ष्य अनुष्ठानयोग्यतया साधनचतुष्टयसम्पन्नस्य ब्रह्मज्ञानाय विचारः कर्तव्यः इति सूत्रवाक्यस्य श्रौतोऽर्थः सम्पद्यते,** **अर्थात् अधिकारिविशेषणमोक्षसाधनं ब्रह्मज्ञानमिति सिध्यति,** **सन्निधानाच्च वेदान्तवाक्यविचारः इति श्रुत्यर्थाभ्यां साधनचतुष्टयसम्पन्नस्य मोक्षसाधनब्रह्मज्ञानाय वेदान्तवाक्यविचारः कर्तव्य इति सूत्रवाक्यस्य तात्पर्येण प्रतिपाद्योऽर्थोऽवगतः। तत्र इदं भाष्यं न सूत्रार्थकलामपि प्रतिपादयति,** **अतो न व्याख्यानार्हं--इत्येतं,** **शङ्कितं दोषं परिहरन् भाष्यखण्डस्य सूत्रेण अर्थादुपात्तविषयप्रयोजनप्रतिपादने तात्पर्यं दर्शयति--2"युष्मदस्मत्प्रत्ययगोचरयोः" इत्यादि अह"मिदं ममेदमिति नैसर्गिकोऽयं लोकव्यवहारः" इत्यन्तं भाष्यं-"अस्यानर्थहेतोः प्रहाणाय आत्मैकत्वविद्याप्रतिपत्तये सर्वे वेदान्ता आरभ्यन्ते" इत्यनेन भाष्येण पर्यवस्यत्,** **शास्त्रस्य विषयः प्रयोजनं च अर्थात् प्रथमसूत्रेण सूत्रिते इति प्रतिपादयति इति।2 तत्र "नैसर्गिकोऽयं लोकव्यवहारः" इत्यन्तं भाष्यम् इति ग्रन्थः "शास्त्रस्य विषयं प्रयोजनं च प्रतिपादयति" इत्युत्तरेण सम्बध्यते॥**

 **ननु-कथं भाष्यद्वयमेव विषयप्रयोजने प्रतिपादयति शास्त्रारम्भनिमित्तविषयप्रयोजनसिद्धिहेतोः अध्यासस्य उपस्थापकत्वात् इति ब्रूमः;** **हेतुवचनं हि प्रतिज्ञातार्थमेव साधयति॥**

 **तथा हि--एतत् शास्त्रं,** **आरम्भणीयम्,** **सम्भावितविषयप्रयोजनवत्वात्,** **कृष्याद्यारम्भवत् ;** **शास्त्रं च,** **सम्भावितविषयप्रयोजनम्,** **अविद्यात्मकबन्धप्रत्यनीकत्वात्,** **जाग्रद्बोधवत् इति॥**

 **तदेवं शास्त्रस्यारम्भनिमित्तविषयप्रयोजनवत्त्वप्रत्यनीकस्य बन्धस्य अविद्यात्मकत्वं निर्दिशत् भाष्यद्वयं विषययोजने प्रतिपादयति इति॥ ननु बन्धस्याविद्यात्मकत्वलक्षणो हेतुरसिद्धः,** **कथमसिद्धं असिद्धेन साध्यते इति अत आह--2सर्वे वेदान्ता आरभ्यन्ते इत्यनेन भाष्येण पर्यवस्यत् इति।2 विषयादिसिद्धिहेतोः अध्यासस्य सिद्धिहेतुभूतानि लक्षण-सम्भावना-सद्भाव-प्रमाणानि प्रतिपादयता भाष्येण सह लक्षणादिभिः स्वार्थं अध्यासं साधयित्वा विषयप्रयोजने साधयति इत्यर्थः। अत एव व्यवधानाव्यवधानाभ्यां विषयादेः साधकत्वात् एतदन्तम् अनेन पर्यवस्यत् इति भाष्यस्य विभागेन उपादानं कृतम्॥**

 **ननु तर्हि "सर्वलोकप्रत्यक्षः" इत्यनेन पर्यवस्यत् इति वक्तव्यम्। सत्यम्;"अस्यानर्थहेतोः" इति भाष्यस्य विषयप्रयोजनयोः वेदान्तवाक्यसम्बन्धकथनद्वारेण विचारशास्त्रसम्बन्धप्रतिपादनपरत्वात् विचारशास्त्रीयविषयप्रयोजनसाधने सव्यवधानत्वसाम्येन पूर्वभाष्येण सह उपादानं कृतम्॥**

 **ननु--एवमपि असूत्रसम्बन्धिनी विषयप्रयोजने किमिति प्रतिपाद्येते इति अत आह--2विषयः प्रयोजनं च अर्थात् प्रथमसूत्रेण सूत्रिते इतीति।2 इतिशब्दो हेतौ। यस्मात् प्रथमसूत्रेण अर्थात् सूत्रिते तस्मात् प्रतिपादयति इति॥**

 **कः पुनरस्यसूत्रस्य प्रसङ्गः** **उच्यते;** **नित्येनव अध्ययनविधिना अधीतस्वाध्यायः वेदान्तवाक्येषु आपातदर्शनेन इदमवगच्छति--"अत्मनस्तु कामाय सर्वं प्रियम्" इत्युपक्रमात् सर्वतो विरक्तस्य आत्मप्रेप्सोः "आत्मनि विज्ञाते सर्वमिदं विज्ञातम्" "एतावदरे खल्वमृतत्वम्" इत्युपसंहारात् अमृतत्वसाधनं **

**आत्मदर्शनं "द्रष्टव्यः" इत्यनूद्य तादर्थ्येन मनननिदिध्यासनाभ्यां फलोपकार्याङ्गाभ्यां सह श्रवणं नाम अङ्गि विधीयते इति। स च-- तत्र कियद्विशेषणपर्यन्तः अधिकारी को वा असौ वेदान्तवाक्यविचारः अन्यतः प्राप्तः अप्राप्तो वा कथं च आत्मज्ञानं मोक्षसाधनम् किम्प्रमाणकं च तत्
किं वा तत् आत्मतत्त्वम् किम्प्रमाणकं च इति जिज्ञासते। तं च जिज्ञासुं पुरुषार्थकामं उपलभमानो भगवान् बादरायणः साधनचतुष्टयसम्पन्नस्य मोक्षसाधनब्रह्मज्ञानाय वेदान्तवाक्यविचारं विदधतो विधेः अपेक्षिताधिकारिविषयफलानुबन्धत्रयं आगमिकमपि न्यायेन निर्णेतुं सूत्रयामास--"अथातो ब्रह्मजिज्ञासा" इति;** **श्रुतिसूत्रयोः ऐकरूप्यावगमात्। मनननिदिध्यासनयोश्च श्रवणाङ्गत्वं उत्तरत्र वक्ष्यामः॥ ननु "श्रोतव्य" इति विधिः मोक्षसाधनब्रह्मात्मज्ञानाय वेदान्तवाक्यविचारं साधनचतुष्टयसम्पन्नस्य विधातुं न शक्नोति;** **श्रवणादीनां विषयावगमं प्रति अन्वयव्यतिरेकसिद्धसाधनत्वात्,** **न च अवघातादिवत् उभयार्थता सम्भवति;** **दृष्टादृष्टप्रकारद्वयसाध्यापूर्ववत् इह अदृष्टसाध्यस्याभावात्,** **आत्मावगमस्य दृष्टोपायमात्रसाध्यत्वात्--इति,** **नैतत् सारम्;** **आत्मतत्त्वापरोक्ष्यस्य सर्वादृष्टसाध्यत्वस्य वक्ष्यमाणत्वात् अवघातादिवत् उभयर्थतया विधानोपपत्तेः।**

 **ननु विधिपरत्वे वेदान्तानां तन्निष्ठतया ब्रह्मस्वरूपस्य असिद्ध्यादिदोषप्रसङ्गात् नास्ति श्रवणादिविधानं इति भाष्यकारैरेव दर्शितम्,** **सत्यम् ज्ञानविधिः तत्र निराकृतः,** **न श्रवणादिविधिः;** **तत्र उक्तदोषप्रसङ्गाभावात्। कथम् दर्शनविधाने हि ब्रह्म कर्मतया गुणभूतं प्रसज्यते,** **ब्रह्मदर्शनमुद्दिश्य विचारविधाने तु स्वप्रधानफलभूतदर्शनविशेषणतया ब्रह्मापि स्वप्रधानं भवति,** **न तु गुणभूतं इति,** **वेदान्तैः ब्रह्मणि स्वप्रधाने प्रतिपाद्यमाने तद्दर्शनाय श्रवणादिविधानं नैव विरुध्यते॥**

 **ननु एवमपि उपक्रमोपसंहाराभ्यां एकस्मिन् आत्मप्रतिपादनपरे वाक्ये कथं अवान्तरवाक्यैः श्रवणादिविधानं कल्प्यते इति अवान्तरवाक्यभेदेन '"विविदिषन्ति" इति यज्ञादीनां ज्ञानसंयोगविधानवत्, "उपरि हि देवेभ्यः" इति उपरिधारणविधानवत्,** **मलवद्वाससो व्रतकलापविधानवच्चेति ब्रूमः। अथवा--"तस्माद् ब्राह्मणः पाण्डित्यं निर्विद्य" इत्यादिवाक्यं श्रवणादिविधायकमस्तु;** **तस्य तत्परत्वात्,** **सूत्रकारेण च वक्ष्यमाणत्वात्। सर्वथा तावत् मनननिदिध्यासनाभ्यां अङ्गभूताभ्यां सह श्रवणविधानं अस्त्येव। अतः तदपेक्षितानुबन्धत्रयनिर्णयाय सूत्रमारब्धम्। कर्तव्ये च अधिकारिणा मोक्षसाधनब्रह्मज्ञानाय वेदान्तवाक्यविचारे प्रथमसूत्रेण प्रतिपादिते,** **स च कर्तव्यो विचारः जन्मादिसूत्रमारभ्य प्रवर्तिष्यत इति। तत्र विध्यपेक्षितेषु अधिकारिविषयफलानुबन्धेषु विषयफलयोः उपपादनाय बन्धस्य मिथ्यात्वं अत्र वर्ण्यते इति सूत्रसङ्गतमेवेदं भाष्यं व्याख्येयं इति॥**

 **ननु यदि अर्थात् विषयप्रयोजने सूत्रिते,** **तर्हि भाष्यकारेण सूत्रस्य तत्र व्यापारं दर्शयित्वा आक्षेपसमाधानपूर्वकं साक्षादेव प्रतिपादनीये विषयप्रयोजने;** **अन्यथा सूत्रकारभाष्यकारयोः तत्र तात्पर्याभावप्रसङ्गात् इति,** **तत्राह--एतच्च तस्माद् ब्रह्म जिज्ञासितव्यमित्यादिभाष्ये स्पष्टतरं इति॥ भाष्यकारेणोक्तम् इति प्रजर्शयिष्यामः इत्यध्याहारः।**

 **प्रथमगन्थोक्तमेवार्थं आक्षेपसमाधानपूर्वकं अतितरां स्पष्टीकर्तुं चोदयति--अत्राह यद्येवम् इति॥ ननु "अस्यानर्थहेतोः" इति भाष्यवत् पूर्वभाष्यमपि विषयादिकमेव प्रतिपादयति,** **कुतः तत्र पर्यनुयोगः इति नेत्याह--अहं मनुष्य इति देहेन्द्रियादिषु इत्यादिना इति॥ अत्र विचारकर्तव्याताविषयप्रयोजनाध्यासानां उत्तरोत्तरेण पूर्वपूर्वस्य साध्यत्वस्य सूत्रेणैव सूचितत्वात् अध्याससाधनद्वारेण विषयप्रयोजने साधयित्वा विचारकर्तव्यता साधनीया इति क्रमनियमं विवक्षन् आह--"उच्यत" इत्यारभ्य "वक्ष्यति चैतत्" इत्यतः प्राक्तनेन ग्रन्थेन॥**

 **ननु ब्रह्मज्ञानप्रयोजनां विचारकर्तव्यतां सूचयता सूत्रेण कथं बन्धनिवृत्तिः विचारविज्ञानयोः प्रयोजनत्वेन सूत्रिता इति तत्राह--ब्रह्मज्ञानं हि सूत्रितं अनर्थहेतुनिबर्हणम् इति॥ विचारसाध्यज्ञानस्य प्रयोजनं आकाङ्क्षन् विचारविधिः अधिकारिविशेषणं मोक्षं प्रयोजनत्वेन प्रमिमीते इत्यर्थः। ननु अनर्थः नरकपातादिलक्षणः अन्ये एव,** **शरीरादिप्रतिभासस्य च मिथ्यात्वं साध्यते,** **इति किं केन सङ्गतमिति नेत्याह अनर्थश्च प्रमातृताप्रमुखं कर्तृत्वभोक्तृत्वम् इति॥ निवर्त्यतां तर्हि ज्ञानेन वस्तुभूतमेव प्रमातृत्वकर्तृत्वभोक्तृत्वमिति
नेत्याह--तद्यदि वस्तुकृतम् इति॥ तथा हि--चित्रावयविनि **

**नीलविशिष्टद्रव्यज्ञानं स्वविषयं वा स्वविषयसमवेतं वा रसादिकं विरोधिनं वा पीतिमादिगुणं न निवर्तयति,** **स्वविषयानवबोध एव केवलः तेन निवर्त्यते। स्वाश्रयगतं वस्तु ज्ञानेन निवर्तत इति चेत्,** **नः घटादिज्ञानेन आत्मगतधर्माधर्मादिगुणानिवृत्तेः। न च आश्रयविषयोभयसम्बन्धि वस्तु ज्ञानेन निवर्तते;** **आत्मनः शरीरविषयज्ञानेन देहात्मसम्बन्धाद्यनिवृत्तेः इति। ननु न दृष्टसामर्थ्यात् ज्ञानात् बन्धनिवृत्तिः,** **येन अविद्यात्मत्वं वर्ण्येत,** **किं तु आगम एव ज्ञानात् बन्धनिवृत्तिं श्रावयति। ननु श्रुतोपपत्त्यर्थमेव बन्धस्य अविद्यात्मत्वं वर्णनीयमेव;** **यथा आग्नेयादीनां षण्णां यागानां अधिकारापूर्वविषयतया अपूर्वकरणभावे श्रुतेऽपि कालान्तरभाविप्रधानापूर्वसाधनत्वोपपत्त्यर्थं क्रमभावियागकर्वजन्यानि मध्यवर्तीनि अवान्तरापूर्वाणि कल्प्यन्ते,** **यथा वा श्रुतस्यैव स्वर्गसाधनत्वस्योपपत्तयेऽपूर्वं कल्प्यते,** **तद्वत्। ननु तत्र क्षणिकानां कर्मणां कालान्तरवर्तिफलसाधनत्वाभावव्याप्तिनियमात् लोके,** **वेदेऽपि स्वर्गापूर्वसिद्ध्यै मध्ये अपूर्वाणि कल्प्यन्ते श्रुतोपपत्तये इति। तर्हि इहापि व्याप्तिनियतिः अस्ति इत्याह--यतो ज्ञानं अज्ञानस्यैव निवर्तकम् इति॥ अतः सूत्रस्यैव बन्धस्य अविद्यात्मकत्वे व्यापारात् सूत्रार्थविचारकर्तव्यतोपपत्यर्थप्रयोजनसाधनाय अध्यासो वर्णनीयः इत्याह--तत् यदि इत्यादिना सूत्रार्थोपपत्युपयोगिता इत्यन्तेन ग्रन्थेन॥ ननु सूत्रेण प्रथमप्रतिपन्नं प्रतिपाद्यं अर्थं उल्लङ्घ्य किमिति चरमप्रतिपन्नं आर्थिकार्थमेव भाष्यकारः प्रथमं वर्णयति इति तत्राह--सकलतन्त्रोपोद्घातः इति॥ प्रतिपाद्यमर्थं बुद्धौ संगृह्य प्रागेव तदर्थमर्थान्तरवर्णनं 2उपोद्घातः।2 प्रतिपाद्यं बहिरेव प्रतिज्ञाय पश्चात् तत्सिद्धिहेतूपवर्णनं 2प्रतिपादनं इति विभागः।2 तन्त्रं इति तन्त्रार्थो ब्रह्मात्मैकत्वमुच्यते। ननु भवतु प्रयोजनसिद्धिहेतुरध्यासः,** **कथं तन्त्रार्थसिद्धिहेतुः इत्याशङ्क्य तत्कथनाय तन्त्रार्थं प्रथमं कथयति--तथाचास्य शास्त्रस्य इति॥ऐदम्पर्यं प्रतिपादितं इत्युत्तरेण सम्बन्धः। तदेव ऐदम्पर्यं दर्शयति--सुखैकतानेत्यादिना॥ अयमर्थः--ब्रह्मात्मैकत्वे वेदान्ताः पर्यवस्यन्ति इति यदिदं वेदान्तशास्त्रस्य ऐदम्पर्यं,** **तत् सूत्रभाष्याभ्यां प्रतिपादितं इति। तन्त्रार्थं प्रदर्श्य तस्य अध्याससिद्ध्यधीनतया अध्यासस्य प्रथमवर्णनीयतां दर्शयति--तच्चाहं कर्ता सुखी दुःखी इति॥ ननु शास्त्रमेव प्रत्यक्षाभिमतमपि बन्धं आभासीकृत्य ब्रह्मात्मैकत्वं प्रतिपादयिष्यति,** **किं पृथक् अध्यासवर्णनेन इति तत्राह-- तावत् जरद्गवादिवाक्यवत् इति॥ ननु शास्त्रार्थसिद्धिः अध्यासपराधीना चेत्,** **स एव तर्हि अध्यासः सूत्रकारेण मुखतो वर्णनीयः;** **तस्य प्राधान्यात्,** **अन्यथा तत्र अतात्पर्यप्रसङ्गात्,** **इति तत्राह--वक्ष्यति च एतत् इति॥ तर्हि उपोद्घातत्वात् प्रथममेवाध्यासविषयं सूत्रं प्रणेतव्यमिति चोदयति--यद्येवं इति॥ अर्थनिर्णयप्रधानत्वात् वादकथालक्षणायां प्रतिपादनप्रक्रियायां प्रवृत्तः सूत्रकारः न उपोद्घातप्रक्रियायां इति परिहरति--मैवं अर्थविशेषोपपत्तेः इति॥ तर्हि भाष्यकारेणापि यथासूत्रक्रममेव प्रवर्तितव्यं न तु सूत्रक्रममतिलङ्घ्य इति तत्राह--भाष्यकारस्तु इति॥ सुखप्रतिपत्त्यर्थम्=प्रवृत्त्यङ्गभावाय इत्यर्थः॥**

 **एवमपि न व्याख्येयमिदं भाष्यम्;** **शास्त्रादौ मङ्गलाचरणाभावात्,** **विघ्नोपसंसृष्टतया
शास्त्रार्थेऽप्रतिपत्त्यन्यथाप्रतिपत्ति-विप्रतिपत्तिसंभवात्,** **शिष्टाचारपरिपालनहीनतया च अनाप्तप्रणीतत्वप्रसङ्गात् इति चोदयति--ननु च ग्रन्थकरणादिकार्यारम्भे इति॥ ननु शिष्टानां निष्ठीवनादिप्रवृत्तिः किमन्येन अनुसरणीया इति नेत्याह--शिष्टाचारश्च नः प्रमाणं इति॥ आचारः=धर्मः इत्येवानुष्ठीयमानं कर्म। प्रमाणं=कर्तव्यं इत्यर्थः। ननु प्रयोजनाभावात् किं मङ्गलाचरणेन इति नेत्याह--प्रसिद्धं च मङ्गलाचरणस्य इति॥ ननु अत्र विघ्न एव नास्ति अल्पारम्भत्वात् इति नेत्याह--महति च इति॥ ननु सम्भावनामात्रात् न प्रवृत्तिः विघ्नशान्तये,** **किन्तु निश्चयात् इति अत्राह--प्रसिद्धं च इति॥ ननु लोकप्रसिद्धिः निर्मूला न विघ्ननिश्चयहेतुः,** **इति अत आह--विज्ञायते च इति॥ उपसंहरति--तत् कथं इति॥**

** "सर्वदा सर्वकार्येषु नास्ति तेषाममङ्गलम्।**

 **येषां हृदिस्थो भगवान् मङ्गलायतनं हरिः॥"**

**इति स्मृतेः शिष्टाचारप्रतिपालनाय विघ्नोपशान्तये च विशिष्टदेवतातत्त्वानुस्मरणलक्षणं मङ्गलाचरणं कृतं इत्याह--अत्रोच्यते इति॥ किं तत्र प्रमाणं इति अत आह--युष्मदस्मदित्यादि इति॥ इत्यन्तमेव भाष्यं **

**प्रमाणं इत्यर्थः,** **मङ्गलाचरणं इति वा। कथमिदं विशिष्टदेवतानुस्मरणं गमयति इति तत्राह--अस्य च अयमर्थः इति॥ ननु नेह विशुद्धात्मतत्वदेवता अनुस्मर्यते,** **किंतु अध्यासाभावो वर्ण्यते इति;** **सत्यम् तादर्थ्येन तत्त्वमप्यनुस्मर्यते इत्याह--तत् कथंचन इति॥ ननु अन्यपरत्वात् देवतानुस्मृतिः अविवक्षिता न कार्यकरी इति,** **नेत्याह--तदन्यपरादेव इति॥ अन्यार्थमपि देवतानुस्मरणं स्वभावादेव विघ्नोपप्लवं धक्ष्यति,** **धूमार्थ इव वह्निः तृणादिकं इत्यभिप्रायः। व्याख्येयत्वं प्रतिपादितमुपसंहरति--तस्मात् इति॥ अन्यार्थप्रवृत्तेन "युष्मदस्मदि"त्यादिपदद्वयमर्थाद्व्याख्यातम्॥ उत्तरपदं व्याख्यातुं भाष्यमाददाति--2विषयविषयिणोः इत्यादिना॥2 तत्र द्विविधो विरोधः,** **द्विविधा च इतरेतरभावानुपपत्तिः;** **कथम् द्वयोः पदार्थयोरेकदेशकालावस्थानसामर्थ्याभावः पदार्थधर्मो विरोधः;** **तन्निमित्तो अवस्थानलक्षणकार्याभाव इतरेतरभावानुपपत्तिरित्येकः स्कन्धः। अपरस्तु पदार्थयोरितरेतरात्मतासामर्थ्याभावः पदार्थधर्मो विरोधः ;** **तन्निमित्त इतरेतरात्मतालक्षणकार्यानुपपत्तिरित्यतो द्वैविध्यात् पृच्छति--कोऽयं विरोधः इत्यादिना॥ तत्र प्रथमं पक्षं दूषयति--यदि तावत् इत्यादिना॥ तत्र प्रथमं पक्षं दूषयति--यदि तावदित्यादिना सहावस्थानमुक्तं इत्यन्तेन ग्रन्थेन॥ तत्र तमःप्रकाशशब्दाभ्यां छायातपशीतोष्णग्रहणमङ्गीकृत्य तत्रापि सहावस्थानमुक्तं वेदितव्यम्। इदानीं द्वितीयं पक्षमवलम्बते--2उच्यते परस्परानात्मतालक्षणो विरोधः इत्यादिना॥2**

 **ननु तमो नाम आलोकाभावमात्रं इति केचित्,** **रूपदर्शनाभावमात्रं इत्यन्ये,** **तत् कथं दृग्दृश्ययोः भावरूपयोः इदं दृष्टान्तेन आद्रियते इति उच्यते--उपचयापचयाद्यवस्थाभेदविशेषविशिष्टं रूपवत्तया च उपलभ्यमानं तमः कथं द्वयीमभावविधां आसीदेत् बहुलालोकविततेऽपि देशे निमीलितनयनस्य गोलकान्तरवर्तितमोदर्शनं अन्धकारोपलब्धिः पिहितकर्णपुटस्य आन्तरशब्दोपलब्धिवत् न विरुध्यते। आलोकविनाशितस्य च तमसः पुनः मूलकारणादेव झटिति महाविद्युदादिजन्मवत् जन्म सिद्ध्यति॥**

 **ननु रूपवतो द्रव्यस्य स्पर्शवत्त्वनियमात् तद्रहितं तमः कथं रूपवत् द्रव्यं अवगम्येत नैष दोषः;--वायोरन्यत्र स्पर्शवद्द्रव्यस्य रूपवत्त्वनियमेऽपि रूपरहितस्यस्पर्शवतो वायोरभ्युपगमात्,** **तद्वत् दर्शननियमादेव स्पर्शहीनस्य रूपवत्तमसः सिद्धेः। धूमस्य च रूपवतः चक्षुःप्रदेशादन्यत्र स्पर्शानुपलब्धिः,** **तद्वत् सर्वस्पर्शहीनं तमः किं न स्यात् सवितृकिरणविततेऽपि देशे प्रदीपालोकजन्मविनाशयोः प्रागभाव-प्रध्वंसाभावेतरेतराभावेषु तमोबुद्ध्यदर्शनात् नालोकभावमात्रं तमः। सर्वालोकाभावश्चेत् सर्वालोकासन्निधाने तर्हि न निवर्तेत। बहुलान्धकारसंवृतापवरकान्तरवस्थितस्यापि बहिः रूपदर्शनेन सह अपवरकान्तः तमोदर्शनात् न रूपदर्शनाभावमात्रं तमः इति अलमतिप्रसङ्गेन॥**

 **ननु दृग्दृश्ययोः इतरेतरभावानुपपत्तिः तयोः विभ्रमनिमित्तं तादात्म्यावभासं न निरुणद्धि,** **शुक्तिका-रजतयोरपि हि तादात्म्यहीनयोरेव विभ्रमनिमित्तं ऐकाधिकरण्यमवभासते,** **तद्वत् इहापि स्यात् इति चोदयति--कथं इति॥ सत्यं;** **इदमंशमात्रस्य अधिष्ठानस्य रजतस्य च अध्यस्यमानस्य क्वचित् तादात्म्यमस्त्येव,** **ततश्च अधिष्ठानसामान्यांशस्य अध्यस्यमानविशेषांशस्य च क्वचित् सामान्यविशेषभावेन वा गुणगुणिभावेन वा समानाधिकृतस्य अन्यत्र अन्यतरांशवतः पदार्थस्य दर्शनात् अन्यतरांशाध्यासो विभ्रमो दृष्टः,तद्वत् इह अधिष्ठानस्य चितः अध्यस्यमानस्य च अनात्मनो नास्ति इत्याह--स्वतः तावत् विषयिणः चिदेकरसत्वान्न युष्मदंशसम्भवः इत्यादिना॥**

 **अयमाशयः--द्रष्टुः अचिदंशः स्वाभाविको वा स्यात् आगान्तुको वेति। न स्वाभाविक इत्याह--स्वत इति॥ चेत्यं हि जडं चैतन्यस्य कर्मकारकतया अवभासते। तत् कथमेकस्यां क्रियायां कर्तुः विपरीतस्थानगतं कर्मकारकं आत्मा स्यात् इत्यभिप्रायः। आगन्तुकश्चेत्,** **सहेतुरहेतुर्वा। निर्हेतुश्चेत्,** **तत्राह--अपरिणामित्वात् इति॥ न हि निरवयवं वस्तु स्वतः सावयवाकारेण परिणममानं दृष्टं इत्यभिप्रायः। न सहेतुः इत्याह--निरञ्जनत्वात् इति॥ न हि निरवयवमाकाशं हेतूपरागान् परिणममानं दृष्टं इत्यर्थः। तर्ह्यनात्मैव अधिष्ठानं आत्मांशात्मकं क्वचित् दृष्टं इति ,** **नेत्याह--विषयस्यापि इति॥**

 **समत्वात् इति॥ अयमर्थः--यथा द्रष्टुः द्रष्ट्रन्तरं न प्रत्यक्षगोचरः,** **अनुमेयमेव तत्,** **एवं विषयोऽपि स्यात् इति। परतोऽपि न अनात्मनः चिदाकारपरिणामः;** **जडोपादानस्यापि कार्यस्य जडत्वात्,** **तर्हि आत्मचैतन्यमेव **

**अनात्मा स्वांशत्वेन स्वीकरोति इति चेत्,** **तत्राह--चितेः अप्रतिसंक्रमत्वाति इति।**

 **तस्मात् क्वचिदपि तादात्म्यादर्शनात् अन्यत्र अन्यतरांशदर्शनेन अन्यतरांशाध्यासो नोपपद्यते इति। 2तद्धर्माणामपि सुतरां इत्यारभ्य आभाव2 एवाध्यांसस्य युक्तः इत्यतः प्राक्तनो ग्रन्थः स्पष्टार्थः।**

 **ननु अहङ्कारादिषु शरीरान्तेषु अहमित्येव प्रत्ययः,** **न तु इदमिति कथमेषां युष्मत्प्रत्ययगोचरत्वं इति
तत्राह--तद्बलनिर्भासिततया इति॥ तस्य--अस्मत्प्रत्ययगोचरस्य चैतन्यस्य बलेन निर्भास्यत्वात् अहङ्कारादेः प्रतिभासतो युष्मदर्थत्वाभावेपि अपरोक्षतया अवभासस्यत्वेन लक्षणेन युष्मदर्थभावो युज्यते इत्यर्थः। अपृथक्त्वेऽपि चैतन्यात् पृथगिव अवभासन्ते इति॥ अन्तःकरणवृत्त्युपाधौ नानेव अवभासन्ते इत्यर्थः॥**

 **भूयोऽवयवसामान्यसादृश्याभावात् आत्मनि कर्तृत्वादेः अहङ्काराद्युपाधिनिमित्तभ्रमत्वेऽपि,** **शरीराद्यध्यासस्य सोपाधिकभ्रमत्वाभावात्। द्रष्टरि अहङ्कारादिशरीरान्तपदार्थाध्यासस्य सम्भवं प्राप्तं अङ्गीकरोति--यद्यप्येवं इति॥ निरुपाधिकभ्रमकार्यदर्शनमेव गुणावयवसामान्याभावेऽपि केतकीगन्धसदृशः सर्पगन्धः इतिवत् सादृश्यान्तरं वा शङ्खपीतिमादाविव कारणान्तरं वा कल्पयति इत्याह--"तथापि" इत्यादिना "एवमध्यासस्यापि" इत्यभिप्रायः इत्यन्तेन ग्रन्थेन॥ नैसर्गिकशब्दार्थमाह--प्रत्यक्चैत्यन्यसत्तामात्रानुबन्धी इति॥ कथम् आत्मनि कर्तृत्व-भोक्तृत्वदोषसंयोग एव अध्यासः। तत्र भोक्तृत्वाध्यासः कर्तृत्वाध्यासमपेक्षते;** **अकर्तुर्भोगाभावात्,** **कर्तृत्वं च रागद्वेषसंयोगाध्यासमपेक्षते;** **तद्रहितस्य कर्तृत्वाभावात्स,** **दोषसंयोगश्च भोक्तृत्वमपेक्षते;** **अनुपभुत्ते अतञ्जातीये वा रागाद्यनुपपत्तेः,** **एवं बीजाङ्कुरवत् हेतुपरम्परया अनादित्वात् अध्यासस्य नैसर्गिकत्वं इति। लोकव्यवहारशब्दः अध्यासाभिधायीति दर्शयति--लोकः इति मनुष्योऽहं इत्यादिना॥ व्यवहारः--अभिज्ञा अभिवदनं उपादानं अर्थक्रिया इति चतुर्विधः। अतो मनुष्योऽहं इति ज्ञानाभिधाने व्ययवहारशब्दं अर्हतः इति भावः।**

 **अन्यस्य अन्यात्मतावभासः अविद्या इत्युक्ते "शुक्लः पटः" इत्यादिप्रत्ययानां अविद्यात्वप्रसङ्गो मा भूत् इति सत्यस्य वस्तुनो मिथ्यावस्तुसम्भेदावभासो अविद्या इति स्वसिद्धान्तमङ्गीकृत्य "सत्यानृते मिथुनीकृत्य" इत्युक्तम्,** **तत् व्याचष्टे--सत्यं अनिदं चैतन्यं इत्यादिना॥ ननु क्त्वाप्रत्ययोपादानात् अर्थतः क्रियाभेदः पूर्वापरभावश्च अङ्गीकर्तव्यः,** **तत् कथं अध्यासमिथुनीकरणलोकव्यवहाराणां एकार्थत्वं इति
नेत्याह--अध्यस्य मिथुनीकृत्य इत्यादिना॥ ननु किमिति स्वरूपमात्रपर्यवसानम् क्रियाभेद एव क्त्वाप्रत्ययसामर्थ्यादुपादीयतां इति,** **नेत्याह--उपसंहारे च इति॥ न हि पदमात्रवैयर्थ्यभयावाक्यार्थो
नैसर्गिकत्वगुणविशिष्टः विशेष्यपदार्थः अध्यासः उपक्रमोपसंहारयोः भेत्तुं युक्तः इत्यभिप्रायः। किं तर्हि क्त्वाप्रत्ययावलम्बनं इति प्रतिपत्तितः क्रियाभेदपूर्वापरीभावो इत्याह--अतः चैतन्यं पुरुषस्य स्वरूपं इतिवद्व्यपदेशमात्रं इति॥ उपचारमात्रं इत्यर्थः। कथम् एकोऽप्यध्यासः अन्योन्यात्मता सत्यानृते अहमिदं ममेदं इति च विशेषणभेदात् विशिष्टः परोपाधौ भिद्यते;** **विशिष्टार्थ प्रत्ययाश्च क्रमेण वक्तुः भवन्ति इति,** **प्रतिपत्तितः पूर्वापरीभावं विशेषणभेदाच्च विशिष्टक्रियाभेदं च अङ्गीकृत्य क्त्वाप्रत्ययः इति। तत्र अज्ञानं इत्युक्ते भ्रान्तिज्ञानं इति स्यात्,** **तदुभयव्यावृत्त्यर्थं निरुच्य पदार्थौ दर्शयति--मिथ्या च तत् अज्ञानं च इत्यादिना॥**

 **ननु कथं मिथ्याज्ञानं अध्यासस्य उपादानम् तस्मिन् सति अध्यासस्य उदयात् असति च अनुदयात् इति ब्रूमः॥ ननु अध्यासस्य प्रतिबन्धकं तत्त्वज्ञानं तदभावश्च अज्ञानं इति प्रतिबन्धकाभावविषयतया अज्ञानस्य अध्यासेन अन्वयव्यतिरेकौ अन्यथासिद्धौ,** **नैतत् सारम्;पुष्कलकारणे हि सति कार्योत्पादविरोधि प्रतिबन्धकम्। न च अध्यासपुष्कलकारणे सति तत्त्वज्ञानोदयः। तस्मान्नाज्ञानादय-व्यतिरेकौ
प्रतिबन्धकाभावविषयौ। तथापि विरोधिसंसर्गाभाव इति चेत्,** **न;कार्यस्य कारणापेक्षा हि प्रथममुत्पद्यते,** **न विरोधिसंसर्गाभावापेक्षा। तस्मात् प्रथमापेक्षितकारणक्लृत्पिमेव अन्वयव्यतिरेकौ न्यायसहितौ कुर्वाते।**

 **ननु क्लृप्तं विषयेन्द्रियादिदोषः कारणं इति। सत्यम्;** **निमित्तं तु तत्,** **उपादानापेक्षायां अज्ञानमनुप्रविशति;** **सर्वं च कार्यं सोपादानम्,** **भावकार्यत्वात्,** **घटादिवत्,** **इत्यनुमानात्,** **क्रियागुणादेरपि साश्रयस्यैव उत्पत्तेः उत्पद्यमानाश्रयस्यैव उपादानत्वात्। ननु आत्मा अन्तःकरणं वा भ्रान्तिज्ञानोपादानं भविष्यति न;** **आत्मनः अपरिणामित्वात्;** **अन्तःकरणस्य च इन्द्रियसंयोगादिसापेक्षत्वात् न;** **मिथ्यार्थे च प्रत्ययमात्रविपरिवर्तिनि तदयोगात्,** **अधिष्ठानज्ञानेन अन्यथासिद्धत्वाच्च तदन्वयव्यतिरेकयोः। अन्तःकरणस्य **

**जडत्वात् अज्ञातृत्वात्,** **आत्मनः अभ्रान्तत्वप्रसङ्गाच्च। तस्मात् मिथ्यर्थतज्ज्ञानात्मकं मिथ्याभूतं अध्यासं उपादानकारणसापेक्षं अनाश्रयस्थानतया काचिदिनिमित्तकारणेषु भिद्यमानेषु मिथ्याभूतस्यैव सर्वकार्यस्वभावानुकूलस्य सर्वत्र अनुगमात् अज्ञानस्य आत्माश्रयतया भ्रान्तिज्ञानाश्रयकोटिनिक्षिप्तत्वाच्च मिथ्याज्ञानमेव अध्यासोपादानम्,** **न आत्मान्तःकरणकाचादिदोषाः इति सूक्तम्। अत्माश्रयाध्यासस्य शुक्तिकासंसर्गोविभ्रम इति वक्ष्यते। एकस्यैव अध्यासस्य नैसर्गिकत्वं नैमित्तिकत्वं च विरुद्धं इति चोदयति--कथं पुनः इति॥**

 **तत्र प्रथमं तावत् अध्यासप्रवाहजन्मना उपादानकारणरूपेण नैसर्गिकत्वं कार्यव्यक्तिरूपेण नैमित्तिकत्वं इति अविरोधं दर्शयितुं आत्मनि भावरूपमज्ञानं साधयति--अवश्यमेषा अविद्याशक्तिः इति॥ 'अवश्यं'** **इति "एषा इति" च प्रमाणद्वयवत्तामाह। प्रत्यक्षं तावत्; "अहमज्ञः" "मामन्यं च न जानामि" इत्यपरोक्षावभासदर्शनात्। ननु ज्ञानाभावविषयः अयमवभासः,** **न;अपरोक्षावभासत्वात् अहं सुखी इतिवत्,** **अभावस्य च षष्ठप्रमाणगोचरत्वात्,** **प्रत्यक्षाभाववादिनोऽपि न आत्मनि विज्ञानाभावावगमः सम्भवति; "मयि ज्ञानं नास्ति" इति प्रतिपत्तौ अत्मनि धर्मिणि प्रतियोगिनि वा अर्थे अवगते तत्र ज्ञानसद्भावात् ज्ञानाभावप्रतिपत्त्ययोगात्,** **अनवगतेऽपि धर्म्यादौ सुतरां अभावानवगमात्,** **षष्ठप्रमाणगोचरे फललिङ्गाभावानुमेयेऽपि ज्ञानाभावे,** **आत्मादौ अवगते अनवगतेऽपि आत्मनि ज्ञानाभावप्रतिपत्त्ययोगात्।** **इह च "त्वदुक्तमर्थं संख्यां वा शास्त्रार्थं वा न जानामि" इति विषयव्यावृत्तमज्ञानमनुभूय तच्छ्रवणादौ प्रवर्तते।**

 **भावरूपाज्ञानप्रत्यक्षवादे तु सत्यपि आश्रयप्रतियोगिज्ञाने ज्ञानाभावस्येव भावान्तरस्यापि न अनुपपत्तिः नियन्तुं शक्यते। न च आश्रयप्रतियोगिज्ञानभूतमपि साक्षिचैतन्यं भावान्तरस्य अज्ञानस्य निवर्तकम्;** **तस्य अज्ञानविषयप्रतिभासत्वात्। न हि स्वज्ञानेनैव स्वयं निवर्तते।** **ननु अज्ञानस्य व्यावर्तको विषयः कथं साक्षिचैतन्येन अवभास्यते प्रमाणायत्तत्वात् विषयसिद्धेः इति,** **उच्यते;सर्वं वस्तु ज्ञाततया वा अज्ञाततया वा साक्षिचैतन्यस्य विषय एव। तत्र ज्ञाततया विषयः प्रमाणव्यवधानमपेक्षते,** **अन्यस्तु सामान्याकारेण विशेषाकारेण वा अज्ञानव्यावर्तकतया सदा भासते इति उपपत्तिसहितं अज्ञानप्रत्यक्षं भावरूपमेव आत्मनि अज्ञानं गमयति इति सिद्धम्॥**

 **अनुमानमपि--विवादगोचरापन्नं प्रमाणज्ञानं,** **स्वप्रागभावव्यतिरिक्तविषयावरणस्वनिवर्त्यस्वदेशगतवस्त्वन्तरंपूर्वकं भवितुमर्हति,** **अप्रकाशितार्थप्रकाशकत्वात्,** **अन्धकारे प्रथमोत्पन्नप्रदीपप्रभावत् इति।** **ततश्च ज्ञानेन समानाश्रयविषयं भावरूपमज्ञानं सिद्धम्। शक्तिरिति आत्मपरतन्त्रतया आत्मनः सर्वकार्योपादानत्वस्य निर्वोढृत्वमाह। तत्स्वरूपम्--आत्मतत्त्वम्,** **तत्सत्तामात्रानुबन्धिनी इत्यर्थः। किंच अर्थापत्तिरपि भावरूपाज्ञानसद्भावे प्रमाणं इत्याह--अन्यथा मिथ्यार्थावभासानुपपत्तेः इति॥ विशुद्धब्रह्मात्मनि शुक्तिकायां च अहङ्काररजताध्यासस्य अर्थज्ञानात्मकस्य मिथ्याभूतस्य मिथ्याभूतमेव किंचित् उपादानमन्वेषणीयम्;** **सत्योपादानत्वे कार्यस्य कारणस्वभावतया अध्यासस्यापि सत्यत्वप्रसङ्गात्,** **तस्यापि मिथ्योपादानस्य सादित्वे तथाविधोपादानान्तरकल्पनाप्रसङ्गात् अनाद्येव तत् मिथ्योपादानं इति कल्पनीयम्। यच्च अनादि स्वयं मिथ्या मिथ्योपादानं आत्मसन्बन्धि च तत् अज्ञानं इति मिथ्याध्यास एव तथाविधाज्ञानोपादानं कारणं अन्तरेण अनुपपद्यमानः तत् कल्पयति इत्युक्तम्॥**

 **ननु येन यस्य अतिशयः उत्पद्यते,** **स तस्य विषयः,** **न च अज्ञानेन अनात्मनि आवरणातिशयजन्म;** **प्रमाणाभावात्,** **अर्थानुपपत्तेश्च। न तावत् अगवते नीलार्थे तत्र आवरणकृत्यमवगन्तुं शक्यते,** **अनवगते तु न तराम्। ननु अवगते सति पूर्वं आवृतं इत्यवगम्यताम्,** **न;धारावाहिकविज्ञानगम्येऽर्थे पूर्वमवगतस्यापि पश्चादवगमदर्शनात्। ननु इदानीमेव अवगतत्वं पूर्वमनवगतिं साधयति,** **न;पूर्वानवगतिमविज्ञाय इदानीमेव अवगतं इत्यवधारणायोगात्। ननु पूर्वापरप्रत्यभिज्ञायां मध्ये अनवगतिरवगम्यते इति, \*न प्रत्यभिज्ञानुपपत्तिः मध्ये अनवगतिं साधयति;** **धारावाहिकेऽप्यात्मनि सदावगते तद्दर्शनात्,** **मध्ये ज्ञानस्मृत्यभावात् अनवगतिरवगम्यते इति चेत्,** **न;अवगतेऽपि स्मृतिनियमाभावात्। तथापि विषयानवगतिः प्रतीयते इति चेत्,** **सत्यम् विषयैः सह साक्षिचैतन्ये अज्ञानाध्यासात् प्रतिभासः,** **न च अध्यस्तस्य आवरणमस्ति;** **द्विचन्द्रादिवत् **

**प्रमाणगम्यत्वाभावात्। तस्मात् नास्ति अनात्मनि आवरणे प्रमाणम्। न च स्वयमेव प्रकाशहीनस्य जडस्य आवरणार्थोऽपि सम्भवति। तस्मात् अतिशयाभावात् न अज्ञानविषयः अनात्मा इति,** **तत्राह--2सा च न जडेषु वस्तुषु तत्स्वरूपावभासं प्रतिबध्नाति इति॥2 किं तु अन्यदेव अनात्मनि अतिशयकार्यं कृत्वा तद्विषयमज्ञानं इति वक्ष्यत इत्यभिप्रायः। तत्र हेतुः--प्रमाण वैकल्यादेव इति॥ अथवा चैतन्यप्रकाशेन जडानां नित्यवदन्वयात् नित्यवत् प्रकाशे प्राप्ते,** **सम्भवत्येव अनात्मसु आवरणकृत्यं इत्याशङ्क्य आह--प्रमाणवैकल्यादेव इति॥ अनात्मप्रमाणस्य-चैतन्यस्य-वैकल्यात्--आवरणादेव विषयानवगतिसिद्धेः न विषये पृथगावरणं कल्पनीयं इत्यर्थः। इतश्च न अनात्मनि आवरणं इत्याह--रजतप्रतिभासात् इति॥**

 **यदि आत्माश्रयं अज्ञानं अनात्मावरणं स्यात्,** **तदा,** **आवरणविनाशमन्तरेण विषयावभासायोगात् विषयज्ञानेन आत्माज्ञानं निवर्तेत। अतः सत्यामेव आत्मनि अविद्यायां त्रिष्वपि कालेषु विषयस्वरूपप्रतिभासदर्शनात्,** **न अनात्मावरणं अज्ञानं इति भावः।**

 **ननु शुक्तिकाविषयं अज्ञानं अन्यदेव,** **तज्ज्ञानात् तत् निवर्तते,** **अन्यच्च आत्मविषयं अज्ञानं आत्मनि दृश्यमानं इति,** **तन्न;** **आत्माश्रयं आत्मविषयं च अज्ञानं अन्तरेण अनात्मसु प्रतिविषयं भावरूपाज्ञानसद्भावे प्रमाणाभावात्,** **विषयाग्रहणस्य प्रमाणवैकल्यादपि उपपत्तेः। Bकिं च तर्हि अतिशयं अज्ञानजन्यं आश्रित्य बाह्याध्यात्मिकेषु वस्तु इति अनात्मविषयमज्ञानं दर्शितं इति तदाह--अतः तत्र रूपान्तरावभासहेतुरेव केवलम् इति॥**

 **ननु अत्रापि अनुपपत्तिः समाना,** **कथम् शुक्तिकाज्ञानं हि रूपान्तरावभासं निवर्तयन् तदुपादानं अज्ञानमपि निवर्तयति इति ते मतम्,** **तत्र कथं शुक्तिकाज्ञानात् सहाज्ञानेन अध्यासे निवर्त्यमाने पुनः आत्मनि अज्ञानं दृश्यते अतः प्रतिविषयमज्ञानभेदः,** **अध्यासस्य अज्ञानानुपादानत्वं वा,** **उपादाननिवृत्तिमन्तरेण अध्यासनिवृत्तिर्वा समाश्रयणीया इति,** **उच्यते;अस्मिन् पक्षे शुक्तिकादिज्ञानेन रजताद्यध्यासानां स्वकारणे प्रविलयमात्रं क्रियते मुसलप्रहारेणेव घटस्य। अथवा--मूलाज्ञानस्यैव अवस्थाभेदा रजताद्युपादानानि शुक्तिकादिज्ञानैः सहाध्यासेन निवर्तन्ते इति कल्प्यताम्। कथं पुनः लोके सहाज्ञानेनाध्यासस्य तत्त्वज्ञानात् निवृत्तेः अप्रतिपत्तौ ब्रह्मज्ञानात् सहाज्ञानेन अध्यासस्य निवृत्तिः दृष्टद्वारेण कल्प्यते इति नैष दोषः;** **तत्त्वावभासविरोधिनः अग्रहणमिथ्याज्ञानादेः तत्त्वज्ञानेन निवृत्तिदर्शनात् इहापि तत्त्वावभासविरोधितयैव भावरूपाज्ञानादेः कल्प्यमानत्वात् तस्य ब्रह्मज्ञानात् निवृत्तेः उपपत्तेः। न च आवरणपक्षोक्तदोषप्रसङ्गः ;** **विषयव्यावृत्तरूपान्तरस्य भ्रान्तिज्ञानेन अवगमात्। नन्वेवं आत्मन्यपि अज्ञाननिमित्तं आवरणकृत्यं नास्ति,** **कथम् न तावत् आवरणं प्रकाशविलोपः ;** **स्वरूपस्य अनपायात्,** **नापि सत एव प्रकाशस्य कार्यप्रतिबन्धः ;** **ज्ञानस्य विषयावभासात्मना उदितस्य स्वकार्ये प्रतिबन्धप्रतीक्षयोरभावात्,** **तस्मात् नैव आत्मन्यपि भावरूपमज्ञानं;** **अनुपयोगात् इति तत्राह--"प्रत्यगात्मनि तु चितिस्वभावत्वात् स्वयंप्रकाशमाने"इत्यादिना "तस्य अनवभासः"इत्यन्तेन ग्रन्थेन॥**

 **अयमर्थः--"अस्ति,** **प्रकाशते" इत्याद्यभिज्ञादिव्यवहारं प्रति पुष्कलकारणे सति--"नास्ति न प्रकाशते च" इति योऽयं आत्मतत्त्वालम्बनो व्यवहारः,** **सः भावरूपेण केनचित् आत्मनि आवरणमन्तरेण नोपपद्यते;** **सति पुष्कलकारणे असति च आवरणे,** **सन्निहिते धटे "प्रकाशते" इत्यादिव्यवहारदर्शनात्,** **अतो "नास्ति ब्रह्म,** **न प्रकाशते च" इति व्यवहारः अन्यथानुपपत्त्या भावरूपमज्ञानं गमयति इति अर्थापत्तिः अनुमानं वा समुदायार्थः।**

 **तत्सिद्ध्यर्थमात्मनि "प्रकाशते" इत्यादिव्यवहारं प्रति पुष्कलकारणतां दर्शयति--चितिस्वभावत्वात् इति॥ किं तर्हि आवरणमिति
तत्राह--ब्रह्मस्वरूपानवभासस्य इति॥ "नास्ति न प्रकाशते" इति व्यावहारालम्बनयोग्यत्वस्य व्यवहारकार्यदर्शनादेव कल्प्यमानस्य इत्यर्थः। न च अधिष्ठानप्रतिबन्धमन्तरेण तत्र विपर्ययकार्यमुपपद्यते। अविद्यासम्बन्धत्वादेव आवरणस्य अनिरूपतिताकारता च युक्ता इति भावः। ननु प्रमाणवैकल्यादेव अत्राप्यग्रहणमिति,** **नेत्याह--अनन्यमनिमित्तत्वात् इति॥ अतः अनवभासात् पुष्कलकारणे सति परिशेषात् इदमायातं इत्याह--तद्गतनिसर्गसिद्धाविद्याशक्तिप्रतिबन्धादेव तस्यानवभासः इति॥ मूर्तद्रव्यान्तरस्य असम्भवात् इति भावः। अतः कार्यदर्शनोन्नेयं आवरणकृत्यं विपर्ययं च आत्मनि कुर्वाणं अज्ञानं भावरूपमेव उभयकारणत्वान्यथानुपपत्त्या कल्प्यते इत्याह--अतः सा प्रत्यक्चिति इति॥**

 **ननु अग्रहण-मिथ्याज्ञान-तत्संस्कारेभ्यः अन्यत् अज्ञानं नाम न पश्यामः,** **त एव च जीवस्य स्वयंप्रकाशमानमपि ब्रह्मस्वरूपावभासं प्रतिबध्नन्ति इति,** **नेत्याह--सुषुप्तादौ च इति॥ तत्रापि अविद्याशक्तिः संस्कारशेषं तिष्ठतीति,** **न संस्कारादय एव अज्ञानं इत्यर्थः। कथम् न तावत् सुषुप्तादौ स्वयम्प्रकाशब्रह्मस्वरूपानवभासः पुरुषान्तरसंवेदनवत् द्रष्टुर्भिन्नत्वात् इति शक्यं वक्तुम्;** **एकत्वश्रुतेः,** **नापि मिथ्याज्ञानप्रतिबन्धात्;** **तत्र तस्य अभावात्,** **नापि तत्संस्कारप्रतिबन्धात्;** **भ्रान्तिसंस्काराणां तत्त्वावभासप्रतिबन्धकत्वाभावात्,** **सत्स्वपि रजतभ्रमसंस्कारेषु शुक्तिकावबोधदर्शनात्,** **नापि अग्रहणप्रतिबन्धात्;** **स्वरूपग्रहणस्य नित्यत्वात् स्वयंप्रकाशमाने संवेदने तद्विषयकादाचित्काग्रहणस्य अप्रतिबन्धकत्वात्,** **नापि कर्मणां स्वरूपावभासविरोधिता;** **सर्वदा अणुमात्रस्यापि चैतन्यस्य अनवभासप्रसङ्गात्,** **अज्ञानेऽपि तुल्यं इति चेत्,** **न;** **तस्य स्वविषयचैतन्यावभासं प्रति अप्रतिबन्धकत्वात्,** **न च अज्ञानस्येव कर्मणां नित्यवत् साक्षिचैतन्येन अवभास्यता,** **येन तदवभासकतया साक्षिचैतन्यमप्रतिबद्धं प्रकाशेत। न च कर्माणि स्वाश्रयावभासविरोधीनि इति प्रमाणमस्ति। संस्कारत्वाच्च कर्मणां भ्रान्तिसंस्कारवत् अप्रतिबन्धकता। तस्मात् सुषुप्तादौ स्वरूपानवभासव्यवहारः अग्रहणमिथ्याज्ञानतत्संस्कारकर्मभ्यः अन्यदेव किंचित् प्रतिबन्धकं अज्ञानं कल्पयतीत्यर्थः। ननु द्रव्यान्तरमेव प्रतिबन्धकं कल्प्यतां,** **किमज्ञानकल्पनया इति,** **नैतत्;ब्रह्मज्ञानात् प्रतिबन्धनिवृत्तिमन्तरेण स्वविषयावभासायोगात्,** **ज्ञाननिवर्त्यस्य च अज्ञानत्वात्॥**

** 2अत्र कश्चित्-2भेदाभेदाभ्यां सर्वसंकरवादी वेदान्तार्थगहनसम्प्रदायहीनः दुर्जरमणीयां वाचं जल्पति--न किल अग्रहणमिथ्याज्ञानतत्संस्कारेभ्यः अन्यत् सकलसंसारबीजभूतं अवस्थात्रयेऽपि अनपायि आसंसारविमोक्षात् दण्डायमानमज्ञानं नाम अस्ति,** **किं तु भ्रान्तिज्ञानं अग्रहणं वा अज्ञानं इति॥**

** 2अयं प्रष्टव्यः2--केयं भ्रान्तिः इति। अहंकारादिशरीरपर्यन्ते अनात्मनि आत्मबुद्धिः इति चेत् ,** **अहो विस्मरणशीलता सर्वत्र सङ्गीर्णचेतसः। "खण्डो गौः" इत्यादिभेदाभेदप्रत्ययं प्रमाणमुपपादयन् "अहं मनुष्यः" इति प्रत्ययं भेदाभेदविषयं किमिति उपेक्षसे "नाहं मनुष्यः ब्रह्मास्मि" इति प्रत्ययसामर्थ्यात् इति चेत्,** **तन्न;"नायं खण्डो गौः,** **किं तु मुण्डो गौः" इति प्रत्ययेऽपि खण्डमुण्डाभ्यां गोत्वस्य अभेदवत् शरीरब्रह्मभ्यां जीवस्य अभेदप्रत्ययस्यापि प्रामाण्योपपत्तेः। इदंरजतवत् भ्रान्तिः इति चेत्,** **न;खण्डो गौः इत्यत्रापि तथात्वप्रसङ्गात्, "नायं खण्डो गौः,** **किं तु मुण्डः" इति व्यक्त्यन्तरे खण्डस्य गोत्वोपाधौ निषेधप्रत्ययसामर्थ्यात् तत्र व्यवहारानुच्छेदात् प्रामाण्यं इति चेत्,** **तत्--"अहं मनुष्यः" इत्यत्रापि तुल्यम्;** **मोक्षावस्थायामपि सर्वात्मत्वात् तव सर्वशरीरेन्द्रियाद्यभिमानव्यवहारानुच्छेदात्। जातिव्यक्ति गुणगुणि कार्यकारण विशिष्टस्वरूप अंशांशि सबन्धाः यत्र विद्यन्ते,** **तत्र भेदाभेदौ,** **न शरीरात्मनोः;** **तेषामभावात् इति चेत्,** **तर्हि शरीरशरीरिसम्बन्धोऽपि गुणगुण्यादिवत् भेदनिमित्तं किं न स्यात् अन्यथा सर्वसङ्करवादितया क्षपणकशिष्यता चिरकालसमुपार्जिता बाध्येत। अस्ति च चेतनस्वरूपशरीरयोः कार्यकारणभावः,** **चेतनस्वरूपांशस्य ब्रह्मत्वात्,** **अतः न ते भ्रान्तिरस्ति॥**

 **किं च,** **भ्रान्तिज्ञानं अन्तःकरणपरिणामश्चेत्,** **तदा आत्माश्रया अविद्या न स्यात्,** **अन्तःकरणपरिणाम एव आत्मनि अध्यस्त इति चेत्,** **तथापि अन्यथाख्यातिवादिनः संसर्गस्य शून्यत्वात् आत्माविद्यासम्बन्धो न स्यात्। न च आत्मपरिणामो भ्रान्तिः;** **अपरिणामित्वात्। न च ज्ञानगुणस्य द्रव्यस्य पुनः ज्ञानगुणान्तराकारेण परिणामः सम्भवति;** **अवान्तरजातीयस्य एकस्मिन् द्रव्ये गुणद्वयस्य युगपत् समवायायोगात्,** **न हि पटे शौक्ल्यं युगपत् समवैति। तस्मात् अनादिसिद्धमिथ्याज्ञानानभ्युपगमे न काचित्सर्वसङ्करवादिनोऽविद्या सम्भवति। अनादिमिथ्याज्ञानसम्बन्धोऽपि आत्मनि अज्ञानवत् काल्पनिकत्वात् आकाशकार्ष्ण्यवत् आत्मनः कूटस्थतां न विहन्ति इत्यलमतिप्रसङ्गेन। अत्र च प्रत्यक्षानुमानार्थापत्तयः अनादिभावरूपाज्ञाने प्रमाणत्वेन उपन्यस्ताः। तत्र एवंभूतेन कारणरूपेण कार्यरूपेण च नैमित्तिकत्वनैसर्गिकत्वे न विरुद्धे इत्युपसंहरति--अतो नैसर्गिकोऽप्यहङ्कार इति॥"अन्योऽन्यधर्मांश्च" इत्यादिः अध्यासस्वरूपं दर्शयति इत्यन्तो ग्रन्थः स्पष्टार्थः॥ **

 **निष्कलङ्कचैतन्यैकताने निरंशानन्दैकरसे अज्ञानादिसाक्षिणि अनादिसिद्धेऽपि अज्ञानाध्यासे,** **कादाचित्कमध्यासमाश्रित्य आह--अहमिति तावत् प्रथमोऽध्यासः इति॥ ननु "इदं रजतं" इतिवत् **

**अध्यासे "द्वैरूप्यं अहं" इत्यत्रापि वक्तव्यम्। "अहं" इति च एकरूपेणावभासते,** **अतो नाध्यासः इति चोदयति--नन्वहमिति निरंशचैतन्यमात्रं इति॥ यथा द्वैरूप्येणाध्याससम्भवः,** **तथा वक्ष्यत इत्याह--यथाध्यास्तांशान्तर्भावः इति॥ ननु अन्तःकरणेन्द्रियाणामात्मानः पृथक्सत्त्वोपलब्ध्यभावात् अध्यस्ततयैव सिद्धेः आत्मतत्त्वावबोधेन न स्वरूपतो विलयश्रवणात् स्वरूपेण संसृष्टरूपेण च आत्मन्यध्यस्ततया सिद्धिस्तु,** **शरीरं पुनरिन्द्रियैरिदंबुद्धिगृहीतत्वात् केवलसाक्षिवेद्यत्वाभावात् उत्क्रान्तेऽप्यात्मनि पृथगुपलब्धेः भूतेषु लयश्रवणाच्च न अध्यस्ततया सिद्धं इति चोदयति--नन्विदमित्यहंकर्तुः इति॥ शरीरव्यतिरिक्तं ममबुद्धिगृहीतं सुतरामनध्यस्तमित्याह--ममेदमिति च इति॥ शरीरादिपदार्थस्वरूपस्य मिथ्याकल्पितकर्तृभोक्तृप्रमातृदोषसंयुक्तात्मार्थतयैव कार्यतया भोग्यतया प्रमेयतया द्वेष्यतया च तादर्थ्येनैव सृष्टत्वात् स्वरूपेणापि मिथ्यात्वं स्वप्नदृष्टान्तेन अनुमातुं शक्यते इत्याह--उच्यते यदैवाहंकर्ता इत्यादिना॥ दार्ष्टान्तिकं दर्शयति--एवमहंकर्तृत्वप्रमुखः इति॥**

 **द्रष्टरि दृष्यावभासस्याविद्याध्यासत्त्वे शास्त्रीयविषय-प्रयोजनसिद्धिः फलिष्यति इत्याह--अतस्तादृग्ब्रह्मात्मानुभवपर्यन्तात् इति॥ तादृग्ब्रह्मात्मानुभवो बन्धनिवृत्तिश्च उपपद्यते इत्यर्थः। विषयप्रयोजनसिद्धौ किमायातम् इति। शास्त्रारम्भकर्तव्यता सिद्धा इत्याह--तदर्थविषयवेदान्तमीमांसारम्भः इति॥ ते एव=ब्रह्मात्मानुभवबन्धनिवृत्ती,** **अर्थः=प्रयोजनं विषयश्च यस्य वेदान्तमीमांसारम्भस्य इति विग्रहः। "सर्वलोकप्रत्यक्ष" इत्यन्तस्य उत्तरभाष्यस्य तात्पर्यमाह--आह कोऽयं इति॥ इदनीं विभज्य अवान्तरतात्पर्यं कथयति--तत्रापि इति॥**

 **लक्षणसम्भावनापरभाष्यमाक्षिपति--यद्येवं इति॥ किमिति लक्षणसम्भावने नापेक्ष्येते इति तत्राह--न ह्यनिर्ज्ञातरूपं इति॥ प्रमाणमेव हि प्रमेयं अन्यस्य अन्यात्मना अवभासमध्यासं व्यवस्थापयत् स्वदेशकालोपाधौ सम्भावितरूपं सर्वतोव्यावृत्तासाधारणरूपं च व्यवस्थापयति,** **किं पृथक् लक्षणसम्भावनोपन्यासेन इत्यर्थः। ननु अनुमानादिप्रमाणनिर्ज्ञातेषु वस्तुमात्रेषु विशेषलक्षणसम्भावने पृथगपेक्ष्येते,** **इति अत आह--दुःसंपादं इति॥ विशेषत इति॥ असाधारणाकारव्यावृत्ततया इत्यर्थः। तत्र द्रष्टुरन्यस्य दृश्येन अन्यात्मना अवभासो विद्यत इत्येतावति प्रमाणं वक्ष्यते,** **न तस्य अविद्याभ्रान्त्यध्यासमिथ्यात्वे,** **अतः तत्प्रमाणेन न सिध्यति इति परिहरति--उच्यते--न देहेन्द्रियादिषु इत्यादिना॥**

 **ननु अन्यस्य अन्यात्मनावभासप्रमाणेनैव तन्मिथ्यात्वमपि सिध्यति,** **प्रमेयैक्यात् इति चोदयति--तत् कस्य हेतोः इति॥ नानुभवादेव इति परिहरति--लोके इति॥ ननु प्रमाणे सति किमिति अनुभवाभावः प्रमाणभेदात् इत्याह--बाधे हि सति इति॥ बाधानुपपत्तिर्मिथ्यात्वे प्रमाणं;** **प्रत्यक्षानुमानव्यवहारानुपपत्त्यागमा आत्मन्यनात्मावभासे प्रमाणं इति भावः। ननु इहापि बाधनिमित्तमितरेतरविवेकमन्तरेण अन्यस्यान्यात्मनाऽवभासोऽयं इत्यवगन्तुं न शक्यते;** **अन्यथा स्वस्यैव स्वेनात्मना अवभासः किं न स्यात् इति नेत्याह--नेह स विद्यते इति॥ यौक्तिकज्ञानादिना परोक्षविवेकमाश्रित्य परस्परात्मनाऽवभासनिश्चयः। अपरोक्षबाधस्य भ्रान्तिप्रतिभासोच्छेदिनोऽभावात् न स्पष्टो मिथ्यात्वाध्यवसायः इति भावः। अतः अविद्यात्वस्पष्टीकरणाय लक्षणमेव वक्तव्यं इत्याह--तस्मादध्यासस्य इति॥ तर्हि लक्षणप्रमाणाभ्यामेव वस्तुनिर्णयसिद्धेः प्रमाणेनैव असम्भावनानिराकरणात् सम्भावना पृथक् न वक्तव्या इति चोदयति--ननु एवमपि इति॥ सत्यपि प्रमाणसामर्थ्ये प्रत्यक्षावभासनमपि असम्भाव्यमानतया निराकृतमनुभूयते इति अनुभवमेवावलम्ब्य परिहरति--सत्यमेवं इति॥ औत्पातिकः इति॥ अदृष्टव्यतिरिक्तकारणशून्यः इत्यर्थः॥**

 **ननु प्रमाणेनैव क्वचिदसम्भावना तिरस्क्रियते,** **यथा आकाशगमने पक्षिणाम्;** **क्वचिदसम्भावनया प्रतिभासः अपरोक्षोऽपि निरस्यते,** **यथा सवितृसुष्यादौ;** **तत्र आत्मनि अनात्मावभासः कं पक्षमवलम्बताम् इति असम्भावनापक्षमेव इति विशेषं दर्शयति--एवमविषयेऽङ्गे इति॥ अधिष्ठानस्याध्यस्यमानेन सह एकज्ञानविषयत्वं वक्तव्यम्,** **तदभावात् न अध्याससम्भवः इत्याह--अविषये इति॥ द्रष्टुर्व्यतिरिक्तस्य कृत्स्नस्य कार्यकारणसंघातस्य अध्यासात्मकत्वेन द्रष्टर्येव काचादिवत् दोषानुषङ्गो वक्तव्यः,** **तदभावात् न अध्याससम्भवः **

**इत्याह--असङ्गे इति॥ अधिष्ठानस्य अध्यस्यमानेन गुणावयवसादृश्यं वक्तव्यम्,** **तदभावात् न अध्याससम्भवः इत्याह--केनचिदपि गुणादिना इति॥ अधिष्ठानयाथात्म्यावभासः अध्यासविरोधी,** **तद्भावाच्च न अध्याससम्भवः इत्याह-निष्कलङ्कचैतन्यतया इति॥**

 **ननु आत्मन्यविषयादिरूपे अनवगते नासम्भवानाबुद्धिः,** **अवगते तु नाध्यास एव तिष्ठति,** **कुतोऽसम्भावनाबुद्धिः इति। नैतत् सारम्;आत्मन्यविषयादिरूपे परोक्षावभासोऽसम्भावनाबुद्धिहेतुः अपरोक्षावभासोऽध्यासस्य निवर्तकः इत्युक्तत्वात्। उपसंहरति--तत् माशङ्कि इति॥ तदुच्यते॥तत्= त्रितयं लक्षणं सम्भावना प्रमाणं क्रमेणोच्यत इत्यर्थः। अनन्तरभाष्यस्य तातापर्यमाह--आह कोऽयं इति॥ तन्त्रेण इति। युगपदर्थद्वयविवक्षया इत्यर्थः। उभयस्य चेह सम्भवात् इति॥ लक्षणप्रश्नस्य सम्भावनाक्षेपस्या च सम्भवात् इत्यर्थः। उभयमत्रैव विवक्षितं चेत् सम्भावनैव प्रथमं किं न प्रदर्श्यत इति अत्राह--तत्रापि इति॥ स्वरूपमाख्याय इति प्राथम्ये हेतुः॥**

 **ननु आह इति परोक्तिकथनं किमर्थम् इति अर्थनिर्णयप्रधानत्वात् वादकथा शास्त्रम्,** **तत्र "प्रमाणतर्कसाधनोपालम्भः सिद्धान्तविरुद्धः पञ्चावयवोपपन्नः पक्षप्रतिपक्षपरिग्रहो वादः" इति वादिप्रतिवादिभ्यां गुरुशिष्याभ्या वा पक्षप्रतिपक्षपरिग्रहेण क्रियमाणा अर्थनिर्णयावसाना वादकथा अत्र प्रवृत्ता इति दर्शयितुं परोक्तिकथनं इत्याह--तत्रैवम्भूते विषये इत्यादिना॥ तेनाक्षिप्तम् आक्षेफरूपं अपि अभिप्रायं अनेन पृष्टं एव इति मत्वा प्रत्युक्तं पुनरसौ आक्षेपरूपेण विवृणोति इति आक्षेपमवतार्य इति व्याख्येयम्। ननु शास्त्रेषु जल्पवितण्डाभिप्रायेणापि परोक्तिरस्ति इति ,** **नेत्याह--सर्वत्रैवंविधे इति॥**

 **ननु लक्षणवाक्ये लक्ष्याभिधायिनः पदस्याभावात् साकाङ्क्षं वचनमनर्थकं इत्याशङ्क्य वाक्यं पूरयति-प्रश्नवाक्यस्थितं इति॥ ननु परस्य परात्मना अवभासोऽध्यासः इति वक्ष्यति,** **तत्र कथमेकेनैव परशब्देन लक्षणं पूर्यते इति अत्राह--तत्र परत्रेत्युक्ते इति॥ उत्तरो ग्रन्थः स्पष्टार्थः। ननु घञादीनां भावे विधानात् कथं कर्मपरतया स्मृतिशब्दो व्युत्पाद्यते इति तत्राह--असंज्ञायामपि इति॥ कर्तृव्यतिरिक्तकारकेषु संज्ञायामिव असंज्ञायामपि प्रयोगो भवति--"अकर्तरि च कारके संज्ञायाम्" इति सूत्रात् इत्यर्थः॥**

 **ननु स्मर्यते चेत् रूपशब्दः किमर्थ इति अस्मर्यमाणे वस्तुनि उपमासमासार्थः इत्याह--स्मर्यमाणरूपमिव इति॥ ननु किमुपमासमासेन स्मर्यते एव "इदं रजतम्" इति,** **नेत्याह--न पुनः स्मर्यत एव इति॥ ननु चक्षुरादिप्रमाणाभावात् परिशेषात् स्मृतिरिति,** **नेत्याह--स्पष्टं पुरोऽवस्थितत्वावभासनात् इति॥ यथा अन्यत्र "इदं रजतम् अयं घटः" इत्यादावितरेतरसंसृष्टौ सामान्यविशेषावपरोक्षाववभासेते,** **तथेहापि प्रतिभासः। न हि परमार्थेदंरजतसंवेदनाकारावभासन्यूनतामन्तरेण संसर्गसंविदंशाभावः शक्यते वक्तुम्॥**

 **अर्थाभावे कथमपरोक्षा संविदिति चेत्,** **न;** **यथासंविदवभासाधीनत्वादर्थसत्तानिश्चयस्य। न हि अर्थसत्तानिश्चयाधीनः संवित्सत्तानिश्चयः। अर्थसत्तानिश्चयस्यापि निश्चयान्तराधीनत्वप्रसङ्गात्। ननु "नेदं रजतम्" इत्युत्तरसंवेदनादर्थाभावोऽपि निश्चितः। न--तत्रापि पूर्वसंवेदनेन सद्भावविषयेण विरोधात्। इदंरजताभावसंवेदनानामविवेककल्पनया उत्तरज्ञानेऽपि संसर्गसंविदभावः किं न स्यात्
व्यवहारसंवादज्ञानादुत्तरज्ञाने संसर्गसंवित्सद्भावश्चेत्,** **न--अर्थक्रियासंवादज्ञानादर्थसंवित्सद्भावनिश्चयः इति वदतः संवित्प्रत्यक्षत्ववादहानात्;** **अर्थक्रियासंविदोऽपि संविदन्तराधीनसद्भावनिश्चयप्रसङ्गात्॥**

 **ननु सम्प्रतिपन्नः अर्थाभावः। न;** **यथाप्रतिभासमेव मिथ्यारजतस्य उत्तरज्ञानेन निरसनयोग्यस्य उपगमात्,** **लौकिकपरमार्थदृष्टरजतप्रतियोगिकाभावविषयत्वात् रजते त्रैकाल्याभावज्ञानस्य इति संविद्द्वयानुरोधेन व्यवस्थासिद्धेः अन्यतरसंविदपह्नवायोगात्। तथा च उभयसंविद्विषयानुभवः "नास्त्यत्र रजतं" "मिथ्यैव रजतमभात्" इति। ननु अपरोक्षशुक्तिकाज्ञानाविवेकात् रजतमपरोक्षतया प्रतिभासते इति;** **नेत्याह--स्पष्टं इति॥ केयं स्पष्टता नाम विवेकज्ञानसमयेऽपि--"एतावन्तं कालमिदं रजतमिति अभात्" इति संसृष्टावभासत्वेन प्रत्यभिज्ञायोग्यता;** **अन्यथा "तत् रजतमेतावन्तं कालमितोऽविविक्तं" इति प्रतियात्,** **अथवा--तज्ज्ञानात् तत्र प्रवृत्तिः इति पदार्थांशज्ञानतत्प्रवृत्त्योः नियमात् इहापि संसर्गप्रवृत्तिनिमित्तता संसर्गज्ञानस्य स्पष्टता इति। **

**"पूर्वदृष्टावभासः" इति स्पष्टार्थः॥**

 **यदा ज्ञानविशिष्टोऽर्थ एवाध्यासः,** **तदा स्मर्यमाणसदृशः अन्यात्मनावभासमानोऽन्योऽर्थोऽध्यासः इत्येवंलक्षणपरतया वाक्यं योजितम्। यदा पुनः अर्थविशिष्टं ज्ञानमेवाध्यासः,** **तदा स्मृतिसमानः अन्यस्यान्यात्मनावभासोऽध्यासः इत्येवंलक्षणपरतयापि तदेव वाक्यं योजयितुं शक्यते इत्याह--यतोऽर्थात् इति। अर्थात्=वाक्यसामर्थ्यात् इत्यर्थः। कथं इत्यादिः स्पष्टार्थः। ननु न स्मृतिश्चेत् भ्रान्तिः,** **प्रत्यक्षज्ञानवत् न पूर्वानुभवजन्यत्वं इत्याशङ्क्य,** **संप्रयोगमात्रजन्यज्ञानादन्येषां सर्वेषामविशिष्टं पूर्वप्रमाणजन्यत्वं अन्वयव्यतिरेकसामर्थ्यात् इत्याह--न ह्यसंप्रयुक्तावभासिनः इति॥**

 **ननु संस्कारजन्यत्वमुपगतं चेत्,** **अन्यसम्प्रयुक्ते चक्षुषि यदनन्तरमन्यविषयं ज्ञानमुत्पद्यते,** **सा स्मृतिरेव,** **तद्व्यवधानेन तु यज्ज्ञानमुत्पद्यते,** **तदनुमानादि प्रमाणं इति,** **प्रमाणस्मृतिद्वैराश्यमेव विज्ञानस्य,** **न तृतीयं मिथ्याज्ञानं नाम अस्ति इति अख्यातिवादी प्रत्यवतिष्ठते इत्याह--अपर आह इत्यादिना॥ ननु स्मृतिश्चेत् गवादिस्मृतिवत् स्वार्थं गृह्यमाणाद्विविच्य स्मरामि इति दर्शयेत् इति ;** **अत आह--प्रमोषस्तु इति॥ ननु शुक्तिकासम्प्रयोगे रजतं किमिति स्मर्यते सादृश्यादिति चेत् अतिसादृश्यात् शुक्तिकान्तरमेव स्मर्यतामिति,** **नेत्याह--इन्द्रियादीनां इति॥ ननु मा भूत् स्मृतेः प्रमोषात् स्वार्थविवेचकता,** **ग्रहणं तु स्वार्थं स्मर्यमाणात् विवेचयेदिति,** **नेत्याह--संप्रयुक्तस्य च इति॥ ननु स्मृतिग्रहणयोः यौगपद्याभावात् क्रमवर्तित्वे पूर्वज्ञानं व्यवधानात् न प्रवृत्तिहेतुः,** **न च सामान्यमात्रज्ञानात् विशेषमात्रज्ञानाद्वा प्रवृत्तिः इति अत आह--तेन दर्शनस्मरणयोः निरन्तरोत्पन्नयोः इति॥ निरन्तरोत्पत्तिरेव प्रवृत्तिहेतुरित्यर्थः। ननु इदं रजतमित्यभाति इति संसर्गप्रत्ययः प्रत्यभिज्ञायते इति,** **नेत्याह--अनुत्पन्ने एवैकत्वावभासे इति॥**

** "जन्मान्तरानुभूतं न स्मर्यते" इति भाष्यवचनादस्मर्यमाणत्वाच्च बालस्य तिक्तस्मृतिः कथं इति चोदयति--नन्वानास्वादिततिक्तरसस्य इति॥ जन्मान्तरानुभूततिक्तस्मृतिः कल्प्यते इत्याह--उच्यते इति॥ जन्मान्तरानुभवस्योपकारितामाह--अन्यथा अननुभूतत्वेति॥ किमिति तर्हि जन्मान्तरानुभूतं किञ्चिदेव स्मर्यते न सर्वं इति दोषबलादित्याह--तस्मात् पित्तमेव इति॥ किमिति तर्हि दोष एव जन्मान्तरानुभूतं सर्वं न स्मारयति इति अत आह--कार्यगम्यत्वात् इति॥ ननु अतत्त्वे तत्त्वज्ञानमिति शास्त्रकारेणैव दर्शितः संसर्गभ्रमः इति,** **नेत्याह--एतेनान्यसम्प्रयोगे इति॥ वक्तव्यं च पूर्ववादिनाऽप्यविवेके संसर्गज्ञानकल्पनागौरवादख्यातिरेव युक्तेति भावः॥**

 **उच्यते--केयमख्यातिः इति न तावत् ख्यात्यभावमात्रम्;** **अनभ्युपगमादतिप्रसङ्गाच्च। अन्यार्थिनोऽन्यत्र प्रवृत्तिहेतुः ज्ञानमिति चेत्--यत्र तर्हि न प्रवृत्तिः झटिति,** **बाधश्च,** **तत्र कथं भ्रान्तिः अथ अविविक्तानेकपदार्थज्ञानम्,** **तर्हि "इदं" इति "रजतं" इति चापुनरुक्तशब्दद्वयस्मृतिहेतुतया विविक्तावभासनात् न तस्य सामान्यविशेषयोः अविवेकभ्रमः सम्भवति। न च भेदावमर्शेन एकत्वज्ञानमनभ्युपगच्छतः सामान्यविशेषयोरविवेकः सम्भवति;** **विविक्ताकारद्वयावभासनात्। इतरेतराभावभेदद्वित्वादिसङ्ख्याविशिष्टज्ञानं विवेकः इति चेत्, "गामानय दण्डेन" इति गोदण्डयोः तत्कारकत्वयोश्चाविवेको भ्रमः स्यात्। तत्राप्यानुषङ्गिकभेदादिज्ञानमस्तीति चेत्, "इदमि"ति "रजतमि"ति च इहाप्यपुनरुक्तशब्दानुषक्ताकारद्वयावभासे द्वित्वाद्यवभासो विद्यत एव;** **अन्यथा सामान्याकारात् विशेषाकारस्य विवेकानवभासा"दिदमि"त्येव स्यात्, "रजतमि"त्येव वा स्यात्, "इदं रजत"मिति। किञ्च,** **प्रतीयमानकारयोः न अविवेकः;** **अपुनरुक्तप्रतिभासात्। अप्रतीयमानाकाराविवेको न भ्रमः;** **अतिप्रसङ्गात्। तस्मात् न अविवेको भ्रमः॥**

 **किञ्च "खण्डो गौः" इत्यादिप्रत्ययाश्च अविविकातानेकपदार्थविषया विभ्रमाः प्रसज्येरन्। न च ग्रहणस्मरणाविवेक एव भ्रमः; "अहं मनुष्यः" इति गृह्यमाणाविवेकस्य भ्रमत्वात्। सामान्यविशेषादौ संसर्गज्ञानमेवास्तीति चेत् ,** **तथापि अविविक्तानेकपदार्थज्ञानात् भ्रमत्वमपि स्यात्। न च तत्र संसर्गप्रत्ययोऽपि;** **ऐक्यस्य तदालम्बनस्याभावात्। गुणगुण्यादिसम्बन्ध एवालम्बनमिति चेत्,** **न;** **प्रत्यभिज्ञाया ऐक्यालम्बनत्वात्। इहापि सादृश्यसम्बन्ध एव इदं रजतं इति संसर्गप्रत्ययालम्बनं स्यात्। अस्ति च सामान्यविशेषादीनामिदंरजतयोरिव विवेकप्रत्ययः; "घटस्य शैक्ल्यं" इति विवेकाभ्युपगमात्। किञ्च ग्रहणमेव **

**स्मर्यमाणात् स्वार्थं किं न विविञ्च्यात् विशेषदर्शनाभावादिति चेत्;** **यदि गृहीतमात्रस्य रजतात् भेदोऽस्ति,** **तत् भेदापेक्षितो विशेषो धर्म्याकारः प्रतियोग्याकारो वा नान्यः इति गृहीत एव भेदाकारो विविक्तः प्रतीयेत। अथ धर्मिप्रतियोग्याकारे गृहीतेऽपि इतरेतरापेक्षया तृतीयमेव ज्ञानं भेदं ग्राहयतीति,** **तर्हि सर्वपदार्थज्ञानानां भेदग्रहणात् प्रागविविक्तत्वात् भ्रमत्वप्रसङ्गः। अथ न गृहीतमात्रस्य रजतात् भेदः,** **तर्हि ऐक्यमेवेति संसर्गज्ञानस्य सालम्बनतासिद्धिः॥**

 **किञ्च स्मृतिर्वा गवादिस्मृतिवत् गृह्यमाणात् स्वार्थं किमिति न विविञ्च्यात् स्मरणाभिमानप्रमोषादिति चेत्,** **तत्राह--कोऽयं स्मरणाभिमानः इति॥ न तावत् स्मृतिरेव,** **तस्याः प्रमोषे ज्ञानस्यैवाभावप्रसङ्गात्,** **स्मृतेरन्यश्चेत्,** **कथमन्यस्य प्रमोषे परिपूर्णमुत्पन्नं ज्ञानं स्वकार्यमर्थविवेकं न कुर्यात् न चान्यः स्मरणाभिमानो दृश्यते इति भावः। ननु पूर्वानुभवतद्देशकालानामन्यतमेन "सः" इत्याकारेण वा स्मर्यमाणस्य सम्भेदः स्मरणाभिमानः इति,** **नेत्याह--न तावत् ज्ञानानुविद्धतया ग्रहणं इति॥ "सोऽयं" इति प्रत्यभिज्ञाभ्रमे हि सर्वेषामेवैषां "सः" इत्याकारस्य पूर्वानुभवदेशकालानां च स्मरामीतिपर्यन्तानां सम्भेदावगमेऽपि गृह्यमाणेनाविवेकदर्शनादिति भावः। न च पूर्वानुभवसम्भेदः स्मर्यमाणे सम्भवति इत्याह--न ह्यतिवृत्तस्य इति॥ अर्थस्मृतिसंस्कारस्य जनकं यत् पूर्वविज्ञानं,** **तत् स्वयं ग्राह्यविशेषणतया स्वेनैव न विषयीक्रियते;** **अर्थमात्रविषयत्वात् पूर्वज्ञानस्य। न च पूर्वज्ञानेनाविषयीकृते विषये तत्संस्कारजन्या स्मृतिः समुत्पद्यते। तस्मादर्थमात्रविषयज्ञानजन्या स्मृतिरर्थमात्रमेव विषयीकरोति,** **न पूर्वज्ञानेनाविषयीकृतं ज्ञानमपि;** **अन्यथा नीलज्ञानात् पीतेऽपि स्मृतिः स्यात्॥**

 **ननु स्मर्यमाणे पूर्वानुभवसम्भेदः स्वानुभवसिद्धः,** **सत्यम्;** **यत् पूर्वानुभवसमये अर्थावभासलिङ्गजन्यमर्थज्ञानसद्भावविषयमनुमानज्ञानमुत्पन्नं तदनुमानज्ञानसंस्कारजनिता स्मृतिः अनुभवसम्भिन्नमर्थं गमयति,** **मूलज्ञानेनापि अर्थज्ञानविषयेण विशिष्टार्थविषयीकरणात्,** **यस्मादर्थस्मृतिसमनन्तरमनुभवविशिष्टार्थस्मृत्यन्तरजननादर्थस्मृतिरेवानुभवसम्भिन्नेति विभ्रमः,** **तस्मात् शुद्धमेवार्थं इत्युपसंहरति--शुद्धमिति॥ पूर्वज्ञानेन यावन्मात्रं वस्तुमात्रं वा ज्ञानसम्भिन्नं वा वस्तु विषयीकृतं तावन्मात्रमेवावभासयति,** **न स्वमूलज्ञानसम्भिन्नं इत्यर्थः॥**

 **ननु अर्थस्मृतिर्वा ज्ञानसम्भिन्नविषयं स्मृत्यन्तरं वा इत्यत्र को विवेकः इति तत्रोदाहरणमाह--तथाच पदात् पदार्थस्मृतौ इति॥ वाक्यार्थप्रत्ययविवक्षया यावदन्त्यपदोच्चारणपरिसमाप्तिः तावत् क्रमेणोच्चार्यमाणेषु पदेषु एकैकस्मात् पदादेकैकार्थविषयाणि ज्ञानान्युत्पद्यन्ते;** **ताश्च सम्बन्धिशब्ददर्शनात् सम्बन्ध्यन्तरार्थविषयाः स्मृतयः इत्यभिहितान्वयवादिनामन्विताभिधानवादिनां च संमतम्॥**

 **ननु कोऽसौ शब्दस्यार्थेन सम्बन्धः यतः शब्दस्य दर्शनादर्थे स्मृतिरुत्पद्येत,** **अर्थबुद्धिजननसामर्थ्यलक्षण इति चेत्,** **किं स्मृतिजननसामर्थ्यलक्षणः अन्यो वा नचान्यः,** **पदानां पदार्थाशेषु स्मृतिव्यतिरिक्तकार्यान्तराभावात्,** **नच स्मृतिजननसामर्थ्यसम्बन्धादेव स्मृतिजन्म;** **अन्यत्र सादृश्यादिसम्बन्धान्तरे सति अन्यतरदर्शने अन्यतरस्मिन् स्मृतिदर्शनात्। तस्मात् न शब्दादर्थे स्मृतिरिति,** **उच्यते;--सम्बन्धज्ञानसंस्कारः शब्ददर्शनं च अत्र स्मृतिहेतुः,** **नार्थेन सम्बन्धविशिष्टशब्दज्ञानम्;** **येन विशिष्टे स्मृतिसामर्थ्यव्यवस्थापनात् विशेषणीभूतं सम्बन्धान्तरमिष्येत,** **सम्बन्धविशिष्टान्यतरदर्शनाच्च अन्यतरस्मृतौ सम्बन्धविशेषणत्वेनान्यतरस्यापि स्मृतिविषयस्य प्रागेव बुद्धता स्यात्,** **सादृश्यादिमूलसम्बन्धानां बुद्धिसामर्थ्यलक्षणत्वाभावात् सामर्थ्यसम्बन्धादर्थान्तरत्वं न विरुध्यते। बुद्धिसामर्थ्यसम्बन्धात् बुद्धिः नोत्पद्यते इति च स्ववचनविरोधः। तस्मात् पदेभ्यः पदार्थमात्रेषु बुद्धिसामर्थ्यसम्बन्धात् स्मृतयः इति सिद्धम्। कुतः पुनः तत्र ज्ञानसम्भेदाभावः इति तत्राह--ज्ञानस्यापि इति॥ शब्दसामर्थ्यविषयतया सम्बन्धित्वेन स्मृतिविषयत्वे ज्ञानस्यापि शब्दार्थत्वप्रसङ्गादिति। 2तथेष्टभूभागविषया इत्यादिः स्पष्टार्थः॥2 ननु स्मृतिज्ञानस्य त्रिकोणत्वादिवत् स्वगतः कश्चिद्विशेषो दृश्यते,** **स स्मरणाभिमानः इति ;** **नेत्याह--नापि स्वगतो ज्ञानस्य इति॥ ननु नित्यानुमेयेऽपि लिङ्गविशेषात् हेतुविशेषानुमानं युक्तमिति,** **कोऽसौ लिङ्गविशेषः न तावत् ग्राह्यविशेषः इत्याह--नापि ग्राह्यविशेषनिमित्तः इति॥ अस्तु तर्हि फलविशेषो लिङ्गविशेषः इति,;**

**नेत्याह--नापि फलविशेषनिमित्तः इति॥ ननु स्मरामि इत्यनुभवः स्मरणाभिमानः इति ;** **अत आह--यः पुनः क्वचित् कदाचित् इति॥ यदि स्मृतिस्मार्यस्मर्तृविषयशब्दत्रयानुषक्तोऽनुभवविशेषः,** **तत् स्मरामि इति,** **यदि वा त्रितयविषयमनुमानज्ञानान्तरमेतत्,** **उभयथापि ग्रहणादित्रितयात् स्मरणादित्रितयस्य प्रागेव भेदावगममन्तरेण ग्रहणादित्रितयशब्दव्यतिरिक्तस्मरणादिशब्दानुस्मरणं ग्रहणानुमानव्यतिरेकेण स्मरणानुमानं च न सम्भवति;** **विशिष्टाभिधेयावगमनिमित्तत्वात् विशिष्टशब्दानुस्मरणस्य,** **विशिष्टावगमानुमानस्य च,** **इति प्रागेव स्मरामीत्यनुभवात् ग्रहणस्मरणयोः भेदो वक्तव्य इति भावः। ननु स्मृत्यनुभवयोरर्थमात्रविषयत्वे को भेदः इति;** **अत आह--तस्मात् इति॥ कारणविशेषादेवेत्यर्थः॥**

 **कथं वा तव स्मृतेः ज्ञानानुमानस्य च अर्थविशिष्टज्ञानविषयत्वे समाने विभागावगमः कारणभेदादिति चेत् इहापि तत् समानम्। "सः इत्याकारेण स्मृतिः ज्ञानानुमानात् भिद्याते इति चेत्,** **कोऽयं "सः" इत्याकारः परोक्षदेशकालविशिष्टता इति चेत्,** **अनुमानादिष्वपि प्रसङ्गः। पूर्वानुभवसंभिन्नतेति चेत्,** **ज्ञानानुमाने पौरुषेयवाक्यजन्यज्ञाने च प्रसङ्गः। तस्मात् संस्कारजन्यत्वं सः इत्याकारः इति। अस्तु तर्हीहापि तथाविधैव स्मृतिरिति,** **नेत्याह--नचेह इति॥ न च स्वप्ने अहं नीलमिति गृह्यमाणाविवेकः,** **स्मर्यमाणानामन्योन्याविवेके परोक्षमेव सर्वमसभासते;** **अतो न प्रमाणस्मृतिद्वैराश्यमेव ज्ञानस्य,** **किन्तु तृतीयं भ्रान्तिज्ञानमपीत्युपसंहरति--अतो नान्यसंप्रयोगे इति॥**

 **न चेत् स्मृतिः किं तर्हि "इदं रजतमि"ति ननु--अन्यथाख्यातिरेषा। तथाहि--शुक्तिकासंप्रयोगे दोषोपहतमिन्द्रियं देशान्तरादिगतं रजतमभिगृह्णाति। तच्च स्वदेशाद्यवस्थितं दोषोपहतेन्द्रियेण गृह्यमाणं शुक्तिकात्मना गृह्यते। ननु अननुभूतमपि यत् किञ्चिदपि दोषोपहितमिन्द्रियं किमिति न गृह्णाति सादृश्यादिदोषसामर्थ्यात् इति वदामः। तस्मात् ग्रहणात्मकमन्यथाज्ञानमिति॥**

 **उच्यते;--केयमन्यथाख्यातिः अन्याकारं ज्ञानमन्यालम्बनं वा वस्तुनो वस्त्वन्तरात्मनावभासो वा अन्यथा परिणते वस्तुनि ज्ञानं वा न तावत् प्रथमः कल्पः इत्याह--ननु एवं सति वैपरीत्यं इति॥ कुतो वैपरीत्यमिति अत आह--नैतत् सविदनुसारिणां इति॥ सर्वत्र यदाकारं संवेदनं तदेवालम्बनमिति नियमे रजताकारसंवेदनविरुद्धं शुक्तिकालम्बनत्वमित्यर्थः। ननु न संविदाकारता आलम्बनता सर्वत्र,** **किन्तु संवित्प्रयुक्तव्यवहारविषयता इति चोदयति--ननु शुक्तेः स्वरूपेणापि इति॥**

 **इदं तावदयुक्तम्;** **न हि व्याघ्रसर्पादिज्ञानात् दण्डादिषु आदीयमानेषु व्याघ्रादिज्ञानस्य दण्डादि आलम्बनम्,** **न च द्रव्यगुणादिषु आदीयमानेषु द्रव्यादीनामन्योन्यज्ञानालम्बनत्वं प्रसिद्धम्;** **तस्मात् तदाकार एवालम्बनमिति नान्याकारं ज्ञानमन्यालम्बनमन्यथाख्यातिरिति बहिरेवोपसंहर्तव्यम्। अस्तु तर्हि वस्तुनो वस्त्वन्तरात्मनावभासः इति;** **तत्राह--अथ तथारूपावभासनं इति॥ न तावदत्यन्तभेदवादिनां संसर्गः परमार्थः,** **ततश्च अनिर्वचनीयानभ्युपगमात् शून्य एव संसर्गः प्रकाशेत। एवं "खण्डो गौः" इत्यादिसंसर्गप्रत्ययाः सर्वे एव विभ्रमाः प्रसज्येरन्निति,** **बहिरेव एकः पक्षः प्रतिवक्तव्यः॥**

 **अथ भेदाभेदवादी संसर्गसत्यतां ब्रूयात्,** **तत्राह--यदि पारमार्थिकं इति॥ "खण्डो गौ"रित्यादिवत् सर्वस्य भेदाभेदात् न क्वचिदपि भ्रान्तिबाधौ,** **सर्वत्र वा तौ स्यातां इत्यर्थः। अस्तु तर्हि अन्यथापरिणते वस्तुनि ख्यातिः अन्यथाख्यातिः,** **इति तत्राह--अथ शुक्तेरेव इति॥ 2शुक्तेः परिणामनिराकरणग्रन्थः स्पष्टार्थः॥2**

** "अथ पुनर्दुष्टकारणजन्यायाः प्रतीतेः" इत्यादिना अन्यथाख्यातावेव परिणामप्रकारभेदो निराक्रियते,** **ख्यात्यन्तरनिराकरणं वा;** **कथम् अत्राह आत्मख्यातिवादी--बुद्धेरेव रजताकारः न बहिरिति,** **कुतः संप्रयोगव्यतिरेकेणापरोक्षत्वात् बुद्धिवत्,** **कथं विज्ञानस्य रजताकारः प्राप्तः संस्कारसामर्थ्यादिति वदामः। तथाहि--यस्यां ज्ञानसन्ततौ यदा कदाचित् पूर्वं रजतज्ञानमुत्पन्नं तदेव संस्कार उच्यते। न च विज्ञानजन्यः अन्येषामिव स्थायी क्षणिको वा अन्यः कश्चित् अस्य संस्कारो विद्यते;** **विज्ञानमात्रवादात्। स च अनेकज्ञानव्यवहितोऽपि कदाचित् सज्जातीयं रजतज्ञानान्तरमुत्पादयति,** **शालिबीजमिव अनेकाङ्कुरादिकार्यव्यवधानेन पुनः सजातीयबीजान्तरनिमित्तं इति। अथव--तज्जन्यज्ञानसन्तान एव संस्कारः,** **स च तथाविधज्ञानान्तरात् इति अनादिवासनाप्रापितं रजतं बुद्ध्याकारो बहिर्वदवभासते इति॥**

 **स वक्तव्यः--किं तद्रजतं जायते न वा इति। न चेत्,** **जायमानस्वरूपं न स्यात् आकाशवत्। जायते चेत्,** **ना;र्थात् अर्थान्तराभावात्,** **अथ ज्ञानादेव दुष्टकारणजन्यात् रजतोत्पादः इति,** **तदाह--अथ पुनर्दुष्टकारणजन्यायाः प्रतीतेरेव रजतोत्पाद इति इति॥ जनकप्रतीतेः रजतात् पूर्वकालत्वात् अतद्विषयत्वात् प्रतीत्यन्तरस्यादुष्टकारणस्य तद्विषयत्वे सर्वप्रतीतिविषयत्वप्रसङ्गात्,** **दुष्टकारणप्रतीतेश्च रजतजन्यतया तदालम्बनत्वे रजतस्यार्थक्रियावत्तया सत्त्वप्रसङ्गात् अतञ्जन्यत्वे तद्विषयत्वाभावादप्रतीतमेव रजतं स्यादिति भावः। अन्यथाख्यातिं निराकृत्य अख्यातिवादी स्वपक्षमुपसंहरति--तदेवं पारिशेष्यात् इति॥ अख्यातिदूषणमप्युक्तमनुस्मारयति--ननु स्मृतेः इति॥**

 **ननु न स्मृतिः नापि ग्रहणं चेत्,** **अलौकिकमिदं ज्ञानं कथं इति चोदयति--का तर्हि गतिरिति। किं सामग्र्यम् तत्राह--नेन्द्रियजज्ञानात् इत्यादिना॥ ननु इन्द्रियसंस्कारौ चेत्सामग्री,** **सम्यग्ज्ञानमेवेदं स्यात्,** **स्मृतिग्रहणवदिति चोदयति--कथमेतत् इति॥ दोषसहकृतत्वात् तृतीयमिदं सामग्र्यमित्याह--उच्यते कारणदोषः इति॥ ननु दोषः प्राप्तकार्यस्य प्रतिबन्धकः नाधिक्ये हेतुरिति,** **तत्राह--कार्यगम्यत्वात् इति॥ न च अनादेः कार्यानुदयस्य हेतुर्दोषः;** **कृत्याभावात्,** **किन्तु व्याध्यादिवत् विपर्ययकार्यहेतुर्दोषः इति। ननु दोषः संस्कारोद्बोधकृच्चेत् न सामग्र्यामन्तर्भवति इति न तृतीयमिदं सामग्र्यमिति,** **तत्राह--अतः संस्कारदुष्टकारणसंवलिता इति॥ अथ ज्ञानस्यैक्यं चोद्यते,** **तत्राह--सा चैकमेव ज्ञानं इति॥**

 **ननु इदमा संप्रयोगादन्तःकरणपरिणामज्ञानमेकमुत्पद्यते,** **न तत् रजतं तत्संसर्गं वा विषयीकर्तुमीष्टे,** **मिथ्यावस्तुनि देशान्तरादिगते वा संप्रयोगानुपपत्तेः,** **चक्षुरुन्मीलनान्वयव्यतिरेकयोरधिष्ठानज्ञानोपक्षयादन्यथासिद्धेः,** **नापि संस्कारात् रजतांशावगमः;** **स्मृत्यनभ्युपगमात्,** **नापि दोषः स्वयमेव कस्य चिज्‌ज्ञानस्य हेतुर्दृष्टः;** **ज्ञानकारणानामेव कार्यविशेषनिमित्तत्वात्। अतो न रजततत्सम्भिन्नशुक्तिविषयमेकं ज्ञानं समास्ति,** **किं तु अविद्यैव बाह्यदोषनिमित्तकारणापेक्षया रजताकारेण साक्षिचैतन्यस्य रजतावच्छेदज्ञानाभासाकारेण च परिणममाना स्वकार्येण सह साक्षिचैतन्यस्य विषयभावं प्रतिपद्यते इति ते मतम्,** **तत्र कथमेकज्ञानत्वं इति तत्राह--एकफलं इति॥ विषयावच्छिन्नं हि फलमवभासते,** **न ज्ञानावच्छिन्नम्। विषयश्च सत्यमिथ्यावस्तुनोरन्योन्यात्मतया एकतामापन्नः,** **तेन एकविषयावच्छिन्नफलैकत्वोपाधौ सत्यमिथ्याज्ञानद्वयमपि एकमित्युपचर्यते इति भावः। अथ विषयः कथमिति तदाह--तस्य च इति॥ कुतो रजतस्य मिथ्यात्वं इति ;** **अत आह--तेन मिथ्यालम्बनं इति॥ भावाभावज्ञानयोः मिथ्यात्वप्रसिद्ध्यभावात् इदं ज्ञानसमवायि मिथ्यात्वं अनिर्वचनीयार्थतामेव गमयतीत्यर्थः॥**

 **संप्रयुक्तेऽर्थे संप्रयोगो निरपेक्षो ज्ञानकारणम्,** **संस्कारश्च पूर्वानुभूतस्मृतौ निरपेक्षः;** **ततश्च निरपेक्षकारणद्वयजन्यत्वात् ज्ञानद्वयमेव निरन्तरोत्पन्नं इति अख्यातिवादी चोदयती--भिन्नजातीयज्ञानेति। ज्ञानभेदे हि निरन्तरोत्पत्तावपि न प्रवृत्तिकार्योदयः सम्भवति;** **तत्र यथा वर्णज्ञानेषु क्रमवर्तिषु ज्ञानकार्योदयान्यथानुपपत्त्या पूर्वपूर्ववर्णसंस्कारसहितमन्त्यवर्णज्ञानमेव हेतुत्वेन कल्प्यते कारणयोगपद्याय,** **तथा प्रवृत्तिकार्यानुपपत्तिरेव ज्ञानैक्यं कल्पयति किं कारणभेदेन इति परिहरति--नैष दोषः इति॥ ननु कारणभेदात् कार्यभेदोऽप्यनुमीयते इति,** **नेत्युदाहरणमाह--दृश्यते हि इति॥ ननु तत्रापि कारणभेदात् ज्ञानभेदः इति नेत्याह--उभयत्रापि इति॥ ननु लिङ्गदर्शनं व्याप्तिस्मृतिश्च लिङ्गज्ञानकारणं,** **न संस्कारः इति नेत्याह--संस्कारानुद्बोधे इति॥ ज्ञानद्वययौगपद्याभावादित्यर्थः। तस्मात् इत्युपसंहरति। ननु प्रत्यभिज्ञायां संप्रयोगः पूर्वानुभूतस्मृतिश्च कारणं,** **ज्ञानद्वययौगपद्यप्रसङ्गाभावात् न संस्कारः इति तत्राह--अयमेव न्यायः इति॥ ज्ञानाज्ज्ञानान्तरोत्पत्तौ व्याप्त्याद्यभावात् संस्कार एव कारणमित्यर्थः। ननु प्रमाणान्तरेष्वयं निरपेक्षकारणसमाहारः.,** **नाभिज्ञाप्रत्यक्षे,** **अभिज्ञाप्रत्यक्षं च रजतज्ञानं इति,** **तत्राह--तथा भिन्नजातीयज्ञानहेतुभ्य इति॥ ननु यत्र संस्कारः प्रमाणकारणेन संबध्यते,** **तत्र स्मृतिगर्भप्रमाणज्ञानमेव दृष्टम्,** **न तथेदं रजतज्ञानमिति,** **तत्राह--तत्र लैङ्गिकज्ञानेत्यादिना॥**

 **किञ्च--ज्ञानद्वयपक्षे अख्यातौ अपरोक्षावभासिनः स्मर्यमाणत्वे,** **सर्वत्र प्रतिपन्नोपाधौ विषयसत्त्वाभावे अन्यथाख्यातौ प्रतिपन्नस्य संसर्गस्य शून्यत्वे पुरोदेशप्रतिपन्नस्य रजतस्य देशान्तरसत्त्वे च,** **आत्मख्यातौ बहिरवभासस्यान्तरत्वे च अनुभवविरोधः स्यात्,** **न तथा अस्मत्पक्षे इत्याह--एवं च सति नानुभवविरोधः **

**इति॥**

 **ननु तवापि "अस्ति" इति प्रतिपन्नस्यानिर्वचनीयत्वे अनुभवविरोधः समानः,** **तन्न-इदन्तासंसर्गवत् रजतस्य शुक्तिकासत्तासंसर्गोऽयमवभासते,** **न रजतस्यापरसत्त्वम्॥**

 **अथवा--त्रिविधं सत्त्वं-परमार्थसत्त्वं ब्रह्मणः,** **अर्थक्रियासामर्थ्यसत्त्वं मायोपाधिकमाकाशादेः,** **अविद्योपाधिकसत्त्वं रजतादेः सति परमार्थसत्त्‌वापेक्षया अनिर्वचनीयमिति,** **नानुभवविरोधः यथानुभवमर्थसत्त्‌वाभ्युपगमात्॥**

 **यस्मात् भ्रान्तित्वव्यवहारः सदसज्ज्ञानयोरनुपपन्नः,** **यतश्च पक्षान्तरेष्वनुभवविरोधः,** **यतश्च ज्ञानद्वयपारोक्ष्यस्मृतित्व-स्मरणाभिमान प्रमोषतद्धेत्वविवेकतन्निमित्तप्रवृत्तयो जन्मान्तरानुभूतस्मृतिश्च इति अप्रतिपन्नमपूर्वं बहु कल्पनीयमख्यातौ,** **अन्यथाख्यातौ च अन्यत्र प्रतिपन्नस्यान्यत्र सत्त्वं इन्द्रियस्य च जन्मान्तरानुभूतदेशकालव्यवहितार्थग्राहित्त्वं,** **दोषस्य च तथाविधादृष्टसामर्थ्यं संसर्गस्य च शून्यस्य प्रत्यक्षता इति प्रमाणविरुद्धं बहु कल्पनीयं,** **अतः सर्वदोषपरिहाराय यथाप्रतिपन्नस्य मिथ्यात्वं नाम एकः स्वभावः "नास्ति रजतं,** **मिथ्यैव रजतमभात्" इत्यनुभवसिद्धः समाश्रयणीयः,** **अविद्योपादानकल्पनायाश्च अन्वयव्यतिरेकसिद्धत्वादित्याह--अतो मायामयं इति। सत्यस्य वस्तुनो मिथ्यावस्तुसंभेदोऽवभासमानः माया मिथ्या अनिर्वचनीयख्यातिः;** **अध्यास एवायं इत्यर्थः॥**

 **अत्र केचिदाहुः--अतोऽविद्यामयमिति वक्तव्यं,** **न मायामयमिति। विभ्रमाणां तत्त्वज्ञाननिराकार्यतया अविद्यात्मकत्वात्,** **मायाऽविद्ययोर्भेदात्। तथा हि--माया स्वाश्रयमव्यामोहयन्ती कर्तुरिच्छामनुवर्तते,** **न तथा अविद्या। प्रसिद्धश्च मायाऽविद्ययोर्भेदो लौकिकानाम्। न हि मायाविनिर्मितहस्त्यश्वरथादावविद्याशब्दं प्रयुञ्जते इति॥**

 **उच्यते;--लक्षणभेदात्,** **लोकव्यवहारसामर्थ्याद्वा तयोर्भेदः कथ्यते। न तावत् लक्षणभेदात्;** **अनिर्वचनीयतया तत्त्वावभासप्रतिबन्धविपर्ययावभासलक्षणस्याविशेषात्। ननु मन्त्रौषधादिसत्यवस्त्वेव माया नानिर्वचनीया,** **न;परिदृश्यमानमिथ्यावस्तुन्येव मायाशब्दप्रयोगात्,** **पार्श्वस्थस्य मन्त्रौषधाद्यपरिज्ञानात्,** **तत्र मायाशब्दप्रयोगाभावाच्च,** **मन्त्रादेश्च काचादिवत् निमित्तकारणत्वात् अध्यासोपादानाविद्याक्लृप्तिवत् कादाचित्कमायोपादाननिर्वचनीयानादिवस्तुकल्पनात्। तत्र च "मायां तु प्रकृतिं" इति श्रुतौ प्रकृतौ मायाशब्दप्रयोगात् प्रकृतिभूतयोर्मायाविद्ययोः तद्विकारयोश्च अध्यासमाययोः लक्षणाभेदादेकत्वमवगम्यते॥**

 **ननु स्वाश्रयव्यामोहाव्यमोहहेतुत्वाभ्यां लक्षणभेदो दर्शितः,** **यद्याश्रयो द्रष्टा व्यामुह्यत्येव पार्श्वस्थो मायां पश्यन्;** **अथ कर्ता,** **न तस्य मायावित्वात् व्यामोहाभावः,** **किन्तु बाधनिश्चयप्रतीकारज्ञानाभ्याम्;** **अन्यथा पार्श्वस्थवत् कर्तापि व्यामुह्येदेव। अथेच्छया कर्तुं शक्यते माया न तथा अविद्येति,** **न तदपि--मन्त्रौषधादौ निमित्तकारणे कर्तुः स्वातन्त्र्यात्,** **न मायायाम्,** **अविद्यायामपि अङ्गुल्यवष्टम्भादिना द्विचन्द्रकेशोण्ड्रकादिभ्रमाः मन्त्रौषधादिनिषेवणात् स्वप्नभ्रमाः तत्त्वज्ञानेऽप्यनुवृत्तप्रतिभासाश्च कर्तुरिच्छया निष्पाद्यन्ते॥**

 **न च शास्त्रव्यवहारात् मायाविद्याभेदः; "तस्याभिध्यानाद्योजनात्तत्त्वभावात् भूयश्चान्ते विश्वमायानिवृत्तिः" इत्यादिश्रुतौ सम्यग्ज्ञाननिवर्त्याविद्यायां मायाशब्दप्रयोगात्, "तरत्यविद्यां विततां हृदि यस्मिन् निवेशिते। योगी मायाममेयाय तस्मै विद्यात्मने नमः॥" इत्यादिस्मृतौ मायाविद्ययोः सामानाधिकरण्येन तत्त्वज्ञानेन तर्तव्यत्वाभिधानात्, "मायामात्रं तु कात्र्स्न्येनानभिव्यक्तस्वरूपत्वात्" इति सूत्रे सूत्रकारेण स्वप्ने मायाशब्दप्रयोगात्,** **भाष्यकारेण च अविद्या माया अविद्यात्मिका मायाशक्तिः इति तत्र तत्र निर्देशात्,** **टीकाकारेण च "अविद्या मायाऽक्षरम्" इत्युक्तत्वात्। ब्रह्मसिद्धिकारेण च--"एवमेवेयमविद्या माया मिथ्याप्रत्ययः" इत्युक्तत्वात्। तस्मात् लक्षणैक्यात् वृद्धव्यवहारे च एकत्वावगमादेकस्मिन्नपि वस्तुनि विक्षेपप्राधान्येन माया,** **आच्छादनप्राधान्येन अविद्येति व्यवहारभेदः। इच्छाधीनत्वतद्वैपरीत्येन वा व्यवहारभेदः इति युक्तं 2मायामयमिति॥2**

 **अस्तु तर्हि प्रतिपन्नोपाधावेव यथाप्रतिपत्ति परमार्थसत्त्वं;** **कल्पनागौरवादिदोषपरिहारादिति,** **नेत्याह--अथ पुनः इति॥ ननु कारणदोषवतामेव तत् दृश्यमिति,** **नेत्याह--यतो न हि इति॥ तदभावे न तत्र इति॥ सर्वत्र परमार्थरजते इत्यर्थः। आत्माश्रयाविद्यात्मकत्वेऽपि सर्वैरेव गृह्येतेति ;** **नेत्याह--मायामात्रत्वे **

**इति॥ प्रसिद्धमायावदिति भावः। इदमाकारावच्छिन्नसाक्षिचैतन्यसमाश्रितस्य रजतस्य शुक्तिकासंभेदोऽप्यविद्यात्मक इति,** **सुखादिवदनन्यवेद्यत्वमिति भावः। ज्ञानस्यैव भ्रान्तित्वप्रसिद्ध्यनुपपत्तिः कल्पनालाघवानुभवाभ्यामनुगृहीता मिथ्यार्थज्ञानतां गमयतीत्युक्तम्,** **इदानीं बाधकप्रत्यक्षं स्वयमेव रजतस्य मिथ्यात्वं प्रतिपादयतीत्याह--किञ्च नेदं रजतं इति॥**

 **ननु प्रतिपन्नोपाधौ रजतादेरभावं बाधो बोधयति न तस्य मिथ्यात्वमिति चोदयति--कथं इति। प्रतिपन्नोपाधावभावप्रतियोगितया अवभासते इति प्रत्यक्षं इत्याह--तेन हि तस्य इति। बाधकज्ञानसिद्धस्य प्रतिपन्नोपाधावभावप्रतियोगित्वलक्षणस्य मिथ्यात्वस्य पुनः स्वशब्देन परामर्शाच्च बाधविषयो मिथ्यात्वमित्याह--नेदं रजतं मिथ्यैव इति। ननु देशकालान्तरबुद्धिषु सत्त्वादपि रजतस्यैवं बाधः संपत्स्यते इति;** **नेत्याह--नच तत् केनचित् रूपेण इति। नेदं रजतं किन्तु तद्रजतं बुद्धिर्वा इति स्यात् परामर्शः,** **न मिथ्यैव इति;** **स्मृतिग्रहणाविवेकत्वाद्रोगवयादाविव इत्यभिप्रायः॥**

 **ननु--कोयं बाधो नाम अन्यार्थिनोऽन्यत्र प्रवृत्तिनिरोधः ! तर्हि यत्र रजतादौ परिव्राजकादेः प्रवृत्तेरेवानुदयः,** **तत्र बाधप्रसिद्धिः न स्यात्;** **प्रसिद्धश्च तत्रापि बाधः। न प्रवृत्तिविच्छेदो बाधः;** **किन्तु प्रवृत्तियोग्यताविच्छेदश्चेत्,** **न;** **पुनरपि तत्रैव रजताविवेकादन्यदा प्रवृत्तिदर्शनात् योग्यताऽविच्छेदात्,** **उदकज्ञानाच्च प्रवर्तमानस्य सर्पचोरादिदर्शनेन प्रवृत्तिनिरोधे सर्पादिज्ञानादुदकज्ञानस्य बाधप्रसिद्धिः स्यात्। अविविक्ततया प्रतिपन्नस्य विवेको बाधः इति चेत्,** **न;** **सर्वपदार्थेषु प्रथममविविक्ततया प्रतिपन्नेषु पञ्चादितरेतरापेक्षया भेदज्ञानं सर्वत्र बाधः स्यात्। न च पदार्थज्ञानमेव भेदज्ञानम्;** **गृहीतमात्रस्य सति भेदे अविवेकाभावप्रसङ्गादित्युक्तम्। अन्यात्मना प्रतिपन्नस्य इतरेतराभावप्रतिपत्तिर्बाधः इति चेत्,** **शुक्लो घट इति प्रतिपद्य घटस्य शौक्ल्यं न द्रव्यं गुणः इति ज्ञानं सर्वत्र बाधः स्यात् न तथा प्रसिद्धिरस्ति;** **समानौ च सर्वत्र भेदाभेदौ इति ऐक्यं प्रतिपद्य भेदप्रतिपत्तिः सर्वत्र बाधः स्यात्। न च ज्ञानस्य प्रध्वंसो बाधः;** **स्वयं क्षणिकत्वात्। अर्थस्य च संविद्विषयस्यान्यस्य वा ज्ञानेन प्रध्वंसायोगात्,** **बाधस्य च लोकप्रसिद्धत्वात्। तस्मात् न बाधं पश्यामः॥**

 **उच्यते;--अज्ञानस्य स्वकार्येण वर्तमानेन प्रविलीनेन वा सह ज्ञानेन निवृत्तिर्बाधः,** **तथाविधानवबोधनिवृत्तौ बाधप्रसिद्धेरिति॥ स्मृतिरूपशब्देन कारणत्रितयजन्यत्वमुक्तम्। तत्र कारणत्रितयजन्योऽन्यस्यान्यात्मनावभासो लक्षणम्,** **तदिदं लक्ष्यं न व्याप्नोतीति चोदयति--ननु न व्यापकं इति॥ कथं लक्षणांशस्याभावः इति तत्राह--न हि स्वप्नशोकादौ इति॥ संप्रयोगस्य कारणांशस्याधिष्ठानांशस्य चाभावादित्यर्थः। कस्तर्हि स्वप्नः इति तदाह,** **अत एव इति॥ तत्र वासनाजन्यस्मृतिमात्रत्वे भ्रान्तिप्रसिद्धिः गवयादिस्मृतिवत् न स्यात् इति परिहरति--न तावत् स्मृतित्वं इति॥ ननुB** **कारणत्रितयाभावात् न ज्ञानान्तरमपीत्याह--ननु स्मृतिरूपत्वमपि न इति॥**

 **कारणत्रितयजन्यत्वमन्यस्यान्यात्मनावभासं च सम्पादयामीत्याह--अत्रोच्यते इति॥ सम्प्रयोगाभावादपरोक्षावभासित्वात् ग्रहणस्मृतिमात्रत्वे प्रत्युक्ते तृतीयमिदं विज्ञानं स्वयमेवोक्ताध्यासलक्षणं गमयितुं समर्थमिति वदितुं प्रकारान्तरं पर्युदास्यति--उक्तमेतत् इति॥ स्वप्नप्रपञ्चविपरीतप्रमात्रादिविज्ञानसाधनस्यान्तःकरणस्य निद्रादिदोषपूर्वानुभवसंस्कारसहितस्य संप्रतिपन्नकारणत्रितयत्वात् युक्तं स्मृतिरूपं भ्रान्तिज्ञानमित्याह--तदिह निद्रादिदोषोपप्लुतं इति॥**

 **कथं परत्र परावभासः इति तदाह--तस्य च इति॥ निद्रादिदोषसंस्कारोपप्लुतेनान्तःकरणेन मिथ्याध्यासनिमित्तकारणेनावच्छिन्नचैतन्यस्था अविद्याशक्तिः पुष्कलनिमित्तकारणसंसर्गादध्यासं प्रति पुष्कलकारणतामापद्यमाना मिथ्यार्थालम्बनाकारेण विवर्तते इति,** **चैतन्यमेव स्वाविद्याया विवर्तते। अतः सत्यस्य वस्तुनो मिथ्यावस्तुसंभेदावभास लक्षणः परत्र परावभासो विद्यते इति भावः। तथा जागरणेऽपि बाह्याधिष्ठानांशसंसृष्टान्तःकरणावच्छिन्नतया बाह्याधिष्ठानसंसृष्टचैतन्यस्याविद्याशक्तिः बाह्याधिष्ठानसंसृष्टरजताद्याकारेण विवर्तत इति,** **शुक्तिकाद्यवच्छिन्नं चैतन्यं रजताद्यालम्बनमिति बाह्यालम्बनं रजतादि कथ्यते। सर्वत्र तु चैतन्यमेव साक्षाद्वा अन्यावच्छिन्नतया वा विभ्रमालम्बनमिति,** **युक्तः "परत्र परावभासः" इत्यर्थः॥**

 **आकाशवत् सर्वविषयोपरक्ततया सर्वत्रावभासमानमात्मानमनादृत्य अहमित्येवावच्छिन्नमात्मानमुपादाय चोदयति--नन्वेवं सत्यन्तरमेव इति॥ आत्मैवाधिष्ठानं चेत्,** **इदं रजतं इतिवत् अहं नीलं इत्येव स्वप्नप्रपञ्चो भायादित्यर्थः। निष्कृष्टाहङ्कारं चैतन्यमात्रमात्मानमादाय चेत्यस्य च चित्सामानाधिकरण्यावभासं सर्वत्राङ्गीकृत्य परिहरति--को वा ब्रूते इति॥ पुनरपि अहङ्कारावच्छिन्नमात्मानमादाय चोदयति--ननु विच्छिन्नदेशः इति॥ इदमिति पृथक्त्वावभासोऽप्यन्तरेवेत्याह--ननु देशोऽपि इति॥ अनवच्छिन्नचैतन्यसंसृष्टतयैव भेदावभासोऽपीति भावः। अहङ्कारावच्छिन्नमादाय अहं भेदः इत्यपि प्रतीयादित्याह--अयमपि इति॥ निगूढाभिसन्धिरेव पूर्वमुत्तरमुक्त्वा,** **इदानीं सर्वतो विप्रसृतं चैतन्यं सर्वात्मना प्रकाशमानमात्मानं स्पष्टीकुर्वन्नाह-नैष दोषः जागरणेऽपि इति॥ प्रातिभासिकभेदमन्तरेण प्रमाणतो न भिद्यते इत्यर्थः। ननु अहमवच्छिन्नचैतन्यादन्यान्येव विषयगतचैतन्यानि किं न स्युः इति अत आह--अन्यथा जडस्य इति॥ स्वयं चैतन्यहीना विषया आत्मावगतिप्रकाशेनापि न संसृज्यन्ते चेत् मयावगताः इति सम्बन्धावभासो न स्यादित्यर्थः॥**

 **सर्वत्र चैतन्यावगुण्ढनेऽपि--"अहं इदं" इति च आत्मानात्मानो विभक्ताविति प्रतिभासः कथम् इति तत्राह--यः पुनः इति॥ ननु चैतन्यमेव सर्वत्र अन्तर्बहिर्भेदादिरूपेणावभासते चेत्,** **कथं तस्याखण्डाद्वितीयता इति चेत्यभेदोपरागनिमित्तभेदमन्तरेण स्वरूपभेदानवगमात् इत्याह--तस्य च निरंशस्य इति॥ निरंशद्रव्यस्याणुत्वमनन्तत्वं वा स्यात्,** **मध्यमपरिमाणं चेदं चैतन्यं सर्वत्रावभासते;** **न च निरंशं मध्यमपरिमाणं इति। परोपाधिपरिमाणं चैतन्यमित्यर्थः। जागरणेप्येवम्। किमु वक्तव्यं स्वप्नस्य चैतन्याधिष्ठानत्वमित्यर्थः॥**

 **केवलस्य मनसो बहिःप्रत्यक्षसाधनत्वाभावात् अथ वा इति अङ्गीकरणवादः। अव्याप्तिः परिहृता,** **इदानीं मिथ्याध्यासभ्रान्त्यविद्याप्रसिद्ध्यभावेऽपि अन्यस्यान्यावभासो विद्यते इति लक्षणस्यातिव्याप्तिमाह--कथं तर्हि नामादिषु इति॥ अन्यस्यान्यात्मताज्ञानं अध्यासलक्षणम्,** **इयं तु अन्यस्यान्यत्र मानसी क्रिया इति अतिव्याप्तिं परिहरति--सत्यमत एव चोदनावशात् इति॥ ननु ज्ञानमेव तत्र विधीयते इति,** **नेत्याह--न हि ज्ञानम् इति॥ विधिजन्यपुरुषेच्छाप्रयत्ननिरपेक्षमेव सर्वत्र ज्ञानस्य पुष्कलकारणम्;** **अनिच्छतोऽप्यनिष्टज्ञानदर्शनात्,** **अतो विधानात् मानसी क्रियेति भावः॥**

** "ननु स्मृतिज्ञानं" इत्यारभ्य "तं केचित्" इत्यतः प्राक्तनो ग्रन्थः स्पष्टार्थः॥ नन्वध्यासे वादिविप्रतिपत्तिदर्शनात् न एकरूपेण लक्षणं व्यवस्थापयितुं शक्यते इत्याशङ्क्य अधिष्ठानाध्यस्यमानयोः स्वरूपतत्त्वदेशकालविशेषेष्वेव वादिनां विप्रतिपत्तिः,** **अन्यस्यान्यात्मतावभासमात्रे लक्षणे न विप्रतिपत्तिः। तच्च लक्षणं लौकिकसामान्यविशेषादिसंसर्गप्रत्ययानां भ्रमत्वप्राप्तिपरिहाराय सत्यस्य मिथ्यावस्तुसम्भेदावभासः इति बलादापतति इत्यङ्गीकृत्य मतान्तराण्युपन्यस्यति--तं केचिदित्यादिना॥ प्रथमस्तु आत्मख्यात्यन्यथाख्यातिविशेषयोः,** **द्वितीयस्तु अख्यातेः,** **तृतीयस्तु शुक्तेः स्वाभावरजतात्मना ख्यातिरिति शून्यख्यात्यन्यथाख्यातिविशेषयोरुपन्यासः। कल्पनां इत्यस्य व्याख्या अविद्यमानस्यैवावभासमानतां इति। यल्लक्षणमवादिष्म इति पूर्वलक्षणशब्देन यच्छब्दस्य सम्बन्धः। अख्यातिवादिनापि मानसं संसर्गज्ञानं संसर्गाभिमानो वा वक्तव्यः इत्यभिप्रायः। ननु स्मृतिरूपतया कारणत्रितयजन्यत्वमुपेक्षितमिति ,** **नेत्याह--पूर्वदृष्टत्वेति॥**

 **ननु अविद्यादिदोषपूर्वभ्रमसंस्काराभ्यामेव पदार्थमात्रज्ञानानि जायमानानि विभ्रमाः,** **न सत्यं वस्तु तत्संप्रयोगादि प्रमाणकारणं चापेक्षते विभ्रमः इति,** **परत्रेतिपदमविवक्षितमिति शून्यवादी मन्यते,** **तत्राह--स्मृतिरूपः पूर्वदृष्टावभासः इति॥ न पदार्थमात्रज्ञानं विभ्रमः;** **शून्यज्ञानस्यापि तथात्वप्रसङ्गात्,** **किन्त्वन्यत्रान्यज्ञानम्;** **ततश्च अविभ्रमेऽपि पदार्थज्ञाने लक्षणव्याप्तेः निरुपपत्तिकत्वमिति। कथं निरुपपत्तिकोऽयं इत्यादिग्रन्थः स्पष्टार्थः॥ ननु संविद्रजतयोरितरेतराधिष्ठानत्वेन साधिष्ठाने भ्रमे सम्भवति न तृतीयस्य सत्यवस्तुनोऽधिष्ठानत्वकल्पना युक्तेति चोदयति--ननु रजते संविदिति॥ ननु अध्यस्यमानव्यतिरेकेण अधिष्ठानस्य सिद्धिर्वक्तव्या,** **तत्र इतरेतराधिष्ठानत्वे सतीतरेतरापेक्षसिद्धित्वादसमञ्जसं स्यादिति,** **तत्राह--बीजाङ्कुरादिवदिति॥ न बूजाङ्कुरादिष्वितरेतराश्रयता,** **किन्तु कारणपरम्परया अनवस्थेति परिहरति--नैतत् सारमिति॥ नन्विहापि कारणपरम्परेति,** **नेत्याह--इह पुनर्यस्यामिति॥ नन्विहापि तर्हि **

**रजते संवित्,** **रजतं पूर्वस्यां संविदि सा च स्वविषये,** **तत् च पूर्वसंविदि इति परम्परामेवं कल्पयामीति--चेत्,** **यदि तावत् पूर्वपूर्वमुत्तरोत्तरस्यान्वितत्वेनाधिष्ठानं स्यात्,** **ततः पूर्वस्य पूर्वस्योत्तरस्मिन्नुत्तरस्मिन्नध्यासे युगपदवस्थानात् क्षणिकत्वहानिः। ननु बीजाङ्कुरादावन्योन्योपादानत्वेऽपि न युगपदवस्थानं दृश्यते इति,** **तत्राह--बीजाङ्कुरादिष्वपीति॥ अभिमतवस्तुसिद्धिः=अन्वयिकारणत्वसिद्धिरित्यर्थः;** **अनन्वितेषु बीजादिष्वन्वयिकारणाकाङ्क्षाया अनिवृत्तत्वादित्यर्थः। अतः अन्वयिद्रव्यमेव तत्राप्युपादानम्;** **बीजादेरन्योऽन्यनिमित्तनैमित्तिकतेति भावः। इहापि तर्हि पूर्वस्योत्तरं प्रत्यनन्वितत्वेनैवाध्यासनिमित्तता बीजादिवदिति,** **नेत्याह--कुत इदमेवमिति पर्यनुयोगे दृष्टत्वादेवमिति॥ अयं भावः--बीजाङ्कुरयोः कार्यकारणभावस्य दृष्टत्वाददृष्टेऽपि तयोरेव कार्यकारणपरम्परा दृष्टपरम्परात्वात् न अनवस्थादोषमावहति,** **संविद्रजतयोरधिष्ठानाधिष्ठेयतया निमित्तनैमित्तिकभावस्य प्रथममेव कल्प्यत्वात् तयोरेव पूर्वपूर्वनिमित्तनैमित्तिकभावकल्पना तु अन्धपरम्परैव स्यादिति। दृष्टपरम्परामेव दर्शयति--दृष्टत्वादेवमिति॥ तत्रैवदूरं वेति॥ नानवस्थादोषमतिवर्तेत इति॥ अन्धपरम्परामेवेत्यर्थः॥**

 **द्‌व्याकारावभासत्त्वात् सर्वभ्रमाणां परत्र परावभास एव भ्रमः इत्युक्तम्। भ्रान्तिज्ञानप्रतिपन्नविषयेऽर्थे भ्रान्त्यंशान्तराभावविशिष्टांशान्तरज्ञानस्य बाधकत्वाच्च साधिष्ठानो भ्रमः इत्याह--अपि च न क्वचिदिति॥ ननु अनुमानाप्तवचनाभ्यां सर्पाभावमात्रमपि कदाचिद्गम्यते,** **न तदभावविशिष्टमंशान्तरमिति,** **तत्राह--यत्राप्यनुमानादिति॥ तत्राप्यभावविशिष्टं वस्तुमात्रं गृह्यते;** **विशेषाकाङ्क्षादर्शनादिति भावः। ननु प्रधानं नास्तीत्यादौ न तदभावविशिष्टं वस्त्वन्तरं गृह्यते,** **तेषामन्यत्रानध्यस्तत्वादिति,** **तत्राह--प्रधानदिष्वपीति॥ अथवा--सर्वभ्रमावभासेषु च साक्षिचैतन्यस्यालम्बनस्य विद्यमानत्वात् शङ्क्यमाननिरधिष्ठाननिरवधिकभ्रमबाधेऽपि साक्ष्येवाधिष्ठानमवधिश्च विद्यते इत्याह--अथ वा सर्वलोकसाक्षिकमिति॥**

 **ननु अर्थबाधया ज्ञानस्यापि बाधात् भ्रमबाधे तदवभासिसाक्षिचैतन्यमपि बाध्येतेति,** **तत्राह--तद्बाधे तदनुषङ्ग एवेति॥ अधिष्ठानत्वेनापि परिशेषादति भावः। अतः इत्युपसंहारः। तदेव प्रपञ्चयति--तेन तन्मात्रस्येति॥ साधिष्ठानभ्रमसाधनप्रसङ्गेनाध्यस्तस्यापि शून्यतां निराचष्टे--नाप्यध्यस्तमप्यसदिति॥ प्रत्यक्षतः "रजतं" इति विशेषप्रतिभासाप्रयोगप्रसङ्गादिति भावः;** **प्रतिभासमात्रनिराकरणे शून्यं न भासते इति वाक्यस्याबोधकत्वप्रसङ्गात्॥**

 **ननु अध्यस्तं सर्वं शून्यमेवेति तेऽपि मतमिति चोदयति--ननु इति॥ शून्यात् व्यावृत्तिरपि भ्रमस्य कथितैवेत्याह--क एवमाहेति॥ सद्व्यावृत्तिमात्रं भ्रमस्यासत्त्वं नाम,** **न शून्यत्वम्;** **निषेधप्रतियोगित्वादिति भावः। ननु--भ्रमस्य स्वकाले अनिर्वचनीयत्वेऽपि बाधादूर्ध्वं शून्यत्वमविशिष्टमिति शङ्कते--अथ पुनरिति॥ सर्ववादिनां सर्वं वस्तु स्वकाले वर्तमानमपि विनाशादूर्ध्वं शून्यमेवेति सम्मतम्,** **अतो न दोषः इत्याह--काममिति॥**

 **ननु भवतु नाम सर्वस्य वस्तुनो विनाशादूर्ध्वं शून्यता,** **न विभ्रमगृहीतं वस्तु बाधादूर्ध्वं शून्यं भवति,** **किन्तु देशान्तरादिगतं इति चेत्,** **तत्र किं बाधकज्ञानमेव रजतादेर्देशान्तरे सत्त्वं गमयति किं वा इह बाधानुपपत्तिः इति न तावत् बाधकज्ञानमित्याह--2तथा च बाधकाज्ञानमिति॥2 नेदं रजतं किन्तु देशकालान्तरे बुद्धौ वा इत्यनवगमादिति भावः। यावदभिधानसामर्थ्यं हि वाक्यमर्थं प्रतिपादयति,** **देशान्तरवर्तित्वं तु अनभिहितं न वाक्यार्थः इत्यर्थः॥**

 **एवं सति प्रतिपन्नस्य वस्तुनः अत्राभावः अन्यत्र सत्त्वमन्तरेणानुपपन्नः,** **इत्यर्थापत्त्या वाक्यं गमयिष्यतीति,** **नेत्याह--नार्थापत्त्येति॥ अन्यथाख्यातौ निषिद्धस्य संसर्गस्य आत्मख्यातौ बहिष्टृस्य वा अन्यत्र सत्त्वमन्तरेण निषेधदर्शनात्। अख्यातावपि ऋत्विग्विच्छेदे सर्वस्वदानकर्तव्यताबुद्धौ ऋत्विग्विच्छेदान्तरनिमित्तादक्षिणयागसमाप्तिविज्ञानबाधितायां न सर्वस्वदानकर्तव्यता तत्र प्रतिपन्ना अन्यत्र सतीति कल्प्यते। प्रवृत्तिरेव तत्र निरुध्यते इति चेत्,** **न--प्रवृत्तिनिरोधो न बाधः इत्युक्तत्वात्,** **यागादिषु च प्रवर्तमानस्य राजचोरादिप्रतिबन्धनिश्चयात् प्रवृत्तिनिरोधेऽपि यागादिबुद्धौ बाधप्रसिद्ध्यभावात्,** **सत्यां चाबाधितकर्तव्यताबुद्धौ **

**यदा कदाचित् प्रवृत्तिसिद्धेः॥**

 **किञ्च लोकेऽपि प्रतिपन्नोपाधावेव यस्य निषेधः,** **तस्य निषेधोपाधिसजातीयोपाध्यन्तरे सत्त्वं न कल्प्यते इत्याह--इह भग्नघटाभाववदिति॥ यथा प्रतिपन्नदेशे निषिद्धस्य घटस्य न देशान्तरे सत्त्वम्,** **एवं प्रतिपन्नदेशकालवस्तुसर्वोपाधौ निषिद्धस्य न प्रतियोगित्त्वेनाप्रतिपन्नसर्वोपाधौ सत्त्वसिद्धिरित्यर्थः। ननु कथं सर्वत्र शून्यस्य प्रतिपत्तिः इति तत्राह--तन्मात्रेणापि तत्सिद्धेरिति॥ अत्रैव अनिर्वचनीयमिथ्यावस्तुसद्भावमात्रेणापि तस्याः प्रतीतेः सिद्धेरित्यर्थः॥**

 **ननु तर्हि "पूर्वं रजतमभूदिदानीं न" इति घटवत् कालभेदेन निषेधः स्यात्,न--लौकिकपरमार्थरजतस्यात्र कालत्रयेऽपि शून्यत्वात् तदपेक्षया निरुपाधिकनिषेधसिद्धेः। निरुपाधिक निषेध सामर्थ्याच्च प्रतिपन्नं मिथ्या रजतमिति बाधानन्तरं परामृश्यते--"मिथ्यैव रजतमभात्" इति;** **अन्यथा कालभेदे सत्यरजतमेव स्यात् "नायं सर्पः" इत्यभावमात्रविषया हि प्रत्यक्षप्रतिपत्तिः न देशान्तरे सर्पसत्त्वं गमयति,** **किमु वक्तव्यं--"रज्जुरियं" इत्यधिष्ठाने पर्यवसिता प्रतीतिः न कल्पयतीति दर्शयति--यत्रापि सर्पबाधपूर्वकः इति॥ तदेवं इत्याद्युपसंहारः। 2यद्येवं परत्र इत्यादिः स्पष्टार्थः॥**

 **सत्यं विस्पष्टार्थं॥ इत्यस्य अयमर्थः--स्मृतिरूपशब्देन किं संस्कारजन्यत्वं,** **पूर्वानुभवसम्भेदो वा,** **स्मृत्या सादृश्यं भ्रान्तेरभिधीयते इति विशये संस्कारजन्यत्वमेवेति स्पष्टीकरणार्थं पूर्वदृष्टस्यावभासः न दर्शनस्येत्युक्तमिति। पूर्वदृष्टसजातीयेत्यर्थः;** **अनिर्वचनीयरजताभ्युपगमात्। भ्रान्तिश्चेत् सत्यस्य वस्तुनो;** **मिथ्यावस्तुसम्भेदावभासः अन्यथा अतिप्रसङ्गात् इत्याद्या या युक्तिरभिहिता;** **लोकानुभवसिद्धत्वादध्यासस्य। तथापि युक्त्या न प्रयोजनमित्याह--2तथा च लोके अनुभवः इत्यादिना॥2**

 **ननु "शुक्तिका" "रजतवत् इति" च वचनं न भ्रान्त्यपेक्षया उपपद्यते;** **इदं रजतं इत्येवावभासनात्। न च बाधापेक्षया,** **तत्र वत्करणाभावात् इति चोदयति--ननु न शुक्तिकेति॥ बाधकज्ञानापेक्षया शुक्तिका रजतवभासते इति लक्षणप्रदर्शनं बाधकज्ञानविषयतया वा तत्सामर्थ्येन वा सिद्धस्याध्यासमिथ्यात्वस्य लक्ष्यस्य वच्छब्देन अभिधानं इति लक्ष्यलक्षणसङ्गतिरनेन वाक्येन तत्र प्रदर्श्यते इत्याह--उच्यते शुक्तिकाग्रहणमिति॥ ननु मिथ्या रजतमिति विशेषणादन्यत्र सत्यरजतं वक्तव्यमिति,** **नेत्याह--मिथ्यात्वमपि रजतस्येति॥ स्वरूपपरं विशेषणम् नान्यव्यावृत्तिपरमित्यर्थः। ननु रजतस्य मिथ्यात्वे तद्धर्मत्वादिदन्ताया अपि मिथ्यात्वात् सर्वमिथ्यात्वेन निरधिष्ठानताप्रसङ्गः इति,** **नेत्याह--तत्रासंप्रयुक्तत्वादिति। कथं तस्यासम्प्रयुक्तस्य रजतस्यापरोक्षतेते,** **अत आह--अपरोक्षावभासस्त्विति॥**

 **उदाहरणद्वयस्य तात्पर्यमाह--तत्र शुक्तिकोदाहरणेनेत्यादिना॥ अस्मदर्थे=अहमिति प्रतिभासे इत्यर्थः। प्रतिभासतो युष्मदर्थत्वाभावेपि चिदवभास्यत्वं नाम युष्मदर्थलक्षणमस्तीत्याह--तदभावस्यत्वेनेति॥ अद्वितीयचैतन्यप्रकाशात्मनि द्रष्टरि अहङ्कारादिसङ्घातस्याध्यस्तत्वात् अध्यस्यमानव्यतिरिक्तमधिष्ठानमध्यासाधिष्ठानयाथात्म्यविषयप्रमाणज्ञानं दृष्टा चेति त्रितयमात्मेति वक्तव्यम्;** **ततश्च अधिष्ठानगतो दोषः,** **द्रष्टुर्दोषः,** **प्रमाकरणदोषो वा सर्वं दोषजातमात्मन्येवेति वक्तव्यम्;** **तदभावात् चैतन्यस्याध्यासविषयज्ञानस्याजन्यत्वात् कारणत्रितयजन्यविज्ञानस्यात्मन्यनात्माध्यासेऽसम्भवात् अगृहीतविशेषस्य सामान्यग्रहणस्याधिष्ठानत्वनिमित्तस्यात्मन्यसम्भवात् "परत्रे"त्ययोगात् च न अध्यासलक्षणं बहिरुक्तमप्यात्मनि सम्भवतीति चोदयति--ननु बहिरर्थे इत्यादिना उच्यते इत्यतः प्रक्तनेन ग्रन्थेन॥ ननु इहापि बहिरर्थवदगृहीतविशेषत्वमर्थत्वसामान्यादनुमीयतामिति,** **नेत्याह--न त्विह कारणान्तरायत्तेति॥ ननु स्वभाववभासेऽपि संवेदनवदगृहीतविशेषांशोऽपि स्यादिति;** **नेत्याह--निरंशस्येति। मध्यमपरिमाणनिराकरणादणुरनन्तो वा आत्मा निरंशः इति॥**

 **ननु निरंशोऽप्याकाशादिवन्न कात्र्स्न्येनावभासते इति,** **तत्राह--स्वयंज्योतिष इति॥ यावत्सत्त्वमवभासभावादित्यर्थः। कुतः
"अत्रायं पुरुषः स्वयंज्योतिः" "आत्मैवास्य ज्योतिः" इत्यादिश्रुतेः। ननु ज्योतिरिति प्रकाशगुणमात्रं नाभिधीयते;** **आत्मनो गुणत्वप्रसङ्गात्,** **अतः प्रकाशगुणवत् द्रव्यं ज्योतिरिति,** **जन्यज्ञानेनापि प्रकाशेन आत्मा प्रकाशगुण इति "ज्योतिरात्मे"ति न विरुध्यते,** **नैतत्सारम्;**

**सर्वभावानामन्यनिमित्तप्रकाशसंसर्गित्वादात्मन्यपि तत्प्रसङ्गनिराकरणाय स्वयंज्योतिरिति विशेषणोपपत्तेः, "आत्मैवास्य ज्योति"रिति चैवकारात्। ननु कारकान्तरानपेक्षतया स्वयमेव स्वात्मनि ज्ञानं जनयतीति स्वयमिति विशेषणं किं न स्यात् न;** **ज्योतिष्ट्वस्यैव विशेष्यत्वात् तत्र कारकत्वस्य विशेष्यतया अप्रतिभासात्॥**

 **किञ्च ज्ञानजन्मप्रयुक्तत्वात् कारकापेक्षायाः तदभावे अपेक्षैव नास्तीति। ननु ज्ञानप्रयुक्तं जन्मापि विद्यते,** **न प्रकाशगुणत्वप्रयुक्तमेव;** **द्रव्यजन्मव्यतिरेके स्वद्रव्योपाधौ जन्माभावस्य प्रदीपादौ दृष्टत्वात्,** **अत्रापि ज्योतिःशब्दादात्मनि प्रकाशगुणस्य जन्माभावनिश्चयात्। न चान्तःकरणेऽपि प्रकाशगुणोदयो ज्ञानपरिणामः;** **स्वभावत एव प्रकाशगुणवद्द्रव्यस्यान्तःकरणस्यैव विशेषपरिणामस्य ज्ञानत्वाभ्युपगमात्। न च ज्ञानमपि क्वचिज्जन्मवत् दृष्टम्। दृष्टमन्तःकरणे इति चेत्,** **न;** **ज्ञातुरर्थप्रकाशस्य ज्ञानत्वात्,** **तस्य चात्माश्रयत्वात्,** **अन्तःकरणपरिणामे ज्ञानत्वोपचारात्। न च--ज्ञानमात्माश्रयं द्रव्यमिति--युक्तम्;** **तस्यैव प्रकाशगुणत्त्वेनात्मनो ज्योतिष्ट्वहानात् जडप्रकाशगुणो न जन्यः,** **चित्प्रकाशगुणो जन्य इति चेत्,** **न;** **प्रकाशत्वप्रयुक्तत्वात् स्वद्रव्योपाधौ जन्माभावस्य। दर्पणादौ विद्यमानप्रकाशस्यैव तिरोधाननिराकरणं क्रियते,** **प्रदीपादिषु तु द्रव्यमेव जायते,** **न प्रकाशगुणः। प्रज्ञानघनशब्दाच्च चैतन्यज्योतिरात्मा न जडज्योतिरिति गम्यते; "विज्ञानमानन्दं" "प्रज्ञानं ब्रह्म" इत्यादिवचनाच्च। ज्ञानमिति ज्ञातृत्वमुच्यते,** **न भावार्थः इति चेत्,** **न--भावार्थे प्रसिद्धिविरोधात् शब्दस्य। किञ्च प्रतिक्षणं प्रकाशगुणकल्पनात् वरमेकस्यैव गुणस्य स्थायित्वकल्पनम्। आत्मनि प्रकाशगुणव्यतिरेकाभावाच्च नागन्तुकत्वे प्रमाणमिति॥**

 **ननु आत्मन्यगृह्यमाणविशेषत्वमनुभवसिद्धं इति चोदयति--ननु ब्रह्मस्वरूपमिति॥ तर्हि शुक्तिकायामिव ब्रह्मण्येवानवभासविपर्ययौ स्याताम्,** **न जीवे इत्याह--न तदनवभासनादिति॥ ननु कार्यकारणभावहीनयोः द्रव्ययोः सामानाधिकरण्यमेकद्रव्यनिष्ठम्; "सोयं देवदत्त" इतिवत्,** **अतो द्रव्यैकत्वात् जीवगतावेवानवभासविपर्ययाविति चोदयति--ननु न ब्रह्मणोऽन्यः इति॥ तर्हि ज्ञानप्रकाशविरोधादाश्रयविषयभेदाभावाच्च नाज्ञातता ब्रह्मण इत्याह--एवं तर्हीति॥ तत्र अद्वितीयाधिष्ठानब्रह्मात्मनि प्रमाणस्य चैतन्यस्याविद्याकारणदोषसंसर्गं प्रथमं दर्शयति--उच्यते विद्यते एवेति॥ प्रत्यक्षानुमानार्थपत्तिप्रदर्शिताज्ञानस्य श्रुतितदर्थापत्तिभ्यां प्रदर्शनं क्रियते--श्रुतिस्तावदिति॥ सुषुप्ते मिथ्याज्ञानाभावात् तत्संस्कारस्य चाप्रतिबन्धकत्वात् कादाचित्कग्रहणाभावस्य च स्वतस्सिद्धग्रहणविरोधित्वाभावात् स्वरूपचैतन्येनैव ब्रह्मस्वरूपावभासे प्राप्ते तदवभासप्रतिबन्धनिमित्तमनृतं दर्शयति--"अनृतेन हि प्रत्यूढाः" "त इमे सत्याः कामा अनृतापिधानाः" इति। ततश्च मिथ्याज्ञानतत्संस्काराग्रहणकर्मभ्यो व्यतिरिक्तमनवभासनिमित्तमनृतं मिथ्यावस्तु सिद्धम्। "अनीशया शोचति मुह्यमानः" इति स्वभावसिद्धेश्वरस्यानीश्वरत्वं तद्भावाप्रतिपत्तिरेव;** **वस्तुनोऽनपायात्,** **ततश्चेश्वरभावाप्रतिपत्तेः शोकस्य च निमित्तं मोहं दर्शयति। आदिशब्दात् "न तं विदाथ य इमा जजानान्यत् युष्माकमन्तरं बभूव। नीहारेण प्रावृता जल्प्याचासुतृप उक्थशासश्चरन्ति" इति। नीहारं तमोऽज्ञानमित्यनर्थान्तरम्। तेन प्रावृतत्वमेव जीवानां ब्रह्मापरिज्ञाने जप्ल्यत्वाद्यध्यासे च निमित्तं दर्शयति। तथा "अविद्यायामन्तरे वर्तमाना नान्यच्छ्रेयो वेदयन्ते" इति श्रेयोरूपब्रह्मापरिज्ञाने क्रियाकारकाद्यध्यासे च निमित्तभूतामविद्यां दर्शयन्तीत्याद्याः, "अज्ञानेनावृतं ज्ञानं तेन मुह्यन्ती"त्याद्याः स्मृतयोऽपि द्रष्टव्याः॥**

 **अर्थापत्तिरपि--ब्रह्मज्ञानात् बन्धनिवृत्तिः श्रूयमाणा ब्रह्मणि प्रागनवबोधोऽध्याससम्बन्धहेतुरस्तीति कल्पयतीति फलश्रुत्यनुपपत्तिः,** **अथवा "द्रष्टव्यः" इत्यादिदर्शनविधानानुपपत्तिर्वा प्रागनवगममन्तरेणेति,** **जीवस्य ब्रह्मस्वरूपानवभासनिमित्तं जीवाश्रयाध्याससम्बन्धहेतुरज्ञानदोषो विद्यते इत्युक्तम्। अत्र च साक्षिवेद्यस्याज्ञानस्य प्रमाणैरभावव्यावृत्तिः प्रदर्श्यते इति न तस्य प्रमाणवेद्यत्वप्रसङ्गः इति। तत्र चोदयति--ननु न जीवो ब्रह्मणोऽन्य इति। किमत्र जीवब्रह्मणोरेकत्वात् पर्यनुयुज्यते किमेकत्वादाश्रयविषयभेदानुपपत्तिः किं वा चित्स्वभावस्याविद्याश्रयत्वविरोधः ब्रह्मणो वा सर्वज्ञत्वादिहानिः इति। न तावदज्ञानमाश्रयविषयभेदापेक्षम्,** **किन्तु एकस्मिन्नेव वस्तुन्याश्रयत्वमावरणञ्चेति कृत्यद्वयं सम्पादयति;** **स्वाश्रयापवरकप्रदेशे कृत्यद्वयसम्पादितमोवत्;** **अक्रियात्मकत्वादावरणत्वाच्च। न हि तमो वस्तुद्वयापेक्षमवभासते। अज्ञानमिति च द्वयापेक्षज्ञानपर्युदासेनाभिधानात् **

**द्वयसापेक्षवदवभासते। यथा स्थितिरगमनशब्देनाभिधीयमाना कस्य किंविषयमगमनमिति कर्मसापेक्षवद्भाति;** **तद्वत्। तमोवच्च स्वाश्रयावरणमज्ञानं स्वाश्रयैकत्वेन न विरुध्यते। नापि स्वाश्रयचित्प्रकाशेन विरुध्यते अज्ञानम्;** **स्वावभासकेन संवेदनेन चित्प्रकाशेनाज्ञानस्याविरुद्धत्वात्,** **साक्षिचैतन्यस्य चाज्ञानावभासकत्वात्। अतो न चिदाश्रयत्वविरोधः॥**

 **किञ्च जन्यज्ञानेनात्मन्यवस्थात्रये अवभासमाने एव स्वपरविषयाज्ञानाश्रयत्वं सर्वैरेवोपगन्तव्यमिति,** **नावभासमाने अज्ञानाश्रयत्वविरोधः। न च प्रकाशमात्रमज्ञानविरोधि। स्वज्ञाने अभावात्। नच स्वयंप्रकाशमाने अज्ञानसंसर्गविरोधः क्वचित् दृष्टः;** **विषयाणां परप्रकाश्यानामेव तत्संसर्गविरोधात्। संवेदनस्यात्मस्वरूपत्वादेव तदाश्रयाज्ञानोपगमात् न तदुदाहरणम्। अथ ब्रह्मणः सर्वज्ञत्वविरोधादैक्ये सति नाज्ञानमुपपद्यते इति,** **न;जीवाश्रयत्वोपगमात्। ननु ऐक्यमुक्तम्,** **सत्यम्;** **सत्यप्यैक्ये प्रतिबिम्बात्मन्यध्यस्तश्यामत्वादेः बिम्बे अदर्शनात् अवदाततायाश्चाविरोधदर्शनात्,** **एवं सर्वज्ञत्वाविद्याश्रयत्वयोः सत्यप्यैक्ये अविरोधात्। तस्मात् न ऐक्यमविद्याश्रयत्वेन विरुध्यते,** **किंत्वविद्यामेवोपपादयतीत्याह--बाढमत एवार्थादिति॥ ऐक्ये स्वयंप्रकाशत्वे सर्वज्ञत्वे च सत्येवानवभासदर्शनादाच्छादिका अविद्या कल्प्यते;** **अन्यथा भेदजाड्यकिंचिज्ज्ञत्वे ग्रहणाभावमात्रमेव स्यात्;** **ततश्च तमोऽनृतनीहाराज्ञानावृतत्वादिशब्दा अनवभासाध्यासनिमित्तभावरूपाज्ञानप्रतिपादका बाध्येरन्निति॥**

 **नन्वेकद्रव्यत्वे सति जीवब्रह्मविभागः किंनिबन्धनः यतः सर्वज्ञत्वाविद्याश्रयत्वे व्यवस्थाप्येते इति,** **अन्तःकरणावच्छेदात् कश्चिद्भेद वक्ति,** **अन्यस्त्वतिरेकात्,** **अपरस्तु स्वभावादेवांशांशिभावात्,** **तत् सर्वं व्यावर्तयति--अतोऽनादिसिद्धाविद्यावच्छिन्नेति॥ आत्मावरणमात्माज्ञानमेव जीव-ब्रह्मविभागाद्यध्यासोपादानं यतः अतो जीवावच्छेदनिमित्तमज्ञानमिति;** **अवच्छेदस्यापि प्रातिभासिकाध्यासस्य तदुपादानत्वात्। सत्यतो निरवयवस्य द्वैधीभावायोगात्,** **कर्तृत्वभोक्तृत्वदोषसंयोगानां बीजाङ्कुरवदनादिप्रवाहस्य दर्शितत्वात्। तदुपादानमप्यज्ञानमनादीत्याह--अनादिसिद्धेति॥ अनादिजीवविभागाध्यासप्रवाहस्यानाद्यविद्यैव कारणं नान्तःकरणादीत्याह--अविद्यावच्छिन्नेति॥**

 **नचान्तःकरणमवच्छेदकम्;** **अर्थतो विदारणाभावात्,** **अवच्छेदस्य विभ्रममात्रत्वात्,** **अज्ञानस्यैव तदुपादानत्वात्,** **अन्तःकरणस्य च सम्यग्ज्ञाननिरस्यता अविद्याध्यासत्वात्,** **स्वकारणावच्छिन्नस्यैवावच्छेदकत्वसंभवात्,** **सत्यत्वेऽपि सादेरनाद्यविद्योपादित्वाभावात्,** **सुषुप्तादौ चान्तःकरणाभावादनवच्छेदप्रसङ्गात्। तदापि सूक्ष्मावस्थमन्तःकरणमवच्छेदकमिति चेत्,** **किं तावन्निरवयवत्वापत्तिः सूक्ष्मता। सावयवस्यावयवाभावे स्वरूपनाशात्,** **अथावयवापचयमात्रं सूक्ष्मता न;** **अवस्थितावयविनः अकार्यत्वप्रसङ्गात्,** **कारणात्मना स्थितिरिति चेत्,** **किं कारणमेव स्थितमित्यर्थः कार्यमपीति वा पूर्वस्मिन्नन्तःकरणाभावात्,** **उत्तरस्मिन् स्थित्यवस्थातो न विशेषः। तस्मात् कार्यसंस्कारविशिष्टशक्तिमत्कारणावस्थानमेव सूक्ष्मतापत्तिः। अतो नान्तःकरणमववच्छेदकमस्ति। तस्मात् क्लृप्ताविद्यासामर्थ्यादेव जीवब्रह्मविभागसिद्धौ नातिरेककल्पनावकाशः। "जीवस्य ब्रह्मण्यविद्या" इत्यविद्या पूर्वमेव विभागमपेक्षते इति चेत्,** **न;** **कस्य कस्मादतिरेक इत्यतिरेकस्यापि विभागपुरस्सरत्वप्रतीतेः;** **यथा भेदाधीनोपि धर्मिप्रतियोगिभावो भेदेनोपरज्यते,** **कस्य कस्माद्भेदः इति एवं अतिरेकाधीनोऽपि जीवब्रह्मभावस्तस्मिन्नुपरज्यते जीवात् ब्रह्मणोऽतिरेकः इति चेदविद्यायामपि तुल्यमेतत्॥ निरंशत्वात् न अंशांशिभावेन भेदः संभवति। तस्मादविद्यैव भेदाध्यासनिमित्तमिति॥**

 **ननु अविद्या किंसंबन्धिनी भेदनिमित्तम् ननु दर्पणादिद्रव्यं वा किंसंबन्धि बिम्बभेदनिमित्तम् मुखमात्रसंबन्धीति चेत्,** **इहापि चित्स्वरूपमात्रसंबन्ध्यज्ञानं तत्र जीवब्रह्मव्यवहारभेदं प्रवर्तयति। कथं पुनः स्वरूपमात्रसंबन्धिनोऽज्ञानस्य ब्रह्मस्वरूपं परिहृत्य जीवविभागैकपक्षपातिता Bदर्पणघटादेर्मुखाकाशभेदे हेतुतया मुखादिसंसर्गिणोपि बिम्बाकाशौ परिहृत्य प्रतिबिम्बघटाकाशादिपक्षपातित्ववदिति वदामः॥**

 **ननु किमाश्रयेयमविद्या न तावदन्तःकरणविशिष्टस्वरूपाश्रया प्रमाणाभावात्,** **ननु "अहमज्ञः" इति प्रतिभास एव विशिष्टाश्रयत्वे प्रमाणम्,** **न;** **ठअहमनुभवामी"त्यनुभवस्यापि चैतन्यप्रकाशस्य विशिष्टाश्रयत्वप्रसङ्गात्। ननु यथा "अयो दहती"ति दग्धृत्वायसोरेकाग्निसंबन्धात् परस्परसंबन्धावभासः,**

**तथा अनुभवान्तःकरणयोरेकात्मसंबन्धात् तथावभासः नान्तःकरणस्यानुभवाश्रयत्वादिति--चेत्,** **एवमज्ञानान्तःकरणयोरेकात्मसंबन्धा"दहमज्ञ" इत्यवभासः,** **नान्तःकरणस्याज्ञानसंबन्धादिति तुल्यम्;** **प्रतीतेरन्यथासिद्धौ परस्परसंबन्धकल्पनायोगात्,** **आत्मनि अविद्यासंबन्धस्य सुषुप्तेऽपि संप्रतिपन्नत्वाच्च। "अथ" स्वरूपमात्राश्रयत्वानुपपत्तेः विशिष्टाश्रयत्वं कल्प्यते इति--चेत्,** **न;** **विशिष्टेऽपि स्वरूपसंबन्धस्य विद्यमानत्वात्,** **जडस्य चाज्ञानाश्रयत्वे भ्रान्तिसम्यग्ज्ञानयोरपि तदाश्रयत्वप्रसङ्गात्। ननु स्वरूपेऽपि ब्रह्मण्यनुपपत्तिस्तुल्या,** **सत्यम्;** **अनुपपन्नद्वयाश्रयत्वकल्पनात् वरं संप्रतिपन्नस्वरूपाश्रयत्वोपादानम्;** **मोक्षवस्थासंबन्धिन एव संबन्धाश्रयत्वात्॥**

 **अत्र कश्चित्--अन्तःकरणस्यैवाज्ञानमिति-जल्पति। स वक्तव्यः--किं आत्मा सर्वज्ञः किंचित्ज्ञो वेति किंचिज्ज्ञत्वे कदाचित् किंचिन्न जानातीति विषयानवबोधः त्वयैवात्मनो दर्शितः। अथ अग्रहणमिथ्याज्ञानयोरात्माश्रयत्वेऽपि भावरूपाज्ञानमन्तःकरणाश्रयमिति,** **किं तत् ज्ञानादन्यच्चेत् अज्ञानं,** **काचकामलादीनामप्यज्ञानत्वान्न विवादः,** **अथ ज्ञाननिरोधीति,** **न;** **भिन्नाश्रययोः ज्ञानाज्ञानयोरेकविषययोरपि विरोधित्वादर्शनात्,** **करणाश्रयमज्ञानं कर्त्राश्रयज्ञानेन विरुध्यते इति चेत्,** **न;** **प्रमाणाभावात्। पुरुषान्तरसुषुप्तौ च तदीयेनान्तःकरणेन लीयमानेन करणभूतेन तन्निमित्तकर्मानुमानेऽपि तदीयान्तःकरणाज्ञाननिवृत्यदर्शनात्। भ्रान्तिनिमित्तदोषत्वात् काचादिवत् करणाश्रयमज्ञानमिति चेत्,** **न;** **चक्षुरादावपि प्रसङ्गात्। सादित्वात् तेषामनाद्यज्ञानाश्रयत्वानुपपत्तिरिति चेत्,** **अन्तःकरणेऽपि तुल्यम्। सत्कार्यवादाश्रयणात् न साद्यन्तःकरणमिति चेत्,** **चक्षुरादावपि तुल्यम्। अतो न तदनाद्यज्ञानाश्रयमिति। अनृतनीहारादिशब्दैश्च प्राप्तज्ञानानामग्रहणवतां चेतनानामेवावृतत्वाभिधानात् न अन्तःकरणाश्रयमज्ञानम्,** **किंतु चैतन्याश्रयमित्यलमतिविस्तरेण। तदेतदाह--अविद्यावच्छिन्नानन्तजीवेति॥**

 **न्यायः प्रदर्शितः। श्रुतिस्तु--"अन्यत् युष्माकमन्तरं बभूव। नीहारेण प्रावृताः" इति व्यवधायकमज्ञानं दर्शयति। "विभेदजनकेऽज्ञाने नाशमात्यन्तिकं गते। आत्मनो ब्रह्मणो भेदमसन्तं कः करिष्यति॥ इति स्मृतिः। ननु ब्रह्मव्यतिरिक्तमनादिवस्तु नास्तीति,** **तत्राह--तथाच स्मृतिरिति॥ अतः इत्युपसंहारः स्पष्टार्थः॥**

 **स्वयंप्रकाशस्याविद्याश्रयत्वमुपपन्नमित्युक्तम्,** **इदानीं प्रकाशमानस्याविद्याविषयभावो नोपपद्यते इत्याक्षिपति--ननु प्रमाणाविरोध इति॥ ननु "त्वदुक्तमर्थं न जानामी"ति प्रतिभासमानमेवाज्ञानस्य व्यावर्तकमवभासते,** **ननु तत्र विशेषाकारस्यानवगतस्य व्यावर्तकता,** **न;** **अनवभासमानस्य व्यावर्तकतया प्रतिभासानुपपत्तेः। ननु अभासमानस्यापि तद्व्यावर्तकत्वमनुपपन्नमेव,** **न;** **अज्ञानसंबन्धस्य प्रतिभासमात्रशरीरत्वात् अनुपपत्तेरलङ्कारत्वात्,** **प्रतिभासस्तु विद्यत एव;** **तत्र कथं प्रतीयमानस्याविद्याविषयत्वानुपपत्तिः इत्याक्षिपति--किं तत् प्रमाणमिति॥ निरंशस्येति परिहारः। संविदभेदः अपरोक्षप्रकाशमानता नाम। शरीराद्भेदश्च स्वयंज्योतिषा आत्मप्रकाशेनाभिन्नः ततन्त्रो वा अपरोक्ष एव;** **तथापि न प्रकाशत इति सिद्धान्ती परिहरति--ननु भोक्तुरिति॥ ननु न भोक्ता इत्यादिः स्पष्टार्थः॥**

 **पदार्थज्ञानमेव भेदज्ञानं,** **अतः अहमित्यात्मपदार्थज्ञानमेव भेदेऽपि प्रत्यक्षमिति मीमांसकंमन्यश्चोदयति--कथं पुनर्भोक्तेति॥ संसर्गाध्यासो हि भेदानवगमनिमित्तमिति सर्वत्र व्याप्तमिति परिहरति--मनुष्योहमितीति॥ पदार्थप्रत्यक्षेणैव भेदेऽपि प्रत्यक्षे सामानाधिकरण्यं गौणावभासः इति चोदयित्वा परिहरति--ननु गौणः इत्यादिना॥ आह गौणवादी--नन्वहमिति यदीति॥ ननु प्रत्यक्षावभासं बाधित्वा अगमानुमानाभ्यामेव व्यतिरेको गृह्यतामिति,** **नेत्याह--आगमानुमानयोरपीति॥ ननु मिथ्यात्वात् प्रत्यक्षावभासस्य द्विचन्द्रावभासस्येव ताभ्यामेव बाधः इति चोदयति--मिथ्यात्वात्तस्येति॥ यत्राविचारपुरस्सरमेव प्रत्यक्षावभासमप्यनुमानादिना झटिति बाधितमुच्छिन्नव्यवहारं भवति तत्र तथा भवतु;** **यत्र पुनः विचारपदवीमुपारूढयोः ज्ञानयोः बलाबलचिन्तया न बाधनिश्चयः,** **तत्र नानुमानादिना प्रत्यक्षस्य मिथ्यात्वसिद्धिरिति मत्वा आह--कुतस्तर्हीत्यादिना उच्यते इत्यतः प्राक्तनेन ग्रन्थेन॥ स्पष्टार्थो ग्रन्थः॥**

 **किमर्थतो व्यतिरिक्तात्मविषयोऽहङ्कारः उच्यते किं वा प्रतिभासतः अर्थतश्चेत्,** **तत्राह--यद्यपि देहादिव्यतिरिक्तेति॥ व्यतिरेकप्रतिभास एव अध्यासविरोधितया सामानाधिकरण्यस्य गौणत्वमावहति **

**नत्वर्थमात्रमिति भावः। ननु सामान्येन गृहीतस्य विशेषाग्रहणादन्यसंसर्गावभासो भवति,** **आत्मा तु विशेषरूपेणं गृहीतः,** **कथं तत्राध्यासः तत्राह--दृश्यते हीति॥ अथ प्रतिभासत एवाहंप्रत्ययो विविक्तात्मविषय इति शङ्कते--अथ पुनरेकान्ततः इति॥ परिहरति--ततस्तत्सद्भावे इति॥ योक्तिकज्ञानसहकृतेनाहंप्रत्ययेनात्मनि विविक्ते प्रतिपन्ने पुनः सामानाधिकरण्यं गौणमेव,** **तत्सामान्यापूर्वमपि गौणमेवेत्यभिप्रेत्याह--जिज्ञासोत्तरकालं तर्हीति॥ विचारेणापि नाहंप्रत्ययस्य व्यतिरिक्तात्मविषयत्वमापादितम्,** **किं तु सर्वदा स्वरूपमात्रविषयोऽहंप्रत्ययः,** **यौक्तिकज्ञानलब्धस्तु व्यतिरेकः,** **अतस्तस्याननुसंधाने पूर्ववदध्यास एवेति परिहरति--न युक्तः इति॥ तत्रापि नाध्यासः इति चोद्यम्। अनुभवविरोधः इति परिहारः। अकारस्य व्यतिरेकेऽपि हृस्वादेरव्यतिरेकादध्यास इति चोदयति--नन्वनुभव इति॥ अन्यतरव्यतिरेके द्वयोरेकत्वाद्भेदस्येतरेतरव्यतिरेकः सिद्ध्यतीत्याह--तन्नेति॥ 2ननु महदेतत् इत्यादिचोद्यपरिहारौ स्पष्टौ॥2**

 **किं च विवेकानन्तरमध्यासोऽहंप्रत्ययमात्रेण विरुध्यते इत्युच्यते किंवा यौक्तिकाज्ञानेन न तावदहंप्रत्ययमात्रेणेत्याह--तथाह्यहंप्रत्ययस्येत्यादिना॥ ननु पूर्वमात्मविषयोऽपि युक्तिज्ञानसन्निधानात् व्यतिरिक्तविषयोऽहंप्रत्यय इति,** **नेत्याह--अतो युक्त्या विषयविवेचनेऽपीति॥ नहि प्रत्यक्षज्ञानं ज्ञानान्तरसन्निधानात् स्वविषयादधिकविषयं भवतीति भावः। विचारजन्यज्ञानस्याननुसंधानात्,** **अनुसंधानेऽपि परोक्षत्वात् न अपरोक्षाध्यासः प्रागवस्थातो भिद्यते इत्युपसंहरति--अतो न्यायतः इति॥**

 **ननु प्रत्यक्षे दोहात्मैक्याध्यासे किं ऐक्यप्रत्ययमपबाध्य व्यतिरेके प्रमाणमुक्तमिति उच्यते;--युक्तिसहितागमानुमानाहंप्रत्ययैः द्विचन्द्रबाधया एकत्ववत् व्यतिरेकः सिध्यतीत्युक्तं भवति--तदेवं स्वयंज्योतिषः इति॥ दृष्टान्तानुवादेन दार्ष्टान्तिककथनपरौ ग्रन्थः स्पष्टार्थः॥ स्वयंप्रकाशत्वेऽपि अविद्यया अगृह्यमाणविशेषत्वात् आत्मनोऽधिष्ठानयोग्यत्वकथनेन "परत्र परावभासः" इति लक्षणांशो दर्शितः। कारणत्रितयेऽपि अद्वितीयात्मावभासिचैतन्यप्रमाणतद्गताविद्याकारणदोषौ लब्धौ,** **संस्कारमिदानीं लम्भयति--अनादित्वाच्चेति॥ ननु अध्यस्यमानाधिष्ठानविषयं कारणत्रितयजन्यमेकमेव ज्ञानं वक्तव्यं,** **तदभावान्नाध्यासः इत्याशङ्क्याह--पृथग्भोक्तृविषयानुभवफलाभावादिति॥ आत्मचैतन्यमेवात्मानात्मसंभेदावभासि स्वरूपेणाजन्यत्वेपि विशिष्टविषयोपरक्ताकारेण जन्यते;** **भ्रान्तित्वाच्च विषयविषयिणोरेकस्मिन् प्रत्यये संभेदावभासः संभवति इति कारणत्रितयजन्यमात्मन्यनात्मावभासिज्ञानमध्यासः सिद्धः इति॥**

** "कथं पुनरि"त्यादिभाष्यस्य तात्पर्यमाह--कोयमध्यासो नामेति किंवृत्तस्येति॥ पृष्टमेवानेन,** **आक्षिप्तमपि मया इत्युभयत्रैवकारापिशब्दौ प्रयोक्तव्यौ। अध्यस्यमानेन समानेन्द्रियविज्ञानविषयत्वमेवाधिष्ठानस्य दृष्टम्,** **इह तदभावात् न अध्याससंभवः इत्याक्षेपग्रन्थार्थः। तत्र एकस्मिन् विज्ञाने द्वयोः संभिन्नताय अवभास एवापेक्ष्यते;** **विषयतया अवभासः इति विशेषणायोगात्,** **इति मन्वानः परिहरति--न तावदयमेकान्तेनाविषयः इति॥ अस्मत्प्रत्ययशब्देनात्मविषयं ज्ञानमुक्तमिति मन्वानश्चोदयति--ननु विषयिणः इति॥ एकस्यां प्रत्यक्षदर्शनक्रियायामेकस्यैव कर्तृस्थाने तदैव तद्विपरीतकर्मकारकस्थाने चावस्थानमनुपपन्नमिति भावः। अस्तु तर्ह्यंशाभ्यां तद्भाव इति,** **नेत्याह--तत् कथमेकस्येति॥ तत्र सर्वतो विप्रसृतस्य सवितृप्रकाशस्याकाशे विशेषाभिव्यक्तिनिमित्तदर्पणादिवत् आत्मचैतन्यस्य सविकल्पकतया स्फुटीकरणव्यवहारनिमित्तं भास्वरद्रव्यमात्मन्यध्यस्तमन्तःकरणमस्मत्प्रत्यय इत्याह--अस्मत्प्रत्यया\[यत्वा\]भिमितोऽहङ्कारः इति॥ ननु इदं रजतमितिवदध्यस्तत्वे---"अहमि"ति द्वैरूप्यावभासो वक्तव्यः इत्यत आह--स चेदमनिदमिति।" "अयो दहती"ति दग्धृत्वविशिष्टस्याग्नेरयसश्च द्वैरूप्यावभासवत्--- "अहमुपलभे" इत्युपलब्धृत्वविशिष्टस्यात्मनोऽन्तःकरणस्य चास्त्येव द्वैरूप्यावभासः,** **असाधारणक्रियोपरक्तमात्मादिद्रव्यमेव वस्त्वन्तरविशिष्टमवभासत इति भावः। दुःखिप्रेमास्पदरूपेण परिणामितदागमापायद्रष्टृरूपेण अहङ्कारविषयादिष्वनुस्यूतचैतन्यरूपेण "अहमि"ति च व्यावृत्तरूपेण च सर्वलोकसाक्षिकं द्वैरूप्यमित्याह--सर्वलोकसाक्षिकः इति॥**

 **ननु विषयसंविदः आश्रयः आत्मा,** **तत्र अहं जानामीति संविदाश्रयत्वेनावभासमानोऽहङ्कारः कथमिदमंशः स्यादिति चोदयति--ननु किमत्र वदितव्यं इति॥ ननु "अयो दहती"त्यादावयःपिण्डादिवदकर्तृत्वेपि दर्शनक्रियाश्रयकोटिनिक्षिप्ततया अहङ्कारस्यावभासः सम्भवतीति,** **पूर्ववादिनं सिद्धान्ती चोदयति--कथमिति॥ अयःपिण्डव्यतिरेकेण वह्नेः दहनक्रियाश्रयत्वदर्शनवत् अहङ्कारव्यतिरेकेणात्मनो ज्ञानक्रियाऽदर्शनादहम् एवात्मत्वमित्युत्तरेण ग्रन्थेन प्रतिपादयति॥**

 **तत्र साङ्ख्यास्तु--अचिदात्मन्यन्तःकरणे चिदाकारप्रतिबिम्बावभासः तथाविधबिम्बान्तरपुरस्सरः,** **प्रतिबिम्बत्वात्,** **मुखप्रतिबिम्बवदिति बिम्बभूतमात्मानम्--अनुमिमते;** **नैयायिकवैशेषिकाश्च--इच्छादयो गुणाः,** **पृथिव्यादिमहाभूतद्रव्यव्यतिरिक्तस्यैव विशेषगुणाः तेष्वदृष्टत्वे सति एकेन्द्रियग्राह्यतया विशेषगुणत्वात्;** **भूतचतुष्टयेऽदृष्टगन्धवत्,** **दिक्कालमनसां विशेषगुणहीनत्वात् परिशेषादिच्छादिगुणवद्द्रव्यमन्यदेवात्मेति अनुमिमते;** **तथा संवेदनेषु विषयाकारप्रतिबिम्बावभासः,** **तथाविधबिम्बसन्निधानपुरस्सरः,** **अतस्मिन् तदवभासत्वात्,** **दर्पणस्फटिकादिगतमुखरक्तत्वादिवदिति नित्यानुमेया विषयाः इति सौत्रान्तिकाः कल्पयन्ति। तान् प्रत्याह--प्रमातृप्रमेयप्रमितयस्तावदपरोक्षाः इति॥**

 **यदि साङ्ख्यादयः प्रत्यक्षसिद्धस्यैवात्मनोऽनुमानानि स्पष्टीकरणर्थानि मन्येरन्,** **तदा न कश्चिद्विरोधः। यदि नित्यानुमेयमात्मानमिच्छेयुः,** **तदा विषयवदगमित्यपरोक्षावभासविरोधः। सौत्रान्तिकस्यापि यदि विषयानुमानज्ञाने साक्षाद्विषया एवावभासेरन् प्रत्यक्षेऽप्यवभासन्तां,** **कस्तत्रापराधः इत्यनुमानज्ञाने विषयस्यैवावभासनादनैकान्तो हेतुः। न चेदनुमानज्ञानेऽपि बिम्बभूतविषयावभासः,** **प्रतिज्ञातार्थस्य बिन्बपुरस्सरत्वस्याप्रतिभासनात् अनुमानानुदय एव स्यात्। अपरोक्षव्यवहारयोग्यविषयावभासविरुद्धं चानुमानमिति॥**

 **अत्र विज्ञानवादिनस्तु---विज्ञानाभेदनिमित्त एव विषयस्यापरोक्षावभासः इत्याहुः,** **तान् निराकरोति--प्रमेयं कर्मत्वेनापरोक्षमिति॥ इदं पश्यामीत्यनुभवात्। न च विज्ञानाभेदादेवापरोक्ष्यमवभासते;** **बहिष्ट्वस्यापि रजतादेरापरोक्ष्यात्,** **तदपि विज्ञानमिति चेत्,** **न;** **रजतवद्बाधाभावप्रसङ्गात्। तस्मादव्यवधानेन संविदुपाधिता अपरोक्षता विषयस्येति॥**

 **तत्र---"आत्मा आत्ममनस्संयोगजन्यप्रत्यक्षेणापरोक्षः" इति वार्तिककारन्यायवैशेषिकानुसारिणः कल्पयन्ति। प्रमितिस्तु आत्मनि संयुक्तसमवायनिमित्तज्ञानान्तरादपरोक्षेति न्यायवैशेषिकौ। प्रमेयगता प्रमितिः संयुक्ततादात्म्यात् ज्ञानान्तरेणापरोक्षेति वार्तिककारीयाः,** **तान् प्रत्याह--प्रमातृप्रमिति पुनरपरोक्षे एव केवलमिति॥**

 **न तावदात्मविषयं प्रत्यक्षं ज्ञानान्तरं मनोजन्यमिति प्रमाणमस्ति;** **सति मनसि आत्मदर्शनादसति सुषुप्ते चादर्शनादन्वयव्यतिरेकौ प्रमाणमिति चेत्,** **न;** **विषयानुभवेनैवान्यथासिद्धत्वात्,** **विषयानुभवसम्बन्धादेव विषयवदात्मसिद्धावात्मनि ज्ञानान्तरं परिकल्प्य मनसोऽन्वयव्यतिरेककल्पनायोगात्। तस्मात् विषयत्वमन्तरेण आत्मा अपरोक्ष एव॥**

 **न च संयुक्तसमवायादात्मनि विषये वा अनुभवस्य ज्ञानान्तरविषयतया अपरोक्षता;** **प्रत्यक्षस्य वर्तमानविषयापेक्षत्वेन युगपत् फलद्वयावस्थानप्रसङ्गात्,** **संयुक्तसम्बन्धादनुभवावभासे तद्गतपरिमाणरसादीनां तेनैव ज्ञानेनापरोक्षताप्रसङ्गात्। अनुभवस्य च स्वसत्तायां प्रकाशव्यतिरेकादर्शनाच्च ज्ञानान्तरागम्यतासिद्धिः। न च आत्मव्यापारात् विषयानुभवजन्म संभवति;** **सर्वगतस्य कुठारादिवत् परिस्पन्दाभावात्,** **परिणामफलस्य च घटादिवत् क्रियैकाश्रयत्वात्,** **संविदाश्रयत्वे च विषयस्यैव चेतनत्वप्रसङ्गात्। न च तज्जननव्यापारावत्त्वादात्मनश्चेतना;** **मनादीनामपि प्रसङ्गात्,** **विषयाश्रयत्वे चानुभवस्य "मयेदं विदितमि"ति सम्बन्धावभासः स्वात्मनि ज्ञानक्रियानुमानं च न स्यात्;** **अनुभवस्यात्मसम्बन्धाभावात्। तस्मात् द्वयोर्न कर्मतया अपरोक्षता॥**

 **ननु उभयोः स्वयम्प्रकाशत्वकल्पना न युक्ता;** **अन्यतरस्य स्वयम्प्रकाशत्वे आत्मैव स्वयंप्रकाश इति चेत्,** **न इत्याह--प्रमितिरनुभवः इति॥ अथवा--हानोपादानोपेक्षाः प्रमाणफलमिति केचित्,** **तत्राह--प्रमितिरनुभवः इति॥ न हि हानादीनां इतरेतरव्यभिचारिणां मानफलता युक्ता अव्यभिचारिण्यनुभवे **

**सतीत्यर्थः॥**

 **ननु संवेदनमेवार्थसारूप्येण प्रमाणम्,** **प्रमीयते अनेनेति व्युत्पत्तेः,** **अर्थोपलब्ध्यात्मना तदेव प्रमाणफलमिति सुगतमतानुसारिणः,** **तद्व्यावर्तयति--प्रमाणं तु इति॥ प्रमाणं तु प्रमातृव्यापारः चतुष्टयसन्निकर्ष एवेति प्राभाकराः। ननु "अहमिदं जानामी"त्यात्मानात्मविषयावनुभवौ भेदेन प्रत्यक्षसिद्धाविति
नेत्याह--तत्राहमिदं जानामीति॥**

 **ननु यदवभासते तत् ज्ञानकर्मतयैवावभासते,** **इति विषयेषु नियमात् आत्माप्यवभासते चेत् कर्मतयैव नाश्रयमात्रतया इति चोदयति--ननु नायं विषयानुभवनिमित्तः इति॥ ननु प्रत्यक्षज्ञानस्य विषयजन्यत्वात् कारकतापि विषयस्य वक्तव्यता,** **तत्र कथमेकस्यां क्रियायामेकस्यैव कर्तृत्वेन कर्मत्वेन च विरुद्धरूपद्वयान्वयः कर्तुश्च गुणभावात् कर्मणश्च प्राधान्यात् एकस्य रूपद्वये वैरूप्यप्रसङ्गश्चेति,** **तत्राह--तस्मिंश्च द्रव्यरूपत्वेनेति॥ तत्र सामान्यांशस्यात्मनात्मसाधारण्यादात्मत्वायोगात् विशेषांशस्य निरंशत्वात् न कर्तृकर्मव्यवस्थेति परिहरति--न चैतद्युक्तमिति॥ निरवयवस्य युगपत् कार्यद्वयपरिणामायोगाच्च इत्याह--अपरिणामित्वादिति॥**

 **किञ्च--ग्राहकरूपस्यापि विषयतया सिद्धिरस्ति वा न वा न चेत्,** **स्वयंप्रकाशत्वसंविदाश्रयत्वसिद्धयोरनभ्युपगमात् असिद्धिप्रसङ्गः,** **कर्मतया सिद्धिश्चेत्,** **तत्राह--प्रमेयस्य चेति॥ तस्मात् संविद्बलादेव त्रितयसिद्धौ संविदाश्रयपक्षपातितया अहमः सिद्धेः न इदमंशोऽहङ्कारः इत्युपसंहरति-- तस्मान्नीलादिज्ञानफलमिति॥**

 **अहंङ्कारस्यात्मव्यतिरिक्तत्वं साधयितुमात्मनः स्वयंप्रकाशत्वसाधनाय विकल्पयति--तत्रेदं भवानिति॥ उत सोऽपि अनुभवोऽपीत्यर्थः। तत्र आत्मा चित्स्वभावः,** **अनुभवो जडप्रकाशः इति पक्षो नोपपद्यते इत्याह--तत्र न तावत् इति॥ ननु अप्रकाशमानमेव प्रमाणफलं चक्षुरादिवद्विषयमवभासयेदिति कुतो विश्वस्यानवभासः न;** **विषयप्रकाशजननेन चक्षुषः प्रकाशकत्वात् संविद्वैलक्षण्यात्,** **संवेदनं तु स्वयंप्रकाश एव,** **न प्रकाशान्तरहेतुः;** **अतः चक्षुरादिवैलक्षण्यात् प्रदीपवदवभासमान एवानुभवोऽर्थ प्रकाशयति। न च प्रदीपालोकस्यार्थानुभवजननेनैव चक्षुरादिवदर्थस्य प्रकाशकता,** **किन्तु पृथगेव। तथाहि--ज्ञानप्रकाश्यत्वादज्ञानविरोधिनोऽन्यदेवालोकप्रकाश्यत्वं तमोविरोधितया प्रसिद्धम् तत् अव्यवधानेन आलोकेन क्रियते,** **न तदुभयं करोति चक्षुः;** **अज्ञानत्वादनालोकत्वाच्च। तस्मादनुभवः सजातीयप्रकाशान्तरनिरपेक्षः प्रकाशमान एव विषये प्रकाशादिव्यवहारनिमित्तं भवितुमर्हति;** **अव्यवधानेन विषये प्रकाशादिव्यवहारनिमित्तत्वात् प्रदीपलोकवत्। न च चक्षुषा सजातीयप्रकाशेन प्रदीपस्यालोकेनेव घटस्य प्रकाश्यता;** **स्वयमेव प्रकाशगुणत्वात्। तद्विषयज्ञानप्रकाशं जनयति चक्षुरिति चेत्,** **तथापि विजातीयज्ञानेनैव प्रदीपस्य प्रकाश्यतेति न सजातीयालोकापेक्षा। तस्मात् व्यवहितप्रदीपस्येव अनुभवस्याप्यप्रकाशमानत्वे प्रदीपप्रकाशस्येव विश्वस्यानवभासप्रसङ्ग इति॥**

 **ननु प्रमातृचैतन्यमेव जडानुभवबलादात्मानं विषयं चावभासयतीति चोदयति,--मैवम्,प्रमाता चेतनः इति॥ तत्र यदि चैतन्यस्य विषयोपरागहेतुरनुभवः पराभ्युपगतबुद्धिपरिणामवदिष्यते,** **तत् युज्यते;** **चिदात्मप्रकाशस्य तु जडानुभवाधीनता अनुपपन्नेत्याह--तन्न स्वयंप्रकाशचैतन्यस्वभावोऽपि सन्निति॥ चेतयतिक्रियापि पूर्वानुभवफलवज्जडरूपानुभवफलं,** **चेतनस्यापि प्रदीपस्थानीयत्वात् चेतयतिक्रियानवस्थेति दूषयति--किञ्च प्रमाणफलेनेति॥ उभयचैतन्यस्वभावपक्षे पुरुषद्वयवत् नान्योन्याधीनसिद्धिता,** **नापि संविदात्मसम्बन्धावगमः इत्याह--द्वितीयेऽपि कल्पे इति॥**

 **ननु चिद्गुणमपि पुरुषान्तरसंवेदनं न पुरषान्तरस्य स्वयंप्रकाशम्,** **तथा आत्मा चैतन्यगुणोऽपि न स्वयं प्रकाशते इति शङ्कते--अथ चैतन्यस्वभावत्वेऽपीति॥ परिहरति--विशेषे हेतुर्वाच्यः इति॥ अनुभवोऽपि तर्हि न स्वयंप्रकाशः स्यात्। पुरुषान्तरसंवेदनवत्,** **अव्यवधानात् न इति चेदात्मन्यपि तत् समानमिति भावः। किञ्चेति स्पष्टार्थः। अस्तु तर्हि जडात्मनः स्वयंप्रकाशानुभवाश्रयतया सिद्धिरिति,;** **नेत्याह--तृतीयेऽपीति॥ अयमर्थः--संवेदनं नाम गुणो द्रव्यं कर्म वा भवति कर्मत्वे प्रकाशत्वफलत्वयोरनुपपत्तिः,** **द्रव्यत्वेऽप्यणुमध्यमानन्तरपरिमाणानां अणुपरिमाणत्वे विषयेऽपि तावन्मात्रावभासः **

**स्यात्;** **न हि खद्योतप्रकाशमात्रसंसृष्टस्य घटस्य सर्वात्मना अवभासः,** **महापरिमाणत्वे तदाश्रयतया आत्मनोऽपि सर्वत्रावभासप्रसङ्गः;** **मध्यमपरिमाणत्वे सावयवत्वेन अवयवपरतन्त्रता स्यात्। गुणत्वे सति आत्मैव प्रकाशगुणः इति प्रदीपवदात्मा स्वयंप्रकाशः स्यात्। स च गुणः स्वाश्रयोपाधौ न जायते;** **प्रकाशगुणत्वात्,** **आत्मन्यव्यभिचारात्,** **आदित्यादिप्रकाशगुणवत्,** **इति आत्मैव स्वयंप्रकाश इति,** **तदेतदाह--अनिच्छतोऽप्यात्मैव चितिप्रकाशः इति॥**

 **ननु मध्यमपरिमाणमेव स्वावयवाश्रयं फलमस्तु,** **आत्मपरतन्त्रता तु घटस्येव भूतलतन्त्रता इति,** **नेत्याह--न तदतिरिक्ततथाविधफलसद्भावे इति॥ "प्रदीपेन प्रकाशितमि"तिवत् "मया अवगतमि"त्यनुभवादात्मैव चित्प्रकाशः;** **अन्यथा काष्ठेन प्रकाशितमितिवदुपचारप्रसङ्गादिति भावः। प्रमाणान्तरापेक्षया पृच्छति--कथमिति संवेदनस्य भेदावभासशून्यत्वादनुभवाधीनसिद्धिकस्य च विषयवदनात्मत्वादेकः स्थाय्यात्मैवानुभवः इत्याह--प्रमाणजन्यश्चेदनुभवः इति॥ सामान्यविशेषभेदकल्पनागौरवादात्मा एक एवानभुवः इत्याह--सर्वानुभवानुगतं चेति॥ स्वगतभेदप्रतिभासशून्यतामेव प्रपञ्चयति--न च नीलानुभवः इति॥ ननु नीलसंवित्स्थितिकाले पीतसंविदोऽभावात् स्थितिविनाशौ दृष्टौ धर्मिभेदं कल्पयतः इति चोद्यमुद्भाव्य परिहरति--ननु विनष्टाविनष्टेत्यादिना॥ ननु साधनसन्निधानादुत्तरसंवेदनस्य जातत्वात् संविद्द्वययौगपद्यायोगात् विनष्टा पूर्वसंविदिति चेत्,** **न;** **इतरेतराश्रयादित्याह--सा च जन्यत्वे इति॥ सिद्धस्यैव संवेदनस्य विषयोपरागनिमित्तं साधनमिति कल्पनं लघीयः विषयोपरक्तसंविज्जन्मसाधनत्वकल्पनादिति भावः॥**

 **सत्यपि संविदां स्वगतभेदे अतिसादृश्यात् ज्वालायामिव परोपाधिमन्तरेण भेदो न विभाव्यते इति सुगताः कल्पयन्ति,** **तान्निराकरोति--एतेनातिसादृश्यादिति॥ किञ्च--ज्ञानान्तरगम्यत्वे भेदस्य अतिसादृश्याद्भिन्नेष्वभेदभ्रमजन्म स्यात्,** **स्वयंप्रकाशस्य तु भेदः प्रकाशाभिन्नः इति प्रकाशमानतैव युक्तेत्याह--न हि चित्प्रकाशस्येति॥ न च यथा जीवस्येति स्पष्टार्थः॥ एकत्वेन पुष्कलप्रकाशस्याप्यविद्याप्रतिबन्धे प्रमाणमुक्तम्,** **इह तु अप्रतिबद्धपुष्कलकारणत्वात् भेदप्रकाशेन भवितव्यमित्याह--अभिहितं तत्रेति॥ ननु संविदः,** **सादृश्यप्रतिबद्धभेदावभासाः,** **स्थायिप्रकाशबुद्धिवेद्यत्वात्,** **ज्वालावत् इत्यनुमातुं शक्यते,** **तत्राह--न हि सामान्यतोदृष्टमिति॥ पूर्वापरैकरूपानुभवः,** **भेदस्य च प्रकाशेन भवितव्यम्,** **इत्यनुभवयुक्ती। कथं पुनरात्मचैतन्यस्य नित्यस्य विषयानुभवत्वमिति
तदाह--तस्माच्चित्स्वभाव एवेति॥**

 **ननु स्वयंप्रकाशमानात्मचैतन्यस्य विषयानुभवत्वेऽपि विषयानुभवमेव निमित्तीकृत्य--"अहमि"ति द्रष्टृपरामर्शादात्मैवाहङ्कारः संवृत्तः इति चोदयति--बाढं अत एवेति॥ द्रष्टृरूपेण परामर्शस्य विषयानुभवो निमित्तम्;** **अन्यथा द्रष्ट्रादिविभागशून्यः चिन्मात्रावभासः स्यादिति भावः॥ मैवम्--सुषुप्तावात्मन्यवभासमानेऽप्यहङ्कारस्यानवभासमानत्वात् इति व्यतिरेकप्रदर्शनेन परिहरति--सत्यमेवमिति॥ ननु विषयानुभवनिमित्तो द्रष्टृरूपावभासोऽहमुल्लेखः,** **तद्रहिते सुषुप्ते कथमस्य प्रसङ्गः इति चोदयति--कथमिति॥ विषयानुभवनिमित्तो विषयावभासः स्यात्;** **जडत्वात्,** **न तन्निमित्तः चिदात्मपरामर्शः इति परिहरति--नीलानुषङ्गो यश्चैतन्यस्येति॥ ननु सुषुप्ते द्रष्टृरूपाभावे कथं अहमिति तत्पपरामर्शः। नेत्याह--तत्र यदि नामेति॥ द्रष्टृत्वं सप्रतियोगिरूपम्,** **स चेदहमर्थः,** **अनात्मैवाहङ्कारः स्यादिति भावः॥**

 **ननु पराग्व्यावृत्तं द्रष्टृरूपं भोक्तृत्वमेव,** **तत् सुषुप्तावनुभूयते इति चोदयति--नन्वहमिति। न;** **अहङ्कारस्य त्वया निष्प्रतियोगिकात्ममात्रत्वाभ्युपगमात् इति परिहरति--नैतत् सारमिति॥ ननु स्वरूपमपि विषयानुभवादेव अहमिति व्यज्यताम् ;** **नेत्याह--नैतच्छक्यमिति॥ ततश्च विषयोपरक्तसप्रतियोगिकस्वभावस्याहङ्कारस्यात्मत्वं सुषुप्तावनुभवविरुद्धमिदमापत्स्यते इत्याह--ततश्च विषयोपरागेति॥ आत्मनस्तु सर्वात्मकत्वात् न पराग्व्यावृत्तता,** **अहमुपरागादेव व्यावृत्त्यवभासः इत्यर्थः। भवत्येव इत्यादिः स्पष्टार्थः॥ यथा पूर्वस्मिन् दिने अहमित्यभिमन्यमान एवासम्,** **एवमनुभूते स्मृतिनियमाभावेऽपि स्मर्यमाणात्ममात्रत्वादहङ्कारस्य सुषुप्तेऽपि स्मृतिः स्यादित्यर्थः। अहङ्कारादिप्रतिभासस्य **

**नित्यचैतन्यरूपस्याविनाशात् तज्जन्यसंस्कारप्रसूता स्मृतिरनुपपन्नेति चोदयति--अविनाशिनः संस्काराभावादिति॥ परिहारः--ह्यस्तनोऽपीति॥**

 **ननु सिद्धान्ते कथमहङ्‌कारस्मृतिः तदवभासिसाक्षिचैतन्यस्य नित्यत्वात्,** **उच्यते--अहंवृत्त्यवच्छिन्नमेवान्तःकरणं चैतन्यस्य विषयभावमापद्यते,** **तद्वृत्तिसंस्कारजन्यस्मरणावच्छिन्नमन्तःकरणं पुनः स्मृत्यनुभवावच्छेदकमिति स्मरणोपपत्तिः। ननु सुषुप्तावनुभूतसुखस्याप्याश्रयपक्षपातितया अहमुल्लेखादस्त्येव सुषुप्तेऽहमनुभवः इत्याह--नन्वस्त्येव सुषुप्ते अहमनुभव इति॥ ननु सुखमनुभूतं चेत् तस्य विषयत्वात् विषयानुभवनिमित्त एव तत्राप्यहमुल्लेखः स्यात् इति,** **नेत्याह--नात्मनोऽन्यस्येति॥ सत्यमस्ति इत्यादिः स्पष्टार्थः॥ ननु सुखावमर्शस्य मुख्यसुखालम्बनत्वं परित्यज्य कथं विरोधिदुःखाभावविषयतयोपचारः कल्प्यते शाब्दे हि ज्ञाने लक्षणा स्यात्,** **प्रत्यक्षस्तु सुखावमर्शो न लक्षणामर्हतीति चोदयति--कथमिति॥ मुख्यसुखाभावात् दुःखाभावस्य लक्ष्यस्य संप्रतिपन्नत्वात् इति परिहरति--स्वप्ने तावदित्यादिना॥**

 **ननु परामर्शसामर्थ्यादेव मुख्यमेव सुखं कल्प्यतामिति,** **नेत्याह--यदि पुनः सुप्तः सुखमिति॥ विशेषतः इति॥ विषयविशेषोपरक्ततयैवेत्यर्थः। दुःखाभाव एव परामर्शविषयः इत्यत्र लिङ्गमाह--व्यपदेशोऽपीति॥ ननु सुखानुभवस्यापि लिङ्गमस्ति प्रसन्नेन्द्रियत्वादीति,** **तत्राह--यत् पुनः सुप्तोत्थितस्येति॥ तदसदिति स्पष्टार्थः। उत्तरौ च चोद्यपरिहारग्रन्थौ स्पष्टार्थौ। तस्मात् न सुषुप्तौ भोक्तृतयाऽप्यहमुल्लेखोऽनुस्मर्यते इति। नन्वनुभूतेऽपि न स्मृतिनियमः,** **सत्यम्;** **आत्मन्यनुस्मर्यमाणे तावन्मात्रस्याहङ्कारस्य "अहमि"त्येव स्मृतिनियमः स्यादित्युक्तम्॥**

 **ननु दुःखाभावो विद्यमानोऽपि नानुभवितुं शक्यते;** **प्रतियोगिस्मरणाभावात्,** **सम्भवति च मुख्य एव स्वरूपानन्दानुभवः। ननु तदपि सुखमविद्यावृतं न प्रकाशमर्हति,** **न;** **अनावृतसाक्षिचैतन्यसुखांशस्य प्रकाशोपपत्तेः। जागरणे तर्हि किमिति नावभासते भासते एव परमप्रेमास्पदत्वलक्षणं सुखम्,** **तीव्रवायुविक्षिप्तप्रदीपप्रभावत् मिथ्याज्ञानविक्षिप्ततया न स्पष्टमवभासते,** **सुषुप्तौ तु तदभावादधिकं व्यज्यते इति॥**

 **ननु उत्थितस्या दुःखाभावपरामर्शो विद्यते,** **स कथं प्रतियोगिज्ञानाभावादननुभूतः परामृश्यते उच्यते--अनुभूतमेव सुखमुत्थितस्यानुस्मर्यमाणं तत्र विरोधिदुःखाभावमर्थापत्त्या गमयति--अनुभूतं चेत् सुखम्,** **नास्ति दुःखमिति;** **अतो दुःखाभावो नानुस्मर्यते,** **किं तु प्रमीयते इति। एवमुत्थितस्य ज्ञानाभावपरामर्शोऽपि। ज्ञानविरोधिनोऽज्ञानस्यानुभूततया स्मर्यमाणस्यानुपपत्त्यैव प्रमीयते नानुस्मर्यते॥**

 **ननु जागरणेऽप्यनुभूयमानमज्ञानं कथं ज्ञानविरोधि स्यात् न;अवस्थाविशेषविशिष्टस्याज्ञानस्य सुषुप्तेऽनुभवात्,** **तस्य च जागरणेऽपि घटादिज्ञानविरोधितादर्शनात् पटावगमसमये। ननु अस्मर्यमाणत्वादेव ज्ञानानां सुषुप्तौ ज्ञानाभावोऽनुमीयते,** **न;** **अतिवृत्तज्ञानानामपि सतामस्मर्यमाणत्वात्। प्रातर्गजाभावोऽपीदानीमनुस्मर्यमाणात्** **गजविरोधिपदार्थात् अर्थापत्त्या प्रमीयते,** **न गजविषयस्मृत्यनुदयमात्रात्,** **व्यभिचारित्वात्। तस्मात् विशिष्टाज्ञानसुखानुभवानुपपत्तिगम्यौ ज्ञानाभावदुःखाभावाविति मन्तव्यम्॥**

 **ननु अज्ञानसुखानुभवयोः साक्षिचैतन्यस्य चाविनाशिनः संस्काराभावे कथमुत्थितस्य त्रयाणामनुस्मरणं स्यात् उच्यते--अज्ञानगतचैतन्याभासजन्मोपाधित्वादज्ञानसुखसाक्षिविकल्पानुभवस्य,** **अज्ञानावस्थाभेदेन चैतन्याभासानां भिन्नत्वात् तद्विनाशसंस्कारजं स्मरणमज्ञानसुखसाक्षिचैतन्याकारमज्ञानविशिष्टात्माश्रयमेव सम्भाव्यते नान्तःकरणाश्रयमिति॥**

 **सर्वथापि सुषुप्ते अज्ञानसुखानुभवसम्भवात् असम्बद्धमिदं टीकाकारेणोक्तमिति,** **सत्यम्;** **परमतमाश्रित्येदमुक्तं,** **न स्वमतमिति न दोषः॥ ** **स्वयंप्रकाशत्वाहङ्कारभेदावुक्तावुपसंहरति--तदेवं नायं नीलादिप्रत्ययादिति॥ अहङ्कारभेदस्याप्युपलक्षणार्थम् यस्मादात्मनोऽहङ्कारो,** **भिद्यते तस्मादागममूलं भाष्यवचनमुपपन्नमित्याह--तस्मात् ब्रह्मविदामिति॥**

 **कश्चासावागमः "स एवाधस्तात् स एवोपरिष्टादि"ति भूमाख्यब्रह्मणः सर्वात्मकत्वमभिधाय "अथातोऽहङ्कारादेशः" इति तस्यापि सर्वात्मकत्वमुक्त्वा "अथात आत्मादेशः" इत्यात्मानं अहङ्कारात् भेदेन **

**निर्दिशति। ननु जीवब्रह्मणोः सार्वात्म्यव्यपदेशो यथा एकत्वसिद्ध्यर्थः,** **एवमहङ्कारस्यात्मैकत्वसिद्ध्यर्थो व्यपदेशः स्यात्,** **तन्न;--द्वयोः सार्वात्म्यायोगात्। तत्र युक्तं भेदेन प्रतिपन्नयोः जीवब्रह्मणोरेकत्वसिद्ध्यर्थः तदुपदेशः,** **अहङ्कारस्य तु पूर्वमेवात्मैकत्वप्रतिपत्तेः पृथगुपदेशो भेदसिद्ध्यर्थः इति गम्यते। ब्रह्मणः परोक्षस्य प्रत्यक्षत्वसिद्धये अहमात्मत्वमुपदिश्य पुनः तद्व्युदासेन मुख्यात्मत्वमुपदिशतीत्यर्थः। "महाभूतान्यहङ्कारः" इति च स्मृतिः॥**

 **तर्हि अयमहङ्कारः किमुपादानः किंनिमित्तः किंस्वरूपः किंप्रमाणकः किङ्कार्यः किमिति सुषुप्ते न भाति इति चोदिते सति--तदुच्यते इत्यादिपरिहारः॥ येयं इत्याद्युपादानसङ्कीर्तनम्। अविद्याकर्मपूर्वप्रज्ञेति॥ भ्रान्तिकर्मपूर्वानुभवसंस्काराः इत्यर्थः। तस्या इति निमित्तकारणनिर्देशः। विज्ञानक्रियाशक्तिद्वयाश्रयः इति स्वरूपं दर्शयति। कर्तृत्वभोक्तृत्वेति कार्यप्रदर्शनम्। कूटस्थचैतन्येति प्रमाणोपन्यासः। "यत्सम्भेदादि"ति आत्मनि सर्वातदारोपनिमित्तत्वं कार्यान्तरमाह। किमिति तर्हि सुषुप्ते न स्यादित्यत आह--स च सुषुप्ते इति॥ अज्ञानकार्यलिङ्गशरीरप्रविलयो हि सुषुप्तिरित्यर्थः। ननु सति प्राणे क्रियात्मनि कथमहङ्कारस्य क्रियाशक्तेः प्रविलयः उच्यते--नाहङ्कारमात्रत्वं प्राणस्य उच्यते,** **किन्तु प्राणस्य पृथक्सतः पञ्चधा व्यापारहेतोः अहङ्कारस्य क्रियाशक्तिरस्तीत्येतावदुच्यते;** **मनोऽधीनतादर्शनात् प्राणवृत्तेरिति। प्राणलक्षणक्रियाशक्त्यंशं वा विहाय विज्ञानशक्त्यंशस्य लयः कल्प्यताम्;** **सांशत्वादन्तःकरणस्य। स्वप्नादिवत् दृष्टिसृष्टिमाश्रित्य वा सुषुप्तपुरुषदृष्ट्यभिप्रायेण सर्वस्य तत्र लयो दर्शितः;** **सुषुप्तप्राणशरीरादिदर्शनस्य पुरुषान्तरस्य विभ्रमत्वादिति॥**

 **अत्र साङ्ख्या मन्यन्ते--यद्यचेतनं मायाशब्दादिवाच्यं अन्तःकरणाद्युपादानमिष्टं स्यात्,** **तर्हि तत् अहङ्कारनिर्भासे साक्षिणि तच्छक्तित्वेन वा तदाश्रयत्वेन वा तदधिष्ठानत्वेन वा अनन्तर्भूतमेव प्रधानं स्वतन्त्रमेव धर्मलक्षणावस्थाभेदैः त्रिधा परिणमते इति। तत्र धर्मपरिणामो नाम महदादिकृत्स्नकार्यरूपेणावस्थानम्। तस्यैव च धर्मस्यातीतानागतवर्तमानलक्षणरूपापत्तिः लक्षणपरिणामः। तथा हि--कार्यमनागतलक्षणापन्नं तत् परित्यज्य वर्तमानलक्षणमापद्यते,** **पुनः तत् परित्यज्य अतीतलक्षणापन्नं भवति,** **पुनः तदेव आगामिलक्षणापन्नं भवति। अवस्थापरिणामस्तु अतीतमतीततरमतीततममनागतमनागततरमनागततममिति तत्रैव नूतनचिरन्तनाद्यवस्थापत्तिः;** **अतो न चेतनोपादानेन कृत्यमिति,** **नेत्याह--न चैवं मन्तव्यमिति॥ कुत इति तदाह--तथा सत्यपाकृताहङ्कृतसंसर्गः इति॥ अहमिति कृतिः=करणं यस्मिन्,** **स साक्षी अहंकृतिः। अयमाशयः--चेतनस्यानात्मनसम्भेदावभासो नाख्यातिः,** **नाप्यन्यथाख्यातिः,** **नापि चात्मख्यातिरित्युक्तम्,** **इदानीं चेतनस्यैव स्वाविद्याविवर्तमानमिथ्यावस्तुसम्भेदावभासलक्षणानिर्वचनीयख्यात्यनभ्युपगमे चेतनाचेतनयोरत्यन्तविविक्तावभास एव स्यात्,** **न सम्भेदावभासः इति॥**

 **अत्र नैयायिका मन्यन्ते--आत्मेन्द्रियविषयेषु समवहितेषु कदाचित् विज्ञानोदयसामर्थ्यादात्माश्रयज्ञानादिवृत्तीनां क्रमजनने करणभूतं किञ्चित् मनःकल्पितम्। तत्र तदतिरेकेणान्तःकरणं नाम ज्ञानसुखदुःखेच्छाद्वेषप्रयत्‌नादिविज्ञानक्रियावृत्त्याश्रयं अयःपिण्डवदग्नेः आदर्शवत् मुखस्य अप्पात्रवच्चन्द्रस्य आत्मावच्छेदकतया तस्मिन्नतदारोपोपाधिभूतं किञ्चित् न पश्यामः। बुद्धिरिति चेत्,** **न--"बुद्धिरुपलब्धिः ज्ञानमित्यनर्थान्तर"मित्यक्षपादसूत्रवचनात्। जानाति बुद्धिरात्मोपलभते इति चेत्,** **न;प्रतिधात्वर्थं धर्मिभेदप्रसङ्गात्,** **तस्मात् वर्णितमन्तःकरणं नास्तीति,** **तत्राह--स च परिणामविशेषः इति॥**

 **अयमाशयः--"बुद्धेर्गुणेनात्मगुणेन चैव आराग्रमात्रो ह्यवरोपि दृष्टः" इति श्रुतौ परिणामगुणवत्तया द्रव्यमित्यवग्रता बुद्धिः;** **तथा **

** "यदा पञ्चैव लीयन्ते ज्ञानानि मनसा सह।**

 **बुद्धिश्च नेङ्गते तत्र परमात्मानमश्नुते॥"**

**इति श्रुतौ चेष्टाश्रयत्वेन द्रव्यमित्यवगता बुद्धिः;** **तथा "विज्ञानं यज्ञं तनुते" इत्यानन्दमयस्यात्मनः पृथगभिधानात् विज्ञानं बुद्धिरित्यनर्थान्तरत्वाद् बुद्धिः क्रियाश्रयत्वेन द्रव्यमित्यवगता;** **तथा "विज्ञानेन वा ऋग्वेदं विजानाति" "मनसा ह्येव पश्यति" इति च करणान्तपातिनोः विज्ञानमनसोरेकत्वात् मनसश्च कामसङ्कल्पादिवृत्तिमत्त्वश्रवणात् **

**एकमन्तःकरणं विज्ञानक्रियाशक्तिमत् मनआदिशब्दवाच्यं श्रुतिलिङ्गेभ्यः प्रसिद्धम्;** **तथा "बुद्धेर्गुणेनात्मगुणेन चैव" "सधीः स्वप्नो भूत्वा इमं लोकं सञ्चरति" "विज्ञानमयो मनोमयः" इत्यादिश्रुतावात्मावच्छेदकतया स्वगुणारोपगमनागमनादिनिमित्तत्वं चावगतम्;** **तथा "कस्मिन्न्वहमुत्क्रान्ते उत्क्रन्तो भविष्यामि" इति श्रुतावुत्क्रान्त्याद्युपाधेः प्राणस्याप्यन्तःकरणांशत्वमवगतम्;** **युगपदुपाधिद्वयायोगात्। ततश्च वर्णितमन्तःकरणं श्रुतिलिङ्गसिद्धमिति। ननु अर्थवादलिङ्गानां न्यायापेक्षा विद्यते,** **सत्यम्;** **निरंशसर्वगतासङ्गस्याकाशस्येव निरुपाधेः गमनपरिच्छेदाद्यनुपपत्तिरेव न्यायः इत्यलमतिप्रसङ्गेन॥**

 **ननु आत्मन एव विज्ञानक्रियापरिणामशक्ती किं न स्याताम् इति निरवयवसर्वगतासङ्गस्य परिणामानुपपत्तेः,** **परिणाम्यन्तःकरणसन्निधानाच्च प्रतिभासस्यान्यथासिद्धेरिति सदृष्टान्तमाह--तेनान्तःकरणोपरागनिमित्तमिति॥ मिथ्यात्वं स्फटिकलौहित्यस्य;** **क्लृप्तप्रतीतिसत्तयोः कारणाभावादिति भावः। तदुभयाभावमुत्तरग्रन्थेन साधयति॥ तत्राख्यातिवादी--न स्फटिकगतं मिथ्यालौहित्यमवभासते,** **किन्तु जपाकुसुमगतमेव गृह्यमाणं स्फटिकादविविक्तमेवावभासते इति चोदयति--कथं पुनः स्फटिके इति॥ नैतदित्याह--यदि स्फटिकप्रतिस्फालिताः इति॥**

 **ननु दोषबलादिन्द्रियस्य कुसुमसंयोगाभावात् न सन्निवेशग्रहणमिति,** **नेत्याह--न हि रूपमात्रनिष्ठः इति॥ संयुक्तसमवायात् संयोगाद्वागुणग्रहणे द्रव्यमपि संयुक्तमिति भावः। अन्यथाख्यातिवादी=रूपमात्रं प्रतिबिम्बितं स्फटिकात्मना प्रतिभातीति वक्ति,** **तन्नेत्याह--नापि स्वाश्रयमिति॥ तर्हि स्फटिकदेशे लौहित्यं सद्रव्यमेवाविविक्तं स्फटिकात्मना वा गृह्यते इति चोदयति--नन्वभिजातस्येवेति॥ तथाप्यन्यथाख्यातौ संसर्गमिथ्यात्वमित्याह--तथापि स्वयमलोहितः इति॥**

 **अख्यातिवादिनो मतमाददाति--अथ प्रभैव लोहितेति॥ तर्हि स्फटिकग्रहणे संयुक्तसमवायकारणपौष्कल्यादप्रतिबद्धसंयोगाद्वा रूपग्रहणमपि स्यादित्याह--शौक्ल्यमपि तर्हीति॥ विरोधिगुणया प्रभया विरोधिगुणस्यापसारणं प्रतिबन्धौ वा कृतः इति शङ्कते--प्रभयाऽपसारितं तदिति॥ अपसारणे दोषमाह--स तर्हि नीरूपः इति॥ प्रतिबन्धश्च द्रव्यस्यापि समानः। गुणद्वारा विरोधिसाम्यादित्यर्थः। रूपहीनमपि द्रव्यं रूपिप्रभासंयोगाच्चाक्षुषं स्यात् इत्याशङ्क्याह--न च रूपिसंयोगादिति॥ तर्हि शौक्ल्यमपसार्य लौहित्यस्योत्पन्नत्वात् रूपवत्तया चाक्षुषः स्फटिकः इति ,** **नेत्याह--न प्रभानिमित्तमिति॥ अभ्युपगम्य प्रभां इत्यादिः स्पष्टार्थः॥ ततश्चोपरक्ताहङ्कारनिमित्तमात्मनि कर्तृत्वाद्योरोपणमित्याह--तदेवमिति॥**

 **ननु अहङ्‌कारधर्मस्यात्मन्यारोपमात्रं क्रियते किं वा मिथ्यैव धर्मान्तरमुत्पद्यते इति। पूर्वस्मिन् नायं दृष्टान्तः,** **अन्यथाख्यातिश्च स्यात्,** **उत्तरस्मिन् सत्यमिथ्याकर्तृद्वयावभासः स्यात्,** **उच्यते--अहङ्कारस्य स्वधर्मसहितस्यैवात्मन्यध्यस्ततया मिथ्यात्वात् न अन्यथाख्यातिप्रसङ्गः,** **अन्यसन्निधानादन्यस्मिन् मिथ्याधर्मावभासः इत्येतावति दृष्टान्तः। अथ वा--कर्तृत्वद्वयेऽपि धर्मिणोरेकत्वापत्त्या धर्मभेदावभासः इत्यविरोधः।**

 **ननु "भिद्यते हृदयग्रन्थिः" इत्यादौ हृदयग्रन्थिरात्मनि अनर्थहेतुरिति गम्यते,** **तत् कथमहङ्कारस्योच्यत इति तत्राह--ततः संभिन्नोभयरूपत्वादिति॥ ननु आत्मा स्वात्मन्युपरक्ताहङ्कारतद्धर्मादीन् नावभासयेत्,** **उपरक्तत्वसाम्यात् स्फटिकादिवदिति,** **तत्राह--तत्र जडरूपत्वादिति॥ जाड्यचैतन्ये अवभासकत्वानवभासकत्वयोर्निमित्ते,** **नोपरक्तत्वानुपरक्तत्वे इत्यर्थः। ननु चेतनस्याप्युरक्तविषयज्ञानव्यापारशून्यत्वात् जाड्यादविशेष इति तत्राह-चिद्रपस्य पुनरिति॥ अव्यवधानेन चित्संसर्ग एव प्रतिभासहेतुः,** **न ज्ञानव्यापारः इति भावः। ननु साक्षिस्वरूपवत् विज्ञानक्रियाव्यवधानमन्तरेण अहङ्कारस्य सिद्धौ कथमिदमंशता इति तत्राह--तेन लक्षणतः इति॥ अर्थस्वभावत इत्यर्थः। अर्थतः चित्स्वरूपता अनिदमंशता,** **चैतन्यकर्मता चेदमंशता,** **न ज्ञानक्रियाव्यवधानतेत्यर्थः। व्यवहारतः पुनः कथंभूतस्य इदमंशता इति तदाह--व्यवहारतः पुनरिति॥ यदुपरागात्=यस्याहङ्कारस्योपरागादित्यर्थः। तदात्मन इति॥ तदात्मतां अहङ्कारात्मतां आपन्नस्येत्यर्थः। तद्व्यापारेण=अहङ्कारव्यापारेणेति। वृत्तिव्यवधानसिद्धिरेव शरीरेन्द्रियविषयाणां इदमिति प्रतिभासिता तदव्यवधानसिद्धिरेवानिदंप्रतिभासितेति भावः। **

**ननु अज्ञानव्यवहितोऽहङ्कारः,** **कथमव्यवधानादिदंतावभासाभावः स्यादिति अत्राह--अत एव अहं इति॥ अनिदन्ताप्रतिभासादेव=अज्ञानमात्रव्यवधानादेवेत्यर्थः। ननु अर्थतो युष्मदर्थत्वे तथाप्रतिभासाभावो न युक्तः इति;** **अत्राह--दृष्टश्च लक्षणतः इति॥ ननु तत्र विमर्शेऽपिमृन्मयव्यवहारो न जायते,** **इह तु विमर्शे युष्मदर्थता व्यवह्रियते,** **अतो नायं दृष्टान्तः इत्यत आह--व्युत्पन्नमतयस्त्विति॥ अत एव निपुणतरमभिवीक्ष्य इत्यादिः स्पष्टार्थः॥**

 **यदि स्फटिकोदाहरणेनैवात्मन्यनात्माध्यासः सिद्धो न तर्हि दर्पणजलाद्युदाहरणेन वेदान्तविहितेन कृत्यमिति ;** **तत्राह--यत् पुनः दर्पणजलादिष्विति॥ ननु प्रत्यङ्मुखताभेदावभासाभ्यां वस्त्वन्तरे बिम्बात् प्रतिबिम्बे प्रत्यक्षे कथमेकत्वप्रमाणमन्तरेण तदेव तत् इति चोदयति--कथं पुनस्तदेव तदिति। व्यक्तिप्रत्यभिज्ञानादिति परिहरति--एकस्वलक्षणत्वावगमादिति॥ ननु अभिज्ञायां भेदप्रतिभासः कथं प्रत्यभिज्ञया बाध्यते इति ;** **तत्राह--न तद्वस्त्वन्तरत्वे इति॥ ननु व्यक्तिगतयोरैक्यभेदावभासयोः केन किं बाध्यमिति विशये व्यक्तिभेदः तत्रोपपत्तिशून्यत्वाद्बाध्यते इत्याह--अपि च अर्थाद्वस्त्वन्तरत्वे इति॥ दर्पणावयवा एव व्यक्त्यन्तराकारेण परिणताः इति वाच्यम्,** **अन्यथा व्यक्त्युत्‌पत्त्युपायाभावादिति भावः। ननु मुखलाञ्छितप्रतिमुद्रेयं,** **न परिणाम इति,** **नेत्याह--विरुद्धपरिमाणत्वादिति॥ अस्तु तर्हि परिणाम इति;** **नेत्याह--तथा सतीति॥ ननु दृश्यते एव सर्वदा,** **नैवम्;** **दर्पणस्य तिर्यङ्निरीक्षणे पूर्वोत्पन्नमुखदर्शनाभावात्॥**

 **ननु निमित्तकारणापायेऽपि कार्यमपैति,** **यथा वैशेषिकाणामपेक्षाबुद्धिविनाशे द्वित्वादिविनाशः हस्तसंयोगापाये च कटविवरणापायः इति;** **नेत्याह--न खलु संवेष्टितः इति॥ सर्वत्राग्निसंयुक्तद्रुतताम्रादाविव पुष्कलकारणेन विरुद्धकार्योदयादेव पूर्वकार्यविनाशः,** **वैशेषिकाणां च प्रक्रियामात्रं;** **तद्द्वित्वादेर्वस्तुसहभावित्वादिति भावः। ननु संस्कारजन्यकार्यान्तरोदयात् पूर्वकार्यविनाशः,** **न निमित्तकारणापायादिति इति,** **तत्राह--तथा च यावदिति॥ निमित्तापायमात्राच्चेद्विवरणापायः संस्काराभावे संवेष्टेतेति भावः। इहापि तर्हि पूर्वसंस्थानस्य चिरकालं संस्स्थानसंस्कारबलाद्विरुद्धकार्योदये प्रतिबिम्बापायः इति चेत्,** **न;** **उत्पन्नदर्पणमात्रे चिरकालावस्थितमुखपरिणामसंस्कारेऽपि बिम्बापायमात्रात् प्रतिबिम्बापगमदर्शनादित्याह--एवं चिरकालेति॥**

 **ननु चिरकालावस्थितविकासपरिणामसंस्कारप्रचयेऽपि सवितृकिरणापाये विकासापायदर्शनवच्चिरकालावस्थितप्रतिबिम्बापायोऽपि बिम्बापाये स्यादिति ;** **नेत्याह--यः पुनः कमलमुकुलस्येति॥ ननु निमित्तकारणापाय एव तत्रापि निमित्तं,** **न पार्थिवाद्यवयवजन्या मुकुलतेति ;** **तत्राह--तदुपरमे इति॥ आदर्शेऽपि तर्हि मुखविपरीतकार्यपरिणामहेतुः कल्प्यतामिति ;** **नेत्याह-नादर्शे पुनरिति॥ कारुकर्मापेक्षं चादर्शतलजन्मेति भावः। किं च,** **सत्यपि बिम्बसन्निधाने दर्पणद्रव्य मुखाकारं कर्तुं दाहच्छेदादिबहुप्रयत्नदर्शनात्,** **स्पर्शगोचरत्वाभावाच्च। अवयवव्यवधाने चाक्षुषत्वमपि न स्यात् इत्यभ्युच्चयः। तत्रायं प्रयोगः--न दर्पणादौ मुखव्यक्त्यन्तरमस्ति,** **तज्जन्मकारणशून्यत्वात्;** **शशमस्तके विषाणवदिति॥**

 **तर्हि शुक्तिकारजतवत् मिथ्यात्वोपपत्तेः न मुखैकत्वमिति चोदयति-अत्राहेति॥ ननु प्रत्यभिज्ञया एकत्वमवगतमिति;** **नेत्याह--शुक्तिकारजतस्येति॥ मिथ्यारजतेऽपि प्रत्यभिज्ञा दृश्यते---"मदीयमिदं रजतमिती"त्यर्थः। उत्तरमाह--मैवं;** **तत्र हीति॥ तत्र "नेदं रजतमि"ति रजतस्वरूपमेव बाध्यते, "नात्र रजतं किं तु तदिदं रजतमि"ति देशमात्रबाधया सत्यरजतेनैकतया न प्रत्यभिज्ञायते;** **अतो रजतेऽभिज्ञाबाधात् प्रत्यभिज्ञा विभ्रम इत्यर्थः। इह तु "नेदं मुखमि"ति न स्वरूपेण बाध्यते,** **किं तु "नात्र मुखं,** **मदीयमेवे"ति प्रत्यभिज्ञायते;** **न च सा बाध्यते,** **व्यक्त्यन्तरत्वे च "नात्र मुखमस्ती"ति न बाधः स्यादित्यर्थः। यः पुनरिति स्पष्टार्थः॥ ननु स्वमुखावयवानामचाक्षुषत्वात् कथं प्रत्यक्षप्रत्यभिज्ञा न;** **कतिपयावयवदर्शनादपि लोकवदवयविनश्चाक्षुषत्वोपपत्तेः। तत्त्वमसिवाक्यं त्वंपदार्थबाधनिमित्तम्,** **संसारिणो विनाशमन्तरेण मोक्षानुपपत्तेः,** **अतो नायं दृष्टान्तः इति चोदयति--ननु तत्त्वमसिवाक्यादिति॥ "सोऽयं देवदत्तः इतिवत् तादात्म्यपरं,** **न परार्थबाधपरमिति परिहरति--मैवमिति॥ किं च शास्त्रीयोऽपीति स्पष्टार्थः॥ "न वारिस्थम्" इत्यादित्यस्य वारिस्थतोपजीव्यते॥**

 **अख्यातिवादी---न बिम्बादन्यत्वेन प्रतिबिम्बं नाम दर्पणगतमवभासते,** **किं तु बिम्बमेव दर्पणादविविक्तं प्रकाशते इति--वदति,** **तदनुवदति--यस्तु मन्यते इति॥ स्पष्टप्रत्यङ्मुखावभासं दर्पणान्तरनुप्रविष्टमिव स्वमात्मानं पुरुषान्तरवन्निरीक्षमाणमिवेदं यादृग्दृश्यमानं मुखं,** **तथा नावभासते इति वदन् कथमाप्तः स्यादित्याह--तमनुभव एवेति॥**

 **ननु मूर्तद्रव्यस्य युगपत् कात्र्स्न्येन देशद्वयवर्तित्वं लोके न क्वचिदपि दृष्टमिति चोदयति--कथं पुनः परिच्छिन्नमिति॥ एकमेकदेशस्थमेव मुखं संभ्रमाद्भिन्नं भिन्नदेशस्थं च अवभासते इत्याह--न वयमिति॥ किं पुनरिदमेकस्मिन्नेकदेशवस्तुनि भेदभिन्नदेशत्वलक्षणं वस्तु इति;** **तदाह--विच्छेदस्त्विति॥ ननु माययापि प्रमाणविरुद्धं कथमवभासते इत्यत आह--न हि मायायामिति॥**

 **ननु विच्छेदावभासः कथमविद्याविजृम्भितः यावता ऊर्ध्वाग्रोऽपि स्पष्टमवभासमानो वृक्षः अधोऽग्रो जले प्रतीयते,** **न च तत्राज्ञानमस्तीति। उच्यते--न च विषयावरणमज्ञानमध्यासहेतुरित्युक्तम्। तत्र औपाधिकभ्रमेषु उपाधिरेव आत्माविद्यापरिणामे पुष्कलकारणम्। न चाधिष्ठानयाथार्थ्यस्य ज्ञानं सोपाधिकभ्रमेष्वध्यासविरोधि,** **किं तु निरुपाधिकभ्रमेष्विति द्रष्टव्यम्॥**

 **ननु सोपाधिकभ्रमत्वे भेदकर्तृत्वाद्यध्यासस्य,** **न तत्त्वज्ञानादध्यासनिवृत्तिः,** **किं तु उपाधिमात्रनिवृत्त्येति चोदयति--ननु सत्येव बिम्बैकतावगमे इति॥ चोदितदोषं परिहर्तुमाशङ्कान्तरं प्रथमं निवर्तयति-- कथम् जीवः प्रतिबिम्बश्चेत्,** **न बिम्बात्मतामवगन्तुमलम्,** **प्रतिबिम्बत्वात्,** **अक्षिपात्रगतदेवदत्तप्रतिबिम्बवत्,** **इत्येतन्निराचष्टे--देवदत्तस्याचेतनांशस्येति॥ अचेतनत्वप्रयुक्ता तत्रानवगतिः,** **न प्रतिबिम्बत्वप्रयुक्ता;** **घटादिषु तथा दर्शनादिति भावः। ननु शरीरमेव चेतनमिति लोकायतः,** **तत्राह--सचेतनांशस्यैवेति॥ दर्पणजाड्येन प्रतिबन्धात् स्वभावजाड्याद्‌वेत्यर्थः। देवदत्तप्रतिबिम्बस्याचेतनत्वे हेत्वन्तरमाह--तथा चानुभवः इति॥ कदाचित् तस्यापि चेतनत्वे स्वातन्त्र्यात् तच्चेष्टया विनापीदं चेष्टतामिति भावः। ननु देवदत्तस्यैव बिम्बस्य भ्रमनिवर्तकतत्त्वज्ञानाश्रयत्वं दृष्टम्,** **एवं बिम्बत्वाद् ब्रह्मण एव भ्रमनिरासितत्त्वज्ञानाश्रयत्वं स्यादिति ;** **नेत्याह--यस्य हि भ्रान्तिरिति॥ न बिम्बत्वकृतं तत्त्वज्ञानाश्रयत्वात्,** **किं तु भ्रान्तत्वकृतम्,** **तदप्यज्ञत्वकृतम्,** **तदपि जीवत्वनिमित्तमिति भावः॥**

 **ननु जीवलक्षणप्रतिबिम्बात्मतामात्मनो ब्रह्म जानीयाद्वा न वा। न चेत् सर्वज्ञताहानिः,** **जानाति चेत् ब्रह्म स्वात्मन्येव संसारं पश्येदिति;** **नेत्याह--यस्तु जानीते देवदत्तः इति॥ देवदत्तो हि स्वात्मानमक्षिपात्रेऽल्पत्वादिगुणमवगच्छन्नपि तत्त्वज्ञानप्रतिहतत्वात् नानुशोचति,** **एवं ब्रह्मापि स्वात्मनि जीवे प्रतिबिम्बे संसारं पश्यदपि तत्त्वज्ञानित्वात् नानुशोचति। तत्त्वज्ञानसंसरणे चावदातश्यामत्वादिवत् न इतरेतरत्र व्यवतिष्ठेते इति भावः॥**

 **ननु एकतावगमेऽपि न तत्र विच्छेदविभ्रमो निवर्तते,** **सत्यम् न प्रतिबिम्बभावकृतं तत्,** **किं तु उपाधेरज्ञानाजन्यत्वाज्ज्ञानानिवर्त्यत्वकृतमित्याह--नापि ज्ञानमात्रादिति॥ ननु जीवस्यापि तर्ह्युपाधिजाड्येनास्कन्दनसम्भवात् न भ्रान्तिसम्यग्ज्ञानाश्रयत्वं,** **अप्रतिबिम्बता च तदाश्रयत्वे स्यादिति,** **नेत्याह--जीवः पुनरिति॥ "रूपं रूपं प्रतिरूपो बभूव" "एकधा बहुधा चैव दृश्यते जलचन्द्रवत्" "अत एव चोपमासूर्यकादिवत्" इति च श्रुतिस्मृतिसूत्रैः जीवस्य प्रतिबिम्बभावस्य दर्शितत्वात्,** **अमूर्तस्य चाकाशस्य साभ्रनक्षत्रस्य जले प्रतिबिम्बवदमूर्तस्य ब्रह्मणोऽपि प्रतिबिम्बसम्भवात्,** **जानुमात्रप्रमाणेऽपि जले दूरविशालाकाशदर्शनात्,** **जलान्तराकाश एवाभ्रादिप्रतिबिम्बयुक्तो दृश्यत इति वक्तुमशक्यत्वात्। तत्प्रतिबिम्बत्वं चिद्रूपत्वं च शास्त्रप्रतिपन्नं प्रत्यक्षप्रतिपन्नं च न निराकर्तुं शक्यते इति भावः॥**

 **ननु घटाकाशवदुपाध्यवच्छिन्नो जीवः किं न स्यात् न--सामान्यविशेषाभ्यामुपाधिभिरण्डान्तर्वर्तिब्रह्मणः सर्वात्मना जीवभावेनावच्छिन्नत्वादनवच्छिन्नस्य ब्रह्मणोऽण्डाद्बहिरेव सद्भावप्रसङ्गात्,** **तत्र सर्वगतत्वसर्वनियन्तृत्वादि ब्रह्मणो न स्यात्;** **अवच्छिन्नप्रदेशेष्वनवच्छिन्नस्य द्विगुणीकृत्य वृत्त्ययोगात्। स्वरूपापेक्षया तत् सर्वं,** **न बहिस्थितब्रह्मापेक्षयेति चेत्--न--"यो विज्ञाने तिष्ठन्" इत्यादौ जीवव्यतिरिक्तस्यैव ब्रह्मणो जीवसंनिधानेन विकारान्तरवस्थानश्रवणात्,**

**प्रतिबिम्बपक्षे तु जलगतस्वभाविकाकाशे सत्येव प्रतिबिम्बाकाशदर्शनादेकत्रैव द्विगुणीकृत्य वृत्त्युपपत्तेः जीवावच्छेदेषु ब्रह्मणोऽपि नियन्तृत्वादिरूपेणावस्थानमुपपद्यते इति प्रतिबिम्बपक्ष एव श्रेयानिति मिथ्यातत्त्वज्ञानाश्रयत्वं च तत्र प्रत्यक्षमित्याह--स चाहंकर्तृत्वमिति॥ उपाधिस्वरूपमपि भ्रान्त्यैवावभासते इत्यर्थः। अतः तत्त्वज्ञानेनोपाधिनिवृत्तेः विच्छेदापायः इतायह--अतो युक्त इति॥**

 **ननु अज्ञानं जीवावच्छेदोपाधिरिति पुरस्तादुक्तम्,** **तत् कथमहंकारोपाधिता जीवस्याभिधीयते इति। नैष दोषः;चैतन्यस्यावच्छेदकविकल्पतारतम्येन व्यवहारविकल्पतारतम्यात्। तथा हि--निर्विकल्पकचैतन्यमात्रैकरसं अविद्यासम्बन्धादीषद्विकल्पव्यवहारालम्बनं भवति सुषुप्तेः;** **ततः तदुपादानान्तःकरणावच्छेदात् तदेव स्थूलतरव्यवहारालम्बनं भवति स्वप्ने;** **पुनरन्तःकरणसंसृष्टस्थूलशरीरोपरागात् स्थूलतमं भवति जागरणे। न चोपाधिभेदात् जीवभेदप्रसङ्गः;** **पूर्वपूर्वोपाध्यवच्छिन्नस्यैवोत्तरोत्तरेणावच्छेदात्। निरपेक्षोपाधिभेदे हि जीवभेदः॥**

 **ननु स्थूलशरीरोपादानभूतसूक्ष्मरूपसहितेन लिङ्गशरीरसंस्कारेणोपरक्तमज्ञानं सुषुप्ते न जीवमवच्छेत्तुमर्हति;** **तत्र भ्रान्त्यभावात्,** **तल्लक्षणत्वाच्च विभागस्य। अथ भ्रान्तिज्ञानमनपेक्ष्यैवार्थगत एव विभागः कल्प्यते,** **तत्र विभागस्य कार्यत्वे सुषुप्तिप्रलयादावभावात् ब्रह्मण्येव अविद्यादिसाङ्कर्यं स्यात्,** **अकार्यत्वे विभागस्यानादित्वादविद्यानिमित्तत्वं न स्यात्,** **उच्यते;--ब्रह्मण्यविद्यादिसाङ्कर्यपरिहाराय सुषुप्त्यादावपि अस्त्येव जीवब्रह्मविभागः इति कल्प्यते। ननु अर्थगत एव तर्हि विभागो न विभ्रमगतः,** **सत्यम्;** **सुषुप्त्यादिगतविभागादन्यत्र जीवब्रह्मविभागो विभ्रममात्रतया अविद्योपादान उच्यते। ननु अर्थगतो विभागस्तर्हि नाविद्योपादानः;** **अनादित्वात्,** **अविभ्रमत्वाच्च,** **सत्यम्;** **तथाप्यविद्यातन्त्रो विभागोऽनादित्वेपीऽपि ब्रूमः। यथा हि स्वात्माविद्यासम्बन्धोऽविद्यातन्त्रः,** **नाविद्योपादानः;** **सम्बन्धजननात् प्राक् स्वातन्त्र्येणावस्थानानुपपत्तेः,** **अज्ञानस्यानादित्वाच्चात्माविद्यासम्बन्धस्य नाविद्योपादानता॥**

 **ननु जीवब्रह्माश्रयो विभागः कथमविद्यातन्त्रः स्यात् उच्यते;--अनाद्यविद्याविशिष्टं चैतन्यमनादिजीवभावेन काल्पनिकानादिभेदस्य आश्रयः,** **न स्वरूपेण;** **तस्यैकत्वात्,** **अतो विशिष्टाश्रयो विभागः स्वरूपेऽपि उपरज्यमानो विशेषणाविद्यातन्त्रौ विशिष्ट इत्यविद्याकृतो विभाग उच्यते। अविद्यातन्त्राणां चानिर्वचनीयत्वमनादित्वं चाविद्यासम्बन्धवन्न विरुध्यते। लोके च दर्पणघटादिविशिष्टयोरेव मुखाकाशयोः मिथ्याभेदावभासो न स्वरूपेण इत्युपाधितन्त्रता भेदस्योच्यते;** **तस्मादनाद्यविद्याप्रतिबिम्बकृतविभागस्यैव जीवस्य तदुत्पन्नाहंकारादिविशेषेषु स्थूलप्रतिबिम्बापेक्षया सर्वेषामुपाधित्वं न विरुध्यते॥**

 **अत्र सर्वसङ्करवादी--प्रतिबिम्बस्यावस्तुत्वाभ्युपगमात् न जीवः प्रतिबिम्बमिति--जल्पति॥ तत्र मुखचित्स्वरूपयोः प्रतिबिम्बेषु नावस्तुत्वमिष्यते। भेदविपर्यासादीनामवस्तुत्वाभ्युपगमेऽपि न मुखचैतन्ययोः काचित् क्षतिः। मुखचित्स्वरूपयोश्च बिम्बात्मतां प्रमिमीमहे मिथ्यांशपर्युदासेन। न च मिथ्यांशस्य बन्धमोक्षौ,** **किं तु स्वरूपस्यैव;** **स्वरूपगतस्यापि साङ्कर्यपरिहारायोपाधिभेदो दर्शितः। तस्मात् परसिद्धान्तापरिज्ञानविलसितोऽयं सर्वसङ्करवादिनो विभ्रमः; "अवस्तुत्वाभ्युपगमात्" इति॥**

 **अहंकारोपाधिनिमित्तो जीवब्रह्मविभागोऽनात्माध्यासश्च दृष्टान्तद्वयेन सिद्धः,** **तत्र किं रज्जुसर्पोदाहरणेन वेदान्तविहितेनेति चोदिते,** **तस्य प्रयोजनमाशङ्कान्तरनिवृत्तिरित्याह--ननु तत्र विभ्राम्यतः इति॥ निरुपाधिकाध्यासपरिनिष्पन्नाहंकारोपाधिकः कर्तृत्वाद्यध्यास इति कथयितुमित्यर्थः॥ ननु सर्वत्राधिष्ठानाध्यस्यमानव्यतिरिक्तोपाधिनिमित्त एवाध्यासो न निरुपाधिक इति चोदयति--ननु तत्रापि यदि नामेति॥ पूर्वानुभवसंस्कारमात्रोपाधिमात्रमिहापि विद्यते,** **स्वतन्त्रोपाधिरेव निराक्रियते इति परिहरति--बाढमिहापीति॥ न पूर्वानुभवसंस्कार एव भ्रमहेतुः,** **न पूर्वभ्रान्तिसंस्कारः इति नियमोऽस्तीति भावः॥**

 **ननु आत्मनि सोपाधिकस्य निरुपाधिकस्य चाध्यासस्योदाहरणत्रयेणैव सिद्धत्वात् न घटाकाशोदाहरणेन वेदान्तविहितेन कृत्यमस्तीति आशङ्क्य,** **चोद्यान्तरनिराकरणेनासङ्गत्वसिद्धिः प्रयोजनमित्याह--तत्र यद्यप्यनिर्वचनीयतयैवेति॥ अरुणादिना स्फटिकादेः गुणुगुणित्वेन सम्भेदे **

**योग्यस्याप्यनिर्वचनीयतया अरुणादेरसम्भेदावभासः सिद्ध इत्यन्वयः। कथं
पुनर्घटाकाशोदाहरणेनासङ्गत्वसिद्धिरिति तत्राह--तत्र हीति॥ ननु उदाहरणैरेवावात्मनोऽविकारित्वैकत्वासङ्गत्वानां सिद्धत्वात् न आगमेन कृत्यमिति;** **नेत्याह--एतच्च सर्वमुदाहरणजातमिति॥ प्रमाणमन्तरेणोदाहरणमात्रादर्थसिद्ध्ययोगात्,** **प्रत्युदाहरणसम्भवादिति भावः॥**

** "अस्मत्प्रत्ययविषयत्वादि"ति भाष्यमात्मन्यध्यासोपपत्त्यर्थम्। तत्रास्मत्प्रत्ययः तन्निमित्ताध्यासश्च दर्शितः,** **विषयशब्दार्थमिदानीमाह--तदेवं यद्यपीति॥ गौण्या वृत्त्या विषयशब्दप्रयोगे किं गुणसाम्यम् इति;** **तदाह--प्रमेयस्य चेति॥ ननु सविकल्पकाध्यासस्य सविकल्पकमेवाधिष्ठानं वक्तव्यम्;** **तथा दर्शनात्,** **न निर्विकल्पकचिन्मात्रम्;** **तत्र कथमहंकाराद्यध्यासेन सविकल्पकेऽहंकाराध्यासः इति चोदयति--ननु व्यवहारयोग्यत्यत्व इति॥ निर्विकल्पेऽपि सविकल्पाध्यासदर्शनात् अज्ञानाध्यासेन सविकल्पे पूर्वाहंकाराध्यासेन वा सविकल्पके चिदवभासे सम्भवत्येवोत्तराहंकाराध्यासः इत्याह--नानादित्वेनेति॥**

 **ननु अविकारिचैतन्यैकतानस्य निष्कलङ्कस्वभावानन्दस्यासङ्गस्य आत्मनो न प्रमातृत्वमुपपद्यते;** **प्रमाणक्रियापरिणामाभावात्,** **न च प्रमातृत्वहीनस्य कर्तृत्वभोक्तृत्वे सम्भवतः,** **इति प्रमातृप्रमाणप्रमेयकर्तृकर्मकार्यभोक्तृभोगभोक्तव्यसंसर्गलक्षणस्य व्यवहारस्यात्मन्यसम्भवात्,** **अहंकारस्य चाचेतनतया तदाश्रयत्वायोगादुच्छिन्नव्यवहारमिदं जगदापद्येतेति प्राप्तम्;** **अथ स्वभावसिद्धैचैतन्यप्रकाशेनैव विषयं प्रकाशयेत्,** **तर्ह्यविशेषात् सर्वगतत्वाच्च सर्वं प्रकाशयेदित्यव्यवस्थैव। तस्मात् विकारसमर्थ एवात्मेति,** **अत्र अपर आह--न तावत् सर्वगतात्मवादिनामिदं चोद्यं सम्भवति;** **कथम् यदि तावदात्मविषयेन्द्रियमनश्चतुष्टयसंनिकर्षादिनोत्पद्यमानं विज्ञानं क्रिया वा गुणो वा यावदात्मसमवाय्येवोत्पद्येत;** **निरवयवे प्रदेशाश्रयत्वानुपपत्तेः,** **तदा युगपत् सर्वमूर्तद्रव्यसंयोगलक्षणत्वात् सर्वगतत्वस्य,** **स्वाश्रयात्मसंयुक्तवस्तुनः सर्वस्यावभासि विज्ञानं स्यात्;** **प्रदीपादिषु क्रियाप्रकाशगुणयोः स्वाश्रयसंयुक्ते वस्तुन्यनुरूपप्रकाशाद्यतिशयहेतुत्वात्,** **अदृष्टेन क्वचिदेव विषये ज्ञानं नियम्यते इति चेत्,** **न;** **प्रदीपादिषु यावत्संयुक्तवस्त्ववभासिष्वदृष्टेन वस्तुसामर्थ्यमतिक्रम्य नियमादर्शनात्,** **सुखदुःखाद्यनिमित्ततृणाद्युपेक्षणीयसर्वविषयावभासेन चादृष्टनियमानुपपत्तेः। जनकमेव ज्ञानं प्रकाशयति,** **न सर्वमिति चेत्,** **न;** **चक्षुरादिषु प्रकाशप्रसङ्गात्,** **विषयस्य निरूप्यमाणत्वात् विषयतया जनकमिति विशेषणायोगात्,** **प्रदीपादिषु च प्रकाशगुणस्य स्वाश्रयसंयुक्ताजनकविषयस्यापि प्रकाशकत्वदर्शनात्। क्रियारूपेऽपि विज्ञाने समानमेतत्। इष्वादिव्यापाराणामनुद्दिष्टेऽपि विषये स्वाश्रयसंयोगे सत्यतिशयहेतुत्वदर्शनात्। निरवयवत्वादात्मनो न सर्वसयंगः इति चेत्,** **न किंचिदपि;** **प्रकाशेत;** **क्रियागुणयोः स्वाश्रयमतिलङ्घ्य अन्यत्र संसर्गायोगादसंसर्गात्,** **असंसृष्टे चातिशयायोगात्॥**

 **अथ शरीरावच्छिन्नात्मप्रदेशसमवाय्येव ज्ञानं,** **न यावदात्मसमवायीति मतम्,** **तर्हि सावयवत्वमात्मनः,** **न व्यवहितविषयावभासश्च स्यात्;** **आत्माश्रयप्रकाशस्य विषयेणासंसर्गात्,** **न चाश्रयातिलङ्घनं क्रियादेरित्युक्तम्। न च अनाश्रयात्मप्रदेशसंबन्धादवभासः;** **सर्वस्य अवभासप्रसङ्गात्। ननु अभिचारकर्म स्वाश्रयात्मप्रदेशासंयुक्ते पुरुषान्तरे अनर्थं जनयति,** **तद्वदिहापि स्यात्,** **नैतत् सारम्;** **दृष्टक्रियासामर्ध्यादेवादृष्टेऽप्युभयात्मप्रदेशसंयुक्तस्य देवतात्मनो वा ईश्वरस्य वा हेत्वन्तरस्य वा अनुमीयमानत्वात्। न च आत्मसंयुक्तमनस्संसृष्टेन्दियसंयुक्तविषये अतिशयः पुरुषाश्रयज्ञानादुपपद्यते;** **विषयसंयुक्तेऽपि वस्त्वन्तरे "प्रकाशते" इति व्यवहारातिशयप्रसङ्गात्,** **पूर्वभावित्वाच्च संयोगप्रवाहस्य ज्ञानवता विषयस्य वर्तमानसंयोगप्रवाहाभावात्। एवमणुदेहपरिमाणात्मवादेऽपि तुल्यो दोषः। तस्मात् न सर्ववादिनां प्रमाणादिव्यवहारसम्भवः इति॥**

 **सत्यम्;** **अस्मत्पक्षे तु कथंचित् संभवं प्रदर्शयिष्यामीत्याह--तत्रैवंभूतस्याहंकर्तुरिति॥ इदमंशस्य=अन्तःकरणस्येत्यर्थः। व्यापार इति परिणामोऽभिधीयते। प्रकाशस्वभावं सावयवमन्तःकरणमदृष्टेन्द्रियादिसहकृतं ध्रुवादिविषयपर्यन्तं दीर्घप्रभाकारेण परिणमते;** **तेजसः शीघ्रातिदूरगमनदर्शनात्,** **परिणामद्वारेण चकर्तृकर्मसम्बन्धोऽवस्थाविशेषः इत्याह--स च प्राप्‌नोतिक्रियाहितेति॥**

 **स्यादन्तःकरणस्य स्वपरिणामद्वारेण विषयसंबन्धः,** **आत्मनस्तु विषयविशेषावभासः कथम् इति तदाह--तेन विषयविशेषसंबद्धमिति॥ सर्वत्राविद्यावृततया अनभिव्यक्तस्वभावमपि चैतन्यं,** **अन्तःकरणं येन येनावस्थाविशेषेण विवर्तते,** **तेन तेनाकारेण व्यज्यते;** **अयःपिण्डेनेव चतुष्कोणत्वाद्यवस्थाविशेषमापद्यमानेन कृशानुः,** **इति विषयसंसृष्टान्तःकरणावच्छिन्नं चैतन्यं तदाकारमवभासते इति भावः। ननु प्रमातृरूपावच्छिन्नं चैतन्यं तद्रूपेण भासताम्,** **कथं चैतन्यस्य विषयावच्छेदः इति;** **तदाह--कर्मकारकमपीति॥ स्वव्यापाराविष्टं इति॥ परिणामसंसर्गादापन्नजाड्याभिभवलक्षणयोग्यत्वमुच्यते। अन्तःकरणं हि स्वस्मिन्नेव स्वसंसर्गिण्यापि चैतन्याभिव्यक्तियोग्यतामापादयतीति भावः॥**

 **ननु अवच्छेदकभेदे चित्प्रकाशभेदात् कथं विषयावच्छिन्नानुभवस्य प्रमातृरूपावभाससंसर्गः असंसर्गे वा कथं "मयेदमवगतमि"ति प्रमातृ प्रमेयसंसर्गावभासि संवेदनं स्यात् अनुभवभेदात्,** **एकस्मिन् संबन्धावगमे पदार्थयोरवभासायोगादिति,** **तत्राह--प्रधानक्रियाहितप्रमात्रवस्थाविशेषावच्छिन्नापरोक्षतैकरूपां इति॥ एकामित्यर्थः। परिणामस्योभयसंसर्गात् व्यञ्जकाभेदेन व्यङ्ग्याविच्छेदः इति भावः। ननु उभयत्र चैतन्याभिव्यक्त्यविशेषे घटावच्छिन्नानुभवः प्रमाता किं वा अन्तःकरणावच्छिन्नः इति न विशेषः स्यात् इति,** **नेत्याह--ततश्चात्मनोऽन्तःकरणावस्थाविशेषोपाधिजनितो विशेष इति॥ प्रमातेति वाक्यशेषः। कर्तुर्हि प्रमातृता,** **न कर्मणः। तत्रान्तःकरणस्य कर्तृत्वात् तदवच्छिन्नः प्रमातेत्यर्थः। ननु चैतन्यस्यैकत्वे प्रमातैव फलमिति विरुद्धमापन्नमिति,** **तत्राह--विषयानुभवसंशब्दितो विषयस्थापरोक्षैकरसः फलं इति॥ अन्तःकरणावच्छिन्नतया प्रमाता,** **विषयावच्छिन्नतया फलमिति भावः॥**

 **ननु क्रियाफलयोरन्तःकरणात्मसमवायिनोः भिन्नाश्रयत्वम्,** **घटान्तःकरणविषयतया च भिन्नविषयत्वमिति क्रियाफलयोरेकाश्रयत्वैकविषयत्वनियमविरोधः इति,** **नेत्याह--इति क्रियैकविषयता फलस्येति॥ "विषये"त्याश्रयस्याप्युपलक्षणम्। अन्तःकरणात्मनोरैक्याध्यासेनैकाश्रयत्वं,** **चैतन्यस्यापि घटावच्छेदादेकविषयत्वमिति। ननु "बुद्धिस्थमर्थं पुरुषश्चेतयते" इति साङ्ख्याः,** **तद्विरुद्धं आत्मा स्वचैतन्योपरक्तं चेतयते इति तत्राह--एवं चाहंकर्तेति। प्रथमं बुद्धिस्थमर्थं तदात्मतामापन्नः पश्चाच्चेतयते इत्यर्थः। उक्तं तावत् सर्वगतस्याप्यात्मनोऽविद्यावृतप्रकाशस्य परिच्छिन्नान्तःकरणपरिणामोपाध्यभिव्यक्त्यपेक्षया विषयविशेषं प्रति प्रमातृत्वम्॥**

 **ननु केयमभिव्यक्तिः आवरणाभिभव एव,** **न स्वरूपातिशयः। ननु उक्तोपाधिः किंप्रमाणकः। उक्तं--"ह्वीर्घीर्भीरित्येतत्सर्वं मन एव" इति। धीशब्दवाच्यज्ञानपरिणामवत् मनो विज्ञानं बुद्धिरिति। तदेवमुपाधिवशात् नियमेऽपि तदज्ञानात् यच्चोदितं--चैतन्यस्य सर्वविषयाविशेषित्वात् सर्वमस्य युगपदवभासेतेति,** **तत् परिहरति--तत्र च प्रमातुः स्वयंज्योतिषः इति॥ परिणामसंसृष्टकर्मोपाधिनियमात् न असंसृष्टेषु चैतन्याभिव्यक्तिरिति नैकस्य प्रमातुः सर्वविषयावभासः इति भावः। ननु कर्मकारकेऽपि चैतन्यमभिव्यक्तं चेत्,** **सर्वप्रमातृसाधारणतया सर्वेषामवभासतामिति,** **नेत्याह--कर्मकारकमपीति॥ एतत्प्रमातृचैतन्याभिन्नतयैवाभिव्यक्तं तद्विषयचैतन्यं न प्रमात्रन्तरचैतन्याभेदेन अभिव्यक्तम्,** **अतो न सर्वेषामवभास्यत्वमित्यर्थः॥**

 **ननु स्वयंप्रकाशमानस्य प्रदीपादिवत् स्वसंसर्ग्यशेषवस्तुप्रकाशित्वे प्राप्ते,** **कथमहंकारोपाधिनियमः कल्प्यते न चान्तःकरणपरिणामसंसृष्टविषयादन्यत्र चैतन्यमुपरक्तमपि न प्रकाशयतीति--युक्तम्;** **प्रकाशसंसर्गस्यैव प्रकाशमानताभिधानात्। विषयान्तरेषु चैतन्यस्यासङ्गितया नोपरागः इति चेत्,** **अन्तःकरणेऽपि तर्ह्यसङ्गितया नोपरागः,** **इति तदुपाधिनापि न किंचिदपि प्रकाशेत। स्यादेतत्--अन्तःकरणावच्छिन्नो हि जीवः प्रतिबिम्बस्थानीयः परिच्छिन्नः तत्संसृष्टमेव विषयं प्रकाशयेत्,** **ब्रह्म तु बिम्बस्थानीयं सर्वगतत्वात् सर्वमवभासयिष्यति। न च ब्रह्मणि सर्वदर्शित्वं मुखावदातत्ववत् जीवमनुगच्छति,** **जीवगतं वा किञ्चिज्ज्ञत्वं मुखश्यामत्वात् न ब्रह्मानुगच्छतीति सर्वमुपपन्नमिति,** **नैतत् सारम्;** **तथा सति विषयावच्छिन्नचैतन्यस्य ब्रह्मचैतन्यतया अहङ्कारावच्छिन्नजीवानुषङ्गाभावात् सर्वज्ञत्वमिव विषयावभासोऽपि जीवस्य न स्यात्। ननु-- जीवोपाधेरन्तःकरणस्य विषयस्य च परस्परान्वयादुभयावच्छिन्नमपि चैतन्यमन्योन्यसंसृष्टमिति युक्तो जीवस्य विषयावभासः इति,** **नैतद्युक्तम्;** **तथा सति सर्वगतेन ब्रह्मणा नित्यसंसृष्टमन्तःकरणमिति तदुपाधौ **

**जीवब्रह्मचैतन्याभेदाभिव्यक्तेः ब्रह्मसार्वज्ञ्यं जीवस्य नित्यवत् प्रकाशेत॥**

 **अथ मतम्--सर्वगतमपि चैतन्यमविद्यावृतत्वात् स्वयमपि तावत् न प्रकाशते,** **न च स्वयमप्रकाशमानः चैतन्यप्रकाशः प्रदीपवत् प्रकाश्यमवभासयितुं क्षमः;** **अङ्गुलिमात्रेणादित्यवत् परिच्छिन्नेनापि अज्ञानेन सर्वगतमपि चैतन्यं तिरोधीयते। तत्रान्तःकरणोपरागेणावरणाभिभवात् तत्रैवाभिव्यक्तं चैतन्यं किंचिदेव प्रकाशयतीति। तदपि न युक्तम्;** **कार्यभूतेनान्तःकरणेन स्वोपादनाज्ञानाभिभवायोगात्। तस्मात् न युक्तं किञ्चिज्ज्ञत्वे अहंकारोपाधिवर्णनमिति,** **अत्रोच्यते;--युक्त एवायमुपाधिः सर्वगतस्यापि जीवस्यासङ्गितया सर्वेणासंयोगात्। प्रकाशस्य च संयुक्तवस्त्ववभासित्वात्,** **ब्रह्म तु सर्वोपादानतया स्वात्माभिन्नं
जगदात्मानमिवावभासयति,** **न तु जीवः;** **अनुपादानत्वात्। कथं पुनः सर्ववस्तुदेशाव्यवहिततया सर्वगतस्य विषयान्तरेष्वसङ्गितया असंसृष्टस्यान्तःकरणसंसर्गिता संभवेत्**

 **उच्यते-यथा गोत्वादयो जातिविशेषाः केसरादिमद्व्यक्तयन्तरप्रदेशसंनिहिता अपि स्वभावविशेषादश्वादिव्यक्त्यन्तरप्रदेशसंनिहिता अपि स्वभावविशेषादश्वादिव्यक्त्यसङ्गितया तैरनभिव्यक्ता अपि सास्नादिमत्पिण्डसङ्गितया अभिव्यज्यन्ते;** **यथा वा प्रदीपप्रभा वाय्वाकाशरसगन्धादिप्रदेशव्यापिन्यपि स्वभावविशेषात् तानि न प्रकाशयन्ती रूपसंसर्गितया तदेव प्रकाशयति,** **एवं चैतन्यमपि स्वभावविशेषादन्तःकरणे संसृज्यते,** **नान्यत्रेति युक्तम्। यथा च केवलेन वह्निना न दाह्यमपि तृणादि,** **अयःपिण्डसमारूढेन दह्यते;** **तथा अहंकारसमारूढेनात्मना,** **केवलेनाप्रकाश्या अपि विषयाः प्रकाश्यन्ते इति युक्तमहंकारोपाधिवर्णनम्॥**

 **अथवा--सोपाधिकत्वात् जीवः परिच्छिन्नो न सर्वमवभासयति;** **जीवावच्छेदनिमित्तान्तःकरणपरिणामसंसर्गकृताभिव्यक्तित्वात् विषयावच्छिन्नचैतन्यस्य,** **जीवचैतन्यता च न विरुध्यते। ब्रह्माकारपरिणतान्तःकरणसंसर्गाभावाच्च न नित्यवत् ब्रह्मणः प्रकाशप्रसङ्गः। न च अन्तःकरणस्वरूपमात्रसंसर्गिणोऽभिव्यक्तिरङ्गीकृता;** **तद्गतधर्मादीनामपि प्रसङ्गात् जीवाकाराहंवृत्तिपरिणतान्तःकरणेन च जीवोऽभिव्यज्यते;** **अन्यथा जीवस्य सुषुप्तेः। अतः परिच्छिन्नत्वात् न सर्वविषयावभासिता। अथ वा--अज्ञानावृतः स्वयमप्रकाशमानतया विविधविषयानवभासयन् अन्तःकरणोपरागादावरणतिरोधाने तत्रैवाभिव्यक्तः तत्संसृष्ट्यैव विषयमवभासयति। दृष्टं च वृश्चिकवृक्षादिकार्यस्य गोमयमृदादिविकारस्वभावतिरोधायकत्वं,** **इति सिद्धैवात्मनि प्रमातृत्वादिव्यवस्थेति॥**

 **विषयस्य चैतन्यविवर्तत्वात् तदभिन्नमपि चैतन्यमहमवभासैकरूपमुक्तम्,** **तत्र अपसिद्धान्तप्रसङ्गं चोदयति--ननु नीलादिविषयोऽपि चेदिति॥ यत्किञ्चित्साम्यादपसिद्धान्तसंकरः स्यात्,** **अस्ति चात्र महान् सिद्धान्तभेदः। क्षणिकाद्विज्ञानात् भेदेनार्थक्रियासामर्थ्यसत्त्वशून्यं विषयमाहुर्विज्ञानवादिनः,** **तत्त्वदर्शिनस्तु,** **अद्वितीयात् संवेदनादभेदेऽपि विषयस्य भेदेनाप्यर्थक्रियासामर्थ्यसत्त्वं स्थायित्वं चाबाधितमस्तीति वदन्ति। तत्र कथं सिद्धान्तसङ्करः इति वदितुं संवेदनैक्यं दर्शयति--मैवम्;** **परस्परव्यावृत्ताविति॥ अस्त्वेकरूपता प्रत्यभिज्ञानात्,** **भेदोऽपि "घटसंवित्" "पटसंविदि"त्यवभासते इति,** **तत्राह--विच्छेदवभासेऽपीति॥ स्वरूपप्रत्यभिज्ञा परोपाधिविच्छेदेन न बाध्यते इति भावः। ननु एकत्वेऽपि संविदां विषयाभेदः किं न स्यात् इति तत्राह--यदि स्यादिति॥ अनुवृत्तस्य व्यावृत्तात् नाभेदः;** **अनुवृत्तत्वात्,** **आकाशघटादिवत् इत्यनुमानमुक्तम्। इदानीं प्रत्यक्षोऽपि विषयसंविद्भेदः इत्याह--किं च तैरपीति॥ नीलात्मकसंविदिति नीलमेवोच्यते;** **युगपद्विषयविषयिसंविद्द्वयानभ्युपगमात्। प्रत्यगवभास इति अहंसंवेदनमात्रम्। "अहं नीलं पश्यामी"ति कर्तृकर्मतया भेदः प्रत्यक्षः इत्यर्थः॥**

 **अत्र विज्ञानवादी चोदयति--नैतत् द्वयोरपीति॥ अयं भावः--संविदोऽन्यच्चेन्नीलं,** **न तत् संवेदनेऽवभासेत। भासते चेत्,** **सर्वं किमिति नावभासते विशेषसंबन्धाभावात् नीलस्य। संविदो जनकता विशेषसंबन्धः इति चेत्,** **न--इन्द्रियस्यापि विषयताप्रसङ्गात्। तस्मात् स्वाभाविकासाधारणाभेदसंबन्धादेव विज्ञाने नीलमवभासते-इति॥ सिद्धान्ती तु भेदावभासोऽपि प्रत्यक्षो युक्त्या कथमबह्नूयते इत्याह--कथं पुनरिदमहं जानामीति॥ ** **विज्ञानवादी तु नैतत् त्रयमेकसंवित्प्रतिभासि,** **किं तु संवित्त्रयमेतत् क्रमवर्तीति परिहरति--नायं तदवभासः इति॥**

 **क्रमवर्तित्वे अन्यसंवित्काले अन्यते नावभासेत,** **इदं तु त्रितयं युगपत् प्रत्यक्षमेवावभासते,** **ततः प्रत्यक्षविरुद्धः क्रमः इत्याह सिद्धान्ती--कथं पुनस्तेष्विति॥ ** **आह विज्ञानवादी--तद्वासनासमेतसमनन्तरप्रत्ययसमुत्थमिति॥ अहमित्यहंकल्पनोपारूढं कदाचिद्विज्ञानं भवति,** **अनन्तरं "चेदमि"ति विषयविकल्पितं विज्ञानं भवति। ते एव विज्ञाने वासना;** **सजातीयज्ञानस्य पूर्ववृत्तसजातीयज्ञानमेव वासना,** **नान्यः संस्कारः इत्युक्तम्॥ तत्र वासनाद्वयसमेतात् "जानामी"ति क्रियाविकल्पप्रत्ययात् कारणत्रितयानुरूपेण--"अहमिदं जानामी"ति विषयक्रियाहंकल्पनाविकल्पितं त्र्याकारमेकं विज्ञानमुत्पद्यते इति आह सिद्धान्ती--किं पुनरेवमिति॥ न हि केवल"महमि"ति च "इदमि"ति वा "जानामी"ति वा प्रत्यया दृष्टाः,** **किं तु प्रथमत एव प्रत्ययः "अहमिदं जानामी"ति कर्तृकर्मानुभवात्मको दृष्टः। तस्मात् यथांप्रतिभासमेवा"हमि"ति विज्ञानात् भिन्नमर्थक्रियासमर्थं नीलवस्त्वनुमन्तव्यमिति भावः। सत्यं नानुभवमाश्रित्य संवेदनादभिन्नं नीलं ब्रूमः,** **किं तु विज्ञानेन नीलस्य प्रतिभासान्यथानुपपत्त्या। कथम् स्थायित्वे हि विज्ञानविषययोः क्रियानिमित्तसाधारणपरस्परसंबन्धादसाधारणो विषयावभासः स्यात्,** **क्षणिकस्य तु आगन्तुकसम्बन्धाभावे यदि
स्वाभाविकाभेदसंबन्धोऽपि न स्यात्,** **तत्र चैतन्येनासंसृष्टस्य प्रतिभास एव न स्यात्। अतः प्रतिभासानुपपत्तिरभेदं साधयतीति विज्ञानवादी वर्णयति--क्षणविध्वंसिनः क्रियानुपपत्तेरिति॥ तत्र प्रत्यक्षेण विज्ञानानां क्षणिकत्वमुच्यते किं वा अनुमानेन ननु--प्रत्यक्षेण;** **तथाहि--वर्तमानावभासिज्ञानं स्वात्मनोऽवर्तमानात् व्यावृत्तिमपि गमयति,** **नीलज्ञानमिवानीलव्यावृत्तं नीलम्;** **अतो वर्तमानक्षणमात्रं विज्ञानं प्रत्यक्षमिति। न तावत् प्रत्यक्षेण विज्ञानभेदावभासः इत्याह--यद्येवमहमिति संविदः इति॥**

 **ननु सत्यपि भेदावभासे अतिसादृश्यात् न स्पष्टमवभासते इति शङ्कते--अथात्यन्तसादृश्यादिति॥ कोऽयमभिप्रायः यदि तावत् संविदोऽन्यो भेदो ज्ञानान्तरगम्यश्च सादृश्यदोषात् स्पष्टं नावभासते इत्यभिप्रायः,** **तदा धर्मिप्रतियोगिसंविदोः संविदन्तराविषयत्वात् न तयोः भेदग्रहणं स्यात्,** **विषयत्वे वा धर्मिप्रतियोगिभेदाख्यत्रितयमपि भेदसंवेदने कल्पितं तदभिन्नं वा स्यात्,** **अथ संवित्स्वरूपमेव,** **भेदः संवेदनमेव तज्ज्ञानमिति,** **तत्राह--संविदोऽपि चेदिति॥ अपि च ऐक्यप्रतिभासे सादृश्यकल्पनं प्रमाणविरुद्धम्,** **भिन्नयोरैक्यभ्रमश्च सादृश्यकल्पनायां प्रमाणम्,** **तदभावाच्च न सादृश्यसिद्धिरित्याह--अपि च तद्रूपप्रतिभासे इति॥ ननु ऐक्यावभासस्य व्यामोहत्वात् न सादृश्यकल्पना प्रमाणविरुद्धा,** **ऐक्यभ्रमश्च भिन्नेषु सादृश्यमन्तरेण अनुपपन्न इत्यर्थापत्तिमूला च सादृश्यकल्पना;** **अतः सिद्धं सादृश्यमित्याह पूर्ववादी--तद्रूपप्रतीतेर्व्यामोहत्वादिति॥ मैवम्;** **ऐक्यभ्रमसादृश्यसिद्धयोरितरेतराश्रयत्वादिति परिहरति--न इतरेतराश्रयत्वादिति॥ ननु ऐक्यावभासस्य प्रामाण्यं न स्वतः सिद्ध्यति,** **किं तु सादृश्यस्य निर्मूलत्वप्रमाणविरुद्धत्वापेक्षया;** **सादृश्यस्य च निर्मूलत्वप्रमाणविरुद्धत्वमैक्यप्रतिभासस्य इति तुल्यं तवापि इतरेतराश्रयत्वमिति चोदयति--स्यादेतत्;** **अव्यामोहेऽपीति॥ ऐक्यावभासो न सादृश्याभावापेक्षः,** **किं तु स्वत एव प्रमाणमिति परिहरति--नैतत् स्वारसिकमिति॥ ननु सादृश्यमपि स्वत एव सिद्धमित्याशङ्क्याह--न तु सादृश्यकल्पना स्वत इति॥ कुतस्तर्हि सादृश्यसिद्धिः इत्यत आह--अप्रामाण्यपूर्विकेति॥ ऐक्यभ्रमो हि भिन्नेषु सादृश्यं कल्पयतीति भावः॥**

 **ननु केयं प्रत्यभिज्ञा नाम यत्सामर्थ्यबलात् संविदैक्यं प्रतीयते,** **पूर्वानुभवसंस्कारसहितादिदानींतनवस्तुप्रमितिकारणात् जातमेकस्य कालद्वयसम्बन्धविषयकं प्रत्यक्षज्ञानं प्रत्यभिज्ञेति चेत्,** **न तर्ह्यात्मनि सा संभवति। कथम् विज्ञानस्वभावस्य ह्यात्मनः स्थायित्वे,** **स्वयंप्रकाशस्य ज्ञानान्तरागम्यत्वात् तद्विनाशसंस्काराभावात्,** **स्वरूपस्य चाविनाशादविनाशिनः संस्काराभावात् स्वयंप्रकाशस्य चेदानीन्तनस्वरूपव्यतिरिक्तप्रमाणकारणाभावाच्च न प्रत्यभिज्ञाकारणं तावदात्मनि सम्भवति। न च स्वरूपज्ञानमेव प्रत्यभिज्ञा;** **तस्य प्रदीपप्रभावत् वर्तमानप्रकाशिनः पूर्वापरपरामर्शात्मकतायोगात्; "सोऽहमि"ति च विषयाकाराभ्युपगमे "सः" इति "अहमि"ति च आकारभेदेन विषयभेदात् ज्ञानभेदसिद्धेः। तस्मात् न आत्मनि प्रत्यभिज्ञेति युक्त्या व्यामोहत्व सिद्धिरिति॥**

 **अत्रोच्यते--अन्तःकरणविविशिष्टे तावदात्मनि प्रत्यभिज्ञानं ब्रूमः,** **न निष्कलङ्कात्मस्वरूपमात्रे;** **तस्य **

**मोक्षावस्थायिनः शास्त्रैकगम्यत्वात्। संसारावस्थायामन्तःकरणविशिष्टस्वरूपानपायात् तस्यैव प्रत्यभिज्ञया स्थायित्वाभिधानात्। तत्र चान्तःकरणजन्याहंप्रत्ययाधीनत्वात् विशिष्टात्माभिव्यक्तेः पूर्वकालविशिष्टात्मानुभवनिमित्ताहंवृत्तिसंस्कारसहितमन्तःकरणमेव इदनीन्तनात्माव्यक्तिनिमित्तं सत् पूर्वापरकालविशिष्टात्मविषयं प्रत्यभिज्ञानमुत्पादयति॥**

 **ननु पूर्वापराभिज्ञयोरविषयतया अभिव्यक्तस्यात्मनः कथं प्रत्यभिज्ञाविषयत्वं इति। नैष दोषः;** **यथा संवेदनस्य स्वसंविदितरूपस्यापि कालान्तरे स्वसंस्कारजनितस्मृतिविषयत्वं,** **तद्वदिहाप्यभिज्ञायामविषयस्यापि प्रत्यभिज्ञाविषयत्वं न विरुध्यते॥**

 **ननु स्वयंप्रकाशस्य विषयतैवानुपपन्ना,** **नैवम्;** **देशकालान्तःकरणविशिष्टतया विषयोपपत्तेः। यथा धर्मस्यागमैकसमधिगम्यस्यापि इदानीं फलदानायोन्मुखीभावादिलक्षणधर्मविशिष्टतया वर्तमान फलोदयलिङ्गादिगम्यत्वं,** **तद्वत्। ननु एकस्यैवात्मनः प्रत्यभिज्ञायां कथं कर्तृकर्मतया युगपत् विरुद्धरूपद्वयान्वयः ननु सर्ववादिनां देहव्यतिरिक्ताद्यनुमानविषयतया कर्तृकर्मभावः संप्रतिपन्नः.,** **तन्न;** **अनुमानादौ विषयस्य कारकताभावात् आकारमात्रतया विषयत्वात् तत्र कर्तृतैवात्मनः,** **न कर्मता,** **प्रत्यक्षे तु पुनः विषयस्यापि स्वविषयज्ञानजनकतया कर्मकारकत्वात् प्राप्तैवात्मनो युगपदेकस्यां क्रियायां विरुद्धरूपद्वयापत्तिरिति॥**

 **उच्यते--अन्तःकरणविशिष्टतया आत्मनो ज्ञातृत्वं,** **पूर्वापरकालविशिष्टतया च ज्ञेयत्वमित्युपाधिभेदादविरोधः इति। "सोऽहमि"ति च प्रत्यभिज्ञायाः स्वानुभवसिद्धत्वात् यथाकथंचिन्निमित्तं कल्पयितव्यम्;** **व्यवहाराविसंवादात् भ्रान्तित्वायोगात्। न च "सोऽहमि"त्याकारभेदादर्थभेदेन ज्ञानभेदो युक्तः;** **विज्ञानं क्षणिकमित्याकारभेदेनार्थभेदात् विज्ञानस्य क्षणिकताभावप्रसङ्गात्,** **सत्यम्;** **विज्ञाने क्षणिकत्वादिधर्नोपरागो विकल्पव्यवहारमात्रम्,** **न सत्यतोऽस्तीति चेत्,** **तथा स्थायित्वादिव्यवहाराश्च कालादिधर्मोपाधित्वाद्विज्ञाने विकल्पव्यवहारा इत्यविशेषः। इयांस्तु विशेषः--सति काले स्थायित्वादिविकल्पप्रत्ययाः "सोऽहम्" इत्याद्यनुभवसिद्धा व्यवहाराविसंवादिनोऽर्थक्रियासमर्थाश्च दृश्यन्ते,** **न तथा क्षणिकत्वादिव्यवहाराः इति॥**

 **अत्र प्राभाकरा मन्यन्ते--नैवं प्रत्यभिज्ञायां विषयत्वेनायमात्मा सिध्यति,** **किं तु आश्रयत्वेनेति,** **तदयुक्तम्;** **पूर्वापरकालविशिष्टस्य आत्मनः क्षणमात्रवृत्तिप्रत्यभिज्ञानाश्रयत्वायोगात् तदाश्रयतया स्थायित्वसिद्ध्यभावात्। ननु पूर्वकालसंवेदनमिदानीमनुस्मर्यमाणं स्वाश्रयं तदानीन्तनमात्मानं साधयति,** **स्मृतिश्च स्वाश्रयतया इदानीन्तनं आत्मानं साधयति,** **इति कालद्वयविशिष्टात्मसिद्धिरिति,** **नैतत् सारम्;** **स्मृतिपूर्वानुभवौ हि तत्तत्कालमात्मानं साधयतः,** **अमिज्ञाप्रत्यक्षद्वयवत्,** **एकस्य कालद्वयसंबन्धः केन सिध्यतीति वक्तव्यम्---पूर्वापरसंविद्द्वयमेव साधयतीति चेत्,** **मैवम्;** **घटादिष्वभिज्ञाद्वयव्यतिरेकेण प्रत्यभिज्ञोपादानात्। किं च न तावत् स्वयमेव संविद्द्वयं साधयति;** **एकैकस्य कालद्वयवदात्माश्रयत्वाभावात्,** **न च संभूय पूर्वापरसंविद्द्वयं तद्वन्तमात्मानं साधयति ;** **अन्योन्यस्य अन्योन्यसंविद्विशिष्टात्मश्रयत्वाभावात्। अथ संविद्द्वयमेव पूर्वापरसंविद्द्वयाश्रयात्मैकत्वविषयसंविदन्तरमुत्पादयति,** **सिद्धं तर्हि प्रत्यभिज्ञानमात्मविषयम्। किं च "अनुभूतं मये"त्याश्रयविशिष्टपूर्वसंविदनुस्मृतेः स्वानुभवसिद्धत्वात् स्मर्यमाणतयैव इदानीं पूर्वानुभूतात्मसिद्धिः,** **न पूर्वसंवेदनाश्रयतया;** **तस्याविद्यमानस्येदानीमसाधकत्वात्। स्वयंप्रकाशमाने हि संवेदनमात्माश्रयं साधयति,** **न स्मृतिविषयतया परप्रकाश्यम्;** **अन्यथा धर्मादीनामपि परतस्सिद्धानां स्वाश्रयात्मसाधकत्वप्रसङ्गात्। तस्मात् सिद्धमात्मनि प्रत्यभिज्ञानमिति॥**

 **स्यात् तर्हि अनुमानात् क्षणिकत्वमिति घटादौ साधयति--अथान्ते क्षयदर्शनादिति॥ घटस्य विनाशानन्तरपूर्वक्षणविशिष्टसत्त्वमन्त इत्युच्यते। तस्य स्वसत्ताक्षणादुत्तरक्षणे विनाशो दृष्टः। तत्रान्त्यक्षणावच्छिन्नघटसत्त्वात् पूर्व-पूर्वक्षणावत्थिन्नघटसत्त्वान्यादिरित्युच्यन्ते। तान्यपि,** **स्वसत्ताक्षणादुत्तरक्षणे विनाशव्याप्तानि,** **घटसत्त्वात्;** **अन्त्यक्षणावच्छिन्नघटसत्त्ववदित्यनुमानम्। ततश्च सतोऽनन्तरं विनाशात् क्षणिकत्वसिद्धिरिति क्षणिकेष्वैक्यं सादृश्यनिबन्धनमिति॥**

 **तत्र प्रत्यनुमानमाह---आदौ सत्तादर्शनादिति॥ आदिरिति घटसत्तावच्छेदकाः क्षणाः उच्यन्ते। अन्त **

**इति विनाशावच्छेकत्वेन अभिमताः क्षणाः। तत्र अन्त्यक्षणाः सर्वे घटसत्तया व्याप्ता इति साध्यते। कालत्वात् सत्तावच्छेदककालवदिति प्रत्यनुमानम्। अभावानुभवविरुद्धमन्ते सत्तानुमानमिति चोदयति--क्षयानुभवेति। तर्हि अन्त्यक्षणात् पूर्वक्षणावच्छिन्नघटसत्त्वानामनन्तरक्षयानुमानमपि प्रत्यभिज्ञाविरुद्धमिति परिहरति--इहापि इति। क्षयानुभवोऽभिज्ञा अनुमानं बाधते,** **न प्रत्यभिज्ञा अनुमानात् दुर्बलेति;** **नेत्याह--न ह्युभयोरिति॥**

 **सर्वे भावाः,** **क्षणिकाः,** **अर्थक्रियाकारित्वात्,** **यदक्षणिकं न तदर्थक्रियाकारि;** **यथा शशविषाणमित्यनुमानान्तरं दर्शयितुं स्थायिनोऽर्थक्रियानुपपत्तिमाह--अथ मन्येत योऽसौ स्थिरत्वेनाभिमत इत्यादिना॥ ननु स्थिरस्यैव निमित्तसंयोगादन्यथाभूतस्य क्रियापूर्वकं कार्यमुत्पादयितुं सामर्थ्यं,** **न क्षणिकस्येति सिद्धान्ती चोदयति--कथमयोग इति॥ इत्थमयोग इत्यादिः परिहारः। क्रमेणेति। अनेकानि सातत्येन कुर्यादित्यर्थः। एकं वा अनेकं वा कार्यं सकृत् कृत्वोपरमते इत्याह--योगपद्येनेति। क्रमपक्षं दूषयति--न तावदिति। अनेकानि कार्याणि कर्तुं समर्थश्चेत्,** **पुष्कलकारणस्य भावादेकस्य अनेककार्यदर्शनाच्च सकृदेव कुर्यादिति भावः। द्वितीयं पक्षं दूषयति--नापि यौगपद्येनेति॥ अर्थक्रियाकारित्वलक्षणत्वात् सत्त्वस्येति भावः। अतः सकृत्कर्तुः कालान्तरे पुनः कर्तृत्वे निमित्ताभावात् अकर्तृत्वे वा असत्त्वात् सकृदेव सत्त्वमित्युपसंहरति--अतोऽर्थक्रियाकारित्वादेवेति॥**

 **सिद्धान्ती तु--स्थायिनः सकृदेव कार्यं कृत्वा तूष्णींभूतस्यापि न असत्त्वप्राप्तिः;** **सत्त्वस्य अर्थक्रियाकारित्वलक्षणत्वाभावादित्युपपादयति--अथ केयमित्यादिना॥ तत्राह--स्वविषयज्ञानजननमिति॥ युक्तं बाह्यार्थानामेतादृशं सत्त्वम्,** **विज्ञानानां तु स्वविषयविज्ञानाजनकत्वात् न सत्त्वलक्षणमिति दूषयति--प्राप्तं तर्हि सर्वासामिति॥ ननु एकसन्तानज्ञानानामन्योन्यविषयविषयिताऽभावेऽपि पुरुषान्तरज्ञानस्य विषयतया पुरुषान्तरज्ञानं जनकमित्यर्थक्रियालाभः संविदामिति,** **नेत्याह--न सन्तानान्तरेऽपीति। पुरुषान्तरज्ञानं प्रतिपुरुषान्तरज्ञानस्य अप्रत्यक्षत्वादनुमेयत्वादिति भावः। अनुमानज्ञानविषयत्वात् तर्हि सन्तानान्तरज्ञानस्य सन्तानान्तरज्ञानं जनकमिति,** **नेत्याह--अनुमानेऽपीति॥ प्रत्यक्षमेवार्थजन्यं,** **नानुमानादीति ते मतमित्यर्थः। ननु सर्वं संवेदनजातं सर्वज्ञानस्य विषयतया जनकं भवति,** **तस्य सर्वविषयप्रत्यक्षत्वात् इत्यत आह--न सार्वज्ञेऽपीति॥
साक्षादिति॥ सह विज्ञानोपप्लवैः अव्यवधानेन सर्वज्ञज्ञानोपरक्ततया;** **तदभेदेनेत्यर्थः। तत्र हेतुः--संसारसंविदेकरूपत्वप्रसङ्गादिति॥ संविद्विषययोरभेदोपगमात् संसारिकज्ञानैः सोपप्लवैः सर्वज्ञज्ञानं दूषितं स्यादिति भावः। ननु सर्वोपप्लवोपरक्तमपि तत्वज्ञानेन बाधितत्त्वात् न दोषमावहति,** **न तावत् तदेव ज्ञानं स्वोपप्लवं बाधते;** **प्राप्तिबाधयोरेकस्मिन् क्षणे अनुपपत्तेः,** **ज्ञानान्तरस्य तु न पूर्वज्ञानोपप्लवो विषयः,** **येन तदनुवादेन बाधः स्यात्,** **विषयत्वे च बाधकज्ञानेऽप्युपप्लवानामभेदः स्यात्। तर्हि विनैवोपप्लवैः सार्वज्ञे ज्ञाने विज्ञानान्युपरज्यन्ते इति,** **नेत्याह--अतद्रूपत्वे इति॥ सर्वज्ञस्य लौकिकोपप्लवानवभासनादुपदेशायोगः इति भावः॥**

 **अथ न स्वविषयज्ञानजननमर्थक्रिया,** **किं तु सजातीयक्षणान्तरोत्पादः इति चोदयति--अथेति॥ उत्तरमाह--चरमक्षणस्यासल्लक्षणत्वप्रसङ्गः इति॥ अयमर्थः--अहमिति संतानपतितानि विज्ञानानि स्थायित्वानुसन्धानकल्पनाभ्यां रागादिदोषैः विषयैश्च उपप्लुतानि पूर्वपूर्वसजातीयविषयविज्ञानलक्षणसंस्कारेभ्यः उत्तरोत्तराण्युत्पद्यन्ते। तत्र सर्वमिदं क्षणिकमिति भावनया स्थायित्वकल्पना निवर्तते;** **स्वलक्षणभावनया द्रव्यगुणशब्दकर्मविशेषण विशेषकल्पन विनश्यति;** **दुःखमिति भावनया रागादिदोषप्रवृत्तिसुखदुःखोपप्लवाः क्षीयन्ते;** **शून्यमिति भावनया विषयोपप्लवविगमः;** **ततश्च भावनाभेदैः चतुर्भिः चतुर्विधोपप्लवे क्रमेण मन्दीकृते,** **भावनाप्रकर्षपर्यन्तात् समनन्तरप्रत्ययात् सर्वोपप्लवविरहि विज्ञानमुत्पद्यते,** **तत् संसारसन्तानस्य अन्त्यत्वात् चरममिति तस्य कार्यान्तराभावात् असत्त्वप्रसङ्गात् क्रमेण सर्वमसदेव पूर्वं स्यादिति। ननु चरमक्षणोऽपि स्वसन्तानज्ञानान्तराभावेऽपि सर्वज्ञज्ञानं विषयतया जनयतीति,** **नेत्याह--न च सर्वज्ञज्ञानजननेनेति॥ तुल्यस्वभावयोः कार्यकारणभाव एव एकसन्तानता नाम,** **चरमक्षणसार्वज्ञज्ञानयोः विशुद्धतया तुल्यस्वभावयोः कार्यकारणभावादविच्छिन्नः सन्तानः इति भावः। मा भूत् संतानविच्छेदः इति,**

**नेत्याह--मुक्त्यभावप्रसङ्गादिति॥ सन्तानविच्छेदो हि मुक्तिरभिप्रेतेति भावः। अथ सर्वज्ञसन्तानस्य तुल्यसन्तानस्य तुल्यस्वभावतया जनकत्वात् तत्सन्तानैक्यमेव मुक्तिरिति,** **तर्हि विषयतया जनकत्वमेव नास्तीत्याह--न च संवित् संविदो विषयः इति॥ प्रत्यक्षत्वं विषयशब्देनोच्यते;** **पुरुषान्तरसंवेदनस्यानुमेयत्वात्। अथवा प्रत्यक्षस्यैव संवेदनस्य देहान्तरसम्बन्ध एवानुमीयते इति सर्वप्रमाणाविषयः संविदिति,** **अथवा--संविदात्मना भेदाभावादिति अयमर्थः--संवित् संविदन्तरात् न संविदाकारेण भिद्यते;** **प्रतियोगिनोऽसंवित्त्वप्रसङ्गादेका संवित् स्यात्। असंविदाकारेण भेदेऽपि संविदेकैव स्यादिति न संविदां विषयविषयिभावः इति॥**

 **किं चेति॥ अर्थक्रिया नाम कारणसत्त्वे हेतुः प्रतीतिनिमित्तं वा इति विकल्प्य,** **हेतुत्वे दूषणमाह--स्वकारणनिष्पन्नस्येति॥ कार्यात् प्रागेव कारणस्य निष्पन्नत्वादित्यर्थः। न च निष्पन्नमप्यर्थक्रियातः पूर्वमसदिति शक्यं वक्तुम्;** **शशविषाणतुल्यत्वेनाकारणत्वप्रसङ्गात्। प्रतीतिपक्षे अनवस्थादूषणमाह--तत्र तस्या अन्यतः इति॥ ननु कार्यमर्थक्रिया नाम,** **ज्ञानानि च पूर्वेषामुत्तरोत्तराणि कार्याणि स्वयंसिद्धानीति न प्रतीत्यनवस्थेति चोदयति--ननु स्वज्ञानार्थक्रियायाः इति॥ तर्हि कार्यकारणभूतानां ज्ञानानां स्वयंसिद्धत्वात् न अर्थक्रिया सत्तावगतिनिमित्तमित्याह--न तर्ह्यर्थक्रियातः इति॥ मा भूत् कारणभूतं ज्ञानं कार्यभूतज्ञानाधीनप्रकाशं स्वयंप्रभत्वात्,** **तथापि स्वयं स्वेनैवावभासते इति स्वयमेव स्वस्यार्थक्रियेति नेत्याह--न हि स्वरूपमेवेति॥ तस्मात् न अर्थक्रियाकारित्वलक्षणं सत्वम्,** **किं तु स्वाभाविकमिति सकृत् कार्यं कृत्वा तूष्णीं भूतस्यापि स्थायिनः सत्त्वं न विरुध्यते इति॥**

 **इदानीं क्रमेणापि कार्यं कृत्वा सत्त्वं न विरुध्यते इत्याह--यत् पुनः क्रमेणेति॥ शक्तस्यापि सहकारिसन्निधानविशेषक्रमापेक्षया कार्यक्रमो युज्यते इत्याह--स्थायिनोऽपीति॥ शक्तस्य सहकारिकारणापेक्षामपलपति--अथ कारणस्येति॥ गूढाभिसन्धिरुत्तरमाह--अकारणस्यापि न तरामिति॥ मा भूत् तर्हि शक्तस्याशक्तस्य च सहकार्यपेक्षेति,** **तत्राह--असहकारि विश्वं स्यादिति॥ शक्तस्यैव सहकार्यपेक्षया कार्यकरत्वानुभवविरोधः इति भावः। अशक्ता एव पदार्थाः सामग्रीलक्षणकारणोत्पत्तौ परस्परमपेक्षन्ते,** **इति नानुभवविरोध इत्याशङ्कते--अथाकारणं कारणोत्पत्त्य इति॥ कार्यं प्रत्यशक्ता अपि पदार्थाः सामग्रीकारणं प्रति शक्ता वा न वेति विकल्पयति--अत तत् कारणस्येति॥ उभयत्र दूषणं--कारणं चेदिति॥ अथ नापेक्षा इत्युक्तार्थम्॥ ननु शक्ताशक्तयोः अपेक्षाऽभावे कथं सहकार्यनुभवः कथ्यते ननुन कार्यस्याप्यसत्त्वाविशेषात् सर्वस्माज्जन्म किं न स्यात् कारणस्य वा विशेषसम्बन्धहीनस्य सर्वस्य जनकता किं न स्यात् इत्यव्यवस्थायां कथं कार्यकारणभावमात्रं त्वया व्यवस्थाप्यते अथ अन्वयव्यतिरेकसामर्थ्यात् कार्यकारणनियमः इति,** **सहकारिणोऽपि तथेत्याह--तस्माद्यथैव हेतोरिति॥ क्व तर्हि सहकार्युपयोगः इति तत्र मतान्तरमुपन्यस्य पूर्ववादिनं दूषयति--यस्तु मन्यते सहकारिजनितविशेष इति॥ यः सहकारिणमपेक्षते,** **स स्वात्मनि विशेषोत्पत्तौ शक्तो वा न वेति विकल्प्याहेतुत्वे
दूषणमाह--विशेषोत्पत्ताविति॥ न ह्यशक्तं सहकारिसहस्रसन्निधानेऽपि किंचित् कुर्वत् दृष्टमित्यर्थः। हेतुत्वे दूषणमाह--अथ हेतुरिति॥ तत्र प्रथमविशेषस्य विशेषान्तरापेक्षया अनवस्थाप्रसङ्गदोषपरिहाराय किंचिदेव सहकारिभिः कारणे विशेषो जन्यते कार्यजननाय,** **क्वचित्तु कारणे विशेषजन्मानपेक्षमेव सहकारिभिः कार्यं जन्यत इत्यव्यवस्था स्वयमेव दर्शयति--अथ मतं न सर्वं कार्यमिति॥ तावत्येवाभवत्=उच्छूनताविशेषे सत्येवेत्यर्थः। तर्हि शक्तिमता कारणेन स्वात्मन्यनुपकुर्वन्नपि सहकार्यपेक्ष्यते इति त्वयैव स्वपक्षो निरस्तः इति परिहरति--अनुपकुर्वन्नपि तर्हीति॥ आह साक्षाद् क्षणिकवादी--नानुकुर्वन्निति॥ सर्वस्य सहकारित्वप3सङ्गादित्यर्थः। क्व तर्ह्युपकरोति तदाह--स्वरूपे तु नोपकरोतीति॥ कार्यं हि सहकारिणा जायमानमुपक्रियत इत्यर्थः। तर्हि क्षणिकस्येव कार्यस्योपकाराय न विरुध्यत इति परिहरति--नित्योऽपि तर्ह्यनाधेयातिशय इति॥ तदेव प्रपञ्चयति--यथैव क्षणिको भाव इति॥ सामग्रीसाध्यत्वादिति॥ बहुकारकव्यापारसाध्यत्वादित्यर्थः। पुनश्चोपकार्यमेवोपकारकं सहकारिणमपेक्षते,** **नानुपकार्यं भवति तदपेक्षत इति सम्बन्धः। नित्येऽपि तर्हि कारणे कार्यमेवोपकारकं सहकारिणमपेक्षिते नानुपकार्यं कारणं इत्याशङ्कते--अथ **

**मतं क्षणिकोऽपि नैवापेक्षत इति॥ यदन्यसंनिधौ भवति,** **तदपेक्षत इति सम्बन्धः। नित्येऽपि तर्हि कारणे कार्यमेव सहकारिणमपेक्ष्य क्रमेण भविष्यतीति;** **नेत्याह--नित्यस्य तु जनकस्येति॥ सहकारिणां कारणस्य च सर्वदा भावात् सर्वदा कार्यजननादित्यर्थः। ननु सहकारिणामपि संनिधानमपेक्षत इति;** **नेत्याह--को हेतुरिति॥ कारणसहकारिणोरपि सम्बन्धः कार्यं चेत्,** **सोऽपि कारणसहकारिभ्यां सदा भवतीति कार्यजन्म सदा भवेदित्यर्थः। ननु क्षणिकादपि सहकारिसव्यपेक्षात् किमिति सदा कार्यं न जायते विशेषवति सत्ताक्षणे कार्यजन्माभावात्,** **पूर्वोत्तरकालयोः विशेषाभावादिति ,** **तत्राह--क्षणिकस्तु यो जनक इति॥**

 **इदमयुक्तं वर्तत इति॥ अयमर्थः--न तावदग्निस्वलक्षणस्यैव धूमस्वलक्षणं प्रति कारणत्वमवगन्तुं शक्यम्;** **क्षणमात्रापवर्गिणोरन्वयव्यतिरेकबुद्धिद्वयकालावस्थानायोगात्,** **किं तु अग्निधूमसन्तानयोरन्वयव्यतिरेकाभ्यामग्निस्वलक्षणानि धूमस्वलक्षणानां कारणानीति सामान्योपाधौ प्रमातव्यम्। तत्र अग्निस्वलक्षणानां विशेषाभावादङ्गारगतादप्यग्निस्वलक्षणात् धूमजन्म किं न स्यात् काष्ठस्वलक्षणाभावादिति चेत्,** **न;** **तस्यापि स्वसंताने विद्यमानत्वात्। अग्निकाष्ठस्वलक्षणसंसर्गापेक्षा विद्यत इति चेत्,** **न;** **सन्तानद्वयनित्यत्वे तन्निमित्तसंनिधानस्यापि सदा प्रसङ्गात्,** **तत्राप्यन्यापेक्षेति चेत्,** **इहापि। नित्येऽपिसहकारिसंनिधानस्य कदाचिद्भावान्नित्यवत्कार्यजननप्रसङ्गो न युक्तो वर्तत इति। ननु सहकारिसन्निधानादेव कार्योदयनियमेऽपि धूमकाष्ठसन्तानयोः न उपकार्योपकारकसम्बन्धः इत्याह--किमत्रायुक्तमिति। परिहरति--सति नियम इति॥ सहकारिणां कार्येणान्वयव्यतिरेकनियमेऽपि नोपकार्योपकारकसम्बन्ध इत्युक्तिर्विरुद्धेत्यर्थः। ननु अन्वयव्यतिरेकनियमस्य उपकार्योपकारकसम्बन्धव्याप्तिः क्व दृष्टा इति ;** **दृष्टा कार्यकारणयोः इत्याह--तथा हि यः कश्चिदिति॥ उपकार्योपकारकसम्बन्धाभावे जलधूमयोरिव अन्वयव्यतिरेकनियमानुपपत्तेरिति भावः॥**

 **ननु ययोरेव अग्निधूमस्वलक्षणयोः कार्यकारणभावो दृष्टः,** **तत्रैव अन्वयव्यतिरेकनियमः,** **न अग्निधूमसन्तानयोः;** **येन अविशेषात् सर्ववह्निस्वलक्षणेषु धूमवस्वलक्षणकारणेषु काष्ठसंयोगासंयोगाभ्यां धूमभावाभावदर्शनेन सहकारिकारणेषु अन्वयव्यतिरेकनियमोऽपेक्षालक्षणोपकार्योपकारकलसम्बन्धश्च स्यात्। तस्मात् न कार्यकारणस्वलक्षणादन्यत्र सामान्योपाधौ कार्यकारणयोग्यताप्राप्तिरिति,** **तत्राह--एवं हि कार्यकारणभावसिद्धिरित्यादिना॥ सामान्योपाधौ हि व्यवहारो दृश्यत इति भावः। अस्तु सामान्योपाधौ जन्यजनकयोग्यतानियमः,** **ततः किम् इति;** **तत्राह--तत्र यदि न क्षणिकं कारणमिति॥ तदेव साधयति--तथा हि हेतुपरम्पराप्रतिबन्धादिति॥ कारणस्य स्वयं शक्तत्वादित्यर्थः। नापि कार्यं सहकारिणमपेक्षते इति॥ कारणादेव जननादित्यर्थः। ननु वह्निस्वलक्षणात् धूमजन्मनि काष्ठसंसर्गस्यापि संनिधानात् तदपि सहकारि कल्प्यत इति,** **तन्न;** **प्रागपि हि कृशानुस्वलक्षणस्य धूमजननयोग्यस्य काष्ठसंसर्गाभावात् तदहेतुत्वलक्षणस्य व्यतिरेकस्य दर्शनमन्तरेणान्वयमात्रात् न सहकारित्वसिद्धिरित्याह--काकतालीयमुच्यत इति॥ तर्हि मा भूत् सहकार्यपेक्षेति ;** **कारणमपि मा भूदित्याह--तथा च कार्यकारणव्यवहारा इति॥ तस्मात् क्षणिकनित्ययोः सहकारिसन्निधानक्रमस्याविशेषात् कारणत्वमविशिष्टमित्युपसंहरति--तस्मात् क्षणिकस्यापीति॥ अयमर्थः--यथैकस्मादग्निस्वलक्षणात् समानदेशे वह्निः,** **उपरिष्टात् धूमः,** **अधस्ताद्भस्म पुरुषे विज्ञानमिति सहकारिभेद एकस्मादनेकानि कार्याण्युत्पद्यन्ते तथैकस्मात् कारणात् कालभेदेन सहकारिभेदात् कार्यभेदा इति॥**

 **तस्मात् सत्यपि विषयाभेदे अहंसंवेदनस्य यथाप्रतिभासमद्वितीयात् संवेदनाद्भेदेनाप्यर्थक्रियासमर्थतया स्थायित्वमस्तीति महदेतत् सिद्धान्तवैलक्षण्यमस्तीत्युपसंहरति--तदेवमहङ्कर्तुः सदैकरूपावगमादिति॥ यत्किञ्चित्साम्येन च सिद्धान्तसाङ्कर्ये मन्त्रार्थवादेतिहासपुराणप्रामाण्यानभ्युपगमात् देवतास्वर्गेश्वरमोक्षानभ्युपगमात् क्षणिकप्रमाणसम्बन्धस्य क्षणिकस्यैव सत्त्वाभ्युपगमात् लोकायतबौद्धांशद्वयपरिणतः प्राभाकरः,** **भेदाभेदाभ्युपगमात् मन्त्राद्यप्रामाण्याच्च लोकायतक्षपणकांशद्वयपरिणतो वार्तिककारः। यस्तु कश्चित् क्षपणकपादावनतशिरोबिम्बः तत्त्वदर्शनतन्निष्ठपरमहंसप्रद्वेषतीव्रवायुविक्षिप्तविवेकविज्ञानलवः स्वपरपक्षगुणदोषविभागदूरीकृतविज्ञानो भेदाभेदाभ्यां बन्धमोक्षादिसङ्करमिव कुर्वन् दुर्जनरमणीयां वाचं जल्पति--सुगतविज्ञानवादसमानोऽयं वेदान्तवादः इति,** **स सम्प्रदायश्रवणपरिचयशून्यतया **

**दर्शनविवेकमनवबुद्ध्यमानो नापवाद्यः,** **किन्तु शोचनीयः इत्युपेक्षणीयो विद्वद्भिः॥**

 **ननु विज्ञाने प्रपञ्चस्य कल्पितत्वं तव तस्य च तुल्यम्,** **सत्यम्;** **विज्ञाने प्रतिभास्यमानत्वं च तव तस्य च तुल्यं,** **इति विज्ञानवादस्त्वदीयं दर्शनं किं न स्यात् सत्यपि प्रतिभास्यत्वे सत्यमिथ्याविभागः अस्तीति चेत्,** **इहापि सत्यपि मिथ्यात्वे अर्थक्रियासामर्थ्यसत्त्वासत्त्वविभागोऽस्त्येव। कल्पितत्वे नेयं विभागसिद्धिरिति चेत्,** **प्रतिभास्यत्वेऽपि न सत्यमिथ्याविभागसिद्धिः। दृश्यतेऽयं विभागः इति चेत्,** **तदेव विभागदर्शनं मम किं न स्यात् घटादेर्मिथ्यात्वमप्रसिद्धमिति चेत्,** **न;** **प्रतिभास्यसत्यत्वस्याप्यसिद्धत्वात्। शुक्तिरजतघटयोरर्थक्रियाभावाभावसत्त्वासत्त्वविभागदर्शनाच्च। दृश्यते च माया प्रीतिद्वेषादिकारणम्,** **श्रूयते च देवासुरसंग्रामादिषु मायाविनिर्मितशस्त्रभेदानां दाहच्छेदभेदादिहेतुत्वं इत्यलमतिप्रसङ्गेन॥**

 **ननु विषयस्यापि चैतन्यव्यञ्जकतया अपरोक्षत्वे अनुमानादिष्वपि तथा स्यात्,** **न तथा दृश्यते इति चोदयति--ननु नानुमेयादिष्विति॥ अन्तःकरणपरिणामसंसर्गकृतयोग्यत्वापत्त्या विषयस्य चैतन्यं प्रति व्यञ्जकत्वम्,** **तदनुमेयादिष्ववर्तमानत्वसम्भवात् तेषु वर्तमानधर्मद्वयोत्पत्त्ययोगात् नापरोक्षतेति परिहरति--नानुमेयादिष्वपरोक्षत्वमिति॥ अव्यावृपतत्वादिति॥ कारकत्वव्यञ्जकत्वधर्मद्वयानुपपत्तेरित्यर्थः। न हि विनष्टे घटे अग्निसंयोगात् लौहित्यमुत्पाद्यते। ननु अतीतानागताकारेण वृष्ट्यादेः वर्तमानत्वमपि दृश्यते,** **न;** **वृष्टेः युगपदतीतत्ववर्तमानत्ववायोगात्। अतीतताधर्मस्यापि वर्तमानकालो घटादेरिव नान्वयितया अवच्छेदकः,** **किन्तु प्रतियोगितयेपि घटादिवत् न वर्तमानतासिद्धिः। किं च अतीताकारेण वर्तमानस्य नेदानीन्तनक्रियागुणाश्रयत्वम्च अतीताकारतया वर्तमानस्य घटस्य वर्तमानलौहित्यगमनाश्रयत्वदर्शनात्,** **अतो नानुमेयादिषु कारकत्वव्यञ्जकत्वे युक्ते। प्रत्यक्षे पुनरिन्द्रियसंयोगस्य गुणस्य गुणिव्यापारमन्तरेणाव्यापारात् युक्तो विषयस्य सामग्र्यन्तर्भावः इति। कथं तर्हि विषयव्यापाराभावे अनुमेयादिषु विषयाकारता विज्ञानस्य इति;** **तदाह--लिङ्गादीनामेवेति॥ ननु अतीते वर्तमानविषयत्वजन्मवत् कारकत्वमपि स्यादिति,** **नेत्याह--प्रमेयस्य चेति॥ विषयत्वं नाम अनुमेयेषु सुषुप्तिव्यावृत्तिः। सा चाभावः तद्धर्मो न भवति। विज्ञानाकारतापि न विषयव्यापारः,** **किं तु विज्ञानस्यैव इति नातीते अर्थक्रियाकारित्वम्। जानातेश्च अनुमेयादिषु फलापेक्षया सकर्मकत्वं,** **न कर्मकारकापेक्षेयेति;** **सकर्मकत्वे च प्रत्यक्षवदपरोक्षतापि स्यादिति॥**

 **अर्थमुपववर्ण्येदानी"मस्मत्प्रत्ययविषयत्वा"दिति भाष्यं योजयति--तदेवमहंकारग्रन्थिरिति॥ ननु "शारीरः" "क्षेत्रज्ञः" इत्यादिबहुविधोपाधिसंसृष्टमात्मानं वर्णयति श्रुतिः। तत्र कथमहंकारस्यैवोपाधितेति चोदिते,** **अहंकारतत्संस्कारोपरक्ताज्ञानोपाधिकस्यैव आत्मनोऽवस्थात्रयेऽपि बाह्यबहुविधोपाध्यन्तरनिमित्तोऽयं व्यपदेशः इत्याह--स पुनरेवंभूतं जाग्रत्स्वप्नयोरिति॥ गतागतमाचरन् इति अनेकोपाध्युपरागः उच्यते। सविकल्पके अधिष्ठाने सविकल्पाध्यास इति वदतः--"अस्मत्प्रत्ययविषयत्वादि"ति परिहार उक्तः,** **इदानीं निर्विकल्पकेऽपि सविकल्पाध्यासः सम्भवतीत्याह--किं च न केवलमिति॥ ननु नित्यानुमेय आत्मा कथमपरोक्षतया सिद्धः इति नेत्याह-- न ह्यात्मन्यप्रसिद्ध इति॥ स्वपरयोः "मयेदं विदितमि"ति कर्तृकर्मसम्बन्धावगमशून्यत्वाविशेषात्। अनुभवनिमित्तज्ञानाश्रयत्वमन्यतरस्य विशेष इति चेत्,** **न--आत्मपदार्थानुभवाभावे सम्बन्धावगमायोगात्,** **अनुभवसम्बन्धाभावाविशेषे अन्यतराश्रयज्ञानानुमानायोगादिति भावः। अस्तु तर्हि विषयानुभवाश्रयतया सिद्धिः इति ;** **नेत्याह--न च संवेद्यज्ञानेनेति॥**

 **ननु संवित् स्वोपाधिं साधयति,** **न कर्मकारकमिति,** **न तावदाश्रय उपाधिः;** **विषयेऽभावात्। आश्रयविषय उपाधिरिति चेत्,** **किं विषयत्वं नाम संवित्प्रयुक्तव्यवहारयोग्यत्वमिति चेत्,** **न;** **आत्मापि तर्हि विषयः स्यात्। आश्रयव्यतिरिक्तत्वे सति संविद्व्यावर्तकत्वमिति चेत्,** **चक्षुषोऽपि प्रसङ्गः। नचाश्रयव्यतिरिक्तत्वे सति तत्प्रयुक्तव्यवहारयोग्यो विषयः;** **संवित्तदाश्रयसम्बन्धस्यापि विषयत्वप्रसङ्गात्। न च सम्बन्धो नास्ति इति तव वक्तुम्। तस्मात् संप्रयुक्तादिवस्त्वेव अवभास्यते इति। अस्तु तर्ह्यात्मविषयज्ञानान्तरादिति,** **नेत्याह--न च ज्ञानान्तरेणेति॥ कुतः तच्च ज्ञानान्तरं विषयानुभवसमकालं वा भिन्नकालं वा विभिन्नकालत्वे दूषणमाह--भिन्नकालत्वे इति॥ एककालत्वमिति चेत्,** **तत्राह--न ह्येककालमिति॥ निरवयवस्य **

**युगपदेकदेशे वा भिन्नदेशे वा परिणामद्वयायोगादित्यर्थः। एकस्य युगपत् सामस्त्येन परिस्पन्दद्वयमनुपपन्नम्,** **परिणामस्तु सम्भवतीत्याह--मा भूदिति॥ परिणामद्वयमपि कात्र्स्न्येन युगपन्न सम्भवतीत्याह--मैवमिति॥
यौवनस्थाविरयोः कृत्स्नशरीरवर्तत्वादिति। न च भागेन परिणामः,** **निरवयवत्वादिति भावः। तस्मादिति परिशेषात् स्वयंप्रकाशतया अपरोक्षत्वोपसंहारः।**

 **अध्यस्यमानेनैकेन्द्रियग्राह्यत्वमधिष्ठानस्य वक्तव्यं,** **नापरोक्षतामात्रेण कृत्यमित्याशङ्ख्य आकाशदृष्टान्तः इति भाष्यतात्पर्यमाह--ननु न क्वचिदिति॥ अत्र शब्दस्य बाह्यैकेन्द्रियग्राह्यत्वात् गन्धवत् द्रव्यव्यतिरेकेण उपलब्धेः संभवात् विशेषगुणत्वे वक्तव्ये स्पर्शादिगुणचतुष्टयसहवृत्तित्वाभावात् बाह्येन्द्रियग्राह्यत्वात् दिक्कालमनसां विशेषगुणशून्यत्वात् भूतचतुष्टयात्मदिगादिव्यतिरिक्तद्रव्यस्यैव विशेषगुणः शब्दः। तद्गुणश्चाकाश इति वैशेषिकादयोऽनुमिमते। बौद्धलौकायताश्च अनुपलब्धिलिङ्गकं मूर्तद्रव्याभावमात्रमाकाशमनुमिमते। प्राभाकराणां तु अस्त्येवाकाशोऽनुपलब्धिलिङ्गः,** **मूर्तद्रव्याभावमात्रत्वात्,** **भावान्तरस्यैव चाभावत्वात्। क्षपणकवार्तिककारीयास्तु चाक्षुषमाकाशमिच्छन्ति। तथा सति स्पर्शित्वमपि स्यात्। अस्त्विति चेत्,** **न;** **रूपस्पर्शवत्येव द्रव्ये चक्षुरादिप्रवृत्तिनियमात्,** **चक्षुःप्रसारणस्य च आकाशानुमानलिङ्गदर्शने अन्यथासिद्धत्वात्। तस्मात् 2अप्रत्यक्षेऽपि ह्याकाश इत्युक्तम्॥2 अथवेति। साक्षिवेद्यतया मनोमात्रगम्यतया वा अपरोक्ष इत्यर्थः। इन्द्रनीलमिव नीलमित्यर्थः। 2एवमविरुद्धः2 इत्यादिः स्पष्टार्थः। प्रतिपन्नोपाधौ निरस्यमानमर्थमविद्यान्वयव्यतिरेकाभ्यामविद्यां मन्यन्ते इत्यर्थः॥**

 **न केवलमविद्यान्वयव्यतिरेकसामर्थ्यादविद्योपादानतया अविद्यात्वं,** **किंतु विद्याविपरीतत्वाच्च इत्याह--तद्विवेकेनेति॥ नन्वविद्यामुपवर्ण्य तस्या ज्ञाननिवर्त्यत्वप्रदर्शनेनाध्यासनिवृत्तिसिद्धेः किमध्यासोपवर्णनेनेति चोदयति--यद्येवमध्यास इति॥ प्रक्रम्येति॥ पुरुषाकाङ्क्षाया अनर्थनिवृत्तिविषयत्वादनर्थस्यैवाविद्यात्वेन ज्ञाननिवर्त्यत्वं वक्तव्यमिति परिहरति--नैतत् सारमिति॥ अनर्थस्यैवाविद्यात्मकत्वे तदाश्रये विषये वा वस्तुतः तन्निमित्तगुणदोषाभावात् ज्ञानेन सर्वानर्थनिवृत्तिः फलिष्यति ;** **तत्फलवचनमुत्तरभाष्यमित्याह--तदेतदाह यत्र यदध्यास इति॥ अविद्याध्यासविषयत्वप्रयुक्तस्तावत् गुणदोषाभावः सिद्धः॥ अत्राध्यासपरिणामितया आश्रयत्वप्रयुक्तदोषगुणाभावः कथ्यते। कथम् अनाद्यविद्याध्यासस्य नित्यचैतन्यावभासत्वात् न तत्राध्यासपरिणामः। कादाचित्काध्यासपरिणामस्याविद्योपादानत्वादविद्यासंभेदादात्माश्रयत्वादिसिद्धिरिति। प्रतिज्ञेति सूत्रकारस्य-- ज्ञानेन बन्धनिवृत्तेरर्थात् सूत्रणमुच्यते॥**

 **वृत्तसंकीर्तनपूर्वकमुत्तरभाष्यस्य तात्पर्यमाह--एवं तावद्युष्मदस्मदित्यादिनेति॥ अत्र च प्रमातृप्रमाणप्रमेयकर्तृकर्मकार्यभोक्तृभोगभोग्यत्वलक्षणस्य व्यवहारत्रयस्य शरीरेन्द्रियादिष्वहंममाध्यासपुरस्सरत्वं प्रत्यक्षमिति प्रत्यक्षोपन्यासः कृतः। ननु "विधिप्रतिषेधपराणि शास्त्राणी"त्येव वक्तव्यं,** **तन्निष्ठत्वात् सकलशास्त्रस्य;** **किमिदं मोक्षपराणीति तत्राह--मोक्षपरत्वं चेति॥ "कथं पुनरि"त्यादिभाष्यस्याध्यासोपादानं व्यवहारत्रितयमित्यत्र प्रमाणान्तरप्रश्नविषयत्वं दर्शयति--बाढमुक्तलक्षणा अविद्येत्यादिना॥ "कथं पुनरि"त्याक्षेपार्थं दर्शयति--प्रमातारमाश्रयन्तीति॥ अविद्याध्यासपरिनिष्पन्नाहंकारात्मसंपिण्डितोपादानत्वे प्रमाणानां प्रामाण्यमेव न सिद्ध्यतीत्यस्मिन्नर्थे भाष्यं योजयति--अथवा कथमविद्यावद्विषयाणीति॥ अविद्यावदुपादानत्वे का प्रामाण्यानुपपत्तिरिति तदाह--अविद्यावद्विषयत्वे इति॥ "उच्यते--देहेन्द्रियादि"ष्वित्यादिपरिहारभाष्यं अवतारयति--वस्तुसंग्रहवाक्यम्,** **अस्यैव प्रपञ्च इति॥ व्यवहारत्रितयमध्यासोपादानमित्यत्रार्थापत्तिव्यतिरेक्यनुमानप्रदर्शनाय। यत्र यत्राध्यासाभावः संपतिपन्नस्तत्र व्यवहाराभावो दृष्टः इति व्यतिरेकव्याप्तिभाष्यार्थं दर्शयति--न हि देहेन्द्रियादिष्विति॥ देहादिशब्दार्थं विभागेनाध्यासं च कथयति--यतो देहेऽहमभिमान इत्यादिना॥ प्रमणान्तरप्रदर्शनाय व्यवहारत्रयमूलाध्यासे प्रत्यक्षमुक्तमनुवदति--सर्वो हि मनुष्योऽहमिति॥ अत्रायं प्रयोगः--देवदत्तस्य जाग्रत्स्वप्नकालौ,** **तस्यैव कर्तुः करणभूतदेहेन्द्रियादिष्वहंममाध्यासपुरस्सरप्रमातृत्वादिव्वयहारवन्तौ,** **तस्यैव सुषुप्तिकालादन्यकालत्वात्,** **यः कालस्तथाविधव्यवहारवान् न भवति,** **न स तस्यैव सुषुप्तिकालादन्यकालः,** **यथा तस्यैव सुषुप्तिकालः इति। **

**व्यवहारत्रितयं वा दर्शिताध्यासोपादानमन्तरेणानुपपन्नं;** **अध्यासाभावे व्यवहारादर्शनात् सुषुप्ते,** **इत्यर्थापत्तिः॥**

 **ननु कर्तृकरणयोः संबन्धमात्रं व्यवहारे अपेक्ष्यते,** **न तादात्म्यसंबन्धः,** **इति तत्र परिशेषानुमानार्थापत्तिद्वये संबन्धान्तराणि व्यावर्तयन् न तावत्स्वस्वामिसंबन्धः इत्याह--न स्वत्वेन संबन्धिनेति॥ सुषुप्तेऽपि तस्य भावात् इत्यभ्युच्चयः। इच्छानुविधायित्वमेव व्यवहारनिमित्तं;** **तदभावात् सुषुप्ते व्यवहारविपर्ययः,** **इति चोदयति--अपर-आह-आत्मेच्छानुविधायित्वमिति॥ अस्त्विच्छामात्रेण विनियोज्यविनियोजकसंबन्धः,** **ततः किमिति तत्राह--तत आत्मन इति॥ नन्वेतत्संबन्धमूलो व्यवहार इति किमत्र प्रमाणमिति अत आह--तथाचोत्तिष्ठामीति॥ ननु भृत्यादयोऽपि तदिच्छानुविधायिनः,** **तच्छरीरेणापि व्यवहारः स्यादिति ;** **नेत्याह--न च भृत्यादिषु तदस्तीति॥ उच्यते--यदीच्छानुविधानयोग्यतामात्रं संबन्धः,** **सुषुप्तेऽपि तदस्तीति तत्रापि व्यवहारः स्यात्। अथेच्छया अनुविधीयमानत्वं संबन्धः,** **अत्यातुरे तदभावात् प्रमातृत्वादिव्यवहारो न स्यात्। अथ दृश्यते अयं संबन्धो व्यवहारमूलमिति,** **नेत्याह--नैतत् संविदि बहुमानवतो युक्तमिति॥ न च गौणत्वम्,** **मुख्यानुभवविरोधादित्याह--गौणीत्यादिना॥ इच्छाप्यध्यासमूलैवेत्याह--अपि चेच्छाऽपि परिणामविशेष इति॥ अन्तःकरणाध्यासमूलैवेच्छेत्याह--अपि चेच्छाऽपि परिणामविशेष इति॥ अन्तःकरणाध्यासमूलैवेत्यत्र प्रत्यक्षमाह--तथा चानुभव इति॥ नचात्मानात्मनोः संयोगसमवायौ व्यवहारनिमित्तम्;** **सुषुप्तेऽपि भावात्;** **भोक्तृभोग्यान्वयस्वकर्मारभ्यत्वस्वेन्द्रियाधिष्ठेयत्वादीनां भोगाद्यध्यासापेक्षत्वात्,** **भृत्यादिशरीरे च भावात्। अव्यवधानेन भोग्यत्वं मूलसंबन्ध इति चेत् यदि भोगयोग्यता संबन्धः,** **सुषुप्तेऽप्यस्ति;** **यद्यव्यवधानेन भुज्यमानत्वं संबन्धः,** **तन्न;** **आत्मनः सर्वशरीरदेशकालाव्यवधाने सत्यत्रैव भोगान्वयस्य मूलसंबन्धान्वेषणात्। तस्मात् यत्किंचिदेतत् संबन्धान्तरम्। अतः परिशेषादर्थापत्त्यनुमानाभ्यामध्यास एव व्यवहारमूलं सिद्ध इत्युपसंहरति--अतः स्वयमसङ्गस्यापीति॥**

 **ननु सर्वशरीरसंनिधानाविशेषे सति आत्मनः कथमस्मिन्नेव शरीरे अध्यासनियम इति अनादिस्तावदविद्याध्यासः। तत्परिणामत्वाल्लिङ्गशरीरे,** **तत्कार्यभूतसूक्ष्मशरीरारब्धत्वात् तत्संश्लेषाद्वा स्थूलशरीरे अध्यासनियमो न विरुध्यते। ननु प्रमातैव व्यवहाराश्रयो नाध्यासः इति,** **न;** **प्रमातृत्वमेवाध्यासपरिनिष्पन्नमित्याह--तेन यद्यपीति॥ यत्तु अध्यासपरिनिष्पन्नाहंकारात्मसंपिण्डितोपादानत्वे कारणदोषादप्रामाण्यं प्रमाणानामिति,** **तत्र यदि प्रतिपन्नोपाधौ केनापि प्रमाणेनाबाध्यत्वलक्षणतत्त्वावेदनप्रामाण्यहानिरुच्यते,** **तदङ्गीकृतमेव। अथागमेन परमार्थसत्यत्वांशे बाध्यमाने व्यवहारसमर्थवस्त्वङ्गताप्रामाण्यहानिरुच्यते,** **न--तत्र बाधाभावादित्याह--तथा निरपेक्षाणामिति॥ विधिमुखोपदर्शितमिति। व्यवहाराङ्गतायां प्रत्यक्षेण अध्यासमूलतायां प्रत्यक्षानुमानार्थापत्तिभिः प्रदर्शितमुभयमित्यर्थः। अर्थक्रियासमर्थत्वाच्च। शब्दादिप्रत्यक्षामविद्यानिवृत्तिब्रह्मावगतिलक्षणार्थक्रियाहेतुत्वं मिथ्यात्वेऽपि शब्दादीनां न विरुध्यते॥**

 **नन्वर्थक्रियासंवादात् प्रामाण्यप्रसङ्गः,** **न--ज्ञानादेवार्थतथात्ववदर्थावगमादेवार्थक्रियासामर्थ्यनिश्चयात्,** **अन्यथा तवापि तथात्वज्ञानात् प्रामाण्यप्रसङ्गः। ननु ब्रह्मज्ञानस्याप्यध्यासोपादानत्वात् मिथ्यात्वमापन्नम् यदि तावत् स्वरूपमिथ्यात्वमुच्यते,** **अङ्गीकृतमेव तत्;** **अथ विषयमिथ्यात्वं,** **न ब्रह्मणि;** **बाधाभावात्। प्रपञ्चस्यापि बाधादेव मिथ्यात्वं;** **नाध्यासोपादानज्ञानगम्यत्वात्। ननु दुष्टकारणजन्यस्य विषयतोऽपि मिथ्यात्वं दृष्टमिति,** **नेत्याह--दोषस्त्वागन्तुक इति। प्रमाणकारणेषु सत्सु पश्चाद्भवन् दोषो दोष इत्युच्यते,** **स आगन्तुक इत्युक्तः। प्रमाणकारणत्वेनैव यो दोषो व्यवतिष्ठते,** **स न दोषः;** **कारणत्वात्;** **अविद्याध्यासस्तु चैतन्यस्याद्वितीयावभासं प्रत्येव दोषः,** **न द्वैतावभासं प्रति,** **तस्य कारणत्वात्,** **यथा काचादिः चक्षुरादिदोषः तथाविधपापदृष्टोदयमनुमापयन् तत्र प्रमाणत्वात् न दोषः,** **तद्वदित्यर्थः। चैतन्यदोषत्वादेव तत्प्रकाश्याव्यवहार्यब्रह्मविपरीतं व्यवहारयोग्यं वस्तु प्रदर्शयति। दोषत्वं चाविद्यायाः चैतन्यस्य तथाऽवभासविरोधितया अन्यथाप्रतिभासनिमित्तत्वात्। कथमागन्तुके दोषबुद्धिः न नैसर्गिके इत्येतावन्मात्रे दृष्टान्तमाह--न च सर्वसाधारणे इति॥ ननु भाष्यकारेण दोषमात्रमेव विषयतोऽपि ज्ञानमिथ्यात्वे **

**हेतुरुक्त इति;** **नेत्याह--अनैसर्गिकं च दोषमिति॥**

 **ननु अविवेकिव्यवहारोऽध्यासमूलो भविष्यति,** **न विवेकिव्यवहार इति;** **नेत्याह--इतश्चैतदेवं पश्वादिभिश्चेति। पश्वादिदृष्टान्तेऽध्यासमूलतां व्यवहारस्य दर्शयति--तथा च पश्वादय इति॥ अध्यासानुमाने हेतुभूतव्यवहारस्य विवेकिष्वपि पक्षधर्मतामाह--तदेकरूपयोगक्षेमा इति॥ तत्र हेतुदर्शनात् हेतुमन्तमध्यासमनुमिमीते--अतस्तदेकरूपकार्यदर्शनादिति॥ पश्वादिदृष्टान्तेऽप्यध्याससद्भावे प्रमाणं चोदयति--ननु पश्वादीनामिति॥ पदार्थद्वयदर्शने सति प्रत्यक्षानुमानागमैः भेदाप्रतिपत्तौ अध्यासः परिशिष्यते इत्याह--प्रौढमतिभ्य इति॥ स्वाभाविकप्रत्यक्षेण विवेकदर्शने दोषमाह--एवमेवेति॥ नन्वनुमानागमविचारहीनानामप्यदृष्टार्थं व्यवहारदर्शनात् प्रत्यक्षेणैव विवेको गृह्यते इति चोदयति--ननु गोपालाङ्गनादय इति॥ न प्रत्यक्षेण विवेकग्रहः,** **किन्त्वाप्तवचनादित्याह--न तदभिज्ञव्यवहारेति॥ प्रत्यक्षश्चेद्विवेको विशेषतः प्रत्यगात्मानं प्रतिपद्येरन्नित्याह--तथा च ते पृष्टा इति॥ अतो निगमनवाक्यमुपपन्नमित्याह--तस्माद्युक्तमुक्तमिति॥ तस्य व्यवहारस्य काल एव कालो यस्याध्यासस्य सोऽध्यासस्तत्कालः,** **स च पश्वादिभिर्विवेकिनामपि समान इति॥**

 **एवं तावत् प्रत्यक्षादीनि त्युक्तानुवादः। "न तेनानध्यस्तात्मभावेने"ति भाष्यं पूर्वं न व्याख्यातं,** **तदनुवादग्रन्थे व्याचष्टे॥ तत्रेयमाशङ्का--भवत्वध्यासस्य व्यवहारनिमित्तता,** **तथापि रजता दिवन्निमित्तकारणमेवाध्यासो व्यवहारस्य,** **आत्मैव केवलस्तु उपादानमिति,** **तत्राह--न तेनानध्यस्तात्मभावेनासङ्गस्येति॥ अयमर्थः--रजताद्यध्यासानां व्यवहाराश्रयकोटिनिक्षिप्तत्वाभावात् तदन्तरेण चात्मनि प्रमातृत्वादिव्यवहारदर्शनात् निमित्तकारणतैव युक्ता,** **इह तु पुनराश्रयकोटिनिक्षिप्तत्वात् केवलात्मनि सुषुप्ते व्यवहारादर्शनात् उपादानकारणस्याभ्यर्हितत्वात् अन्वयव्यतिरेकवतोऽध्यासस्योपादानकारणत्वमेव व्यवहारं प्रति कल्पयितुं युक्तमिति। "शास्त्रं पुनः" इत्युत्तरभाष्यस्याशङ्का। तस्यापीति तात्पर्याभिधानम्। शास्त्रीये त्विति अदृष्टार्थप्रवृत्तौ व्यतिरेकज्ञानमभ्यनुजानाति। अभ्यनुज्ञामाक्षिपति--ननु फलनैयमिकेति॥ फलचोदनाय तावत् पश्वादीनामस्मिन्नेव जन्मनि लब्धुं शक्यत्वात्,** **तज्जन्यसुखस्य च स्वर्गस्य पश्वादिचोदनाफलत्वाभावात् ज्योतिष्टोमादि फलत्वोपपत्तेः निरतिशयप्रीतेरप्यत्रैव सम्भवात् न देहान्तरसम्बन्धिनमात्मानमापादयति,** **नैयमिकनैमित्तिकचोदना तु सुतराम्;** **फलशून्यत्वात्। फलवत्त्वे वा दृष्टेनैवोपभोक्तुं शक्यत्वात्। प्रायश्चित्तस्य तु दोषनिबर्हणफलत्वात्,** **दोषफलस्यास्मिञ्जन्मनि भोक्तुं शक्यत्वात्,** **जन्मान्तरस्य चैतादृशत्वात्,** **फलादर्शने च कारीर्यादिवदङ्गवैकल्यप्रतिबद्ध सहकार्याभावकल्पनोपपत्तेः,** **मन्त्रौषधादिसिद्धेनानेनापि शरीरेण स्वर्गादिभोगसम्भवात् न देहव्यतिरेकज्ञानोपयोग इति। तत्र देवताधिकरणनयेन मन्त्रादिप्रामाण्याद्विशिष्टदेशकालशरीरादिभोग्यं स्वर्गादिफलमङ्गीकृत्येदमुक्तमिति परिहरति--सत्यमेवं तथापीति॥**

 **ननु मन्त्रादिसमन्वयप्रामाण्यमनपेक्ष्यैव चोदनाभिरेव व्यतिरिक्तात्मा अपेक्ष्यते,** **कर्ममात्रनिर्णयप्रवृत्तेन भाष्यकारेणात्मनो निरूपितत्वादिति,** **तत्राह--तथा च विधिवृत्तेति॥ विधिभिरेवापेक्षितश्चेत्,** **सूत्रेणापि भवितव्यमित्यर्थः। ननु अनपेक्षितस्यासूत्रितस्य च भाष्यकारेण प्रतिपादनमयुक्तमित्याक्षिपति--तत् कस्य हेतोरिति॥ "तत् प्रमाणं बादरायणस्यानपेक्षत्वात्" इति सूत्रावयवेन मन्त्रादिप्रामाण्यद्वारेण परम्परया सूत्रित एवत्मेति परिहरति--धर्मजिज्ञासेति कार्यार्थविचारं प्रतिज्ञायेति॥ एवं सूत्रार्थं परम्परया भूतेऽप्यर्थे प्रामाण्यमाश्रित्य भाष्यकारेणात्मविचारः कृतः,** **न चोदनासामर्थ्यमाश्रित्येति कथमवगम्यते इति तत्राह--तथा चोदना हि भूतमिति॥ तर्हि चोदनापेक्षितत्वात् समन्वयोऽप्यत्रैव वर्णनीय इति,** **नेत्याह--स च स्वरूपावगम इति॥ ननु धर्मे प्रयतमाने नाप्यपेक्षितत्वात् कर्तव्य एवात्मविचार इति,** **नेत्याह--उपयोगाभावादिति॥ न हि धर्ममात्रं व्यतिरिक्तात्मानमपेक्षते,** **किन्तु फलमपेक्षते,** **फले च न प्रयतते जैमिनिरित्यर्थः। ननु फलमप्यपेक्षते चेत्,** **तत्रापि प्रयत्नो युक्त इति,** **न;--अन्यथासिद्धत्वादित्याह--भगवांस्तु पुनरिति॥ ननु ब्रह्मैव तत्र विचारितम्,** **न चोदनाफलमिति,** **तत्राह--तत्र च देहान्तरोपभोग्य इति॥ तच्च सर्वमिति **

**स्पष्टार्थः॥**

 **ननु समन्वयसामर्थ्यादेव व्यतिरिक्तात्मसिद्धेरात्मविचारः पिष्टपेषणमिति,** **नेत्याह--तत्सिद्धिश्चेति॥ ननु प्रमाणान्तरयोग्यस्य तदभावविरोधयोः शब्दस्याप्रामाण्यात् न आत्मसिद्धिरिति,** **तत्राह--अतः तत्सिद्धौ पराक्रान्तवांस्तेनेति॥ विरोधपरिहारफलेन विचारेणेत्यर्थः। "सत्यम् विनापि तेन सिध्येदि"त्यादिनोक्तमर्थं संक्षेपतो दर्शयति--अस्ति तु तदिति॥ भूतेऽर्थे प्रामाण्यम्;** **स्वर्गादावित्यर्थः। न तेन विनेति। व्यतिरिक्तात्मना विनेत्यर्थः। ननु सूत्रकारभाष्यकाराभ्यां देवताधिकरणे मुखत एव देवतादिषु मन्त्रादिप्रामाण्यं नास्तीत्युक्तम्,** **तत् कथं सूत्रावयवसामर्थ्यात् प्रामाण्यमनुमतमिति मन्यन्ते,** **नैष दोषः;** **तत्र देवताया विग्रहवत्त्वे सन्निपत्योपकारकत्वप्रसङ्गात् योग्यानुपलब्धिविरोधात्,** **कर्मणि विरोधप्रसङ्गाभिप्रायेणोक्तत्वात्,** **नाप्रामाण्याभिप्रायेण,** **अर्थवादलिङ्गानामपि तत्र तत्र द्वादशलक्षण्यां प्रमाणत्वेनोदाह्रियमाणत्वादिति। 2तथापि न वेदान्तवेद्यम् इत्यादि2भाष्यव्याख्यानं स्पष्टार्थम्।तत्र "2अशनायाद्यतीतं2"** **इत्यादिना कर्त्रन्वयाधिकारान्वयभोक्त्रन्वयाः क्रमेण निरस्यन्ते। प्राक् चेत्यादिभाष्यव्याख्यानं--"तत्त्वमसी"तिवाक्यार्थावगमात् इत्यादि॥**

 **कथं पुनर्व्यतिरेकज्ञानेनाध्यासस्य सहवृत्तिः परोक्षापरोक्षविभागात् चन्द्रद्वित्वज्ञानवदविरोध इति केचित्। सूक्ष्मशरीरस्य आत्माविद्याकार्यत्वात् कार्यकारणयोः भेदाभेदभावात् स्थूलशरीरस्य अग्न्ययःपिण्डवत् सूक्ष्मशरीरेण संश्लेषात् भेदज्ञानेऽप्यध्यासः इत्यपरे। सर्वथापि यावदपरोक्षज्ञानमध्यासो न निवर्तते इति भावः। तस्मात् इत्यध्यासप्रमाणोपसंहारः। न च केवलं प्रत्यक्षानुमानार्थापत्तिभिरेव अध्याससिद्धिः,** **किं तु आगमोऽपि विधेः बोद्धारमधिकारिणं ब्राह्मणादिशब्दैरनुवदन् चेतनाचेतनयोरैक्यावभासं दर्शयतीत्याह--तदेव दर्शयति तथा हीति॥ यो ज्योगामयावी=उज्ज्वलामयवानित्यर्थः॥ वृत्तसङ्कीर्तनपूर्वकमध्यासो नामेति लक्षणभाष्यमवतारयति--एवमध्याससद्भावं प्रसाध्येत्यादिना॥ किमिति पुनरत्रोक्तलक्षणानुवादः इति तदाह--कस्य युष्मदर्थस्येति॥ भाष्यं योजयति--कस्मिन्नयुष्मदर्थ इत्यादिना॥ "आत्मानात्मनोरितरेतराध्यासं पुरस्कृत्ये" इत्यादिना प्रत्यक्षतो दर्शितस्याध्यासस्य विभज्य प्रदर्शनायोत्तरं भाष्यमित्याह--तदाह तद्यथा पुत्रभार्यादिष्वित्यादि॥ तथा अन्तःकरणधर्मा नित्यतः प्राक्तनो ग्रन्थः स्पष्टार्थः। अत्रोत्तरोत्तराध्यासविशिष्टे पूर्वपूर्वाध्यासः इति कथयितुमात्मन्यध्यस्यतीत्यात्मशब्दार्थमाह--अस्मदर्थश्च अहम्प्रत्ययिसम्भिन्न इति॥ ननु शरीरमप्यध्यस्यते,** **न धर्मा एवेत्यत आह--धर्मिणोऽपीति॥ ग्रहणमित्यध्याहारः। धर्मशूब्दस्तर्हि किमिति गृहीतः इत्यत आह--धर्मशब्दस्त्विति॥ शास्त्रीयव्यवहारमूलत्वेन प्राधान्याच्च धर्माध्यासस्य प्राधान्येन ग्रहणमित्याह--तन्निमित्तश्चेति॥**

 **ननु अन्तःकरणधर्माः कामादयो दण्ड्यादिवत् सम्बन्धितया अवगमात् नाध्यासमर्हन्तीति नेत्याह--तथा अन्तःकरणधर्मान् कामादीनिति॥ तथा हि--सत्यन्तःकरणे भावादसति च सुषुप्ते तेषाभावात् अन्तःकरणधर्माः कामादयः सम्बन्धितया अध्यस्यन्ते,** **न तादात्म्येन इति भावः। ननु आत्मसमवायिनामेव कामादीनामन्तःकरणस्य च अन्वयव्यतिरेकौ करणविषयतया अन्यथासिद्धौ,** **न;** **कार्यस्य कारणपरतन्त्रतानियमात्,** **करणनियमाभावात् करणकल्पनात् उपादानकल्पनस्य अभ्यर्हितत्वात्,** **चक्षुरादिकरणान्तरभावाच्च॥**

 **ननु "अहं कामी"त्यादिप्रत्यक्षप्रत्ययादात्माप्युपादानान्तरमस्तीति चेत्,** **न;** **दण्ड्यादिवत् सम्बन्धिप्रत्ययात्,** **उपादानत्वे तादात्म्याः"दहं काम" इति स्यात्। तस्मात् न्यायसहकृतान्वयव्यतिरेकौ अन्तःकरणस्यैव कामाद्युपादानत्वं कल्पयत इति भावः। अन्तःकरणमित्यहम्प्रत्ययिनः इत्यादिः स्पष्टार्थः॥ "अशेषस्वप्रचारसाक्षिणि" "प्रत्यगात्मनि" इति पदद्वयं व्याचष्टे--स्वशब्देनाहङ्कारग्रन्थिरित्यादिना॥ साक्षिशब्दार्थमाह--असङ्गितया अविकारित्वेनेत्यादिना॥ कथं पुनः सर्वान्तरस्य आत्मनः प्रत्यगञ्चनम् इति;** **देहादिषु विप्रसृतचैतन्यस्य चित्तसमाधानविषये अन्तरनुप्रवेशभ्रमापेक्षयेत्याह--स एव देहादिष्विदन्तयेति॥**

 **ननु न साक्षिवेद्यमन्तःकरणम्,** **किंतु आत्मेन्द्रियाविषयेषु समवहितेषु ज्ञानोत्पादक्रमसामर्थ्यगम्यमिति,** **न;** **अन्यथासिद्धत्वात्;** **आत्मन एव क्रमज्ञानजननसामर्थ्यकल्पनया अन्यथासिद्धः क्रमज्ञानोत्पादः। द्रव्यान्तरतत्क्रमसामर्थ्यकल्पनागौरवाच्च वरं प्रसिद्धस्यैव आत्मनः क्रमसामर्थ्यकल्पनालाघवम्। ननु नार्थापत्त्या मनः कल्पयामि,** **येन अन्यथासिद्धिः स्यात्,** **किं त्वनुमानेन। तथा हि--आत्मनः सर्वविषयसन्निधाने क्रमकार्योत्पादः,** **कर्तुः क्रमकारिसाधारणकरणापेक्षः,** **सन्निहितबहुविषयस्य कर्तुः क्रमकार्योत्पादत्वात्,** **सन्निहितबहुच्छेद्यस्य देवदत्तस्य कुठारसापेक्षक्रमच्छेदनवदिति--इति नैतत् सारम्--मनसः प्रतीन्द्रियसंयोगव्यापारे क्रमवर्तिनि साधारणकारणान्तरशून्ये अनैकान्तिकत्वात्,** **फलस्य च वृक्षात् पततः क्रमवर्तिनि आकाशसंयोगे कुठारादिव्यापारे चानैकान्तिकत्वात् इन्द्रियाणां प्रतिविषयसंयोगव्यापारे चानैकान्तिकत्वाच्च।**

 **अथ मतम्--विशेषगुणजन्म,** **स्वाश्रये द्रव्यान्तरसंयोगलक्षणासमवायिकारणापेक्षम्,** **नित्यद्रव्यविशेषगुणजन्मत्वात् अग्निसंयोगजन्यपरमाणुगतपाकजलौहित्यवदित्यनुमानम्,** **यत्तत् द्रव्यान्तरं,** **तत् मन इति,** **नैतत्;** **शरीरेन्द्रियसंयोगस्य सिद्धत्वात् द्रव्यान्तरसंयोगे अनुमानायोगात् स्वप्नस्मृत्यादिज्ञानेष्वपि शरीरादिसंयोगानपायात् द्रव्यान्तरसंयोगकल्पनानुपपत्तेः। तस्मात् नानुमानार्थापत्ती मनसि प्रमाणम्। आगमाच्च प्रागेव मनः सिद्धम्। न च ऐन्द्रियकत्वम्;** **अणुपरिमाणे परमाणुवदयोग्यत्वात्,** **अनन्तपरिमाणे मनसि युगपत् संयोगाद्युगपज्ज्ञानजन्मप्रसङ्गात्,** **मध्यमपरिमाणे च मनसि स्वप्नावस्थायामिन्द्रियाभावेऽपि मनोदर्शनात् "मम मनोऽन्यत्र गतम्" इत्यनुभवाच्च साक्षिवेद्यमेव मन इति॥**

 **तं च प्रत्यगात्मानमित्यात्मनः अन्तःकरणादिष्वध्यासो दर्शितः,** **तदयुक्तम्;** **इतरेतराध्यासे द्वयोरध्यस्यमानत्वात् मिथ्यात्वापातात्,** **द्वयोरप्यधिष्ठानत्वे द्वयोर्विशेषावभासो न स्यादिति,** **तत्राह--यदि युष्मदर्थस्यैवेति॥ अयमर्थः--एकतराध्यासे अन्यतरस्य सामान्यावभासः अन्यतरस्यैव विशेषावभासश्च स्यात्। अत्र चिज्जडरूपेण द्वयोः विशेषावभासो द्वयोरितरेतराध्यासं गमयति;** **अध्यासो विशेषावभासस्याध्यस्यमानताप्रयुक्तत्वात्। न च द्वयोरपि मिथ्यात्वापातः;** **चेतनस्याचेतने स्वरूपाध्यासाभावात् संसृष्टतयैवाध्यासात्। न च विशेषावभासादधिष्ठानत्वविरोधः;** **अधिष्ठानधर्मतया विशेषस्य अप्रतीतेः,** **अधिष्ठानान्तरधर्मतया प्रतीतेरिति। ग्रन्थस्तु स्पष्टार्थः। ननु द्वयोः सामान्यविशेषात्मना अवभासमानयोः नाध्यासः सम्भवति,** **सामानाधिकरण्यमस्ति चेत्,** **गौणमिति,** **नेत्याह--नात्र विवदितव्यमिति॥ ननु विशेषावभासे अध्यासविरोधः उक्तः,** **नेत्याह--न हि दृष्टे अनुपपन्नमिति॥ तद्विपर्ययेण अन्तःकरणादिष्वित्यादिशब्दो विरुद्ध इत्याह--नन्वन्तःकरण एव प्रत्यगात्मन इति॥ अन्तःकरणविशिष्टस्यैव बहिरध्यास इति कुतः इति तत्राह--अत एव तद्विपर्ययेणेति॥ ननु तस्मिन् भाष्ये विशिष्टस्यैवाध्यासः कथमुक्तः इति। धर्मग्रहणसामर्थ्यादित्याह--अन्यथा चैतन्यमात्रैकरसस्येति॥ यद्यपि चैतन्यस्य विषये अध्यासे अन्तःकरणमुपाधिः,** **तथापि चैतन्यमेव विषयावच्छिन्नं प्रकाशः,** **तेनान्तःकरणमिति प्रतिभासाभिप्रायेणोक्तमित्याह--सत्यमाह भवानिति॥ तस्यैव विषयस्य आत्मानं प्रति कार्यकरत्वमापद्येत्यर्थः। ननु बहिरप्यहङ्कारस्य चैतन्यवत् सम्बन्धोऽवभासते "अहं मनुष्यः" इत्यादौ इत्यत आह--अत एव बुद्ध्यादिष्विति॥ चिन्मात्रस्यावगमादेव सर्वपदार्थेष्वात्मत्वविभ्रम इत्यर्थः;** **अन्यथा अहङ्कारस्य चैतन्याव्यतिरेकात् स एव आत्मेति प्रतिपत्तिः स्यादिति। ननु उपन्यासकाले "नैसर्गिकोऽयं लोकव्यवहारः" इत्यारभ्य "कर्तृत्वभोक्तृत्वप्रवर्तनः" इत्यतः प्राक्तनो ग्रन्थः स्पष्टार्थः। अत्र साङ्ख्यव्यतिरिक्ताः सर्वे वादिनः स्वत एव कर्तृत्वभोक्तृत्वशक्तिमतः प्रवृत्तिमात्रनिमित्तमध्यास इति वदन्ति,** **तान्निराकरोति--तेन कर्तृभोक्तृश्चेति॥ सर्वलोकप्रत्यक्षः इत्यादिः स्पष्टार्थः। अस्यानर्थहेतोरिति भाष्यस्य वृत्तसङ्कीर्तनपूर्वकं तात्पर्यमाह--एवं तावत् सूत्रेणार्थादुपात्तयोरिति॥**

 **ननु अनर्थस्य ग्रहाणायेति वक्तव्यं,** **न हेतोः प्रहाणायेति,** **अत आह--हेतोः प्रहाण्या हीति॥ प्रयोजनभाष्यमाक्षिपति--ननु अनर्थहेतुरध्यासोऽनादिरिति॥ ननु शास्त्रप्रामाण्यान्निवर्ततामिति,** **न;** **प्रत्यक्षविरोधादित्याह--तथा हि मनुष्यत्वादीति॥ न हि सादित्वमनादित्वं वा विनाशाविनाशयोः निमित्तम्,** **किन्तु विरोधिसन्निपाता सन्निपाता इति परिहरति--नायं दोष इति॥ लोके तावदनादिः प्रागभावो निवर्तते;**

**सुगतानां तत्त्वपरिभावनाप्रकर्षेण अनादिवासनासन्तानानां निवृत्तिरिष्टा;** **नैयायिकादीनामप्यनादिः मिथ्याज्ञानप्रवाहः परमाणुश्यामता च निवर्तते;** **साङ्ख्यानामप्यविवेकोऽनादिः निवर्तते विवेकेन;** **मीमांसकादीनामिदानींतनधर्मतत्त्वज्ञानाप्रागभावोऽनादिनिवर्तते। अनादिभावरूपं आत्मवत् न निवर्तते इति चेत्,** **न;** **अनिर्वचनीयत्वादज्ञानस्य। अनादिर्न निवर्तत इति सामान्यव्याप्तिः,** **ज्ञानेनाज्ञाननिवृत्तिरिति तु विशेषव्याप्तिः;** **अतः सैव बलवती॥ ननु स्वोपादानगतोत्तरावस्था विनाशः,** **तत्र कथमनादेः निरुपादानस्य विनाशः
न;** **स्वाश्रयगतोत्तरावस्थेत्येतावत्त्वात्;** **अन्यथा अणुश्यामत्वादीनामनिवृत्तिप्रसङ्गात्। अभाववैलक्षण्यादात्मवदज्ञानस्य अनिवृत्तिः इति चेत्,** **न;** **सद्वैलक्षण्यात् प्रागभाववन्निवृत्तिः किं न स्यात् कस्तर्हि निर्णयः ज्ञानाज्ञानकृतो विशेषान्वय इत्युक्तम्॥**

 **यत्तु व्यतिरेकज्ञानेऽप्यध्यासो न निवर्तते इति;** **तत्राह--तत्त्वमसीत्यादिवाक्यादिति। ननु व्यतिरेकब्रह्मात्मज्ञानयोरध्यासनिवृत्तौ को विशेषः इति तत्राह--तद्धि ब्रह्मणोऽवच्छिद्येति॥ न च व्यतिरेकानवबोधनिमित्तः संसारः,** **किं तु ब्रह्मानवबोधनिमित्तः इति श्रुतितदर्थापत्तिभ्यां दर्शितम्। अतः तत्त्वज्ञानान्निवर्तते इति भावः। ननु ज्ञानमज्ञानस्यैव निवर्तकम्,** **कथमध्यासस्य निवृत्तिः इति;** **तत्राह--ततः कारणनिवृत्ताविति॥ ननु अहम्प्रत्ययोऽप्यर्थतस्तथाभूतब्रह्मविषय एव,** **स किमित्यज्ञानं न निवर्तयति इति। ब्रह्मात्मतानवभासकत्वादित्याह--अहंप्रत्ययः पुनरिति॥ ननु विचारात् विवेकज्ञानान्तरमुत्पन्नं नियर्तयेदिति न;** **अप्रमाणज्ञानत्वादित्याह--नापि ज्ञानान्तरमिति॥**

 **ननु नानर्थनिवृत्तिः शास्त्रस्य प्रयोजनम्,** **किं तु निरतिशयब्रह्मानन्दावाप्तिरिति पुनः प्रयोजनभाष्यमाक्षिपति--ननु निरतिशयानन्दं ब्रह्म श्रूयत इति॥ यथा शास्त्रजन्यब्रह्मविद्याफलमानन्दावाप्तिः तथा अनर्थनिवृत्तिरपि श्रुता,** **तत्र कथं प्रयोजनाक्षेपः इत्याह--ननु चानर्थस्यापीति॥ तर्हि कृत्स्नस्य फलस्य संकीर्तनं कर्तव्यं,** **न फलांशस्येति चोदयति--उभयं तर्हीति॥ न;** **प्रयोजनत्वेन वक्तव्या आनन्दावाप्तिः,** **विषयत्वनिर्देशसामर्थ्यादेव पुरुषाकाङ्क्षया प्रयोजनत्वसिद्धेः श्रुत्यर्थाभ्यां प्रयोजनसम्पूर्णतासिद्धिर्विषयनिर्देश लाभश्चेति युक्तोऽयं व्यपदेशः इत्याह--न वक्तव्यमित्यादिना॥ ननु ब्रह्मात्मतैव विषयो भवतु आनन्दावाप्तिस्तु पृथक् प्रयोजनत्वेन निर्दिश्यतामिति;** **नेत्याह--न च सा विषयाद्बहिरिति॥ ब्रह्मात्मतैव आनन्दप्राप्तिरित्यर्थः। ननु अनर्थनिवृत्तेरपि फलवचनविषयत्वात् साऽपि शास्त्रविषय इति,** **नेत्याह--समूलानर्थहानिरिति॥ ब्रह्मात्मैकत्वमेव शास्त्रविषयः,** **फलं त्वर्थसिद्धमिति भावः। तर्हि ब्रह्मात्मैकत्वशास्त्रविषय एव अनर्थनिवृत्तिः न फलवचनविषय इत्याह--अनर्थहेतुग्रहाणमपि तर्हीति॥ ननु तत्त्वमस्यादिवाक्येऽपि अनर्थनिवृत्तिः विषयतया नावगम्यत इति;** **तत्राह--यतः सर्वेषु वेदान्तेष्विति॥ वाक्यार्थस्य भावरूपत्वेऽपि ब्रह्मपदार्थस्य अनर्थाभावविशिष्टतयैव प्रतिपादनात् सोऽपि विषय इत्यर्थः॥**

 **ननु न पदार्थप्रतिपादकं वाक्यमस्ति,** **किन्तु ऐक्यप्रतिपादकमेव इत्याशङ्क्याह--तद्यथा सदेव सोम्येदमित्यादि। समर्पयदेकं वाक्यमिति॥ अयमर्थः--अलौकिकत्वात् ब्रह्मपदार्थं प्रतिपाद्य तादात्म्यवाक्येनैकं वाक्यमिति। ननु ब्रह्मणि निष्प्रपञ्चे शास्त्रविषये जीवगतानर्थनिवृत्तिः कथं शास्त्रविषयः इत्याशङ्क्याह--तथा सति तादृशेन तत्पदार्थेनेति॥ एवमपि स्वाभाविकनिष्प्रपञ्चता शास्त्रविषयः,** **अविद्यातत्कार्यनिरासस्तु निष्प्रपञ्चब्रह्मात्मतावगतिसामर्थ्यलभ्यः,** **न शास्त्रविषयः,** **अविद्यातत्कार्यप्रतिभासाभावस्य तत्प्रतिभासविरोधादेव शास्त्रेण प्रतिपादयितुमशक्यत्वादिति परिहरति--यद्येवं ब्रह्मात्मावगतिनान्तरीयकमिति॥**

**ननु--यथा प्रातिभासिकाविद्यातत्कार्यविरोधात् न तदभावविशिष्टो वाक्यार्थः प्रतिपत्तुं शक्यते,** **तथा ब्रह्मणि प्रपञ्चावभासविरोधात् निष्प्रपञ्चं ब्रह्म आत्मत्वेन नावेदयितुं शक्यं अस्थूलादिवाक्यैरिति--इति उच्यते;** **न तावत् प्रत्यक्षादिसिद्धो ब्रह्मणि प्रपञ्चः;** **तस्य तदगोचरत्वात्,** **न च प्रपञ्चसिद्धिमात्रेण ब्रह्मसम्बन्धावगमः;** **कारणमात्रकल्पकत्वात् तस्य॥ ननु "इदं सर्वं यदयमात्मा" इत्यादिसप्रपञ्चवाक्यैः ब्रह्मणि प्रतिभासते प्रपञ्चः,** **सत्यम्;** **तेषां ब्रह्मणः सर्वोपादानकारणत्वसामर्थ्यसिद्धसार्वात्म्यानुवादेन निषेध्यसमर्पकतया निषेधकवाक्यैरेकवाक्यतया अन्वयात् निष्प्रपञ्चविरोधित्वाभावात्। न च सर्वोपादानतया सर्वात्मभावे सिद्धे सप्रपञ्चवाक्यैः सर्वात्मता प्रतिपादयितुं शक्यते। न च निषेधवाक्यैः निषेध्याकाङ्क्षितसमर्पणेनैकवाक्यतासम्भवे **

**वाक्यभेदं कृत्वा स्वातन्त्र्येण प्रयोजनवन्निष्प्रपञ्चविरुद्धं सप्रपञ्चं प्रयोजनशून्यं च प्रमातुं शक्यम्। दृष्टश्च सुषुप्ते चेतनस्य निष्प्रपञ्चता पुरुषार्थ इति। श्रुतं च--"अशब्दमस्पर्शमरूपमव्ययं निचाय्य तन्मृत्युमुखात् प्रमुच्यते" इति। दृष्टा च चेतनस्य सप्रपञ्चता अनर्थकरीति। न च तत्र श्रूयते फलम्। अतो निषेधैरेकवाक्यता त्यक्ता। न च निषेध्यप्रपञ्चानुवादप्रतिभासो निष्प्रपञ्चप्रमितिं बाधते;** **तादर्थ्यादनुवादस्य।**

 **ननु--अप्राप्तं प्रपञ्चं ब्रह्मणि सप्रपञ्चवाक्यैः प्रापय्य पुनः तन्निषेधोऽनर्थक एव; "प्रक्षालनाद्धि पङ्कस्य दूरादस्पर्शनं वरम्" इति न्यायात् उच्यते;** **अद्वितीयब्रह्मप्रतिपत्त्यर्थं सर्वजगदुपादानत्वप्रतिपादनसामर्थ्यादेव प्राप्तस्य ब्रह्मणि प्रपञ्चस्य अद्वितीयपुरुषार्थसिद्ध्यर्थमनूद्य निषेधो युज्यते॥ ननु--तर्हि सर्वोपादानत्वसामर्थ्यादेव सप्रपञ्चताप्रमितिः प्राप्ता,** **न;** **श्रुतिसामर्थ्यप्राप्तस्य सप्रपञ्चत्वस्य साक्षात् निषेधश्रुतिविरोधे दौर्बल्यात्। न तर्हि सर्वोपादानतया सप्रपञ्चताप्राप्तिः,** **न;** **यावद्बाधं श्रुतोपादानत्वसामर्थ्यादेव शुक्तिकारजतादिवत् सप्रपञ्चताप्रतिभासात्। प्रतिपन्नमेव तु बलवत्प्रमाणेन बाध्यते,** **नाप्रतिपन्नम्,** **नापि प्रमितम्। न च उपासनाप्रकरणपठितसप्रपञ्चवाक्यैः ब्रह्म तथा प्रमीयते;** **अन्यपराणां तत्परवाक्यविरोधात्,** **आरोपितरूपेणापि उपासनासम्भवात्,** **सृष्टिवाक्यैरद्वितीयब्रह्मप्रतिपत्तये निषेध्यप्राप्तिपरैः प्राप्तत्वाच्च। तस्मात् निष्प्रपञ्चब्रह्मात्मप्रमितौ शाब्दी वा लौकिकी वा प्रमितिः न निरुध्यते॥**

 **ननु जीवोऽपि वाक्यार्थप्रमितिविषयः,** **तस्मिन् प्रपञ्चे प्रत्यक्षावगते कथं निष्प्रपञ्चवाक्यार्थप्रमिति इति। उच्यते;--न तावदनुमानादिगम्यः कर्तृत्वादिप्रपञ्चः,** **अपरोक्षत्वात्;** **नापि चक्षुरादिगम्यः;** **प्रत्यगात्मनो बाह्येन्द्रियाविषयत्वात्,** **मानसप्रत्यक्षगम्य इति चेत्,** **किं तत्र प्रमाणम् सत्येव मनसि आत्मनि बन्धोपलब्धेः,** **असति च सुषुप्ते अनुपलब्धेः अन्वयव्यतिरेकौ प्रमाणमिति चेत्,** **न;** **अन्यथासिद्धत्वात्,** **आत्मनि कर्तृत्वादिप्रपञ्चसत्ताकारणतयापि अन्वयव्यतिरेकोपपत्तेः,** **सुषुप्ते कर्तृत्वाद्यानवभासः किं मनसोऽभावात् किं वा स्वयमभावात् इति संदिग्धव्यतिरेकत्वात्। प्रतीतिः करणमप्यपेक्षते इति चेत्,** **न;** **आत्मचैतन्येनैव अव्यवधानात् प्रतिभासोपपत्तेः।**

 **ननु कर्तृत्वभोक्तृत्वरागद्वेषसुखदुःखादयोऽप्यात्मनि स्वयंप्रकाशा इति बौद्धप्राभाकराः कल्पयन्ति,** **नैतद्युक्तम्;** **तेषां द्रव्यत्वे बहुप्रकाशगुणकल्पनया तद्विशिष्टात्मप्रकाशकल्पनादात्मन एवैकं प्रकाशगुणं परिकल्प्य तदन्वयादितरेषां प्रकाशकल्पनाया लघीयस्त्वात्। तेषां गुणत्वे सति गुणस्य गुणान्तराभावात् न स्वयंप्रकाशता। त एव प्रकाशगुणा इति चेत्,** **न;** **प्रकाशगुणस्य स्वाश्रयोपाधावादित्यादाविवानुत्पत्तेः। बन्धस्य स्वसत्तायां प्रतीतिव्यतिरेकाभावोऽपि न स्वयंप्रकाशमानतां कल्पयति;** **नित्यात्मप्रकाशसंसर्गादपि तदुपपत्तेः। न च क्लृप्तकारणाभावेऽपि बन्धापरोक्ष्ये प्रमाणकारणान्तरं कल्पयितुं युक्तम् ;** **निष्प्रपञ्चागमविरोधात्, "इन्द्रो मायाभिरि"ति मिथ्याकारणान्तरक्लृप्तेश्च। तस्मादज्ञानादिसत्यमिथ्यावस्तुसाधारणेन साक्षिमात्रेण वेद्यत्वात् प्रपञ्चस्य सत्यतो निष्प्रपञ्चब्रह्मात्मप्रमितिः सप्रपञ्चप्रमित्या न बाध्यते। तस्मात् अविद्यातत्कार्यप्रपञ्चप्रतिभासाभावस्य तद्विरोधादेव ब्रह्मात्मविशेषणत्वेन प्रमातुमशक्यत्वात् ब्रह्मात्मावगतिनान्तरीयकतया प्रातिभासिकबन्धनिवृत्तिरिति सूक्तम्॥**

 **ननु अनर्थनिवृत्तिः न शास्त्रविषयश्चेत्,** **कथं विषयावगतिसामर्थ्यलभ्येति तत्र किमनर्थनिरासः पर्यनुयुज्यते तन्निरासप्रतिभासो वा यदि निरासः,** **तत्राह--युक्तं चैतदिति॥ तत्त्वावभासविरोधित्वात् अविद्यातत्कार्यत्वाच्चेति भावः। ननु "नेदं रजतमि"ति यत्र विज्ञानं,** **तत्र "रजतमि"ति विपर्यासं निवर्तयति,** **इह तु "अहं ब्रह्मास्मी"ति विज्ञानं वस्तुस्वरूपनिष्ठं न प्रपञ्चनिषेधविषयम्,** **तत्र कथं विपर्यासनिरासः इति चोदयति--ननु च नञादेर्निरासकृत इति॥ तत्र द्वे ज्ञाने विपर्यासविरोधिनी-विरोधिशुक्तिकादिभावान्तरात्मज्ञानं अध्यस्तवस्तुतत्त्वाभावज्ञानं च;** **तत्र अध्यस्ततत्त्वाभावज्ञानेन अध्यासनिरासे नञाद्यपेक्षे न,** **विरोधिभावान्तरज्ञाने इति परिहरति--नेदं रजतमिति यत्रेति॥ ब्रह्मणि तु विरोधिभावान्तरज्ञानादध्यासनिवृत्तिरित्याह--इह पुनर्विज्ञानमेव तादृशमिति॥ ननु सर्वो हि व्यापारः स्वविषयमेव साधयति,** **न नान्तरीयकमर्थान्तरम्;** **अतो विपर्यासनिरासविषयो ज्ञानव्यापारो वक्तव्यः,** **न भावान्तरविषयः इति नेति,** **दृष्टान्तमाह--तुलोन्नमनव्यापार इवेति॥ अन्यविषयव्यापारादन्यविषयस्य नान्तरीयकतासिद्धिं साधयति--तथा ह्युन्नमनव्यापार इति॥ **

**ननु व्यापार एवोभयविषय इत्युभयं विषयतयैव सिध्यति,** **नान्यतरत् नान्तरीयकमिति,** **नेत्याह--न चोन्नमनकारकस्येति॥**

**भवतु शुक्तिब्रह्मात्मज्ञानाभ्यां रजतबन्धयोः नान्तरीयको निरासः निराशप्रतिपत्तिस्तु कथम् इति;** **सापि नान्तरीयकेत्याह--तदेवं विपर्यासगृहीते वस्तुनीति॥ एवमिति॥ यथा निरासः तथा तत्प्रतिपत्तिरपीत्यर्थः। अभिनयेन दर्शयति--नाहं कर्ता ब्रह्माहमिति॥ व्युत्क्रमेण सम्बन्धः। ब्रह्माहमिति वाक्यार्थबोधे अहं ब्रह्मैव चेत्,** **नाहं कर्ता इति नान्तरीयकबोधः। "नेदं रजतमि"त्यत्राप्येषैव योजना। ननु वाक्यमेव ह्यर्थं किं न स्यात् इतिः नेत्याह--तस्माच्छुक्तिकेयमित्येव निराकाङ्क्षमिति॥ अनुवाद इति॥ वाक्यार्थज्ञानान्तरीयकसिद्धस्य अनुवाद इत्यर्थः। अर्थान्तरज्ञानेन अर्थान्तरज्ञानस्य नान्तरीयकप्रतिभासे दृष्टान्तमाह--अत एव आख्यातपदस्येति॥ वाक्यार्थभूतक्रियावाचकत्वादाख्यातस्य वाक्यत्वम्। क्रियाज्ञानसामर्थ्यादेव सर्वसाधनानां विकल्पेन क्रियान्वयप्रतिपत्तौ पदान्तराण्यन्यतमनियमार्थानि,** **नित्यवदन्वयप्रतिपत्तौ अनुवादमुखेन अन्यनिवृत्त्यर्थानीत्यर्थः। सम्भवति च नित्यवदन्वयप्रतिपत्तिः,** **एकस्य बहुसाधनतोपपत्तेः। "तथा चाहुः यजतिचोदने"त्यादि उदाहरणान्तरं श्रुतार्थापत्त्यैव अर्थन्तरप्रतिपत्तौ। कथं द्रव्यदेवतयोः यागश्रुत्यन्यथानुपपत्तिगम्यतया यजत्यर्थता इत्याशङ्क्याह--कथं क्रियामात्रवाचिन इति॥**

 **ननु यत्र विपर्यासगृहीतस्य वस्तुनो विरोधिभावान्तरात्मविषयं वाक्यं विपर्यासं निवर्तयति,** **तत्र विपर्यासनिरासप्रतिपादने वाक्यस्य सामर्थ्याभावात् नान्तरीयकं निरासज्ञानमस्तु;** **यत्र पुनः प्रत्यक्षबाधकं तत्र विपर्यासनिरासविशिष्टभावान्तरज्ञानमेव बाधकम्;** **न तत्र विपर्यासनिरासस्य नान्तरीयकज्ञानम्। इहाप्यपरोक्षज्ञानात् बन्धनिवृत्तेः उभयविषयमेव ज्ञानम्,** **नान्यतरस्य नान्तरीयकता,** **इत्याशङ्क्याह--प्रत्यक्षबाधस्यापीति॥ न तावदनुपलब्धिगम्यो रजताभावः;** **पुरोदेशे दृश्यमानत्वात्;** **अथ संप्रयोगजन्य इति;** **नेत्याह--असंप्रयुक्तविषयत्वादिति॥ रजततदभावौ न संप्रयोगयोग्यावित्यर्थः। तदेवशाब्दं इत्युपसंहारः स्पष्टार्थः॥**

 **ननु ब्रह्मविद्याफलमनर्थहेतुनिरासः,** **न वेदान्तारम्भफलम्;** **तत्र कथं प्रहाणाय वेदान्ताः इत्याशङ्क्याह--चतुर्थीप्रयोगोऽपीति॥ उपादानं--वेदान्तारम्भ इत्यर्थः। तर्हि ब्रह्मविद्याफलत्वात् शास्त्रस्य न अनर्थनिरासः प्रयोजनम्,** **न;** **परम्परयापि पुरुषाकाङ्क्षितप्रयोजनत्वोपपत्तेरित्याह--प्रयोजनत्वं चेति॥ विद्याप्रतिपत्तये इति प्रतिपत्तिशब्दमाक्षिपति--न हि विद्या गवादिवदिति॥ ज्ञानं हि वस्तुतःप्रतीतितश्च ज्ञातुरुत्पत्त्यैव आप्तमेवेत्यर्थः। तत्र प्रत्यक्षान्तरेषु स्वविषयेण सह अपरोक्षावभासा विद्या भवति,** **आप्तिशब्देन च विषयेण सहापरोक्ष्यनिश्चयो विवक्ष्यते,** **तदिह न संभवतीत्याह--सत्यमेवमन्यत्रेति॥ अत्र "विद्ये"ति शक्तितात्पर्यविचारसहकृताच्छब्दात् यत् प्रमाणज्ञानमुत्पद्यते,** **तदभिधीयते। तस्य प्रतिष्ठा स्वविषयेण सह आपरोक्ष्यमिति। तत्र असम्भावनेति॥ चित्तस्य ब्रह्मात्मपरिभावनाप्रचयनिमित्तदेकाग्रवृत्त्ययोग्यतोच्यते। विपरीतभावनेति शरीराद्यध्याससंस्कारप्रचयः॥**

 **ननु अपरोक्षावभासनिमित्तप्रमाणगृहीते वस्तुनि नोभयविधचित्तदोषात् अपरोक्षनिश्चयाभावदर्शनमस्तीति तत्राह--तथा च लोकेऽस्मिन् देशे काले इति॥ यथा दूरदेशवर्तिनि आर्द्रमरीचफलादौ तथाविधवस्तुदर्शनसंस्कारशून्यतया विपरीतसंस्कारवत्तया च प्रत्यक्षदृष्टेऽपि न निश्चिनोति। असम्भावितविशेषांशापरोक्षनिश्चयो नोत्पद्यते इत्यर्थः। ननु प्रमाणादनिश्चीयमानः कथं तर्कप्रत्ययान्निश्चीयते इति;** **तत्राह--अत एव प्रमाणानामिति॥ प्रसिद्धैव सहकारिसंपत्तौ फलसिद्धिरित्यर्थः। ननु तर्कस्यापि प्रमाणत्वे कथं प्रमाणद्वयादर्थनिश्चयो भवति अप्रमाणत्वे न तरां इति मन्वान आह--अथ कोऽयमिति॥ अप्रमाणमपि तर्कः सहकार्येव,** **प्रत्ययविशेषवादित्याह--प्रमाणशक्तिविषयतदिति॥ तेषां तत्त्वं तदित्युच्यते। प्रमाणादितत्त्वे सम्भवासम्भवप्रत्ययः,** **तर्कः,** **न निश्चयरूप इत्यर्थः॥**

**तत्रेदं निरूपितं प्रथमे तन्त्रे--ज्ञानानां प्रामाण्यमप्रामाण्यं च स्वत इति केचित्। उभयमपि परत इत्यन्ये। प्रामाण्यं परतः,** **अप्रामाण्यं स्वत इत्यपरे। अप्रामाण्यं परतः,** **स्वतः प्रामाण्यमिति वेदवादिनः। तत्र न तावत् ज्ञानानां प्रामाण्यमप्रामाण्यं च स्वत इति युज्यते,** **विरोधात्। ननु--व्यक्तिभेदेन व्यवस्था,** **सत्यमर्थतस्तथैव;**

**प्रतीतितस्तु प्रमाणाप्रमाणप्रतिभासाविशेषात् कस्य किमित्यनवगमात् व्यवहाराभावप्रसङ्गात्। न च मूर्तामूर्तविभागवत् प्रमाणाप्रमाणविभागः प्रत्यक्षतोऽवभासते। अर्थतस्तु व्यक्तिभेदे न व्यवस्थीयते। नाप्युभयं परतः;** **प्रमाणाप्रमाणविभागहीनस्य ज्ञानस्य स्वरूपानवगमात्। नापि प्रामाण्यमर्थपरिच्छेदसामर्थ्यं कारणगुणज्ञानात् परतोऽवगम्यते अनवस्थापातात्। नापि ज्ञानकारणव्यतिरिक्तात् कारणात् प्रामाण्यं जन्यते । क्षणमात्रापवर्गिणि ज्ञाने तदयोगात्,** **प्रतिभासतो भ्रान्तिसम्यग्ज्ञानयोः विशेषाभावे चक्षुरादिगुणजन्यत्वावगमात् प्राक् प्रामाण्यनिश्चयाभावात् व्वयहाराभावप्रसङ्गात्,** **प्रामाण्यनिमित्तचक्षुरादिगुणज्ञानस्यापि गुणान्तरजन्यत्वावगममन्तरेण प्रामाण्यनिश्चयनिमित्तत्वायोगात्। प्रतिभासतो भ्रान्तेरविशेषात् स्वतो गुणजन्यत्वानिश्चयात्। ज्ञानस्य गुणान्वयव्यतिरेकयोश्च प्रामाण्यप्रतिबन्धकदोषाभावविषयतया अन्यथासिद्धत्वात्। दोषनिवृत्तिव्यतिरेकेणेन्द्रियादिषु गुणादर्शनाच्च अन्यतोऽपि प्रामाण्यस्य ज्ञानेन सह जन्माभावः। अर्थक्रियासंवादज्ञानात्;** **प्रामाण्यनिश्चयेऽपि तुल्योऽनवस्थादिदोषः। साधनज्ञानानामेव अर्थक्रियासंवादात् प्रामाण्यं,** **न फलज्ञानानाम्,** **अर्थक्रियान्तराभावात्,** **अतो नानवस्थेति चेत्,** **तद्वदेव साधनज्ञानानामपि तत् स्वत एव स्यात्;** **अन्यथा प्रवृत्तस्य अर्थक्रियातःप्रामाण्यम्,** **प्रामाण्याच्च प्रवृत्तिः इति इतरेतराश्रयत्वं स्यात्। न च प्रामाण्यनिश्चयाय प्रवृत्तिः;** **असन्दिग्धार्थत्वात् ज्ञानानाम्। रूपकपरीक्षादौ प्रत्ययचतुष्टयात् दृश्यते अर्थनिश्चय इति चेत्,** **न;** **प्रथमज्ञानस्यैव संशयादिप्रतिबन्धनिरासित्वादुत्तरज्ञानानाम्। तस्मात् ज्ञानोत्पत्तिमात्रप्रयुक्तार्थव्यवहारदर्शनात् प्रतीतितोऽर्थतश्च स्वत एव अर्थनिश्चयः प्रामाण्यम्। अप्रामाण्यजन्म दोषसहितात् कारणात् तत्प्रतीतिः बाधादिति परत एव अप्रामाण्यं युक्तम्। न च अप्रामाण्यस्य परतो जन्म संभवति,** **प्रामाण्यप्रागमावत्वादिति चेत्,** **न;** **अज्ञानसंशयमिथ्या ज्ञानानामप्रामाण्यानां भावरूपत्वात्। ननु स्वतः प्रमाणस्य कथं परतोऽप्रामाण्यम् स्वभाव विरोधात् इति चेत्,** **दोषप्रतिबन्धबलात् अग्नेरिव शैत्यस्पर्शो न विरुध्यते। स्वतःप्रामाण्यादेव च यावद्दोषावगमं ज्ञानादेव व्यवहारदर्शनम्। तस्मात् प्रामाण्यतत्प्रतीत्योः गुणतत्ज्ज्ञानान्तराद्यनपेक्षमेव ज्ञानं स्वतः सत्तयैव निश्चयव्यवहारनिमित्तमिति स्थापितम्। तदेतद्विरुध्यते तर्कप्रत्ययापेक्षया ज्ञानस्य स्वविषयं प्रति निश्चायकत्वे इति चोदयति--नन्वेवं तर्कसापेक्षं स्वमर्थमिति॥ परहरति--न स्यात् स्वमहिम्नैवेत्यादिना॥ प्रमाणादेव अर्थापरोक्ष्यनिश्चये तत्प्रतिबन्धविगमे तर्कस्य उपयोगात् नार्थनिर्णयहेतुतेत्युक्तम्॥**

 **ननु एवं बहिरर्थे प्रमाणप्रतिबन्धसम्भवात् तद्विगमाय भवतु तर्कोपकारः,** **न तथा आत्मनि;** **स्वयंप्रकाशे,** **प्रतिबन्धाभावादिति,** **तत्राह--तथा च तत्त्वमसिवाक्ये त्वम्पदार्थः इति॥ "असम्भावय"न्निति,** **आपरोक्ष्याभाव उच्यते, "विपरीतमि"ति च पारोक्ष्यमुच्यते।**

 **अत्रायमाशयः--लोके तावद्विषयस्यापरोक्षता संविदभेदाद्वा विषयस्याव्यवधानतया स्वसंविज्जनकत्वाद्वा प्रमाणकारणेन्द्रियसम्प्रयुक्तत्वाद्वा भवति;** **उक्तकारणत्रयहीने अनुमेयादौ परोक्षतादर्शनात्। तत्र ब्रह्मण एव सर्वसंविदुपादानत्वात् ब्रह्माकारशब्दप्रमाणजन्यसंवेदनेऽपि तदभिन्नतया वा तज्जनकतया वा ब्रह्मापि प्रथममेवापरोक्षतया अवभासते। तच्च चित्तस्यातिसूक्ष्मे अनेकाग्रतादोषाद्विपर्ययसंस्कारदोषाच्च प्रतिबद्धं भ्रान्त्या परोक्षवदवभासते। तत्रापरोक्षज्ञानमुद्दिश्य यज्ञादीनां निदिध्यासनादीनां च विधानसामर्थ्यात् यज्ञादिनिबर्हितकल्मषप्रतिबन्धं शमादिनिरुद्धविपरीतप्रवृत्तिदोषं,** **मननसंदर्शितप्रमेयादिसंभावनागुणप्रदीपोज्ज्वलितं अतिसूक्ष्मतरब्रह्मात्मविषयनिदिध्यासनप्रचयपरिनिर्मिततदेकाग्रवृत्तिगुणं चेन्द्रियं पारोक्ष्यविभ्रमनिमित्तप्रतिबन्धनिरासेन शब्दादेवापरोक्षनिश्चयनिमित्तं भवतीति गम्यते;** **लोके च अतिसूक्ष्मवस्तुनिर्धारणे चित्तैकाग्र्यविशेषापेक्षाया दर्शनात्। तर्कशब्देन चात्र एतादृशं सर्वप्रतिबन्धनिरासि चित्तदर्पणमुच्यते;** **योक्तिकासम्भावनाविपरीतभावनानिरासितर्काणां प्रथमज्ञाने अन्तर्भूतत्वात्। एवं च "तं त्वौपनिषदम्" इति तद्धितप्रत्ययेन ब्रह्मावगतिहेतुत्वं शब्दस्य दर्शितमुपपन्नं भवति;** **अपरोक्षावगतेरेव सम्यगवतित्वादिति॥**

**अन्यन्मतम्--न प्रथमोत्पन्नं शाब्दज्ञानमेव प्रतिबन्धविगमापेक्षया अपरोक्षावभासं भवति;** **किं तु शब्द एव प्रथमं ब्रह्मणि परोक्षज्ञानमुत्पाद्य पुनः वर्णितचित्तदर्पणसहकारणापेक्षया द्वितीयमपरोक्षज्ञानमुत्पादयति;** **शब्दादीनां तद्धितप्रत्ययादिना अपरोक्षज्ञाने विनियोगसामर्थ्यात्,** **यथा संप्रयोगोऽभिज्ञामुत्पाद्य पुनः पूर्वानुभवसंस्कारापेक्षया प्रत्यभिज्ञामुत्पादयति तद्वत्। न च स्वयम्प्रकाशे ब्रह्मणि परोक्षज्ञानं विभ्रमः;** **स्वयम्प्रकाशेऽपि पुरुषान्तरसंवेदने **

**परोक्षानुमानदर्शनादिति। सर्वथापि आपरोक्ष्यस्य प्रयत्नान्तरलभ्यत्वात् युक्तं पृथक् प्रतिपत्तिशब्दग्रहणमित्याह--ततः प्राग्विद्योदितापीति॥ कैः पुनः सहकारिभिः शब्दप्रमाणादापरोक्ष्यं लभ्यते इति ;** **तत्राह--अवाप्तिप्रकारश्च वेदान्तेष्वेव निर्दिष्ट इति॥**

 **ननु--मनननिदिध्यासनयोः कथं श्रवणं प्रत्यङ्गतावगम् यावता ब्रह्मण्येव शक्तितात्पर्यविशिष्टवेदान्तशब्दावधारणाच्छ्रवणशब्दाभिधेयादात्मन्यवबुद्धे पश्चान्मननमर्थसंभावनोपपत्तिपर्यालोचनाद्वारा जनिता ब्रह्मणि प्रत्ययावृत्तिरुत्पद्यते। ततश्च प्रमाणयुक्तिसम्भावनाभ्यां परिनिश्चितेऽपि विषये तदेकाकारं चित्तसमाधानं निदिध्यासनमुत्पद्यते;** **तदेवं निदिध्यासनस्वरूपोपकारितया श्रवणमननयोस्तदङ्गभावेऽवगते न युज्यते श्रवणाङ्गता मनननिदिध्यासनयोरिति। अत्रोच्यते--यस्मिन् पक्षे शक्तितात्पर्यविशिष्टशब्दावधारणं प्रथमं ब्रह्मणि परोक्षज्ञानमुत्पाद्य मनननिदिध्यासनसंस्कारविशिष्टान्तःकरणापेक्षया अपरोक्षज्ञानमुत्पादयति,** **तत्र ब्रह्मणि परोक्षज्ञानस्य निदिध्यासनोपकारितया तदङ्गत्वेऽपि तात्पर्यविशिष्टशब्दावधारणादपरोक्षज्ञानोत्पत्तौ मनननिदिध्यासने श्रवणस्य फलोपकार्यङ्गतामश्नुवाते। ननु अपरोक्षफलोदयेऽपि निदिध्यासनाङ्गतैव श्रवणमननयोः किं न स्यात् त्रयाणामपि सन्निपत्योपकाराविशेषात्,** **दर्शपौर्णमासवत् समप्रधानता वा किं न स्यात् इति ;** **उच्यते--विशिष्टशब्दावधारणं प्रमेयावगमं प्रत्यव्यवधानेन कारणं भवति;** **प्रमाणस्य प्रमेयावगमं प्रत्यव्यवधानात्। मनननिदिध्यासने तु चित्तस्य प्रत्यगात्मप्रवणतासंस्कारपरिनिष्पन्नतदेकाग्रवृत्तिकार्यद्वारेण ब्रह्मानुभवहेतुतां प्रतिपद्येते,** **इति फलं प्रत्यव्यवहितस्य करणस्य विशिष्टशब्दावधारणस्य व्वयहिते मनननिदिध्यासने तदङ्गे अङ्गीक्रियेते। यदा तु पुनः शब्दादेव प्रथममपरोक्षानुभवफलं विज्ञानमुत्पन्नं,** **भ्रान्तिविक्षेपसंस्कारस्वचितान्तःकरणदोषात् अर्थेऽपि परोक्षानुभवफलतया विभ्रान्त्या अवतिष्ठते,** **तदा मनननिदिध्यासने चित्तगतविक्षेपादिदोषप्रतिबन्धनिरासेन अपरोक्षफलप्रतिष्ठाहेतुतया प्रमाणस्य फलोपकार्यङ्गमिति न विरुध्यते। न च शब्दकरणमन्तरेण निदिध्यासनादेव अपरोक्षानुभवफलजन्म संभवति;** **तस्य प्रामाण्यासिद्धेः। शब्दावगतब्रह्मात्मविषयत्वादपरोक्षस्य तद्द्वारेण प्रामाण्यनिश्चय इति चेत्,** **नैवम्;** **उत्पन्नस्य हि विज्ञानस्य प्रमाणान्तराधीनविषयसद्भावनिश्चयाधीनप्रामाण्यकल्पनात् वरं स्वस्यैव क्लृप्तप्रमाणजन्यत्वकल्पनम्;** **अन्यथा परतःप्रामाण्यात् इतरत्र स्वतःप्रामाण्यात्। तस्मात् युक्तं श्रवणस्य फलोपकार्यङ्गता मनननिदिध्यासनयोरिति॥**

 **ननु ब्रह्मापरोक्षज्ञानमपि नानर्थनिवृत्तिनिमित्तम् ;** **सत्यपि तस्मिन् संसारानुवृत्तिदर्शनात्,** **अन्यथा सद्य एव शरीरपातः स्यात् इति चोदयति--नन्वात्मैकत्वविद्याप्रतिपत्तिरिति॥ ननु व्यतिरेकज्ञानात् तत्त्वज्ञानस्य विशेषो दर्शितः,** **सत्यम्;** **फलतो न विशेष इत्याह--तथा हि जीवस्येति॥ नैतद्युक्तम्;** **तत्त्वापरोक्षात् समूलाध्यासनिवृत्तेः अन्वयव्यतिरेकशास्त्रसिद्धत्वादित्याह--भवतु तत्राविद्याया इति। ननु अध्यासविरोधिव्यतिरेकावगमवत् तत्त्वावबोधोऽध्यासविरुद्धोऽपि तन्नापनयतीत्यनुमीयतामिति ;** **नेत्याह--न हि जीवस्येति। अनवबोधविरुद्धं तत्त्वज्ञानं न व्यतिरेकज्ञानमित्यर्थः। सशरीरेन्द्रियस्यैवापरोक्षावगमात् तर्हि सद्य एव शरीरपातः स्यादिति चोदयति--ननु ब्रह्मज्ञानादिति॥ तत्त्वज्ञानादविद्यानिरोधेऽपि पुनर्वृत्तिः युज्यते इत्याह--न संस्कारादिति॥ तदेव प्रपञ्चयति--तथा हीति॥**

 **ननु क्रियाज्ञानयोरेव संस्कारः सम्भवति,** **न अज्ञानतत्कार्ययोः,** **न;** **गन्धादिसंस्कारदर्शनात्,** **प्रलयावस्थायां सर्वकार्यसंस्कारोपगमात्। सर्वत्र च विनाशमात्रप्रयुक्तसंस्कारजन्मानुमानात्,** **अविद्यातत्कार्यस्य भ्रान्तिज्ञानात्मकत्वात्,** **अज्ञानादौ च साक्षिचैतन्यावच्छेदकज्ञानाभासोपगमात् संस्कारसिद्धेः। ननु संस्कारात् स्मृतिमात्रहेतोः कथमपरोक्षद्वैतावभासः स्यात् अविद्यावत् संस्कारस्यापि चैतन्यदोषत्वादिति वदामः। अपरोक्षावभासकारणगतो दोषोऽपरोक्षभ्रमहेतुरिति सिद्धत्वात् आत्ममात्रस्यैव अविद्याश्रयत्वात् संस्काराश्रयत्वोपपत्तेश्च,** **अविद्यासंस्कारव्यतिरिक्तकार्याणामेव अविद्योपादानत्वात्। आत्मनो मिथ्याभूतसंस्कारोपादानत्वाभावेऽपि आश्रयोपाधित्वस्य अविद्योपाधित्ववदविरोधात्। तत्त्वज्ञानानुसन्धानादेव च क्रमेण संस्कारनिवृत्तेः कंचित् कालमवस्थायैव विदेहमुक्तिः न विरुध्यते,** **अविद्यालेशो वा तमोलेशवत् संस्कारशब्देनाभिधीयते इति निरवद्यम्॥**

 **ननु न सर्वे वेदान्ता इति स्पष्टार्थः। तत्र निर्विशेषब्रह्मप्रतिपत्त्यर्थेषु वेदन्तेषु सगुणब्रह्मोपासनानां तावत् प्रासङ्गिकत्वं दर्शयति--सत्यम् उपासनाकर्म त्विति॥ ननु निर्विशेषं चेत् ब्रह्म प्रतिपाद्यम्,** **तस्य कथं सगुणोपासनालम्बनं सप्रपञ्चं ब्रह्म अङ्गभूतं स्यात् येनाश्रित्य विधानमुच्यते इति;** **अध्यारोपापवादन्यायमभिप्रेत्येत्याह--तच्चापाकृताशेषप्रपञ्चमिति॥ निराक्रियमाणे प्रपञ्चे कथमुपासनाविधानम् निराकरणप्रत्ययविरोधात् इति
तत्राह--अस्यां चावस्थायामिति॥ ननु आश्रित्य विधाने गोदोहनवदधिकृताधिकारतापि स्यादिति मुमुक्षोरेवोपासनास्वप्यधिकारः स्यादिति--उच्यते;--अपां प्रणयनस्य प्रकृततया उद्देश्यत्वात् न गोदोहनविधिना अनुष्ठेयतया सिद्धिः;** **अतः प्राप्तोद्देशनत्वात् प्रणयनस्य,** **स्वतन्त्रपशुकामिनोऽप्राप्तत्वात्,** **प्राप्तप्रणयनस्य दर्शपूर्णमासाधिकारिण एव पशुकामस्य गोदोहनेऽप्यधिकारो दर्शितः। सप्रपञ्चब्रह्मप्रतिपत्तिश्च आश्रीयमाणा मुमुक्षोरमुमुक्षोश्च शब्दादविशेषेण प्राप्तेति तदाश्रित्य विधानं अमुमुक्षूणामप्युपपद्यते इति न मुमुक्ष्वधिकारकल्पना,** **किं तु आश्रित्य विधानमात्रमिति निरवद्यम्। अतो महातात्पर्यप्रक्रमो ब्रह्मपर इत्युपसंहरति--तस्मात्तदर्थोपजीवित्वादिति॥**

 **नन्वब्रह्मोपासनान्यपि इत्यादेरयमर्थः--साक्षाद्वा परम्परया वा अन्तःकरणशुद्धिद्वारेण ब्रह्मात्मैकत्वावगतिपराः सर्वे वेदान्ता इति। वेदान्तविषयप्रयोजनयोरेव विचारशास्त्रस्यापि विषयप्रयोजनत्वमिति कथयितुमाह--यथा चायमर्थ इति॥ भाष्यस्य तात्पर्यमाह--प्रतिज्ञातेऽर्थ इति॥ शरीरमेवेत्यादिः स्पष्टार्थः॥ वेदान्तानां शारीरकपरत्वेऽपि विचारस्य कथं शारीरकपरत्वमिति तदाह--तदिह वेदान्तानामिति॥ ननु विचारकर्तव्यतामात्रं सूत्रार्थः,** **तत्र विषयप्रयोजनयोरसूत्रितयोरुपादानं वेदान्ततद्विचारसम्बन्धितया नोपपद्यते,** **इत्याशङ्कामपनुद्य,** **वृत्तसङ्कीर्तनपूर्वकमुत्तरभाष्यस्य तात्पर्यमाह--मुमुक्षुत्वे सत्यनन्तरमित्यादिना॥ कथं ब्रह्मज्ञानस्य मोक्षः प्रयोजनमर्थसिद्धम् इति ;** **तदाह--पुरुषार्थवस्तुकामनेति॥ प्रवृत्तिरिति प्रवृत्तिविषयेष्टसाधनता अभिधीयते। सैव हि विधिरिति वक्ष्यामः॥ यस्मिन् धात्वर्थे प्रवृत्तेः हितसाधनता लिङ्गादिपदैरुपदिश्यते,** **स धात्वर्थः सामान्येन हितसाधनोऽधिकारिविशेषणेन फलविशेषेण सामर्थ्यात् सम्बध्यते;** **सामान्यप्रतीतेः विशेषपर्यवसानमन्तरेण अनुपपत्तेः। ततश्च विचारो हि सामान्येन हितसाधनतया अवगम्यमानः स्वसामर्थ्यसिद्धज्ञानद्वारेण अधिकारिविशेषणमोक्षविशेषफले पर्यवस्यति इत्यर्थः॥**

 **ननु--पुरुषार्थकामिनो यत्र नियोग उपदिश्यते,** **तत्र नियोगो धात्वर्थस्य पुरुषार्थसाधनत्वं कल्पयति;** **ततश्च विधीयमानो विचारो नियोगसामर्थ्यात् मोक्षसाधनमिति कल्प्यतांच किमिष्टसाधनत्वविधिसामर्थ्यकल्पनया इति॥ नैतत् सारम्;** **अनुपपत्त्यभावात्। तथाहि--नियोगस्वरूपं तावत् न फलधात्वर्थसम्बन्धमन्तरेण अनुपपन्नम्;** **अनाप्तनियोगे नैयमिके च अदर्शनात्। प्रवर्तकत्वमनुपपन्नमिति चेत्,** **यदि फलकामनापि नियोगेन प्रवृत्तावपेक्ष्यते,** **सैव तर्हि प्रवृत्तिहेतुः,** **न नियोगः;** **प्रत्यक्षादिषु तस्याः प्रवर्तने स्वातन्त्र्यदर्शनात्। अथ नापेक्ष्यते कामः,** **तर्हि फलकामनामनपेक्ष्य बलवदनिलसलिलौघनुद्यमान इव पुरुषे नियोगेन प्रवर्त्यमाने न फलसम्बन्धकल्पनावकाशः,** **सलिलादिनोदनेऽपि प्रसङ्गात्।**

** ननु फलकामिनो नियोगः प्रमीयमाणोऽनुपपन्नः फलसम्बन्धमन्तरेण,** **अन्यथा फलकामिनियोगो न स्यात्,** **कोऽयमभिप्रायः यदि तावत् फलकामना नियोगाधिकारिविशेषणं न स्यात् फलधात्वर्थसम्बन्धमन्तरेणेति,** **तन्न;** **जीवनादीनामसाध्यानामप्यधिकारिविशेषणत्वदर्शनात्। साध्यस्य विशेषणत्वमनुपपन्नमिति चेत्,** **न तावदनेन साध्यत्वं सिद्धवत्कर्तुं शक्यते। स्वरूपेण साध्यत्वं चेत् न--अविवक्षितत्वात्। तथा हि--अधिकारिविशेषव्यावृत्तिमात्रप्रयोजनतया विशेषणपरेण शब्देन साध्यता न विवक्ष्यते। नार्थादपि साध्यत्वविवक्षा ;** **तत्र प्रमाणस्य अद्याप्यदर्शनात्। कामनैव च सिद्धस्वरूपा अधिकारिविशेषणम्। स्वर्गस्य तद्व्यावर्तकत्वात्॥**

 **किञ्च,** **अन्यसाध्यस्यापि व्यापारान्तरे अधिकारिविशेषणत्वं दृश्यते--"अध्येतुकामो भैक्ष्यं चरेत्" "परस्त्रीकामः प्रायश्चित्तं कुर्यात्" "ग्रामकामोभुङ्क्ष्व" इत्यादौ। न चाधिकारिविशेषणत्वमपि स्वर्गकामनायाः सम्भवति ;** **अयोगान्ययोगव्यवच्छेदासम्भवात्। तथा हि--स्वर्गकामपदं दर्शपूर्णमासनियोगस्य पुरुषेण असंयोगं **

**न व्यवच्छिनत्ति ;** **नित्यविधिनैव पुरुषान्वयस्य सिद्धत्वात्। नापि नियोगस्य अस्वर्गकामसम्बन्धव्यवच्छेदार्थं विशेषणम्;** **अत्रापि दर्शपूर्णमासनित्यविधिसम्बन्धविरोधात्। न च नित्यकाम्यनियोगभेदः ;** **साङ्गदर्शपौर्णमासनियोगस्य अविशिष्टत्वात् अधिकारिमात्रभेदात्। तस्मात् "दण्डी प्रैषानन्वाहेति"वत् विशेषणस्वर्गपरमिदं वचनं न विशिष्टपुरुषपरमिति फलवचनमेतत् स्वर्गकामपदम्। अर्थात् स्वर्गकामोऽधिकारी भवति। फलवचनं च साधनवचनेन अन्विताभिधानमर्हतीति न नियोगाभिधानावकाशः। ततश्चेष्टसाधनमेव लिङ्गादिशब्दार्थो विधिरिति॥**

**अन्ये मन्यन्ते--विषयनियोज्यव्यावृत्ते नियोगे अभिधीयमाने विषयनियोज्ययोरन्वयः सामर्थ्यादवगम्यते;** **अन्यथा अधिकारिणो विषयेण कर्तृकर्मानन्वयेन अननुष्ठीयमाने विषये नियोगस्य निर्वृत्त्ययोगात्। ततश्च अधिकारिणा धात्वर्थोऽन्वयीमानः तद्विशेषणेन स्वर्गेणापि अन्वेति;** **विशिष्टान्वयस्य विशेषणेनापि अन्वयात्। तत्र अन्वयो गुणप्रधानभावादृते नोपपद्यते इति स्वर्गः प्राधान्येन कर्म गुणभावेनेति सम्पत्स्यते साध्यसाधनसम्बन्ध-- इति॥**

 **नैतत् सारम्--जीवनगृहदाहादिविशेषणेनापि यागस्य अन्वयप्रसङ्गात्। को दोषः इति चेत्,** **जीवनादेः धात्वर्थं प्रति अङ्गत्वेन अन्वये विकृतावतिदेशः प्राप्नुयात्। तत्र "यावज्जीवं सौर्यं चरुं निर्वपेत्" इति स्यात्। प्राधान्येनान्वये जीवनादेरपि कर्मसाध्यत्वं स्यात्। तस्मात् स्वर्गकामपदं फलविशेषपरतया सामान्येन श्रेयसाधनविध्यभिधायिनालिङादिपदेन अन्विताभिधानं करोति॥ ननु शाब्दे फलविशेषान्वये सामान्येन श्रेयस्साधनत्वापर्यवसानसामर्थ्यात् विशेषान्वय इत्युक्तमयुक्तम्,** **नैष दोषः;** **विशेषसाकाङ्क्षश्रेयस्सामान्यसाधनत्वविधिसामर्थ्यात् स्वर्गकामपदं फलविशेषपरं कल्प्यते। विध्याकाङ्क्षानिबन्धनत्वात् पदान्तरतात्पर्यस्य। ततश्च विधिसामर्थ्यात् फलसम्बन्ध इत्युक्तम्। ननु तिङ्-कृत्-तद्धित-समासैरनभिहित इति विशेषणात् लिङा यागस्य करणताभिधाने "ज्योतिष्टोमेने"ति तृतीया नोपपद्यते इति,** **न;** **यागज्योतिष्टोमसामान्यविशेषप्रकृत्यर्थभेदोपरक्तकरणत्वभेदाददोषः इत्यलमतिप्रसङ्गेन॥**

 **विषयसिद्धिः कथम् इति;** **तदाह--तथा सति कुत इति॥ तदेवं इत्याद्युक्तानुकीर्तनम्। "प्रथमं तावदि"ति भाष्यस्य तात्पर्यकथनम्। ननु विषयः समन्वयलक्षणेनैव गम्यते,** **प्रयोजनं च चतुर्थाध्यायेनैव प्रमीयते;** **तत्र किमिति विषयप्रयोजने प्रथमसूत्रेण सूचिते इति;** **तत्राह--शास्त्रस्यादिरयमिति॥ ननु एकस्य सूत्रवाक्यस्य अनेकार्थत्वमयुक्तमिति;** **तत्राह--सूत्रं चैतदिति॥ तत्र अथशब्दः
इत्यादिपदव्याख्यानभाष्यस्य वृत्तसङ्कीर्तनपूर्वकं तात्पर्यमाह--एवं सूत्रस्यादित्वेनेति॥**

 ** इति श्रीमत्परमहंसपरिव्राजकानन्युभवपूज्यपादशिष्यस्वप्रकाशानुभवभगवतः कृतौ**

** पञ्चपादिकाविवरणेऽध्यासभाष्यं नाम प्रथमवर्णकं समाप्तम्॥ **

**
2अथ द्वितीयवर्णकम्**

 **तत्र उक्तस्तावद्विचारविधेः फलानुबन्धो व्यवहितविषयब्रह्मात्मतानुबन्धश्च;** **इदानीमव्यवहितविचारविषयानुबन्धमन्यत एव अप्राप्तानुष्ठानं दर्शयितुं प्रथममाक्षिपति--सिद्धैव ननु ब्रह्मजिज्ञासेति॥ वेदान्तानामर्थनिर्णयापेक्षितो न्यायकलापः "अथातो धर्मजिज्ञासा" इत्यादिसूत्रैः सूत्रित इत्यर्थः॥**

 **ननु विधिवाक्यार्थनिर्णयस्तत्र प्रवृत्तः इत्याशङ्क्याह--सकलवेदार्थस्य विचारितत्वादिति। वेदस्य कार्यमात्रपरत्वादित्यर्थः। ननु--वेदान्ततात्पर्यात् ब्रह्मावगम्यते,** **न कार्यम्,** **अनवगम्यं च न वाक्यप्रमेयमिति,** **तत्राह--ब्रह्मज्ञानस्य चेति॥ ननु क्रियाविधिकलापो निरूपितः,** **ज्ञानविधिनिरूपणायेदमारभ्यत इति,** **नेत्याह--अतः सिद्धैवेति॥ उत्पत्तिविनियोगप्रयोगाधिकाराणां विध्यपेक्षितरूपाणां क्रियाप्रतिपत्त्योः अविशेषेण निरूपितत्वादित्यर्थः॥**

 **ननु--यथा प्रथमेऽध्याये वेदस्य प्रामाण्यं निरूपितम्;** **द्वितीये कर्मोत्पत्तिविधिभेदः;** **तृतीये विहितानामङ्गाङ्गिभावो निरूपितः;** **चतुर्थे क्रतुपुरुषार्थप्रयुक्तानुष्ठेयपरिमाणम्;** **पञ्चमे अनुष्ठानक्रमः;** **षष्ठे **

**विध्यपेक्षितोऽधिकारनिर्णयः;** **इति पूर्वषट्केन प्रकृतिविध्यपेक्षितो विचारः कृतः। समग्राङ्गसंयुक्तो विधिः प्रकृतिः विकलाङ्गसंयुक्तो विकृतिरित्युच्यते। तत्र सप्तमेन प्रकृत्युपदिष्टानामङ्गानां विकृतावतिदेशो निर्णीतः। अष्टमे तु "आग्नेयोऽष्टाकपालः" इत्यादिप्रकृत्युपदिष्टानामङ्गानां "सौर्यं चरुं निर्वपेत्" इत्यादिविकृतौ द्रव्यदेवतादिसामान्यद्वारेण विशेषातिदेशो निरूपितः;** **नवमे तु प्रकृत्युपदिष्टमन्त्रसामसंस्कारकर्मणां विकृतावतिदिष्टानां प्रकृतिविकृत्योर्द्रव्यदेवताभेदे सति प्रकृतिगतद्रव्यादिशब्दं विहाय विकृतिगतद्रव्यादिशब्दाध्याहारलक्षण ऊहो दर्शितः;** **यथा--"अग्नये जुष्टम्" इति मन्त्रस्य विकृतौ "सूर्याय जुष्ट"मिति पदप्रक्षेपः;** **दशमे तु विकृतावतिदिष्टानामङ्गानां प्रकृतौ सावकाशानां विकृतिगतविशेषाङ्गोपदेशादिना बाधो दर्शितः,** **यथा प्रकृतेः विकृतावतिदेशप्राप्तानां बर्हिषां "शरमयं बर्हि"रिति विकृतौ विशेषोपदेशेन बाधः;** **एकादशे तु अनेकशेषिविधिप्रयुक्तस्य शेषस्य सकृदनुष्ठानादेव सर्वशेषिणामुपकारसाम्यं तन्त्रं नामोक्तम्-- यथा "यदाग्नेयोऽष्टाकपालः" "उपांशुयाजमन्तरा यजति" "अग्नीषोमीयमेकादशकपालम्" इति च पौर्णमासकर्मत्रयप्रयुक्तस्य प्रयाजादेः सकृदनुष्ठानादेव शेषित्रयोपकारः इति;** **द्वादशे तु एकशेषिप्रयुक्तस्य शेषानुष्ठानस्य अप्रयोजकसामर्थ्ययुक्तशेष्यन्तरेऽपि उपकारः प्रसङ्गो नाम दर्शितः--यथा पशुविधिप्रयुक्तानामङ्गानां पशुपुरोडाशेऽप्युपकारः। तदेवं प्रत्यध्यायमाशङ्कान्तरनिराकरणेन विध्यंशभेदो निरूपितः,** **तथा प्रतिपत्तव्यस्य ब्रह्मणः प्रत्यक्षादिभिरसिद्धत्वात् प्रतिपत्तिविध्ययोगाशङ्कायां तन्निराकरणाभेदमारभ्यत इति,** **तत्राह--अधिकाशङ्काऽभावादिति॥ यूपाहवनीयादिवत् ब्रह्मणः सिद्धिः,** **असिद्धौ वा आरोपितरूपेणैवोपासनसिद्धिरित्यर्थः॥**

 **अत्र पूर्ववादी सिद्धान्त्येकदेशीयान् दूषयितुं वेदान्तानां विधिनिष्ठत्वमङ्गीकृत्यैव या अभ्यधिकाशङ्का तन्निराकरणायैव तेषामारम्भप्रकारं दर्शयति--अत्र केचिदिति॥ ननु क्वचिदेव विधिश्रवणेऽपि तदाकाङ्क्षितानुबन्धसमर्पणेन व्यवहितमपि वेदान्तवाक्यजातं तदेकवाक्यतया संबध्यते,** **किं सर्वत्र विधिश्रवणेन इत्याशङ्क्याह--यत्रापि विधिः श्रूयत इति॥ तत्रापि विधेरनुपपत्तिरितिभावः॥ ननु भावकर्मणोर्विहितानामपि कृत्यप्रत्ययानां "कृत्याश्च इति विधौ स्मरणात् तव्यप्रत्ययेन ज्ञानं विधीयते इति,** **तत्राह--तत्र यद्यपि कृत्या इति॥ तथापीह विधिर्न सम्भवतीत्यर्थः। ननु गन्तव्यमिति गमनविधानवत् ज्ञानं विधीयताम्,** **सत्यम्--युक्तं भावविषये तव्यप्रत्यये विधानमित्याह--यो भावाभिधायीति॥ भाव इति धात्वर्थमात्रमुच्यते। तत् प्राधान्येन स्वतन्त्रफलाय विधातुं शक्यत इत्यर्थः। ननु कर्माभिधायितव्यप्रत्ययादपि धात्वर्थविषयो विधिरवगम्यते--"स्वाध्यायोऽध्येतव्यः" इति,** **तत्राह--यत्र पुनः कर्म प्राधान्येनोच्यत इति॥ तत्रापि स्वतन्त्रफलाय वा कर्म विधीयते किं वा कर्मकारकगतफलाय इति तत्र न तावत् स्वतन्त्रफलायेत्याह--तत्र द्रव्ये गुणभूतामिति॥ अथ कर्मकारकसमवायिफलाय विधिः तत्राह--द्रव्यपरत्वे इति॥ नन आत्मनि विहितक्रियासामर्थ्यात् अज्ञानाधर्मादिमलापकर्षः संस्कारः स्यादिति,** **नेत्याह--संस्कृतस्य चेति॥ तत्र "सक्तून् जुहोति" इति क्रतुप्रकरणे श्रवणात् क्रत्वङ्गता सक्तुहोमस्य अवगता॥**

 **तत्र अङ्गानि च द्विविधानि--अर्थकर्माणि संस्कारकर्माणि च॥ क्रतूपकारकाण्यनाश्रित्य स्वातन्त्र्येण विहितानि प्रयाजादीन्यर्थकर्माणि,** **व्रीह्यादिकारकगुणभूतानि संस्कारकर्माणि। तत्र न तावत् सक्तुहोमस्य अर्थकर्मता;** **सक्तुद्रव्यस्य गुणभूतत्वात् प्रोक्षणादिवत्। संस्कारकर्म च द्विविधम्--विनियुक्तसंस्कारः--यथा "व्रीहिभिर्यजेत" इति विनियुक्तव्रीहीनुद्दिश्य प्रोक्षणादिसंस्कारः,** **कश्चिद्विनियोक्ष्यमाणसंस्कारः--यथा "आहवनीये जुहोति" इति विनियोक्ष्यमाणस्य आधानेन संस्कारः;** **संस्कृतस्य विनियोग इत्यर्थः। तत्र होमेन भस्मीकृतानां सक्तूनामुभयथापि क्रतौ विनियोगाभावात् वैयर्थ्यायोगाच्च संस्कारकर्मत्वं परित्यज्य "सक्तूनि"ति प्राधान्यं च विहाय सक्तुभिरिति गुणभावेन कर्मप्राधान्यमुपादाय अर्थकर्मता निरूपिता यथा;** **तथा "आत्मानमिति" साध्यतया प्राधान्यं विहाय "आत्मनोपासीत" इति गुणत्वोपगमेन स्वतन्त्रफलायोपासनं प्राधान्येन विधीयतामिति शङ्कते--अथ पुनर्विपरीत इति॥ तत्र यथा होमप्राधान्येऽपि सकर्मकत्वाद्धातोः सक्तव एव कर्मकारकतया भस्मीक्रियन्ते,** **एवमवगमस्यापि सकर्मत्वादर्थतः कर्माभावे न विधानमिति परिहरति--तत्रापि न ज्ञायत इति॥ शब्दतः करणत्वेऽप्यर्थतः **

**कर्मता आत्मन एवेत्याशङ्कते--अथ ज्ञायत इति॥ तर्हि कर्मकारकत्वे सति आत्मनि कश्चिदतिशयो वक्तव्यः,** **तदभावान्निष्कर्मकं ज्ञानं न विधातुं शक्यत इत्याह--एवं तर्हि तदेवायातमिति॥ ननु अवभास्यतया अवाप्तिरात्मनि विधेयक्रियाफलमिति,** **नेत्याह--तच्च कृतकरणमनर्थकमिति॥ नित्यचैतन्येन प्रतीतितोऽवाप्तत्वात् न ज्ञानकर्मता इत्यर्थः॥**

 **अपरे पुनः इत्यतः प्राक्तनो ग्रन्थः स्पष्टार्थः॥ अविद्याधर्मादिनिवृत्तिः संस्कारः,** **न च संस्कृतस्य अन्यत्र विनियोगाकाङ्क्षा;** **स्वयंपुरुषार्थत्वात् पुरुषार्थसंस्कारस्य च विनियोगापेक्षत्वात् तदर्थमारभ्यते इति पृथगारम्भवादिनो मतम्॥**

 **अपरे पुनरेवमारभन्ते इत्यादेरयमर्थः--प्रतिपत्तिविध्यपेक्षितोऽपि चतुर्विधो न्यायः प्रथमतन्त्रे निरूपितः। तत्र तद्विषयस्य ब्रह्मणो निरूपणाय शास्त्रमारब्धव्यम्स,** **तच्च न संभवति ;** **ब्रह्मणि प्रमाणाभावात् इति॥**

 **अत्रोच्यते इत्यतः प्राक्तनो ग्रन्थः स्पष्टार्थः। अधिकारिनियोगविषयतयेति॥ अयमर्थः--ज्ञानस्य फलसम्बन्धोऽवगम्यते,** **तत्फलकामिना तदनुष्ठेयम्,** **नियोगाच्च अनुष्ठानमिति फलकामिनियोगविषयता अवगमादिति भावः॥**

 **अत्रोच्यते इत्यादिना आरम्भद्वयं पूर्ववादी निराचष्टे। यदि लोके कृत्यप्रत्ययो न नियोगं गमयतीति शङ्कते तन्नास्तीत्याह--तत् स्वयमेवेति॥ अथ वेदे,** **तत्राह--प्रसिद्धं चैतदिति। अतः प्रथमसूत्रेण अध्ययनविधिमङ्गीकुर्वतां गत एवायं विचार इत्यर्थः। ननु चतुर्विधस्य इत्यादिरुक्तार्थः। करणत्वेऽपि च आत्मन एव कर्मकारकत्वे स्वतोऽपरोक्षतया नित्यसिद्धस्य विधेयक्रियाजन्यप्रतिभासायोगात् अकर्मत्वात् निष्कर्मकं ज्ञानं न विधातुं शक्यमित्युक्तमित्याह--तदपि नेति॥ आत्मनि चतुर्विधफलाभावादकर्मत्वेऽपि कर्तृसमवायिमोक्षफलाय तदवभासिज्ञानसन्ताननियमविधिः स्यात्;यथा "हिरण्यं बिभृयादि"ति पक्षे अप्राप्तस्य नियमविधिरभ्युदयः,** **तद्वदित्याह--सिद्धस्यैवेति॥ ननु अवस्थात्रयेऽपि ज्ञानसन्तानाविच्छेदान्न नियमविधिरित्याह--ननु न विधानतोऽपीति॥ तर्हि अनात्मप्रतिभासनिवृत्तये परिसङ्ख्याविधिरदृष्टार्थः स्यादित्याह--एवं तर्हीति॥ अतो गतार्थत्वात् न अधिकाशङ्केति भावः। सत्यपि ज्ञानविधाने प्रयोजनाभावात् न शास्त्रारम्भ इत्याह--यत् पुनरात्मज्ञानादित्यादि॥ न च अनर्थनिवृत्तौ स्वयमहेतुरपि ज्ञानसन्तानो विधानादनर्थं निवर्तयति;** **विशेषाभावादित्यर्थः। तर्हि अलौकिकात्मतत्त्वज्ञानमविद्यादिदोषनिवृत्तिफलं विधीयतामित्याशङ्कते--अथ पुनरहंप्रत्ययावसेयादिति॥ न;** **अत्यन्तमसिद्धमुद्दिश्य विधानानुपपत्तेरित्याह--तदसत्;** **विधिर्हीति॥ यथा सामान्यप्रसिद्धं यागमुद्दिश्य पूर्वानुभूतयागव्यक्तिसदृशं व्यक्त्यन्तरं बुद्धिस्थमेव विधीयते,** **एवमलौकिकात्मज्ञानं सामान्यतः प्रसिद्धमुद्दिश्य पूर्वानुभूतज्ञानव्यक्तिसदृशं व्यक्त्यन्तरं बुद्धावाकलय्य तत् कर्तव्यतया विधेयमित्यर्थः। ननु ज्ञानसामान्यस्य लोके सिद्धत्वात् तदुद्देशेन विधाने तद्व्यक्तित्वेन अलौकिकात्मज्ञानं कर्तव्यतया प्रतीयतामिति,** **नेत्याह--तद्यदि नाम ज्ञानमिति॥ तादृगात्मज्ञानस्य ज्ञानसामान्यव्यक्तित्वेनाप्रसिद्धत्वात् तादृशं ज्ञानं कर्तव्यतया बुद्धावरोपयितुं न शक्यमित्यर्थः। अथ तादृगात्मज्ञानं सिद्धम्,** **किं स्वात्मनि पुरुषान्तरे वा पुरुषान्तरे चेत्,** **अन्यस्य अधिकारिणः तदप्रतिपत्तेः न तादृशं व्यक्त्यन्तरं कर्तव्यतया बुद्धावारोपयितुं शक्यम्। अथ स्वात्मनि तत्राह--किं विधिनेति… यदपि मतान्तरं इत्यादिरुक्तार्थः। तद्विचाराय=ब्रह्मविचाराय शास्त्रारम्भ इत्यर्थः॥ **

 **अपरं मतमिति॥ स एव प्रतिपत्तिविधिवादी स्वपक्षमुपपादयति--सत्यम्,** **कार्यपरादपि वेदात् ब्रह्मणोऽपि प्रतिपत्तेः युक्तः प्रतिपत्तिविधिरित्याह--ननु तावन्मात्र इति॥ ननु--विरुद्धमिदं,** **अर्थान्तरपरात् शब्दादर्थान्तरप्रतिपत्तिरिति,** **तत्राह--तस्मिन् सतीति॥ विधिप्रमाणात् विधिसंसृष्टतया अन्येऽपि पदार्थाः तदपेक्षिताः प्रमीयन्ते इत्यर्थः। यथा रूपविषयस्य चक्षुषः तत्संसर्गि सर्वं विषयः इति दृष्टान्तमाह--यथा रूपे सतीति॥ ननु "द्रष्टव्यः" इत्यादिना नापरोक्षज्ञानं विधेयम्;** **सुखसंवेदनतया स्वर्गादिवत् पुरुषार्थस्य अविधेयत्वात्,** **नापि शाब्दज्ञानम्;** **तत्र विधेरश्रवणात् इति चोदयति--कथमिति॥ अस्ति शाब्दज्ञाने विधानमित्याह--उच्यत इति॥ ननु इदं वाक्यमात्मनः अनात्मरूपताविधानपरम्;** **अतोऽपुरुषार्थत्वान्न विधेयमिति,** **नेत्याह--न तावत् सर्वरूपतेति॥ प्रतिपन्नमुद्दिश्य अप्रतिपन्नात्मरूपस्यैव विधानादित्यर्थः। **

**दूषणान्तरमाह--यदि सर्वरूपता आत्मन इति॥ किं तर्हि विधीयते इति अत आह--अतः सर्वस्येति॥ "नेतिने"त्यादिवाक्यपर्यालोचनयाप्यनात्मोपमर्देन आत्मैव विधेय इत्याह--अनात्मस्वरूपविलयेनेति॥ ननु आत्मनोऽद्वितीयत्वप्रतिपादनपरमिदं वाक्यम्,** **न तत्र ज्ञाने वस्तुनि वा विधिरवगम्यते इत्याह--ननु अत्र विधिर्न श्रूयत इति॥ "पूषा प्रपिष्टभागः" इत्यादाविव कल्प्यतामित्याह--कल्प्यतां तर्हीति॥ किं प्रतीते विध्यर्थे इत्यादेरयमर्थः--कालत्रयानवमृष्टे अनुष्ठानयोग्ये कर्मणि शब्दसामर्थ्यात् प्रतिपन्ने तदन्यथानुपपत्त्या च कर्तव्यरूपे नियोगे अवगते विधायकपदार्थे पश्चाद्विधिर्विधायकपदं कल्प्यते किं वा एवंविधार्थेऽप्रतिपन्ने अननुष्ठेये वस्तुमात्रे च प्रतिपन्ने विधिपदं कल्प्यते इति प्रतीते चेत्,** **प्रमितये अनुवादाय वा पदं कल्प्यते नानुवादेन प्रयोजनम्। प्रमितये चेत्,** **तत्राह--प्रतीते कल्पनावैयर्थ्यमिति॥ प्रतिपादकतया लिङादिपदकल्पनावैयर्थ्यमित्यर्थः। अननुष्ठेयवस्तुप्रतिपत्तौ विधिकल्पनाहेत्वभावात् न तत्र पदादनुष्ठेयप्रतिपत्तिरित्याह--अथाप्रतीत इति॥ अर्थवादसंसर्गेष्वपि कल्पनाप्रसङ्गादिति भावः।**

 **ननु विकल्पदुषणयोः सर्वत्र अविशेषात् न क्वचिदपि विधिकल्पनमिति मन्वानश्चोदयति--ननु अश्रूयमाणेति॥ तत्र द्रव्यदेवतासम्बन्धः कालत्रयानवमृष्टः प्रमीयमाणः स्वाविनाभूतं यागं गमयति,** **यागश्च स्वाविनाभूतं नियोगमिति श्रुतसामर्थ्यादेव विध्यर्थः प्रतिपन्नः,** **तत्र व्यवहारमात्राया पूषोद्देशेन पिष्टद्रव्यत्यागः कर्तव्य इत्युपसंह्रियते,** **न तथेह श्रुतसामर्थ्याद्वित्यर्थः प्रतिपन्न इत्याह--सत्यम् युक्तं तत्रेति॥ ननु इहापि श्रुतस्य आत्मनः सामर्थ्यात् नियोगः प्रतिपन्न इत्याह--नन्विहाप्यात्मपदमिति॥ न;** **यागनियोगयोः नियोगप्रतिपत्तारमन्तरेण अनुपपत्तिवत् प्रतिपत्तुर्नियोगमन्तरेण अनुपपत्त्यभावादित्याह--नैतत् सारम्;** **नियोगो हीति॥**

 **ननु यः कश्चित् वेदे संसर्गः प्रतिपन्नः,** **स साक्षात् परम्परया वा नियोगसंसृष्ट एव; "वायुर्वै क्षेपिष्ठः" इत्यादावपि परम्परया विधिसंसर्गाभ्युपगमात्,** **तत्र सर्वस्य आत्मस्वभावताप्यविनाभावात् विधिमुपस्थापयतीति,** **तत्राह--अथापि भवतु नामेति॥ भावार्थविषयत्वात् नियोगस्य नासौ भूतसंसर्गविषय इति भावः। एवं तर्हि भावार्थोऽपि विधिविषय संसर्गमात्रेण अविनाभूतः,** **इति सोऽपि कल्प्यतामित्याह--धातुनैव सह कल्प्यत इति॥**

 **सर्वधात्वर्थदोषविवक्षया पृच्छति--कोऽसाविति॥ प्रथमं सर्वधात्वर्थसामान्यातिलङ्घने कारणाभावात् कृतिधातुमुस्थापयति--यदि तावत् कर्तव्यमिति॥ तत्र दूषणमाह--तत्रानात्मनस्वभावतेति॥ प्रपञ्चविलयनेनैव ह्यात्मदर्शनमिति भावः। दूषणान्तरमाह--इतिकर्तव्यतया चेत्॥ शमादयस्तु ज्ञानेतिकर्तव्यम्,** **न प्रपञ्चविलयनेतिकर्तव्यमित्यर्थः। धात्वन्तरमाह--अथेति॥ दूषयति--एवमपीति॥ न हि योषिदादिषु अग्न्यादिभावेन ज्ञायमानेषु योषिदादिभावो निवर्तते;** **विधेयबुद्धेः अप्रामाणिकत्वादिति भावः। उभयथापि धात्वर्थविधौ दूषणान्तरमाह--अशक्यार्थोपदेशश्चेति॥**

 **ननु योषिदग्न्यादिषु मानसी क्रिया,** **ज्ञानं तु विधीयमानमनात्मानं निवर्तयतीति,** **तत्राह--न हि वस्तु वस्त्वन्तरात्मनेति॥ तर्हि पुरुषस्वरूपप्रविलयनेन स्थाणुनिश्चयप्रमाणवत् अनात्मप्रविलयेन आत्मनो निश्चायकं प्रमाणज्ञानमन्यतः प्राप्तमनूद्यविधिमात्रमध्याह्रियते इत्याह--एवं तर्हि ज्ञातव्य इत्यादिना॥ तर्हि विधिवाक्यार्थमितिव्यतिरेकेण ब्रह्मसंवेदनस्य अन्यतः प्राप्तस्य अनुवादो वक्तव्यः,** **न च प्रमाणान्तरमस्तीत्याह--कुतः प्राप्तेरिति॥ ननु विधायकपदव्यतिरिक्तेभ्यो वेदन्ताभिधानेभ्य इत्याह--अभिधानत इति॥ तर्हि विधिनिमित्तप्रतिपत्तिमनपेक्ष्य अभिधानप्रमाणादेव ब्रह्मसंवेदने सिद्धे न विधिना कृत्यमित्याह--एवं तर्हि विधानमनर्थकमिति॥ ननु निष्पन्नेऽपि संवेदने पुनः तादृशं व्यक्त्यन्तरं चोद्यते इत्याह--पुनः कर्तव्यतयेति॥ ननु किं तेन कार्यम् पूर्वेणैव प्रयोजनसिद्धेरिति,** **तत्राह--यथा मन्त्रेष्विति॥**

 **अयमर्थः--मन्त्राः स्वाध्यायविधिनैव उपात्ता गृहीतपदपदार्थसम्बन्धस्य स्वार्थे प्रत्ययमुत्पाद्य व्यवस्थिताः स्वार्थस्य अननुष्ठेयत्वात् ब्राह्मणवाक्यैश्च प्रमितत्वात् प्रवृत्तिनिवृत्तिप्रयोजनशून्या व्यवतिष्ठन्ते। तत्र--"ऐन्द्र्या गार्हपत्यम्" "बर्हिर्देवसदनं दामि" "इमामगृभ्णन् रशनामृतस्येत्यश्वाभिधानीमादत्ते" इत्यादिश्रुतिलिङ्गवाक्यादिभिः व्रीह्यादिवत् कर्माङ्गभावेन विनियुक्ताः प्रधानापूर्वनिर्वृत्तिद्वारेण प्रयोजनवन्तो मन्त्रा इत्युच्यन्ते। तत्र मन्त्राः केन **

**उपकारेण अपूर्वसिद्धेरुपकुर्वन्तीति वीक्षायामध्ययनविधेरर्थज्ञानार्थत्वात् दृष्टोपकारे सति अदृष्टकल्पनानुपपत्तेः तेषु अनुष्ठानकाले प्रतिपत्त्यपेक्षस्य द्रव्यदेवतादेः प्रतिपत्तिमुत्पाद्य तद्द्वारेण अपूर्वस्य उपकुर्वन्तीति कल्प्यते। ततश्च मन्त्रैरेवानुस्मृत्यानुष्ठाने अपूर्वसिद्धिः,** **न ब्राह्मणवाक्यैरिति,** **गम्यते। तत्र प्रयोगविधिः अङ्गैरपूर्वोपकारं कारयन् मन्त्रैरर्थज्ञानं कारयतीति। तत्र यथा प्रयोगवचनो मन्त्रैः प्रथमोत्पन्नज्ञानातिरिक्तमपूर्वोपकारि ज्ञानान्तरमनुष्ठापयति,** **एवं ब्रह्मसंवेदनमपरमनुष्ठीयते मोक्षफलायेति॥**

 **ननु युक्तं तत्र स्वार्थे प्रत्ययमुत्पाद्य निवृत्तानां मन्त्राणां श्रुत्यादिविनियोगसामर्थ्यात् प्रयोगवचनेन ज्ञानस्य पुनः कर्तव्यत्वम्,** **न च आत्मज्ञाने प्रयोगवचनोऽस्तीत्याह--प्रयोगवचनस्तत्र विधायक इति॥ इहापि तर्हि स सम्पाद्यते इत्याह पूर्ववादी--इहापि प्रयोगवचनो विधायक इति॥ कथम् "वेदान्तवाक्यैः आत्मज्ञानं कुर्यादि"ति वेदान्तशब्दकरणविशिष्टोत्पत्तिविधिस्तावदध्याहृतः "सोमेन यजेत" इतिवत्। स च विधिः कथं ज्ञानं कर्तव्यमिति इतिकर्तव्यताभेदमीक्षमाणः प्रकरणपठितशमादिविधीन् फलवदात्मज्ञानविधिसन्निहितानितिकर्तव्यतात्वेन विनियोजयन् विनियोगविधिः सम्पद्यते। पुनश्च साङ्गे कर्मणि नियोज्यमधिकारिणं ममेदं कर्तव्यमिति प्रतिपत्तारमाकाङ्क्षन् अर्थवादगतं मोक्षं रात्रिसत्रन्यायेनोपसंहृत्य मोक्षकामो वेदान्तवाक्यकरणैः शमादीतिकर्तव्यतानुगृहीतैरात्मज्ञानं कुर्यादिति स एव विनियोगविधिरधिकारविधिः सम्पद्यते। पुनः स एव साङ्गं तत्त्वज्ञानमधिकारिणमनुष्ठापयन् प्रयोगविधिः सम्पद्यते इति।**

 **पुनश्च सिद्धान्ती मन्त्रेभ्यो वेदान्तानां वैलक्षण्यमाह--ननु मन्त्रेष्विति॥ प्रत्ययपरत्वमिति। अपूर्वोपकारिप्रत्ययमात्रे मन्त्राणां तात्पर्यं,** **नार्थतथात्वे इत्यर्थः। तत्र वेदन्तानां स्वार्थविधिपरत्वं प्रयोजनवदज्ञातार्थावगन्तृत्वादिति। तत्र विधेयप्रत्ययसमर्पणेन विधिपरत्वमज्ञातार्थपरत्वं चोभयं न विरुद्धमित्याह--अन्यार्थमपि प्रकृतमिति॥ ननु स्थायिपदार्थानां क्रमेण वा युगपद्वा अनेकानि कार्याणि सम्भवन्ति,** **शब्दस्य तु तात्पर्यात् सकृत् कार्यहेतोः कथमुभयपरत्वम्
इति तत्राह--यथा वा पदार्थानामिति॥ सिद्धान्ती ब्रह्मण्याभिधानिकप्रथमप्रत्ययोपगमेनैव पुरुषार्थसिद्धेः न मन्त्रेष्विव विधिशेषतया द्वितीयप्रत्ययाय उत्पत्तिविनियोगाधिकारप्रयोगविधिकल्पनं अपेक्ष्यते इति दर्शयितुं मन्त्रेभ्यो वैलक्षण्यमाह--तदेतदनिरूपितमिवेति॥ विधिविषयसमर्पणेन विधिप्रमितशेषस्य योषिदग्न्यादिवाक्यस्य तज्जन्यज्ञानस्य वा प्रमेयपरत्वादर्शनादिति वाक्यशेषः। ननु लौकिकप्रमाणगम्यत्वात् प्रमेयस्य तत्परत्वाभावः,** **इह तु विधिब्रह्मणोरलौकिकत्वादुभयपरत्वं स्यादिति,** **नेत्याह--न च युगपदुभयमिति॥ ज्ञानं प्रति ब्रह्मणः प्रमेयतया प्राधान्यम्,** **विधेयज्ञानविशेषणतया गुणभावः,** **प्रमेयत्वादुपादेयता,** **विधिं पत्युद्देश्यता,** **प्रमेयत्वाद्विधेयता,** **विधानायानुवाद्यता चेत् ब्रह्मणः स्वज्ञानस्य विधिविषयतया तत्प्रमितिशेषत्वे च प्राधान्योपादेयत्वप्रमेयत्वानि तद्विरुद्धगुणत्वोद्देश्यत्वानुवाद्यत्वानि च एकस्यां शब्दजन्यप्रमितौ प्रसज्यन्ते। तदिदं वैरूप्यम्॥ ननु प्रथमज्ञानमर्थपरं द्वितीयज्ञानं विधिविषयतया तत्परमित्यविरोधः किं न स्यात् न;शब्दस्य उभयपरत्वाभावे तज्जन्यज्ञानस्य असकृज्जनितस्यापि उभयपरत्वानुपपत्तेः॥**

 **ननु वैरूप्यप्रसङ्गो न दोषमावहति,** **अन्यथा गुणकर्मविधानानुपपत्तेरिति चोदयति--नन्वेवं सति गुणकर्मणामिति॥ क्रत्वङ्गभूतकारकसंस्कारार्थानि कर्माणि गुणकर्माणि। तत्र क्रियाजन्यातिशयविशिष्टमेव कर्मकारकं कारकविभक्त्यभिधेयमित्यङ्गीकृत्य वैरूप्यमुच्यते। व्रीहीणां तावत् प्रमाणान्तरसिद्धत्वात् कारकत्वाच्च अनुवाद्यत्वगुणत्वोद्देश्यत्वानि सिद्धानि। विधेयप्रोक्षणजन्यातिशयवत्तया साध्यत्वात् उपादेयत्वप्राधान्यविधेयत्वानि विभक्तिसामर्थ्यात् प्रतीयन्ते इत्येकस्यां प्रमितौ गुणकर्मसु वैरूप्यमिति॥ तत्र न क्रियाजन्यातिशयो वैभक्तिकः,** **किन्तु तदर्थक्रियाविध्यनुपपत्तिगम्यः;** **अतः शाब्दज्ञाने गुणत्वोद्देश्यत्वानुवाद्यत्वान्येव प्रतीयन्ते,** **प्राधान्यप्रमेयत्वोपादेयत्वानि त्वार्थापत्तिप्रमित्यन्तरेऽवभासन्ते,** **इति ज्ञानभेदान्न वैरूप्यदोष इति परहरति--न निराकृतं स्यादिति॥ इहापि तर्हि ब्रह्मज्ञानविधेयज्ञानयोर्भेदाद्विरुद्धत्रिकस्य व्यवस्थया अवभास इति,** **नेत्याह--यत्र पुनः प्रमाणान्तरादिति॥ ननु इहापि ज्ञानद्वयमेवेष्यताम्,** **कस्तर्हि सामग्रीभेदः न चैकसामग्रीजन्यज्ञानसहस्रस्यापि प्रमेयभेदः सम्भवति। अस्तु तर्हि विधायकपदव्यतिरिक्तपदसमुदायस्य पृथगेव ब्रह्मस्वरूपं प्रतिपाद्य पुनस्तदनुवादज्ञानं जनयित्वा तस्य विधिविषयत्वसमर्पणेन पुनर्विधायकपदेन पदैकवाक्यतेति,**

**नेत्याह--न च स एव समन्वय इति॥ ननु तर्हि विधिपदेन यानि पदैकवाक्यभूतानि,** **तद्व्यतिरिक्तपदानां पृथगन्वयेन ब्रह्मप्रतिपत्तिशेषतेत्याशङ्कते--अथ अर्थवादपदानीति॥ ननु इहापि भूतार्थत्वात् अर्थवादजन्यज्ञानवद्विधिशेषतेति,** **नेत्याह--इह पुनरपरामृष्टेति॥ प्रयोजनपर्यन्तत्वाय विधिशेषता,** **न भूतत्वनिमित्तेति भावः। यद्यपि शाब्दज्ञानात् अग्रहणं निवर्तते;** **तथापि मिथ्याज्ञानत्तत्संस्काराविद्यानिवृत्तिरपरोक्षानुभवात्,** **तस्य च शाब्दज्ञानात् अनुत्पद्यमानफलस्य सिद्धये ज्ञानं विधीयते इत्याशङ्कते--अथ पुनः शाब्दज्ञानादिति॥ तर्हि विधीयमानज्ञानस्य व्रीह्यादिवत् करणकारकं वक्तव्यम्,** **तन्न सम्भवतीत्याह--किं तज्ज्ञानमिति॥ ननु प्रत्यक्षादीनामपरोक्षज्ञानसाधनत्वं प्रसिद्धमिति,** **न;** **पूर्वज्ञानवदतत्फलत्वप्रसङ्गादित्याह--शाब्दं चेति॥**

 **ननु विधीयमानं शाब्दं ज्ञानमिति,** **किं तज्ज्ञानं विधीयमानतया परोक्षफलम् प्राथमिकज्ञानम् तत्सन्तानो वा न तावत् प्राथमिकमित्याह--तदयुक्तं यत्तावदिति॥ उभयपरत्वे वैरूप्यस्य दर्शितत्वादिति। वाक्यशेषः। ननु प्रथमज्ञानेन अवगते ब्रह्मणि तदुद्देशेन प्रत्ययसन्तानो विधीयताम्,** **तत्संस्कारप्रचयादपरोक्षसिद्धेः इति शङ्कते--अथ पुनस्तदेव ज्ञानमिति॥ किमुपासनविधिसामर्थ्यादिदमवगतम् किं वा "आत्मन्येवात्मानं पश्येत्" इति दर्शनविधानसामर्थ्यात् इति न तावदुपासने विधिः श्रूयते; "आत्मेत्येवोपासीत" "आत्मानमेव लोकमुपासीत" "तमेव धीरो विज्ञाय" इत्यादेः स्वभावसिद्धप्रत्ययोपादानेन अलौकिकात्मविषयप्रतिपादनपरत्वात्,** **एवकारविशेषणश्रवणात् वाक्यस्य विशेषणपरत्वात्,** **उभयप्रतिपादने वाक्यभेदात्, "निदिध्यासितव्यः" इति च आत्मप्रतिपादनपरे वाक्यभेदाभावाय स्तुतिपरत्वात्। अथ दर्शनविधिसामर्थ्यादिति,** **नेत्याह--तत् कथं लभ्यते उपास्तिध्यायत्योरिति॥ ननु ज्ञानस्य सर्वत्र प्रवाहेण अविनाभावात् ज्ञानविधानेन सन्तानविधिः लक्ष्यते इति,** **नेत्याह--नापि ज्ञानेनैवेति॥ अथापि कथञ्चिदुपासनविधानं कल्प्येत निदिध्यासनविधेः;** **तथाप्यपरोक्षफलस्य अहेतुत्वात् उपासनस्य न शाब्दज्ञानाद्विशेष इत्याह--नाप्यभ्यासादिति॥ अभ्यासस्य अप्रमाणत्वात् विषयस्य असम्प्रयुक्तत्वाच्च न वस्त्वापरोक्ष्यमभ्यासात्,** **किंतु मिथ्याऽऽपरोक्ष्यमित्यर्थः॥**

 **ननु "ततस्तु तं पश्यते निष्कलं ध्यायमानः" इति ध्यानमपरोक्षफलं श्रूयते सत्यम्;** **एकत्र चित्तस्य समवधानता तदैकाग्र्यनिमित्तं भवति,** **तदेकाग्रचेतसा सहकारिणा शब्द एव--"औपनिषदमि"ति तद्धितप्रत्ययसामर्थ्यात् अपरोक्षज्ञानमुत्पादयति;** **ध्यायमानो ज्ञानप्रसादेन पश्यतीति वाक्यस्य अन्वयात्,** **चित्तैकाग्र्यस्य सूक्ष्मवस्तुदर्शननिमित्तत्वात्,** **दृष्टेनैव उपकारसिद्धावदृष्टकल्पनायोगात्,** **अपरोक्षकामस्य उपासनायां स्वयंप्रवृत्तेः,** **दृष्टार्थत्वाच्च निदिध्यासनविधानस्य इत्युक्तम्,** **तदेतदाह--नापि श्रूयत इति॥ दृष्टसामर्थ्यानुवादत्वात् वाक्यस्य विधिर्न श्रूयते इत्यर्थः। ननु ऐकाग्र्यद्वारेण आपरोक्ष्यनिमित्तत्वाद् दृष्टद्वारेणापि प्रवर्ततामिति चोदयति--ननु किमत्र श्रवणेनेति॥ परिहारग्रन्थः स्पष्टार्थः। अतो ज्ञानद्वयाभावात् एकस्य ज्ञानस्य उभयार्थताऽयोगात् न ब्रह्मज्ञानं विधेयमिति भावः॥**

 **यत्पुनरिति स्पष्टार्थः। न स्थायिवस्तुदृष्टान्तेन तात्पर्यसापेक्षशब्दव्यापारनिर्णय इत्याह--युक्तं तत्रेति॥ ननु "समिधो यजति" "तनूनपातं यजति" "इडो यजति" "बर्हिर्यजति" "स्वाहाकारं यजति" इति पञ्च वाक्यानि पञ्च पदार्थान् विधाय तेषां क्रममपि विदधाति। अतः शब्दस्यैव द्वैयर्थ्यमित्युक्तमनुवदति--यदपीदमुक्तमिति॥ पदार्था एव शब्दगम्याः,** **क्रमस्त्वर्थापत्तिगम्यो न शब्दगम्य इति परिहरति--यत्तावत् प्रत्येकमिति॥ ये तावदित्यर्थः। तेषामेव। न क्रमस्य विधानमित्यध्याहारः। किं पदार्थेभ्योऽर्थान्तरभूतस्य क्रमस्य वाक्यैः प्रतिपादनमुच्यते किं वा
किं वा पदार्थमात्रस्यैव क्रमस्य प्रतिपादनमिति न तावत् उत्तरः कल्प इत्याह--नापि ते क्रमशब्दाभिधेया इति॥ ननु विहितमङ्गं भवति,** **अङ्गं च प्रयुङ्क्ते प्रयोगविधिः;** **अतः प्रयोगवचनप्रयोज्यत्वेन क्रमस्यापि विधेयत्वे वाक्येभ्य एव अपदार्थस्यापि क्रमस्य विधिरेष्टव्य इति,** **नेत्याह--प्रयोगवचनोऽपीति॥ विहितस्यैव प्रयोज्यत्वात् पदार्थानामेव विहितत्वादित्यर्थः। अन्यथा विहिते प्रयोगविधिः,** **प्रयोगविधौ न विधिकल्पना इतीतरेतराश्रयात्। ननु पदार्था एव क्रमः,** **तस्मात् पदार्थान् प्रयुञ्जानः क्रममपि प्रयुङ्क्ते इति,** **नेत्याह--न ते क्रम इत्युक्तमिति॥**

 **अपर आह--न क्रमो नाम कश्चिदस्ति,** **एकैकस्मिन् पदार्थेऽदर्शनात्,** **अनेकपदार्थाश्रयत्वे पदार्थयौगपद्यात् क्रमायोगात्,** **अयौगपद्ये च उभयाश्रयधर्मायोगादिति ;** **तत्राह--न च क्रमो नामेति॥ ननु संयोगवत् उभयाश्रयत्वे पदार्थयौगपद्यमित्युक्तम्,** **तत्राह--तत्र क्रमो नाम वस्तुभूत इति॥ क्रमत्वादेव न यौगपद्यापेक्षेति भावः। ननु देशकालवस्तूपाधिपरामर्शमन्तरेण क्रमो न दृश्यते इति,** **तदाह--त एवेति॥ ननु अनुष्ठेयपदार्थानामनिष्पन्नस्वभावत्वात् न देशकालवस्तुक्रम इति,** **तत्राह--स्मृतिविज्ञानमेवेति॥ पाठक्रम एव स्मर्यमाणोऽनुष्ठेयपदार्थेषूपरज्यते इत्यर्थः। सर्वथे इत्युपसंहारः। ननु क्रमस्य विधायकं वक्तव्यम्,** **न;क्रमस्य अविधेयत्वात्,** **किंतु अनुष्ठेयविशेषणतया प्रमीयते क्रमः,** **न विधीयते ;** **अननुष्ठेयत्वात्। केन तर्हि प्रमीयते एकस्यानेकपदार्थप्रयोगानुपपत्त्येत्याह--तच्चैकत्त्वात् कर्तुरिति॥ सन्निहितं चेति॥ अर्थक्रमाभावे पाठक्रम इत्यर्थः। तस्मात् सर्वत्र प्रमाणद्वयेनैव प्रमेयद्वयसिद्धिरिति प्रकरणार्थः।**

 **न तथेह ज्ञानद्वयं इत्यारभ्य वेदोऽवगमयति इतिपर्यन्तः स्पष्टार्थः। प्रतिवस्तुसंप्रयोगं निरपेक्षमेव प्रमाणं चक्षुः,** **न तथा प्रतिपदार्थं प्रमाणं शब्दः,** **किन्तु यत्र तात्पर्यं,** **तत्र सम्भूयैव प्रमाणमित्याह--युक्तं तत्र यद्यदवबोधयतीति॥ नन्वाभिधानिकमात्मतत्त्वज्ञानं प्रमेयपरमेव मा भूत्,** **किन्तु विधिविषयतया विधायकपदजन्यविधिप्रमितिविषयत्वेन विधिशेष इत्याह--मा भूदिति॥ कथं तर्हि ब्रह्मात्मसिद्धिरिति तत्राह--तस्मिन् विहितेऽर्थादिति॥ ननु कस्यानुपपत्त्या तत्त्वसिद्धिरिति तदाह--सविषयत्वादिति॥ अवगमसिध्यन्यथानुपपत्यैवेत्यर्थः। परिहरति--एवमप्यविवक्षितोऽर्थ इति॥ एकस्मिन्विषये प्रथमप्रतिपत्तिरप्रमाणं,** **तस्मिन्नेव द्वितीयज्ञानं प्रमाणमिति=श्रुतिश्च न प्रमाणं श्रुत्यर्थापत्तिश्च प्रमाणमित्यादि विरुद्धमित्यर्थः। किञ्चावगमविधानानुपपत्तिर्नावगम्यस्य वस्तुत्वं गमयतीत्याह--नच नियोगत इति ननु ज्ञानस्य स्वतःप्रमाण्यात् तथाभूतार्थतैव युक्ता;** **अन्यथा आरोपितज्ञानस्य विधौ प्रयोजनाभावादिति,** **तत्राह--भवन्ति हि परिकल्पितविषया इति॥ आभिधानिकप्रत्ययस्य विधिसंसर्गात् प्रागपि स्वतःप्रामाण्यं किं न स्यादिति भावः। ननु विधेयज्ञानस्यापि स्वविषयप्रमितिरेव दृष्टं फलम्,** **तत् परित्यज्य आरोपितविषयत्वे अदृष्टकल्पना स्यादिति,** **तत्राह--एतदेवात्र युक्तिमिति॥ सकलप्रमाणविरोधेन दृष्टकल्पनाददृष्टकल्पनमेव युक्तमित्यर्थः। "तस्मात् कार्यनिष्ठे वेदे" इति अनारम्भवादी सिद्धान्त्येकदेशीयदूषणमुपसंहरति॥**

 **ननु वेदान्तानां धर्मब्रह्मविषयत्वाभावे अध्ययनविध्युपात्तानामानर्थक्यं स्यादिति,** **नेत्याह--एवं च सत्ययमात्मा ब्रह्मेत्यादिना॥ तत्र आत्मनो वेदान्तसङ्कीर्तितसमस्तगुणविशिष्टस्योपासनोत्पत्तिविधौ शमादीतिकर्तव्योपसंहारेण विनियोगविधौ मोक्षकामनियोज्यसम्बन्धितया चाधिकारविधौ साङ्गे कर्मण्यधिकारिणोऽनुष्ठापकतया च प्रयोगविधौ वेदान्ताः पर्यवस्यन्ति;** **तच्च सर्वं निरूपितमिति। अत्र किं शब्दानां कार्यान्वितस्वार्थावबोधसामर्थ्यात् सर्वो वेदः कार्यपरतया निरूपित इत्युच्यते किं वा सूत्रकाराद्यभियुक्तवचनसामर्थ्यादिति न तावत् प्रथमः कल्पः;** **समन्वयसूत्रे तस्य निराकरिष्यमाणत्वात्। अभियुक्तवचनसामर्थ्याच्चेति,** **तत्राह--स्यादेतदेवं यदि सर्व एव वेदार्थ इति॥ ननु धर्मस्यैवोपक्रान्तत्वेऽपि प्रासङ्गिकत्वेनेदं ब्रह्म निरूपितमिति,** **नेत्याह--विचारितश्चेति॥ कथमवगम्यते च वेदार्थोपाधो विचारः प्रवृत्त इति सूत्रभाष्यवार्तिककारवचनसामर्थ्यादित्याह--यावता कार्यनिष्ठ एवेति॥**

 **अत्रायमाशयः--अथातो धर्मजिज्ञासा। धर्ममीमांसाशास्त्र विषयः। तत् किमारम्भणीयं न वेति विचारः। नारम्भणीयमिति पूर्वः पक्षः;** **विचार्यमाणार्थनिर्णये प्रत्यक्षादीनामसाधनत्वात् आम्नायस्य चाध्ययनविधाना अदृष्टार्थतया विनियोगात्। तदर्थमध्ययनविधिः अदृष्टार्थो दृष्टार्थो वेति विचार्यते। दृष्टसाधने विधेरयोगाददृष्टनियमाद्विधेरदृष्टार्थ इति प्राप्तम्। ननु स्वाध्यायः अध्ययनक्रियाकर्मतया अवगम्यमानः संस्कार्यो वा,** **आप्यो वेति,** **दृष्टसम्भवे कथमदृष्टार्थता सम्भवेत् न;** **संस्कृतस्य क्रत्वन्तरे विनियोजकप्रमाणाभावात्। अवाप्तस्य च निष्फलत्वात्। ननु अवाप्तादाम्नायात् फलवदर्थावबोधे दृष्टफले नादृष्टं कल्पयितुं शक्यते,** **न;दृष्टफलसाधने अन्यत एव प्रवृत्तेः विधिवैयर्थ्यप्रसङ्गात्। ननु कर्मकारकप्रधानस्याध्ययनस्य कथं स्वतन्त्रादृष्टफलत्वं कल्प्यते न;कर्मकारकस्य वैफल्यात् सक्तुन्यायेन "स्वाध्यायेनाधीयीते"ति वैपरीत्यकल्पनात्। ननु न श्रूयते फलमध्ययनस्यार्थवादेऽपि,** **तन्न;**

**जपाध्ययनफलस्य घृतकुल्यादेरध्ययनत्वसामान्येन प्रथमाध्ययनेऽप्यतिदिश्य रात्रिसत्रन्यायेन "घृतकुल्यादिकामः स्वाध्यायेनाधीयीते"ति फलविपरिणामात्। संस्कारकर्मत्वाभावाच्च न फलश्रुतेरर्थवादता। नन्वदृष्टार्थत्वेऽपि स्वाभाविकस्यार्थावबोधसामर्थ्यस्य का हानिः न;विषनिर्हरणादिकार्यान्तरे विनियुक्तानां मन्त्राणामर्थविवक्षाप्रतिबन्धदर्शनात्। तस्मादाम्नायस्यार्थविवक्षाऽभावात् प्रत्यक्षाद्यविषयत्वात्,** **प्रमाणानुग्राहकत्वाच्च विचारस्य निरालम्बनो धर्मविचारो नारब्धव्य इति प्राप्तम्॥** **आरम्भणीय एवायं विचार इति सिद्धान्तः;** **तस्य स्वाध्यायाध्ययनविधिप्रमितकर्तव्यत्वात्॥ **

 **ननु निरालम्बनत्वमुक्तम्,** **न;** **आम्नायस्य आलम्बनत्वात्। ननु अदृष्टार्थोऽसौ दर्शितः,** **न;** **अध्ययनस्य कर्मकारकप्रधानत्वात् स्वतन्त्रादृष्टार्थत्वायोगात्। ननु कर्मकारके न किञ्चित् प्रयोजनमस्ति इत्युक्तम्,** **न;** **उभयस्याप्युपपत्तेः--अध्ययनेन दृष्टद्वारेण आप्यते,** **साङ्गाध्ययनविधिसामर्थ्यात् संस्क्रियते च स्वाध्याय इति। ननु संस्कृतस्य विनियोगाभाव उक्तः,** **न;** **क्रतुविध्युपादानप्रमाणादेव विनियोगसिद्धेः। क्रतुविधिर्हि स्वविषयावबोधमाकाङ्क्षमाणः तस्य जनकतया संस्कृतं स्वाध्यायमुपादत्ते। ननु उपादानप्रमाणं ज्ञानस्य जनकतया स्वाध्यायमात्रमादत्ते,** **न संस्कारमिति,** **सत्यम्;** **अध्ययनविधिसामर्थ्यादेव संस्कृतस्वाध्यायजन्यविशिष्टज्ञानवतैव अनुष्ठितो यागोऽपूर्वं जनयतीति कल्प्यते। अतः विधिसामर्थ्यमीक्षमाणः क्रतुविधिः स्वविषयज्ञानजनकतया संस्कृतं स्वाध्यायमुपादत्ते। ननु स्वतन्त्रादृष्टं कल्प्यतामित्युक्तम्,** **न;** **दृष्टार्थाक्षरस्वीकरणतज्जन्यज्ञानादिसमवाय्यदृष्टसम्पत्तौ श्रुतविरोधेन कारकवैपरीत्यमादाय स्वतन्त्रादृष्टकल्पनानुपपत्तेः। आधानवदनङ्गस्याप्यध्ययनस्य क्रतूपकारित्वं न विरुध्यते। ननु तव्यप्रत्ययेन प्रकृत्यर्थोपरक्तमपूर्वमेव स्वतन्त्रमभिधीयते,** **तन्न;** **अपूर्वाभिधानेऽपि भिन्नपदोपात्तप्रकृत्यर्थोपरक्तापूर्वाभिधानात् वरमेकपदोपात्तकर्मकारकगतापूर्वाभिधानम्। भावार्थजन्यमपूर्वं न द्रव्यादिजन्यमित्येतावत्,** **समवायस्तु यत्र क्वापि सम्भवति। अदृष्टार्थतया च स्वाध्यायस्य अर्थविवक्षाऽभावे अध्ययनविधिवाक्यस्याप्यर्थविवक्षाऽभावात् अदृष्टार्थतया अध्ययनविधानमेव न स्यात्। तस्मात् साङ्गाध्ययनविधिप्रयुक्तादृष्टस्य स्वसमवायितया अक्षरग्रहणार्थावबोधक्रतुप्रवृत्त्यादिदृष्टफलसापेक्षत्वात् स्वाध्यायस्य स्वभावनिमित्तार्थावबोधप्रतिबन्धकताऽभावात् विवक्षितार्थमाम्नायमवलम्ब्य धर्मविचारः कर्तव्य इति।**

 **तदेवमर्थविवक्षाधर्मविचारावसरप्रदर्शनपरे शास्त्रारम्भे न सर्ववेदार्थविचारसिद्धिरिति,** **प्रारभ्यमाणविचारो धर्मविषयो न वेदार्थमात्रविषय इत्युपपादयति--तथा हि शास्त्रारम्भ इति॥ ननु "वेदवाक्यानि विचारयेत्" इत्यादिभाष्यलिङ्गात् वेदार्थमात्रविचारारम्भोऽवगम्यते इति शङ्कते--कथमिति॥ सामान्यप्रसिद्धिविशेषविप्रतिपत्त्योः भाष्यकारेण धर्मे प्रदर्शितत्वात् स एव विचार्यते इत्याह--धर्मो नाम कश्चित् साधयितुरिति॥ एवं विषयविप्रतिपत्ती दर्शयित्वा धर्मविषय एव पूर्वपक्षप्राप्तिं दर्शयतीत्याह--तत्राग्निहोत्रादिलक्षण एवेति॥ नकारस्तु पूर्वपरयोः सम्बध्यते। "एवमाशङ्किते" इत्यतः प्राक्तनो ग्रन्थः स्पष्टार्थः॥**

 **एवमाशङ्किते शास्त्रारम्भे सिद्धान्तसूत्रं तत्प्रतिपाद्यार्थकथनेन अवतारयति--धर्माय वेदवाक्यानीति॥ यस्य आम्नायस्य अर्थविवक्षा,** **तस्यैव विचारावसरश्चेति तदर्थविवक्षाविचारावसरौ। विवक्षाविचारावसरधर्मविचारान् सूत्रार्थान् सूत्रयोजनया दर्शयति--वेदमधीत्यानन्तरमिति॥ ततः किमायातम् इत्यत आह--एवं स्थित इति॥ किं तत्र विवक्षितं गम्यते इति तत्राह--किं तु धर्मातिरिक्त इति॥ अयमर्थः--वेदस्य अर्थविवक्षाप्रदर्शनेन वेदार्थविचारः कर्तव्य इति वक्तव्ये धर्मग्रहणं कुर्वन् मा भूत् सर्ववेदार्थविचारप्रतिज्ञा,** **किंत्वेकदेशविचारोऽयमिति मन्यते सूत्रकार इति गम्यते॥**

 **ननु "अथातः"शब्दानां स्वाध्यायस्य पूर्वनिर्वृत्ततया विचारहेतुत्वमुच्यते। स्वाध्यायो हि स्वार्थविचारहेतुर्भवति,** **न धर्मविचारहेतुः;** **अतः अथातःशब्दविरोधात् न धर्मविचारः प्रतिज्ञातुं शक्यत इति चोदयति--तत् कथम् यत्तावदिदमिति॥ सामान्यविशेषाभ्यां विचार्यमाणप्रधानाभिधायिधर्मपदग्रहणसामर्थ्यात्,** **तस्यैव विप्रतिपत्त्या पुरुषार्थसाधनतया च जिज्ञासितत्वात्,** **प्रामाण्यप्रतिपादनात् प्राक् वेदार्थे सामान्यप्रतिपत्तिविशेषविप्रतिपत्तिपुरुषार्थसाधनत्वादीनां अनवगमात्,** **जिज्ञासितत्वायोगात् धर्म एव विचार्यत **

**इत्याह--उच्यते धर्मो नामेत्यादिना॥ तत्र धर्मे जिज्ञासायोग्यत्वप्रदर्शनेन वेदार्थे तदभावं विवक्षति--लोकप्रवादादिति॥ ननु धर्मविचारे स्वाध्यायस्य पूर्वनिर्वृत्ततया हेतुत्वम्,** **अर्थविवक्षायाः प्रदर्शनं च अनुपयोगि इत्युक्तम्। सत्यम्;** **अग्निहोत्रादेरपि धर्मस्कन्धत्वात् देवगत्या च धर्मत्वादुपयोग इत्याह--अग्निहोत्रादिरपि वेदार्थ इति॥ यत इति॥ विप्रतिपत्तिस्कन्धत्वादित्यर्थः। तेन विवक्षितोऽसौ स्वाध्याय इति प्रदर्शनीयमित्यर्थः। ननु पुरुषार्थत्वाच्चेद्धर्मविचारः,** **अध्ययनेनैव तत्सिद्धेः किं धर्मविचारेण इति नेत्याह--न च अध्ययनमात्रादिति॥ अतो न--"अथातः"शब्दविरोध इत्याह--अतोऽध्ययनानन्तरमिति॥ किं च धर्मशब्दस्य प्रधानत्वात् अथातश्शब्दविरोधेऽपि धर्मविचार एव युक्त इत्याह--इति वदितुं धर्मग्रहणं युक्तमिति॥ पुरुषा हि धर्ममेव जिज्ञासन्ते न वेदार्थम्;** **तस्यापि धर्मत्वप्रयुक्तत्वात् उपादानस्य इत्याह--यतो न वेदार्थेति॥**

 **सामान्यग्रहणविशेषविप्रतिपत्तिपुरुषार्थसाधनत्वधर्मशब्दग्रहणैः धर्मविचारपरं प्रथमसूत्रमित्युक्तम्,** **द्वितीयमपि सूत्रं तथैवेत्याह--यत् पुनः धर्मस्येति॥ धर्मलक्षणपरं सूत्रं,** **अर्थात् प्रमाणप्रतिज्ञेति प्राभाकराः। मुखतः प्रमाणप्रतिज्ञा,** **अर्थात् धर्मलक्षणत्वमिति वार्तिककारीयाः। सर्वथाप्युभयं विवक्षितमिति। तत्र वेदग्रहणे प्राप्ते सर्वो वेदो धर्मविषयो मा भूदिति चोदनामग्रहीत् इति गम्यत इत्याह--तन्नूनमिति॥**

 **ननु चोदनाग्रहणं सर्ववेदस्य धर्मे प्रामाण्यपरिहाराय न भवति,** **किं त्वन्यदेव प्रयोजनमित्याह--ननु चोदनाग्रहणस्येति॥**

 **अयमर्थः--लिङादिशब्दव्यापारः पुरुषप्रवृत्तिलक्षणार्थभावनालक्षणभाव्यनिष्ठः स्वज्ञानकरणकः स्तुतिनिन्दार्थवादादिज्ञानेतिकर्तव्यताको लिङादिशब्देन आख्यातत्वसामान्यादर्शभावनाभिधायिनाऽपि लिङ्विशेषेण अभिधीयमानः शब्दभावनेति कथ्यते। शब्द एव वा प्रदर्शितांशत्रयविशिष्टः शब्दभावना,** **शब्दगुणो वा। सर्वत्र हि करणमितिकर्तव्यतानुगृहीतं भाव्यनिर्वृत्तिद्वारेणैव भावनां प्रति करणं भवति। तत्र शब्दभावनाविषयं ज्ञानं लिङादिशब्दजन्यं प्रवर्तकज्ञानत्वात् स्तुत्यादिज्ञानानुगृहीतं पुरुषप्रवृत्तिनिवृत्तिहेतुरिति,** **भाव्यनिर्वृत्तिद्वारेण शब्दभावनां प्रति करणमुच्यते। सा च शब्दभावना पुरुषप्रवृत्तिमुत्पादयन्ती तस्याः पुरुषार्थविषयत्वमन्तरेण नोत्पादयितुं क्षमते ;** **अपुरुषार्थे पुरुषस्य अप्रवृत्तेः। ततः चोदनाप्रयुक्तपुरुषप्रवृत्तेः समानपदोपात्तमपुरुषार्थं धात्वर्थं भाव्यं विहाय पुरुषविशेषणमपि स्वर्गादिकं भाव्यत्वेनोपादाय धात्वर्थकरणिका प्रयाजादीतिकर्तव्यताका स्वर्गादिभाव्यनिष्ठा पुरुषप्रवृत्तिरर्थभावना सम्पद्यते। तत् एवंविधार्थभावनानिष्पत्तये शब्दभावनायाः प्रवर्तकत्वद्योतनाय चोदनाग्रहणमिति॥**

 **नेतत् सारम्;** **अध्ययनविधिः इत्यादिः परिहारः। तस्यायमर्थः--"स्वाध्यायोऽध्येतव्यः" इति तव्यप्रत्ययव्यापारः शब्दभावना अध्ययने पुरुषप्रवृत्तिलक्षणार्थभावनाभाव्यनिष्ठा स्वविषयप्रवर्तकज्ञानकरणिका अध्ययनफलार्थवादादिविज्ञानेतिकर्तव्यताका भवति। सा च पुरुषप्रवृत्तिलक्षणामर्थभावनामध्ययनकरणिकां स्वाध्यायभाव्यनिष्ठां प्राङ्मुखत्वादीतिकर्तव्यताकामुत्पादयति। सा च भाव्यस्य स्वाध्यायस्य फलवद्विज्ञानजनननिमित्तत्वमन्तरेण अर्थभावनामुत्पादयितुमसमर्था स्वाध्यायगतलिङादिशब्दाभिधेयक्रतुभावनानां स्वर्गादिविषयत्वं परम्परया कल्पयति इत्यध्ययनविधिसामर्थ्यादेव वेदस्य विशिष्टफलविषयभावनानां प्रतिपादकत्वं सिद्धम्। अतो वेदग्रहणेनैव भावनानां धात्वर्थं विहाय स्वर्गाद्यालम्बनकत्वं सिध्यतीति॥**

 **अपि च चोदनाग्रहणे वेदान्तानामर्थान्तरपरत्वाशङ्का स्यात्,** **तन्निवृत्तये वेदग्रहणमेव युक्तमित्याह--अपि च वेदग्रहणमेवेति॥ संदेहान्तरमाह--चोदनाग्रहणे हीति॥ ननु वेदाध्ययनानन्तरं धर्मविचारं प्रतिज्ञाय चोदनालक्षण इति ब्रुवन् वैदिकचोदनामेव ब्रवीति,** **न;** **तत्र विशेषाभावात्। अनेन च सूत्रेण तत्रापि सर्वचोदनानन्तर्यं किं न स्यात् प्रकारान्तरेण वैदिकचोदनानियममाह--अथ वेदाधिकरणे इति॥ लक्षणसूत्रे प्राप्तं वेदग्रहणं विहाय अन्यत्र कुर्वन् न बुद्धिपूर्वकारी स्यादिति परिहरति--सोऽयमाभाणक इति॥ अतो वेदान्तानां धर्मपरत्वपर्युदासाय चोदनाग्रहणमित्याह--अतश्चोदनाग्रहणादिति॥ तस्मात् सूत्रभाष्यवार्तिककाराभिप्रायेण ब्रह्मपरत्वमेव,** **न धर्मपरत्वमित्याह--तदेवं सूत्रकार इति॥**

 **ननु तेषामेव कृत्स्नस्य वेदस्य धर्मे विनियोजकं वचनमस्तीत्याह--ननु दृष्टो हि तस्यार्थ इति॥ सत्यम्;** **धर्मचोदनासूत्रप्रक्रमसामर्थ्यादुत्तरं सामान्यवचनं प्रकृतविशेषे उपसंह्रियते इत्याह--सत्यम्;** **तत्प्रक्रमबलादिति॥ सामान्येन परिहारमभिधाय प्रत्येकमाह--अपि च दृष्टो हीति॥ ननु आम्नायशब्देन सकलवेदस्य धर्मावबोधे विनियोगः स्पष्ट इति चोदयति--कथमिति॥ न विनियोगकात्र्स्न्यपरं भाष्यम्,** **किं तु आम्नायस्यार्थसद्भावपरम्;** **यथा "रूपं प्रत्यक्षमि"त्युक्ते न सर्वप्रत्यक्षस्य रूपे विनियोगः,** **किं तु रूपस्य प्रत्यक्षान्वयमात्रं कथ्यते,** **तद्वत् इति परिहरति--वेदाध्ययनानन्तरमित्यादिना॥ अयोगव्यवच्छेद इति॥ वेदस्य कर्मावबोधेनासंबन्घं निराकृत्य सम्बन्धः प्रतिपाद्यत इति। नान्ययोगव्यवच्छेद इति॥ वेदस्य अर्थान्तरसम्बन्धो नास्तीति नाभिधीयत इत्यर्थः। ननु कर्मशब्दः प्रमेयमात्रपरतया धर्मब्रह्मणोरविशिष्टः किं न स्यात् इति नेत्याह--कर्मशब्देन चेति॥ क्रियायां विषयमात्रे च प्रसिद्धस्य शब्दस्य कुतः क्रियापरत्वम् इति प्रकरणादित्याह--यतस्तदवबोधेति॥ तस्मात् इत्युपसंहारः॥**

 **यत् पुनः इत्युक्तानुवादः। आनर्थक्यशब्देन अभिधेयाभावः प्रयोजनाभावो वाभिधीयते न तावदभिधेयाभाव इत्याह--तत्र यद्यानर्थक्यमर्थाभाव इत्यादिना॥ अथेति निष्प्रयोजनत्वमनूद्य दूषणमाह--भवतु सोऽरोदीदिति॥ ननु तेषामपि "पूषा प्रपिष्टभागः" इत्यादिसंसर्गेष्विव प्रयोजनं कल्प्यतामिति,** **नेत्याह--एकवाक्यत्वादिति॥ ननु "अधस्तात् समिधं धारयन्ननुद्रवेदुपरि हि देवेभ्यः" इत्युपरिधारणस्य पूर्वेण एकवाक्यस्य विधानवत् सप्रयोजनो विधिः कल्प्यतामिति,** **नेत्याह--कल्पयितुं चाशक्यत्वादिति॥ वेदान्तवाक्यान्यपि तर्हि प्रयोजनशून्यतया क्रियार्थानीति,** **नेत्याह--यानि पुनरपास्ताशेषाशिवमिति॥ अतः सूत्रं क्रियाप्रकरणपठितवाक्यविषयमित्याह--अतः स्वयमपुरुषार्थत्वादिति॥ क्रियाप्रकरणपठितानामेव प्रयोजनशून्यानां स्तावकत्वेन क्रियान्वयो दर्शितः,** **न वेदान्तानामित्यत्र लिङ्गमाह--तथा च तद्विधान्येवेति॥ न वेदान्तवाक्यं किंचिदप्यर्थवादाधिकरणे क्रियाशेषत्वेनोदाहृतमस्तीत्यर्थः॥**

 **यदपि केचिदिति प्राभाकराणां शास्त्रारम्भप्रकारं दर्शयति। अयमाशयः--अध्ययनविधिर्हि विचारं विदधाति। स च स्वाध्यायस्य फलपर्यन्ततामाकाङ्क्षन् वेदार्थविचारमेव विदध्यात्,** **न धर्मविचारमिति। ननु सामान्यप्रतिपत्तिविशेषविप्रतिपत्तिभ्यां जिज्ञासितोऽर्थो विचारमर्हति,** **न तथा वेदार्थ इति,** **तत्राह--किं तर्हि अधीतवेदस्येति॥**

** "उद्भिदा यजेत पशुकामः" इत्यत्र पशुकाम इत्यत्र पशुकाममुद्दिश्य यागो विधीयते यागविधानं वोद्दिश्य पशुकामाधिकारः किं वा उभयम् इति तथा सत्रे यजमाना एवर्त्विजः,** **इति यजमानानुद्दिश्य ऋत्विग्भावो विधीयते किं वा ऋत्विज उद्दिश्य यजमानभावो विधीयते इत्यादिवचनव्यक्तिसंशयाद्विचार इति॥ "अथातो धर्मजिज्ञासा।" वेदार्थविचारो विषयः। स कर्तव्यो वा न वेति विचारः। नेति तावत् प्राप्तम्;** **आलम्बनप्रमाणाभावात्। ननु आम्नायालम्बनो विचारः स्यात्,** **न;** **अध्यापनविधिशेषतया आम्नायस्य स्वार्थविवक्षाऽभावात्। कथम् अध्ययनं तावत् अधायपनविधिप्रयुक्तानुष्ठानत्वात् तच्छेषतामश्नुते। स्वाध्यायोऽप्यध्ययननिर्वृत्तिद्वारेण अध्यापननिर्वृत्तिपरो विषनिर्हरणादिवाक्यवत् न स्वार्थविवक्षामर्हतीति केचित्॥**

 **अन्ये तु स्वाध्यायविधिवाक्ये तव्यप्रत्ययेन अपूर्वस्य प्रतिपादनात् तदङ्गता तावत् स्वाध्यायस्याधिगता। तत्र विहिताप्ययनस्य प्रयोजकत्वात् अध्यापनविधेः प्रथमावगतामपूर्वाङ्गतामनपाकृत्यैव अध्ययनेन अध्यापनं निर्वर्त्यते इति॥ ततश्च अपूर्वाङ्गत्वादविवक्षितार्थत्वाद्विचारानारम्भः प्राप्तः॥**

 **तत्र आरम्भणीयो विचारः;** **स्वाध्यायस्य विवक्षितार्थत्वात्। ननु अध्यापनविधिशेषः स्वाध्याय इत्युक्तम्,** **न;** **प्रयुक्तिमात्रेण अङ्गत्वानुपपत्तेः। न ह्याधानमुत्तरक्रतुप्रयुक्तिमात्रात् तदङ्गं भवति। ननु लिङ्गसंख्याप्रयाजादयः क्रतुविधिप्रयुक्तानुष्ठानाः तदङ्गतामश्नुवते,** **न;** **प्रकरणादिविनियोगप्रमाणसामर्थ्यादङ्गभावः,** **तदङ्गत्वाच्च तत्प्रयुक्तानुष्ठेयता। न तथेह विनियोगे प्रमाणमस्ति। न च प्रयुक्तिमात्रादङ्गतेति विशेषः। अतः स्वातन्त्र्यात् विवक्षितार्थः स्वाध्याय इति। यत्तु अध्ययनापूर्वाङ्गतेति,** **तत्रापि अपूर्वस्य प्रयोजनाकाङ्क्षायां,** **दृष्टे सत्यदृष्टकल्पनानुपपत्तेः स्वाध्यायसामर्थ्यजन्यं प्रयोजनवद्विज्ञानं फलत्वेन कल्प्यते। ननु न नैयोगिकं तत्,** **किं तु दृष्टसामर्थ्यजन्यं फलविज्ञानम्,** **सत्यम्;** **अनैयोगिकफलस्यैव **

**विज्ञानस्य अनुष्ठानाङ्गतया अपूर्वोपकारः कल्प्यते;** **अथ वा अर्थे तात्पर्यं विज्ञानस्य नैयोगिकफलत्वाधीनमिति कल्प्यते। लौकिकतात्पर्यनिमित्तविवक्षाद्यभावात्। तदेवं विवक्षितार्थत्वाद् शास्त्रमारम्भणीयमिति॥**

 **तत्र वेदार्थविचारारम्भेऽपि न वेदान्तानां गतार्थत्वमिति परिहरति--तत्रापि न निखिलवेदार्थेति॥ वेदार्थोपाधिविचारेऽपि धर्मग्रहणसामर्थ्यात् तदेकदेशो विचारित इति भावः। ननु कृत्स्नाध्ययनविधिप्रयुक्तो विचारः कथमेकदेशविषयः स्यात् इति चोदयति--तत्कथमिति॥ परिहरति--तथा सत्यथात इति॥ प्रतिवाक्याध्ययनविचारं विधिव्यापारभेदात् प्रयोजनभेदवशात् एकदेशविचारेऽपि न विधिप्रयोज्यत्वविरोधः;** **यथा चक्षुषा रूपं पश्येदिति विधिप्रयुक्त्या रूपैकदेशनीलदर्शनेऽपि तत्प्रयुक्तिः न विरुध्यते तद्वदित्यर्थः। अन्यथा विध्यनुसारेण कृत्स्नवेदार्थविचारविवक्षायां धर्मग्रहणं न स्यादित्याह--यतो धर्म इति कृत्वेति॥**

 **धर्मग्रहणस्य च वेदार्थैकदेशविचारपर्युदासः प्रयोजनं,** **किं तु वेदार्थस्य पुरुषार्थतासिद्धिः प्रयोजनमिति शङ्कते--सत्यम्;** **तथापि शास्त्रकाराणामिति॥ परिहरति--एवं तर्हीति॥ धर्मशब्दस्य हि वेदार्थे प्रयोगनिमित्तं वक्तव्यम्,** **न तावद्रूढिः;** **चैत्यवन्दनादावपि प्रयोगविप्रतिपत्तेः। अथ अन्वयव्यतिरेकसिद्धःश्रेयस्साधनाभिधायीधर्मशब्दः,** **तथाभूतत्वात् वेदार्थस्यापि धर्मशब्दः तत्र प्रवर्तत इति,** **एवं तर्हि स्वाध्यायपाठादेव ब्रह्मणः प्रतीयमानस्य धर्मशब्दाभिधेयत्वाभावात् श्रेयोरूपत्वात् तस्य अर्थात् पर्युदस्तत्वात् धर्म इत्येवं कृत्वा विचारो युक्तः;** **अन्यथा आपातप्रतिपन्नधर्मब्रह्मसंग्रहज्ञापनाय वेदार्थजिज्ञासेति वक्तव्यमिति भावः। न हि अनुष्ठेयश्रेयोरूपमिति ब्रह्म पदान्वयमात्रादेव विचारात् प्राक् न प्रतीयते इति शक्यं वक्तुम्।**

 **लक्षणसूत्रमपि धर्मविषयं न वेदार्थविषयमित्याह--तथा चोत्तरमपीति॥ लक्षणं हि लक्ष्यस्य अन्यप्रसङ्गविभ्रमनिरासपरम्। तत्र च धर्म एव चैत्यवन्दनादौ प्रसक्ततया विप्रतिपन्नः,** **न वेदार्थः। अतो लक्षणस्य कृतार्थत्वाय धर्म एव लक्ष्यते इत्याह--धर्मस्वरूपविप्रतिपत्तिनिरासपरमिति॥ ननु वेदार्थेऽपि विप्रतिपत्तयः सन्ति किमर्थवादलक्षणो वेदार्थः,** **किं वा चोदनालक्षणः इति;** **तन्निरासाय लक्षणमुच्यत इति तत्राह--इतरथा वेदार्थविप्रतिपत्ताविति॥ मन्त्रादिषु कार्यस्य अप्रतीतेः येन यत् प्रतीयते,** **स तस्य अर्थ इति नियमात् नैवं विप्रतिपत्तिरिति भावः। ननु धर्मग्रहणेऽप्यर्थवादलक्षणत्वं निराकृत्य चोदनालक्षणत्वं वेदार्थस्य किं न सिध्यति इत्यत आह--यतो न धर्मग्रहणे सतीति॥ वेदार्थविप्रतिपत्तिनिराकरणप्रतिभासाभावात् धर्मविप्रतिपत्तिनिरासप्रतिभासात् अप्रतिपन्नवेदार्थविप्रतिपत्तिनिरासग्रहणायोगादित्यर्थः॥**

 **अथ धर्मशब्दस्य वेदार्थे प्रयोगात् तद्विप्रतिपत्तिनिरास एव विवक्ष्यतामिति चोदयति--कथमिति॥ तत्र न तावत् रूढिमाश्रित्य धर्मशब्दस्य वेदार्थे प्रयोग इत्युक्तम् नापि लक्षणया;** **अभिधेयात् अन्यस्य लक्ष्यत्वेन वेदार्थस्य अधर्मत्वप्रसङ्गात्। इदानीं स्वार्थप्रक्षेपेण वा तत्र प्रवृत्तिः शब्दमात्रस्य वा संज्ञासंज्ञिसम्बन्धपरतयोपयोग इति शिष्यते तत्र न तावत् स्वार्थप्रक्षेपेणेत्याह--यत्तावच्चोदनालक्षणो योऽर्थ इति॥ चोदनालक्षणत्वे,** **वेदार्थस्त्वेतावानिति न निर्णीतं भवति;** **चोदनाधर्मशब्दयोः वेतदर्थाभिधायित्वाभावात्;** **यथा यच्चाक्षुषं तद्रूपमित्युक्ते न सर्वस्य प्रत्यक्षस्य रूपमर्थ इत्युक्तं भवति,** **तद्वदिति भावः। चोदनालक्षणे धर्मसंज्ञाविधिपरत्वं सूत्रस्य निराकरोति--अथ पुनरित्यादिना॥ अङ्गीकृत्य दूषणमाह--अथा कथच्चिदिति॥ अयं भावः--चोदनालक्षणस्य वेदार्थत्वे अर्थशब्दस्य वैयर्थ्यं स्यात्;** **श्येनादीनामपि चोदनालक्षणत्वाद्वेदार्थत्वाच्च तद्व्यावृत्त्यनुपपत्तेः,** **अचोदनालक्षणत्वे अवेदार्थत्वे च ताभ्यामेव श्येनादिनिवृत्तेरर्थशब्दस्य वैयर्थ्यं स्यात्,** **लक्षणवाक्ये अनुवादमात्रानुपपत्तेश्च। प्रमाणप्रतिज्ञायामप्यर्थशब्दस्य वैयर्थ्यं स्यात्,** **धर्मविचारपक्षे श्येनादेः प्रतिषेधचोदनाविषयस्यानर्थत्वेनाधर्मत्वसिद्धिः प्रयोजनमिति। तथा चोदनाशब्दोऽपि कृत्स्नवेदलक्षणापरो वक्तव्यः। कथम् चोदनाव्यतिरिक्तोऽपि वेदभागोस्ति वा न वा नास्ति चेत्,** **चोदनालक्षणोऽर्थः चोदनार्थ इति लक्ष्यलक्षणयोरैक्यमेव स्यात्। अस्ति चेत्,** **सोऽप्यर्थवान् वेदभागः निरर्थको वा अर्थवांश्चेत्,** **कथं चोदनाप्रमेयोऽचोदनाभागस्यार्थः स्यात् अर्थशून्यश्चेत् चोदनाव्यतिरिक्तो वेदभागः,** **कथं तर्हि चोदनार्थोऽर्थानर्थवद्भागद्वयसमुदायवेदार्थः स्यात्। तस्मात् चोदनाशब्दः कृत्स्नवेदलक्षणापर इति। चोदनालक्षणो वेदार्थ इति वाक्ये शब्दद्वयदूषणमभिप्रेत्य--अथापि कथंचित् इत्युक्तम्॥ तथा सति वेदस्य प्रामाण्यात् अर्थवत्त्वनिश्चये विचारात् प्रागेव संजाते किं वेदार्थः चोदनालक्षणः किं वा अर्थवादादिलक्षणः इति विशये,**

**नार्थवादादिलक्षणः किं तु चोदनालक्षणो वेदार्थः इति निर्णयपरं सूत्रं स्यात्। तच्चानुपपन्नम्;** **निश्चितत्वादर्थवत्त्वस्येत्याह--तथा सति चोदनालक्षण इति॥**

 **ननु प्रथमसूत्रे स्वाध्यायस्य अर्थविवक्षायाः प्रदर्शितत्वादर्थवत्त्वनिश्चयात् तदुद्दिश्य लक्षणविधानं युक्तम्,** **न;** **अनिश्चिते प्रामाण्ये अर्थविवक्षाऽयोगात्। तत्र च अध्ययनविधिप्रयुक्ताप्रामाण्यमात्रनिराकरणेन अर्थविवक्षा दर्शिता,** **न तु पौरुषेयत्वप्रमाणान्तरयोग्यविषयत्वादिनिमित्ताप्रामाण्यं तत्र निराकृत्य प्रामाण्यं व्यवस्थापितम्। तस्मात् अर्थवत्त्वानिश्चयात् वेदार्थश्चोदनालक्षण इति नियन्तुं न शक्यते।**

 **अथ प्रथमसूत्रसामर्थ्यादेव अर्थवत्त्वमङ्गीकृत्य लक्षणविधानमिति,** **तत्राह--तत्रानन्तरं प्रामाण्यप्रतिपादनं न युज्येतेति॥ ननु तस्यैव दृढीकरणाय पुनः प्रतिपादनम्,** **न---अर्थवत्त्वे निश्चिते दृढीकरणप्रयोजनाभावात्,** **अनिश्चिते च लक्षणप्रवृत्त्यभावात्। ननु वेदप्रामाण्यस्यापि वेदार्थत्वादेव प्रतिपादनं न वेदस्य अर्थवत्त्वनिश्चयायेति,** **न;** **वेदप्रामाण्यस्यापि वेदार्थत्वे,** **सिद्धे वस्तुनि प्रामाण्यप्रसङ्गात्। भाष्यकारश्च द्वितीयाध्यायमारभमाणो "वृत्तं प्रमाणलक्षण"मिति प्रथमाध्यायेन वेदस्य प्रामाण्यमेव साधितं दर्शयति,** **तन्‌ युज्यते वेदस्य अर्थवत्त्वनिश्चियपूर्वे विचारे। अतो धर्मे प्रमाणप्रतिज्ञैव लक्षणं वा द्वितीयसूत्रेण क्रियत इत्याह--वृत्तं प्रमाणलक्षणमिति चेति॥ किं च अस्मिन्नेव सूत्रे मन्त्रार्थवादयोर्धर्मे प्रामाण्यनिराकरणात् अर्थवादाधिकरणमनपेक्षितं स्यादित्याह--मन्त्रार्थवादेषु चेत्॥ स्तावकत्वेन अन्वयप्रकारप्रतिपादनार्थमधिकरणमिति चेत्,** **न;** **अत्रैव धर्मे प्रामाण्यनिराकरणाद्धर्मस्य प्रतिपादकतया तत्र पूर्वपक्षानुदयात्॥**

 **उपसंहरति--अतः पूर्वोक्तेन न्यायेन कार्यनिष्ठ एव वेदभागौ विचार्यतया प्रक्रान्तो विचारितश्च,** **न वस्तुनिष्ठ इत्यतो वस्तुतत्त्वनिष्ठं वेदभागं विचारयितुमिदमारभ्यते।**

 ** इति श्रीमत्परमहंसपरिव्राजकानन्यानुभवपूज्यपादशिष्यस्वप्रकाशानुभवभगवतः कृतौ **

 **
पञ्चपादि2काविवरणे द्वितीयवर्णकं 2समाप्तम्॥ **



** 
02अथ तृतीयं वर्णकम्**

** "अथातो ब्रह्मजिज्ञासेती"ति॥**

 **तत्र लोकेऽथशब्दस्य चत्ववारोऽर्था वृद्धव्यवहारे प्रयोगसामर्थ्यात् प्रसिद्धाः--आनन्तर्यम्,** **अधिकारः,** **मङ्गलाचरणम्,** **प्रकृतादर्थादर्थान्तरत्वं च। तत्रेतरपर्युदासेनानन्तर्यमथशब्देनोपादीयत इत्यस्मिन्नर्थे "सति चानन्तर्यार्थत्वे" इत्यतः प्राक्तनभाष्यस्य तात्पर्यमाह--तत्राथशब्द आनन्तर्यार्थत्वे इत्यादिना॥ कथम् जिज्ञासाशब्दस्यावयवार्थेनार्थवत्त्वे सतीच्छायाः कर्तव्यतया प्रारम्भानुपपत्तेः,** **प्रत्यधिकरणं चाप्रतिपाद्यत्वान्नाधिकारार्थोऽथशब्दः। ब्रह्मज्ञानेच्छाया मङ्गलाचरणार्थत्वस्य प्रसिद्धतरत्वात्,** **अप्रसिद्धत्वेऽपि प्रशंसापरतयाऽर्थवादत्वप्रसङ्गात् सूत्रस्य न मङ्गलाचरणार्थता। इच्छायाश्च कुतश्चित्प्रकृतादर्थादर्थान्तरभावस्य प्रसिद्धतरत्वान्नाभिधानेन कृत्यम्,** **इत्यथशब्दस्य न तदर्थतेति। ननु इच्छायाः कुतश्चिदानन्तर्यमपि प्रसिद्धम्,** **सत्यम्;** **हेतु-फलभावेनानन्तर्यस्य विवक्षितत्वादानन्तर्याभिधानमुखेन पूर्वप्रकृतपुष्कलकारणमथशब्देनावद्योत्यते। ननु ब्रह्मज्ञाने प्रवृत्तिपर्यन्तेच्छोदयसामर्थ्यादेव पुष्कलकारणमनुमीयते किमथशब्देन सत्यम्;** **इच्छोदयप्रभृतीष्यमाणज्ञानोदयपर्यन्तस्य कार्यस्य पुष्कलकारणतया पूर्वप्रवृत्तस्य शास्त्रीयस्याधिकारिविशेषणस्य प्रतिपत्तिपरत्वादथशब्दस्य न दोषः। तत्प्रतिपत्तिश्चेष्यमाणज्ञाने प्रवृत्तिपर्यन्तेच्छोदयद्वारेण प्रवृत्त्यङ्गभावं भजते,** **इति तेनानन्तर्याभिधानमुखेन प्रवृत्तिनिमित्तविशिष्टेच्छोदयप्रभृतेर्ज्ञानोदयपर्यन्तस्य कार्यस्य पुष्कलकारणतया पूर्वनिर्वृत्तसाधनचतुष्टयावद्योतनायानन्तर्यार्थोऽथशब्द इति सूक्तम्॥**

 **ननु जिज्ञासाशब्दस्य विचारे रूढस्य कथमवयवार्थेनार्थवत्त्वमादीयते "रूढिर्हि योगमपहरती"ति न्यायात्,** **इत्याक्षिपति--अयं तु जिज्ञासाशब्दो विचारवचन इत्यारभ्योच्यत इत्यतः प्राक्तनेन॥ ग्रन्थः स्पष्टार्थः। उच्यते नायं जिज्ञासाशब्द इत्यादिः परिहारः। अयमाशयः--चत्वारः शब्दप्रवृत्तिप्रकाराः। **

**तत्र रूढिः--यथा वृद्धव्यवहारेऽभिधानाभिधेयव्यतिरिक्तमनपेक्ष्यैव प्रयोगसामर्थ्याद् अखण्डाभिधानसम्बन्धः,** **योगः--समासादिनैकपद्यमापन्नस्य शब्दस्य स्वावयवगतानेकाभिधानशक्तिद्वारेण विशिष्टार्थाभिधानम्;** **एतच्चोभयं मुख्यं वृत्तिरित्युच्यते। गौणः--स्वाभिधेयादर्थादर्थान्तरे गुणयोगाद् लक्षणया वृत्तिरिति। तत्रैकस्यैव शब्दस्यार्थान्तरे रूढस्यार्थान्तरे च योगवृत्तिसम्भवे "रूढिर्योगमहरती"ति न्यायेन योगं परित्यज्य रूढिरूपादीयते। रूढि-योग-मुख्यवृत्तिसम्भवे गौणः परित्यज्यते;** **तत्रैकस्मिन्नर्थे क्लृप्तसामर्थ्येन शब्दस्य योगवृत्तिसम्भवे तत्रैव तस्यैव शब्दस्य शक्त्यन्तकल्पनानिमित्तकार्यान्तराभावात्। ननु पङ्कजशब्दादिषु योगरूढिरिति वृत्त्यन्तरं कल्प्यत इति,** **न;** **तत्रापि योगवृत्त्यैवार्थप्रतिपत्तेः. ननु उत्पलादिवस्त्वन्तरं विहाय पङ्कजशब्दाझटिति तामरसे प्रतिपत्तिदर्शनाच्छक्तिद्वयमेव कल्पनीयम्,** **न;** **प्रयोगबाहुल्यादपि सामर्थ्याविशेषे प्रथमप्रतिपत्तिदर्शनात्। यथा नवस्वर्थेषु शक्त्यविशेषेऽपि गोशब्दात् सास्नादिमदाकृतौ प्रयोगबाहुल्यादेव प्रथमप्रतिपत्तिः। तस्मात् क्लृप्तसामर्थ्यादेव प्रयोगप्रतिपत्तिसम्भवे न शक्त्यन्तरकल्पनेत्याह--नायं जिज्ञासाशब्द इति॥ कथमित्यतः प्राक्तनो ग्रन्थः स्पष्टार्थः॥**

 **ननु अवयवार्थसंसर्ग एव योगवृत्त्याऽपि शब्देन प्रतिपाद्यते,** **विचारस्तु न जिज्ञासाशब्दावयवार्थः,** **कथं तदवगमस्य क्लृप्तसामर्थ्येनैवान्यथा सिद्धिरिति चोदयति--कथमन्यथासिद्धत्वमिति॥ स्वयमवयवार्थत्वाभावेऽप्यवयवार्थसंसर्गाविनाभावादपि तल्लक्षणया प्रयोग-प्रत्ययोपपत्तौ न शक्त्यन्तकल्पना,** **अनन्यथासिद्धकार्याभावादिति परिहरति--अन्तर्णीतविचारार्थत्वादिति॥ ननु ज्ञानमात्रमिष्यमाणं कथं विचारेणाविनाभूतमिति तदाह--एवं प्रयोग-प्रत्ययोरिति॥ ज्ञानं खल्विष्यमाणं विषयेण सहावगतमिष्यते,** **अनवगतविषयेच्छायोगात्। ततश्च प्रतिपन्ने वस्तुनि ज्ञानमिष्यमाणं संदिग्धे निश्चयफलं वा परोक्षेऽपरोक्षफलं वेष्यते। तच्चोभयं प्रमाणादिविचारप्रयत्नसाध्यम्,** **इति प्रतिपन्ने वस्तुनि विशिष्टज्ञानमिष्यमाणं प्रमाणादिविचारमविनाभावेन गमयति,** **इति विचारसाध्यज्ञाने प्रयोग प्रत्ययावित्यर्थः। ननु नेच्छामात्रं सूत्रेण प्रतिपाद्यते,** **प्रयोजनाभावात्,** **किंत्विष्यमाणज्ञानप्रदर्शनमुखेन तत्साधनं विचारमन्तर्णीतमुपलक्ष्य स एव तातपर्येण प्रतिपाद्यते,** **अतो विचार-ज्ञान-ब्रह्मणामन्यतमस्य तात्पर्येण प्रतिपाद्यस्यारम्भायाथशब्द इति चोदयति--नन्वेमपि कुत एतदिति॥ तदेव प्रपञ्चयति--अन्तर्णीतं विचारमाश्रित्येति॥ अर्थलक्षणेन प्राधान्येनान्तर्णीतं विचारमाश्रित्येति सम्बन्धः। अतस्त्रयाणामन्यतमस्याधिक्रियमाणत्वमङ्गीकृत्येति योजना। तत्राथशब्देनानन्तर्याभिधानमुखेन शास्त्रीयसाधनचतुष्टयसंपन्नाधिकारिविशेषस्य न्यायतः समर्पणाभावे विचारारम्भार्थत्वे च कर्तव्यतया विधीयमानो विचारो निरधिकारोऽननुष्ठेयः स्यादिति परिहरति--उच्यते शास्त्रस्यानारम्भप्रसङ्गादिति॥ ननु विचारविधिरेव विश्वजिन्न्यायेनाधिकारिविशेषं कल्पयित्वा प्रवृत्तिपर्यन्तो भविष्यति,** **किमथशब्देनेति ननु कर्तव्यतयाऽवगतो विचारोऽपि प्रारम्भमर्थाद् गमयति,** **किं विचारप्रारम्भार्थेनाथशब्देन ननु विधिसामर्थ्यादुभयप्राप्तौ कस्तत्र निर्णयः विध्यपेक्षितोपाधित्वादानन्तर्याभिधानमुखेनाधिकारिसमर्पणमेव युक्तमित्याह--अधिकारार्थत्वे ह्यप्रयोजनमिति॥ प्रवृत्तिद्वारेण प्रयोजनपर्यन्तताशून्यमित्यर्थः। ननु मोक्षकामः कल्प्यते,** **न;** **प्रसज्ज्यप्रतिषेधप्रसङ्गात्। तथाहि--कर्तव्य इत्युक्तेऽविशेषात् सर्वाधिकारप्रतिपत्तौ तदनुपपत्त्या विशिष्टाधिकारः कल्पनीयः। ततो वरं शब्देनैव विशिष्टाधिकारिसमर्पणमिति भावः। ननु रात्रिसत्रन्यायेनार्थवादगतमेव मोक्षं ब्रह्मज्ञानं वा प्रयोजनं साध्यत्वेन परिणमथ्य मोक्षकामो ब्रह्मज्ञानकामो वा विचारयेदिति विधिप्रतिपत्तिसमयेऽधिकारिविशिष्टविधिप्रतिषेध इति चोदयति--ननु ब्रह्मज्ञानं प्रयोजनमिति॥ तत्रेदं वक्तव्यम्--किं सर्वेषां फलकामितया सर्वाधिकारं शास्त्रमुच्यते किं वा विशिष्टाधिकारमिति विशिष्टाधिकारत्वे विधिप्रतिपत्त्यधीनत्वादसामर्थ्यलभ्याधिकारिकल्पनायाः प्रसज्ज्यप्रतिषेधव्यापारगौरवं तदवस्थमेव। अतोऽथशब्देन श्रोतव्यादिविधिप्रकरणपठितसाधनचतुष्टयसम्पन्नाधिकारिप्रतिपत्तिपूर्वके विचारविध्यवगमे नासौ दोषः,** **इत्यथशब्देन श्रौतविशेषाधिकारिसमर्पणमेव युक्तमिति। अथ सर्वाधिकारं शास्त्रमिति,** **न प्रसज्ज्यप्रतिषेधः,** **नापि विशेषाधिकार समर्पणे शब्दापेक्षेति,** **तत्र वक्तव्यम्--किं फलतः सर्वाधिकारं शास्त्रम् किं वा विधितः न तावत्फलतः;** **सर्वेषां फलार्थिताऽभावादित्याह--न ब्रह्मज्ञानेऽर्थत्वानुपपत्तेरिति॥ मा भूद् ब्रह्मज्ञानार्थतेत्यतः प्राक्तनो ग्रन्थः **

**स्पष्टार्थः॥**

 **ननु अध्ययनविधैस्त्रैवर्णिकाधिकारत्वात् तत्प्रयुक्तत्वाच्च विचारस्य विधित एव सर्वाधिकारं शास्त्रमिति चोदयति--मा भूद् ब्रह्मज्ञानार्थतेति॥ ननु विधिर्नाम स्वविषयस्य तदुपकारकस्य वाऽनुष्ठाननिमित्तं भवति,** **नच विचारोऽध्ययनविधेयावदर्थावबोधफलं व्यापाराद्विचारमपि फलनिष्पत्तयेऽध्ययनविधिरनुष्ठापयतीति। ननु विषय-तदुपकारिव्यतिरिक्तस्य व्यापारस्य फलनिष्पत्त्यपेक्षया विधिप्रयुक्तानुष्ठेत्वं क्व दृश्यते अवघातादिष्विति चेत्,** **न;** **विधेयावघातस्यैव फलपर्यन्तमावर्त्यमानत्वात्,** **विचारस्तु स्वतन्त्रमेव भावार्थान्तरं कथं विधीयते,** **इति वक्तव्यम्,** **नैष दोषः;** **आवृत्तिगुणस्याविहितस्य विहितानुपकारकस्य च विधेः फलपर्यन्ततानुपपत्त्या विधेयत्वकल्पनवद् विचारस्यापि तदुपपत्तिरिति। तत्र किं विचारसाध्यज्ञानमर्थनिश्चयफलमध्ययनस्यान्वय-व्यतिरेकसिद्धं दृष्टफलम् किं वा तदुद्देशेन विधानादधिकारिविशेषणतया शास्त्रीयं फलम् किं वा विधेः प्रयोजनपर्यन्ततासामर्थ्यलभ्यं फलमिति न तावद् दृष्टं फलम्;** **अध्ययनमात्रादावृत्तिगुणकादप्यर्थनिश्चयानुदयात्,** **आपातदर्शनस्य च विचारानपेक्षत्वात्। अतो नार्थनिश्चयदृष्टफलाध्ययनक्रिया स्यादिति। ननु तव्यप्रत्ययेन स्वव्यापारः शब्दभावना विधिरूपतयाऽभिधीयते,** **सा च शब्दभावनाऽध्ययनकरणिकामर्थभावनां निष्पादयन्ती फलवदर्थावबोधं पुरुषार्थमर्थभावनाभाव्यत्वेन कल्पयति;** **अपुरुषार्थे पुरुषप्रवृत्त्ययोगात्,** **ततश्च भाव्यान्तरलाभात् समानपदोषात्तमध्ययनं भावनायाः करणतामापन्नं भाव्यस्यार्थावबोधस्य निर्वर्तकतया करणं भवति;** **कुठारादीनामपि क्रियाभाव्यद्वैधीभावनिर्वर्तनद्वारेण छिदिभावनाकरणत्वदर्शनात्,** **अतोऽध्ययनविधेः प्रवर्तकत्वान्यथानुपपत्त्यैवार्थभावनाकरणस्याध्ययनस्यार्थावबोधः फलमिति सिद्धम्;** **अन्यथा समानपदोपात्तत्याध्ययनस्यैव भाव्यतया स्वाध्यायावाप्तेरपि विधिफलत्वाभावप्रसङ्गात्,** **इत्यत आह--सा ह्यधीयमानावाप्तिफलत्वादक्षरग्रहणान्तेति॥ अयमाशयः--तव्यप्रत्ययेन भावनाकर्मकारकेऽभिधीयमाने स्वाध्याये स्वावाप्तिफले च न भाव्यान्तरं कल्पनीयम्;** **भावनाकर्माभिधायिशब्दविरोधादिति। ननु न भाव्यमात्रेण पुरुषप्रवृत्तिर्विधिना जन्यते,** **किन्तु पुरुषार्थभाव्यापेक्षयैव;** **ततश्च शब्दविरोधेऽपि भावनानिष्पत्तयेऽर्थावबोधे भाव्य इति शङ्कते--अथाक्षरग्रहणं निष्प्रयोजनमिति॥ परिहरति--भवतु तर्हि सक्तूनां गतिरिति॥ अयमाशयः--अर्थनिर्णयस्याध्ययनमात्रादनिष्पत्तेः,** **श्रूयमाणस्य स्वाध्यायस्य चाफलत्वाद् अध्ययनमात्रस्य चाप्रयोजनतया भाव्यत्वायोगात् स्वाध्यायाध्ययनेन स्वर्गं भावयेदिति कल्प्यत इति।**

 **ननु व्याकरणस्याप्यङ्गत्वात् साङ्गादध्ययनाद् विधीयमानादर्थनिश्चयो दृष्टफलतया जायते,** **तस्य च विरोधपरिहाराय विचारः प्रयुज्यते;** **अतो दृष्टे सत्यदृष्टकल्पना न न्याय्येति चोदयति--तदपि न;** **अक्षरेभ्यः प्रयोजनवदिति॥ परिहरति--न तर्हि निष्प्रयोजनानीति॥ श्रूयमाणस्याध्यायलक्षणात् कर्मण एवाध्ययनभावनया भाव्यमानात् फलवदर्थावबोधसिद्धेः पश्वन्नादीनां प्रयोजनं प्रति परम्परया साधनानामपि भाव्यत्वदर्शनात् श्रूयमाणस्वाध्यायवाप्तिपर्यन्त एव विधिव्यापार इति भावः। ननु अक्षरग्रहणपर्यन्ते विधिव्यापारे फलवदर्थावबोधस्य निर्निमित्तता स्यादिति,** **तत्राह--फलप्रयुक्त एवार्थावबोध इति॥ अयमाशयः--लौकिकाप्तवाक्यानां विधिमन्तरेणापि फलवदर्थावबोधकत्वदर्शनात् सङ्गाच्च कर्मणो विधीयमानादवघातादिष्विवादृष्टजन्मनियमाद् न विधिफलमर्थावबोधः,** **किन्तु स्वीकृतस्वाध्यायमात्रजन्यं फलमिति। विधेस्तु दृष्टसमवाय्यदृष्टमेव किंचित्फलम्,** **इति दृष्टफलाविरोधेनादृष्टसिद्धौ न तद्विरोधिस्वतन्त्रादृष्टं कल्पयितुं युक्तमिति। किंच फलवदर्थावबोधफलेऽध्ययनविधौ,** **यस्य यस्मिन् कर्मण्यधिकारः,** **तस्य तद्वाक्याध्ययनमेव स्यात्,** **न वाक्यान्तराध्ययनम्;** **तत्र प्रवृत्त्यादिफलाभावात्,** **इति न कृत्स्नवेदाध्ययनसिद्धिरित्याह--अपिचाक्षरग्रहणान्तो विधिरिति॥ ननु कृत्स्नस्वाध्यायाध्ययनस्य नित्यतया विधेयत्वेऽपि सकलस्वाध्यायावाप्तिसमवेतस्यादृष्टस्यानधिकृतकर्मवाक्यगतस्यार्थावबोधानुष्ठानादिद्वारेऽपि कथमपूर्वसिद्धिहेतुतेति नैष दोषः;** **प्रायश्चित्तजपाद्यपूर्वोपकारित्वोपपत्तेः। ननु अध्ययनादक्षरावाप्तेः। ननु अध्ययनादक्षरावाप्तेः को विशेषः अस्त्यत्र विशेषः;** **स्वाधीनोच्चारणक्षमत्वं नामाक्षरधर्मोऽवाप्तिः तदर्थो वाङ्-मनसव्यापारोऽध्ययनमिति॥**

 **ननु अधिकारिविशेषणमर्थावबोधमुद्दिश्याध्ययनं विधातव्यम्;** **निरधिकारविधानायोगात्,** **अर्थावबोधमुद्दिश्यैव च विहितशब्दोच्चारणे सति वाक्यतात्पर्यसिद्धेः,** **अर्थावबोधमुद्दिश्य रागप्रयुक्तशब्दोच्चारणे लोके तात्पर्यदर्शनादिति चोदयति--ननु चाश्रूयमाणाधिकारोऽध्ययनविधिरिति॥ अधिक्रियतेऽस्मिन् कर्मण्यनेनेत्यधिकारो विधि-पुरुषसंबन्धनिमित्तं जीवन-कामादिरुच्यते। ननु विश्वजिन्न्यायेनाधिकारि कल्प्यताम्,** **अथवा वाजसनेयिनां"ब्रह्मचर्यमागामि"त्यादिनोपनयनस्य प्रकृतत्वादुपनीतोऽधिकारीति प्रकरणप्रमाणेन कल्प्यतामिति,** **नेत्याह--दृष्टश्चाक्षरग्रहणेऽर्थावबोधः,** **स कल्पनामधिकारस्य निरुन्धन्नित्यादिना॥ भवतु नाम "अध्ययनेनार्थावबोधं भावयेदर्थावबोधकामः" इति विधिः,** **तथाऽपि "विचारेणार्थावबोधं भावयेदि"ति विचारे प्रवृत्तिरध्ययनविधिना न विधीयत इति,** **तत्राह--दृष्टाधिकारेषु प्रत्यक्षत इति॥ तत्र किमर्थसामर्थ्यादेवाध्ययनस्यार्थावबोधः साक्षाद्वा परम्परया वा फलमित्युच्यते किं वाऽर्थावबोधकाममुद्दिश्य विधानतः इत्यभिप्रेत्याह--अत्रोच्यत इति॥ प्रथमः कल्पोऽङ्गीकृत्य इत्याह--भवेदध्ययनविधेरिति॥ द्वितीयः पक्षोऽनुपपन्न इत्याह--नाधिकारहेतुतेति॥ अध्ययनात् प्रागर्थावबोधस्याप्रतिपन्नस्य कामनायोगान्नार्थावबोधकाममुद्दिश्य विधानमित्यर्थः। ननु कथमर्थावबोधस्याप्रतिपत्तिः अध्ययनात् प्राग्वेदार्थस्याप्रतिपत्तेः,** **विशेषणापरिज्ञाने तद्विशिष्टावबोधानवगमात्। ननु वेदस्य वाक्यप्रमाणत्वादाप्तवचनवदर्थो विद्यते,** **इत्यर्थसद्भावमात्रमनुमानेनावगम्यते,** **न;** **अर्थवत्त्वज्ञानमात्रस्यानुमानसिद्धत्वात् तज्ज्ञानकामनाऽयोगात्,** **अग्निहोत्रादिविशिष्टवाक्यार्थानामप्रतिपन्नतया तद्विशिष्टज्ञानकामनाऽयोगात्;** **उपदेशत एवाग्निहोत्रादिवाक्यार्थविशेषाः प्रतिपन्ना इति चेत्,** **तर्हि वाक्यार्थविशेषज्ञानानामपि सिद्धत्वान्न तत्र कामना सम्भवेत्। अर्थपदेशिकज्ञानस्याप्रमाणत्वान्निर्णयज्ञानं काम्यत इति चेत्,** **अप्रामाण्ये निश्चिते न तत्र निर्णयज्ञानकामना,** **अर्थस्य विभ्रममात्रत्वादौपदेशिकज्ञानस्य;** **सन्दिग्धे प्रमाण्यविचारस्यैवावसरो नाध्ययनस्य। किंच--सर्ववाक्यार्थज्ञानानां युगपदेकबुद्ध्योद्देशनासम्भवात्,** **सामान्येनोद्दिश्य शब्दोच्चारणायामर्थमात्रज्ञाने शब्दस्य तात्पर्यप्रसङ्गात्,** **अग्निहोत्रादिविशेषज्ञाने तात्पर्याभावात्,** **वाक्यशक्त्यनुसारेण विशिष्टार्थे तात्पर्यकल्पनयाऽर्थज्ञानमुद्दिश्याध्ययनविधेस्तात्पर्यानिमित्तत्वप्रसङ्गात्। तस्माद् विशेषज्ञानानां प्रागसिद्धत्वान्न तत्काममुद्दिश्य निधानमित्याह--प्राक् चाधिकारज्ञानेन प्रयोजनमिति॥ किंचोद्दिश्यविधानेऽपि नाध्ययनमात्रात् दृष्टफलतयाऽर्थावबोधसिद्धिः;** **अदर्शनादित्याह--अतो न विधेरिति॥ ननु अर्थावबोधमुद्दिश्य शब्दोच्चारणायां तात्पर्यं लोके दृश्यते,** **न तावच्छ्रोतुरुच्चारणा तात्पर्यनिमित्तम्;** **लोके तदभावात्,** **न वक्तुरुच्चाकणा,** **वेदेऽपौरुषेये तात्पर्याभावप्रसङ्गात्। तस्मात् स्वभावत एवार्थप्रतिपादनसमर्थस्य शब्दस्य पुरुषसम्बन्धकृतदोषपरिहारायार्थज्ञानमुद्दिश्य शब्दोच्चारणाऽपेक्ष्यते,** **तात्पर्यमपि शब्दधर्म एव षड्विधलिङ्गगम्यो न पुरुषधर्म इति वक्ष्यते॥**

 **इदानीमध्ययनविधेर्नित्याधिकारतां प्रतिपादयितुमधिकारिविशेषणाभावादनध्ययनमेवेत्यध्ययनप्रवृत्तिमाक्षिपति--यद्येवमधिकाराश्रवणादिति॥ तत्र विधिर्हि स्वविषये प्रवर्तकतया प्रतिपन्नस्तदन्यथानुपपत्त्या "ममायं नियोग" इति प्रतिपद्य प्रवृत्तिसमर्थमधिकारिणं कल्पयति,** **यदा तु पुनर्विधिविषयस्य निमित्तान्तरादनुष्ठानं सम्पद्यते,** **तदा विधेः प्रवर्तकत्वं प्रतिबध्यते। प्रतिबद्धप्रवर्तकभावश्च विधिः प्रवृत्तिसिद्धये न स्वामिनमधिकारिणं कल्पयित्वा प्रवर्तयति। तत्राध्ययनविधिरपि स्वविषयस्याध्यापनविधिप्रयुक्तानुष्ठानत्वात् स्वयं प्रतिबद्धप्रवर्तकभावो नाधिकारं कल्पयित्वा प्रवर्तयतीति प्राभाकराः प्रत्यवतिष्ठन्त इत्याह--अत्र केचिदाहुरिति॥ ननु--"अष्टवर्ष ब्राह्मणमुपनयीत" "तमध्यापयीते"तिश्रुतावध्यापनविधिरश्रूयमाणाधिकारः कथमध्ययनं प्रयोजयेत्;** **कल्प्यतेऽत्राधिकार इति चेत्,** **न अध्ययनेप्यधिकारं कल्पयित्वा स्वविधिप्रयुक्तिरेवाध्ययनस्य गृह्यताम्;** **सन्निधानात्,** **ननु--कल्पिताधिकारेऽध्यापनविधौ तत्प्रयुक्तानुष्ठानत्वादध्ययनस्य न तत्राधिकारः कल्प्यत इति चेत्,** **विपरीत् किं न स्यात् अध्ययने कल्पिताधिकारे तत्प्रयुक्तानुष्ठानत्वादध्यापनस्य न तत्राधिकारः कल्प्यत इति;** **ननु लिखितपाठादध्ययनसिद्धेनाध्ययनविधिरध्यापनं प्रयोजयति,** **तर्हि अविहिताध्ययनेनाप्यध्यापनविधिसिद्धेर्न विहितमध्ययनमध्यापनविधिः प्रयोजयेत्,** **अथाप्यध्ययनाध्यापनयोर्माणवकस्य **

**प्राङ्मुखत्वपवित्रपाणित्वाद्यङ्गसाम्याद्विहितमेवाध्ययनमध्यापनविधिः प्रयुङ्क्त इति,** **अध्यापनस्याध्ययनविधिप्रयुक्तादि समानमेतत्। किंच "आचार्याधीनो वेदमधीष्वे"ति नियमविधानाल्लिखितपाठो न युक्ताः अध्यापनादुत्तरभावित्वादाचार्यकरणविधिप्रयुक्तः--"अधीष्वे"तिवाक्यार्थ इति चेत्, "तद् द्वितीयं जन्म तद् यस्मात्स आचार्य" इत्युपनयनमात्रादाचार्यत्वश्रवणात् "आचारान् ग्राहयती"ति व्युत्पत्त्याऽऽचार्यत्वस्य प्रागेव सिद्धेः,** **आचार्यकरणविधिप्रयुक्त इत्यध्याहारात् शब्दस्य भाविवृत्त्याश्रयणस्यैव लघीयस्त्वात्। तस्मादधिकारकल्पनासाम्यादितरेतरप्रयुक्तिसाम्याच्च स्वविधिप्रयुक्तिसम्भवेऽध्ययनस्य कथमध्यापनविधिप्रयुक्तिरिति तत्राह--आचार्यकरणविधिप्रयुक्तस्यानुष्ठानमिति॥ अयमाशयः-- "संमाननोत्सञ्जनाचार्यकरण-ज्ञान-भृति-विगणन-व्ययेषु नियः" इति संमाननादिषु साध्येषु नयतेर्धातोरात्मनेपदं विधीयते;** **तत्र "उपनयीत,** **तमध्यापयीते"त्येकप्रयोगतावगमादुपनयनाध्यापनयोर्माणवकस्याध्यापनं प्रति कर्मकारकांशेन गुणभूतत्वाद् माणवकः केनोपकारेणाध्यापनविधि निर्वर्तयेदिति वीक्षायामुपगमेनाध्ययनं कुर्वन्नध्यापनविधेरुपकरोतीति गम्यते। तत्रो"पनीयाध्यापयेदि"ति प्रयोगैक्यकल्पनायां नयत्यर्थसाध्यमेवाचार्यकरणमध्यापनस्यापि फलं गम्यते। ततश्चो"पनीयाध्यापयेदाचार्यकरणकामः" इति श्रुतस्यैवाचार्यत्वस्य फलस्य कामोपबन्धमात्रकल्पनात् साधिकारोऽध्यापनविधिः सम्पद्यते। अथवा "उपनीय तु यः शिष्यं वेदमध्यापयेद् द्विजः। सकल्पं सरहस्यं च तमाचार्यं प्रचक्षते" इत्युपनयनाध्यापनयोः प्रयोगैक्यादध्यापने विधिश्रवणादाचार्यत्वफलश्रवणाच्चार्यत्वकामो माणवकमुपनीयाध्यापयेदिति विधिर्निष्पद्यते,** **अध्ययने तु नाधिकारनिमित्तं किञ्चित् श्रुतमस्तीति विशेषः। ननु अध्यापनविधिविषयतदङ्गताभावेऽध्ययनस्य स्वतन्त्रविध्यन्तरविहितस्य कथं स्वतन्त्रविध्यन्तरप्रयुक्तानुष्ठानतेति तत्राह--आधानस्येव कामश्रुतिप्रयुक्तस्येति॥ अयमाशयः--"ब्राह्मणोऽग्नीनादधीते"ति श्रूयते। तत्र न तावत्पुरुषमुद्दिश्य स्वातन्त्र्येण नित्यमाधानं विधीयते;** **द्रव्यपरतया प्रोक्षणादिवत् कर्मकारकसंस्कारकर्मताप्रतीतेः,** **अश्रूयमाणफलत्वादेव न स्वतन्त्रकाम्याधिकारता। नच सक्तुन्यायेन गुण-प्रधानवैपरीत्यान्नित्यकाम्याधिकारता; "यदाहवनीये जुहोती"ति संस्कृताग्नीनां क्रत्वन्तरे विनियोगात्;** **तस्मादुभयविधायिकारशून्यो नाधानविधिराधाने प्रवर्तयितुं क्षमः। तर्ह्युत्तरक्रतुविधिप्रयुक्तानुष्ठानमाधानं स्यात्,** **उच्यते;** **न तावन्नित्यदर्श-पूर्णमासादिविधिप्रयुक्तानुष्ठानकमाधानम्;** **आहवनीयस्योद्देश्यतयाऽनुपादेयत्वात्,** **क्रतुविधिप्रयुक्तानुष्ठेयत्वायोगात्। उपादेयमेव हि विधिरनुष्ठापयति;** **अन्यथा स्वर्गकामादीनामप्यनुष्ठेयत्वप्रसङ्गात्। तस्मादुत्तरकाम्यविधिप्रयुक्तमेवाधानस्यानुष्ठानमिति। नहि विधिरिव कामोऽप्युपादेयमेवानुष्ठापयति;** **किन्तु यद्यदुद्देश्यमुपादेयं वा विना काम्यमानं न सिध्यति तत् सर्वे विधिः सहकारितयाऽनुष्ठापयति;** **एवं विधि-रागयोर्विभागदर्शनात्। यथा "सौवर्णे पीठे समुपविशेदि"ति विधौ तथाविधपीठाभावे विधिर्नानुष्ठापयति,** **रागस्तु तथाविधं पीठमुत्पाद्यापि तत्र निवेशयति;** **एवमाचार्यकरणकामनैवाध्ययनमाचार्यप्रेरणाद्वारेण माणवकेन निर्वर्तयत्यध्यापनसिद्ध्यर्थमिति। अत्राध्ययनविधिरेव नित्याधिकारेण साधिकारोऽध्ययने प्रवर्तयतीति प्रतिपादयितुमध्यापनविधिप्रयुक्तिं निराकरोति--तदुयुक्तमित्यपर इति॥ अयमाशयः--न तावदाचार्यत्वं स्वयमेव विधेयमिति युक्तम्;** **उपनयनाध्यापनभावार्थविषयत्वाद् विधेः। नापि विधिपदाभिधेयतया विधिरूपमायर्यत्वम्;** **आत्मनेपदमात्राभिधेयत्वात्। नापि नैयोगिकफलमाचार्यत्वम्; "आचारान् ग्राहयती"ति प्रयोजककर्तृत्वनिबन्धनस्याचार्यत्वस्य लौकिकत्वात्। अथ माणवकविषयनयत्यर्थजन्यमाचार्यत्वमलौकिकमिति,** **न तत्; "यस्मात् स आचार्यः" इति स्मृतौ माणवकसंस्कारं प्रति हेतुकर्तृत्वस्यैव लौकिकस्याचार्यशब्दनिमित्तत्वावगमात्,** **सहपठितानां च संमाननादीनामलौकिकत्वाभावात्। आचार्यत्वस्यालौकिकत्वेऽप्युपनयननियोगफलं भविष्यति। तेनाध्यापनविधेः कुतः साधिकारता अथ "तमध्यापयीतेत्ये"कप्रयोगताऽवगमादुपनीयाध्यापयीतेति विधिः परिणमति इति,** **तथाऽप्यङ्गफलस्यार्थवादस्य न प्रधानविध्यधिकारनिमित्तता कल्पनीया-आचार्यकरणकामो माणवकमुपनीयाध्यापयेदिति। तदेवमध्ययनविधेरप्युपनयनप्रकरणत्वाद्वाजसनेयिनाम्,** **सर्वस्मृतिषु चोपनीतोऽधीयीतेति प्रकरणप्रमाणात् साधिकारत्वसिद्धेः स्वविधिप्रयुक्तमेवाध्ययनमिति युक्तम्। यत्तु मानवं वचनमुक्तम्,** **तत् स्वयमेव वा मूलश्रुत्यनुमानेन वा नाचार्यकरणकामस्य किंचिद्विदधाति,** **किन्तु यच्छब्दोपबन्धादुपनयनाध्यापनानुवादेन कर्तृराचार्यसंज्ञामेव **

**विदधाति, "तमाचार्यं प्रचक्षते" इति वचनात्,** **संज्ञायाश्च वक्ष्यमाणनमस्कारपूजादिविधानाङ्गत्वात्। तस्मादाचार्यकरणविधिप्रयुक्तिरयुक्ता--इति॥ ननु एवमप्युभयत्राधिकारकल्पना न युक्ता;** **अन्यतरेणैवान्यतरस्य प्रयुक्तिसिद्धेः,** **अतः कस्यान्यतरस्य कल्प्यते इति वीक्षायां माणवकस्याप्रबुद्धत्वात् स्वाधिकारं प्रतिपद्यानुष्ठानुमशक्तत्वादध्यापनविधिरेव साधिकारोऽध्ययनं प्रयुङ्क्त इति चोदयति--कथमिति॥ तत्रोत्तरमाह--अष्टवर्षं ब्राह्मणमुपनयीतेति॥ यद्ययमाचार्यस्य नियोग इति॥ आचार्यकरणकामस्य नियोग इत्यर्थः। अयमभिसन्धिः--आचार्यकरणविधिस्तावन्नाविहितमध्ययनं प्रयुङ्क्ते;** **अध्ययनानधिकारिणां तत्र प्रयोजनशून्यतयाऽऽचार्यगुणभावेन प्रवृत्त्ययोगात्। अथ विहितमेवाध्ययनं प्रयोदयति,** **तत्र वक्तव्यम्--किं विधिः स्वरूपनिर्धारणोपाधित्वेनाधिकारिणं विषयं चापेक्षते न वेति स्वरूपोपाधितया विषयमपेक्षते,** **नाधिकारिणम्;** **प्रवर्तकत्वोपाधित्वादधिकारिण इति चेत्,** **तर्ह्यस्यायं विधिरिति विहितस्याध्येतृविशेषस्यापरिज्ञानाद् यं कश्चिदध्यापयेत्,** **तदेतदाह--माणवको न नियुक्तो भवतीती॥ अथ स्वरूपोपाधित्वेनैवाधिकारिणमपेक्षते विधिः,** **तर्हि सिद्धमध्ययनविधेः साधिकारत्वम्। तत्र प्रकरणादुपनीतोऽधिकारी सम्पद्यते। साधिकारत्वे चाध्ययनविधेः प्रयोजयितृत्वमपि सिध्यति। परप्रयुक्तानुष्टानसम्भवे साधिकारोऽपि विधिर्न प्रयोजयतीति चेत्,** **तत्राह--अनियुक्तस्य च स्वाध्यायाध्ययन इति॥ अनियुक्तस्येति। स्वाधिकारविधिनैवाप्रवर्तितस्येत्यर्थः। ननु एकस्मिन्नप्रवर्तमानेऽप्यन्यः प्रवर्तिष्यत इति स्रोतोरूपेणाध्यापनस्य सिद्धिरिति,** **न;** **उपनेतृत्वस्यापि तदङ्गत्वात्। स्वात्मनैवोपनयीत तमध्यापयीत नान्येनोपनीतम्;** **अन्यथाऽङ्गवैकल्यादधिकारानिष्पत्तेराचार्यत्वफलसिद्धेः। तर्ह्यन्यानप्युपनीयाध्यापयेत्,** **तन्न;** **सर्वे च माणवका न प्रवर्तन्ते निष्प्रयोजनव्यापारे,** **इति नाध्यापनं सिध्यति। ननु बालकस्य कथं स्वाधिकारप्रतिपत्तिः संध्योपासनसमिदाहरणादिकर्तव्यताप्रतिपत्तिवदुपदेशसामर्थ्यादध्ययनकर्तव्यताप्रतिपत्तिरिति न विरोधः। किंञ्च अनित्येन विधिना नित्यस्वाध्ययनस्यानुष्ठाने तदुपरमे नित्यमध्ययनं सम्पादयितुं न शक्यत इत्याह--किञ्चान्यद् आचार्यकरणविधिरिति॥**

 **अयमाशयः--काम्यमानमाचार्यस्य न तावत् स्वयमेव पुरुषार्थः;** **परम्परया च सुखदुःखप्राप्तिनिवृत्त्योरेव पुरुषार्थत्वात्। तत्राचार्यत्वस्याध्यापनमात्रस्य वा प्रयोजनाकाङ्क्षायां दृष्टे सत्यदृष्टकल्पनानुपपत्तेर्द्रव्यार्जननोपायत्वेन "2षण्णां तु कर्मणामस्य त्रीणि कर्माणि जीविका। याजनाध्यापने चैव विशुद्धाच्च प्रतिग्रहः2"॥ इति स्मरणात्,** **माणवकस्य चाध्ययनाङ्गत्वेन गुरुदक्षिणादिविधानात्,** **अङ्गिन्यध्ययनेऽनुष्ठापकस्याध्यापनविधेर्दक्षिणा-शुश्रूषाद्यङ्गेष्वनुष्ठापकत्वाद् द्रव्यार्जनमेव प्रयोजनम्। तत्र प्रयोजनवत्तया काम्यत्वान्न नित्यवत् प्रयोक्तृत्वसिद्धिरिति। उपगमनाध्ययने तर्ह्यनित्ये इति,** **नेत्याह--उपनयनाख्यस्तु संस्कारो नित्य इति॥ ननु प्रायश्चित्तस्याप्यकरणे दोषः श्रूयते--"अतीते चिरकाले तु द्विगुणं व्रतमर्हती"ति,** **तत्र कथं प्रत्यवायश्रवणादुपनयनस्य नित्यतेत् उच्यते;** **न प्रायश्चित्ताकरणनिमित्तदोषनिरासाय द्विगुणं व्रतमुच्यते,** **किन्तु प्रायश्चित्तेन निराकर्तव्यस्य पूर्वदोषस्यैवातीतचिरकाले द्विगुणव्रतापेक्षयैव निरास इत्युच्यते;** **अन्यथा प्रायश्चित्तानवस्थाप्रसङ्गात्। ननु उपनयनसंस्कारस्य नित्यत्वेऽप्यध्ययनस्य कथं नित्यासिद्धिरिति तत्राह--संस्कारश्चेति अङ्ग्युपाधिविहितत्वादङ्गस्योपहिताङ्गनित्यता स्वोपाधेरध्ययनस्यापि नित्यत्वं कल्पयतीति। ननु--अध्ययनमनारभ्याधीयमानमुपनयनफलं कथमध्ययनाङ्गं स्यात् नचोपनयनसंस्कारविधिमात्रमेवावुपपत्त्या शेषित्वेनाध्ययनं कल्पयति;** **श्रुत्यादिविशेषसम्बन्धनिमित्तप्रमाणाभावेऽध्ययनविशेषेण सम्बन्धासिद्धेः,** **यथा "हिरण्यं धार्यमि"ति विधिः प्रतीतितो हिरण्यसंस्कारार्थोऽपि श्रुत्यादिविशेषसम्बन्धप्रमाणाभावात् संस्कार्यहिरण्यपदार्थसामर्थ्यात् क्रतुसम्बन्धे सर्वक्रतुसम्बन्धप्रसङ्गाद् एकस्य संस्कारस्य सर्वक्रतूपकारित्वानुपपत्तेश्चचान्याङ्गतामनश्नुवानः संस्कारकर्मत्वं परित्यज्याभ्युदयफलः स्वतन्त्रो विधिरभ्युपगतः,** **एवमुपनयनविधिरपि श्रुत्यादिप्रमाणविरहात् संस्कार्यमाणवकसामर्थ्यात् क्रतुसम्बन्धप्रसङ्गादन्याङ्गतामनश्नुवानः संस्कारकर्मत्वं परित्यज्य स्वतन्त्र एवाभ्युदयफलः स्यात्। कर्मस्वरूपविधिर्हि सर्वः स्वभावसामर्थ्यादेवाङ्गाङ्गिभावं सामान्येन प्रमिमाणः **

**श्रुत्यादिसहकृत एव विशेषसम्बन्धं प्रमिमीते,** **इति नोपनयनस्य संस्कारकर्मता सिध्यति--इति॥**

 **अत्रोच्यते--अध्ययनविधिरेव श्रुत्यादिप्रमाणानपेक्षतया चातुर्थिकेन प्रमाणेनोपगमनमात्मीयाङ्गत्वेन स्वीकरोति; "आचार्याधीनो वेदमधीष्वे"त्यादिनियमविधानाल्लिखितपाठादिप्रतिषेधे सत्याचार्योपगमनमन्तरेण माणवकाध्ययननिर्वृत्त्ययोगात्। ननु दृष्टमाचार्योपगमनमध्ययनविधिसामर्थ्यादुपादीयताम्,** **अदृष्टस्पूपनयनसंस्कारः कथमङ्गतयोपादीयत इति उच्यते--आचार्योपगमनविधिरेव नानाविधेतिकर्तव्यकलापानुगृहीतोऽदृष्टं संस्कारमुत्पादयति। स च विधिर्विधिप्रयुक्तप्रयोजनमीक्षमाणो दृष्टोपगमनद्वारेणाध्ययनविध्युपकारे सम्भवति नादृष्टं कल्पयति;** **दृष्टे सत्यदृष्टकल्पनानुपपत्तेः। दृष्टफलातिशयेऽदृष्टे संभवति,** **स्वतन्त्रादृष्टकल्पनानुपपत्तेरित्यर्थः। तदेवमध्ययनविधिसामर्थ्यादुपादीयमाने सत्याचार्योपगमने तदाश्रितोपनयनविधिजन्यसंस्कारस्यापि तद्द्वारेणाध्ययनविधिसम्बन्धस्योपनयनविधिसामर्थ्यादेव सिद्धेरुभयविध्युपादानसामर्थ्यादध्ययनाङ्गमुपनयनमिति सिद्धम्। ननु उपनयनस्य संस्कारकर्मताया सिद्धायां संस्कारविधेः प्रयोजनाकाङ्क्षा,** **ततश्चाध्ययनविध्याक्षिप्ताचार्योपगमनदृष्टद्वारेणोपनयनविधिरध्ययनाङ्गतामात्मनः सामर्थ्यात् प्रमिमीते। नचोपनयनस्य संस्कारकर्मत्वे प्रमाणमिति,** **अत्रोच्यते--परस्परोपादानसामर्थ्यादेवोपनयनाध्ययनयोरङ्गाङ्गिभावे सिद्धे किमुपनयनं प्रोक्षणादिवत् संस्कारकर्मतयाऽङ्गम् किं वा प्रयाजादिवदध्ययनफलोपकार्यङ्गम् इति विशये संस्कारकर्मतयाऽङ्गत्वमुपादीयते;** **अङ्गिस्वरूपोपकारलाभात् सन्निपत्याङ्गत्वात्,** **फलोपकार्यङ्गानां विप्रकृष्टतयाऽभावात्,** **विप्रकर्षात् सन्निकर्षग्रहणस्य युक्तत्वात्। अतो माणवकसंस्कारतयोपनयनमध्ययनस्वरूपोपकार्यङ्गमुभयविध्युपादानसामर्थ्यात् सिद्धम्। किंच "अष्टवर्षो ब्राह्मण उपगच्छेत्" "सोऽधीयीते"ति वाक्यविपरिणामस्य वक्ष्यमाणत्वात् तच्छब्दश्रुतिरेवोपनयनसंस्कृत माणवकमादाय स्वाध्यायाध्ययने नियुङ्क्ते,** **इति श्रुत्यनुगृहीत एवोपनयनविधिरध्ययनाङ्गतामात्मनः प्रतिपादयति। तच्छब्देन संस्कारो न परामृश्यते,** **किंतु माणवक एवेति न युक्तं वक्तुम्;** **अनन्तरप्रकृतत्वात् संस्कारस्य,** **उपनयनाध्ययनयोः परस्परसाकाङ्क्षत्वस्य दर्शितत्वात्,** **आकाङ्क्षितसमर्पणत्वाच्च श्रुतेः,** **अविभक्तेरपि प्रातिपदिकस्यान्विताभिधायितया सम्बन्धप्रतिपादकत्वात्। तस्मात् श्रुत्यनुगृहीत एव विधिरङ्गाङ्गिभावं प्रमिमीत इति। किञ्च वाजसनेयिनां सर्वस्मृत्यनुमितश्रुतिषु चोपनयनं प्रकृत्याध्ययनविधानात् फलवदध्ययनप्रकरणानुगृहीत एवोपनयनविधिरध्ययनाह्गतामात्मनः प्रतिपादयति। तस्माद् युक्तम्--संस्कारश्च स्वाध्यायाध्ययननार्थ इति। ननु काम्यत्वे़प्याचार्यकरणविधिर्नित्यसमीहितफलत्वान्नित्य एव। ततश्च न नित्यानित्यसंयोगविरोध इति चोदयति--ननु कथमाचार्यकरणेत्यादिना॥ फलस्य नित्यसमीहितत्वमङ्गीकृत्य परिहरति--भवेदेवं नित्यता फलवशेन,** **न शब्दादिति॥ ननु फलसामर्थ्याद्वा शब्दसामर्थ्याद्वाऽनुष्ठेयं नित्यकर्तव्यं चेत्,** **किं प्रमाणविशेषेण हीयत इति तत्राह--तथापि फलस्य नित्यसमीहितत्वादिति॥ वास्तवी=फलवस्तुसामर्थ्यनिबन्धनेत्यर्थः। ननु अध्यापने क्वचित् फलसाधनकामनाधीनाकर्तव्यताप्रतिपत्तिः,** **अन्यत्र तु शाब्दकर्तव्यताप्रतिपत्त्यधीनाऽध्यापने फलसाधनेच्छा,** **किमत्राध्यायपनस्य नित्यकर्तव्यताप्रतिपत्तेरायातमिति तत्राह--शाब्द्यां हि नित्यकर्तव्यताप्रतिपत्ताविति अस्त्यत्र विशेषः,** **कथम् अध्यापनविधिर्हि शब्दान्नित्यतया प्रतिपन्नो विशेषेण स्वाधिकारोपाधौ सर्वदा सर्वान् प्रत्यनुष्ठेयेच्छामुत्पाद्य प्रवर्तयति;** **प्रामाणिककर्तव्यताप्रतिपत्तेः स्वोपाधौ संकोचाभावात्,** **इच्छाधीने तु कर्तव्यतावगमे तत्सङ्कोचादेव कर्तव्यतावगमसङ्कोचाद् न नित्यवदध्यापनसिद्धिरिति। ननु प्रामाणिकनित्यकर्तव्यताधीनाऽपीच्छा क्वचिद्देशे काले वस्तुनि च कारकसामर्थ्याभावादिवशेनौचित्यात् प्रतिहन्यते,** **तत्र कथं नित्यकर्तव्यताधीननित्येच्छाद्वारेण नित्यवदनुष्ठानमिति तत्राह--औचित्यादिभावेऽपीति॥ प्रमाणतस्तावन्नित्योऽध्यापनविधिः प्रत्यवायभयादिव यावच्छक्यमिच्छादिद्वारेणाधिकारिणमनुष्ठापयतीत्यर्थः। तेनेति स्पष्टार्थः। ननु प्रमाणतो विधिनित्यत्ववतदिच्छातोऽपि कर्तव्यतानित्यत्वं किं न स्यादिति नेत्याह--फलवशात्तु कर्तव्यताप्रतिपत्ताविति अनित्यैव सा स्यादित्यध्याहारः॥ ननु अर्थस्य नित्यसमीहितत्वात् कर्तव्यताप्रतिपत्तिनिमित्तकामोऽपि नित्य एवेत्यत आह--यद्यपीति॥ उपेयनित्यत्वेऽप्युपायभेदादध्यापनकर्तव्यताऽप्यनित्यैवेत्यर्थः। ननु **

**कस्यचिदुपायान्तरासमर्थस्य तदेकोपायत्वान्नित्यकर्तव्यतेति,** **तत्राह--तदेकोपायत्वेऽपीति॥ अतो नित्यानित्यसंयोगविरोध इति। इदानीं स्वतो नित्यत्वाभावेऽपि
नित्यपुत्रोत्पादनविधिशेषतयोपनयनाध्यापनयोर्नित्यत्वान्न नित्यानित्यसंयोगविरोध इति चोदयति--ननु पितुः पुत्रोत्पादनविधिरिति॥ तत्र पुत्रोत्पादनविधेः पितृणां परलोकगतानामस्मिन् लोके पिण्डपितृयज्ञाद्यनुष्ठानद्वारेण तृप्तिसम्पादनं प्रयोजनम्। नचोपनयनाध्यापनार्थज्ञानादिव्यतिरेणानुष्ठानं सम्भवति। ततश्च नित्यस्य पुत्रोत्पादनविधेः फलपर्यन्ततापेक्षितमनुशासनं तच्छेषतया विदधाति "तस्मात्पुत्रमि"ति वाक्यम्। ततश्च नित्यपुत्रोत्पादनविधिसामर्थ्यादुपनयनादिविधीनां नित्यत्वं प्राप्तम्। ततश्चार्थज्ञानपर्यन्तत्वादनुशासनस्याध्ययनमप्यर्थज्ञानफलमित्याह--कथं वाऽध्ययनस्येति॥ परिहरति--नानेन पुत्रानुशासनं विधीयत इति॥ "अथातः संपत्तिर्यदा प्रौष्यन्मन्यतेऽथ पुत्रमाह त्वं ब्रह्म त्वं यज्ञत्वं लोकः" इति वेद-तदर्थ तत्फलानां स्वानुष्ठेयानां पुत्रे समर्प्यमाणानां "स पुत्रः प्रत्याह अह ब्रह्माहं यज्ञोऽहं लोकः" इति पुत्रेणानुष्ठेयतया स्वीकरणं संपत्तिकर्म। तत्र च पूर्वानुशासनमन्तरेणाकस्मादेव सकलकर्तव्यसंग्रहानुपपत्तेः फलपर्यन्तपुत्रोत्पादनविधिनाक्षिप्तमनुशासनं पूर्वनिवृत्तमेवार्थवादतयाऽनुवदत्येतद्वाक्यमिति भावः। मा भूत् तदेतद्वाक्यमनुशासनाविधायकम्;** **तथाऽपि नित्यपुत्रोत्पादनविधिसामर्थ्यादेव पितुरुपनयनाद्यनुशासनविधिर्नित्य एव प्राप्त इति,** **तत्राह--गर्भाष्टवर्षेणेत्यादिना॥ अयमर्थः--नित्यपुत्रोत्पादनविध्यधिकारिणः पितुरायुर्नियमाभावादनुशासनपर्यन्तमवस्थानानुपपत्तेः कर्तव्यर्थोपदेशनमेवानुशासनम्,** **नानुष्ठापनम्। अतो नित्यपुत्रोत्पादनविध्याक्षिप्ततयाऽपि नोपनयनादिविधेर्नित्यतेति। ननु पितुः कर्तव्योपदेशनमेवानुशासनम्,** **नोपनयनाद्यनुष्ठापनमिति कथमवगम्यते तदाह--तथाच लिङ्गं श्वेतकेतुरिति॥ ततश्च नित्यानित्यसंयोगविरोधस्तदवस्थ एवेत्याह--तदेवनित्येनेति॥ ननु माणवक एव एकस्मिन्नाचार्ये मरणादीनां निवृत्ते पुनराचार्यान्तरमाहूय नित्यमध्ययनं सम्पादयिष्यतीति,** **नेत्याह--किं चाचार्ये प्रेत इति॥ न तावन्माणवक एव स्वनियोगेन प्रेर्यमाणः स्वाधिकारं निर्वर्तयितुमाचार्यान्तरं सम्पादयति;** **अनङ्गीकरणात्,** **नाप्याचार्यनियोगेन;** **अधिकारिणोऽभावे नियोगस्य कर्तव्यताप्रतिपत्त्यभावात्,** **अकर्तव्यानुष्ठानेन साधनसंपादनायोगादिति। ननु--साधनान्तरप्रतिनिध्युपादानवदधिकारिणोऽपि प्रतिनिध्युपादानेन कर्तव्यं माणवकः सम्पादयेदिति,** **नेत्याह--नचाधिकारी प्रतिनिधीयत इति॥ अवश्यकर्तव्यस्य ह्यननुष्ठाने प्रत्यवायात् तदनुष्ठानाय हि मुख्याभावे प्रतिनिधिरादीयते;** **अधिकार्यभावे "ममेदमि"ति सम्बन्धानवगमादकर्तव्ये नियोगे कस्यावश्यानुष्ठानाय प्रतिनिधिरादीयते न तावन्मृतस्य;** **तस्य विधिसम्बन्धनिमित्तनिवृत्तेः कर्तव्यत्वाभावात्,** **नापि प्रतिनिधेः;** **आचार्यस्येदं कर्तव्यम्,** **तस्य कर्तव्यसिध्युत्तरकालत्वात्। तस्मान्नाधिकारिणः प्रतिनिधिसम्बन्धः। न तर्हि सर्वत्र प्रतिनिधिवार्तावकाश इति,** **तदाह--अधिकारी स्वाधिकारसिध्यर्थमिति॥ ननु आचार्ये प्रेतेऽन्यः कश्चिदाचार्यः स्वाधिकारं निर्वर्तयितुं माणवकं स्वीकरिष्यति,** **किं माणवकस्याचार्यान्तरकरणव्यापारेणेति न;** **पुनरुपनयनाभावात्,** **उपनेतृत्वाङ्गस्यापि सिद्धेर्न माणवकान्तरस्वीकारः,** **अनुपनीतं वाऽध्यापयीत;** **अङ्गस्य निर्वृत्तत्वात्। वृत्त्युपचयार्थः संग्रह इति चेत्,** **न;** **दरिद्रस्य माणवकस्याग्रहणप्रसङ्गात्,** **अल्पव्यवहितग्रामवासिनां च माणवकानामाचार्यसंपादनार्थं ग्रामान्तरगमनं न स्यात्। न हि तत्र तत्राध्यापयितारः श्रोत्रियाश्च दृश्यन्ते। तथाच माणवकस्योपनयादि सिध्यर्थं स्वयमेवाचार्यगमनं श्रूयते--सत्यकामो हि वै जाबालो ब्रह्मचर्यं भगवति वत्स्याभ्युपेयां भगवन्तमित्यादिश्रुतौ। उपसंहरति--एवमेषा बहुदोषेति॥**

 **ननु स्वविधिप्रयुक्तत्वे सत्युपगमनाध्ययनयोस्तत्प्रयुक्ततयोपनयनाध्यापनसिद्धेस्तत्र विधानमनर्थकमिति,** **नायं प्रयोजकव्यापारयोर्विधिः,** **किंतूपगमनाध्ययनयोः कर्तृव्यापारयोर्विधिरित्याह--तस्मान्माणवकस्यैव नियोग इति॥ ननु णिजर्थसंसृष्टत्वार्थाभिधायिनि विधिपदे कर्तृव्यापाके विधिसंसर्गो वाक्यप्रमाणविरुद्ध इति चोदयति--कथं गुणकर्तृव्यापारसम्बन्ध इति॥**

 **किं न्यायविरोध उच्यते किंवा शब्दविरोधः न तावच्छब्दविरोधः,** **अन्यत्रापि दर्शनात्,** **इत्याह--यथैतया ग्रामकाममिति॥ नापि न्यायविरोधः;** **ग्रामानुवादेनाप्राप्तविधानात्,** **इत्याह--ग्रामकामस्य **

**यागो विधीयत इत्यादिना॥ ननु अध्यापन-याजनयोः कर्तृप्रयोजकव्यापारद्वयावगमादन्यतरानुवादेनान्यतरो विधीयत इति युक्तम्,** **उपनयने तु धात्वर्थस्य प्रयोजकव्यापारत्वादनभिधीयमानः कर्तृव्यापारः कथं विधीयते इति चोदयति--युक्तं वाजयेदित्यादिना॥ ननु उपनयने मा भून्माणवकव्यापारविधिः,** **अध्ययने तु भविष्यति,** **तन्न;** **वाक्यसारूप्यादित्याह--तदेवमाचार्यकरणविधिप्रयुक्तत्वादिति॥ तत्र प्रयोजकव्यापाराभिधायिनाऽपि नयतिधातुना माणवकव्यापारस्यानभिधीयमानस्यापि गम्यमानत्वात् स एव धातुना लक्षणयोपादाय विधीयते,** **न प्रयोजकव्यापारः ;** **स्वयं प्राप्तेरिति परिहरति--उच्यते माणवकस्यैवायमिति॥ ननु माणवकव्यापारो गम्यमानतया वा कथं प्रतीयते कथं वा प्रयोजकव्यापारः प्राप्तानुवाद इति चोदयति--कथं यत्तावदिति॥ माणवकव्यापारस्य गम्यमानतामुपपादयितुं प्रथममाचार्य व्यापारस्याविधेयतामुपपादयति--उपनयीतेत्यस्याभिधानतो न्यायतश्चेति॥ "माणवकमुपनयीते"त्युक्ते माणवकस्य स्वात्मसमीपगमनमभिधानतः प्रतीयते,** **न स्वस्य माणवकसमीपगमनम्;** **अन्यथा मामवकमुपगच्छेदिति वचनं स्यात्। न्यायतश्च प्रतीयते--यथा बालानक्षराणि शिक्षयलंलौकिकः पुरुषो न बालगुणभावं गच्छति,** **किंतु बालानेव स्वयमात्मगुणभावं नयति। ननु एवमप्याचार्यव्यापारो न प्राप्तानुवादः,** **कथम् शुश्रूषाद्यङ्गसहितेऽध्ययने माणवकस्य विहिते स्वविधिप्रयुक्ते चाध्ययने वृत्तयर्थतयाऽऽचार्यप्रवृत्तिः प्राप्नोति,** **वृत्त्यर्थप्रवृत्तौ च प्राप्तायां तदनुवादेन माणवकव्यापारोऽध्ययनादिर्विधातुं शक्यते,** **इतीतरेतराश्रयप्रसङ्गात्। ननु--"ग्रामकामं याजयेदि"त्यत्रापि समानोऽयं दोषः,** **अथ स्वविधिप्रयुक्तेषु यागान्तरेषु सामान्येन वृत्यर्थतया प्राप्तं प्रयोजकव्यापारमनूद्य ग्रामकामस्य यागविशेषो विधीयत इति,** **तर्हीहाप्यध्ययनान्तरेषु सामान्यप्राप्तप्रयोजकव्यापारनुवादेन माणवकव्यापार उपगमनाध्ययनादिर्विधीयताम्। अथवा--माणवकव्यापारविधिसामर्थ्यादेव प्रयोजकव्यापार प्राप्स्यते,** **न प्रयोजकव्यापारविधानादेव भाविनीं प्राप्तिमनूद्य माणवकव्यापारः कदाचिदप्यप्राप्तो विधीयत इति,** **तदेतदाह--एतच्च सर्वं वृत्त्यर्थत्वेन ब्राह्मणस्यान्यत एव प्राप्तमिति॥ ननु प्रयोजकव्यापारं प्राप्तमेवानूद्य गुणाधिकारादिविशेषविधिपरं वाक्यं किं न स्यादिति न तावदधिकारविधिपरं वाक्यम् ;** **जीवनादिनित्यकाम्याधिकारश्रवणात्,** **अतो गुणविधिरेव "दध्ना जुहोती"त्यादिवत् परिशिष्यत इत्याह--तत्र कमध्यापयेदिति॥ भवतु तर्हि गुणविधिरिति,** **नेत्याह--तत्र प्राप्ते व्यापार इति॥ अयमाशयः यदा विशेष्योऽपि पदार्थः प्रमीयते,** **तदा नानाविधगुण विशिष्टतया स एको विशिष्टः पदार्थः प्रमीयते,** **इति न वाक्यभेदः स्यात् ;** **यदा तु विशेष्यमनूद्य विशेषणानि प्रमीयन्ते,** **तदा विशेषणानामन्योन्यविशिष्टतयैकत्वापत्त्यभावादन्योन्यानपेक्षतया प्रत्येकं प्रमेयत्वे प्रमेयभेदात् वाक्यं भिद्यत इति। ननु सर्वत्र विशेष्यं सामान्यद्वारेणानुवाद्यमेव,** **सत्यम्;** **विशेषणान्यपि तथा,** **किन्तु विशेषाकारेणान्योन्यविशिष्टतया पदार्थाः प्रमीयन्त इति। तस्मादुत्पत्त्यधिकारगुणविधयः प्रयोजकव्यापारे न सम्भवन्तीत्युपसंहरति--अतो नाचार्यस्येति॥ तत्र माणवकव्यापारस्य गम्यमानस्यैव धातुना लक्षणयोपादाय विधेयत्वं दर्शयितुं चोदयति--ननु माणवकस्यापीति॥ परिहरति--अस्तीति ब्रूम इत्यादिना॥ ननु कर्तुरेव व्यापारो गमनादिषु दृश्यते,** **न कर्मकारकस्य ग्रामादेः;** **माणवकश्च नयत्यर्थकर्मभूतः कथं गम्यमानव्यापारः इति चोदयति--कथमिति॥ परिहरति--यदैवोपनयीतेति॥ उपनयनसंस्कार्योऽपीति=उपगन्ताऽपीत्यर्थः। नयत्यर्थकर्मणो नीयमानस्य गमनव्यापारः सुप्रसिद्ध इति भावः। ननु तर्हि माणवकस्य गमनं प्रयोजकव्यापारादेव सिध्यति,** **किमिति तद् विधीयत इति न;** **विधानमन्तरेणासिद्धेरित्याह--तस्य च प्रेक्षावत इति॥ ननु विधानेऽपि काम्यविधिः स्यादिति,** **नेत्याह--विद्यमानस्यापीति कथं तर्हि विधिरिति परिशेषान्नित्यविधिरित्याह--विधितोऽवश्यकर्तव्यतामिति॥ कथं तर्हि वाक्यं परिणम्यत इति तदाह--तेनाष्टवर्षं ब्राह्मणमिति॥**

 **ननु नित्यतया विधेयत्वेऽपि विधि-पुरुषसंबन्धो वा विधि-पुरुषसम्बन्धनिमित्तं वा प्रवृत्तिर्वाऽधिकारशब्दार्थो न लभ्यत इति चोदयति--ननु एवामप्यधिकारो न लभ्यत इति॥ अयमाशयः--ननु सामान्येन गम्यमानस्योपगन्तुः "अष्टवर्षं ब्राह्मणमि"ति **

**विशेषणश्रवणादिदमेवाधिकारनिमित्तं संपत्स्यते,** **नैवम्;** **एकैकस्य विशेषणस्याधिकारनिमित्तत्वानुपपत्तेः,** **विशेषणयोश्च परस्परविशिष्टताऽभावात्। एकैकस्य विशेषणस्याभिधानिके क्रियासंबन्धेऽप्यरुणयैकहायन्यादिवदर्थात् परस्परविशिष्टतयाऽधिकारनिमित्ततेति चेत्,** **न;** **विधि पुरुषसंबन्धनिमित्तस्याशाब्दत्वप्रसङ्गात्--इति। परिहरति अस्त्यत्राधिकारहेतुर्नित्यं निमित्तमिति॥ विधि-पुरुषसंबन्धस्य प्रवृत्तेर्न हेतुरित्यर्थः। नित्यमिति॥ जीवतः पुरुषविशेषस्य नियतभावीत्यर्थः। नच शाब्दमेव सर्वत्राधिकारनिमित्तम्;** **साङ्गकर्मानुष्ठानसामर्थ्यस्याप्यशाब्दस्याधिकारनिमित्तत्वात्,** **शक्तस्याधिकारादिति। अथवा--क्रियासंबन्धाभिधानमुखेन विशिष्टसमर्पणे शब्दद्वयतात्पर्यकल्पनादधिकारनिमित्तस्य शाब्दत्वं न हन्यते। एवमपि विशिष्टस्य नाधिकारनिमित्ततेति चोदयति--ननु जाति-वयसी विशेषणमुपादेयस्येति॥ अयमभिसन्धिः--उपादेयं नाम साक्षाद्वा परम्परया वा विधिविषयतयाऽनुष्ठेयं तद्विशेषणं च क्रिया-कारक-तद्गुणसमुदाय इत्यर्थः। तत्रोपादेयविशेषणानि "दण्डी प्रैषानन्वाह" "लोहितोष्णीषा ऋत्विजः प्रचरन्ती"ति कर्तृविशेषणानि, "व्रीहिभिर्यजेते"त्यादौ बहुत्वादीनि करणविशेषणानि, "इन्द्राय स्वाराज्ञे" इत्यादीनि संप्रदानविशेषणानि। नचोपादेवविशेषणमधिकारसंबन्धनिमित्तम्;** **अनुष्ठेयकारकविशेषणतया विधिं प्रति गुणभूतत्वात्,** **अधिकारिणस्तु विधिं प्रति स्वामितया प्राधान्येनान्वयात्। कथं पुनरत्र माणवकस्योपादेयत्वमवगम्यते उच्यते;--प्रयोजकव्यापारं प्रति माणवकस्य कर्मताभिधायिनी द्वितीया
विभक्तिः स्वव्यापारं प्रति कर्तृत्वं गमयति;** **कर्तृविषयत्वात् प्रयोजकव्यापारस्य। तत्र प्राप्तप्रयोजकव्यापारानुवादेन कर्तृव्यापारे विधिसंबन्धमात्रं परिणम्यते,** **न शब्दप्राप्तमाणवककर्तृत्वं पराक्रियते,** **इत्युपादेयमाणकविशेषणस्य जातिविशिष्टस्य वयसो नाधिकारनिमित्ततेति। कस्य पुनरधिकारनिमित्ततेति अत आह--अनुपादेयविशेषणमधिकारहेतुरिति॥ विधिप्रयुक्तानुष्ठेय-तद्विशेषणव्यतिरेकेण विधिसंबन्ध्यनुपादेयः;** **यथा जीवन् गृहदाहवान् स्वर्गकाम इति। अपसिद्धान्तेन परिहर्तुं नियोगपक्षमङ्गीकरोति--सत्यम्;** **अस्तीयं स्थितिरिति॥ अयं भावः--यत्र लिङादिपदेन नियोगो वाक्यार्थतया प्रतिपाद्यते,** **तत्र वाक्यार्थभूतनियोगाकाङ्क्षानिमित्तत्वात् पदार्थान्तरसंबन्धानां नियोगस्य च,** **कस्य कस्मिन् इति स्वरूपोपाधित्वेनैवाधिकारिविषयसापेक्षत्वात् स्वर्गकामादिनियोगाकाङ्क्षयाऽधिकारित्वेन संबध्यते--ममायं नियोग इति॥ स्वामितयाऽन्वयित्वं नियोज्यत्वमधिकारित्वं नाम। तत्र प्रथमं "ममायं नियोगः" इति प्रतिपद्य नियोगस्य कार्यतावगमादनुष्ठानाय धात्वर्थविषये पश्चात् कर्तृतयाऽन्वेति। नियोगो हि साध्यतयाऽवगम्यमानः प्रथमान्वयिनोऽधिकारिणो "ममायं नियोगः" इति प्रतिपत्तुर्नियोगनिर्वृत्तिसमर्थे धात्वर्थे कर्त्रन्वयमन्तरेणानुपपद्यमानस्तदन्वयमर्थापत्त्या प्रतिपादयति,** **इत्यधिकारान्वयपुरःसरः कर्त्रन्वय इति प्राभाकरा मन्यन्ते। तत्र भवत्वनुपादेयविशेषणमधिकारहेतुः,** **भावनावादे तु पुनरुपादेयविशेषणमप्यधिकारहेतुरित्याह--किं तु कर्तुरधिकार इत्यपि स्थिता न्यायविद इति॥ अयमाशयः--लिङादिप्रत्ययैर्यदा पुरुषप्रवृत्तिर्भावना वाक्यार्थतया प्रतिपाद्यते,** **तदा प्रधानाकाङ्क्षानिमित्तत्वात् संबन्धस्य,** **क्रियायाश्च स्वरूपोपाधित्वेन कर्तृ-करण-कर्मापेक्षणीयत्वात्,** **पुरुषार्थ-धात्वर्थयोश्च भाव्य-तत्करणत्वेनान्वयात् परिशेषात् स्वर्गकामादयः कर्तृत्वेनान्वीयन्ते। ततश्च कर्तृविशेषणतया तन्नियमार्थानि जीवन-गृहदाहत्वेनान्वयात् परिशेषात् स्वर्गकामादयः कर्तृत्वेनान्वयं प्रतिपाद्य कर्तृरेव फलसम्बन्धाद् "मदीयमिदं फलसाधनं कर्मे"ति कर्मस्वामित्वलक्षणमधिकारान्वयं पश्चादनुभवति। कर्मफलभोक्तृत्वमेव हि कर्मणि स्वाम्यन्वय इति। ततश्च कर्तृविशेषणान्येव तस्यैव फलभोक्तृतया कर्मणि स्वाम्यन्वयं नियमयन्तीति कर्तृरधिकारस्थितिः। एवं भावना वाक्यार्थोपादानेनापि माणवकस्याधिकारसिद्धिरिति भावः। अथवा यथा राजसूये राजत्वं कर्तृविशेषणमन्येनाधिकारिणा राजत्वस्य कर्तृविशेषणतया सम्पादयितुमशक्यत्वादधिकारिविशेषणमपि सम्पद्यते,** **तद्वदिहापि स्यादिति। ननु--नायं परिहार उपपद्यते;** **श्रेयःसाधनस्य लिङ्गादिप्रत्ययैर्वाक्यार्थत्वेनाभिधीयमानत्वात्,** **तस्य च प्रथममधिकारान्वयापेक्षत्वात्,** **कथम् श्रेयो हि भोक्तारमपेक्षते,** **अतस्तत्साधनमपि भोक्त्रन्वयि भवति; "कस्येदं श्रेयःसाधनम् ममेदमभिलाषितसाधनमि"ति च स्वाम्यन्वयाकाङ्क्षादर्शनात्, "कस्यायं नियोगः",** **ममायमितिवत्,** **भावना तु क्रिया कर्त्रा-श्रयतयाऽवगम्यमाना तमपेक्षते। ननु कृतियोग्यमेव श्रेयःसाधनं विधिः;** **कर्तुरिष्टाभ्युपायो **

**विधिरित्यभ्युपगमात्,** **ततश्च कृतिः कर्तारमपेक्षत इति,** **तर्हि नियोगस्यापि कार्यतयाऽवगमात् कृतिनिमित्तकर्त्रन्वय एव स्यात्। ननु--कृतिर्नियोगोपसर्जनतयैव शब्देनाभिधीयते;** **नचोपसर्जनाकाङ्क्षया पदार्थान्वयः,** **किन्तु प्रधानकाङ्क्षया;** **ततश्च प्रधाननियोगाकाङ्क्षया प्रथममधिकारान्वयः--इति,** **समानमेतदिष्टसाधनेऽपि;** **कृतेरुपसर्जनतयाऽभिधानात्। ननु श्रेयसोऽप्युपसर्जनत्वात् तत्सामर्थ्यलभ्यभोक्त्रन्वयः कथं साधनस्य स्यात् नैष दोषः;** **साधनत्वस्वरूपोपाधित्वाञ्छ्रेयसः,** **तस्य च नियमेन भोक्त्रन्वयात् कर्तृ-भोक्तृ-साधारणश्य साधनस्य स्वोपाधिश्रेयोऽनुसारेण भोक्त्रन्वयनियमसिद्धेः। तस्माद् ममाभिलषितसाधनमिति प्रथममधिकारान्वयो वाक्यार्थभूतेन विधिना श्रेयःसाधनेनापेक्ष्यते पश्चादभिलषितसाधनत्वस्याश्रये धात्वर्थविषये विधिसामर्थ्यादेव कर्त्रन्वयं प्रतिपद्यत इति।**

 **एवमपि तत्र न विरोध इत्याह--किचेह न माणवको जाति-वयोविशिष्ट उपादेव इति॥ यदैवोपनयनाध्ययनादिमाणवकव्यापारस्य सामान्येनाभिलषितसाधनत्वलक्षणो विधिः शब्देन प्रतिपाद्यते,** **तदा सामान्यस्य श्रेयोविशेषाकाङ्क्षायां परम्परया पुरुषार्थसाधनमुपनयनसंस्कारं माणवकगतं श्रेयोविशेषं परिकल्प्य तत्साधनत्वलक्षणो विधिर्माणवकव्यापारे प्रतिपादितो भवति;** **ततः संस्कारफलभोक्तृतया विधौ माणवकः स्वामित्वेनान्वेति;** **तत्र च स्वामिनियमार्थं ब्राह्मण्यादिविशेषणं तस्यैव पश्चादभिलषितसाधनत्वविषये माणवकव्यापारे कर्त्रन्वयं नियमयतीति ग्रन्थार्थः। ननु प्रयोजकव्यापारविषयतया कर्तृत्वेनैवान्वयो वाक्यात्प्रतिपन्नः,** **सत्यम्,** **तत्र विधिसंबन्धसामर्थ्याद् भोक्त्रन्वयं प्रतिपद्य कर्त्रन्वयनियमः कल्प्यते॥**

 **ननु एवमप्यध्ययनस्य न साधिकारतासिद्धिरिति,** **तत्राह--तदेवमुपनयनस्याध्ययनार्थत्वादिति॥ प्रसिद्धं च सर्वस्मृतिशास्त्रेषूपनयमध्ययनाङ्गमिति। वाजसनेयिनां चोपनयनं प्रकृत्यध्ययनं विधीयते। विधिद्वयसामर्थ्ये चोपादानप्रमाणदर्शितम्। इहापि "तमध्यापयीते"त्युपनीतं तच्छब्देन परामृशति,** **अङ्गाङ्गिनोश्चैकाधिकारत्वादुपनीतो ब्राह्मणोऽधीयीतेति संपद्यते;** **अङ्गाधिकारनिमित्तस्य कालस्य सर्वत्राङ्गिन्यन्वयनियमाभावाद् वयसो नाध्ययनाधिकारनिमित्ततेति। ननु नित्याधिकारेणाध्ययनविधिनाऽर्थावबोधो भाव्यतामिति,** **नेत्याह--अक्षरग्रहणमात्रेण चेति॥ ननु सकृदध्ययनादेव नित्याध्ययनविधिसिद्धेरावृत्तिः केन लभ्यते अर्थावबोधफलपक्षे वा कथं लभ्यते फलावसानानुपपत्तेरिति चेत्,** **इहापि समानम्;** **अक्षरावाप्तेः फलत्वात्। ननु अदृष्टमेव विधिफलमित्युक्तम्,** **समानमर्थावबोधपक्षेऽपि॥**

 **ननु--अदृष्टसमवायिदृष्टं फलमर्थावबोधः,** **तस्य चाक्षरस्वीकरणविचाराद्यपेक्षत्वात् तदर्थमावृत्तिसिद्धिः--इति,** **न,** **शाखान्तरीयपौरूषेयवाक्येभ्योऽप्यभ्यस्तीकृतेभ्योऽर्थावबोधदर्शनाद् न तदर्थमावृत्त्यपेक्षा युक्ता,** **जप-स्वाध्यायविधिसामर्थ्याच्चाक्षरस्वीकरणायावृत्तिः कल्प्यते,** **नार्थावबोधसामर्थ्यात्। अध्ययनशब्द एव वाऽधीयमानावाप्तिपर्यन्तव्यापारस्य मुख्यया वृत्त्याऽभिधायकः सकृदुच्चारणादौ,** **गौण इत्यावृत्तिसिद्धिरिति। ननु वेदस्यैवान्यनिरपेक्षतया विचारहेतुत्वं वदन् भाष्यकारोऽध्ययनविधेरेव विचारहेतुत्वमाहेति चोदयति--ननु चैवमधीतीतो वेद इति॥ सत्यम्,** **विचारस्य प्रयोजकोत्तरविधिप्रदर्शनद्वारेण विचारहेतुः स्वाध्यायः,** **नाध्ययनविधिविधेयताद्वारेणेति परिहरति--सत्यम्,** **तथैव तदित्यादिना॥ ननु स्वाध्यायादापातप्रतिपन्नोत्तरविधिरनिश्चितः कथं विचारं प्रयुङ्क्त इति तदाह--अधीतवेदो ह्यवश्यकरणीयानीति॥ आपातप्रतिपन्नानामुत्तरनित्यविधीनामनुष्ठेयनिर्णयज्ञानसापेक्षत्वात् तन्निर्णयाय विचारप्रयोजकत्वमिति। काम्यवाक्यविचारमप्याधानवत् फलकामनैव प्रयुङ्क्ते। ननु अनेकविधिप्रयुक्तिकल्पनाद् वरमध्ययनविधिप्रयुक्तिकल्पनं विचारस्य,** **न;** **विधेय-तदुपकारिव्यतिरिक्तस्य विचारस्याप्रयोजकत्वादध्ययनविधेरित्युक्तत्वाद् अर्थावबोधफलत्वाभावात्,** **अवघातावृत्तिवत् फलापेक्षयाऽपि न विचारविधिरित्युक्तत्वात्,** **उत्तरविधिविधेयोपकारित्वाद् विचारस्य तत्प्रयुक्तिः सम्भवति। प्रतिवाक्यं निर्णयज्ञानभेदाच्च विधिभेदो न विरुध्यते;** **अन्यथा यागाद्यनुष्ठानस्याप्यध्ययनविधिप्रयोज्यत्वं स्यात्,** **स्वर्गादिसिद्धिपर्यन्तत्वादध्ययनविधिफलस्य। ननु अध्ययनमप्युत्तरविधिप्रयुक्तं स्यात्,** **अध्ययनमन्तरेण विचारनिर्णायकत्वानुष्ठानाद्यसिद्धिरिति,** **तत्राह--अतः प्रागध्ययनादप्रतिपत्तेरिति॥ **

**प्रागध्ययनादुत्तरविधीनामप्रतिपत्तेर्नाध्ययनप्रयोजकत्वमित्यर्थः। अध्ययनविधिश्च सन्ध्योपासनादिविधिवत् पित्रादिभ्यः श्रूयमाणः प्रवर्तयति। नच सकलोत्तरविधीनामध्ययनात् प्राक् श्रवणं सम्भवतीत्युक्तम्। अस्तु तर्हि ब्रह्मज्ञानस्यापि त्रैवर्णिकाधिकृतोत्तरनित्यविधिप्रयुक्त एव विचार इति,** **नेत्याह--न तथा ब्रह्मज्ञानमिति॥ नच धर्म-ब्रह्मविभागसिध्यर्थं नित्याग्निहोत्रादिविधिरेव ब्रह्म विचारयति;** **आपातदर्शनेनैव विविक्तभूतवस्तुविषयत्वात्। "तस्मादि"त्यवान्तरप्रकरणोपसंहारः। "तदेवमि"ति महाप्रकरणोपसंहारः॥**

 **ननु--"2ओंकारश्चाथशब्दश्च द्वावेतौ ब्रह्मणो मुखात्2। कण्ठं भित्वा विनिर्यातौ तस्मान्माङ्गलिका2वुभौ॥" इति2 मङ्गलार्थत्वादथशब्दस्य शास्त्रारम्भे च शिष्टाचारपरिपालनाय विघ्नोपशान्तये च मङ्गलाचरणं कर्तव्यम्,** **इति तदर्थोऽथशब्द इति,** **नेत्याह--मङ्गलस्यापीति॥ न तावन्मङ्गलं ब्रह्मजिज्ञासायाः कर्तृ-करण-कर्मभावेन वाक्यार्थेऽन्वेति;** **कर्त्राद्यन्यतमभावे प्रमाणाभावात्,** **कारकान्तराणां विद्यमानत्वाच्च। नापि सामानाधिकरण्येनान्वयः--"ब्रह्मजिज्ञासा मङ्गलमि"ति;** **प्रशंसापरतयाऽर्थवादत्वप्रसङ्गात्। ननु कर्तव्यमेव मङ्गलाचरणमिति,** **तत्राह--श्रुतिमात्रोपयोगादिति॥ ननु प्रकृतादर्थादर्थान्तरविवक्षयाऽप्यथशब्दः प्रयुज्यते,** **यथाऽर्थान्तरेऽभिहितेऽर्थान्तरेऽभिहितेऽर्थान्तरविवक्षया ब्रवीति--"अथैवं मन्यसे" इति,** **तदर्थोऽथशब्द इति चोदयति--ननु प्रक्रियमाणादिति॥ हेतु-फलभावेनानन्तर्याभिधाने प्रकृतादर्थादर्थान्तरत्वमन्तर्णीततया सिध्यति,** **इति न पृथग्वक्तव्यमिति परिहरति--नानन्तर्याद् व्यतिरिच्यत इति॥ ननु अर्थान्तरत्वमेवाभिधायानन्तर्यमन्तर्णीतं किमिति न गृह्यते इति चोदयति--कथमिति॥ तत्र किं नियमेन पूर्ववृत्ततया हेतुभूतो वस्तुविशेषोऽवद्योत्यते किं वा यत्किंचिद्वस्तु पूर्ववृत्तमपेक्ष्यत इति तत्र न तावत् प्रथमः कल्पः;** **आनन्तर्याभिधानमन्तरेण हेतुतया पूर्ववृत्तवस्तुविशेषनियमासिद्धेरित्याह--एवम् तत्प्रकियमाणस्य नियमेन पूर्ववृत्तमिति॥ अथोत्तरः कल्पः तत्राह--अन्यथा यस्मिन् कस्मिंश्चिदिति॥ ननु आनन्तर्येऽपि हेतुतया पूर्ववृत्तं नावगम्यते,** **सत्यम्;** **पुष्कलकारणात् फलस्यानन्तर्यमेव मुख्यं भवति;** **अव्यवधानात्,** **अव्यभिचाराच्च,** **अहेतु-फलयोस्त्वानन्तर्य कदाचिद् व्यभिचरति कदाचिद् व्यवधीयते च,** **इति गौणमेव स्यात्। तस्माद् मुख्यानन्तर्याभिधानेन पूर्ववृत्ते पुष्कलकारणेऽवद्योतिते,** **अर्थान्तरभावोऽप्यन्तर्भवति,** **नार्थान्तराभिधाने मुख्यमानन्तर्यमन्तर्भवतीत्युपसंहरति--अतो हेतुभूतोऽर्थोऽपेक्षितव्य इति॥ उक्तेऽर्थे भाष्यमवतारयति--तदेतदाहेति॥ ननु फलं चेद् दृश्यते,** **किं पुष्कलकारणावगमेन न;** **अधिकारिविशेषणत्वेन फलपर्यन्तेच्छाया विचारादि प्रवृत्तौ प्रतिपत्त्यपेक्षत्वादित्याह--सति चानन्तर्यार्थत्व इति ॥ ननु प्रज्ञातमेव पूर्ववृत्तं धर्मजिज्ञासा इत्याशङ्क्याह--स्वाध्यायाध्ययनानन्तर्यं तु समानमिति॥ भाष्यार्थे विवृणोति--येन विना नियमेनेत्यादिना॥ योजनान्तरमाह--अथवेति॥ न पुष्कलकारणमित्यर्थः॥**

 **ननु एकाध्ययनविधिप्रयुक्तस्वाध्यायाध्ययनस्यैकमोक्षप्रयोजनत्वे वक्तव्येऽध्ययनविधिप्रयुक्तत्वाभावेऽपि कृत्स्नवेदार्थविचारस्यैकफलप्रयुक्तत्वाद् धर्म-ब्रह्मविचारयोरन्योन्योपकार्योपकारकभावेनैकफलशेषत्वादुपकारकधर्मावबोधानन्तर्यमुपकार्यब्रह्मावबोधस्योच्यत इति चोदयति--2नन्विह कर्मावबोधानन्तर्य विशेष इति2॥ धर्म-ब्रह्मविचारयोरुपकार्योपकारकभावं दर्शयति--तथा च वृत्त्यन्तरे वर्णितमिति॥ अधिकारः=प्रवृत्तिः। संस्कारः=फलम्। प्रवृत्तिपरम्परया फलपरम्परया चेत्यर्थः। अथवा "संस्कारः" इति कर्मभिः पुरुषसंस्कारोऽभिधीयते। "शब्दतः" इति च तत्र प्रमाणमुच्यत इति। अधिगतानन्तरम्=धर्माधिगत्यनन्तरमित्यर्थः। अस्मिन्नर्थे शास्त्रकारसंवादान्तरमाह--अन्यैरपि स्ववृत्तौ वर्णितमित्यादिना॥ एकफलवत्त्वं तावत् तिष्ठतु,** **न तावद् धर्म-ब्रह्मजिज्ञासयोरुपकार्योपकारकभाव इत्याह--2न;** **धर्मजिज्ञासायाः प्रागप्यधीतवेदान्तस्येति2॥ भाष्यं विवृणोति--॥ न वेदान्ताध्ययनं यद्यपीत्यादना॥ ननु धर्मजिज्ञासायां व्युत्पन्नवेदप्रमाण्य-पद-पदार्थ-वाक्यार्थ तदपेक्षितन्यायस्यैव ब्रह्म विचारयितुं शक्यम्,** **इति चोदयति--कथमिति। अनुपकारं दर्शयितुं धर्मजिज्ञासां विभजते--तत्र तावद्धर्मजिज्ञासायां त्रयं वृत्तमिति॥ किं तदिति तदाह--द्वादशलक्षण इत्यादिना॥ तत्र न्यायसहस्रस्यानुपकारं दर्शयितुं न्यायमपि **

**विभजते--तत्र यः प्रथमसूत्र इत्यादिना॥ अध्ययनविधेर्दृष्टार्थावबोधफलपर्यन्ततापेक्षितो न्यायोऽथशब्दसूचितः,** **प्रथमेन पादेन च यावान् वेदप्रामाण्यापेक्षितो न्यायः,** **सूचित एव,** **कुतः प्रथमपादापेक्षेति सत्यम्;** **अङ्गीकृत्यैतदुक्तमिति न विरोधः। ननु श्रुति-लिङ्गादिप्रमाणानामिहाप्यपेक्ष्यमाणत्वादितरोऽपि न्यायः पूर्ववृत्ततयाऽपेक्षित इति,** **नेत्याह--इतरस्य तु पुनरिति॥ उत्पत्ति-विनियोग-प्रयोगाधिकारविधिकार्यापेक्षितो हि न्यायस्तत्र प्रतिपादितः। नचाननुष्ठेयभूतवस्तुप्रतिपादनेऽसानुपयुज्यते;** **कार्यार्थसाम्येऽपि प्रत्यध्यायमवान्तरप्रमेयभेदेन न्यायभेदोऽपेक्ष्यते,** **किमु वक्तव्यमकार्यभूतवस्तुप्रमेयभेद इति भावः। श्रुत्यादयस्तु लोकप्रसिद्धा एवोपादीयन्ते। ननु कार्यशेषतया ब्रह्मापि तत्र निर्णीतमिति,** **नेत्याह--यतो न निरस्ताशेषेति॥ अप्रतिज्ञातस्याप्यपेक्षितन्यायोऽन्यार्थत्वेन दर्शित इति,** **नेत्याह--न तत्प्रतिपादन इति॥ ननु गुणोपसंहारेण विध्यपेक्षितोऽपि न्याय उपजीव्य इति,** **तत्राह--यत्पुनः प्रथममन्त्रसिद्धेति॥ ननु सगुणविद्याऽपि ज्ञानमेवेति अत आह--तत्र च मानसी क्रियेति॥ तदेवमित्युपसंहारः॥**

 **मा भूद् धर्मजिज्ञासानन्तर्यमथशब्दार्थः,** **वेदप्रामाण्यविचारानन्तर्यं स्यादिति,** **नेत्याह--यत्पुनः स्वाध्यायस्यार्थावबोधोपयोग इति॥ न च "वेदाः प्रमाणमि"त्येतावता ब्रह्मविचारेऽनेकायासबहुले कश्चित्प्रवर्तत इत्यर्थः। तर्हि धर्मनिर्णयज्ञानं ब्रह्मजिज्ञासाधिकारहेतुरिति,** **नेत्याह--यः पुनरिति॥ उपभुज्यमानो धर्मनिर्णयो ब्रह्मविचारप्रवृत्तुयपयोगी स्यात् किं वा ब्रह्मनिर्णयोपयोगी इति वक्तव्यम् न तावत् प्रथमः कल्प इत्याह--न ह्यन्यविषयं ज्ञानमिति॥ नापि द्वितीय इत्याह--तदपीह नास्तीति॥ कार्य-कारणसंबन्धे प्रपञ्चेनापि ब्रह्मानुमानाद् न धर्मनिर्णयापक्षेति भावः। परिशेषात् कर्मणामुपयोग इत्याह--अतः कर्मणामुपयोगः परिशिष्यत इति॥ तदपि न सम्भवति केषु चित्पक्षेष्विति भावः। तत्राधिकारपरम्परा ब्रह्मज्ञानोपकारश्च न सम्भवतीत्याह--केयमधिकारपरम्परेति॥ ननु अनुष्ठानपरम्परेयम्,** **तथाहि--संध्योपासनमारभ्य पूर्वपूर्वाल्पतरकर्मप्रहाणेनोत्तरोत्तरमहत्तरकर्मोपादानात् सहस्रसंवत्सरैर्निरतिशये कर्मण्यवसितः परिशेषाद् ब्रह्मज्ञानेऽवतरतीति,** **नेत्याह--यथा तावत् प्रासादमारुरुक्षोरिति॥ उत्तरकर्मोपादानात् पूर्वकर्मपरित्यागे परिशेषाद् ब्रह्मज्ञानावतारे च प्रामाणाभावादिति। तर्हि परम्परया कृत्स्नकर्मफलावाप्तौ,** **तत्र कामनाभावान्निवृत्तकामः परमानन्दकामनया तत्रावतरतीत्याशङ्कते--अथ कामोपहतमना इति॥ तदेव प्रपञ्चयति--तथाच सार्वभौमत्यादीति॥ अधिकारपरम्परया=फलपरम्परयेत्यर्थः। परिहरति--कर्मानुष्ठानानन्तर्यं तर्हि वक्तव्यमिति॥ कर्मानुष्ठानफलप्राप्त्यनन्तरभावित्वाद् ब्रह्मविचारस्य न मनुष्याधिकारं शास्त्रं स्यादित्यर्थः। किंच कर्माण्यपि ब्रह्मज्ञानस्यान्यथोपकुर्वन्ति,** **न कामप्रविलयनद्वारेणेत्याह--कथं वा कामावाप्तिः कामोपशमहेतुरिति॥ सत्यमित्यतः प्राक्तनः स्पष्टार्थः॥**

 **हैरण्यगर्भादिभोगानां प्रतिक्षणं क्षीयमाणत्वादनागतभोगनिचयकामनोपपत्तेर्न कामविलयनेन ब्रह्मज्ञानेऽवतार इत्याह--सत्यं युक्तम्;** **यदि हैरण्यगर्भो भोग इति॥ कुतस्तर्हि सर्वेषां कामविलय इति तदाह--अतो विषयस्य क्षयादिदोषदर्शनादिति॥ "तस्मात् सर्वत्रे"त्युपसंहरति॥**

 **किंच निखिलविषयाप्तौ कामोपशमः शास्त्रसामर्थ्यादुच्यते किंवाऽन्वय-व्यतिरेकसामर्थ्यात् नाद्य इत्याह--नचैवंलक्षण आगम इति॥ तर्ह्यन्वय-व्यतिरेकसामर्थ्यादिति चोदयति--ननु कामावाप्ताविति॥ परिहारग्रन्थस्तु स्पष्टार्थः॥ वैदिकशब्दाः सर्वे संभूय देहात्मत्वादिप्रपञ्चप्रविलयप्रमितिपरा इति तृतीयोऽधिकारः। स च प्रतीतिविरोधादेव निरस्त इति॥**

 **ननु तर्हि कर्माण्यनुष्ठीयमानानि पुरुषसंस्कारतया ब्रह्मज्ञानकार्याणि,** **अतो धर्मानुष्ठानानन्तरं ब्रह्मजिज्ञासेति चोदयति--भवतु तर्हि संस्कारद्वारेणेति॥ ननु--"सर्वं एते पुण्यलोका भवन्ती"ति स्वतन्त्रपुरुषार्थसाधनानां कर्मणां कथं संस्कारकर्मतया प्रोक्षणादिवद् गुणकर्मता स्मृतिसामर्थ्यादिति चेत्,** **न;** **श्रुतिविरोधात्। ननु--संस्कारो नाम गुणाधानं मलापकर्षो वा तत्र "धर्मेण पापमपनुदति" "योगिनः कर्म कुर्वन्ति सङ्गं त्यक्त्वाऽऽत्मशुद्धये" इति चात्मनि मलापकर्षसंस्कारः सिध्यति,** **विध्यन्यथानुपपत्त्या वाऽऽत्मन्यपूर्वगुणाधानं गम्यते। अतः श्रुत्यवगतमेव संस्कारकर्मत्वम्; "इदं मेऽनेनाङ्गं संस्क्रियते" इति च श्रुतेः। नच क्रत्वङ्गद्रव्यसंस्कारतया नित्यकर्मणामितिकर्तव्यतोच्यते,** **येन स्वतन्त्रफलविरोधः स्यात्,** **किन्तु **

**द्रव्यार्जनविधिवदुपकारमात्रमिति,** **सत्यम्;** **पापक्षयापूर्वलक्षणसंस्कारादभ्युदयफले श्रुत्यवगते न ब्रह्मज्ञानशेषता शक्याऽवधारयितुम्;** **स्मृतिसामर्थ्यात्--इति,** **उच्यते;** **नित्य-नैमित्तिककर्मानुष्ठानैः संस्कृतस्यात्मनो यदि श्रवण-मनन-ध्यानाभ्यासादीनि ज्ञानसाधनानि सम्पद्यन्ते,** **तदा संस्कारकर्माणि सहकारिविशेषादात्मज्ञानमवतारयन्ति,** **यदा तु सहकारिकारणविरहः,** **तदाऽभ्युदयफलमिति व्यवस्थोपपत्तेर्न श्रुति-स्मृत्योः परस्परविरोधः। ननु "यस्यैतेऽष्टाचत्वारिंशत् संस्काराः" इत्यतः "स ब्रह्मणः सायुज्यं सालोक्यं च गच्छती"ति सालोक्यलिङ्गाद् हिरण्यगर्भावाप्तिः संस्कारकर्मणां फलं गम्यते,** **न परब्रह्मावाप्तिः,** **येन सहकारिसामर्थ्यात् कर्मणां पुरुषसंस्कारद्वारेण मोक्षफलता स्यात्,** **उच्यते;--संस्कारशब्दस्तावद् दधि-व्रीहिसंस्कारवत् स्वतन्त्रफलसाधनाङ्गभूतद्रव्यशेषतां कर्मणां प्रतिपादयति। तत्र सर्वकर्मणां संस्कारतयाऽन्वयात् परिशेषार्थपत्त्या तत्त्वज्ञानशेषतया मोक्षफलता कल्प्यते; "ब्रह्मणः सायुज्यं सालोक्यमि"ति च फलद्वयोपादानात्;** **तथाहि भगवान्--"स्वे स्वे कर्मण्यभिरतः संसिद्धिं लभते नरः" "सिद्धिं प्राप्तो यथा ब्रह्म तथाऽऽप्नोति निबोध मे" इति चोक्त्वा, "बुध्या विशुद्धया युक्तो धृत्याऽऽत्मानं नियम्य च। ध्यानयोगपरो नित्यं वैराग्यं समुपाश्रितः। ततो मां तत्त्वतो ज्ञात्वा विशते तदनन्तरम्॥" इति च ब्रुवन् नित्यकर्मभिः संस्कृतस्य सिद्धिशब्दाभिधेयविशुद्धान्तःकरणस्य ध्यानयोगादिसहकारिसम्पत्तौ तत्त्वज्ञानजन्मद्वारेण मोक्षं--दर्शयति। "स्वे स्वे कर्मणी"ति च नित्यकर्माण्युच्यन्ते। संसिद्धिशब्देन चात्मवैमल्यं ब्रह्मज्ञानयोग्यतापत्तिरुच्यते;** **परमसिद्धेरुत्तरत्राभिधानात्, "योगिनः कर्म कुर्वन्ति सङ्गं त्यक्त्वाऽऽत्मशुद्धये" इत्युक्तत्वाच्च। तथा "महायज्ञैश्च यज्ञैश्च ब्राह्मीयं क्रियते तनुः" "ज्ञानमुत्पद्यते पुंसां क्षयात् पापस्य कर्मणः" "कषाये कर्मभिः पक्वे ततो ज्ञानं प्रवर्तते" इति च। तस्मात् संस्कारशब्दसामर्थ्यात् स्मृत्यन्तराच्च नित्यकर्माणि मलापकर्ष-गुणाधानलक्षणपुरुषसंस्कारद्वारेणात्मज्ञानयोग्यतामापाद्य,** **तत्त्वज्ञानजनकतया मोक्षे ज्ञानेन सह समुच्चीयन्ते;** **यथा व्रीहिप्रोक्षणादीनि संस्कारकर्माणि दर्श-पूर्णमासस्वरूपोत्पत्तिहेतुतया स्वर्गे समुच्चीयन्त इति॥**

 **ननु प्रोक्षणादिवदेकाधिकारितया गुणकर्मतैव नित्यकर्मणां प्राप्ता,** **न;** **ब्रह्मज्ञानस्याविधेयत्वात्,** **आत्मनः संस्क्रियमाणस्य विधेयकर्मगुणत्वाभावात्। न तर्हि संस्कारकर्मता;** **विहिताङ्गद्रव्यसंस्कारकर्मसु तत्प्रसिद्धेः;** **न;** **अविहितभोजनाङ्गदधिसंस्कारप्रसिद्धेः। ननु विध्युपद्देशे करणतया विहितानां नित्यकर्मणां करणताविरोधिना दध्यादिसंस्कारवदात्मज्ञानेतिकर्तव्यतया प्राप्ता,** **नैष दोषः;** **अग्निं चित्वा सौत्रामण्या यजेत" "वाजपेयेनोष्ठ्वा बृहस्पतिसवेन यजेते"ति सौत्रामणीं बृहस्पतिसवयोरन्यत्र करणतया स्वतन्त्रविध्यन्तरविहितयोरग्निचयन-वाजपेयाङ्गतयेतिकर्तव्यतादर्शनात्। तत्र करणेतिकर्तव्यताविधिवाक्यप्रमाणभेदात् युक्तं सौत्रामण्यादेरुभयथात्वमिति चेत्,** **सत्यम्;** **अर्थविरोधाभावे सति नित्यविधिसामर्थ्यात् संस्कारस्मृत्यनुमितश्रुतिसामर्थ्याच्च करणतया संस्कारतया च स्वतन्त्रफलशेषताऽऽत्मज्ञानेतिकर्तव्यता चेत्युभयथात्वमिहापि कल्प्यताम्। नचान्यार्थद्रव्यसंस्कारमात्रत्वादितिकर्तव्यता;** **आधानेऽदर्शनात्। संस्कृताग्नेरुद्देश्यत्वाद् तत्रानङ्गतेति चेत्,** **इहापि संस्कृतं विशुद्धान्तःकरणं विरक्तं विविदिषुमुद्दिश्य ज्ञानसाधनविधानादविरोधः। प्रत्यक्षेण विशुद्धिं प्रत्यक्प्रवणतां च चित्तस्य कर्मफलमवगच्छन् जन्मान्तरानुष्ठितं कर्मानुमाय ज्ञानस्यान्तरङ्गसाधनेषु प्रवर्तिष्यत इति। तस्माद् यथैव स्वतन्त्रविध्यन्तरविहितद्रव्यार्जनस्य सहकारिकारणसम्पत्तिभेदात् क्रतु-भोगयोः शेषत्वम्,** **तद्वन्नित्यकर्मणामपि सहकारिभेदादात्मज्ञानाभ्युदययोः शेषत्वं न विरुध्यत इति। योऽपि कश्चित् सर्वसंस्कारवादी वेदान्तार्थसूक्ष्मदूरीकृतविज्ञानो वेदान्तार्थदूषको न संस्कारार्थानि नित्यानि कर्माणीति वक्ति,** **स शास्त्रार्थविभागज्ञानशून्यत्वादुपेक्षणीय इति। अथवा--सर्वाण्येव कर्माण्युत्पत्तिविधिविहितानि संयोगभेदेन जीवनकामनाद्यधिकारविध्यन्तरवद् "ब्रह्मानुभवकामो यज्ञादीन्यनुतिष्ठेदि"त्यधिकारान्तरविधिविधेयानि भविष्यन्तीत्याह--यज्ञेन दानेनेत्यादिना॥**

 **कथम् आत्मतत्त्वापरोक्षानुभवस्तावदिष्यमाणतया स्वर्गादिवद्भावनासाध्योऽवगम्यते;** **पुरुषार्थत्वात्,** **शाब्दज्ञाने तु संजाते तत्कामनायोगात्,** **असंजाते विषयानवगमादेव तत्र कामनायोगात् शब्दावगतेऽपरोक्षज्ञानमिष्यत इति युक्तम्। तच्च प्रयत्नान्तरसाध्यमिति पुरस्ताद् दर्शितम्। तत्र **

**यज्ञादीनामिच्छोपसर्जनतयाऽऽख्यातसमीरितभावनाकरणतयाऽवगतानां साध्येनैवान्वयाद् यज्ञादीनि ब्रह्मानुभवसाधनान्यवगतानि। ततश्च--"आत्मानुभवकामो यज्ञादीन्यनुतिष्ठेदि"ति विधिः परिणमते। नचेच्छामात्रेण संयोगः;** **तस्या असाध्यमानतावगमात्। नच "विविदिषन्ती"ति वर्तमानताविरोधः,** **ले़ट्परिग्रहेण विधेरेवावगमात्। नच नित्य काम्यविकारान्तरविरोधः;** **एकस्य कर्मणोऽनेकाधिकारविधिसम्बन्धावगमात्। ननु कुण्डपायिनामयने "मासमग्निहोत्रं जुह्वती"त्यग्निहोत्रस्य प्रकरणान्तरत्वात् प्रसिद्धाग्निहोत्रात् कर्मान्तरत्ववद् विविदिषावाक्यस्य च प्रकरणान्तरत्वाद् न प्रसिद्धाग्निहोत्रादीनामत्र विनियोगः कल्पयितुं शक्यते;** **अतः कर्मान्तराण्येवेहोत्पत्त्यधिकाराभ्यां सह विधीयन्ते,** **नैतद्युक्तम्;** **कुण्डपायिनामयनेऽग्निहोत्रशब्दस्यालौकिकाभिधानत्वादाख्यातपरतन्त्रतया तदुक्तार्थाभिधायिनः स्वातन्त्र्येण प्रदेशान्तरविहिताग्निहोत्रपरामर्शकत्वानुपपत्तेराख्यातस्य च जुहोतेः सामान्यवाचिनः स्वसन्निहितः कारकागिनिरूपितं कर्मान्तरं विहाय व्यवहिताग्निहोत्रपरामर्शित्वायोगात् कर्मान्तरमेव मासगुणविशिष्टं निधीयत इत्युक्तम्,** **इह त्वध्ययन-यज्ञ-दान-तपोऽनाशकशब्दानां लौकिकाभिधानतया स्वातन्त्र्यात् प्रदेशान्तरविहिताध्ययनादिपरामर्शोपपत्तेस्तान्येव कर्माणि संयोगभेदेन विधीयन्त इत्युपपद्यते॥**

 **ननु एवमपि ब्रह्मज्ञानं दृष्टप्रमाणसामग्रीजन्यत्वाद् नादृष्टमपेक्षते;** **सति प्रमाणकारणे यज्ञाद्यभावाद् ज्ञानोदयादर्शनाभावात्,** **नैतत्,** **दृष्टकारणक्लृप्तौ अन्वय-व्यतिरेकप्रमाणान्तर्भूतत्वात् केवलव्यतिरेकस्य तदपेक्षा युज्यते,** **इह तु मुखस्य दृष्टकारणसम्पत्तौ केवलव्यतिरेकाभावेऽपि विधानादेवादृष्टसापेक्षत्ववत् सम्यग्ज्ञानेऽपि विधानादेवादृष्टसापेक्षत्वमुपपद्यते। ननु--कर्मणां विज्ञाने विनियोगद्वाराभावाद् विज्ञानफले मोक्षे विनियोगः कल्प्यते--इति,** **उच्यते;--यथा यागादिकर्मणां स्वर्गाद्युद्देशेन विहितानां तदुपपत्तये विधिसामर्थ्यादेव मध्यवर्त्यपूर्वाणि कल्प्यन्ते,** **एवमिहाप्यन्तःकरणशुद्धिचित्तैकाग्र्यादिद्वारं कल्प्यतामिति। किञ्च--साक्षाच्छ्रुतः ज्ञानसाधनत्वानुपपत्तौ तत्फलसाधनत्वकल्पनाद् वरं परम्परयाऽपि तत्साधनत्वकल्पनम्,** **करणविभक्तेः "काष्ठेः पचती"ति परम्परया साधनेऽपि दर्शनात्,** **फलसाधनत्वेऽपि तदयोगात्। नचास्मिन् वाक्ये यज्ञादिसाध्यो मोक्षः श्रूयते,** **आत्मा तु ज्ञाकर्मतया तत्साध्योऽवगम्यते,** **न यज्ञादिसाध्यः। किञ्च--प्रमाणान्तरविरोधं परिहृत्यैव श्रुतपरित्यागेनाश्रुतकल्पना युक्ता,** **अस्ति च "नान्या पन्था विद्यते" "न कर्मणा न प्रजये"त्यादिना कर्मणां मोक्षसाधनत्वनिषेधः। किञ्च--परम्परया साधनत्वकल्पना प्रमाणान्तरमध्यनुतरतीत्याह--येन केनचन यजेतेत्यादि॥ अन्तःकरणशुद्धिपरवाक्यजातोपलक्षणार्थः।**

 **ननु--विशुद्धिद्वारेण ज्ञानहोतुत्वे संस्कार-विविदिषापक्षयोः को विवेकः उच्यते--श्रवण-मनन-ध्यानाभ्यासादिसहकारिकारणसम्पत्तावेव संस्कारो विज्ञानं साधयति,** **तदभावे सत्यभ्युदयमेव,** **विविदिषायां तु विज्ञानस्य कर्मफलत्वात् फलपर्यन्तं साधनानि विज्ञानं जनयन्तीति विशेषः। अत्र कश्चिद्वेदान्तेऽपि सर्वसंकरवादी भेदाभेदमुखरताज़डवचनो विविदिषावाक्यादेव कर्मणां मोक्षसाधनत्वं कल्पयति,** **स च न्यायागमाभिज्ञानशून्यत्वादुपेक्ष्यत इति। "अश्वेन जिगमिषती"त्यत्राश्वस्य पुनरावृत्तिपर्यन्तताऽपि क्वचिद् दृष्टा,** **इति नासौ कर्मणां मोक्षसाधनत्वे दृष्टान्तः। न्यायागमाभ्यां तु ज्ञानमेव सद्वारं साध्यमित्युक्तम्,** **व्यवहितफलेषु कर्मसु न फलपर्यन्तमनुष्ठानप्राप्तिः;** **चित्तस्य प्रत्यक्प्रवणताद्वारफलमवगम्योपरमसिद्धेरित्येवं वर्णिते पूर्ववादिना,** **सिद्धान्तयति--सत्यमेवम्;** **यदि समानजन्मानुष्ठितमेवेति॥ अयमाशयः--प्रवृत्तिपर्यन्तेच्छोदयप्रभृत्यनुभवपर्यन्तविषये प्रवृत्यधिकारोपाधितया पूर्वक्षणे प्रतिपत्तव्याधिकारिविशेषणप्रतिपादनार्थोऽयमथशब्दः। तत्राज्ञाततयैवानेकजन्मव्यवहितफलहेतुषु कर्मसु फलप्रवृत्तिसमकालप्रतिपत्त्यनपेक्षेषु न तत्प्रतिपत्त्यर्थोऽप्यथशब्द इति। ननु--समानजन्मानुष्ठितकर्मावगमोऽपि ब्रह्मजिज्ञासाधिकारहेतुर्भवति;** **एतज्जन्मप्रयुक्तत्वादृणसम्बन्धस्य,** **अपाकृतर्णत्रयस्यैव च मोक्षाधिकारादिति,** **तत्राह--एतेन ऋणापाकरणद्वारेणापीति॥ ननु--"ऋणानि त्रीण्यपाकृत्य मनो मोक्षे निवेषयेत्। अनपाकृत्य मोक्षं तु सेवमानो व्रजत्यधः"॥ इति स्मर्यते,** **सत्यम्;** **श्रुतिविरोधादपस्मृतिरित्याह--तथाच श्रुति-स्मृती "यदि वेतरथा ब्रह्मचर्यादेवे"ति॥ ननु--"जायमानो वै ब्राह्मणस्त्रिभिर्ऋणवा जायते" इति श्रुतिरस्ति,** **सत्यम्;** **अर्थवादो विधिश्रुतिविरोधे बाध्यते। किञ्च ऋणशब्देन पुत्र-यज्ञ-ब्रह्मचर्याण्येवोच्यन्ते किं वा तद्विधय इति न तावद् जायमानस्य पुत्रादिसम्बन्धो युज्यते;** **योग्यानुपलब्धिविरोधात्,** **नापि **

**तद्विधिसम्बन्धः;** **विधिप्रतिपत्तिसामर्थ्यविकलस्याधिकाराभावात्,** **सामर्थ्यस्य चाधिकारिविशेषणत्वात्। गृहस्थो जायमानस्त्रिभिर्ऋणवा जायत इति चेत्,** **न;** **तथा कल्पनायां "गृहात् प्रव्रजेदि"ति विधिविरोधात्। तत्रापि च पुत्रादिजन्मसम्बन्धितया गृहस्थजन्मनि योग्यानुपलब्धिविरोधः समानः। नच पुत्रादिविध्यनुष्ठानसामर्थ्याभावाद् गृहस्थजन्मसमये तद्विधिसम्बन्धो युज्यते। जन्मारभ्य पुत्राद्यधिकारसम्पत्तेः प्राग्विरोधिविध्यन्तरसम्बन्धपरिहारार्थमिदं वचनमिति चेत्,** **न;** **तथाकल्पनायां संन्यासविध्यन्तरविरोधात्। तस्मादर्थवादमात्रमेतत्। ननु "ब्रह्मचर्यं समाप्य गृही भवेदि"ति विधिविरोधे कथं ब्रह्मचर्यादेव संन्यासो विधीयते न;** **विरक्तमुमुक्षुविषयत्वात् संन्यासस्य सामान्यविधिविरोधाभावात्। ननु कर्मानधिकृतान्धपड्ग्वादिविषयः संन्यासः किं न स्यात् न; "ब्रह्मचर्यात् गृहाद् वनाद्वा प्रव्रजेदि"त्यविशेषश्रवणात्, "अथ पुनरव्रती वा व्रती वा अस्नातको वा स्नातको वोत्सन्नाग्निको वे"त्यनधिकारिणामाश्रम्भ्यः पृथगेव संन्यासाधिकारित्वेनोपादानात्,** **अन्धादीनामपि पुत्र-पञ्चमहायज्ञादिकर्माधिकारादनधिकृतत्वासिद्धेः,** **अन्धादीनामप्यविरक्तानां संन्यासानधिकारात् तदेव संन्यासनिमित्तम्। "शरीरं मे विचर्षणम्। जिह्वा मे मधुमत्तमा। कर्णाभ्यां भूरि विश्रुवम्।" "अन्नं प्राणं चक्षुः श्रोत्रं मनो वाचमि"त्यादिनाऽऽत्मज्ञानाय शरीरेन्द्रियादिपाटवस्य प्रार्थ्यमानत्वात्,** **आत्मज्ञानशेषत्वाच्च संन्यासस्य "दृष्टिपूतं न्यसेत्पादनि"त्यादिस्मृतेश्च पटुतरेन्द्रियस्यैव संन्यासाधिकारः। सर्वत्रात्मज्ञानप्रकरणे संन्यासस्य विहितत्वात् श्रवणाद्यङ्गतयाऽऽत्मज्ञानफलता च संन्यासस्य सिद्धा। कथं पुनः कर्मणां तत्त्यागस्य चात्मज्ञानफलता शक्याऽवधारयितुम् षोडशिग्रहणयोरिव क्रत्वङ्गतयेति वदामः। क्रमेण वा कर्म-तत्त्यागयोरात्मज्ञानोपकारितया समुच्चयः कल्प्यते;** **द्वारोपकारभेदात्,** **निबर्हणीयकल्मषस्याचानन्तत्वात्। ब्रह्म-क्षत्रादिभेदेन वा व्यवस्था कल्प्यते॥**

 **कियत्पुनरत्र परित्यज्यते स्वशरीरव्यतिरिक्तं सर्वम्। ननु उपवीतादि न त्यागमर्हति,** **न;** **अग्निहोत्रादिभिरविशेषात्। ननु संन्यासक्रत्वङ्गतया कर्मपरित्यागेऽप्युपवीतादि पश्चादुपादीयताम्,** **न;** **जाबालश्रुतौ "प्रव्रजेदि"त्यग्निहोत्रादिभिरविशेषात् सहोपवीतादिना कृत्स्नपरित्यागं विधाय--"अथ परिव्राड् विवर्णवासा मुण्डोऽपरिग्रहः" इत्याश्रमधर्मविधिसमये--"अयज्ञोपवीति कथं ब्राह्मणः" इति प्रश्नपूर्वकम्--"इदमेवास्य तद् यज्ञोपवीतं य आत्मे"त्येवकारेण ब्राह्मयज्ञोपवीतादि व्यावर्त्य,** **आत्मन एव यज्ञोपवीतत्वसम्पादनात्॥**

 **अत्र सर्वसङ्करवादी--पुरस्ताद् यज्ञोपवीतत्यागस्यानिर्दिष्टत्वात्--"ब्राह्मणः कथमयज्ञोपवीती"ति प्रश्नस्य प्रसङ्गाभावात् प्रक्षिप्तमिदं वाक्यमिति--जल्पति,** **तस्य तत्त्वदर्शन-तन्निष्ठपरमहंसपरिव्राजकद्वेष एवापराध्यते;** **पुरस्ताद्विधिसामर्थ्यलब्धसर्वपरित्यागेनोपवीतादित्यागप्रसङ्गापरिज्ञानस्य स्वाभाविकत्वात्। तथाच--"अथ परिव्राडेकशाटीपरिवीतो मुण्डो दरपात्र्यपरण्यनित्यो भिक्षार्थी ग्रामं प्रविशेदासायं प्रदक्षिणेनाविचिकित्सं सार्ववर्णिकं भैक्ष्यचर्यमभिदस्तपतितवर्जमयज्ञोपवीति शौचनिष्ठः काममेकं वैणवं दण्डमाददीते"ति परिव्राजकमेवोद्दिश्य मैत्रायणी श्रुतिः। तथाच बोधायनोऽपि--"अत ऊर्ध्वं यज्ञोपवीतमासनं शिखा यष्टयः शिक्यं जलपवित्रं कमण्डलुपात्रमि"त्येतानि वर्जयित्वाऽथ दण्डमादत्ते सखा मा गोपाये"ति संन्यासादूर्ध्वमेव दर्शयति। तस्मादुक्त एवात्मज्ञानाङ्गभूतः संन्यासः। "तस्मात्साधूक्तमि"ति भाष्योपसंहारः॥**

 **ननु नानन्तर्याभिधानमुखेनाधिकारिविशेषप्रतिपत्त्यर्थोऽयमथशब्दः,** **किं तु तदभिधानमुखेन क्रमप्रतिपत्त्यर्थं इति चोदयति--अथापि स्यान्न हेतुत्वेनेति॥ तत्र वक्तव्यम्--किं स्वयमेव क्रमं प्रतिपादयति आहोस्वित् प्रमाणान्तरप्रतिपन्नक्रमापेक्षितन्यायं सूचयति इति,** **न तावत् प्रथमः कल्प इत्याह--तदेतदयुक्तम्--न्यायसूत्र इति॥ आगमाभावादित्यर्थः। आगमत्वाभावादित्यर्थः। द्वितीये विकल्पे धर्म-ब्रह्मजिज्ञासयोः क्रमापेक्षानिमित्तस्यैकविधिप्रयुक्त्यनुष्ठानत्वस्याभावान्न तदर्थं इत्याह--अपि चैककर्तृकाणामित्यादि॥ उक्तेऽर्थे भाष्यमवतारयति--तदिदमाहेति॥ अत्र कश्चित्--"धर्मब्रह्मजिज्ञासयोरि"ति विशेषोपादानमवगच्छन्नपि ज्योतिष्ठोमोद्गीथज्ञानयोरधिकृताधिकारत्वं खलु विद्यत इति--प्रतिवक्ति,** **स खलु मन्दभाग्य एव। उद्गीथाद्युपासनानां धर्मविशेषाणामेव निरूपितविधिचतुष्टयानां ब्रह्मप्रकरणे प्रत्ययत्वसाम्यात् प्रासङ्गिकत्वेन भेदादिमात्रस्यैव निरूपितत्वात् शास्त्रतात्पर्यावगम्यस्य ब्रह्मज्ञानस्य कर्मण्यधिकृताधिकारित्वाभावात्। ननु मा भूदेकविधिप्रयुक्त्यनुष्ठेयतयाऽऽक्षिप्तक्रमविशेषापेक्षितन्यायानुसरणपरोऽथशब्दः,**

**किंत्वेकफलप्रयुक्त्यनुष्ठेयतयैकप्रमेयजिज्ञास्यप्रयुक्त्यनुष्ठेयतया वा साधनद्वये कर्त्रैक्यात् क्रमस्याक्षेप इत्युत्तरभाष्यस्याशङ्कामाह--यथाऽऽग्नेयादीनामित्यादिना॥**

** "चेदनाप्रवृत्तिभेदाच्चे"त्यतः प्राक्तनो ग्रन्थः स्पष्टार्थः॥ अयमत्राशयः--न धर्म-ब्रह्मज्ञानयोरेकफलत्वे प्रमाणमस्ति,** **अर्थोऽपि न युज्यते,** **कथम् न तावद् विविदिषावाक्यस्य शब्दसामर्थ्यन्यायपरीक्षायां समुच्चये प्रामाण्यमित्युक्तम्। नच "विद्यां चाविद्यां च यस्तद्वेदोभयं सहे"ति समुच्चयविधिः; "अविद्यया मुत्युं तीर्त्वा विद्ययाऽमृतमश्नुते" इति फलभेदावगमात्,** **नापि "तेनैति ब्रह्मवित्पुण्यकृच्चे"ति ज्ञान-कर्मणोरेकस्मिन् पुरुषे समुच्चयविधिः;** **ब्रह्मवित्पुण्यकृतोः पुरुषयोर्मार्गे समुच्चयावगमात्,** **अन्वाचयार्थेन च चकारेण प्रत्येकं निरपेक्षमार्गान्वयोपपत्तेः,** **पुण्यकृच्छब्देन चाऽमानवपुरुषादर्चिरादिना गच्छतां प्रतीकालम्बनानामभिधानात्,** **इष्टादिकारिणां धूमादिमार्गश्रवणाच्च॥**

 **नच "तान्याचरथ नियतं सत्यकामाः" इति समुच्चयविधिरवगम्यते;** **केवलकर्मणामेव श्रवणात्,** **सत्यशब्देन च "एष वः पुण्यः सुकृतो ब्रह्मलोकः" इति वाक्यशेषात् सत्यलोकाभिधानात्, "प्लवा ह्येते अदृढा यज्ञरूपा नास्त्यकृतः कृतेने"ति च कर्मनिन्दया "तद्विज्ञानार्थं स गुरुमेवाभिगच्छेदि"ति च विज्ञानविधानात्। "सत्येन लभ्यस्तपसा ह्येष आत्मे"ति न समुच्चयविधिः;** **तपःशब्दस्य "मनसश्चेन्द्रियाणां चैकाग्र्यं परमं तपः" इति ध्यानस्यैवाभिधानात्। तस्मान्न समुच्चये प्रमाणमस्ति। प्रतिषेधाच्च; "नान्यः पन्था विद्यतेयनाय" "नास्त्यकृतः कृतेन" "न कर्मणा न प्रजया धनेन" "नान्यैर्देवैस्तपसा कर्मणा वा" "हित्वाऽविद्यां धियैवेयात् तद्विष्णोः परमं पदमि"ति च। केवलकर्मणां प्रतिषेध इति चेत्,** **नः अविशेषात्,** **समुच्चयविधायिप्रमाणाभावे सर्वकर्मणां प्रतिषेधोपपत्तेश्च। ज्ञानाङ्गतया सर्वकर्मसन्यासविधानाच्च न समुच्चयः। संन्यासाश्रमधर्मैः समुच्चय इति चेत्,** **नः तद्धर्माणां ध्यानादीनां ज्ञानस्वरूपोपकारित्वात्। नित्यकर्मविधानानुपपत्तिरेव ज्ञानसहकारितया कर्मणां मोक्षफलत्वं कल्पयतीति चेत्,** **न;** **नित्यकर्मणां फलनिरेक्षत्वात्,** **सापेक्षत्वे च विश्वजिन्न्यायावतारात्,** **संस्कारद्वारेण च विनियोगस्य
दर्शितत्वात्,** **कर्मणामेव च विध्यनुपपत्त्या मोक्षसाधनत्वकल्पनात् समुच्चयासिद्धेः,** **कर्मप्रतिषेधस्योदितहोमप्रतिषेधवज्ज्ञानस्तुत्यर्थत्वोपपत्तेर्ज्ञानकर्मणोर्विकल्पेन मोक्षसाधनत्वप्रसङ्गात्। ननु ब्रह्मज्ञानमेवेतिकर्तव्यतया कर्मणां मोक्षसाधनत्वं कल्प्यतीति चेत्,** **न;** **शमादीतिकर्तव्यतान्तरभावात्,** **करणतया विध्युद्देशप्रसिद्धानां च कर्मणां विधिविरोधात्। अर्थश्च विरुध्यते। कश्च कर्मणां साध्योऽर्थ इति वक्तव्यम् न तावद् ब्रह्मात्मैकत्वम्;** **तस्यासाध्यत्वात्,** **नाप्यविद्या-भेदांशाध्यास कर्मणां निवृत्तिः ; "भिद्यते हृदयग्रन्थिः" "ब्रह्म वेद ब्रह्मैव भवती" त्यादौ ब्रह्मदर्शननिवर्त्यत्वावगमात्। नहि-"तस्मिन् दृष्टे" इत्युक्ते कर्माणि सहकारित्वेनावगम्यन्ते। नाप्युपाधिद्वयनिवृत्तिः कर्मणां फलम्। तथा "विद्वान्नामरूपाद्विमुक्तः" "एवमेवास्य परिद्रष्टुरिमाः षोडश कलाः पुरुषायणाः पुरुषं प्राप्यास्तं गच्छन्ती"ति च ब्रह्मदर्शननिवर्त्यत्वावगमात्,** **अज्ञानमात्रोपादानत्वस्य दर्शितत्वाच्च कर्मोपाधीनाम्। किञ्च समुच्चयवादिनो न विज्ञानसाध्यमपि फलमस्ति ;** **कर्मोपाधीनां सत्यवस्तुतया विज्ञानानिवर्त्यत्वात्,** **मिथ्याध्यासस्य च क्षणिकतया स्वयमेव निवृत्तेः,** **प्रवाहस्य च प्रवाहिनिवृत्तिमन्तरेण पृथगुच्छेदाभावात्,** **अस्तुत्वाच्च,** **मिथ्याज्ञानसंस्कारस्य शुक्तिकादितत्वज्ञानेनाविरोधदर्शनादनिवर्त्यत्वात्,** **ब्रह्मात्मभावस्य च स्वयंप्रकाशतया विज्ञानाप्रकाश्यत्वात्,** **तत्त्वज्ञानाभ्याससंस्काराच्च,** **मिथ्याज्ञानसंस्कारनिवृत्तौ तत्त्वज्ञानान्मुक्तिश्रुतिविरोधात्। तस्मात् सर्वानर्थोपादानानादिमिथ्याज्ञाननिवृत्त्यैव विज्ञानं फलवत्,** **इति न समुच्चयावकाशः॥ तत्र सर्वसङ्करवादी ब्रह्मविचारापेक्षिताधिकारमप्यज्ञानन् समुच्चयसामर्थ्यादेव धर्मावबोधानन्तरं ब्रह्मावबोधं जल्पति॥ तत्र सति वा समुच्चये विपरीतं किं न स्यादिति निरूपणीयम्। तथाहि--ज्ञानवतैवानुष्ठितानि कर्माणि मोक्षं साधयन्ति,** **इति प्रथमं ब्रह्मावबोधमुत्पाद्य तद्वतैव ब्रह्मचारिणा धर्मविचारादि सर्वं स्वाश्रमधर्मानुष्ठानं कर्तुं युक्तम्,** **इति विपरीत एव क्रमः स्यात्;** **अन्यथा त्वादावेव मुमुक्षोराधर्मविचारपरिसमाप्तेरनुष्ठीयमानकर्मणामानर्थक्यप्रसङ्गात्। दृश्यन्ते च प्रथमाश्रम एव मुमुक्षवः। सर्वसाधारणत्वाद्धर्मविचार एव प्रथमः कर्तव्य इति चेत्,** **देवानांप्रिय ! न सर्वसाधारणं कर्तुमयं प्रवृत्तः,** **किन्तु काम्यमानसाधनमवश्यानुष्ठेयं वा निर्वतयितुं प्रवृत्तः। तत्र यदि विचारद्वयं काम्यमानमोक्षसाधनमिथ्येत,** **तर्हि व्युत्क्रम एव श्रेयानित्युक्तम्। अथ नित्याध्ययनविधिः कर्मविचारं प्रयोजयति,** **अतोऽवश्यानुष्ठेयविचारान्तरं **

**काम्यमानब्रह्मविचारः प्रयुज्यत इति चेत्,** **नैतत् सारम्;** **काम्यमानब्रह्मविचारानन्तरमपि नित्यधर्मविचारोपपत्तेः। ननु अध्ययनानन्तरं कर्मविचाराननुष्ठाने प्रत्यवायः स्यात्,** **सत्यम्;** **नित्यवदल्पानुष्ठानेऽपि प्रत्यवायपरिहारात्। किंच तावन्मात्रमुपेयाताम्;** **विदुषाऽनुष्ठीयमानब्रह्मचारिधर्माणामपि मोक्षसाधनत्वलाभात्,** **वेदानुवचनादिषु प्रत्येकं निरपेक्षकरणविभक्तिश्रवणाद्वा,** **आश्रमकर्मणां विकल्पेन मोक्षसाधनत्वोपपत्तेः,** **ब्रह्मचर्यादेव संन्यासविधानाच्च। धर्मावबोधो नित्यतयाऽनुष्ठितोऽपि न ब्रह्मविचारहोतुः,** **अननुष्ठेयश्च धर्मविचारः,** **अग्निहोत्रादिव्यतिरिक्तसंन्यासधर्माणामपि ज्ञाने समुच्चयाङ्गीकरणात्। किंच अध्ययनविधिः कर्मविचारं प्रयुञ्जानो ब्रह्मविचारं किमिति न प्रयुङ्क्ते इति वक्तव्यम्, "श्रोतव्यः" इति विध्यन्तरश्रवणादिति चेत्,** **अश्रुतमीमांसावृत्तान्तो देवानांप्रियः,** **धर्मविचारे क्लृप्तप्रवर्तकभावेनानेनैवाध्ययनविधिना ब्रह्मविचारस्यापि प्रयोगसम्भवे श्रोतव्य इति विधेर्विनियोगाधिकार-प्रयोगविधिकल्पनया प्रवर्तकत्वकल्पनाऽयोगात्। ब्रह्मज्ञानस्य काम्यमानसाधनतया तद्विचारस्यापि काम्यत्वाद् न नित्याध्ययनविधिप्रयुक्ततेति चेत्,** **कर्मविचारे काम्यमानकर्मवाक्यविचारस्याप्येतत्प्रयुक्तत्वप्रसङ्गः॥**

 **स्यादेतत्--ब्रह्मविचारस्य वैराग्य-शम-दमोपसदनादिसाधनविशेषाणामङ्गत्वेन विधानादध्ययनविधेः कर्मविचारे शमाद्यङ्गशून्यस्य ब्रह्मविचारे तदङ्गानामाक्षेपकत्वानुपपत्तेः साङ्गविध्यन्तरं कल्प्यत इति,** **सोऽयमनुरूपितविधिव्यापारो वावदूकः;** **स्वाध्यायविधिः खलु शिरोव्रत-भूभोजनाद्यङ्गविकलमेव वाक्यान्तराध्ययनं विदधानो मुण्डक कारीर्याद्यध्ययनं शिरोव्रताद्यङ्गाक्षेपपुरःसरमेव विदधाति। विचारं च प्रयुञ्जानः प्रतिवाक्यं दृष्टतयैवाङ्गभूतान् न्यायभेदानाक्षिप्यैव विचारं प्रयुङ्क्ते। दर्शपूर्णमासविधिश्च नित्याधिकारो यथाशक्त्यङ्गानुष्ठानं प्रयुङ्क्ते,** **काम्याधिकारस्तु सर्वाङ्गानुष्ठानमिति। तथा स एव विधिरुपांशुयाजे कर्मण्याज्यावेक्षणाद्यङ्गमाक्षिपति,** **यागान्तरेष्ववघाताद्यङ्गमिति। एवमध्ययनविधिर्ब्रह्मविचारे शमाद्यङ्गमाक्षिपेत् नेतरत्रेति न विरुध्यते। नचाधिकारिविशेषणत्वात् शमादीनामनुपादेयत्वादनाक्षेपः;** **अध्ययनविध्यधिकारिण एव तत्प्रयुक्तविचारेऽप्यधिकारित्वात्। तस्मात् प्रधानविधिर्दृष्टादृष्टाङ्गानामुपकारविशेषापेक्षया यत्र क्वचन यत्किञ्चिदङ्गं प्रयोजयतीति सर्वत्र समधिगतमेतत्। तस्मादेकाध्ययनविधिप्रयुक्तत्वाद् विचारद्वयस्य क्रमापेक्षायां ब्रह्मविचारानन्तरं धर्मविचारो युक्तः;** **विचारादीनामपि मोक्षसाधनत्वलाभात्। तस्माद् न फलैक्यादपि धर्मजिज्ञासानन्तरं ब्रह्मजिज्ञासेति। प्रतिवाक्यं च तात्पर्यभेदात् प्रमेयभेदसिद्धिः।**

 **तत्र हेत्वन्तरमाह--चोदनाप्रवृत्तिभेदादिति॥ एतद् विवृणोति--इदमपरमित्यादिना॥ चोदनेति शब्दभावनां कुर्वञ्छब्दोऽभिधीयते। सा च चोदनांऽशत्रयविशिष्टामर्थभावनां कुर्वती तस्मिन्ननवबुद्धे पुरुषप्रवृत्त्ययोगादर्थभावनामपि प्रतिपादयतीति भावः। ननु ब्रह्मावबोधे भाव्ये पुरुषं प्रेरयन्ती चोदनाऽवबोधव्यावृत्तां भावनां प्रतिपादयतीति,** **नेत्याह--नावबोधे पुरुषः प्रेर्यत इति॥ ननु अवबोधः पुरुषप्रयत्नसाध्य इति,** **नेत्याह--अवबोधो हि यथावस्त्विति॥ अनिच्छतोऽप्रयतमानस्यापि दुर्गन्धादिज्ञानदर्शनादित्यर्थः॥**

 **उच्यते नित्यानित्यवस्तुविवेक इत्यतः प्राक्तनो ग्रन्थः स्पष्टार्थः। शास्त्रीयस्य विधेः शास्त्रीयमेवाधिकारनिमित्तं वक्तव्यमित्यभिप्रेत्याह--नित्यानित्यवस्तुविवेक इत्यादि॥ "सोऽन्वेष्टव्य" इति विधिप्रकरणे--"तद्यथेह कर्मचितो लोकः क्षीयत एवमेवामुत्र पुण्यचितो लोकः धीयते" इति नित्यानित्यवस्तुविवेको दर्शितः; "परीक्ष्य लोकान् कर्मचितान्" "आत्मनस्तु कामाय सर्वे प्रियं भवती"ति च ज्ञानश्रवणविधिप्रकरण इहामुत्रार्थभोगविरागो दर्शितः; "शान्तो दान्तः" इति च दर्शनविधिप्रकरणे शमादयो दर्शिताः; "तद्विजिज्ञासस्वे"ति विचारविधिप्रकरणे "वरुणं पितरमुपससारे"ति गुरूपसदनं दर्शितम्;** **सर्वत्र च फलश्रुतयः कामनोत्पादनद्वारेण मुमुक्षोरधिकारप्रदर्शनार्थाः;** **अन्यथा साधनानुष्ठानादेव सङ्कीर्तनवैफल्यात्। ज्ञानस्याविधेयत्वात् तद्विधयोऽपि तत्साधनविधिपराः;** **तत्र सर्वशाखाप्रत्ययन्यायेन विधीनामेकत्वोपपत्तेः। स चैको विधिरधिकारमीक्षमाणः प्रकरणसामर्थ्यात् सङ्कीर्तनवैफल्यपरिहाराच्च वर्णितं धर्मकलापमधिकारनिमित्तत्वेन स्वीकरोति;** **निरधिकारस्य विधेः प्रवृत्तिपर्यन्तत्वायोगात्। ननु एषु वाक्येषु विचारो विधीयत इति कथमवगम्यते उच्यते--"विजिज्ञासितव्यः" "विजिज्ञासस्वे"ति चान्तर्णीतो विचारो विधीयते;** **इष्यमाणज्ञानस्येच्छायाश्च **

**विधेयत्वायोगात्। "श्रोतव्यः" इति च स्वयमेव विचारो विहितः; "तद्विज्ञानार्थं स गुरुमेवाभिगच्छेदि"ति ज्ञानस्य साध्यतावगमात्। गुरूपसदनविधानाच्च तत्साधनश्रवणादिविधिः कल्प्यते। "आत्मन्येवात्मानं पश्येदि"ति ज्ञानविधानायोगात् तत्साधने विधिरूपादीयते,** **इति सर्वत्र मनन-निदिध्यासनाभ्यां सह श्रवणं नामाङ्गिविधीयत इति सिद्धम्॥**

 **ननु फलसाधनविधौ फलकामनैव पुष्कलाधिकारनिमित्तं भवति,** **किमितरधर्मकलापेनेति सत्यम् शास्त्रीयेऽधिकारनिमित्ते सङ्कीर्तनादेव जीवन-गृहदाहादिवदधिकारनिमित्तमिति गम्यते। ननु साधनकलापस्यानुष्ठेयतया तत्र विधिं परिकल्प्य प्रयाजादिवत् फलोपकार्यङ्गत्वमेव कल्प्यताम् सत्यम् अङ्गस्यापिप्रदोषादिकालवदधिकारविशेषणत्वं न विरुध्यते;** **शान्त्यादिगुणो भूत्वा पश्येदित्यादिलिङ्गात्,** **दीक्षाया अप्युत्तरक्रत्वधिकारनिमित्ततादर्शनात्। तस्माद् युक्तमुक्तम्--नित्यानित्यवस्तुविवेक इति॥ "तेषु हि सत्स्वि"त्युत्तरं भाष्यं साधनकलापस्य ब्रह्मानुभवपर्यन्तविचारादिसाधनप्रवृत्तेरन्वय-व्यतिरेकसिद्धदृष्टहेतुतां प्रतिपादयति। तद् व्यावर्णयितुं मुमुक्षुत्वमन्तरेण तावन्न प्रवृत्तिरित्याह--उक्तं पुरस्तादधिकारार्थत्व इत्यादिना॥ तस्माद् मुमुक्षुत्वं तावदिष्यमाणसाधने प्रवृत्तिनिमित्तमित्यर्थः। ननु फलकामनायां सत्यामितरधर्माभावात् फलसाधने प्रवृत्त्यभावो न दृश्यते,** **सत्यम्;** **पूर्वस्य पूर्वस्योत्तरोत्तरस्वरूपोपाधित्वेन प्रतिपन्नतया मुमुक्षुत्वोपाधित्वादधिकारनिमित्ततेत्याह--तस्माद् यावदस्य हिरण्यगर्भावाप्तिपर्यन्तस्येत्यादिना॥ ननु सर्वम्,** **अनित्यमेव,** **सत्त्वात्;** **स्वप्नवदिति,** **नेत्याह--विनश्यदपीदमिति॥ नच निरूपादानं किञ्चित् कार्यमवगम्यते;** **कार्यस्य च कार्यान्तरोपादानत्वे पूर्वेषां कृत्स्नकारणानामुत्तरस्मिन् कार्येऽन्वयः स्यात्;** **अनन्वयिनोऽनुपादानत्वात्,** **अतः प्रतिकार्यप्रवाहमनादित्वादनाद्यनेकोपादानकल्पनाद् वरमेकस्यैवानादेः सर्वकार्योपादानत्वकल्पनम्। तच्चाविकारिकूटस्थम्;** **अन्यथा कार्यत्वप्रसङ्गात्। तथा सर्वे कार्यम्,** **कदाचित् कात्र्स्न्येन विनश्यति,** **एकोपादानत्वात्,** **सुषुप्तावात्मगतमुखादिवत्,** **इति सर्वस्य च विनाशस्तथाविधवस्तुपर्यन्त एव;** **अन्यथा पूर्वकल्पस्य शून्यतापर्यन्तं विनष्टस्य स्वोपादानशेषतया स्वसंस्कारावस्थानाभावात् तत्सजातीयाकारेण पुनर्जन्माभाववद् वर्तमानस्यापि निरूपादानतया जन्माभावप्रसङ्गादिति। भोगान् भुञ्जानस्य भोक्तुः सह भोगैरभिमुखविनाशदर्शनादिति योजना। अत्रैवमन्वयः--यावदनित्यत्वं नावैति,** **तावन्नित्यं वस्तु न प्रतिपद्यत इत्यध्याहारः। यावच्च नित्यानित्यवस्तुविवेको न जायते,** **तावद्विरक्तो न जायत इत्यध्याहारः। "यावच्चाभिमुखविनाशे"त्यत्र यावच्छब्दो नकारमध्याहृत्य विरक्तशब्देन संबध्यते,** **यावच्च न विरक्त इति। तावन्मुमुक्षुत्वं नालम्बत इत्यध्याहारः। यावच्च मुमुक्षुत्वं नालम्बते,** **तावद् ब्रह्मजिज्ञासां कः प्रतिपद्येत इति साधनकलापाभावे न विचारप्रवृत्तिरिति व्यतिरेकोऽयं दर्शितः। ननु नास्ति व्यतिरेकः,** **साधनकलापाभावेऽपि प्रवृत्तिदर्शनादित्याशङ्क्याह--कथंचिद्वा दैववशादिति॥ शूद्रयागादिवत् फलपर्यन्तता न स्यादित्यर्थः। व्यतिरेकनियमादेवान्वयमपि सिद्धवत्
करोतीत्याह--तस्माद्वर्णितवस्तुकलापानन्तर्यमिति॥ उक्तेऽर्थे भाष्यमवतारयति--तदाह भाष्यकार इति॥**

 **तदेवं साधनकलापस्य विधेयतया विज्ञानाङ्गत्वेऽपि शास्त्र-युक्तिभ्यामधिकारिविशेषणत्वलाभाद् वर्णितसाधनसंपत्त्यनन्तरं ब्रह्मविचारे सिद्धेऽपि कश्चित्प्रमाणव्यापारवार्तानभिज्ञो देवानांप्रियः शास्त्रार्थप्रद्वेषदोषधूयमानचेताः सर्वसंकरवादी यत्किञ्चिदत्र जल्पति--विचारकर्तव्यतां प्रतिपद्यमानस्य किल सूत्रकारस्य शमादयो न बुद्धिसमारूढाः,** **नचाबुद्धिसमारूढमर्थमधिकारिविशेषणतयाऽथशब्देनोपादातुमर्हति;** **धर्मविचारस्तु बुद्धिगतोऽधिकारिविशेषणतयोपादीयत इति,** **नैतद्युक्तम्;** **नहि पूर्वापरवाक्यपरामर्शप्रज्ञाविकलस्त्वमिव सूत्रकारः। तथाहि--श्रौतं विचारविधि सूत्रयितुं प्रतिपद्यमाने विधिप्रयुक्तमधिकार्यनुबन्धमीक्षमाणः स्वप्रकरणपठितमन्वय-व्यतिरेकप्रमाणगम्यं चाधिकारिविशेषणं प्रतिपद्याथशब्देन किमिति न सूत्रयेत् किंच साधनकलापस्याथशब्दोपादानत्वाभावेऽप्यवश्यं ब्रह्मणि प्रवृत्त्यङ्गता तावद् वक्तव्या;** **रागाद्याक्षिप्तस्य तत्र प्रवृत्त्यनुपपत्तेः,** **अवश्यापेक्षणीयत्वे च तदेवाधिकारिविशेषणं वक्तव्यम्। नच धर्मजिज्ञासा दृष्टद्वारेण वा शास्त्रीयता वाऽधिकारिविशेषणतामनुगच्छति;** **प्रमाणाभावात्। अत एव न बुद्धिस्थाऽपि सा,** **अथशब्देन च नोपादानमर्हति;** **व्यवहिताच्च बुद्धिस्थात् स्ववाक्यगतमेव संनिहिततरं बुद्धिस्थं च **

**साधनचतुष्टयमुपादानमर्हति। तस्माद् यत्किंचिद्देतदिति॥**

 **अतः शब्दो हेत्वर्थः। ननु--अथशब्द एवानन्तर्याभिधानमुखेन हेतुतया पूर्वनिर्वृत्तमेवार्थं गमयतीत्युक्तम्,** **ननु हेतुत्वमार्थिकम्,** **तन्नाभिधेयमथशब्दस्य,** **सत्यम्;** **आर्थिकार्ये तात्पर्यात्,** **आनन्तर्यमात्रे वैफल्यात्, "यत्परः शब्दः स वाक्यप्रयोगे शब्दार्थः" इत्यथशब्देनैव हेतुत्वसिद्धेर्नातश्शब्दोऽपेक्ष्यत इति। अतःशब्दाभावे माङ्गल्यादीनामन्यतमार्थताऽथशब्दस्य प्रसज्यत इति चेत्,** **न;** **निराकृतत्वात्,** **धर्ममीमांसायां सत्यप्यथशब्देनाऽपि तस्य हेतुत्वमुक्तमिति चेत्,** **अन्धगोलाङ्गूलन्यायैकशरणोऽयं सर्वसंकरवादी। नह्यन्यत्र विद्यमानः पुनरुक्तिदोषोऽस्माभिरप्यनुसरणीयः;** **तस्मादतःशब्दवैयर्थ्यमिति--प्राप्तम्,** **अत्राथशब्दपरिगृहीतस्यैव हेतुत्वस्य हेत्वन्तरेणापवादाशङ्कायां तन्निराकरणं पुनरथशब्दोक्तहेतुत्वाभिधायिनाऽतःशब्देन क्रियत इति दर्शितम्--2यस्माद्वेद एवाग्निहोत्रादीनामित्यादिभाष्येण2॥ तत्र तामाशङ्कां दर्शयति--स्यादेतत् कृतकत्व-परिच्छेदावित्यादिना॥ यदा तु कृतकत्वाद्यनुमानमनैकान्तिकम्,** **तदा कर्मफलस्यापि कृतकस्यानित्यत्वनियमाभावान्नित्यपुरुषार्थकामिनस्तत्रापि प्रवृत्तिः स्यात्। अतो नित्यानित्यवस्तुविवेको न ब्रह्मण्येव नियमेन प्रवृत्तिहेतुरित्यर्थः। ननु कर्मफलस्यैकान्ततोऽनित्यताऽभावेऽपि नित्यत्वे न प्रमाणमिति,** **तत्राह--वेदेऽप्यक्षप्यं ह वै चातुर्मास्ययाजिन इति॥ ननु एवमपि ब्रह्मणि प्रवृत्तेः किमायातमिति तत्राह--अतो विषयभोगान्न नियमेन विराग इति॥ ततो न ब्रह्मणि प्रवर्तत इत्यर्थः। विरज्यन् वा चातुर्मास्यादिव्यतिरिक्तविषयाद् विरक्तस्तत्रैव प्रवर्तत इति। मा भूद् ब्रह्मण्येव प्रवृत्तिनियमः;** **तत्रापि ब्रह्मण्यपि विकल्पेन प्रवृत्तिः स्यादिति,** **नेत्याह--नापि कूटस्थनित्यवस्त्ववष्टम्भेनेति॥ ननु विरुद्धपदार्थतादात्म्याभावेऽपि संयोगलक्षणा ब्रह्मप्राप्तिः स्यादिति,** **नेत्याह--न तदवाप्तिरिति॥ ननु ब्रह्मानन्दोपभोदो विद्यते,** **न;** **स्वाश्रयसुखोपलब्धेरुपभोगत्वात्,** **नच ब्रह्मधर्मस्य सुखस्य जीवाश्रयतयोपलब्धिः संभवति। ननु सुखापरोक्ष्यमात्रमुपभोगः,** **न स्वाश्रयसुखापरोक्ष्यम्;** **विशेषणायोगात्,** **तथाऽपि भेदेनावस्थाने जीव-ब्रह्मणोर्लोके पुरुषान्तरसुखस्य पुरुषान्तरं प्रत्यापरोक्ष्यादर्शनान्नोपभोगः। ननु आत्मैव सुखसंवित्स्वभावः,** **तद्रूपावस्थानं च मोक्ष इति,** **न;** **योग्यानुपलब्धिविरोधात्। नच देवाद्यानन्दपरित्यागेन निरानन्दात्मनाऽवस्थानं मोक्षं कश्चित् प्रार्थयते। तस्मान्न साधनचतुष्टयसंपन्नस्य ब्रह्मणि प्रवृत्तिः,** **किन्तु कर्मफल इत्युपसंहरति--अतोऽजीर्णभयादित्यादिना॥ तत्रोक्ताशङ्कानिराकरणहेतुवचनं भाष्यमवतारयितुमतःशब्देन साधनचतुष्टयस्य हेतुत्वाभिधायिना कथमाशङ्कानिराकरणहेतुभूतं प्रमाणं सूचितमिति पृच्छति--कथमिति॥**

 **तदाह--यस्माद्वेद एवाग्निहोत्रादीनामिति॥ ब्रह्मव्यतिरिक्तपुरुषार्थजातस्यानित्यतां दर्शयतीत्यर्थः। ननु "तद्यथेह कर्मचितो लोकः" इति सामान्यश्रुतिश्चार्तुर्मास्यादिविशेषादन्यत्रैव वर्ततामिति चोदयति--ननु पुण्यस्येति॥ तत्र तावच्चातुर्मास्यश्रुतिः सुकृतस्याक्षय्यत्वमाह,** **न तत्फलस्य;** **सत्यपि सुकृते फलस्यानुपभोगवत् क्षयोपपत्तेः। तत्र वाक्यस्य श्रुतार्थे परित्यज्य फलाक्षयविषयत्वकल्पना प्रमाणविरुद्धेत्याह--न तस्य वस्तुबलप्रवृत्तेति॥ व्याप्तिबलप्रवृत्तेत्यर्थः। अनुमानानुगृहीतश्रुतिविरोध इति योजयितव्यम्। "हिरण्यदा अमृतत्वं भजन्ते" इति श्रुतिर्वर्तमानापदेशाद् योग्यानुपलब्धिविरुद्धा भवति। भजिष्यन्त इति कल्पना पूर्ववत्प्रमाणविरुद्धा,** **अनुमानानुगृहीतदेवसर्ग-प्रलयश्रुतिविरुद्धा। "अपाम सोममि"ति श्रुतिः, "स य आत्मानमेव लोकमुपास्ते न हास्य कर्म क्षीयते" इति श्रुतिर्न फलस्य नित्यतां दर्शयति,** **वाक्यस्य फलविषयत्वकल्पना तु पूर्ववत् प्रमाणविरुद्धा;** **अविरोधापेक्षत्वात् कल्पनायाः। किञ्च "यदि ह वा अप्यनेवंविद् महत्पुण्यं कर्म करोति,** **तद्धास्यान्ततः क्षीयते" इत्युपक्रम्य "स य आत्मानमेव लोकमुपास्ते न हास्य कर्म क्षीयते" इति वचनादात्मोपासनाकर्मण एवापरोक्षानुभवद्वारेणाक्षयाविद्यानिवृत्तिफलत्वात्--"न कर्म क्षीयते" इत्युपासनाकर्मप्रशंसामात्रमेतदुपादीयते। अनेवंविदः कर्मक्षयस्य श्रवणादेवंविदाऽनुष्ठितस्याग्निहोत्रादेरेव मोक्षफलतयाऽक्षयो विधीयत इति चेत्,** **न;** **लिङ्गस्य "नान्यः पन्था विद्यते" "क्षीयन्ते चास्य कर्माणी" त्यादिनिषेधश्रुतिविरोधात्। तस्माद् ब्रह्मव्यतिरिक्तपुरुषार्थेऽनित्यतया वैराग्यमुपपन्नमिति। ननु दोषस्य तुल्यत्वान्न ब्रह्मण्यपि प्रवृत्तिकारणमेतदित्युक्तम्,** **तत्राह--यत्पुनर्मुमुक्षुत्वाभाव इति॥ विरुद्धपदार्थतादात्म्यमनुपपन्नम्,** **इत्यनुमानं "ब्रह्म वेद ब्रह्मैव भवती"त्यादिश्रुतिविरुद्धम्;** **किन्तु बिम्ब-प्रतिबिम्बयोरिव तादात्म्यमुक्तम्। **

**नच--सुखानुभवाभावादपुरुषार्थ इति--युक्तम्;** **ब्रह्मानन्दानुभवात्। ननु तादात्म्ये "अहं सुखमि"त्यनुभवः स्यात्, "नाहं सुखी"ति, "अहं सुखी"ति चानुभवो लोके पुरुषार्थ इति,** **नैष दोषः;** **सुखापरोक्ष्यमात्रस्य पुरुषार्थत्वात्। ननु स्वाश्रयं सुखमेव पुरुषार्थो न सुखापरोक्ष्यमिति,** **न;** **उपलब्धानामेव सुखसाधनानां पुरुषार्थत्वादिष्टत्वाविशेषात् सुखमप्युपलभ्यमानमेव पुरुषार्थ इति गम्यते। तत्र साधनपारतन्त्र्यानित्यत्वादिवद् विषयसुखस्यात्मनो भेदोऽप्यानुषङ्गिको नावभासतेऽहं सुखीति,** **न पुरुषार्थतया,** **इत्यतो ब्रह्मानन्दोऽप्यपरोक्षावभासः पुरुषार्थ इति। ननु नास्ति नित्यं सुखमिति नैयायिकादयः,** **सत्यम्;** **नास्त्येव जन्यमपि सुखम्। ननु साधनोपादानाद् जन्यताऽवगम्यते,** **न;** **सिद्धस्यैव सुखस्याभिव्यक्तिहेतुत्वात्,** **अन्यथा सुखसन्तानजन्म-प्रतिभासयोग्यत्वयोः साधनाधीनताकल्पनागौरवात् साध्यान्तराशेषतया वाऽव्यभिचारित्वेन वा निरुपाधिकप्रेमात्पदत्वेन वा सुख-दुःखावस्थयोरविशेषेण सुखरूप आत्मा प्रत्यक्षेणावभासते। यस्मादतःशब्देन शङ्खानिराकरणहेतुसूचनद्वारेण साधनकलापस्य हेतुत्वं समर्थितम्, 2तस्माद्यथोक्तसाधनेत्युपसंहारः।2 तत्रेच्छाप्राधान्येन सूत्रवाक्यार्थो दर्शितः। साधनचतुष्टयस्यावश्यारम्भकत्वं व्यतिरेकमुखेन दर्शितम्,** **इदानीमन्वयमुखेन तदेव प्रतिपादयति--यतो द्वैतानुषङ्गादित्यादिना॥ ननु साधनकलापवद् धर्मजिज्ञासाऽपि नियमेनारम्भिकेति,** **नेत्याह--एवं सत्यर्थादिति॥ आगमार्थापत्तिभ्यामेव धर्मकलापस्यावश्यारम्भकत्वेऽसिद्धे तदुभयप्रमाणविकलस्य धर्मविचारस्य न हेतुतेत्यर्थः॥**

** 2ब्रह्मणो जिज्ञासेति भाष्यम्।2 ननु धर्माय जिज्ञासेतिवत् चतुर्थीसमासः किं न स्यादिति अत्राह--अन्तर्णीतविचारार्थान्वये हीति॥ इच्छाप्राधान्ये हीच्छायाः कर्मप्रयोजनयोरैक्यात् प्राधान्यात् कर्मणि षष्ठीसमासः स्यात्,** **विचारप्राधान्ये तु कर्म-प्रयोजनभेदात् प्रयोजनविवक्षया तु चतुर्थीसमासोऽपि स्यादिति। ननु किं तद् ब्रह्म यदिच्छायाः प्रयोजनतया कर्मत्वेन वर्तत इति,** **तदाह--ब्रह्मशब्दस्यार्थनिर्देशावसर इति॥ "तत्र यदन्यैरि"त्यारभ्य "ब्रह्मण इति कर्मणि षष्ठी"त्यतः प्राक्तनेन ग्रन्थेन जाति-जीव-कमलासन-शब्दराशीनां ब्रह्मशब्दाभिधेयतया जिज्ञासां प्रति कर्तृत्वेन कर्मत्वेन वा प्रतिपादनानुपपत्तेरस्मिन् प्रयोगे न ब्रह्मशब्दस्य जात्याद्यर्थतेति दर्शितम्॥**

 **तत्र "ब्रह्मण इति कर्मणि षष्ठी"त्यारभ्य किञ्च शास्त्रप्रवृत्तिरेवेत्यतः प्राक्तनेन ग्रन्थेनाप्रधानविचारान् शब्देन मुख्यया वृत्त्योपादाय प्रधानस्यार्थाक्षेपकल्पनाद् वरं मुखतः प्रधानविचारमेवोपादायाप्रधानविचाराणामर्थाक्षेपकल्पनमिति कर्मणि षष्ठी दर्शिता। शेष इति संबन्धसामान्यमुच्यते,** **न कारकपञ्चकव्यतिरिक्ताः संबन्धविशेषा उच्यन्ते। तत्र यथा देवदत्तस्य स्वमिति षष्ठी विशेषसंबन्धेऽप्यन्विताभिधानमर्हति,** **एवं "देवदत्तस्य गच्छति" "देवदत्तस्य गम्यते" इत्यादिकारकसंबन्धविशेषेऽप्यन्विताभिधानं नार्हति,** **किंत्वभिहितसंबन्धसामान्ये;** **सामर्थ्याद्,** **क्वचित् कारकसंबन्धविशेषश्चार्थतोऽवगम्यत इति। एतावता "षष्ठी शेषे" इत्युक्तम्,** **नार्थादपि कारकसंबन्धाप्रतिभास इत्युक्तमिति पूर्ववादिनो मतम्। "किंच शास्त्रप्रवृत्तिरेवेत्यारभ्य ज्ञातुमिच्छा जिज्ञासे"त्यतः प्राक्तनेन ग्रन्थेन साधिकारविषयस्य विचारविधेः प्रतिपादके वाक्ये ब्रह्मणः कर्मकारकत्वं निर्दिष्टम्,** **सूत्रस्य च तदेकार्थत्वात् तत्रापि ब्रह्मणः कर्मत्वमेवमेव शब्देन वक्तव्यमिति दर्शितम्॥**

 **ज्ञातुमिच्छेत्यादि भाष्यम्। तत्रावगतविषयत्वादिच्छाया ब्रह्मण्यवगते तज्ज्ञानेच्छानुपपत्तेरनवगते सुतरामिति कथं ब्रह्मज्ञानेच्छेति अत आह--ततश्चेच्छायाः फलविषयत्वादिति॥ का चेयमिष्यमाणाऽवगतिरिति तदाह--साक्षादनुभव इति॥ ननु प्रथममेवावगतिरुत्पद्यते,** **तत्राह--ज्ञानं तु परोक्ष इति। शब्दात् परोक्षतयाऽवगतेऽपरोक्षज्ञानमिति इत्यर्थः। यदा पुनः शब्दादपरोक्षज्ञानमुत्पद्यते,** **तत्राह--सन्निहितेऽपीति॥ प्रमाणेनावगन्तुमति=अपरोक्षनिश्चयानुभवेनेत्यर्थः॥**

 **ननु किमिह ज्ञानमित्युच्यते संवेदनमेव प्रमाणफलं विज्ञानमिति सुगत-प्रभाकर-वैशेषिक-नैयायिकाः। नच संवेदन-फल-चतुष्टयसन्निकर्षादि सामग्र्यं चान्तरेण प्रमातृव्यापारो नाम ज्ञानमस्तीति। वार्तिककारीयाणां तु प्रमातृव्यापारः संविज्जनको ज्ञानमिति। क्षपणक-लोकायतिकानां चात्मचैतन्यमेव ज्ञानम्। साङ्ख्य-वेदान्तिनां करणव्युत्पत्त्या बुद्धिवृत्तिर्ज्ञानम्,** **भावव्युत्पत्त्या संवेदनमिति। तत्र न तावत् स्थायिन्यात्मनि संवित्फलोदयः **

**कर्तृव्यापारमन्तरेणोपपद्यते। ननु यतः कारणात् कर्तृव्यापारजन्म,** **तत एवानुभवजन्म स्यात्,** **आत्मनः परिस्पन्दव्यापारानुपपत्तेरिति। अयमत्र वक्तव्यः-किं लोके कर्तृव्यापारात् फलजन्म प्रत्यक्षेणावगतम् न वेति न चेद् व्याप्तिग्रहणाभावादप्रत्यक्षत्वाच्च न सर्वत्र कर्तृव्यापारावगमः स्यात्। अवगम्यते च लोके कर्तृव्यापारः। अथ लोके फलहेतुतया प्रत्यक्षसिद्धः कर्तृव्यापारः,** **तर्ह्यात्मन्यपि तदनुमीयते;** **व्याप्तिनियमात्। ननु न परिणामो नाम व्यापारोऽस्ति,** **आरम्भाभ्युपगमादिति वैशेषिकादयः,** **तर्हि प्रयत्नव्यापारजन्यं फलमस्तु,** **कर्तृव्यापारव्याप्तिनियमात्फलस्य। ननु मनःसंयोगादेवासमवायिकारणाद् व्यापारमन्तरेण ज्ञानमुत्पद्यते,** **न;** **करणसंयोगव्यतिरेकेण फलजन्मनि कर्तृव्यापारदर्शनात्। अत्र सर्वसङ्करवादी विलपति--पाकादिषु फलस्य कर्तृव्यापाराधीनतादर्शनात् तत्र तथाऽवगम्यताम्,** **इह तु तद्दर्शनाभावान्न कर्तृव्यापारः--इति,** **स चानुमानप्रक्रियायामनभिज्ञ इत्यपेक्ष्यते। सुगतानामपि नित्यात्मसाधनादेव संविदां कर्तृव्यापारापेक्षाऽनुमीयते। क्षपणकानामपि स्वरूपचैतन्यस्य निरुपाधिकस्य विषयावभासित्वे सर्वदा सर्वविषयावभासः स्यात्। लोकायतस्य च जन्यसंवेदनत्वात् तद्व्यापारानुमानम्। ननु सर्वगतस्य निरवयवस्यात्मनो न परिस्पन्द-परिणामौ युक्तौ,** **सत्यम्;** **अध्यासपरिनिष्पन्नान्तःकरणसम्पिण्डितस्यात्मनो ज्ञानाकारपरिणामात्। नच संवेदनाकारेण परिणामः;** **तस्य नित्यसिद्धत्वात्;** **अतोऽन्तःकरणपरिणामविशेषश्चैतन्यस्य विषयावच्छेदोपाधिः करणव्युत्पत्त्या ज्ञानम्,** **भावव्युत्पत्त्या तु संवेदनमेवार्थप्रकाशो ज्ञाप्तिर्ज्ञानमित्युच्यते। तत्रार्थोपाधि,** **अपरोक्षसंविदवच्छेदकं ज्ञानमपरोक्षम्,** **इति तत्रावयवार्थव्युत्पादनेनापरोक्षावगमेच्छाया वाक्यार्थत्वमुक्तम्।**

 **इष्यमाणज्ञानफलोपदेशमुखेनान्तर्णीतं तत्साधनं विचारं कर्तव्यतया वाक्यार्थं प्रतिपादवत्युत्तरं भाष्यम्। तस्य तात्पर्यं दर्शयितुमाशङ्कान्तरं निवर्तयति। कथम् नास्य सूत्रस्य वाक्यार्थो वर्णनीयः। तथाहि--अस्य सूत्रस्य शास्त्रान्तर्भूतत्वे विचारारम्भकर्तव्यता। विचारसूत्रस्य केनारम्भः क्रियते स्वेनैव चेत्,** **आत्माश्रयतापत्तिः;** **सूत्रान्तरेण चेत्,** **अनवस्थापातः,** **अथानन्तर्भूतम्,** **तर्हि प्रथमसूत्रस्याशास्त्रतयाऽनारम्भप्रसङ्ग इति,** **तत्राह--तदेतच्छास्त्रान्तर्भूतं सूत्रमिति॥ आपातप्रतिपन्नोत्तरविचारविधिरेव स्वापेक्षितविचाराय प्रथमसूत्रमारम्भयति। विधौ च विचारिते विधिविषयविचारसूत्राणि पश्चादारम्भयतीत्येकशास्त्रत्वेऽपि नानवस्था। श्रोतव्यादिवाक्यानां स्वार्थे समन्वयद्वारेण विचार्यमाणवेदान्तवाक्यानामपि ब्रह्मणि समन्वयनिमित्तत्वासमन्वये च संबन्ध इति। अत्र च श्रुत्या किं प्रतिपादितमिति तदाह--अनेन चेति॥**

** "प्रयोज्यः" इत्यधिकारी। एकस्या इति॥ साधनकलापस्येति। तस्य कारणान्तरमदृष्टं यज्ञादि दृष्टञ्च व्याप्त्यनुसंधानादि। अर्थादुपात्तमिति॥ आनन्तर्याभिधानसामर्थ्यादिति। अतः शब्दस्य मुखतो हेतुत्वाभिधायिनोऽप्याशङ्खान्तरनिवृत्तौ तात्पर्यादर्थाद्धेतुत्वमुक्तम्,** **इत्यनुवादे प्रयोजनाभावात् कर्तव्यपदमध्याहृत्य जिज्ञासा कर्तव्यतया श्रुत्याऽभिहिता। ननु इच्छासंयोगाद् ज्ञानस्य साध्यतावगमात् तदेव कर्तव्यमस्त्विति,** **नेत्याह--तत्र जानात्येवेति॥ इष्यमाणस्य साध्यता स्वयं सिद्धा,** **न शब्दमपेक्षते;** **सुखसंवेदनत्वादित्यर्थः। किं तर्हि विधीयत इति तदाह--उपायं तु न वेदेति॥**

 **अनवगताभिलषितोपाय एव विधिशब्दैः प्रतिपाद्यत इत्यत इत्यर्थः। अदृष्टोपायत्वेऽप्यपरोक्षानुभवं प्रत्यदृष्टोपायताऽपि दर्शिता श्रवणादिविधेः। ननु--पदार्थव्याख्यानादेव स्वयमेव वाक्यार्थं प्रतिपद्यते,** **किं वाक्यार्थकथनेन सत्यम्;** **संबन्धादीनामर्थात् प्रतिभासो वाक्यार्थकथनेन भवतीत्याह--शास्त्रस्य संबन्धाभिधेयप्रयोजनानीति॥ मुमुक्षुणा ब्रह्मानुभवाय विचारः कर्तव्य इति वाक्यार्थः। कथमत्रार्थात् संबन्धादिप्रतिपत्तिः तदाह--एतदुक्तं भवतीत्यादिना॥ ननु ब्रह्मज्ञानद्वारेण काम्यमानमोक्षसाधनं विचारः,** **इति फलसंबन्धे सिद्धेऽपि कथं विषयादिसिद्धिरिति तत्राह--अर्थाच्छास्त्रस्येति॥**

 ** इति श्रीमत्परमहंसपरिव्राजकानन्यानुभवपूज्यपादशिष्यस्वप्रकाशानुभवभगवतः कृतौ **

** पञ्चपादिकाविवरणे2 प्रथमसूत्रार्थवर्णनं नाम2 तृतीयवर्णकं समाप्तम्॥**



** 02अथ तुरीयं वर्णकम्**

** "तत्पुनर्ब्रह्म प्रसिद्धमि"त्यादिभाष्यस्य तात्पर्यमाह--प्रयोजन-विषय-संबन्धानाक्षिपतीति॥ ** **ननु **

**विधिसामर्थ्यादेव प्रयोजनादिष्ववगतेषु कथमाक्षेपः इति चोदयति--कथमिति॥ परिहरति--प्रसिद्धशब्देनेत्यादिना॥ ननु प्रतिपन्नं शब्देनानूद्य प्रतिपादयितुं शक्यत्वात् कथमविषयः इत्याह--कस्मादिति॥**

 **अनधिगतार्थताभावादिति परिहरति--प्रतिपाद्यत्वेनेति॥ विषयावगमद्वारा प्रयोजनस्य पूर्वावगमेनैव सिद्धत्वाद् नास्य प्रयोजनमपीत्याह--ततश्चानेनानवगमादिति॥ "अथे"त्यप्रसिद्धपक्षे संबन्धं प्रयोजनं चाक्षिपति। ननु अनधिगतार्थ एव प्रमाणेन प्रतिपाद्यते,** **प्रयोजनं च तत्रैवेति चोदयति--कथमिति॥ परिहरति--यन्न कदाचिदपीति॥ प्रत्यक्षादिप्रमाणैर्विचारानपेक्षैरत्यन्तानधिगत एव प्रतिपाद्यते। यत्र विचारापेक्षया प्रमाणेन वस्तु प्रतिपाद्यते,** **तत्राप्रतिपन्नमुद्दिश्य विचारानुपपत्तेः,** **प्रतिपन्ने विमर्शादर्शनान्न विचारापेक्षप्रमाणेनानधिगतावगम इत्यर्थः। ननु अप्रसिद्धपक्षे संबन्धः कथमाक्षिप्तः न प्रसिद्धपक्ष इति तत्राह--प्रसिद्धं पुनर्यदि नामेति॥**

** "अविज्ञाते तत्त्वे कारणोपपत्तितस्तत्वज्ञानार्थमूहस्तर्कः" इत्यक्षपादसूत्रवचनात् सामान्यप्रतिपन्नस्य वा विशेषरूपेण विशेषतोऽप्यापातदर्शनगोचरस्य वा विशेषनिर्णयाय प्रमाणानुग्राहकस्तर्कः,** **इति ब्रह्मणोऽप्यनिश्चितविशेषप्रतिभासगोचरतया विचारयोग्यत्वप्रदर्शनेन त्रितयमपि समाधत्त इति भाष्यस्य तात्पर्यमाह--अस्ति तावद् ब्रह्मेत्यादिनेति॥ ननु समन्वयाध्यायनिरूपणेन ब्रह्मैव विषयः प्रतिपाद्ये चेति सिध्यति,** **फलाध्यायेन तु फलविशेषः,** **इति न त्रितयमत्र प्रतिपादनीयमिति,** **तत्राह--श्रोतृप्रवृत्त्यर्थमिति॥ "ननु प्रेक्षावते"त्यादिचोद्य-परिहारौ स्पष्टौ॥**

 **ननु प्रयोजनविशेष एव प्रवृत्त्यङ्गं भवति,** **न विषय संबन्धाविति चोदयति--एवमपि प्रयोजनविशेष एवेति॥ ननु साधनमपि प्रवृत्तिविषयं शक्यसाध्यं चानवगम्य फलज्ञानात् कुत्र प्रवर्तत इति तत्राह--नच विषयभावमनापन्नमिति॥**

 **ननु फलसाधनं प्रवृत्तिविषयः,** **न फलमिति,** **तत्राह--छिदिक्रियाविषय एवेति॥ प्रयोजनसमवायि वस्तु कर्मकारकतया विषयो भवति। ततश्च प्रयोजनप्रतिपत्तौ विषयोऽप्यन्तर्भवतीत्यर्थः। ननु कुलाल-दण्डादिव्यापारो मृद्विषयः,** **घटश्च प्रयोजनम्,** **इति विषय-प्रयोजनयोर्भेद इति,** **तत्राह--दण्डादेरपीति॥ सत्यं प्रयोजनसमवायी विषयप्रयोजनबुद्धावन्तर्भवति,** **किंतु प्रयोजनं प्रति करणलक्षणस्य पुरुषव्यापारविषयस्यानन्यसाधारणतया शक्यप्रतिपाद्यतया च विषयभावे दर्शिते प्रयोजनसाधने नियमेन प्रवृत्तिर्भवति,** **नेतरथेति परिहरति--सत्यमेवं तथापीत्यादिना॥ तत्र प्रवृत्तिनियमायानन्यसाधारणतया विचार-तज्जन्यज्ञानयोरनुभूयमानतया प्रयोजनमपि ब्रह्म स्वरूपेण विषयतया पृथग् वक्तव्यमिति दर्शयितुं विपक्षे दृष्टान्ताह--यथा चिकित्साज्ञानस्येति॥ विषयस्य संबन्धिरूपतयाऽन्तर्गर्भितसंबन्धत्वाद् न पृथक्संबन्धो वक्तव्य इति,** **तत्राह--संबन्धोऽपि वक्तव्य इत्यादिना॥ तत्रानन्यप्रतिपाद्यत्वात् साधनान्तरनिवृत्तिरूपादन्यत्वात् संबन्धस्य,** **सोऽपि पृथग्वक्तव्य इति दर्शयितुं विपक्षे दृष्टान्तमाह--यथा साधुशब्दपरिज्ञानमित्यादिना॥ अयमर्थः--व्याकरणारम्भात् प्राक् चिकित्साव्यापाराद् व्यापारान्तरैरसाध्यमपि साधुशब्दज्ञानं न चिकित्साव्यापारस्य विषयः;** **संबन्धाभावात्,** **किंतु व्याकरणेन संबन्धात्तस्य विषयो भवति। अतस्तदर्थी न क्वचिदिति॥ चिकित्साव्यापार इत्यर्थः। ननु एवमप्यन्यतमाभिधानेनान्यतमस्यार्थसिद्धत्वान्न पृथगभिधानेन कृत्यमिति,** **नेत्याह--तेन पुरुषार्थरूपतेत्यादिना॥ भिद्यन्त इति॥ पृथग्वक्तव्यानीत्यर्थः। नचान्यतमेनान्यतमस्य सिद्धिः;** **सत्यप्येकस्मिन्नितराभावस्य दर्शितत्वादिति। ननु स्वरूपभेदे पृथगभिधानापेक्षायामपि कथं त्रितयं सम्भूय न प्रवृत्त्यङ्गमिति तत्र व्यतिरेकमुखेन प्रवृत्तिहेतुत्वं दर्शयति--तानि च त्रीण्यपि प्रवृत्त्यङ्गम्;** **नापुरुषार्थ इत्यादिना॥ ननु वक्तव्यमपि त्रितयं प्रसिद्धाप्रसिद्धपक्षयोरनुपपन्नमित्युक्तमिति,** **तत्परिहारायोत्तरभाष्यस्याऽऽधिकरणपरिसमाप्तेस्तात्पर्यमाह--तत्र विप्रतिपत्त्यैकान्ततः प्रसिद्धतामित्यादिना॥ तत्र प्रसिद्धिमात्रेण विचारविधानोपपत्तिः,** **उद्देशनसम्भवात्,** **एकान्तप्रसिध्यभावाद्विचारजन्यज्ञानस्यानन्यसाधारणतेति। विप्रतिपत्तिशब्दो ब्रह्मशब्दव्युत्पत्तेरप्युपलक्षणार्थः। ननु एवमपि विचारशास्त्रस्य विषय-संबन्धौ न समर्थिताविति चोदयति ननु ब्रह्म वेदान्तानामिति॥ ननु "ब्रह्मजिज्ञासे"ति शास्त्रस्यापि स एव विषयो निर्दिष्टः,**

**नेत्याह--शास्त्रं च तेषामिति॥ सूत्रवाक्यानि न्याया विषयाणि,** **न्यायाश्च प्रमाण-प्रमेय-सम्भावनादिविषयाः। ननु सम्भावनावगम एव तर्हि प्रयोजनमिति,** **नेत्याह--प्रयोजनं त्विति॥ प्रणाड्येति परम्परयापीत्यर्थः। धर्मार्थाभ्यां सुखमेव प्राप्यत इति तयोस्तत्परता।**

 **ननु करणेतिकर्तव्यतयोरेकमेव प्रयोजनमिति निर्णीतं प्रथमे तन्त्रे,** **तथाहि "आग्नेयोऽष्टाकपालः" "उपांशुयाजमन्तरा यजति" "अग्नीषोमीयमेकादशकपालमि"ति पौर्णमास्यां कर्मत्रयम्,** **तथा "आग्नेयोऽदृष्टाकपालः" "ऐन्द्रं दधि" "ऐन्दं पयः" इति दर्शे त्रयमित्याग्नेयादयः षड्यागाः। तेषां करणभूतानां द्विविधान्यङ्गानि निरूपितानि--अर्थकर्माणि संस्कारकर्माणि चेति। फलोपकार्यङ्गानि प्रयाजादीन्यारादुपकारकाण्यर्थकर्माणि,** **प्रोक्षाणादीनि तु द्रव्यद्वारेण यागस्वरूपोपकारितया सन्निपत्योपकारकाणि संस्कारकर्माणि। तत्रोभयविधानामप्यङ्गानां प्रधानापूर्वद्वारेण स्वर्गसिद्धिरेव प्रयोजनमिति। एवं शब्दशक्तितात्पर्यविचारस्य संस्कारकर्मवच्छब्दप्रमाणस्वरूपोपकारितया,** **अर्थस्वरूपब्रह्मविचारस्य च ब्रह्मावगमफलोपकारितया,** **अवगम्यमानब्रह्मविषयत्वमुभयविधविचारस्य युज्यत इत्यपसिद्धान्ती चोदयति--ननु आग्नेयादीनामित्यादिना॥ननु वेदान्ता एव ब्रह्मावगतिसमर्थाः,** **तत्र कथमितिकर्तव्यस्यावगमफलतया ब्रह्मविषयतेति तत्राह--तेन यद्यपि वेदान्ता एवेति॥ ननु कथं संभावनाबुद्धिहेतुतया तद्विषयस्य विचारस्य ब्रह्मावगमजनकतया तद्विषयता नह्यन्यविषयो व्यापारोऽन्यविषय इति,** **तत्राह--नहि छेत्तुरिति॥ द्विविधं हि कर्मकारकम्--किंचिदव्यवधानतया व्यापारजन्यातिशयवत्,** **यथोद्यमन-निपातनव्यापारस्योर्ध्वाधोदेश-संयोगविभागातिशयविशिष्टः कुठारः कर्तृव्यापारस्याव्यवधानेन कर्मकारकं भवति,** **किञ्चिदुद्देश्यफलतया करणव्यापारव्यवधानेन कर्म भवतिः यथा द्वैधीभूतो वृक्ष इति। तत्र कर्तृव्यापारः करणव्यापारव्यवहितोऽपि वृक्षाद्वैधीभावफल उच्यते; "वृक्षं छिनत्ती"ति कर्तृव्यापारस्य तत्कर्मतावगमात्,** **स एव वृक्षः कुठारव्यापारस्य साक्षात्कर्म भवति;** **अव्यवधानात्। ननु करणस्य कुठारस्य कथं कर्तृतेति उच्यते--सर्वाणि खलु स्वव्यापारापेक्षया कर्तृणि। सर्वकारकव्यापाराणां च फलं कर्मतया साध्यम्। तत्र कर्तृ-करण-कर्मभेदोऽवान्तरभेदापेक्षया भवति। तत्र कर्ता साधननियोगेन वा धातुना विशेष्यव्यापारतया वा स्वतन्त्रव्यापारः। करणं फलं प्रति सन्निपत्योपकारकम्। फलसमवायि कर्मकारकमिति। "काष्ठानि पचन्ती"त्यादिव्यपदेशः स्वव्यापारकर्तृत्वापेक्षया,** **नावान्तरभेदापेक्षयेति। तस्मात् कर्तृव्यापारस्य करणव्यापारव्यवधानेन वृक्षकर्मता;** **एवं विचारव्यापारस्यापि प्रमाण-प्रमेयसम्भावनावगमद्वारेण ब्रह्मावगमोद्देश्यत्वाद् अवगमहेतोरवगम्यविषयत्वाद् ब्रह्मकर्मता न विरुध्यते। अथाव्यवहितमेव कर्म,** **नोद्देश्यमिति,** **तत्राह--अन्यथाऽन्यत्र कर्तृव्यापार इति॥ अत्रेतिकर्तव्येषु द्विविधं प्रमाणम्--आगमोऽन्वय-व्यतिरेकौ च। प्रयाजादीनामागमात्,** **मृत्कुलालादीनां कर्तृव्यापारस्य चाङ्कुरकुम्भद्वैधीभावाङ्गताऽन्वय-व्यतिरेकाभ्याम्,** **अत्र तु शब्दोपलब्धिसंबन्धज्ञानसंस्कारसहकृताच्छब्दादर्थावगमे सति विचारस्याङ्गता नान्यतरप्रमाणेनाप्यवगता;** **शब्दादेव विचारानपेक्षादवगमजननादीत्यपसिद्धान्तिनं परिहरति पूर्ववादी--विषम उपन्यास इति॥ ननु यथा चक्षुरादयः सम्यग्ज्ञानहेतवोऽपि दोषसंयोगात्संशय-विपर्यासौ जनयन्ति,** **पुनः सम्यग्ज्ञानजन्मनि च दोषापकर्षमपेक्षन्ते;** **एवं शब्दः शक्तितात्पर्याज्ञानतद्विपर्ययज्ञानदोषात् संशयादिज्ञानमुत्पादयति,** **तत्र दोषापनयनेन विपर्यासादिनिवृत्तये शक्तितात्पर्यविचारोऽङ्कभावमश्नुत इति चोदयति--ननु संशय-विपर्यासनिरासद्वारेणेति॥**

 **तत्र किं शब्द एव दोषवशादन्यथाज्ञानं जनयति,** **विचारश्च तदपनयनेन तथा प्रमितिहेतुतां प्रतिपद्यते किं वा शब्दः सम्यग्ज्ञानस्यैव हेतुः,** **कारणान्तरादन्यथाज्ञानम्,** **विचारश्च प्रतिबन्धमात्रं निराचष्टे,** **निवृत्ते च प्रतिबन्धे शब्दादेवार्थनिर्णय इति तत्र न तावद् विपर्यासादिनिरासेनार्थनिर्णयहेतुता विचारस्येत्याह--नैतत्सारम्;** **यत्र ह्यनेकमिति॥ अयमाशयः--न शब्दसमवायी कश्चिद्दोषोऽस्ति,** **पुरुषेन्द्रियसमवायित्वाद् दोषाणाम्। अतः शब्दो न विपर्यासादिज्ञानहेतुः,** **किन्तु शब्दानां प्रयोगान्तरेष्वन्यथान्यथाशक्तितात्पर्योन्नयनदर्शनादिहापि तथा तथा विदित्वा सामान्यतो दर्शनेनार्थविरोधिबुध्या च पुरुषदोषेणान्यथाज्ञानान्युत्पद्यन्ते। शब्दाच्च तत्त्वज्ञानमेवोत्पद्यते। ततश्च शब्दात् पुरुषदोषाच्च बहुषु परस्परविरोधिषु ज्ञानेषु जातेषु शब्दशक्तितात्पर्यावधारणं पुरुषदोषापनयनेन प्रतिपक्षज्ञानान्तरमात्रं निवर्तयति,** **निवृत्ते च प्रतिबन्धे शब्दादेव तत्त्वज्ञानं जायते,** **जातं वा **

**निश्चलमवतिष्ठते। तस्मान्न विचारः करणेतिकर्तव्यतया ब्रह्मविषय इति॥**

 **एवमपसिद्धान्ते निरस्ते पूर्ववादिना,** **सिद्धान्तयति--अत्रोच्यते यद्यपि वाक्यार्थज्ञानमित्यादिना॥ तत्र सामान्यतोदृष्टनिबन्धनेनेति॥ प्रयोगान्तरेष्वन्यथान्यथाशक्तितात्पर्यदर्शनादिहापि तथाभावबुध्या तथाविधार्थस्य च लोकेऽन्यथाभावदर्शनादिहाप्यन्यथाभावबुध्येत्यर्थः। अयमाशयः--प्रतिबन्धनिवृत्तौ सत्यामेवार्थनिर्णयात् प्रतिबन्धनिरासिनोऽप्युपचारेण ब्रह्मनिर्णयहेतुत्वाद्विचारस्य ब्रह्मविषयतेति। अत्रेदं विचार्यम्--किं तात्पर्यमर्थप्रमिति हेतुः किं वा प्रतिबन्धनिरासहेतुरिति केचित्प्रमितिहेतुतामाहुः। तत्र किं विज्ञातं तात्पर्यं प्रमितिहेतुः अविज्ञातं वा न तावदविज्ञातं प्रमितिहेतुः ;** **तात्पर्यावगमफलविचारानपेक्षत्वप्रसङ्गात्,** **तात्पर्यविषयादन्यत्र बुध्यनुत्पादप्रसङ्गाच्च। तथाच कश्चित् स्थानजिघृक्षया कञ्चिदुत्थापयन्नाह "पित्रा त्वमाहूतः" इति। स च पितुराह्वानं प्रतिपद्य समुत्तिष्ठति,** **इतरस्तु तत्र निविशते,** **समुत्थितश्च सन्नितरो जानाति स्थानजिघृक्षयेदमुक्तमिति। ननु--न पितुराह्वाने तात्पर्यहीने संसर्गबुद्धिरिति--चेत्;** **न;** **उत्थानादिप्रवृत्तिदर्शनात्,** **प्रवृत्तेश्च संसर्गज्ञानपुरःसरत्वाभावे प्रवृत्त्या संसर्गे शब्दशक्तितात्पर्यकल्पनायोगात्। ननु शब्दो न मिथ्याज्ञानमुत्पादयति,** **नैष दोषः;** **सत्यपि पितुराह्वाने तथाभूतज्ञाने च तात्पर्यं वक्तुरन्यत्रेत्येतावद्दर्शितम्। तस्मान्नाज्ञाततया तात्पर्यं प्रमितिहेतुः। अथ ज्ञाततया तर्हि कुत्र तात्पर्यमवगम्यते शब्दस्यात्र तात्पर्यमित्याश्रयःविषयसापेक्षत्वात्तात्पर्यस्य। न तावत्पदार्थेषु तात्पर्यम्;** **वाक्यार्थज्ञानेऽनुपयोगात्। संसर्गश्चानवगतो न तात्पर्यविशेषणतयाऽवगन्तुं शक्यते॥**

 **स्यादेतत्--पदावगतेषु पदार्थेषु परस्परान्वययोग्यतानिमित्तः संसर्ग उत्प्रेक्षयाऽवगम्यते। तद्विषया च तात्पर्यावगतिरिति। न तावत् स्मृति-संशय-विपर्यासानामन्यतमः संसर्गावबोधः। तत्र परिशेषाच्छब्दजन्यतया संसर्गबोधः प्रमाणमेव स्यात्। नच शक्तिरिव सामान्योपाधौ तात्पर्यम्;** **प्रतिवाक्यं विशेषतात्पर्यभेदात्। किंच पदार्थवत्संसर्गेऽपि शक्तिमात्रनिबन्धनावगमः,** **न तात्पर्यनिबन्धन इत्यनुमातुं शक्यते। शब्दानां च पदार्थप्रदर्शनमुखेन तात्पर्योपाध्युपयोगितयाऽन्यथासिद्धत्वात् तात्पर्यमात्रावगमाधीनः संसर्गबोधो न शब्दनिबन्धनश्च स्यात्। तस्मात् पदानामेव संसर्गप्रतिपादनसामर्थ्यान्मुख्यलक्षणाद्वारेण प्रमाणान्तराविरुद्धे
संसर्गे प्रतिपन्ने दोषान्तरनिमित्तसंशय विपर्यासादिज्ञाननिराकरणाय तात्पर्यावगम इति सिद्धम्। तच्चेदं त्रयमप्यवश्यमि"त्यारभ्य--अलमतिविस्तरेणेत्यतः प्राक्तनेन ग्रन्थेनोक्तमर्थं निगमयति समर्थनं प्रदर्शयितुम्। अस्ति तावदिति स्पष्टार्थः॥ ननु--न ब्रह्म सामान्येनापि लोके प्रतिपत्तुं शक्यम्,** **प्रमाणान्तरागोचरत्वात्;** **नाप्यागमसामर्थ्यात्,** **तत्र प्रयुज्यमानस्य ब्रह्मशब्दस्यानवधृतार्थत्वात्,** **नच पदमात्रोदेवार्थान्तरसिद्धिः;** **जात्याद्यर्थान्तरेषु प्रसिद्धत्वात्,** **तस्मान्न प्रसिद्धमुद्दिश्य विचारविधानोपपत्तिरिति चोदयति--कथमिति॥ तत्र श्रुति-सूत्रयोर्ब्रह्मशब्दप्रयोगसामर्थ्यादेव जात्यादिव्यतिरिक्तं किंचिद् वस्तु प्रतिपत्तुं शक्यत इत्यत आह--ब्रह्मशब्दस्तावदित्यादिना॥ ननु अर्थान्तरसद्भावे किं प्रमाणमिति प्रयोगार्थापत्तिः,** **इत्याह--अतो नूनमन्यदेवेति॥ ननु श्रौतप्रयोगानुपपत्तिर्नापूर्वमर्थं गमयति;** **लौकिकप्रयोगाधीनत्वाच्छ्रौतप्रयोगस्येति,** **तत्राह--तेन स्वर्गापूर्वदेवतेति॥ "अपूर्वमि"ति "तानि धर्माणि प्रथमान्यासन्नि"त्यादौ वेदे धर्मशब्दप्रयोगोऽभिप्रेयते। ननु वाक्ये प्रयुक्तं पदं प्रमाणान्तरानधिगतमर्थं न प्रतिपादयति,** **पदार्थोऽशेऽनुवादमात्रत्वादित्याह--नैतत्सारमिति॥ न प्रत्यक्षवत्,** **संबन्धग्रहणाभावान्नानुमानादिवच्चेत्यर्थः। ननु दर्शितं स्वर्गादिवदिति,** **नेत्याह--स्वर्गाद्यर्थोऽपीति॥ सन्निहितानेकवाक्यार्थसामर्थ्यलभ्यः स्वर्गादिपदार्थ इत्यर्थः। तत्र वाक्यार्थप्रमितिविवक्षया प्रसिद्धार्थैः पदान्तरैः सहाप्रसिद्धार्थपदप्रयोगानुपपत्तिरेव प्रतिपाद्येन संबन्धग्रहणानपेक्षया पूर्वपदार्थं पदवाच्यत्वेन प्रतिपादयतीति परिहरति--यस्मिन् वाक्य एकं पदमिति॥ विप्रलम्भ-भ्रान्त्यादिदोषरहितवेद-सूत्रवाक्यार्थनिर्णयस्यावश्यलभ्यत्वादिति भावः। ननु सहप्रयोगानुपपत्तिर्नियामकाभावाद् यं कञ्चिदर्थमुपस्थापयतीति,** **तत्राह--तत्र निगमनिरुक्तेति॥ निगमो नाम प्रसिद्धार्थ तदवयवौ परित्यज्य शब्दस्य शब्दैकदेशानुगमेनार्थान्तरे वृत्तिः,** **यथा देहात्मादिशब्दानामुपचितवस्तु-सन्ततगमनवत्पदार्थादावेकदेशानुगमेन वृत्तिः;** **प्रसिद्धार्थतदवयवोपादानेनार्थान्तरवृत्तौ **

**लक्षणा-गुणवृत्तिप्रसङ्गात्। निरुक्तं नाम शब्दस्य सर्वावयवार्थानुगमेन प्रसिद्धादर्थादर्थान्तरे वृत्तिः,** **यथा सोमशब्दस्य पार्वतीसहितमहेश्वरे वृत्तिः। व्याकरणम्-प्रत्ययविधानसामर्थ्यदर्थनिश्चयः,** **यथा वादीति ताच्छील्यै णिनिप्रत्ययविधानसामर्थायद्वदनशीलो गम्यते। ननु प्रसिद्धिबलेनाप्रसिद्धमुपादीयते,** **नचाप्रसिद्धेन प्रसिद्धं त्यज्यत इत्यत्र को विशेष इति तत्राह--नहि प्रसिद्धिरप्रसिध्यति॥ अप्रसिद्धिर्नैसर्गिकप्रागभावः। प्रसिद्धपदार्थैः सह वाक्यार्थनिर्णयाय प्रयोगानुपपत्तिरेवागन्तुकी तस्य प्राघभावस्य निवृत्तिहेतुरिति भावः। ननु अवयवार्थसामान्यानुगमानां सर्वतो विप्रसृतिसम्भवादुपादेयार्थनियमायोगाद्
वाक्यार्थप्रतिपत्तिनियमो न स्यादिति चोदयति--ननु निगमादिवशेनेति॥ अत्र निगूढाभिसन्धिरुत्तरमाह--न तर्हि निगमादीनामिति॥ रूढिसामर्थ्यादेव सर्वत्र वाक्यार्थनियमे लोकप्रसिद्धं वृत्त्यन्तरमनर्थकं स्यादिति भावः। पूर्ववादी निगमादीनामर्थवत्तामाह--भवत्यर्थवत्तेति॥ स्वार्थादन्यत्रेति=अर्थान्तरविवक्षयेत्यर्थः। विनियोगादिति॥ वाक्यार्थसंसर्गं निमित्तीकृत्येत्यर्थः। अयं भावः--वाक्यार्थनिर्णयं निमित्तीकृत्य पदान्तरैः सह प्रयोगानुपपत्तिरेव निगमादिवशेनार्थमाददाना सन्निहितपदार्थसंसर्गयोग्यतया प्रयोजनपर्यन्तमेव पदार्थमादते,** **इति वाक्यार्थनियमसिद्धिरिति। सिद्धान्ती निगूढाभिसन्धिं विवृणोति--एवं तर्ह्येकार्थनियमायेति॥ प्रथमप्रयोगानुपपत्तिर्निगमाद्यनुगृहीता फलपर्यन्तवाक्यार्थान्वयिपदार्थाकाङ्क्षानुगृहीता च नियतपदार्थोपादानहेतुभावे रूढेर्न विशिष्यत इत्यर्थः। ननु एवमपि कथं ब्रह्मशब्दस्य जात्यादिविलक्षणे निरतिशयपुरुषार्थे मुमुक्षोर्जिज्ञासायोग्ये वस्तुनि निगमवशाद् वृत्तिरिति तदाह--तदत्र ब्रह्मशब्दे व्युत्पाद्यमान इति॥ ननु एवमपि यत्किंचिदापेक्षिकमंशत्वसंपन्नं वस्त्वनुगम्यतामिति,** **नेत्याह--प्रयोगानुगमे चासतीति॥ तत्र हेतुः--वाक्यार्थान्वयीति॥ तत्राल्पत्वं नाम वस्तुनो देश-काल-वस्तुपरिच्छेदः,** **तद्व्यावृत्तिर्न्निरतिशयमहत्त्वम्,** **तत्रोपपदादिसङ्कोचकाभावे जिज्ञास्यस्य पुरुषार्थतया वाक्यार्थान्वयसम्भवे च तदपि ब्रह्मपदेनानुगम्यत इत्याह--ततश्च कालकृतावच्छेदनिमित्तस्येत्यादिना बुद्धत्वं चेत्यतः प्राक्तनेन ग्रन्थेन॥ भाष्ये नित्यशब्देन त्रिविधमपि महत्त्वं दर्शितमित्यर्थः। ननु बुद्धत्वादयो गुणा न ब्रह्मत्वोपयोगिनः,** **तत् कथं ब्रह्मपदादनुगम्यन्ते इति चोदयति--कथमिति॥ नैष दोषः गुणतोऽप्रकृष्टेऽप्यल्पबुद्धिदर्शनात्। तथाहि--गुणहीनं दोषभूयिष्ठं च वस्त्वल्पमविद्यमानसमं मन्यन्ते,** **गुणभूयिष्ठं दोषहीनं च महान्तं कथयन्ति। अतो गुणोऽल्पत्वनिराकरणेन महत्त्वं दर्शयितुं बोधगुणहीनस्य गुणतोऽपकृष्टतयाऽल्पत्वाद् बुद्धत्वमनुगम्यत इत्याह--अबोधात्मकं वस्त्वित्यादिना॥ तथा चेतनस्यापि संसारित्वे दोषभूयिष्ठत्वाद् गुणतोऽपकर्षान्निरतिशयमहत्त्वादिसिद्धेः सर्वदोषरहिततया मुक्तत्वोत्कर्षोऽप्यनुगम्यत इत्याह--मुक्तमिति चाविद्याकामकर्मपरतन्त्रं इति॥ चेतनस्यापि मुक्तस्य सर्वकार्यनियमनादिशक्त्यभावे च परिशिष्टज्ञेयकार्यविषयज्ञाननियमनशक्त्यभावात् ततोऽपकर्षादल्पता स्यात्,** **तद्व्यावृत्त्यर्थमाह--सर्वज्ञं सर्वशक्तिसमन्वितं च तदित्यादिना॥ ननु ब्रह्मशब्दप्रयोगेऽपि जाति-जीव-कमलासन-शब्दराशिषु नैतावानर्थः प्रतीयते,** **तत्र कथमनुगमादप्येतादृशस्यार्थस्य प्रतिपत्तिरिति तदाह--सिद्धे हि वस्तुनि प्रयोग इति॥ प्रमाणान्तरगृहीतेऽर्थे प्रयोगसामर्थ्यादेवार्थप्रतिपत्तावल्पं वा महद्वा यथा प्रमाणान्तरेण प्रतिपद्यते,** **तथैव शब्दार्थः प्रतिपत्तव्यः। यदा पुनः प्रयोगसामर्थ्यमनपेक्ष्य शब्दावयवसामर्थ्यादेवार्थोऽनुगम्यते,** **तदा प्रमाणान्तरोपपद-प्रकरणानां सङ्कोचहेतूनामभावाद् यथासामर्थ्यं मुख्य एवार्थः प्रतिपत्तव्य इति भावः। उक्तेऽर्थे भाष्यमवतारयति--तदेतदाहेति॥**

 **ननु--सौत्रस्य शब्दस्यार्थोऽनुगम्यते किं वा श्रौतस्य न तावत् सौत्रस्य;** **पौरुषेयप्रयोगस्य प्रमाणान्तरापेक्षत्वात्तदभावात्,** **नापि श्रौतस्य; "सत्यं ज्ञानम्" "यतो वा इमानी"त्यादिशास्त्रे निर्णीयमानार्थत्वादनुगमानपेक्षणात्--इति,** **नैष दोषः;** **श्रुतिप्रमाणावगतविषयतया तन्मूलस्यैव सौत्रस्य ब्रह्मशब्दप्रयोगस्योत्तरसूत्रप्रतिपाद्यश्रुतिप्रमाणगम्यब्रह्मस्वरूपमनपेक्ष्यैवार्थानुगममुखेनार्थोपादानात्,** **उत्तरसूत्रसाध्यसिद्धवत्कारेणार्थोपादानानुपपत्तेश्च। श्रौतस्य वाऽयं ब्रह्मशब्दस्यार्थानुगमो वर्ण्यते,** **वाक्यार्थान्वयितया प्रयुक्तस्य ब्रह्मशब्दस्य वाक्यप्रमाणमनपेक्ष्यैवान्यतः सिद्धेर्वक्तव्यत्वादनुगमापेक्षणात्। ननु तर्हि पदानुगमस्य वर्णितविशिष्टार्थविषये सम्भावनामात्रबुद्धिहेतुत्वात्प्रमाणान्तरानधिगतस्य पदार्थस्य कथं वाक्यान्वयितया तत्र **

**निर्णयहेतुत्वम् इति चोदयति--ननु एवमपि॥ व्युत्पत्त्यनुसरणेनेति॥ तत्र जिज्ञासापदस्य सन्निहितस्यानिर्णीतजिज्ञास्यवस्तुसापेक्षत्वात्तदपेक्षितार्थसमर्पणस्य ब्रह्मशब्दस्यानिर्णीतप्रतिपन्नवस्तुमात्रसमर्पणेन वाक्यार्थनिर्णयहेतुत्वं न विरुध्यत इति परिहरति--सत्यमेवम्,** **अत एवेति॥ सर्वस्यात्मत्वाच्चेति भाष्यतात्पर्यार्थमाह--इदमपरं ब्रह्मशब्दार्थस्येति॥ ननु आत्मन्यपि न प्रमाणम्,** **प्रत्यक्षाद्यविषयत्वात्,** **प्रामाणिकस्य च द्विचन्द्रादिवदवस्तुत्वादिति,** **तत्राह--सर्वो ह्यात्मास्तित्वमिति॥ ननु शून्य एवायमात्मा प्रतिभासते,** **कथमात्मास्तित्वसिद्धिः इति शून्यवादमाशङ्क्याह--यदि नात्मास्तित्वप्रसिद्धिः स्यादिति॥ ननु आत्मपदार्थे प्रत्यक्षावगते कथं ब्रह्मपदार्थस्य प्रसिद्धिरिति अत आह--आत्मा च ब्रह्मेति॥ ननु अनादिवृद्धव्यवहारे ब्रह्मशब्दस्यात्मनि प्रयोगादर्शनात् कथं ब्रह्मशब्देनात्मा जिज्ञास्यत्वेनोपादीयते इति चोदयति--कथं पुनरात्मा ब्रह्मेति॥ लौकिकप्रयोगाभावेऽपि वैदिकप्रयोगसामर्थ्यात् "स वा अयमात्मा ब्रह्मे"त्यादौ ब्रह्मशब्देनात्मा जिज्ञास्यत्वेनोपादीयत इति परिहरति--वेदान्तेष्विति॥ ननु ब्रह्मशब्दाभिधेयोऽयमात्मा नाहंप्रत्ययवेद्यः,** **किंत्वागमैकसमधिगम्य इति,** **नेत्याह--आत्मानमेवेति॥ ततश्च प्रतिपन्नमुद्दिश्य विचारसम्भवाच्छक्यप्रतिपाद्यता सिद्धेत्याह--तदेवमहंप्रत्यय एवेति॥ ननु--वेदान्तेषु सञ्ज्ञापरतया नात्मनि ब्रह्मशब्दः प्रयुज्यते,** **किंत्वात्मनो ब्रह्मशब्दार्थतादात्म्याभिप्रायेण;** **ततश्चातिरिक्तार्थत्वाद् ब्रह्मशब्देनात्मोपादीयत इत्युक्तम्--इति,** **नैष दोषः;** **अतिरिक्तब्रह्मस्वरूपनिर्णयविविक्षया प्रसिद्धाशस्य ब्रह्मशब्देनोपादानात्,** **एकस्मिन्नप्यर्थे बिम्बप्रतिबिम्बादिवत् प्रतिभासाप्रतिभासोपपत्तेः॥**

 **एवं तर्हि प्रत्यक्षगोचरतयाऽनन्यसाधारणत्वाभावाद् विषयत्वं न सिध्यतीत्याक्षिपति--यदि तर्हि लोके ब्रह्मात्मत्वेनेति॥ समाधत्ते--न ;** **तद्विशेषं प्रति विप्रतिपत्तेरिति॥ भाष्यार्थे विवृणोति--सत्यम्;** **अहमित्यात्मनि प्रत्यय इत्यादिना॥ ननु अन्यस्मिन् विप्रतिपन्ने कथमन्यन्निर्णीयत इति तदाह--ताश्च वस्तुत इति॥**

 **ननु प्रसिद्धे पदार्थे कथं विप्रतिपत्तिरिति तदाह--ततः सामान्यत प्रसिद्धमपीति॥ ननु अप्रतिपन्नविशेषं वस्तु स्वयमप्रतिपन्नमेवेति कथमुद्दिश्यविधानाभावे शक्यप्रतिपाद्यतेति तत्राह--सामान्यतः सिद्धत्वाच्च शक्यत इति॥ ननु नास्ति ब्रह्मणि सामान्य-विशेषभावः,** **सत्यम्;** **शरीरेन्द्रिय-मनो-बुद्धि-शून्य-कर्तृ-भोक्तृ-सर्वज्ञ-ब्रह्मात्मनां पराग्व्यावृत्तप्रत्यग्धर्मानुगमेन सिद्धिः सामान्यम्,** **तत्र प्रत्यग्धर्मानुगमेन सिद्धिः सामान्यम्,** **तत्र प्रत्यग्धर्मानुगमेन सिध्यन् विशुद्धस्वरूपोऽपि सामान्यतः सिद्ध इत्युच्यते। ततः प्रत्यक्त्वानुरक्तविशेषान्तरैर्विप्रतिपद्यते। तत्र विशेषान्तरानुरागविरोधिनाऽसाधारणस्वरूपेण निर्णीयत इति। कथं विप्रतिपत्तिः तां दर्शयति--देहमात्रमित्यादिना॥ कथं पुनः प्रत्यक्षसिद्धपदार्थे जायमानस्य प्रयुज्यमानस्याहंप्रत्ययस्य तच्छब्दस्य चानेकार्थसाधारण्याशङ्कया विप्रतिपत्तिरिति तत्र दृष्टान्तमाह--तद्यथा गोशब्दस्येति॥ जातिर्वैदकैः प्रतिपन्ना,** **व्यक्तिः संख्यादिभिः,** **उभयं वैयाकरणैः आकृतेरवयवसंस्थानमार्हतादिभिः,** **त्रितयमपि नैयायिकैः,** **क्रिया-गुण-संस्थानादयोऽपि यथादर्शनम्,** **इति यथा गोशब्दप्रयोगे जात्यादीनामन्वयव्यतिरेकनियमादेकस्यापि व्यभिचाराभावाच्छब्दार्थत्वाशङ्का,** **तथा शरीरादीनामन्वय-व्यतिरेकनियमादात्मत्वाशङ्केति भावः॥**

 **स्पष्टमूर्ताकारतया स्थूलमूर्ततारम्तयान्निरासक्रमसिद्धेश्च शरीरमारभ्य विप्रतिपत्ति दर्शयति--तदाह देहमात्रं चैतन्यविशिष्टमिति॥ शरीरस्यात्मत्वाशङ्कायां प्रत्यक्षं प्रमाणमाह--तथाहि मनुष्योऽहमिति॥ देहशब्दार्थमाह--देहमात्रमितीति॥ त्वगिन्द्रियस्य निरपेक्षाधारः शरीरं नाम। तत्रावयवान्तरेषु छिद्यमानेष्वपि प्रायेण त्वगिन्द्रियं तिष्ठति,** **न शिरश्छेद इत्यभिप्रायेण सशिरस्केत्युच्यते। ननु भूतचतुष्टयतत्ववादिनां पञ्चमं चैतन्यं तत्त्वमवशिष्यत इति,** **तन्निवृत्त्यर्थमाह--मात्रशब्देन देहातिरिक्तमित्यादिना॥**

 **पक्षान्तरमाह--इन्द्रियाण्येवेति॥ ननु यस्मिन् विज्ञानमुत्पद्यते,** **स चेतनः। नहीन्द्रियाश्रयं विज्ञानमुत्पद्यते; "मनुष्योऽहं जानामी"त्यवगमात्। तत्र कथं तेषां चेतनत्वमिति तत्राह--इन्द्रियाणां चक्षुरादिमनःपर्यन्तानामिति॥ अयमाशयः--सत्यपि शरीरे विषयज्ञानानामिन्द्रियैरन्वय-व्यतिरेकवत्त्वात् करणतयाऽन्वय-व्यतिरेकवत्वकल्पनादाश्रयताऽन्वयव्यतिरेककल्पनस्याभ्यर्हितत्वादिन्द्रियाण्येव विज्ञानाश्रयाणीति। **

**ननु एकस्मिन् शरीरे बहूनामिन्द्रियाणां चेतनत्वे "रूपमद्राक्षम्" "इदानीं श्रृणोमी"ति प्रत्यभिज्ञा न स्यात्,** **भोक्तृत्वं च रूप-रसादिषु युगपत् स्यात्,** **न क्रमेणेति,** **तदाह--क्रमेण वरगोष्ठीवदिति॥ एकशरीराश्रयत्वमेव प्रत्यभिज्ञा-क्रम-भोगयोर्निमित्तम्,** **नैकत्वमित्यर्थः। ननु--चेतनत्वेऽप्यहंप्रत्ययालम्बनस्यैवात्मत्वम्,** **तदभावान्नेन्द्रियाणामात्मत्वमिति,** **तत्राह--तथाचेन्द्रियधर्मसामानाधिकरण्यमहंप्रत्ययस्येति॥ शरीरस्याप्यहंप्रत्ययालम्बनत्वविज्ञानान्वय-व्यतिरेकयोरिन्द्रियात्मनामाश्रयत्वेनाप्युपपत्तेरिति भावः॥**

 **पक्षान्तरमाह--मत एव चेतनमिति॥ किमत्र प्रापकं प्रमाणमिति तदाह--दृश्यते हि स्वप्न इति॥ अयमर्थः--स्वप्ने चक्षुराद्यभावेऽपि केवले मनसि विज्ञानालम्बनत्वाहंप्रत्ययविषयत्वयोरविकलयोर्दर्शनात्,** **रूपादिविज्ञानानां चक्षुराद्याश्रयत्वे तदभावे केवले मनसि रूपादिस्मृत्यनुपपत्तेः,** **आश्रयान्तरे चासिद्धे चक्षुरादीनां ज्ञानान्वय-व्यतिरेकयोः करणविषयतयाऽप्यनुपपत्तेः,** **अहंप्रत्ययस्य च देह इव करणे कर्तृत्वोपचारात् सिद्धेः,** **प्रत्यभिज्ञायाः शरीरादाविवैकत्वनिबन्धनत्वात्,** **एकाश्रयत्वात्प्रत्यभिज्ञायामेकप्रासादसमाश्रितानामपि तत्प्रसङ्गात्। तस्माच्चक्षुरादिकरणशरीराधारं मन एवात्मेति॥**

 **पक्षान्तरमाह--विज्ञानमात्रं क्षणिकमित्येक इति॥ वर्णत्रयशब्देन वर्णत्रयाभिधेयं विज्ञानमात्रमुच्यते। तेन च विज्ञानाश्रयस्यात्मनोऽभाव उच्यत इति। कथम् शरीरेन्द्रियाणां तावद्विज्ञेयत्वादविज्ञानस्यानात्मत्वाद् मनसश्च समनन्तरप्रत्ययव्यतिरेकिणोऽभावादाश्रयान्तरादर्शनादिति। कस्तर्ह्यात्मेति तदाह-तेन विज्ञानमेवेति॥ तर्हि सांख्यादीनामिव विज्ञानमेवानादिनिधनमात्मेति,** **तदाह--स्वरसभङ्गुरमिति॥ कथं तर्हि प्रत्यभिज्ञानेनैकत्वावगम इति तदाह--अविरतोदयमिति॥ ज्वालानामिव संततविज्ञानोदयसादृश्यात् प्रत्यभिज्ञेत्यर्थः। कथं तर्हि कर्म-ज्ञान-बन्ध-मोक्षाश्रयत्वं क्षणिकस्येति तदाह--अखिललोकयात्रानिलयमिति॥ विज्ञानानां हेतु-फलसन्तानमात्रादेव कर्मफलसम्बन्ध इत्यर्थः। ननु स्थायिन्यात्मन्येकस्मिन् सर्वमेतन्मुख्यमुपपन्नमिति,** **तत्राह--अनुभवभग्नपक्षान्तरमिति॥**

 **पक्षान्तरमाह--शून्यमिति॥ विज्ञानव्यतिरिक्तानां तावदात्मत्वं विज्ञेयत्वात् प्रत्याख्यातम्। न च विज्ञानस्यात्मत्वमस्ति;** **सुषुप्ते शून्यताऽवगमात्। विद्यत एव तत्रापि विज्ञानप्रवाह इति चेत्,** **न;** **विषयावभासाभावात्,** **निरालम्बनज्ञानायोगाच्च। साकारज्ञानानामेव सालम्बनत्वं न सौषुप्तिकानामिति चेत्,** **न;** **विशेषाभावात्,** **अविशेषानुमानाच्च। उत्थितेनास्मर्यमाणविज्ञानत्वाच्च सुषुप्ते विज्ञानाभावः। किंच सविकल्पकस्य स्वविषयविपरीतनिर्विकल्पकालम्बनत्ववन्निर्विकल्पकस्यापि सत्प्रत्ययत्वात् स्वविषयविपरीतशून्यालम्बनत्वानुमानादुत्थानप्रत्ययः शून्यालम्बन इति गम्यते। तदेतदाह--सुषुप्ते विज्ञानलेशस्याप्यभावादिति॥ मा भूद्विज्ञानलेशः,** **ततः किमिति तदाह--अकस्मादेवेति॥ उत्थानप्रत्ययस्य पूर्वसमनन्तरप्रत्ययशून्यतया कारणशून्यता स्यादिति भावः। मा भूत् कारणमिति चेत्,** **तदाह--अकारणस्य कादाचित्कस्येति॥ तस्माच्छून्यालम्बनोऽसदवभासोऽयमिति॥**

 **विप्रतिपत्त्यन्तरमाह--अस्ति देहादिव्यतिरिक्त इति॥ कथं पुनर्विज्ञानशून्यव्यतिरिक्तस्यात्मनः सिद्धिरिति तदाह--अहमुल्लेखशून्यस्य भोक्तृत्वस्येति॥ अयमाशयः--अहमित्यवभासमानो विषयसंविदाश्रयत्वेन भोक्ता न कदाचिदपि ममप्रत्ययालम्बनो भोक्तृत्वमनुभवति। स चाबाधितप्रत्यभिज्ञागोचरो न सुषुप्तेऽभावमनुभवितुमर्हति। ततः शून्यः क्षणिकविज्ञानव्यतिरिक्तो भोक्ता;** **प्रत्यभिज्ञया सुषुप्तेऽपि सत्तावगमात्,** **ज्ञानेच्छा-द्वेष-प्रयत्न-सुख-दुःखेषु चाश्रयैकत्वावगमात्। तथाहि--प्रवृत्तिनिमित्तभूतमभिलषितसाधनज्ञानमुत्पद्यमानमित्थमुत्पद्यते--प्रथमे वस्तुनि दृष्टे,** **तदुपभोगानन्तरं सुखसंवेदने च द्वितीये सञ्जाते,** **पुनर्वस्त्वन्तरदर्शने तृतीये समुत्पन्ने,** **चतुर्थे च दृष्टस्य वस्तुनः पूर्वसुखसाधनसामान्यासंधाने,** **पञ्चन्यामवस्थायाम्--इदं सुखसाधनमिति ज्ञानमुत्पद्यते। ततः पञ्चस्ववस्थास्वेकमात्मानमन्तरेणेदं ज्ञानमनुपपन्नम्;** **अन्यदृष्टेऽन्यस्य सुखानुभवाभावात्,** **अन्यानुभूतेऽन्यस्य व्याप्त्यनुसंधानाभावात्,** **अन्यानुसंहितेऽन्यस्य सुखहेतुज्ञानाभावात्,** **संतानभेदेष्वदर्शनात्। तथा दुःखहेतुताज्ञानमपि पञ्चावस्थमात्मानं कल्पयति। तथा हिताहितज्ञानपूर्वकौ राग-द्वेषौ षष्ठावस्थौ षडवस्थमात्मानं कल्पयतः। रागद्वेषाभ्यां च हानोपादानप्रयत्नो जायमानः सप्तावस्थमात्मानं कल्पयति। तथा प्रयत्नानन्तरमष्टम्यामवस्थायां **

**सुखदुःखे जायमाने अष्टावस्थमात्मानं कल्पयतः। नच क्षणिकेष्वात्मसु संतानभेदेष्विवायं व्यवहारः सम्भवति। तथा नाहं ज्ञानमित्यहमुल्लेखो विज्ञानेषु,** **किं तु मम ज्ञानमिति। नच ममात्मेतिवदुपचारः;** **बाधाभावात्,** **इतरत्र संबन्धप्रत्ययस्यात्मशब्देन बाधात्। तस्मादहमुल्लेख-प्रत्यभिज्ञाभ्यां शून्यविज्ञानव्यतिरिक्त आत्मा। तथा ताभ्यामेव हेतुभ्यां मनोऽपि नात्मा;** **सुषुप्ते मनसोऽभावेप्यात्मनि प्रत्यभिज्ञानात्, "अहं मनः" इत्यनवगमात्, "मम मनः" इति च प्रतिभासात्,** **ज्ञानायौगपद्येन करणतयैव तस्य कल्पनात्। तथा ताभ्यामेव हेतुभ्यां नेन्द्रियाण्यप्यात्मानः;** **रूप-रसादिविज्ञानपञ्चके द्रष्टुःप्रत्यभिज्ञानात्,** **स्वप्ने चक्षुरादिव्यवहाराभावेऽप्यहमित्यात्मनि परिपूर्णप्रत्ययात्, "ममेन्द्रियाणी"ति चावगमात्,** **इन्द्रियाणामहमुल्लेखव्यतिरेकात्। तथा शरीरमपि नात्मा;** **स्वप्ने शरीराकारावभासाभावेऽप्यहमित्यात्मनि परिपूर्णप्रत्ययात्,** **अहमुल्लेखव्यतिरेकात्,** **शरीराकारसंसर्गशुन्येऽप्य"हमि"ति द्रष्टरि प्रत्ययः शरीरादात्मनो भेदे प्रत्यक्षप्रत्ययो भवति; "मम शरीरमि"ति च व्यतिरेकप्रत्ययात्। ननु "अहं काणोऽहं मनुष्यः" इति च शरीरेन्द्रियेष्वहमुल्लेखादुपचारो भेदप्रत्ययः,** **अहमुल्लेख एवोपचारः किं न स्यात् कस्तर्हि निर्णयः अहमुल्लेखस्यैवोपचारो युक्तः;** **व्यतिरिक्तेऽप्यात्मन्यध्यासनिबन्धनत्वोपपत्तेः। नचाध्यासाद् द्विचन्द्रादिवद् भेदप्रत्ययः द्वितीयेऽपि चन्द्रे चन्द्राकारवत् स्वप्नेऽपि "पशुरहमि"ति प्रतिभासे मनुष्यशरीराद्याकारप्रत्ययप्रसङ्गात्। तथा जातमात्रस्य जन्तोर्भय-हर्ष-शोकादिरुत्पाद्यमानो दृष्टनिमित्ताभावेऽस्मदादिवत्पूर्वानुभूतनिमित्तानुस्मृतिं कल्पयति। ततश्चास्यैवात्मनो भयादिनिमित्तदर्शनवत्तया पूर्वजन्मसंबन्धसिद्धिः;** **प्रत्यभिज्ञानात्। तदेवमहमुल्लेख-प्रत्यभिज्ञाभ्यां शरीरेन्द्रिय-मनो-बुद्धि- शून्यव्यतिरिक्त आत्मा सिद्धः॥**

 **ननु स्थायित्वेऽपि कदाचिदभावः स्यात्,** **न तावत्परतो विनाशः;** **निरवयवस्य हेतुपरागाभावात्,** **स्वसंसर्गिणश्च स्वकर्मफलसाधनतयोपात्तस्य फलहेतुतयाऽऽत्मनः स्थितिहेतुत्वादविनाशकत्वात्,** **नापि स्वत इत्याह--स्थिरस्य चावधिहेतुत्वानुपलब्धेरिति॥ स्वसत्ताप्रयुक्तविनाशहेतुत्वानुपपत्तेः,** **क्षणिकस्यैव तद्भावादित्यर्थः। कथं पुनस्तस्य कर्तृत्व-भोक्तृत्वे इति तत्प्रतिपादयति--निर्विकारस्य भोगासंभवादित्यादिना॥ "कथं पुनस्तद्व्यतिरिक्तत्वमि"ति स्पष्टार्थः॥**

 **तत्र नैयायिका मन्यन्ते--पार्थिवाऽऽप्य-तैजस-वायव्यानि भूम्यन्तरिक्ष-स्वर्ग-ब्रह्मलोकेषु व्यवस्थया शरीराणि,** **नानेकैर्भूतैरेकं शरीरमारब्धमिति। तत्रास्मदादिशरीरं पार्थिवमेव; "पार्थिवगुणान्तरोपलब्धेरि"त्यक्षपादसूत्रात्,** **शरीरे गन्धविशेषोपलब्धेरित्यर्थः। नच रूप-रस-स्पर्शा भूतान्तरसमवायं गमयन्ति;** **पार्थिवस्यापि तेषां गुणत्वात्। ननु क्लेदन-पाचन-व्यूहनावकाशानां शरीरे दर्शनाद् भूतपञ्चकारब्धत्वं शरीरस्येति,** **न;** **दृतिवस्त्रोदकादिवद् भूतान्तसंयोगादपि व्यूहनाद्युपपत्तेः। श्रुतिश्च "पार्थिवीं शरीरमि"ति पार्थिवत्वमेव शरीरस्य दर्शयति। वैशेषिकास्तु--प्रत्यक्षाप्रत्यक्षवृत्तेरप्रत्यक्षत्वात् पञ्चात्मकं न विद्यत इति,** **वाय्वाकाशयोरप्रत्यक्षत्वात् पञ्चात्मकं शरीरमप्रत्यक्षं स्यात्,** **तस्मात्पार्थिवमेव शरीरमिति--कल्पयन्ति॥ तान् प्रत्याह--भूतसंघातस्तावच्छरीरमिति॥ वस्त्रे क्लेदनस्य,** **जले पाकस्य,** **हतौ व्यहनस्य जलाग्निपवनविगमादपायेऽपि वस्त्रादीनामपचयादर्शनाच्छरीरस्य च जलादिविगमे तन्त्वपचयात्पटापचयवदपचयदर्शनात् सर्वतन्त्वारब्धपटवत्सर्वभूतारब्धं शरीरमिति गम्यते। "अन्नमशितं त्रेधा विधीयते" इत्यादिश्रुति-स्मृतिवादाश्च भूतपञ्चकं शरीरं कथयन्ति;** **प्रत्यक्षाप्रत्यक्षयोरप्रत्यक्षत्वे सर्वावयविनां प्रत्यक्षाप्रत्यक्षावयववृत्तीनामप्रत्यक्षत्वापातः। तस्माद् भूतसंघातः शरीरमिति॥**

 **अत्रावयवव्यापारम्भमनपेक्ष्य संघातमात्रस्य भोक्तृत्वाभावं दर्शयितुं विभजते--तत्र व्यस्तानामिति॥ व्यवस्तानां भोगेऽपि युगपत् क्रमेण वा भोगः न तावद् युगपदित्याह--यदि तावद् व्यस्तानामिति॥ तत्र दूषणमाह--ततः स्वार्थप्रयुक्तत्वादिति॥ मा भूदङ्गाङ्गिभाव इत्यत आह--न चाङ्गाङ्गिभावमन्तरेणेति॥ एकैकस्य भोक्तृत्वे संघातादन्यत्रापि भोगः स्यादित्याह--तस्मान्न व्यस्तेषु भोग इति॥ अस्तु तर्हि क्रमः। ननु क्रमपक्षेऽपि भोक्तृणां न संघातापत्तिरिति,** **तत्राह--विरोधाद्वरगोष्ठीवदिति॥ परिहर्तुं दृष्टान्ताद् वैषम्यमाह--नैतदेवमिति॥ दार्ष्टान्तिकं विभजते--इह पुनरिति अयमत्राशयः--यदि तावद् रूप-रस-गन्ध-स्पर्शानामन्यतमोऽपि चतुर्णां भोक्तृणां **

**विषयः,** **तदा साधारणे विषये क्रमभोगे कारणं नास्ति,** **यदि रूपादिषु प्रत्येकं भूतानां भोक्तृत्वविषयव्यवस्था,** **तदाऽपि युगपत् सर्वविषयसन्निधाने क्रमानुपपत्तिः। यथैकस्मिन् मुहूर्ते प्रत्येकं भोग्यकन्यावस्तुनि सन्निहिते वराणां गुणप्रधानतया संघाताभावः,** **तद्वद् भोक्तृषु च प्रत्यभिज्ञानुपपत्तिरिति। अस्तु तर्हि समूहस्य भोक्तृत्वम्। ननु एकस्मिन् भूतेऽविद्यमानं चैतन्यं कथं संघाते जन्यत इति तदाह--तिलज्वालावदिति॥ तत्र वक्तव्यम्--किं संहतानां भोक्तृत्वम् आहोस्विद् भोक्तृणां संहतिरिति संघातस्यावस्तुत्वाद् भोक्तृत्वानुपपत्तेः,** **वस्तुत्वेऽपि भूतेभ्यो भेदे पञ्चमतत्त्वाभ्युपगमप्रसङ्गात्,** **अभेदे भूतान्येव संघात इति तेषामेव भोक्तृत्वात्। तत्र संहतानां भोक्तृत्वे संहतिहेतुर्वक्तव्यः। आगामी भोग इति चेत्,** **तं प्रति भूतानां समानत्वाद् गुणप्रधानभावेन संघातानुपपत्तिरित्याह--नैतदेवं भोगेषु समूहासम्भवादिति॥ ननु भोगान्वयात् प्राग् भूतानां कर्तृत्वात् कर्तृणां भोगे गुणभावेन संघातोपपत्तिरिति चोदयति--कथमसंभव इति॥ अन्योन्यं गुण-प्रधानत्वाभावाद् भोगं प्रत्यपि प्राधान्याद् भोक्तृणां न संघात इति परिहरति--भोक्तुर्भोगं प्रति प्राधान्यादिति॥ ननु भोगे शेषिणि तादर्थ्येन समूहो दृश्यत इति चोदयति--ननु भोगेऽपीति॥ तत्र शरीरव्यतिरिक्तयोरेवात्मनोर्भोक्त्रोस्तादर्थ्येन शरीरयोर्गुण-प्रधानभावेनान्वयः,** **न भोक्त्रोरेवेत्यभिप्रेत्य परिहरति--नैतत्सारमिति॥ ननु ज्वालायां तिलानां गुणाभाववद् भोगे संघात इति,** **नेत्याह--तिलज्वालायां तु विपरीतमिति॥ अत एव भोक्तृणामेव संहतिपक्षोऽनुपपन्नः। **

 **ननु कोऽयं संघातो नाम नच वनवदेकदेशतामात्रम् ;** **तद्व्यापीनां भूतानां सर्वत्र विद्यते,** **इति सर्वत्र चैतन्य-भोगयोः प्रसङ्गात्। नचावयव्यारम्भः;** **तस्य भूतेभ्यो भेदे तत्त्वसंख्यातिरेकात्,** **अभेदे च भूतमात्रतया संघाताभावात्,** **भेदाभेदानङ्गीकरणात्। ननु स्वतन्त्रं भूतचतुष्टयमेव;** **अवयव्यादीनां पारतन्त्र्यात् संख्यातिरेकाभावात्,** **तर्हि न भूतानां भोक्तृत्वम्,** **किंत्वयवविन एव। तत्र भूतव्यापारानपेक्षया स्वयमेव भोक्तुरवयविनः परतन्त्रताऽभावात् संख्यातिरेकः स्यात्,** **जलादेश्च पृथिव्यादितन्त्रत्वान्न्यूना च संख्या स्यात्। नचैकद्रव्यबुध्यालम्बनयोग्यतापत्तिः संघातः;** **अर्थस्वभावेनैकत्वापत्त्ययोगात्,** **अनेकेष्वेकत्वबुद्धेर्भ्रमत्वात्। नचैकार्थक्रियायां युगपदन्वयः संघातः;** **काष्ठाश्रयेण वह्निना वायुसमुद्भूतेन जले दह्यमानेऽपि संघाताद् भोगप्रसङ्गात्। नचाग्न्ययः पिण्डवत्संश्लेषः संघातः;** **शरीरे वायोस्तथा संश्लेषाभावात्,** **वह्निव्याप्ते चायःपिण्डे समापीतजले वायुसंयुक्ते च भोगप्रसङ्गात्। तस्मान्नास्ति भोगनिमित्तः संघात इति॥**

 **एवं तर्ह्येकस्यैव भूतस्य भोग इत्याह--अस्त्वेकस्य तर्हि नियत इति॥ रूप-रस-गन्ध-स्पर्शेषु भोग्येषु कठिनमृदुपाकचलनगुणवति भूतसंघाते च भोगान्वयिनि परिदृश्यमाने कस्यैकस्य भोग इत्यनवधारितो भोगः स्यादिति दूषयति--न तत्रापीति॥ ननु यस्य कस्यचिद् भोगः स्यात्,** **तावतैव शरीरव्यतिरिक्तभोक्तृरभावो विवक्षितः सिद्ध इत्याह--किमवधारणेनेति॥**

 **परिहरति--यद्येवमिति॥ चतुर्णां भोगान्वयदर्शनाद् विशेषनिर्धारणाभावाच्चतुर्षु भोक्तृषु संघातानुपपन्नेरयुक्तं शरीरात्मकेषु भूतेषु भोक्तृष्वन्निति। इन्द्रियाण्येव भूतात्मकान्यात्मेति लोकायतभेदः,** **तत्रोक्तं दूषणजातमतिदिशति--एवं कारणात्मकेष्वपीति॥ यद्येकैकभूतारब्धान्येकैकेन्द्रियाणि,** **तत्र प्रत्यभिज्ञानाभावादयो दोषाः। यदि भूतचतुष्ट्यारब्धकैकेन्द्रियम्,** **तदा संघातानुपपत्त्यादयो दोषाः,** **इति कार्य-कारणात्मकः संघातो भोक्तेत्यन्ये लोकायतिकाः,** **तत्राह--तयोभयात्मक इति॥ प्रत्यभिज्ञासंघातानुपपत्तेरिति॥ **

 **ननु कानीन्द्रियाणि नाम गोलकमात्राणीति सुगताः;** **तच्छक्तय इति मीमांसकाः;** **तद्व्यतिरिक्तानि द्रव्यान्तराणीत्यन्ये सर्वे। न तावद्गोलकमात्रम्;** **सर्पादीनां तद्विरहिंणामपि शब्दार्थापलब्धेः, "शरीरजैः कर्मदोषैर्याति स्थावरतां नरः"। "तस्मात्पश्यन्ति पादपाः" इत्यादिशास्त्राद् वृक्षादीनां गोलकविरहिणां कर्मफलभोगस्थानावगमेन शब्दार्थोपलब्ध्यभ्युपगमात्,** **वृक्षादिहिंसाप्रतिषेधाच्च प्राणित्वावगमात्। अत एव न तच्छक्तयः;** **शक्तिमद्द्रव्यान्तरकल्पनाल्लघीयः प्रतिपन्नस्थानेषु शक्तिकल्पनमिति चेत्,** **तर्ह्यात्मन एव सर्वज्ञानसामर्थ्यं क्रमकारि कल्प्यताम्;** **सर्वगतस्याप्यात्मनः शरीरप्रदेशे ज्ञानपरिणामवद्गोलकप्रदेशेषु ज्ञानपरिणामात्,** **गोलकप्रदेशेषु ज्ञानपरिणामाद् गोलकानां ज्ञानान्वयव्यतिरेकोपपत्तेः,** **अनिन्द्रियत्वेऽपि शरीरवत्। सन्तु तर्हीन्द्रियाणि **

**गोलकव्यतिरिक्तानि शक्तिमन्ति द्रव्याणि स्थानविशेषसम्बन्धाच्चक्षुरादिशब्दवाच्यानि,** **न;** **तेषु प्रमाणाभावात्। रूपाद्युपलब्धय एव कर्तृव्यापाराः करणानुमाने लिङ्गमिति चेत्,** **न;** **स्वव्यापाराकर्तृषु करणेषु करणान्तराभावादनैकान्तिकत्वात्,** **करणविषये च तत्प्रेरणालक्षणे कर्तृव्यापारे करणान्तराभावात्। "सर्वे प्राणा अनूत्क्रामन्ती"त्यागमगम्यानीन्द्रियाणीति चेत्,** **न;** **आगमसंस्कारविरहिणामपीन्द्रियाप्रतिपत्तेः। नच मनोवत्साक्षिवेद्यानीन्द्रियाणि;** **कार्यभावाभावव्यतिरेकेणेन्द्रियभावाभावानवगमात्। तस्मान्न सतीन्द्रियाणि।**

 **उच्यते--आगमावगमात्प्राक् स्थानविशेषु चक्षुरादीन्द्रियव्यवहारः प्रवर्तते,** **मण्डलादिष्वादित्यादिव्यवहारवत्,** **आगमावगतौ तु स्थानविशेषाधिष्ठातृणि चक्षुरादीन्द्रियाण्यादित्यादि देवतात्मवदित्यवगम्यते। तानि पुनर्व्यतिरिक्तान्यप्याहङ्कारिकाणीति सांख्याः,** **तदयुक्तम्;** **प्रमाणाभावात्। न तदावदध्यात्माहङ्कारजन्यादीन्द्रियाणीत्यन्वयव्यतिरेकावगमो वा दृश्यते। नच कृत्स्नकार्यव्यापी भूतेन्द्रियाणां प्रकृतिः कश्चिदहङ्कारो विद्यते;** **मानाभावात्। आप्तवचनं मानमिति चेत्,** **न;** **अतीन्द्रियत्वात्। ननु
पुराणवाक्यान्येव सन्ति,** **सत्यम् "अन्नमयं हि सौम्य मनः" इत्यादिभूतविकारार्थे मयट्श्रुतिविरोधादहङ्काराधीनतामात्रमिन्द्रियाणां तत्र कल्प्यत इति न विरोधः॥**

 **भौतिकानीन्द्रियाणीति वैशेषिकादयः,** **तदप्ययुक्तम्;** **मानाभावात्। भौतिकानि,** **इन्द्रियाणि,** **मध्यमपरिमाणत्वेन सावयवत्वात्;** **घटादिवत्,** **इति चेत्,** **न;** **हेतोरसिद्धत्वात्,** **अणुपरिमाणत्वोपपत्तेरिन्द्रियाणाम्। तर्ह्यणुपरिमाण एव विषयावभासः स्यात् न;** **अणुपरिमाणेव मनसा विस्तृतात्मादिवस्तुदर्शनात्। ननु भौतिकानि,** **इन्द्रियाणि,** **रूप-रस-गन्ध-स्पर्शानां नियमेनाभिव्यञ्जकत्वात्;** **प्रदीपास्योदक-दिङ्ग्वादिद्रव्य-व्यजन-वायुवत्,** **इत्यनुमानान्तरेण प्रत्येकभूतारब्धानि प्रत्येकेन्द्रियाण्यनुमीयन्त इति,** **न;** **शब्दादिव्यञ्जके श्रोत्रे शब्दगुणवदाकाशानारब्धेऽनैकान्तिकत्वात्,** **कर्णशष्कुल्यवच्छिन्नाकाशमात्रस्य श्रोत्रत्वाभ्युपगमादनारब्धत्वात्। मनसश्च भूतचतुष्टयारब्धत्वप्रसङ्गः;** **तदभिव्यञ्जकत्वात्। आत्माकाशादीनामपि साधारणत्वान्मनसो न भूतारभ्यत्वमिति चेत्,** **संख्या-परिमाण-संयोग-विभाग-जाति-विशेष-समवायादीनामपि साधारणत्वादिन्द्रियाणां न भूतारभ्यत्वसिद्धिः। असाधारणविषयारभ्याणीन्द्रियाणीति चेत्,** **तर्ह्यात्मारभ्यं मनः स्यात्;** **असाधारणविषयत्वात्। एकद्रव्यारब्धं न द्रव्यमिति चेत्,** **न;** **सावयवमनेकद्रव्यारभ्यमित्येतावत्,** **निरवयवं तु मनो निरवयवात्माऽऽमारभ्यं किं न स्यात् तस्मादागमादेव भौतिकत्वसिद्धिः॥**

 **तानि सर्वगतानीति योगाः प्रतिपेदिरे,** **तदपि मानहीनम्। आत्मेन्द्रिय-मनांसि,** **सर्वगतानि,** **सर्वत्र दृष्टकार्यत्वादाकाशवदिति चेत्,** **न;** **हेतोरसिद्धत्वात्। यत्र शरीरम्,** **तत्र सर्वत्र दृष्टकार्यत्वादिति चेत्,** **शरीरेऽनेकान्तः। परोपाधिगमनत्वादाकाशवदिति चेत्,** **न;** **शरीरावयवानामपि परोपाधिगमनात्,** **सर्वगतत्वे च युगपत् सर्वविषयोपलब्धिश्च स्यात्। शरीर एव वृत्तिलाभान्नेति चेत्,** **तर्हि बहिरिन्द्रियसद्भावकल्पना न प्रमाणाप्रयोजनमती॥**

 **तान्यप्राप्यकारीणिति सुगताः,** **तदयुक्तम्;** **दूरत एव स्पर्श-रस-गन्धोपलब्धिप्रसङ्गात्। योग्यदेशावस्थानमपेक्षितमिति चेत्,** **न;** **इन्द्रियदेशप्राप्तिव्यतिरेकेण योग्यदेशानिरूपणात्। स्पर्शन-रसन-घ्राणेन्द्रियवत् चक्षुःश्रोत्रयोरपि प्राप्यकारित्वमनुमीयते,** **तेजसश्चातिदूरशीघ्रगमनदर्शनाच्चक्षुषो ध्रुवादिप्राप्तिरविरुद्धा। शब्दस्य च दूरदेशोपलब्धेर्न वीचीसन्तानवत् परम्परया श्रोत्रसमवायः। तस्माद् भौतिकानि परिच्छिन्नानि प्राप्यकारीणीन्द्रियाणीति सिद्धम्। किं तर्हि मनो नाम नित्यं निरयवयवमणुपरिमाणमिति वैशेषिकादयः संगिरन्ते। न तावन्नित्यम्;** **परिच्छिन्नत्वात्। निरवयवद्रव्यत्वादात्मवन्नित्यमिति चेत्,** **न;** **करणत्वेनेन्द्रियवत् सावयवत्वानुमानात्,** **अन्नमयत्वश्रुतेश्च। मूर्तद्रव्यानभिघातान्निरवयवमिति चेत्,** **न;** **मनसो बहिर्निर्गमनाभावात्। उत्क्रान्तिरिन्द्रियाणामपि समाना। संयोगविभागवत्वान्न घटादिवदणुपरिमाणता। सर्वगतत्वे च युगपत् सर्वेन्द्रिय संयोगात् सर्वज्ञानप्रसङ्गः। मध्यमपरिमाणत्वेन सावयवत्वेऽवयवोपचयापचयसम्भवान्न स्थूल-सूक्ष्मदेहप्रतिपत्तिविरोधः। समनन्तरप्रत्यय एवोत्तरज्ञानकारणतया मन इति शाक्याः प्रतिपेदिरे,** **तन्न;** **ज्ञानस्य ज्ञानान्तरहेतुत्वे व्याप्तिसापेक्षत्वात्। शाब्दज्ञानमपि व्याप्तिजन्यमिति ते मतम्। विशिष्टज्ञानमपि संयोगजन्यं न विशेषणज्ञानजन्यम्। समनन्तरप्रत्ययादुत्तरस्य ज्ञानाकारलाभ इति चेत्,** **न;** **वस्तुस्वभावस्यानन्याधीनत्वात्। **

**तस्मात्सावयवमन्यदेव मन इति॥**

 **कश्चायमात्मा सर्वगतो जड केचित्। न तावत्सर्वत्र दृष्टकार्यत्वं सर्वगतत्वे हेतुरित्युक्तम्। व्यवहितदेशेऽदृष्टनिमित्तनृत्त्यादिक्रियारम्भात् तस्य चादृष्टवदात्मसंयोगापेक्षत्वात्सर्वगत इति चेत्,** **न;** **अत्र समवेतादृष्टस्य स्वर्गे भोगोदयाददृष्टवत्प्रदेशासंयोगात्,** **केवलात्मप्रदेशसंयोगस्य फलाहेतुत्वात्। तस्मादागमादेव सर्वगतत्वसिद्धिः। नच जाड्यम्;** **स्वयंप्रकाशतावगमात्। प्रत्यक्षस्तावत्सुषुप्तेऽवभासः। अनुमानमपि--स्वयंप्रकाशः,** **अयमात्मा,** **स्वसत्तायां प्रकाशव्यतिरेकाभावात्,** **प्रदीपसंवेदनवत्। आत्मा,** **स्वयंप्रकाशः,** **विषयप्रकाशकर्तुत्वात्;** **प्रदीपवत्। तथा आत्मा,** **स्वयंप्रकाशः,** **विषयप्रकाशाश्रयत्वात्;** **आलोकवत्। अजन्यप्रकाशगुणश्चात्मा,** **प्रकाशगुणत्वात्;** **आदित्यादिवत्। आत्मा,** **स्वयंप्रकाशः,** **अनिन्द्रियगोचरत्वे सत्यपरोक्षत्वात्;** **संवेदनवत्। आगमश्चात्र दर्शितः।**

 **स चैकः;** **सर्वशरीरेषु सर्वत्राहमित्येकाकारप्रत्यक्षवेदनीयत्वात्;** **गोत्ववत्। शरीरभेदादेवातीतशरीरादाविव न भोगानुसन्धानप्रसङ्गः। नचैकस्मिन्नपि परिमाणभेदात्प्रतिक्षणं शरीरभेदो युक्तः;** **प्रत्यभिज्ञाविरोधात्;** **अननुसन्धानप्रसङ्गाच्च,** **ज्वालायां सूक्ष्मदर्शने प्रत्यक्षत एव भेदादर्शनात्। तस्मादेकः स्वयंप्रकाश आत्मेति सिद्धम्। तस्मादित्युपसंहारः।**

 **पक्षान्तरमाह--भोक्तैव केवलमिति॥ कर्तृत्वं हि क्रियावेशः। नच सर्वगतस्य निरवयवस्यात्मनः परिस्पन्द-परिणामलक्षणक्रियान्वयः सम्भवति। नच बुद्धेः कर्तृत्वमात्मनो भवति;** **तादात्म्याध्यासाभावात्,** **अख्यातिवादित्वात्। हेत्वन्तरमाह--करोमि जानामि भुञ्जे चेति॥ न चैतन्यवत् क्रियावेशोऽप्यात्मनः स्वभावधर्मश्चेत्,** **आत्मप्रतिभासं न व्यभिचरेत्,** **नचागन्तुको निरवयवद्रव्यस्य हेतूपरागेण कश्चिद्धर्म उत्पादयितुं शक्यत इति॥**

 **ननु आत्मप्रतिभासव्यभिचारात्कर्तृत्ववद् भोक्तृत्वमपि न स्यादिति चोदयति--ननु भोक्तापीति॥ परिहरति--नैतदेवमिति॥ दृश्यावभासमात्रं भोक्तृत्वम्,** **न सुख-दुःखान्वयः। ततश्चावस्थात्रयेऽपि दृश्यावभासव्यभिचाराभावाद् भोक्तैव केवलमिति॥**

 **पक्षान्तरमाह--अस्ति तद्व्यतिरिक्तः इति॥ भाष्यं व्याचष्टे--तस्मादपि देहादिव्यतिरिक्तादन्यः सिद्ध ईश्वर इत्युत्तरेण संबन्धः॥ अत्रेश्वरे वैशेषिकानुमानं दर्शयति--शरीरिणां मनसाऽपीत्यादिना॥ विवादगोचरापन्नं भूत भौतिकलक्षणं तनुभुवनविरचनकार्यम्,** **स्वरूपोपादान-संप्रदान-प्रयोजनोपकरणादिविषयविज्ञानवत्कर्तृपूर्वकम्,** **विविधविन्यासरूपकार्यत्वात्;** **प्रासादादिवत्,** **इति कल्पनालाघवादेककर्तृकत्वोपादानात् सर्वज्ञत्वादिसिद्धिरिति। सांख्य-योगानुमानं दर्शयति--सातिशयानां काष्ठाप्राप्तिरिति। विवादगोचरापन्ना ज्ञानैश्वर्यशक्तयः,** **क्वचित्सर्वविषयज्ञानैश्वर्यशक्त्यविनाभूताः,** **तरतमभावेनोत्कृष्यमाणविषयव्यापिधर्मत्वात्;** **स्वविषयदेशव्यापिपरिमाणधर्मवदिति। काष्ठाप्राप्तिरसर्वविषयत्वेऽपि सम्भवतीति सर्वविषयमिति वेत्युक्तम्;** **अनुमाने तथैव दर्शितत्वात् सदा सिद्ध ईश्वर इति। नैयायिकाद्यनुमाने दर्शयति--विवादगोचरापन्नानि धर्माधर्मफलानि,** **कर्म-तत्फल-संप्रदानोपकरणादिविज्ञानवता प्रदीयमानानि,** **व्यवहितकर्मफलत्वात्;** **सेवादिफलवदिति। तस्मात्सिद्ध ईश्वरः॥**

 **ननु प्रत्यगात्मनो विप्रतिपत्त्यालम्बनस्य सम्बन्धितया स्कन्धभेददर्शनं विप्रतिपत्तिः;** **नच व्यतिरिक्त ईश्वरः प्रत्यगात्मनो विशेषस्कन्धः;** **अतोऽसौ न शरीरादिवत् स्कन्धविशेषतया प्रतिपादनीय इति चोदयति--नन्वहमिति सर्वो लोक इत्यादिना॥ उच्यत इत्यादिपरिहारस्यायमर्थः--ब्रह्म हि विप्रतिपत्त्यालम्बनम्। तच्च प्रत्यगात्मव्यतिरिक्तमव्यतिरिक्तं वेति विप्रतिपत्तिं दर्शयितुं व्यतिरिक्तेश्वरपक्षोऽपि दर्शनीयः। किमिति तर्ह्यात्मनि विप्रतिपत्तिः प्रदर्श्यत इति तदाह--अहंप्रत्ययविषयविप्रतिपत्त्याऽपीति॥ किमिदमुक्तं भवति प्रत्यगात्मा तावत् प्रमाणान्तरेणोद्दिश्य शरीरेन्द्रिय मनो बुद्धि-शून्य-कर्तृत्व-भोक्तृत्वादिविशेषपर्युदासेनाद्वितीयज्ञानानन्दस्वभावेन प्रतिपद्यते;** **एवं प्रतिपादने संसारनिवृत्तेः पुरुषार्थलाभाच्च। अतः प्रत्यगात्मा सर्वज्ञत्वादिगुणकाद् ब्रह्मणोऽन्योऽनन्यो वेति विप्रतिपत्तिः दर्शयितुं तद्व्यतिरिक्त ईश्वरः साधितः;** **विप्रतिपत्तिस्कन्धत्वात्॥**

 **अत्र कश्चिदाह--नेह प्रत्यागात्माऽसाधारणस्वभावविवक्षया ब्रह्मशब्देन जिज्ञास्यत्वेनोद्दिश्यते,** **किंत्वीश्वर एव ब्रह्मशब्देनोद्दिश्य विचार्यते;** **जन्मादिसूत्रे जगत्कारणत्वलक्षणाभिधानात्। न हि प्रत्यगात्मन्येतल्लक्षणमुपपद्यते। तस्मादात्मविप्रतिपत्तिप्रदर्शनमसञ्जसमिति,** **उच्यते;** **यदि ब्रह्मशब्देनेश्वरोऽभिधीयते,** **किमिति तर्हि जगत्कारणे विप्रतिपत्ति दर्शयति--प्रधानमेके,** **परमाणूनपर इत्यादिना। नहीश्वरेऽर्थान्तरे जिज्ञासाकर्मणि ब्रह्मशब्दोपादानेऽर्थान्तरे जगत्कारणे विप्रतिपत्तिर्युक्ता दर्शयितुम्। जगत्कारणादीश्वरस्याभिन्नत्वात् तद्विप्रतिपत्तिरीश्वरविप्रतिपत्तिरिति चेत्,** **तर्हीश्वरः प्रधानं परमाणुर्वेति विप्रतिपत्तिर्दर्शिता स्यात्। न तथा संशेरते तु प्रत्यगात्मनो ब्रह्मशब्दाभिधेयविशेषस्वरूपस्य शरीरेन्द्रियादिषु संशयः;** **तेषामात्मनि तादात्म्यावभासात्। किञ्च प्रत्यगात्मानमुद्दिश्य तस्य विशेषस्वरूपे ब्रह्मणि जिज्ञास्यमाने यद् जगज्जन्माकारणम्,** **तद् ब्रह्मेत्युक्ते विधूतशरीरादिभेदः प्रत्यगात्मा जगत्कारणतया सर्वात्मभूतः प्रतिपादितो भवति। जगत्कारणे तु विप्रतिपद्यमाने किं तज्जगत्कारणमिति वीक्षायाम्--यद् ब्रह्म तज्जगत्कारणमिति ब्रह्मोद्देशेन जगत्कारणत्वं विधेयं स्यात्,** **न जगत्कारणमुद्दिश्य ब्रह्मविधानमिति वैपरीत्यमापद्यते। ब्रह्मशब्देन जगत्कारणमभिधीयत इति चेत्,** **न ;** **ईश्वरोऽभिधीयत इति स्ववचनेन विरोधात्। किञ्च--ईश्वरे जगत्कारणे प्रतिपादिते पुरुषस्य किमायातम् उपासनमिति चेत्,** **न ;** **आरोपितरूपेणापि सम्भवात्प्रतिपादनवैयर्थ्यात्। तस्मात् प्रत्यगात्मानमुद्दिश्य तस्य वेदान्तविहितब्रह्मशब्दाभिधेयबुभुत्सायां यज्जगज्जन्मादिकारणं सत्यज्ञानानन्दादिलक्षणं तत्प्रत्यगात्मभूतं ब्रह्मेति प्रतिपादयितुमात्मनि विप्रतिपत्तिप्रदर्शनं युक्तम्,** **इति जगत्कारणे विप्रतिपत्तिः
संप्रदायपरिचयशून्यतया शास्त्रार्थप्रद्वेषात् सर्वसङ्करवादिना दर्शितेति।**

 **पक्षान्तरमाह--आत्मा स भोक्तुरित्यपर इति॥ यथा सत्यज्ञानानन्दं निरवयवं ब्रह्म,** **प्रत्यगात्माऽपि तथा। तत्र विवादगोचरापन्नो जीवः,** **ब्रह्मैव सन्नुपाधिपरिच्छिन्नविभागः,** **ब्रह्मणा समानस्वभावतया निरवयवद्रव्यत्वे सत्युपाधिपरामर्शाधीनपरिच्छेदप्रतिभासत्वात्;** **यद् येन समानस्वभावतया निरवयवद्रव्यत्वे सत्युपाधिपरामर्शाधीनपरिच्छिन्नप्रतिभासम्,** **तत्तदात्मकत्वे सत्युपाधिपरिच्छिन्नभेदं दृष्टम्,** **यथा घटाकाशमिति। भाष्यं व्याचष्टे--योऽयमिति॥ ननु संसारिणः कथमसंसारिणैकत्वमिति तत्राह--तस्याहंप्रत्ययसिद्ध इति॥ ननु एवमहमिति सामान्यतः प्रतिपन्नस्य शरीरादिविशेषमिथ्यात्वे परमार्थभूतो विशेषो वक्तव्योऽहमित्थंभूत इति,** **तदाह--परमार्थतस्त्विति॥ "अहं ब्रह्मैवे"ति विशेषोपसंहारः। न शरीरादीत्यत्र किं प्रमाणमिति तदाह--एवमसौ बृंहत्यर्थान्वयादिति॥ ननु जीवेभ्यो भेदेऽपि बृंहत्यर्थलाभः;** **देशकालव्यापित्वादिति,** **तदाह--इतरथा तद्रूपविकल्पस्येति॥ उपसंहरति--एवं बहव इति॥ किञ्चित्=शरीरादि॥ ब्रह्मेति=प्रत्यगात्मेति,** **विप्रतिपन्ना इत्यर्थः। ननु--न विप्रतिपत्तिमात्राद् जिज्ञास्यं भवति,** **किन्तु प्रमाणमूला हि तत्त्वज्ञानादिति॥ ब्रह्मतत्त्वज्ञानं च ब्रह्ममीमांसाविचारजन्यमिति ब्रह्ममीमांसाऽऽवश्यकीत्यर्थः॥ विप्रतिपत्तिर्निराकर्तव्येति,** **तत्रोत्तरम्--"युक्ति-वाक्ये"त्यादि भाष्यम्,** **तद् व्याचष्टे--युक्ति प्रमाणानामित्यादिना॥ कस्मिन् पक्षे युक्ति-वाक्ये,** **क्व वा तदाभासाः इति विभजते युक्तिवाक्याभ्यामन्त्यं पक्षं निश्चितवन्त इति॥**

 **ननु यथा बंहत्यर्थान्वयाद् युक्ति-वाक्याभ्यां च ब्रह्मैव भोक्ता,** **तथा सुख-दुःखतत्साधनप्रपञ्चेऽपि ब्रह्मैवेत्यपुरुषार्थतया न जिज्ञास्यं ब्रह्म स्यात्। नहि कतिपयसुख-दुःखतत्साधनसंसर्गमप्यसहमानो निखिलदुःखादिमत्तामङ्गीकुर्यात्। ननु--वक्ष्यमाणज्ञानानन्दादिलक्षणेन पुरुषार्थतया जिज्ञास्यमेव किं न स्यात् न;** **क्षुन्निवृत्तिसाधनतया पुरुषार्थेऽपि विषमिश्रितेऽन्नेऽनर्थहेतुतया प्रेक्षापूर्वकारिणामुपेक्षादर्शनात्। "न लिप्यते लोकदुःखेन बाह्यः" इत्यादिशास्त्रान्नापुरुषार्थतेति चेत्,** **न; "आत्मैवेदम्" इत्यादिसर्वतादात्म्यश्रुतेरुपादानकारणत्वाच्च। सर्वज्ञतयाऽज्ञानमिथ्याज्ञानाभावाद् नानर्थसम्बन्ध इति चेत्,** **न;** **तत्त्वत एव प्रपञ्चतादात्म्यादज्ञानाद्यनपेक्षणात्। कर्मनिमित्तस्सुखदुःखादिसंबन्धः,** **तदभावाद् न ब्रह्मण्यनर्थसंबन्ध इति चेत्,** **न;** **कर्मव्यतिरेकेणापि स्वभावादेवाखिलसुखदुःखादितत्साधनानां स्वान्वयितया ब्रह्मणोऽपरोक्षत्वात्,** **कर्मादीनामपि तावन्मात्रहेतुत्वात्। नहि दुःखाद्यापरोक्ष्यव्यतिरेकेण संसारोऽन्यो दृश्यते;** **कर्माविद्यादीनामपि बृंहत्यार्थान्वयादेव ब्रह्मणि तादात्म्यात् तन्निमित्तोऽपि संसारः सुतरामुपपन्न इति। ब्रह्मणि तत्त्वज्ञानेन **

**बाधितत्वान्नानर्थसंबन्ध इति चेत्,** **नः प्रपञ्चात्मभावस्यापि तात्विकत्वात्। नच कारणाकारणब्रह्मभेदेन कार्यकारणब्रह्मभेदेन वा संसारविमुक्त्यवस्था;** **बृंहत्यर्थान्वयाभावप्रसङ्गात्। तस्माद् बृंहत्यर्थान्वयेनाद्वितीयसर्वज्ञत्व-जीवत्वाद्यपगमेनाजिज्ञास्यं ब्रह्म प्राप्तम्,** **उच्यते;** **सत्यपि सर्वस्यापरोक्षतया ब्रह्मसंबन्धे मायानिमित्ततया प्रतिबिम्बश्यामत्वादिवद् मायाविगतव्याघ्रत्वादिवच्च तत्त्वज्ञानेन बाधितत्वात्,** **बिम्बस्थानीयब्रह्मणो नित्यसर्वज्ञतया तत्त्वज्ञाननियमान्न तत्रात्मानुबन्ध इति। विशुद्धिवाक्यानामेव च बलवत्तरत्वं वक्ष्यामः। युक्ति-वाक्याभासमूलता कस्येति तदाह--इतरे तु युक्तय इवेत्यादिना॥**

 **कथं पुनर्युक्त्याभासता शरीरात्मभावस्येति तदाह--युक्त्याभासत्वमिति॥ ननु नैतावता युक्त्याभासत्वसिद्धिर्देहादिष्विति,** **तत्राह--इतरेषां युक्त्याभाससिद्धत्वमिति॥ किञ्च दर्शिता एव युक्त्याभासाः,** **न तत्रान्यापेक्षेत्याह--दर्शितञ्च लेशत इति॥ ननु "स वा एव पुरषोऽन्नरसमयः" "स वा अयमात्मा ब्रह्म" "पृथिवीमय आपोमयस्तेजोमयो वायुमयः" इत्यादीनि शरीरात्मवादे वाक्यानि। "ते ह वाचमूचुः,** **तेभ्यो वागुदगायदि"त्यदीनीन्द्रियात्मवादे। "मन उदगायदि"ति मनोवादे। "कतम आत्मेति योऽयं विज्ञानमयः" इत्यादि विज्ञानवादे। "असद्वा इदमत्र आसीत्" "असदेवेदमि"ति शून्यवादे। "अनुमन्ता बोद्धा कर्ता विज्ञानात्मे"ति कर्त्रात्मवादे; "तयोरन्यः पिप्पलं स्वाद्वत्तीति" बुद्धिविषयत्वात्। "अनश्नन्नन्यः" इति भोक्त्रात्मवादे। "य आत्मनि तिष्ठन्नात्मानमन्तरो यमयती"ति व्यतिरिक्तेश्वरवादे वाक्यानि विद्यन्ते। कथं निर्मूलता पक्षान्तराणामिति तत्राह--वाक्याभासतां त्विति॥**

 **ननु--एवमपि यस्य यस्मिन् रुचिरुत्पद्यते स तं पक्षमाश्रित्य पुरुषार्थं साधयेत्,** **किं विचारेणेति तत्राह--तत्राविचार्य यत्किञ्चिदिति॥ भाष्यं व्याचष्टे--तत्रैवं स्थित इत्यादिना॥ ननु मा भूदन्त्यात्पक्षादर्वाचीनेषु पक्षेषु तत्त्वज्ञानाभावाद् निःश्रेयसलाभः,** **अनर्थः किमिति प्राप्यत इति तत्राह--अन्धं नमः प्रविशन्तीति॥ ननु आत्महननं तत्रानर्थहेतुरुक्तो न तत्त्वाप्रतिपत्तिरिति,** **तत्राह--अनात्मदर्शनेनात्मनोऽसत्कल्पत्वापादनरूपस्येति॥ सूत्रवाक्यार्थमुपसंहरति--तस्माद् ब्रह्मजिज्ञासोपन्यासमुखेनेति॥**

 **भाष्यं व्याचष्टे--ब्रह्मजिज्ञासोपन्यासव्याजेनेति॥ जिज्ञासापदेनान्तर्णीतं विचारमुपलक्ष्य तत्कर्तव्यतापरं सूत्रमित्युक्तं भवति। योजनान्तरमाह--अथवेति॥ जिज्ञासा कर्तव्येत्युक्ते ज्ञानमिष्यमाणं साध्यतया कर्तव्यमिति सूत्रार्थः संपद्यते। तत्र ज्ञाने कर्तव्येऽप्यर्थात् तत्साधनकर्तव्यताप्यवगम्यते। अतोऽर्थसिद्धविचारकर्तव्यतापरसूत्रमिति। किंप्रयोजनेत्यादिः स्पष्टार्थः॥**

 **कथं पुनर्विचारस्य निःश्रेयसं प्रयोजनम्,** **विचारजन्यब्रह्मावबोधसाध्यत्वादिति चेत्,** **किं तन्निःश्रेयसम् कर्तृत्व-भोक्तृत्व-दोषसंयोगाध्यासप्रवाहोपादानस्याज्ञानस्य निवृत्तिरिति चेत्,** **नः निवृत्तेऽप्यज्ञाने द्वैतदर्शनस्यानपायात्। न हि पृथिव्यादिप्रपञ्चः कर्तृत्वाद्यध्यासनिवृत्तिमात्रान्निवर्तते,** **उच्यते--सत्स्वपि पृथिव्यादिष्वन्तःकरणाध्यासनिवृत्तौ प्रमातृत्वाभावादात्मचैतन्यस्य स्वतो विषयोपरागाभावाद् द्वैतदर्शनं न प्राप्नोति;** **अनिन्द्रियस्येव रूपादिदर्शनमित्येकः पक्षः। इतरस्तु सर्वद्वैतनिवृत्तिपक्षः समन्वयसूत्रे वक्ष्यते। तस्मान्निरस्तसकलकर्तृत्वाद्यध्यासम्,** **अपाकृतद्वैतदर्शनम्,** **अनतिशयानन्दप्रकाशमानब्रह्मत्वरूपावस्थानं निःश्रेयसं वेदान्तविचारस्य प्रयोजनमिति रमणीयम्॥**

 ** इति श्रीमत्परमहंसपरिव्राजकानन्यानुभवपूज्यपादशिष्यस्वप्रकाशानुभवभगवतः कृतौ**

** पञ्चपादिकाविवरणे विषय-प्रयोजनाक्षेपपरिहारनिरूपणं नाम **

** 2तुरीयवर्णकं समाप्तम्॥**



**  2अथ पञ्चमं वर्णकम्**

 **जगज्जन्म-स्थिति-ध्वंसा यतः सिध्यन्ति कारणात्।**

 **तत् स्वरूप-तटस्थाभ्यां लक्षणाभ्यां प्रदर्श्यते॥**

 **वृत्तसङ्कीर्तभाष्यस्यान्तर्णीतं विचाराप्थोपादानेनार्थं कथयति--ब्रह्म जिज्ञासितव्यमित्युक्तमित्यादिना॥ **

**ननु ब्रह्मविचारप्रतिज्ञायां साधनादिविचारणामप्रतिज्ञातत्वादसाध्यतेति,** **अत आह--यदैवेदमित्युक्तमित्यादिना॥ ननु पञ्चानां विचाराणां प्रतिज्ञातत्वे किमिति स्वरूपमेव प्रथमं विचार्यते फलभूततया प्राधानायादिति चेत्,** **न;** **साधनाद्यधीनत्वात्साध्यसिद्धेस्तेषामेव प्रथमं विचारः क्रियतामिति,** **अत आह--तत्र स्वरूपस्याभ्यर्हितत्वादिति॥ ब्रह्मप्रमाणं ब्रह्मयुक्तिर्ब्रह्मसाधनं ब्रह्मफलमिति विशिष्टविचाराणां ब्रह्म-विशेषणसापेक्षत्वाद् ब्रह्मस्वरूपनिर्णयस्य चानन्यापेक्षत्वात्,** **प्राधान्येन साध्यत्वाच्चेत्यर्थः॥**

 **वृत्तं सङ्कीर्त्योत्तरेणाकाङ्क्षापुरःसरं सम्बन्धमाह--किंलक्षणं तदिति॥ जिज्ञास्यपुरुषार्थब्रह्मस्वरूपप्रदर्शननिमित्तमाचार्ये पूजयति--भगवानिति॥ ननु अस्येदं लक्षणमिदं वाऽनेन लक्ष्यमिति लक्ष्य-लक्षणयोरव्याप्त्यतिव्याप्तिपरिहारेणाविनाभावः प्रमाण-युक्तिव्यतिरेकेण न सिध्यति तत्कथं स्वरूपलक्षणपरमेव सूत्रमिति ॥ तत्राह--युक्तिरपि लक्षणनिर्णयेऽर्थादिति॥ अपिशब्दात् प्रमाणमपीत्यर्थः। अत्र तु सूत्रितयोर्ब्रह्मणि प्रमाण-युक्त्योरध्यायद्वयेन निर्णयः क्रियते। जन्मोत्पत्तिरित्यारभ्य तृतीयलिङ्गेत्यतः प्राक्तनः स्पष्टार्थः॥ तद्गुणसंविज्ञान इति॥ विशेष्यैकदेशमेव विशेषणं कृत्वा समास इत्यर्थः। ननु एवमपि जन्म-स्थिति-भङ्गास्त्रयोऽपि विशेष्याः,** **तत्कथमेकत्वनिर्देश इति अत आह--तृतीयलिङ्गेति॥ जन्मादीनामादिमध्यावसानमाक्षिपति--ननु आदिरिति॥**

 **परिहरति--जन्मनश्चादित्वमिति॥ भाष्यं व्याचष्टे--यदनेन सूत्रेणेति॥ ननु सर्वं जनित्वैव नश्यति,** **न किञ्चित्कालं तिष्ठति;** **स्वसत्ताप्रयुक्तत्वाद्विनाशस्येत्यत आह--क्षणिकत्वनिराकरणादिति॥ अतो जनित्वेत्यादिः स्पष्टार्थः। ननु इदंशब्दः किञ्चिदेव सन्निहितं गमयति नाखिलं जगदित्यत आह--तथाहि सर्वत्रेति॥ ननु जन्मादीनां जगतश्च कः सम्बन्धः षष्ठ्या विवक्षित इति तदाह--सर्वं एवेति॥ ननु जगज्जन्मस्थिति-भङ्गं किंसम्बन्धितया लक्षणं भवति न तावत् काकवल्लक्ष्यसम्बन्धितया;** **जगदाश्रयत्वाद्धर्माणामिति,** **कारणसम्बन्धितयेत्याह--यत इति कारणनिर्देश इति॥**

 **ननु जगज्जन्मादिकारणत्वमपि लक्षणान्तर्गतम् आहोस्विल्लक्ष्यस्वरूपान्तर्गतम् इति वक्तव्यम्। ननु गृहस्य काकाधिकरणत्वं नाम धर्मः कस्मिन्नन्तर्भवति लक्ष्य इति चेत्,** **काकाधिकरणत्वं च गृहशब्दार्थः स्यात्। ततश्च काकविगमे गृहैकदेशभङ्गबुद्धिः स्यात्। लक्षणान्तर्गतमिति चेत्,** **कारणत्वमपि तथा। नहि नानाविधकार्याक्रियावेशात्मकत्वं तत्प्रसवशक्त्यात्मकत्वं वा जिज्ञास्यविशुद्धब्रह्मान्तर्गतं भवितुमर्हति। तस्माद् जगज्जन्मादिकारणत्वमेवोपलक्षणमिति॥ ननु निमित्तकारणत्वमुपादानकारणत्वमुभयं वोपलक्षणत्वेनोच्यते न तावन्निमित्तकारणत्वमेव ब्रह्मोपलक्षणम्;** **जगदभिन्नस्योपादानकारणस्य भेदेनावस्थानाद् ब्रह्मशब्दस्य स्वार्थान्वयाभावप्रसङ्गात्। नाप्युपादानकारणत्वमुपलक्षणम्;** **निमित्तकारणस्य सर्वज्ञस्य भेदेनावस्थानाद् "यतः सर्वज्ञात् सर्वशक्तेरि"ति व्यपदेशो न स्यात्;** **उपादानकारणस्य लोकेऽचेतनत्वात्। "सत्यं ज्ञानमनन्तमि"ति च स्वरूपलक्षणस्योभयत्रायोगात्। नाप्युभयकारणत्वं ब्रह्मोपलक्षणम्;** **एकस्योभयकारणत्वे प्रमाणाभावात्। प्रमाणान्तरसिद्धं हि लक्षणमनधिगतलक्ष्यस्वरूपाधिगमायालम्। न तावदेकस्य जगन्निमित्तोपादानत्वमनुमानेनावगन्तुं शक्यम्;** **दृष्टान्ते भेददर्शनात्। महाभूतपञ्चकव्यतिरिक्तेषु पदार्थेषु नानाविधनिमित्तोपादानदर्शनान्न तदनुवादेन ब्रह्म विधातुं शक्यम्। भूतपञ्चकनिमित्तोपादानत्वमेकस्याप्रसिद्धमिति,** **तत्राह--प्रकृतित्वनिबन्धना पञ्चमीति॥ निमित्तत्वस्याप्युपलक्षणमेतत्;** **उभयत्र पञ्चमीविधानात्। भूतपञ्चकस्य तावदेका प्रकृतिरनुमीयते;** **सद्वस्त्वेकस्वभावानुगमात्॥**

 **तथाहि--महाभूतानि,** **सद्वस्तुप्रकृतिकानि,** **सत्स्वभावानुरक्तत्वे सति,** **विविधविकारत्वात्;** **मृदनुस्यूतघटादिवत्। द्रव्यत्वाद्यभेदा अपि प्रकृतिस्वभावा एव सामान्यवदवभासन्ते,** **सद्वस्तु पुनः सर्वानुगमात्सर्वविकारप्रकृतिः। भौतिकानां च भूतोपादानत्वं दृश्यमानं मूलप्रकृत्यधीनतामेव सर्वस्य गमयति। अतः सर्वकार्योपादानमेकमेव लाघवात्,** **इति न्यायानुगृहीतानुमानेन सिद्धम्। तस्यैव च निमित्तकारणत्वमनुमानेन कल्प्यते। तथाचेदं जगत्,** **अभिन्ननिमित्तोपादानं भवितुमर्हति,** **प्रेक्षापूर्वजनितकार्यत्वात्;** **आत्मगतसुख-दुःख-राग-द्वेषादिवत्। नच घटादिष्वनैकान्तिकता;** **तथाप्यभिन्ननिमित्तोपादानत्वकल्पनात्। अदृष्टादिनिमित्तभेदो दृश्यत इति चेत्,** **न;** **उपादानाधिष्ठात्रोरेवैकत्वानुमानात्। तस्मादनुमानेनैव **

**प्रसिद्धमेकस्योभयकारणत्वं लक्षणत्वेन निर्दिश्यते। सृष्टिवाक्यप्रसिद्धं चैकस्योभयकारणत्वं लक्षणत्वेन निर्दिश्यते॥**

 **तत्र केचित्परिणामवादमवतारयन्ति। तैस्तत्र प्रमाणं वक्तव्यम्। सृष्टिश्रुतय इति चेत्,** **न;** **तत्रपरिणामशब्दाश्रवणात्। सत्यतोऽन्यथाभावः परिणामो ब्रह्मणोऽपि सत्यतः प्रपञ्चापत्तिं प्रतिपादयतीति चेत्,** **न;** **तासु सत्यशब्दाश्रवणात्। स्वतःप्रामाण्यात् तथाभूतैव सृष्टिरिति चेत् किमिदं तथाभूतत्वं नाम सत्यत्वमिति चेत्,** **न; "मिथ्येदं रजतमि"ति विशिष्टेऽर्थे प्रमाणगम्ये स्वप्नसृष्टावपि सत्यबुध्यभावात्। स्वोपाधौ स्वविषयाभावविरोधितेति चेत्,** **न;** **मायात्मकत्वेऽपि समानम्। सृष्टेश्च स्वोपाधावभावव्यावृत्तत्वात् सर्वे च सोपाधिकधर्माः स्वाश्रयोपाधावबाध्यतया सत्या भवन्ति,** **सृष्टिरपि स्वरूपेण न बाध्यते,** **किन्तु परमार्थसत्यत्वांशेन॥**

 **ननु मिथ्यासृष्टिविषयत्वे वाक्यस्याप्रामाण्यं स्यात्,** **न तत्;** **प्रमाणव्यापारानभिज्ञो देवानां प्रियः। प्रमाणं हि प्रमेयाभावं न सहते,** **नाप्रमेयाभावम्। नच सृष्टिश्रुतिः परमार्थसत्यतां प्रमिमीते;** **तदभिधानाभावात्। यथा "घटः" इत्युक्ते भावाभावयोः साधारणोऽवभासते,** **अन्यताराभिधानाभावात्,** **तद्वत्। न हि स्वप्नविषया सृष्टिश्रुतिस्तत्सत्यतां प्रतिपादयति। प्रयोजनशून्यतया तात्पर्यहीनत्वाच्च न ब्रह्मणः प्रपञ्चापत्तिं प्रतिपादयति;** **अनर्थहेतुत्वाच्च दुःख-तत्साधनपरिणामस्य। नच कर्मकाण्डस्य प्रत्यक्षादेर्वा सिद्धिः प्रयोजनम्;** **जगन्नित्यतयाप्युपपत्तेः,** **सृष्टिश्रुत्यवगमात्प्रागेव सिद्धत्वाच्च। अभेदस्यापि सत्त्वादिरूपेण सिद्धात्वाच्च शब्दापेक्षेति चेत्,** **केयमतिव्याकुलता सर्वसंकरवादिनः। न हि नित्य-शुद्ध-बुद्ध-मुक्त-निरतिशयानन्द-प्रकाशमानसर्वज्ञाऽद्वितीय-प्रत्यगात्मभूतं ब्रह्मावगमात् प्रागेव सिध्यति। किं तर्हि सृष्टिश्रुतेः प्रयोजनम्। प्रत्यक्षादिसिद्धप्रपञ्चस्य ब्रह्मण्येवोत्पत्ति-विनाशवत्तयाऽन्यत्राभावमुपवर्ण्य,** **तत्रापि प्रतिषिध्य,** **मिथ्यात्वापादनेन प्रमाणान्तराविरुद्धतयाऽद्वितीयब्रह्मस्वरूपसिद्धिः प्रयोजनम्;** **तेनैकवाक्यत्वात्,** **अन्यथा शेषिविरोधात्। सृष्ट्याभासत्वाद् रजताभासवत् तज्ज्ञानस्याप्रामाण्यमिति चेत्,** **न;** **सत्यरजतवन्मुख्यसृष्ट्यन्तराभावात्,** **तस्या एव मुख्यसृष्टित्वात् तज्ज्ञानवत् प्रामाण्यात्। "देवदत्तो व्याघ्रोऽभवत्" "माया ह्येषा मया सृष्टे"त्यादौ मिथ्याकार्येऽपि तद्भाव-सृष्टिशब्दयोः श्रवणात्॥**

 **कुतः पुनः सत्य-मिथ्यासाधारण्यां सृष्टौ मिथ्यात्वे पक्षपातः "नासदासीन्नो सदाऽऽसीत्तम आसीत्" "आसीदिदं तमोभूतम्" "मायां तु प्रकृतिमि"त्यादौ सदसद्विलक्षणानिर्वचनीयप्रकृतित्वश्रवणात् तदात्मकत्वाच्च विकारस्य "तमो मोहो महामोहस्तामिस्रो ह्यन्धसंज्ञितः। अविद्या पञ्चपर्वैषा प्रादुर्भूता महात्मनः"॥ इति स्मृतेः,** **तमोऽविद्या मायानां पर्यायत्वात्। तदेवं श्रुत्यवगतायां मिथ्यासृष्टौ सत्यत्वकल्पनायां श्रुतिबाधप्रसङ्गात्। तथाच "अस्ति घटः" इत्यस्त्यर्थोपाधौ प्रतिपन्नस्य घटस्य तदुपाधावेव नास्तीति प्रत्यक्षेणैव बाधो दृश्यते,** **देश-कालयोर्देशकालान्तराभावात्तयोर्द्वयोर्निरुपाधिकनिषेधात्,** **अस्त्यर्थस्यानुयायिनो निषेधाभावात्। अतो देश-काल-तदुपाधिघटानामस्त्यर्थे ब्रह्मस्वरूपे प्रतिपन्नोपाधौ प्रत्यक्षेणैव बाधान्मिथ्यात्वसिद्धिः। एवं सर्वभावप्रत्ययगोचरे ब्रह्मणि स्वरूपोपाधावस्त्यर्थे कालाद्युपाधिभिः सहाभावप्रत्यक्षेण बाधान्मिथ्यैवेति सिद्धम्। अन्याभावविशिष्टवस्त्वन्तरज्ञानस्य प्रत्यक्षत्वात्॥**

 **अनुमानमपि--सर्वे विकाराः,** **स्वानुभूत एकस्मिन् वस्तुनि परिकल्पिताः,** **प्रत्येकमेकस्वभावानुविद्धत्वे सति विभक्तत्वात्;** **चन्द्रभेदवत्। जडत्वात्,** **कार्यत्वात्,** **भेदत्वात्;** **रजतवत्,** **चन्द्रभेदवच्च। प्रतिपन्नोपाधावस्थूलादिवाक्यैः प्रतिषिध्यमानत्वात्;** **देहात्मभाववत्। विरोधिकारणस्वभावानुपमर्देन विरोधिकार्यापत्तिलक्षणत्वात्;** **मायाव्याघ्रवत्। प्रलयावस्थायां सह कालेन स्वोपाधौ शून्यत्वात्;** **देहात्मभाववत्॥**

 **अर्थापत्तिरपि--प्रपञ्चजन्म-विनाशावनुपपन्नौ तस्य मिथ्यात्वमन्तरेण;** **अमिथ्याभूतयोर्ब्रह्म-शून्ययोरजन्म-विनाशित्वात्। नच ब्रह्मज्ञानस्यापि प्रपञ्चज्ञानवन्मिथ्यात्वानुमानम्; "तत्सत्यं स आत्मे"ति वचनविरोधात्। नचास्थूलादिवाक्यैः स्थूलादिभ्योऽन्यत्वमात्रमुच्यते;** **कार्य-कारणतादात्म्ये सत्येवंप्रतिषेधानुपपत्तेः। यथा शुक्लायां गव्यन्यत्वविवक्षयाप्यशुक्ला गौरिति प्रतिषेधो न दृश्यते;** **तथा च प्रतिषेधे शुक्लतास्वरूपमात्रनिषेधदर्शनात्। तर्काप्रतिष्ठानान्न मिथ्यात्वानुमानमिति चेत्,** **न;** **विचारशास्त्रानारम्भप्रसङ्गात्। शब्दमूलत्वाद् ब्रह्मणि न विरोधबुद्धिरिति चेत्,** **तर्हि--"असद्वा इदमग्र आसीत्" "सदेव सौम्येदमग्र आसीदि"त्यादिश्रुतिद्वयसामर्थ्यात् कारणस्य सदसत्त्वे स्याताम्। श्रुत्यर्थस्य तर्कागोचरत्वात् सर्वशक्तित्वाद् ब्रह्मणः **

**सर्वमुपपन्नमिति चेत्,** **न;** **ब्रह्मणि विरोधपरिहाराय विचारानारम्भप्रसङ्गात्। अत एवासत्यतापि ब्रह्मणः कदाचित् किं न स्यात्। तस्मात्प्रत्यक्षानुमानार्थापत्तिभिः प्रप़ञ्चस्य मिथ्यात्वावगमात् प्रशान्तत्वाच्च ब्रह्मणो निष्प्रयोजना न सृष्टिश्रुतिर्विवर्त एवेति। नच सद्बुध्यनुगमविरोधः;** **अधिष्ठानत्वात्तस्य। घटादिविशेषाणामेव मिथ्यात्वादिति सिद्धम्॥**

 **लक्षणमनूद्य लक्ष्यस्वरूपं कथयितुमुत्तरं भाष्यमित्याह--अस्य जगत इति॥ ननु न तावदिदं विशेषणलक्षणम्;** **प्रपञ्चजन्मादिकारणत्वस्य प्रपञ्चोपाधित्वात्,** **निरुपाधिकब्रह्मस्वरूपलक्षणकथनमन्तरेण सोपाधिकधर्मप्रतिपत्त्ययोगात्,** **नाप्युपलक्षणमेतत्;** **लक्ष्यस्य ब्रह्मशब्दार्थत्वायोगादवच्छेदादिति,** **तत्राह--द्विविधं हि लक्षणमित्यादि॥ उपलक्षणत्वेऽपि नाद्वितीयस्वरूपलक्षणविरोधः;** **यद्रजतमित्यभात् सा शुक्तिरितिवद् मिथ्याभूतेनापि प्रपञ्चकारणत्वेनोपलक्षणयोगात्। असाधारणसंबन्धो हि लक्षणनिमित्तम्,--न लक्षणसत्यत्वम्;** **काकादीनामसंबद्धानां गृहोपलक्षणत्वदर्शनादिति। कार्यप्रपञ्चं केचिदिति॥**

 **अयमर्थः--नाम-रूपकर्मात्मकमिति वेदान्तिनः। द्रव्य-गुण-कर्म-सामान्यात्मकमिति वार्तिककारीयाः। कार्य-कारण-योग-विधि-दुःखान्ताः पञ्चेति शैवाः। द्रव्य-गुण-कर्म-सामान्य-विशेष-समवायाः षडिति वैशेषिकाः। जीवाजीवास्रव संवर निर्जर-बन्ध-मोक्षाः सप्तेति क्षपणकाः। द्रव्य-गुण-कर्म-सामान्य-विशेष-शक्ति-पारतन्त्र्य-नियोगा इत्यष्टौ प्राभाकराः। प्रमाण-प्रमेय-संशय-प्रयोजन-दृष्टान्त-सिद्धान्तावयव-तर्क-निर्णय-वाद-जल्प-वितण्डाहेत्वाभास-च्छल-जाति-निग्र
हस्थानानि षोडशेति नैयायिकाः। ज्ञानेन्द्रिय-कर्मेन्द्रिय-भूत-तन्मात्र-महाभूत-मनोऽहङ्कार-महदव्यत्तः पुरुषा इति सांख्या इति। कस्तर्हि सिद्धान्तः तदाह--तद्व्युदासायेत्यादि॥ यद्यपि रूप्यत इति रूपेणेत्थंभूतं जगद् व्याक्रियते। कथं नाम्ना रूपितवत्पाद्यत इति तत्राह--व्याक्रियमाणं हि वस्त्विति॥ अयमर्थः--लोके घटं चिकीर्षुः कुलालः प्रथमं घटशब्दादिकल्पितं पृथु-बुध्नोदराकाररूपविकल्पितं च स्वबुद्धावाविर्भावयति,** **पश्चाद् यथाविर्भूतं घटशब्दालम्बनयोग्यं पृथु-बुध्नोदराकाररूपितं च घटं निर्वर्तयति। एवमेव मूलकारणमपि नाम-रूपाभ्यां स्वबुद्धावाविर्भूतमेव सर्वं पश्चाद्व्यनक्ति,** **इति नाम-रूपाभ्यामित्थंभूतं व्याकृतमित्युच्यते। "अनेक-कर्तृ-भोक्तृसंयुक्तस्ये"त्यारभ्य नन्वन्येऽपि परिणामादयो भावविकारा इत्यतः प्राक्तनः स्पष्टार्थः। ननु किमत्रोपलक्षितस्य ब्रह्मणः स्वरूपलक्षणमुच्यते। नच स्वरूपलक्षणमन्तरेण कस्यिचिद्वस्तुनः प्रतिपत्तिरस्ति। नच यत्र शाखाग्रं स चन्द्र इत्येतावता प्रकृष्टप्रकाशात्मप्रतिपत्तिमन्तरेण चन्द्रावगतिरस्ति। नच स्वरूपलक्षणमन्तरेण कस्यचिद्वस्तुनः प्रतिपत्तिरस्ति। नच यत्र शाखाग्रं स चन्द्र इत्येतावता प्रकृष्टप्रकाशात्मप्रतिपत्तिमन्तरेण चन्द्रावगतिरस्ति। न तावत्सर्वशक्तित्वं ब्रह्मासाधारणलक्षणम्। प्रधानादीनामप्यविशेषात्। सर्वज्ञत्वमिति चेत्,** **न;** **तस्य सर्वोपाधिकधर्मत्वान्निरुपाधिकब्रह्मस्वरूपाप्रतिपत्तिः॥**

 **कथं चेदं सर्वज्ञत्वमिति वक्तव्यम्--न तावत्प्रत्यक्षानुमानागमोपमानार्थापत्त्यभावप्रमाणैः सर्वं वेत्ति;** **तेषामयुगपत्प्रवृत्तेः सर्वस्य च प्रत्यक्षताहानात्,** **सत्स्वपि तेष्वस्माकं सर्वज्ञताऽभावात्,** **इन्द्रियाणां च देश काल-वस्तुविप्रकृष्टार्थग्राहित्वाभावात्,** **संयुक्तसमवायात् संयुक्तसंयोगात् संयुक्तविशेषणतया वा सर्वार्थप्रत्यक्षत्वेऽस्माकमपि प्रसङ्गात्। मानसमपि ज्ञानमात्मनोऽन्यत्रेन्द्रियादिसापेक्षम्,** **इति सर्वं न मानसप्रत्ययगम्यम्। नच धर्मातिशयवशादपीन्द्रियैरयोग्य वस्तु गृह्यते;** **मार्जारादिदृष्टीनामपि योग्यरूपादिष्वेवातिशयवत्त्वदर्शनात्। नच कृत्स्नपरिभावनासंस्कारजन्यं मानसं सर्वज्ञज्ञानं कृत्स्नार्थं ग्राहयति;** **प्रथमं कृत्स्नार्थं ग्रहणाभावे तत्र परिभावनाऽयोगात् तज्जन्यकृत्स्नग्राहिज्ञानायोगात्। परिभावनायाः प्रागपि कृत्स्नार्थग्रहणेऽस्माकमपि प्रसङ्गात्। अतीतानागत-वर्तमानार्थानामियत्तानवधारणाच्च सर्वग्रहणानुपपत्तिः। एतावदिदम्,** **नातः परमस्त्यज्ञातमित्यनवधारणात्। नच स्वरूपज्ञानेनैव सर्वज्ञता;** **तस्य प्रदीपप्रभावदतीतानागतार्थग्राहित्वाभावात्। तस्मान्नास्ति सर्वज्ञ इति॥**

 **उच्यते--सर्वस्य कर्तृत्वादेव वर्तमानस्वकार्यसर्वविषयज्ञता तावत् सिद्धा। एवं तत्तत्कालेऽतीतसर्वविषयावगमादनुभूतविषयाऽसंप्रमोषा स्मृतिः स्वमायापरिणामोपाधिरनावरणा सर्वविषया कल्प्यते। तथा सृष्टेः प्रागपि सृज्यमानपदार्थावधारणस्य कुलालादिषु दृष्टत्वाद् आगामिसर्वविषयज्ञानं **

**स्वमायापरिणामोपाधिकल्प्यत इति युक्ता सर्वज्ञता। "यः सर्वज्ञः सर्वविदि"ति च जगत्कारणे सर्वज्ञपदप्रयोगात्सर्वज्ञानं प्रमीयत इति श्रुति-युक्तिभ्यां युक्ता सर्वज्ञता। ननु सोपाधिकधर्मत्वान्न स्वरूपलक्षणमित्युक्तम्,** **न;** **अनेन सर्वज्ञशब्देन सर्वावभासक्षमं विज्ञप्तिमात्रमादित्यादिप्रकाशवदविषयोपाधिकं विज्ञानमेव ब्रह्मस्वरूपलक्षणं विवक्ष्यत इत्यविरोधः। ननु अन्येऽपीत्यादिः स्पष्टार्थः॥**

 **ननु निरुक्तवाक्यमेव मूलीकृत्य सूत्रेऽपि षड् भावविकारा गृह्यन्ता इति चोदयति--ननु षड् भावविकारा इति। यास्कपरिपठितानामित्यादेः परिहारस्यायमर्थः आर्षेयस्य वाक्यस्य मूलप्रमाणं प्रत्यक्षम्,** **आगमो वा भवति;** **अनुमानादेरस्माकमपि प्रवृत्तेर्वाक्यानपेक्षणात्। तत्र प्रत्यक्षमूलत्वे यास्कवाक्यस्य भौतिकधर्मा एव भावविकाराः प्रत्यक्षेणावगन्तुं शक्यन्ते,** **न महाभूतविषयाः। तत्र भौतिकविकारकारणे ब्रह्मणि गृह्यमाणे भूतपञ्चकमेव ब्रह्म गृहीतं स्यात्,** **श्रुतौ तु मूलप्रमाणानपेक्षत्वाद् यत्किञ्चिद्भवनधर्मवत् तस्य मूलकारणं ब्रह्म ग्रहीतुं शक्यत इति। किंच श्रुत्यर्थपरत्वात् सूत्राणां श्रुतिरेव जन्मादिसूत्रमूलमित्याह--तदर्थनिर्णयार्थत्वादिति॥**

 **ननु भूत-भौतिकमूलकारणं न ब्रह्मेति प्रतिपत्तुं युक्तम्;** **मायाया अपि मूलकारणत्वात्, "मायां तु प्रकृतमि"ति श्रुतेः। प्रक्रियतेऽनयेति प्रकृतिरिति करणमात्रं मायेति चेत्,** **न;** **प्रकृतिशब्दस्योपादाने रूढत्वाद् व्युत्पादनायोगात्। "आत्मन आकाशः" इति प्रकृत्यन्तरश्रवणाद् व्युत्पाद्यत इति चेत् न;** **तुल्यश्रुतित्वान्मायाप्रकृतित्वविरोधात्,** **निमित्तेऽपि पञ्चमी प्रयोगात्,** **दृश्यमानजाड्यानुसारेण च मायोपादानत्वनियमोपपत्तेः। "इन्द्रो मायाभिरि"ति तृतीयैव श्रूयत इति चेत्,** **सत्यम् आत्मनो बहुत्वापत्तौ करणता भवति;** **प्रपञ्चोपादानत्वे का हानिः,** **निरपेक्षप्रकृतिद्वयानुपपत्तिरिति चेत्,** **तर्हि परस्परविशिष्टतया द्विसूत्ररज्जुवत्प्रकृतिता स्यात्। अतो जगत्कारणे ब्रह्मणि मायाया अपि ब्रह्मत्वं लक्षितं स्यात्। मायेत् प्रज्ञाऽभिधीयते। सा च ब्रह्मचैतन्यमेवेत्यविरोध इति चेत्,** **न;** **अन्वय-व्यतिरेकविरोधात्। परिदृश्यमानहस्त्यश्वरथादौ प्रतिपन्नोपाधौ बाधिते च वृद्धव्यवहारेऽन्वयव्यतिरेकाभ्यां मायाशब्दः प्रयुज्यमानो दृश्यते। लोकसंवेदनविरोधाच्च। नहि प्रज्ञातिशयवन्तं मायाविनं वदन्ति। गर्हन्ति च विदुषि मायाशब्दप्रयोगम्। बुद्धिविषयत्वान्मायाशब्दस्य न ब्रह्मचैतन्यप्रज्ञाय। प्रसङ्गः। स्वप्नादिविविधमायाकारप्रतिभासनाद्वा बुद्धेः कार्यवादिनौ मायाशब्दस्योपचारात्करणे प्रयोग इत्यनवद्यम्। अपि च "भूयश्चान्ते विश्वमायानिवृत्तिः" "मामेव ये प्रपद्यन्ते मायामेतां तरन्ति ते" "देवी ह्येषा गुणमयी मम माया दुरत्यया" "माययाऽपहृतज्ञाना आसुरं भावमाश्रिताः"। इति निवर्त्य तर्तव्यत्व-गुणमयत्व ज्ञानावरणत्वलिङ्गाच्च न ब्रह्मचैतन्यं माया। बुद्धिरेव मायेति चेत्,** **न;** **प्रकृतिशब्दविरोधात्। मन्त्रौषधादिमायेति चेत्,** **न;** **दृश्यमानगन्धर्वनगरादौ मायाशब्दप्रयोगात्,** **मन्त्रौषधादौ तदप्रयोगात्। तथाऽपि जडात्मिका मायाशक्तिः पारमार्थिकीति चेत्,** **न;** **नासदासीन्नो सदासीत्तम आसीदि"ति जगत्प्रागवस्थायाः सदसद्विलक्षणानिर्वचनीयत्वश्रवणात्। लोके च हस्त्यश्वरथादिषु व्यभिचारिषु मिथ्यावस्तुमात्रेऽनुयायिनि मायाशब्दप्रयोगात्। "तरत्यविद्यां विततां हृदि यस्मिन्निवेशिते। योगी मायाममेयाय तस्मै विद्यात्मने नमः"॥ इति मायाऽविद्ययोः सामानाधिकरण्याच्च। तस्मादनिर्वचनीयमायाविशिष्टं कारणं ब्रह्मेति प्राप्तम्,** **तत्राह--अतो यदवष्टम्भो विश्वो विवर्तत इति॥ त्रैविध्यमत्र सम्भवति--रज्ज्वाः संयुक्तसूत्रद्वयवन्मायाविशिष्टं ब्रह्म कारणमिति वा, "देवात्मशक्तिं स्वगुणैर्निगूढमि"ति श्रुतेर्मायाशक्तिमत्कारणमिति वा,** **जगदुपादानमायाश्रयतया ब्रह्म कारणमिति वेति। 2तत्र विशिष्टपक्षे तथैव ब्रह्मत्वेनोपलक्षितस्य ज्ञानानन्दादिस्वरूपलक्षणेन मायानिष्कर्षाल्लक्षणद्वयेन विशुद्धब्रह्मसिद्धिः। उत्तरपक्षयोस्तु मायाया ब्रह्मपरतन्त्रत्वात्तत्कार्यमपि ब्रह्मपरतन्त्रं भवति;** **यथांऽशुतन्त्रतन्त्वारब्धोऽपि पटोंऽशुतन्त्रः प्रतीयते। ततश्चोत्पद्यमानकार्यस्य यद् आश्रयोपाधि ज्ञानानन्दलक्षणं च,** **तद् ब्रह्मेति शुद्धब्रह्मलाभ इति,** **तदाह यदवष्टम्भ इति।**

 **केचित्तु--ब्रह्मैव जगदाकारेण परिणमते मृदिव घटाकारेणेति--वदन्ति,** **तद् व्यावर्तयन्ति--विश्वो विवर्तत इति॥ 2एकस्य तत्त्वादप्रच्युतस्य पूर्वविपरीतासत्यानेकरूपावभासौ विवर्तः। एकस्य पूर्वरूपपरित्यागेन सत्यरूपान्तरापत्तिः परिणामः,2 तत्र ब्रह्म न विवर्तते,** **किंतु परिणमत एवेति तैस्तत्र प्रमाणं वक्तव्यम्। सृष्टिश्रुतेः **

**परिणमत इति चेत्,** **सा खलु सृष्टिश्रुतिः ज्ञानानन्द-सत्य-निरवयवापरिच्छिन्न-ब्रह्मस्वरूपस्य पूर्वसिद्धस्य परित्यागेन जड-दुःख-मिथ्या-सावयवपरिच्छिन्नकार्यापत्तिं ब्रह्मणो ब्रवीति आहोस्वित्पूर्वसिद्धरूपापरित्यागेनैव तद्विपरीतकार्यरूपापत्तिं ब्रह्मणो ब्रवीति इति वक्तव्यम्। तत्र पूर्वपरित्यागे ब्रह्मस्वरूपोच्छेदात्कार्यमात्रमेव स्यात्। पुनः प्रलयावस्थायां ज्ञानानन्दादिरूपेण परिणमत इति चेत्,** **अनिर्मोक्षप्रसङ्गात्। "अज आत्मा महान् ध्रुवः" "न जायते चे"त्यादिश्रुतिविरोधश्च स्यात्। अथ पूर्वविपरीतब्रह्मस्वरूपापरित्यागेनैव कार्यरूपापत्तिं ब्रूयात् सृष्टिश्रुतिः,** **एवं तर्हि विवर्तं प्रतिपादयति;** **शुक्तिकारजत-मायाव्याघ्रादिषु विवर्तस्य तल्लक्षणत्वात्। अथ सृष्टिश्रुतिः सृष्टिमात्रविषया,** **न पूर्वस्वरूपपरित्यागापरित्यागयोर्व्याप्रियत इति चेत्,** **तथाऽपि व्यवस्थितब्रह्मवाक्यैरेकवाक्यत्वात् तत्स्वरूपापरित्यागेनैव कार्यरूपापत्तिं ब्रह्मणो ब्रुवाणा विवर्तमेव दर्शयतीत्यनवद्यम्॥ योऽपि कश्चिदाह निरवयवमपि परिणमत इति। तथाहि-हेमद्रव्ये रूचककारेण परिणममाने तदवयवा अपि परिणमेरन् नवा इति वक्तव्यम्। यदि परिणमेरन्,** **तर्हि तदवयवा अपि तथा,** **इति निरवयवपर्यन्तः परिणामः स्यात्। अथ न परिणमेरन्,** **तर्ह्यवयवी न परिणमेत;** **आश्रयविकारमन्तरेणाश्रितविकारायोगात्। तस्माद् यथा संयोगोऽवयव्येकदेशसमवेतः परम्परया निरवयवपरमाणुसंयोगपुरःसरः,** **तथा निरवयवपरिणामपुरःसरोऽवयविपरणाम इति॥**

 **स वक्तव्यः--कश्चायं परिणाम इति यदि तावत् स्वावयवानां पूर्वसंयोगात् संयोगान्तरापत्त्या वाऽवयवान्तरसंयोगेन वा संमूर्छितावयवत्वं परिणामः,** **न तर्हि निरवयवे परिणामः;** **स्वावयवाभावान्निरवयवस्य। नचावयवानां संयोगान्तरेण संमूर्छितत्वमन्तरेणावयविनः परिणामोऽवस्थान्तरं वाऽन्यथाभावो वा निरूपयितुं शक्यते। नच वस्तुनो वस्त्वन्तरसंयोगो वा परिस्पन्दो वा गुणान्तरोदयो वा परिणामः;** **ब्रह्मणि तेषामभावात्। आकाशे च वस्त्वन्तरसंयोगिनि परिस्पन्दमाने च भ्रमरे लौहित्योदये च घटे द्रव्ये परिणामबुद्ध्यभावात्। अथ तदनुषक्तद्रव्यान्तरोत्पत्तिः परिणाम इति,** **तत्र किं हेमावयवानां रुचकरूपेणैव परिणामः किं वा द्रव्यान्तररूपेण न तावत् द्रव्यान्तरूपेण;** **तत्र रुचकद्रव्यातिरिक्तकार्यद्रव्यादर्शनात्,** **नापि रुचकाकारेणैव;** **तस्यावयविपरिणामत्वात्,** **अवयवानां च रुचकानुगमस्य रुचकानुगतावयव्यनुगमेनैवान्यथासिद्धत्वात्। नच रुचकावस्थाव्यतिरेकेण हेमावयवानामवस्थान्तराणि दृश्यन्ते येन परिणामभेदः स्यात्। नच संयोगभेद एवावयवपरिणाम इत्युक्तम्। नचावयवि द्रव्यं विना हेमावयवा रुचकाकारेण परिणमन्त इति युक्तम्;** **आरम्भवादप्रसङ्गात्। अथादृश्यमानोऽप्यवयवपरिणामोऽवयविपरिणामानुपपत्त्या कल्प्यते;** **आश्रयविकारमन्तरेणाश्रितविकारानुपपत्तेः,नैतत्सारम्;** **अवयविजन्म-विनाशयोरवयवानामपि तत्तन्त्राणां जन्म-विनाशप्रसङ्गात्,** **अवयविगमनेऽवयवानां गमनवत्। परिणामोऽपि भविष्यतीति चेत्,** **न;** **अवयविनि घटत्वजातिसमवायिन्यवयवानां घटत्वजातिसमवायाभावात्। ननु अवयवानामन्यथाभावमन्तरेण कथमवयविनो़न्यथाभावः नहि द्रव्यस्यावस्थान्तरद्रव्यान्तरापत्तिवद् नैल्यं गुणान्तरमापद्यतेऽवस्थान्तरं वा। नचावयविकार्यव्यतिरेकेणावयवानां कार्यं दृश्यत इत्युक्तम्। न हि पटे कार्यान्तरावभासेऽपि तन्तवोऽतन्त्वात्मनाऽवभासन्ते। पटकार्ये तन्त्वनुगमः स्वानुगतानुगमादन्यथासिद्ध इत्युक्तम्। किंच अवयविपरिणामोपाधावेवायवपरिणामो दृष्टः,** **इति न निरुपाधिनिरवयवात्मपरिणामसिद्धिः॥ यत्तु निरवयवसंयोगवत्परिणाम इति,** **तत्रापि दृश्यमानोऽवयविसंयोगो न परमाणुसमवेतः;** **तद्गतरूपादिवदप्रत्यक्षत्वप्रसङ्गात्। नाप्यवयव्येकदेशसंयोगेन निरवयवे संयोगः कल्पयितुं शक्यते;** **अवयविन्येव जातिसमवायवदवयवसंयोगमन्तरेणावयविन्येव संयोगोपपत्तेः। अवयवानां संयोगानुगमस्यावयव्यनुगमेनान्यथासिद्धत्वात्। अवयवेष्वेव संयोगो नावयविनीति चेत्,** **न;** **अवयविभ्यामसंयुक्ताभ्यां कार्यान्तरानारम्भप्रसङ्गात्। तस्मादवयविन्येव संयोगो नावयवेषु। अवयविसमवाये संयोगस्य कृत्स्नवृत्तिता संयोगस्य प्राप्नोतीति चेत्,** **तर्हि निरवयवसंयोगेऽपि कृत्स्नवृत्तेः प्रचयाभावप्रसङ्ग इति। कथं पुनर्ब्रह्मणो निरवयवत्वलाभः उच्यते;** **अवयवावयविनोः स्वयंप्रकाशत्वे सतीतरेतराविषयत्वान्न सावयवत्व ब्रह्मणा स्वात्मन्यनुभवितुं शक्यम्। अन्यतरस्यास्वयंप्रकाशत्वेऽन्यतरेण वेद्यत्वाद् घटात्मनोरिव नांशांशिभावसिद्धिः। श्रुतिश्च "निष्कलं निष्क्रियं शान्तमि"ति क्रियावयवशून्यतामाह। नियन्तृत्वादिक्रियाऽपि श्रूयत इति चेत्,** **तर्हि परस्परविरोधे सति मायया तत्त्वातत्त्वव्यवस्था कल्पनीया। "मायाभिः पुरुरूप ईयते" इति प्रवृत्तेर्मायानिबन्धनत्वश्रवणात् चेतनस्य **

**सुषुप्तेः पुरुषार्थत्वावगमाद् ब्रह्मणः स्वत प्रवृत्तिप्रयोजनाभावाच्च विपरीतस्वरूपापरित्यागेन विपरीतकार्यापत्तेश्च विवर्त एवेति सिद्धम्॥**

 **ननु जगदुत्पत्तिकारणत्वं न सिद्धवद् ब्रह्मलक्षणत्वेनोपादातुं शक्यम्,** **भूतपञ्चकस्य कार्यत्वासिद्धेः,** **भौतिकानां च भूतोपादानत्वादिति चोदयति--ननु श्रुतिनिर्दिष्टग्रहण इत्यादिना॥ "उच्यते" इत्यादेः परिहारस्यायमर्थः। पृथिव्यप्तेजोवायवो विवादपदानि,** **जन्मविनाशवन्तः,** **पृथिव्यप्तेजो-वायु-बुद्धिगोचरत्वात्;** **एकदेशपृथिव्यप्तेजो-वायुवदिति। ननु प्रत्यनुमानमस्ति-पृथिव्यादयः,** **न जायन्ते,** **महाभूतत्वात्;** **आकाशवत्,** **आकाशश्च,** **न जायते,** **निरवयवद्रव्यत्वात्;** **आत्मवदिति विशेषतो दर्शनमेव बलीय इत्यनवद्यम्। "न यथोक्तविशेषणस्ये"त्यादिभाष्यतात्पर्यमाह--युक्तिरपि ब्रह्मस्वरूपनिर्णयेत्यादिना॥**

 **अस्य जगत इत्यादि भाष्यं व्याचष्टे--नान्यतः परपरिकल्पितात् प्रधानादेरिति॥ अयमर्थः--सर्व एव ह्याध्यात्मिका भावाः,** **सुख-दुःख-मोह-सामान्यप्रकृतिकाः,** **सुख-दुःख-मोहसामान्येन नियमेनान्वितस्वभावत्वात्;** **ये विकारा यदन्वितस्वभावास्ते तत्प्रकृतिका दृष्टाः,** **यथा मृदन्विताः शरावादयः। तथा सर्वे विकाराः,** **अविभक्तैकप्रकृतिकाः,** **परिमितानेकविकारत्वात्;** **ये परिमितानेकविकाराः,** **तेऽविभक्तैकप्रकृतिकाः,** **यथा मृत्पिण्डप्रकृतिकाः शरावादयः,** **इति जगन्मूलकारणं प्रधानमनुमिमते सांख्याः। तथाऽणुवादिनश्चानुमिमते--सर्वे कार्यद्रव्यम्,** **स्वपरिमाणादणुतरपरिमाणसंयोगसचिवसमानजातीयानेकद्रव्यारब्धम्,** **कार्यद्रव्यत्वात्;** **यत्कार्यद्रव्यम्,** **तत्तथा,** **यथानेकद्रव्यारब्धः पटः,** **इति निरवयवपरमाणुपर्यन्तमनुमानप्रवृत्तेः परमाणवो मूलकारणमिति। तथा शून्यवादिनश्च--सर्वं कार्यम्,** **अभावपुरःसरं भवितुमर्हति,** **योग्यत्वे सत्यनुपलभ्यमानपूर्वावस्थत्वात्;** **यथा परपरिकल्पित आत्मेति शून्यालम्बनत्वं सर्वत्र--वदन्ति। योगाः शैवाश्च--हिरण्यगर्भ पशुपतिं चागमसामार्थ्याज्जगत्कारणं कल्पयन्ति। तान् पक्षान् व्यावर्तयति--नान्यतः परपरिकल्पितादित्यादिना॥**

 **तत्र प्रथमं तावत् प्रमाणपूरणं सम्भावयति--अचेतनात्तावदित्यतः प्राक्तनेन ग्रन्थेन। कथम् सांख्यानुमाने तावत्सुख-दुःख-मोहान्वयो भावानामसंप्रतिपन्नः;** **अन्तर्बहिर्भावेनोपलब्धेः। स्यादेतत्--सर्वे विकाराः,** **सुख-दुःख-मोहात्मकाः,** **चित्तोपरक्तत्वे सति तत्र तदाकारप्रतिभासहेतुत्वात्;** **दर्पणोपरक्ततया मुखाकारप्रतिभासहेतुबिम्बवदिति भावानां सुख-दुःख-मोहान्वयोऽनुमीयत इति,** **न;** **अन्तर्बहिर्भवभेदप्रतयक्षविरोधात्,** **एकं च शब्दमुपलभमानानां प्रत्येकं सुख-दुःख-मोहत्रितयोपलम्भप्रसङ्गाच्च,** **अदृष्टेन च वस्तुसामर्थ्यनियमायोगात्,** **अतोऽसिद्धो हेतुः,** **अनैकान्तिकश्च;** **गुणसामान्यैरप्यप्रकृतिभिर्द्रव्याणां समन्वयात्। यत्तु परिमितत्वादिति,** **तत्रापि वस्तुतः परिमितत्वे हेतोर्गुण-पुरुषेष्वनैकान्तिकता। देश-कालपरिमितत्वे घट-हिम-करकादिषु प्रत्यक्षदृष्टभिन्नप्रकृतिष्वनेकान्तः। वैशेषिकानुमानेऽपि स्वपरिमाणादणुतरपरिमाणारभ्यत्वे दीर्घविस्तीर्णदुकूलैः क्रियमाणरज्जुद्रव्यस्य हृस्वस्यापि कार्यत्वदर्शनादनैकान्तिको हेतुः,** **प्रत्यनुमानदुष्टश्च। न किञ्चिदपि कार्यद्रव्यम्,** **निरवयवद्रव्यसंयोगपुरस्सरम्,** **प्रचयात्मकत्वात्,** **यत् प्रचयात्मकम्,** **न तद् निरवयवद्रव्यसंयोगपुरस्सरम्,** **यथा घटः। शून्यानुमानेऽपि घटस्य पूर्वावस्था,** **प्रत्यक्षदृष्टा,** **मृदित्यनुपलभ्यमानपूर्वावस्थत्वात्,** **इत्यसिद्धो हेतुरिति। इदानीमर्थदूषणमभिप्रेद्याह--अचेननात्तावदचेतनत्वादेवेत्यादिना॥ मा भूदनीश्वरात् प्रधानाद् विचित्रकार्यरचना,** **परमाणुवादे तु पुनरधिष्ठातुरीश्वरस्य विद्यमानत्वात् तद्बुद्धिसामर्थ्यादेव विचित्रजगत्कार्यरचना भविष्यति,** **इत्याशङ्क्याह--चेतनादपीति॥ अयमर्थः--कुलालादिदृष्टान्तेनानुमीयमानस्येश्वरस्य शरीरेन्द्रियपरिच्छिन्नज्ञानशक्तत्वात् तेनैव दृष्टान्तेन परिच्छिन्नज्ञानशक्तेश्च जगद्रचनानुपपत्तिः,** **इति घटादिषु कर्तृद्वयप्रसङ्गाद् मूलकारणेऽपि तदनुमानमिति॥**

 **यत्तु शून्यालम्बनं जगदिति,** **तत्राह--अभावात्पुनरिति॥ नच निरुपाख्योपादानता जगतः;** **सदन्वयादिति। किंच निरुपाख्यस्य कारणत्वे पूर्वकल्पस्य निरन्वयविनाशात् संस्काराभावात् पुनः सजातीयकार्योत्पादनियामकाभावाद् विशिष्टसंस्थानपश्वादिकामितयाऽनुष्ठितकर्मणां कल्पान्तरे तथाविधपश्वाद्यनुपपत्तेः,** **शब्दार्थ-सम्बन्ध-तद्व्यवहारिणां च "नाकस्य पृष्ठे तं कालं दिवि सूर्य इव रोचते। ततः कृतयुगस्यादौ ब्रह्मपूतो महाशयाः। सर्वज्ञो धृतिमानृषिः पुनराजायते स्मरन्॥" इत्यादिश्रुतिप्रतिपन्नानां **

**निरन्वयविनाशात्,** **कल्पान्तरे पूर्वकल्पव्यवहारानुसन्धानेन व्यवहारप्रवृत्त्यभावाद् अपूर्वसङ्केते च,** **धर्मस्य प्रमाणान्तरागोचरत्वाद् गोपदार्थस्यापूर्वसाधनत्वं प्रमाय तत्र च गोशब्दं प्रयुज्य "गवा यजेत" इति वाक्यरचनानुपपत्तेश्च कर्म-तत्फल-तत्प्रमाणव्यवहारोच्छेद इत्याह--अतीतकल्पसंस्काराभावादित्यादिना॥**

 **अत्र स्वभाववादी जल्पति--न कारणापेक्षमिदमुत्पद्यते। ननु स्वयमेव स्वस्य निमित्तमित्युक्तं भवति किंवा निर्निमित्तमुत्पद्यत इति निर्निमित्तमिति ब्रूमः। ननु तर्हि घटस्य भावाभावौ युगपत् स्याताम्;** **क्रमकारिनिमित्तनिरपेक्षत्वात्,** **उच्यते;** **कारणस्य क्रमकारित्वं स्वभाव इति चेत्,** **स्वभाववादप्रसङ्गः,** **निमित्तान्तरसापेक्षत्वेऽनवस्थापातः। कालभेदेन क्रमकार्यवस्थेति चेत्,** **स कालक्रमः स्वाभाविकश्चेत्,** **स्वभाववादः,** **निमित्तान्तरापेक्षत्वेऽनवस्था। तस्मात् सर्वं कार्यं विचित्रं क्रमवर्ति च यथादर्शनं स्वभावेनैव जायत इति,** **तत्राह--न स्वभावत इत्यादिना॥**

 **स्वतःसिद्धसामर्थ्यानामपि भावानां परस्परोपकार्योपकारकभावः प्रत्यक्षसिद्ध इत्यर्थः। अत इत्युपसंहारः। ननु अनुमानेनैव यथोक्तविशेषणमीश्वरं तार्किका व्यवस्थापयन्ति,** **किं युक्तिसहितेनागमेवेति अत आह--एतदेवानुमानमित्यादिना॥ युक्तिर्हि संभावनाबुद्धिमात्रमुत्पादयति,** **अनुमानं पुनरर्थं निश्चापयति। व्याप्त्यनुपपत्त्याभास उदाहरणमात्रप्रदर्शनं युक्तिः,** **अव्यभिचारिणी व्याप्तिरनुमानम्। तत्र कुलालादिदृष्टान्तैर्न सर्वज्ञेश्वरकारणत्वं निश्चेतुं शक्यते;** **विपरीतोदाहरणसंभवात्,** **किन्तु प्रमाणान्तरे सति कुलालादिदृष्टान्तैः संभावयितुं शक्यते। अतो युक्तिरेवैषा। तत्राज्ञानादर्थनिश्चायकमनुमानं मन्यन्त इति। किं तदनुमानमिति उच्यते--सर्वं कार्यम्,** **स्वरूपोपादानोपकरण संप्रदान-प्रयोजन-सामर्थ्यविषयविज्ञानवत्कर्तृकम्,** **विविधविन्यासकार्यत्वात्;** **घटादिवत्,** **इति वैशेषिकानुमानम्। सांख्य-योगाः--ज्ञानैश्वर्य-शक्तयः क्रमेणोत्कृष्यमाणाः,** **क्वचित् सर्वविषयज्ञानैश्वर्य-शक्तिमति पर्यवस्यन्ति,** **तरतमभावेनोत्कृष्यमाणधर्मत्वात्;** **परिमाणवत्--इत्यनुमिमते। नैयायिकास्तु--सर्वं कर्मफलजातम्,** **कर्म-तत्फल-तद्भोक्तृ-देश-कालादिविशेषविज्ञानवता प्रदीयमानम्,** **कर्मफलत्वात्;** **सेवादिकर्मफलवत्--इत्यनुमिमते॥**

 **तत्र वैशेषिकानुमाने जगतो बहुकर्तृत्व-परिच्छिन्नज्ञानैश्वर्यादिमत्कर्तृत्वानुमानेषूदाहरणसंभवाद् युक्तिमात्रमेतत्। योगानुमानेऽपि ज्ञानैश्वर्य-शक्तीनां क्वचित् काष्ठाप्राप्तिमात्रेऽनुमीयमाने लक्ष्यपदार्थविषयज्ञानादिषु पर्यवसानसिद्धेः कुतः सर्वज्ञत्वादिसिद्धिः सर्वविषयज्ञानाद्यनुमाने गुरुत्व-राग-द्वेष-दुख-भ्रान्त्यादिष्वनैकान्तिकता,** **इति युक्तिमात्रमेतत्। नैयायिकानुमानेऽपि कर्मफलस्य शरीरेन्द्रियादिमद्बहुदातृत्वदर्शनादेकेश्वरासिद्धेः श्रुतिप्रतिपन्न-सर्वकारण-सर्वज्ञ-सर्वेश्वर-सर्वफलदात्रद्वितीयब्रह्मप्रतिपत्तावुदाहरणमात्रेण संभावनाबुद्धिहेतुत्वाद् युक्तिमात्रम्,** **इत्यज्ञानाद् किं तदिति निश्चायकमनुमानं मन्यन्ते।**

 **ननु वाक्येषु सत्सु किंमित्यनुमानप्रयास इति अनुमानसिद्धार्थानुवादकत्वादित्याह--जन्मादीति॥ ननु सूत्रेऽप्येतान्येवानुमानानि स्वातन्त्र्येणार्थनिश्चायकत्वेन सूत्रितानि,** **तत् कथमागमगुणभूतेयं युक्तिः इति चोदयतिनन्विहापि तदेवोपन्यस्तमित्यादिना॥**

 **परिहरति--न वेदान्तवाक्यग्रथनार्थत्वादित्यादिना॥ किंचानुमानमात्रात् कारणसद्भावमात्रं सिध्यति,** **नाधिकम्,** **इह तु सत्य-ज्ञानानन्त-सर्वज्ञ-प्रत्यगात्मब्रह्मावगतिर्विवक्षिता। नचागममात्रेण सामान्यमात्रविषयानुमानादेव विशिष्टार्थसिद्धिरित्याह--समन्वयसूत्रप्रमुखोपात्तैरित्यादिना॥ न तर्हि युक्तिरत्र सूत्रिता;** **आगमेनैव विशिष्टार्थसिद्धेरिति,** **तत्राह--सत्स्वु त्विति॥**

 **न धर्मजिज्ञासायामि"त्यादिः स्पष्टार्थः॥ श्रुतिः पदान्तरनिरपेक्षः शब्दः। लिङ्गम् श्रुतस्यार्थस्यार्थान्तरेणाविनाभावः। अनेकपदसामर्थ्यं वाक्यम्॥ वाक्यद्वयासामर्थ्यमारभ्याधीतविषयं प्रकरणम्॥ क्रमवर्तिनां पदार्थानां क्रम वर्तिभिः पदार्थैर्यथाक्रमं सम्बन्धः स्थानम्॥ संज्ञासामान्यं समाख्या॥ ननु शब्देन ब्रह्मस्वरूपेऽवधारिते नानुभवेन कृत्यमस्ति। नच शब्दप्रमेयमनुभवितुं शक्यमिति,** **तत्राह--अनुभवावसानत्वादित्यादिना॥**

 **ननु धर्मजिज्ञासायामित्यादिः स्पष्टार्थः। किमिति धर्मस्यानुभवानपेक्षेति चोदयति--कथमिति॥ **

**धर्मस्यानुभवायोग्यत्वादनपेक्षितानुभवत्वाच्च न शब्दादन्यापेक्षेति दर्शयति--कर्तव्यं हीत्यादिना। ननु सिद्धस्वभावस्यानुभवयोग्यत्वेऽपि किमित्यनुभवोऽपेक्ष्यत इति तत्राह--इह तु सिद्धस्येति॥ ननु वेदप्रमेयत्वाविशेषान्मनन-निदिध्यासनानुभवेषु धर्मवद् ब्रह्मण्यपि मा भूदपेक्षा,** **ब्रह्मवद्वा धर्मेऽपि स्यादपेक्षेत्यत आह--नहि कर्तव्य-सिद्धार्थनिष्ठयोरिति॥ अस्तु पुरुषेच्छावशनिर्वर्त्यत्वमपीति,** **तत्राह--ततो विधिप्रतिषेधेति॥ यजेत न भक्षयेदितिवद् ब्रह्मणो विधेयत्वं प्रतिषेध्यत्वं चेत्यर्थः। विकल्पेति॥ "व्रीहिभिर्यवैर्वेतिवद् ब्रह्म वा स्थाणुर्वेतीच्छाविकल्पः"। समुच्चयेतिषड्‌यागसमुच्चयः,** **इह ब्रह्म स्थाणुश्चेत्यर्थः। उत्सर्गापवादेति॥ "न हिंस्यात्सर्वा भूतानि" "अग्नीषोमीयं पशुमालभेत" "आहवनीये जुहोति" "पदे जुहोती"तिवत् सामान्यप्रतिपन्नब्रह्मणो विशेषेऽपवादः। बाधाभ्युच्चययेति॥ प्रकृतेरतिदिष्टानां कुशमयबर्हिषां विकृतावुपदिष्टशरमयबर्हिर्भिर्बाधवद् ब्रह्मणोऽपि क्वचिद् प्राप्तस्य पदार्थान्तरेण बाधः। प्राकृतानां पञ्चनारिष्टहोमानां वैकृतैरुपहोमैः समुच्चित्यानुष्ठानवद् ब्रह्मणोऽप्यतिदिष्टस्योपदिष्टेन समुच्चित्यानुष्ठानमभ्युच्चयः। "पञ्च प्रयाजान् यजती"तिप्रकृतेर्विकृतावतिदिष्टानां विकृतौ-"एकादश प्रयाजान् यजती"त्युपदिष्टेन समुच्चित्यावृत्त्या षोडशप्रयाजानुष्ठानवद् ब्रह्मणोऽप्यतिदिष्टस्योपदिष्टेन समुच्चित्यानुष्ठानमभ्युच्चयः। व्यवस्थितविकल्प इति॥ "उदिते जुहोत्यनुदिते जुहोती"ति शाखाभेदेन व्यवस्थावत् क्वचिद् ब्रह्म भवति न भवतीति व्यवस्था। अस्त्वेवं धर्मसाम्यं ब्रह्मण इति चेत्,** **नेत्याह--न वस्तुनीति॥ तदेव प्रपञ्चयति--तथाचैकस्मिन्निति॥ **

 **अपरः परिचोदयतीत्यतः प्राक्तनः स्पष्टार्थः। पुनरनुमानवादिनश्चोदयन्ति--ननु भूतवस्तिविषयत्व इति। ननु अनुमानसूचनपरं सूत्रं न प्रतिभातीति,** **अत आह--पूर्वसूत्रेणेति॥ ज्ञानानन्दप्रत्यग्भूतब्रह्मणश्चक्षुरादिना सामान्यमात्रविषयानुमानैश्च भूतवस्तुत्वेऽपि नानुभावः कर्तुं शक्यत इति परिहरति--नेन्द्रियादिविषयत्व इत्यादिना॥ अतः इत्युपसंहारः॥**

 **ननु एवं सतीति स्पष्टार्थः॥ उच्यत इत्यादेः परिहारस्यायमर्थः--ज्ञानानन्द-सर्वज्ञ-प्रत्यगात्मभूतं ब्रह्म निश्चापयितुमसमर्था अपि युक्तयः शब्दावगते ब्रह्मणि सामान्यद्वारेण संभावनाबुद्धिहेतवो भवन्ति। कथम् जगदुपादानेऽद्वितीयशब्दावगते मृदादिदृष्टान्तैरुपादानव्यतिरेकेण कार्यस्यानिरूपणादद्वितीया संभाव्यते। स्पटिकलौहित्यप्रतिबिम्ब-रज्जुसर्प-घटाकाशदृष्टान्तैरात्मनि कर्तृत्वादेरारोरितत्वं जीवब्रह्मैक्यं ब्रह्मव्यतिरिक्तप्रपञ्चस्वातन्त्र्याभावोऽसङ्गत्वद्वारेण विशुद्धाद्वितीयप्रत्यगात्मता च संभाव्यत इति। किं पुनस्तद् वेदवाक्यमिति भाष्यस्याक्षेपार्थमाह--सर्वत्र वेदान्तवाक्ये ब्रह्मपदस्येत्यादिना॥**

 **येषां वेदान्तवाक्यानामित्यादेः परिहारस्यायमर्थः--सत्य-ज्ञानानन्दप्रत्यगात्माद्वितीय-ब्रह्मपदार्थेऽप्रसिद्धेऽपि बृहत्त्वमात्रस्य प्रसिद्धत्वात् तदनुवादेन सन्निहितपदार्थसंसर्गसामर्थ्याद् विशिष्टब्रह्म प्रतिपत्तुं शक्यते,** **इति ब्रह्मप्रतिपादनपरं सत्यादिवाक्यम्,** **अर्थात्तदेव लक्षणम्,** **इति न सत्य-ज्ञानानन्द-ब्रह्मस्वरूपलक्षणस्य सिद्धानुवादप्रसङ्ग इति। ननु स्वाध्यायपाठक्रमेण नार्थप्रतिपत्तिः,** **किन्तु वैपरीत्येन; "प्रसिद्धानुवादेनाप्रसिद्धम्" इति न्यायात्। तथाच कारणस्य प्रसिद्धत्वात् यस्मादाकाशः संभूतः स आत्मा सत्यं ज्ञानमनन्तं ब्रह्मेति वाक्यवृत्तिः;** **तथा यस्मादेतद् ब्रह्म नाम रूपमन्नं च जायते,** **स सर्वज्ञः सर्वविदिति;** **तथा यस्मात्प्राणादि जायते,** **स दिव्यो ह्यमूर्तः पुरुष इत्यादि;** **तथा यो भूतयोनि,** **तदद्रेश्यमग्राह्यमित्यादि;** **यस्मात्तेजोवन्नानि जायन्ते,** **तत्सदद्वितीयमणिमा तत्वमसीत्यादिकारणमात्रानुवादेन तद्विशेषः प्रतिपाद्यत इति,** **सत्यम्;** **अधिकारिज्ञाकर्तव्यताब्रह्मात्मप्रतिपादनानां क्रममभिप्रेत्येदमुक्तम्,** **तदाह--तथैवोदाहरणमिति॥**

 **ननु जगत्कारणे नानात्वस्यापि प्रतिपत्तेः कथं तदनुवादेन ब्रह्म प्रतिपादनीयमिति चोदयति--कथमिति॥ परिहरति--पूर्वोक्तेनेत्यादिना॥**

 **अयमर्थः--जगत्कारणमात्रानुवादेऽपि तस्य नानात्वशङ्कायाम्--"यतः" इत्येकत्वनिर्देशादेकत्वमपि प्रमीयते। ननु अनुवादे प्रमितिरनुपपन्ना,** **न;** **जगत्कारण एकत्वपुरोवादाभावादनुवादसामर्थ्यादेवैकत्वं प्रमीयते;** **अन्यथाऽनुवादवैयर्थ्यात्। ननु एकत्वे ब्रह्मलक्षणे च प्रमीयमाणे वाक्यभेदः स्यात्,** **न;** **एकत्वस्य **

**ब्रह्मप्रतिपत्तिर्गुणभूततयैकवाक्यत्वात्। अथवा--एकत्वमपि लक्ष्यान्तर्गतमेव भवति,** **न लक्षणान्तर्गतम्। तथाहि--जगत्कारणमात्रानुवादेनैकं ब्रह्म विधीयत इति। ततः किमायातमिति तदाह--अर्थात्सर्वज्ञमिति॥ न संज्ञा-संज्ञिसंबन्धपरं वाक्यम्,** **किंत्वर्थप्रतिपादनपरम्। आर्थिकस्तु संज्ञा-संज्ञिसम्बन्ध इत्याह--पुनस्तद्विजिज्ञासस्वेत्यादि॥ एकं सर्वज्ञं सर्वशक्ति सर्वतोऽनवच्छिन्नं च जगत्कारणम्,** **तच्च ब्रह्मशब्दाभिधेयमित्यर्थः॥**

 **ननु निरुपाधिकब्रह्मस्वरूपकथनमन्तरेण सोपाधिकानां सर्वज्ञत्वादीनां कस्यचिद् धर्मतया प्रतिपत्तिर्न युक्ता,** **तन्न; "यत् सुषिरं तदाकाशम्" "प्रकृष्टप्रकाशश्चन्द्रः" इत्यादिवत् स्वरूपलक्षणमेव किंचिद् वक्तव्यम्। ब्रह्मशब्दाभिधेयमेव स्वरूपलक्षणमिति चेत्,** **न;** **बृहत्व-धर्ममात्राभिधानात्। महान् घट इत्युक्ते महत्त्वस्य निरुपाधिर्घटो धर्मितया प्रतीयते,** **तथेहापि वक्तव्यं सच्छब्दाभिधेयं लक्षणमिति चेत्,** **न;** **महासामान्यमात्राभिधानात्। सन्नित्युक्ते घट इत्यवान्तरसामान्यव्यक्तिर्महासामान्यपर्यवसानत्वेनापेक्ष्यते,** **तथेहाप्यवान्तरसामान्यव्यक्तिर्वक्तव्या। विज्ञानमेव बृहत्व-सर्वज्ञत्वादिधर्मवत्तया निरुपाधि ब्रह्मस्वरूपलक्षणमिति चेत्,** **न;** **तस्य सुख-दुःख-राग-द्वेषादिमहासामान्यत्वात् तस्याप्यवान्तरसामान्यव्यक्तौ पर्यवसानं वक्तव्यमिति,** **तदाह-तस्य च निर्णयवाक्यमानन्दाद्धेयवेति॥ आनन्द एव हि ब्रह्मत्व-सर्वज्ञत्व-कारणत्वादिधर्मवत्तया निरुपाधि ब्रह्मस्वरूपं निर्णीयते। तथाहि--"यत्र नान्यत्पश्यती"त्यारभ्य "यो वै भूमा तत्सुखमि"ति सुखस्यैव बृहत्वधर्मवत्तामाह। विज्ञानं तर्हि निरुपाधिकब्रह्मगुण इति चेत्,** **किं विज्ञानानन्दयोः सामानाधिकरण्यं नीलोत्पलवद् गुण-गुणिभावात् किं वा द्रव्यं घट इतिवत्परापरसामान्यभावादिति न तावद् गुण-गुणिभावात्; "साक्षी चेता केवलो निर्गुणश्चे"ति श्रुतेः "एकधैवानुद्रष्टव्यं नेह नानास्ती"ति च गुण-गुणिभावभेदप्रतिषेधात्,** **गुणस्य गुणिनोऽन्यत्वानन्यत्वाभ्यामनिरूपणात्॥**

 **अत्र सर्वसङ्करवादी न निर्गुणं द्रव्यमस्तीति जल्पति। मा भून्निर्गुणं द्रव्यम्,** **ब्रह्म तु न द्रव्यम्;** **प्रमाणाभावात्। समवायिकारणत्वाद् द्रव्यमिति चेत्,** **न;** **आरम्भवादानभ्युपगमात्। उपादानकारणत्वाद् द्रव्यमिति चेत्,** **न;** **गुणादीनामपि ग्रहणधर्मत्वादिधर्मोपादानत्वात्। न निर्गुणं वस्त्विति चेत्,** **अन्त्यगुणेष्वनेकान्तः। तस्मात्तत्वज्ञानप्रद्वेषमात्रमेतद् न निर्गुणं ब्रह्मेति। तस्माद् "द्रव्यं घटः" "सन् घटः" इतिवत्परापरसामान्यनिबन्धनं विज्ञानमानन्दमिति सामानाधिकरण्यम्। तस्माद् विज्ञानसामान्यालम्बनमानन्दविशेषो ब्रह्मेति। तत्र सर्वज्ञाद्वितीयत्वादिधर्माणां प्रपञ्चोपाधितयाऽनिर्वचनीयत्वान्न तैर्ब्रह्म सगुणं सद्वितीयं वा भवति। विज्ञानसामान्यमपि दुःख-रागादिप्रपञ्चोपाधितयाऽनिर्वचनीयं सद् ब्रह्मणि विज्ञानशब्दप्रवृत्तिमात्रहेतुर्भवति। विज्ञानगुणत्वाभावे न विज्ञानं ब्रह्मेति चेत्,** **न;** **विज्ञानसामान्यालम्बनस्य विज्ञानव्यवहारगोचरत्वात्,** **विज्ञानप्रयुक्तार्थक्रियाकारित्वाच्च। सामान्यस्याभासत्वात् तदालम्बनं ब्रह्मज्ञानं मिथ्याज्ञानमिति चेत्,** **न;** **मुख्यसामान्यान्तराभावात्,** **अस्यैव च मुख्यत्वात्। तस्माद्विज्ञानस्वभाव आनन्दो ब्रह्मेत्यानन्दस्यैव ब्रह्मतां प्रतिपादयति--प्रसिद्धावद्योतकेनेत्यादिना॥ तस्मात् सर्वेषु वेदान्तवाक्येषु पाठव्यत्यासेन जगत्कारणमात्रानुवादेन तस्य ब्रह्मत्वं प्रतिपाद्यत इत्युपसंहरति--तस्माद् ब्रह्मपर इति॥**

 ** इति श्रीमत्परमहंसपरिव्राजकानन्यानुभवपूज्यपादशिष्यस्वप्रकाशानुभवभगववः कृतौ **

 ** पञ्चपादिकाविवरणे 2जन्माद्यधिकरणं नाम 2पञ्चमवर्णकं समाप्तम्॥**



**
02अथ षष्ठं वर्णकम्॥**

 **शब्दोपादानभावाद् ध्वनिगतविषयद्योतनाः शक्तयोऽमू-**

 **र्ब्रह्मण्येवासुरग्नेर्विषयविषयिणी दीपशक्तिः खलूच्चैः।**

 **द्रष्टुश्च ज्ञानशक्तिर्न्ननु न करणता,** **किन्तु दीपप्रभावत्**

 **संयुक्तद्योतनैवेत्यपरमिह पुनः साध्यते सर्ववित्त्वम्॥**

 **ब्रह्मणो लक्षणद्वयाभिधानपरेऽपि सूत्रे सर्वज्ञत्वं प्रधानादिकारणवैलक्षण्यस्य सिद्धये जगद्विरचनोपपत्तये च श्रुति-युक्तिभ्यां प्राधान्येन प्रदर्शितम्। तदेव हेत्वन्तरेण साधयति;** **प्राधान्यात्,** **अथवा--सर्वजगत्कारणत्वेन सर्वज्ञत्वं **

**न सम्भवति;** **वेदानामकर्तृकत्वादित्याशङ्क्य,** **सम्बन्धमाह--अयमपर इति॥ वेदस्य तावत् सर्वविषयसामर्थ्यं दर्शयति तदुपादानतया ब्रह्मणाऽपि तद् दर्शयितुम्---अनेकनानाविधविषयविद्यास्थानेति। ननुनास्ति वेदस्य सर्वज्ञता;** **अर्थज्ञानकरणतयोपयोगादिति,** **सत्यम्;** **अत एव कल्पप्रत्ययप्रयोग इति। ननु वेदस्य सर्वविषयज्ञानसामर्थ्योऽपि ब्रह्मणः कथं सर्वज्ञतेति अत आह--ततश्च तस्य कारणमिति दृश्यत इत्यादि दृष्टान्तः। अयं प्रयोगः--वेदः,** **स्वविषयादधिकतरविज्ञानवत्प्रणीतो भवति,** **वाक्यप्रमाणत्वात्;** **पाणिन्यादिशास्त्रवदिति। ननु किमत्रानुमानेन प्रसाध्यते यदि तावदुपाध्यायस्याध्यापनोच्चारणवच्छास्त्रशब्दोपलक्षितानां सर्वेषां शब्दानां ब्रह्मण्यप्युच्चारणं साध्यते तदा नोपाध्यायवत् सर्वज्ञं ब्रह्म भविष्यति। अथ सकलवाक्यार्थं प्रमाणान्तरेणोपलभ्य तत्प्रतिपत्त्यर्थं परस्मै वाक्यं विरचयति प्राप्तं तर्हि पौरुषेयत्वम्;** **तल्लक्षणत्वात्पुरुषवचसाम्,** **इति चोदयति--नन्वेवं सतीति॥**

 **अत्र केचित्परिहारमाचक्षते---प्रमाणान्तरेणार्थमुपलभ्य विवक्षित्वा परस्मै विरचितः शब्दः पौरुषेय इत्युच्यते। तत्रेदमनेन कर्तव्यमिति वक्तुरभिप्रायभेदो रागः पुरुषवचसामर्थः। द्विविधश्च रागः--नित्योऽनित्यश्च। तत्रानीश्वराणामभिलषितसाधनज्ञानस्यानित्यतया तज्जन्यरागस्याप्यनित्यत्वात् तद्विषयाणां पुरुषवचसां प्रमाणान्तरसापेक्षतया पौरुषेयत्वमङ्गीक्रियते,** **ईश्वरस्य पुनर्निखिलेष्टसाधनविषयज्ञानानां नित्यतया तन्मूलरागस्यापि नित्यत्वादीश्वरप्रणीतानामपि वैदिकवचसां नित्यरागविषयतया पौरुषेयता न जेगीयते--इति,** **नैतत्सारम्;** **ईश्वरे सकलाभिलषितसाधनज्ञाननित्यत्वे प्रमाणाभावात्,** **अनुमानानां चातद्गोचरत्वस्य दर्शितत्वात्। शब्द इति चेत्,** **न;** **इतरेतराश्रयापातात्--नित्यज्ञानमुलनित्यरागजन्यत्वे शब्दस्यानपेक्षं प्रामाण्यम्,** **अनपेक्षे च शब्दे नित्यज्ञानसिद्धिरिति। "रागश्च नित्यः", "नित्याभिलषितसाधनज्ञानमूलः" इति च व्याहन्यते। कुतश्चैतद् लब्धम्--नित्यानित्याभिप्रायभेदेन पुरुषवचसामपि सतां सापेक्षत्वानपेक्षत्वविभागो विद्यत इति नच पुरुषाभिप्रायः शब्दार्थ इति च वक्ष्यते। तस्मादसमञ्जसमेतत्॥**

 **अन्ये तु सङ्गिरन्ते--व्यासाद्यभिप्रायभेदतात्पर्यवतामपि भारतवचसामिदानीन्तनवाचकवदध्ययनविधितात्पर्यतामेव वेदानां सृष्टिकाले समुच्चारणमीश्वरस्य वेदप्रणयनं नाम। ततश्च रागतात्पर्याभावाद् वेदप्रामाण्यमीश्वरस्य सर्वज्ञता चेत्,** **अत्र वयं पृच्छामः--सृष्टिसमये किं प्रमाणान्तरेणार्थमुपलभ्य वेदवाक्यं व्यनक्ति यथा पाणिन्यादिः,** **आहोस्विदुपाध्यायवत् पूर्वसिद्धवाक्यमुच्चारयति तत्र पूर्वस्मिन् कल्पे पौरुषेयताऽऽपत्तिः,** **उत्तरस्मिन्नुपाध्यायवदेवासर्वज्ञतापत्तिः। अभिप्रायतात्पर्याभावादपौरुषेयतेति चेत्,** **उपलभ्य रचनायां कुतो रागतात्पर्याभावः पूर्वमेव विधितात्पर्यादिति चेत्,** **तथापीतरन्न विहन्यते। न चोभयतात्पर्यमुपपद्यते;** **सत्यपि विधितात्पर्येऽवगम्यार्थं रचनैव सापेक्षत्वे निमित्तं समधिगतम्। नचोपलभ्य रचनायां विधितात्पर्यमुपपद्यत इति यत्किञ्चिदेतत्॥**

 **अपरे तु मन्यन्ते--निर्विकल्पज्ञानपूर्वकाणि किल वेदवाक्यानि न सापेक्षत्वदोषमश्नुवते;** **ब्रह्मस्वरूपज्ञानस्य निर्विकल्पकत्वात्,** **लौकिकवचसां तु सविकल्पज्ञानपूर्वत्वात्सापेक्षता--इति,** **नायमपि विभागः सिध्यति;** **उपलभ्य रचनाया एव सापेक्षत्वनिमित्तत्वात्,** **स्वरूपज्ञानस्याप्यभिलषितसाधनोपरागे सविकल्पकत्वात्। तस्मान्नैव परिहाराः॥**

 **स्यात्तर्हि वेदानां पौरुषेयता ननु अपौरुषेयो वेदः;** **अविच्छिन्नव्यवहारे सत्यस्मर्यमाणकर्तृकत्वात्;** **आत्मवदित्यपौरुषेयतानुमीयत इति,** **न;** **चिरवृत्तेष्वपीदानीमनुमानप्रमीयमाणकर्तृकेष्वनैकान्तिकत्वात्,** **वेदानां च कर्तृरनुमानागमाभ्यां प्रमीयमाणत्वात्। तथाहि विशिष्टबहुज्ञपुरुषप्रणीतः,** **वेदः,** **बह्वर्थविषयवाक्यप्रमाणत्वात्;** **भारतवत्, "इदं सर्वमसृजत" "ऋचो यजूंषि सामानी"त्यागमः। तस्मात्पौरुषेयो वेद इति। अत्र पृच्छामः--कथं पौरुषेये वेदे प्रामाण्यं लभ्यत इति कपिल-कणादाक्षपादानामिति सर्वज्ञप्रणीततयेति चेत्,** **न तावदनुमेयः सर्वज्ञ इत्युक्तम्। आगमाच्चेत्सिद्धिः,** **न;** **इतरेतराश्रयात्--सर्वज्ञे सिद्धे तत्प्रणीततया वेदप्रामाण्यम्,** **ततश्च सर्वज्ञसिद्धिरिति। स्यादेतत्--महाजनपरिग्रहाद् वेदप्रामाण्यमिति,** **न;** **सुगताद्यागमानुसारिणामेव देशविशेषेष्वानन्त्यश्रवणात्। नच देहात्मभाव-चन्द्रप्रादेशत्वादीनां महाजनपरिगृहीतानां प्रामाण्यं दृश्यते। नच महाजनपरिग्रहः प्रमाणपक्षपाती। तस्मान्न प्रामाण्यलाभः॥**

 **किञ्च पुरुषो वा केन प्रमाणेनोपलभ्य धर्माधर्मौ,** **वेदवाक्यं विरचयेत् न तावदिन्द्रियपञ्चकेन;** **रूप-रस-गन्ध-स्पर्श-शब्द-तत्तत्समवेत-विशेषग्राहित्वात्,** **वर्तमानग्रहणनियमाच्च,** **धर्मस्य च साध्यत्वात्। ननु आत्मसमवायी धर्मस्तद्ग्रहणेनैव ज्ञानेन तद्गुणतया मनसैव चक्षुरादिना वा गृह्यत इति,** **किमिति तर्हि न गृह्णीमः नच विशिष्टः पुरुषो गृह्णाति;** **तदिन्द्रियाणामप्येतादृशत्वात्,** **योगजधर्मसामर्थ्याद्विशिष्टानि तदिन्द्रियाणीति चेत्,** **तथाऽपि मार्जारादिदृष्टिवत्स्वविषयेऽतिशयमात्रं गृह्णीयुः,** **नाविषयं धर्मम्। "दिव्यं चक्षुर्ददाम्यहम्" "प्रादात्तेषां स भगवन् दिव्यं चक्षुर्जनार्दनः" इति स्मरणादस्ति योगिनां दिव्यं चक्षुरिति चेत्,** **न;** **तस्यापि विश्वरूपादिस्वविषयातिशयदर्शित्वात्। न चात्मसमवेततयाऽपि धर्मो वर्तमानो भवति,** **येन प्रत्यक्षः स्यात्। कल्पान्तरीयोऽनुष्ठितो धर्मोऽस्मिन् कल्पादौ वर्तत इति चेत्,** **न;** **कल्पान्तरीयधर्मोपदेशायोगात्। ततोऽपि कल्पान्तरानुष्ठितधर्मं प्रत्यक्षेणोपलभ्योपदिशतीति चेत्,** **अन्धपरम्परा स्यात्। तस्मान्न प्रत्यक्षमूलो वेदः। नापि शब्दमूलः;** **अनवस्थानात्। तस्मात्प्रामाण्यहानान्न पौरुषेयो वेद इति॥**

 **मा भूत् प्रमाण्यमिति सुगतार्हताः। तैरिदं वक्तव्यम्--प्रत्यक्षानुमानदृष्टव्यतिरिक्तः कर्मफलसंबन्धो विद्यते नवेति विद्यते चेत् कथमपौरुषेयागममन्तरेण तस्य सिद्धिः सर्वज्ञसुगतप्रणीतागमादिति चेत्,** **किं कपिलादयः सर्वज्ञा न भवन्ति सर्वे तीर्थकराः सर्वज्ञा इति चेत्,** **धर्माधर्मयोर्विवादः कथं स्यात् नचैकः सर्वज्ञो नेतर इति प्रमाणमस्ति। नच सर्वे सर्वज्ञप्रणीता धर्मा एवेति युक्तम्;** **अन्योन्यधर्मनिराकरणात्। नचापौरुषेया एव सुगताद्यागमा इति युक्तम्;** **अनुस्मर्यमाणकर्तृकत्वात्। अपौरुषेयत्वे च न विवदामः--उदितानुदितहोमवद् व्यवस्थोपपत्तेः॥**

 **आह लोकायतः--मा भूत् प्रत्यक्षदृष्टातिरिक्तः कर्मफलसंबन्धः,** **पौरुषेयता तु वेदस्यानुमानसिद्धा न निवार्यत इति। स वक्तव्यः--किं लौकिकवचांसि प्रमाणानि न वेति न चेत्,** **न मया ते वादो युक्तः,** **शब्दैरेव परस्परविरुद्धार्थप्रतिपादनरूपत्वाद्वादस्य। अथ लौकिकवचांसि प्रमाणानि,** **वेदवचोभिस्तर्हि किमपराद्धम् ननु पौरुषेयत्वं वेदस्यानुमानात् तस्य च मूलप्रमाणाभावादप्रामाण्यमुक्तम्,** **न;** **स्वाभाविकत्वाच्छब्दानामर्थावबोधसामर्थ्यस्य पुरुषप्रत्ययानुसारित्वाभावात्,** **अन्यथा सागरं विवक्षन्मेरुशब्दं ब्रूयात्। स्वभावसिद्धशब्दसामर्थ्यानुसारेण हि लौकिकाः शब्दं प्रयुञ्जते,** **सत्यम्;** **कदाचित्सर्वाभिधानसङ्केतसामर्थ्यात्। इदानीं व्यवस्थयाऽभिधानामिति चेत्,** **तन्न;** **विवादगोचरापन्नः पूर्वतनशब्दार्थसंबन्धव्यवहारः,** **तथाविधपूर्वपूर्वव्यवहारपरम्परानिबन्धनः;** **अभिधानाभिधेयव्यवहारत्वात्;** **इदानीन्तनतद्व्यवहारवत्,** **इत्यनादितानुमानात्। साङ्केतिकशब्देष्वनैकान्तिक इति चेत्,** **न;** **अभिधानाभिधेयविषयत्वादनुमानस्य। जातिमात्राभिधायिनो वा सर्वदेशेष्वभिधानतया संप्रतिपन्ना वा यस्मिन्नुत्पद्यमाने क्वचिद् गृहीतसंबन्धा एवोपरज्यन्ते शब्दाः,** **तानि चाभिधानानि,** **नैवं साङ्केतिकाः शब्दा इति। मा भूत् तर्ह्यभिधानसङ्केतः,** **वेदवाक्यरचना तु पुरुषनिबन्धनैवेत्यत आह--न स्याद् ब्रह्मवदनादित्वादिति॥ विवादगोचरापन्नं सृष्टिकालीनं वेदाध्ययनम्,** **पूर्वपूर्वतथाविधवेदाध्ययनानुस्मृतिनिबन्धनं भवितुमर्हति,** **वेदाध्ययनत्वात्,** **इदानीन्तनवेदाध्ययनवदिति विशेषतोदृष्टानुमानेन वाक्यत्वाद्भारतवदिति सामान्यतोदर्शनाद् बलीयसा वेदस्यानादित्वसिद्धेः कुतः पौरुषेयता ननु सर्वेष्वपि ग्रन्थेष्विदमनादित्वानुमानमनुविशति,** **न;** **तैरेव ग्रन्थैस्तत्तत्कर्तृणां प्रतिपादनात्तदागमविरोधात्,** **इहापि श्रुत्यैव वेदस्य कर्ता प्रतिपाद्यत इति चेत्;** **न तावत् "स तया वाचेदं सर्वमसृजत ऋचो यजूंषि सामानी"ति श्रुतिः प्रजापतिविषया सती तस्य प्रमाणान्तरेणार्थमुपलभ्य शब्दरचनां ब्रवीति; "यो ब्रह्माणां विदधाति पूर्वं यो वेदाश्च प्रहिणोति तस्मै" इति श्रुतौ प्रागेव वेदसद्भावावगमात्। "अस्य महतो भूतस्ये"ति श्रुतिरीश्वरविषयाऽपि सती प्रकरणसामर्थ्याद्वेदोपादानत्वमेव ब्रवीति॥**

 **किं चेदं पौरषेयत्वं साध्यते यदि तावत् पुरुषनिर्वर्त्यतामात्रम्,** **संप्रतिपन्नमेव;** **तत्तत्क्रमविशिष्टानामेव वर्णानां वेदशब्दाभिधेयत्वात् क्रमस्य तूच्चारणोपलब्ध्योरन्यतरस्य प्रतिक्षणनिर्वत्यतया तद्विशिष्टवर्णानामपि प्रत्युच्चारणं जन्यत्वात्,** **पूर्वपूर्वक्रमानुस्मरणेन तत्सदृशोत्तरोत्तरक्रमनिवर्तनात्,** **क्रमसादृश्यपरम्परायाश्चानिदंप्रथमतया तद्विशिष्टवर्णनित्यत्वाभिधानात्। अथ वेदः स्वार्थप्रवृत्तप्रमाणान्तरजन्यो भवति,** **असर्वज्ञवचनत्वाभावे सति धर्माधर्मब्रह्मप्रमाणत्वात्;** **परपरिकल्पितेश्वरबुद्धिवदिति। अध्ययनस्येदंप्रथमता वेदस्य पौरुषेयतेति,** **न;** **अध्ययनस्यानादित्वानुमानस्य दर्शितत्वात्। तस्मान्नास्ति वेदस्य पौरुषेयत्वमिति॥**

 **ननु आप्तेन प्रमाणान्तरेणार्थमुपलभ्य परप्रतिपत्तये तत्र प्रयुज्यमानः शब्दः प्रमाणं भवति,** **तदभावादनाप्तवाक्यवदप्रमाणं वेदः प्रसज्यते,** **ननु अनाप्तेन भ्रान्त्योत्प्रेक्षया वाऽर्थाभासमुपगम्य परप्रवृत्तये तत्र प्रयुज्यमानः शब्दः प्रामाण्यात्परिहीयते,** **तदभावादाप्तवाक्यवद्वेदः प्रमाणं किं न स्यात् ननु आप्तवाक्यमनाप्तप्रणीतत्वाभावात्प्रमाणम् किं वाऽप्तप्रणीतत्वात् इति विवेक्तव्यम्,** **नोभयथाऽपीति ब्रूमः। कथम् शब्दानां तावत्संसृष्टार्थावबोधनसामर्थ्यं स्वारसिकमेव मध्यमवृद्धप्रयोग-प्रत्ययाभ्यामाप्तानाप्तप्रत्ययव्यतिरेकेणावगतम्। तत्रानाप्तस्य भ्रान्त्युत्प्रेक्षाज्ञाने तन्मूलविरचितशब्दकारणदोषतया शब्देऽपि दोषं प्रसञ्जयतः। ततश्च दुष्टकारणजन्यविज्ञानमयथार्थमप्रमाणम्,** **इति स्वतःसिद्धशब्दसामर्थ्यप्रयुक्तप्रामाण्यस्य प्रतिबन्धकतयाऽनाप्तज्ञानमवतिष्ठते। आप्तप्रमाणं च प्रतिबन्धभ्रान्त्युत्प्रेक्षादिदोषनिरासितया संपद्यते। ततश्चाप्तत्वज्ञानं च शब्दप्रामाणअयहेतुः,** **वेदे तु पुरुषसंबन्धाभावान्न प्रतिबन्ध-तन्निरासापेक्षा,** **इति नाप्तप्रणीतत्वमत्रोपयुज्यते। ननु आप्तप्रयोगानपेक्षत्वेऽग्नि-पर्वत-तत्संबन्ध-शब्देषु स्मर्यमाणेषु तेभ्य एवाग्निमान्पर्वत इति प्रमितिरुत्पद्येत,** **सत्यम्;** **पर्वतस्याग्निमत्तामात्रं प्रमीयत एव,** **पुरोवर्तिनि तु प्रमाणान्तरविरोधान्न प्रमीयत इति। अथवा--द्विविधः प्रयोगः प्रामाण्यहेतुः,--अर्थोपलब्धिनिबन्धनः पौरुषेये,** **पूर्वप्रयोगानुस्मृतिनिमित्तो वेदे,** **तदुभयाभावात्सुप्तादिवाक्येष्विवाप्रामाण्यमिति,** **अथवा--तात्पर्याभावात् केवलेभ्यः शब्देभ्यो नार्थप्रमितिः,** **वेदे पुनरध्ययनविधितात्पर्यादाप्तप्रयोगाभावेऽपि प्रमितिरुत्पद्यते;** **अध्ययनविधिवाक्यस्यापि स्वेनैव तात्पर्यसिद्धेः। अतोऽनादिर्वेद इति। अनादित्वेऽपि पुराणवाक्यवदन्यथासन्निवेशप्रणयनमाशङ्क्याह--कूटस्थनित्यत्वादिति॥**

 **अनादिवेदस्य कथं ब्रह्मकारणता इति शङ्कते--कथं पुनरिति॥ अत्र शास्त्रशब्दोपलक्षितसर्वशब्दानां वर्णानामेकपदार्थबुद्ध्यवच्छेदकवर्णनियामकक्रमविशिष्टपदानां वाक्यार्थबुध्यवच्छेदकवाक्यनियामकक्रमविशिष्टवाक्यानां महावाक्यार्थबुध्यवच्छेदकवाक्यनियामकक्रमविशिष्टप्रकरणानां परिपूर्णपुरुषार्थसाधनबुद्ध्यवच्छेदकानेकप्रकरणनियामकक्रमविशिष्टशास्त्राणां च प्रवाहरूपेण ब्रह्मोपादानतया कार्यत्वमस्तीत्याह--तत्परतन्त्रत्वादित्यादिना॥**

 **ननु "रज्जुसर्पवदि"ति वेदस्य मिथ्यात्वं कथं निदर्श्यते ननु कोऽयं वेदो नाम न तावद् वर्णमात्रम्। क्रमविशेषवन्तो वर्णा इति चेत्,** **नास्ति देश-काल-निबन्धनो वर्णक्रमः;** **नित्यतया सर्वगतत्वात्,** **नापि वस्तुनिबन्धनक्रमः,** **विरोधात्,** **न ह्येकदैव राजा जरेति जकारस्य रेफात्पूर्वापरीभावो युक्तः। उच्चारणसमवेत एव क्रमो वर्णेषूपरज्यत इति चेत्,** **न;** **अप्रत्यक्षत्वादुच्चारण-तत्क्रमयोः,** **प्रत्यक्षस्तु क्रमविशिष्टवर्णात्मा वेदः। अथोपलब्धिक्रमवन्तो वर्णा वेदशब्दभाज इति,** **न;** **अन्यक्रमस्यान्यधर्मत्वानुपपत्तेः। अथोपलब्धिधर्म एव क्रमो वर्णेषु समारोप्यत इति चेत्,** **तर्ह्यख्यातिवादिनः क्रममात्रस्य वर्णमात्रस्य वेदशब्दानर्हत्वाद् विशिष्टप्रत्ययाभावादविवेकमात्रमेव वेद इत्यर्थावबोधो न स्यात्,** **अन्यथाख्यातौ पुनर्विशिष्टप्रत्ययमात्रत्वाद् विशिष्टार्थाभावाद्विज्ञानातिरिक्तो वेदो न स्यात्। नच--उपलब्धिक्रमोपलक्षिता वर्णा वेदः,** **न विशिष्टा इति--युक्तम्;** **क्रमविशिष्टवर्णप्रत्ययस्य प्रत्यक्षत्वात्। अनिर्वचनीये तु पुनर्विशिष्टार्थतत्प्रत्यययोर्भावाद् विज्ञानव्यतिरेकेणार्थस्यानिर्वचनीयत्वेऽप्यर्थक्रियासमर्थतया तुच्छव्यावृत्त्यभ्युपगमादस्त्येवार्थावबोधसमर्थो वेद इति निरवद्यम्॥**

 **ननु पाणिन्यादिदृष्टान्तेन यदि सर्वशब्दोपादानतैव ब्रह्मणो वेदस्य पौरुषेयत्वपरिहाराय गीयते,** **तदा कथं तावता सर्वज्ञत्वम् इति चोदयति--नन्वेवं सति कथं सर्वज्ञतेति॥ परिहरति--तस्यैव ज्ञानशक्तिविवर्तात्मकत्वान्नामप्रपञ्चस्येति॥ अस्ति तावद् वर्णानां क्रम-संख्यादिभेदभाजां मुख्यलक्षणादिद्वारेण सर्वार्थप्रकाशनसामर्थ्यम्;** **अव्यपदेश्यस्य वस्तुनोऽभावात्। तत्र कार्यगतमर्थप्रकाशनसामर्थ्यमुपादानकारणधर्म एव भवति;** **प्रदीपगतप्रकाशनसामर्थ्यस्य वह्निधर्मत्वदर्शनात्,** **कार्योपादानयोः शक्तिद्वयकल्पनाऽयोगात्। एवं सर्वार्थप्रकाशनसमर्थत्वात् सर्वज्ञं ब्रह्म। ननु समर्थस्यापि नित्यवज्ज्ञानसंयोगो न भवति,** **नैष दोषः;** **यथा प्रकाशद्रव्यस्य प्रदीपस्य स्वसन्निहिताशेषवस्तुप्रकाशिता,एवं प्रकाशस्वरूपस्य ब्रह्मणःसर्वोपादनतया **

**सर्वसंसर्गिणःस्वसन्निहिताशेषवस्तुप्रकाशिता,** **नित्यवद् भवतीति युक्तं सामर्थ्यानुसारेण सर्वज्ञत्वम्। कथं करणसामर्थ्यानि कर्तृसामर्थ्यानि भवन्तीति चेत्,** **न;** **ब्रह्मणो विषयावगमं प्रति शब्दस्य करणताऽभावात्। ननु स्वयंप्रकाशतया सर्वसंसर्गित्वादेव सर्वज्ञता सिध्यति,** **न;** **वाय्वाकाश-रस-गन्धादिव्यापिनोऽपि सावतृकिरणस्य तत्प्रकाशनायोग्यत्वदर्शनात्। तस्मात् सर्वार्थप्रकाशनसमर्थसर्वशब्दोपादानतया सर्वज्ञं ब्रह्म। तदेतदाह--नासतः प्रादुर्भावादिति॥**

 **इति श्रीमत्परमहंसपरिव्राजकान्यानुभवपूज्यपादशिष्य-स्वप्रकाशानुभवभगवतः कृतौ
  पञ्चपादिकाविवरणे ब्रह्मणः सर्वज्ञत्वनिरूपणं नाम **

** 2षष्ठं वर्णकं समाप्तम्॥**



** 2अथ सप्तमं वर्णकम्॥**

 **अथवेत्यादिद्वितीयवर्णकविवरणं स्पष्टार्थम्॥ तस्माज्जन्मादिनिमित्तोपादानकारणं सर्वज्ञं ब्रह्मेति सिद्धम्। तत्र बिम्बस्थानीयं ब्रह्म मायाशक्तिमत् कारणम्,** **जीवाश्च प्रत्येकमविद्यानुबद्धा इति केचित्। मायाऽविद्याप्रतिबिम्बितं ब्रह्म जगत्कारणम्। विशुद्धं ब्रह्मामृतत्वालम्बनम्,** **जीवाश्चाविद्याबद्धा इत्यन्ये। जीवा एव स्वाविद्यया प्रत्येकं प्रपञ्चाकारेण ब्रह्माविर्भवन्तिं,** **सादृश्याच्च प्रपञ्चैकताभासोऽनेकैरवगतद्वितीयचन्द्रवत्। स्वरूपापेक्षया च ब्रह्म सर्वजगत्कारणमित्यपरे। ब्रह्मैकमेव स्वाविद्यया जगदाकारेण विवर्तते स्वप्नादिवदिति मतान्तरम्। तस्माद् ब्रह्मैव स्वमाययाऽविद्याया विवर्तत इति॥**

 ** इति श्रीमत्परमहंसपरिव्राजकान्यानुभवपूज्यपादशिष्य-स्वप्रकाशानुभवभगवतः कृतौ **

 ** पञ्चपादिकाविवरणे ब्रह्मणः सर्वज्ञत्वनिरूपणं नाम **

**  2षष्ठं वर्णकं समाप्तम्॥**



** 2अथ अष्टकं वर्णकम्॥**

**0 0ज्ञानानन्दैकरूपं निखिलजगदुपादानमीशं प्रभूणाम्**

 **सर्वज्ञं ब्रह्म नित्यं विशदमतितरां निर्गुणं निष्क्रियं च।**

 **एतत्कार्यावमृष्टिं निखिलभववतीं सम्यगुद्धूय विद्ध्वा**

 **त्वप्रामाण्यं श्रुतीनां श्रुतिभिरिदमजं ज्ञेयमित्युच्यतेऽस्मिन्॥**

 **जगतो जन्मादिकारणं ज्ञानानन्दं ब्रह्मेति च लक्षितम्। तत्र वेदान्ताः प्रमाणमिति प्रतिज्ञातम्। तत्रेदं निरूपणीयम्--किं भूतेऽप्यर्थे शब्दः प्रमाणम् न वेति नेति तावदाह--कथं पुनर्ब्रह्मण इति॥ ननु आक्षेपः किंनिबन्धनः सूत्रप्रामाण्यादित्याह--यावताऽऽम्नायस्येति॥**

 **ननु वेदान्तानामानर्थक्यमुच्यते किं वा क्रियापरत्वमिति न तावत्क्रियापरत्वम्;** **आदिमध्यावसानेषु तात्पर्येण ब्रह्मैक्यपर्यवसानादिति,** **तत्राह--यद्यपि प्रदर्शितानीति॥ तथाऽपि तत्र न सम्भवति प्रामाण्यमित्यर्थः। ननु यत्र शब्दस्य शक्ति-तात्पर्ये विद्येते,** **तत्र शब्दः प्रमाणम्,** **न विषयविशेषापेक्षं शब्दस्य प्रामाण्यम्;** **विषयस्य शाब्दप्रमितिहेतुत्वाभावादिति,** **तत्राह--तत्र परिनिष्ठिते वस्तुनीति॥अभूदस्ति भविष्यतीत्यवगम्ये वस्तुनि,** **असाध्यस्वभावे वा वस्तुनीत्यर्थः। ननु परिनिष्ठितोऽपि रसो न चक्षुषा गृह्यते,** **नापि जिह्वया गन्धः,** **तद्वत्परिनिष्ठिते ब्रह्मणि प्रमाणान्तरानधिगम्यतया शब्दैकगम्यत्वं किं न स्यात् न;** **चक्षुरादीनामितरेतरविषयव्यभिचारवदागमं व्यतिरिक्तप्रमाणानां परिनिष्ठिते वस्तुनि व्यभिचारदर्शनाद् भूतं चेत्प्रमाणान्तरगम्यमेवेति निश्चीयते। ननु तुच्छव्यावृत्तेऽपि वस्तुनि प्रमाणान्तरगम्यताया व्यभिचाराभावात् कार्यमपि प्रमाणान्तरगम्यं किं न स्यात् न;** **साध्यस्वभावतया प्रत्यक्षानधिगम्यतया सम्बन्धाग्रहणात्,** **अनुमानादीनामनवगम्यत्वात् तुच्छव्यावृत्तं प्रमाणान्तरयोग्यमिति च ग्रहणाद् वरं भूतं वस्तु-प्रमाणान्तरयोग्यमिति ग्रहणम्;** **प्रयोजकस्य निरुपाधिकत्वलाभात्।**

 **ननु रूपादिहीनत्वाद् ब्रह्मापि प्रमाणान्तरानधिगम्यमेव,** **तथाऽपि परिनिष्ठितवस्तित्वात् **

**प्रमाणान्तरयोग्यत्वाशङ्का न व्यावर्तते। अस्ति च प्रमाणान्तरं ब्रह्मस्वरूपविज्ञानम्;** **अतस्तत्संवादादप्रमाणं वेदान्ताः॥**

 **ननु पुरुषवचांसि प्रमाणान्तरसापेक्षत्वात् तत्संवाद-विसंवादाभ्यां प्रामाण्यमप्रामाण्यं वाऽश्नुवाते,** **वेदवचसां तु पुरुषसम्बन्धाभावात् प्रमाणान्तरानधिगम्यविषयतया चक्षुरादिवदनपेक्षमेव प्रामाण्यमिति चोदयति--नन्वपौरुषेयत्वादिति॥ परिहरति--सत्यं तथापीति॥ अयमर्थः--अनपेक्षप्रमाणयोरपि चक्षुःस्पर्शनयोरर्थे विसंवादादन्यतरस्याप्रामाण्यवत्,** **ब्रह्मैकत्वश्रुतेः "अहं मनुष्यः" इति प्रत्यक्षस्य च परस्परव्याघातात् शब्दस्याप्रामाण्यमिति। किंचाप्तः खलु लोके प्रमाणान्तरेणार्थमवगम्य परस्मै शब्दं प्रयुञ्जानः श्रोतुः साक्षाद्वा परम्परया वा प्रयोजनपर्यन्तमर्थं विवक्षित्वा प्रयुङ्क्ते;** **प्रयोजनानभिसन्धाने तात्पर्यादर्शनात्। तच्च प्रयोजनं साध्यस्वभावम्,** **इति परिनिष्ठितं वस्तु स्वयं न प्रयोजनम्,** **नापि क्रियामनपेक्ष्य प्रयोजनसाधनम्,** **इति न तत्र तात्पर्यहीनः शब्दः प्रामाण्यमश्नुत इत्याह--किंञ्च पुरुषार्थशून्यत्वादित्यादिना॥ "ततो न क्विचिदि"त्युपसंहरति। किंञ्च विधायकपदव्यतिरिक्तानां पदानां सम्भूय प्रमाणान्तरानधिगतवस्तुप्रतिपादनं न सम्भवति;** **प्रमाणान्तरानधिगतविषये सम्बन्धग्रहणात्,** **यथासम्बन्धग्रहणमर्थप्रतिपादनात्,** **कार्यस्य तु प्रमाणान्तरानवसेयतया तत्संसृष्टपदार्थानामतद्गोचरत्वाद् युक्ता शब्देभ्यः पूर्वार्थप्रमितिरिति दर्शयति--किञ्च प्रत्यक्षाद्यविषय इत्यादिना॥ यस्मात् सूत्रकारवचनाद् भूतवस्तुप्रतिपादनायोगात् प्रयोजनशून्यत्वाद् अनधिगतार्थताऽभावाच्च न ब्रह्मणि वेदान्ताः प्रमाणम्,** **तस्मादनर्थका वेदान्ता इत्युपसंहरति--तस्मादिति॥** **यत्पुनर्भाष्यकारेणेत्यादेरयमर्थः--न तावद् वेदान्ताः कस्यचित्कर्मविशेषस्य प्रकरणे समधिगताः,** **येन "सोऽरोदीदि"त्यादिवद् विधिसमन्वयः स्यात्। ननु सर्वकर्मविधायिवेदैकदेशत्वात् सर्वकर्मप्रकरणं स्यात्,** **न;** **सर्वेण वेदवाक्येनैकस्य वस्तुनः प्रतिपादनाभावादेकवाक्यताऽयोगात्,** **धर्मसामान्यस्याप्रतिपाद्यत्वात्। अस्तु तर्हि पर्णमयीवाक्यवत् कर्तृद्वारेण सर्वक्रतुशेषभूतोऽर्थवाद इति,** **नैतद्युक्तम्;** **स्तुतौ प्रतिपादने चोपयोगो नास्ति;** **विपरीतं च। न हि कर्मणां कर्ता नित्य-शुद्ध-बुद्ध-मुक्तस्वभावो निर्गुणो निष्क्रियोऽनश्नन्नन्योऽभिचाकशीतिति स्तवः,** **प्रतिपादनं वा कर्मसु प्रवृत्तावुपकरोति;** **विपरीतं च स्यात्। तस्मान्न कर्मसु वेदान्तानां समन्वयः,** **किंतु स्वप्रकरणगतसगुणोपासनासु सम्बन्ध इति भाष्यार्थमनूद्याक्षिपति--तदयुक्तमिति॥ तथाऽपि विशिष्टब्रह्मस्वरूपासिद्धिरित्यर्थः। न खलूपासनाशेषतया ब्रह्मस्वरूपसिद्धिर्भाष्येऽभिप्रेता,** **किन्तूपास्ये गुणप्रक्षेपद्वारेण वेदान्तानां समन्वयो विवक्षित इति परिहरति---सत्यमनुमानेनेति॥ ननुवेदान्तवाक्यानां सगुणोपासनप्रकरणादपि व्युत्थितानां स्वरूपमात्रपर्यवसितानां नोपासनासम्बन्धः,** **नापि स्वात्मन्युपासना कल्पयितुं शक्यते;** **अश्रुतत्वादिति,** **तत्राह--एवं चाध्ययनविधीति॥ फलं चेति॥ रात्रिसत्राणामिवेति शेषः॥**

 **सूत्रं व्याचष्टे--तद् ब्रह्म सर्वज्ञत्वादीत्यादिना॥ तत्र तात्पर्येणेति॥ अयमर्थः--तात्पर्य नाम तदर्थप्रमितिशेषता शब्दधर्मः। कथम् विवक्षातात्पर्यमिति चेत्,** **अर्थप्रमितिं विवक्षित्वा तादर्थ्येन प्रयुज्यमानत्वं शब्दधर्म एव। तत्रापि तात्पर्यं न विवक्षामात्रम्। तच्च तात्पर्यं यस्मिन्नर्थे वाक्यस्योपक्रमोपसंहारैकरूप्यम्,** **यस्य चार्थस्य पुनःपुनरभ्यासः,** **यस्मिन्नर्थे फलविशेषसङ्कीर्तनम्,** **अपूर्वार्थप्रमेयता च,** **यत्न चार्थवादोपादानमुपपत्तिभिरुपपादनं चेत्यादीनि लिङ्गानि भवन्ति,** **तस्य वाक्यस्य तस्मिन्नर्थे तात्पर्यमिति गम्यते। नच प्रमेयस्य साध्यतैव तात्पर्यलिङ्गम्; "पुत्रस्ते जातः" इत्यादिषु तात्पर्यदर्शनात्,** **साध्यस्य च प्रमेयत्वे तात्पर्यसिद्धिः,** **तात्पर्ये सिद्धे साध्यस्य प्रमेयतेतीतरेतराश्रयात्। साध्येऽर्थे प्रमिते प्रतिबन्धनिरासितया पश्चात्तात्पर्यमवगम्यत इति चेत्,** **तथाऽपि साध्यता न तात्पर्यलिङ्गम्; "जर्तिलयवाग्वा वा जुहुयादि"त्यादिष्वदर्शनात्। तस्मादुक्तानि तात्पर्यलिङ्गानि वेदान्तानां ब्रह्मणि दृश्यन्ते। तथाहि--"सदेव सौम्येदमग्र आसीदेकमेवाद्वितीयम्" "ऐतदात्म्यमिदं सर्वं तत्सत्यं स आत्मा तत्त्वमसी"त्युपक्रमोपसंहारयोरैकरूप्येण प्रत्यागात्माद्वितीयरूपं ब्रह्मावगम्यते। तथा "ऐतदात्म्यमिदं सर्वं तत्सत्यं स आत्मा तत्त्वमसी"ति नवकृत्वोऽभ्यस्यते। प्रमाणान्तरेण चानधिगतमद्वितीयं ब्रह्मात्मत्वं प्रतिपाद्यते। "आचार्यवान् पुरुषो वेद तस्य तावदेव चिरं यावन्न विमोक्ष्ये" इति च निरतिशयपुरुषार्थावाप्तिर्ब्रह्मविज्ञानफलमवगम्यते। "अनेन जीवेनात्मनाऽनुप्रविश्य" "येनाश्रुतं श्रुतमि"त्यादिब्रह्मण्यर्थवादश्चोपादीयते। मृल्लोहतप्तपरशुग्रहणादिदृष्टान्तैः स्वपितिनामनिर्वचनेन च **

**सृष्टि-स्थिति-संहारैश्च ब्रह्मात्मैकत्वं प्रतिपाद्यत इति॥**

 **तथा तैत्तिरीयके--"सत्यं ज्ञानमनन्तं ब्रह्म" "स यश्चायं पुरुषे यश्चासावादित्ये स एकः" इत्युपक्रमोपसंहारयोः प्रत्यगद्वितीयं ब्रह्मावगम्यते। तथा "सच्च त्यच्चाभवद् यदिदं किंच तदात्मानं स्वयमकुरुत यतो वाचो निवर्तन्ते" इति च प्रत्यगद्वितीयं ब्रह्माभ्यस्यते। प्रमाणान्तरेणानधिगतं च प्रतिपाद्यते। "स सर्वान् कामान् समश्नुते" इत्यादि च फलं ब्रह्मविज्ञानेऽवगम्यते। सृष्टिश्रुतयश्चाद्वितीयब्रह्मप्रतिपत्त्यर्थवादभूता दृश्यन्ते। तथा कोशपञ्चकोपन्यासेन प्राणनादिव्यापारलिङैश्च ब्रह्मात्मैकत्वं प्रतिपाद्यत इति। एवं सर्वेषु वेदान्तेषु ब्रह्मात्मैकत्वप्रमितो तात्पर्यलिङ्गानि द्रष्टव्यामि। एवं तात्पर्येण समन्वयाद् ब्रह्मैव वेदान्तप्रमेयमिति॥**

 **सम्यगन्वय इत्यादिना सूत्रभागं व्याचष्टे। पदानामन्वय इति सम्बन्धः। तत्र क्रिया-कारकसंसर्गविषयतया पदानामन्वयं व्यावर्तयति--परस्परानवच्छिन्नार्थानामिति॥ तत्रोद्भिदादिशब्दस्य यजतिसामानाधिकरण्येनोद्भिद्यागमात्रवर्तिनोरुद्भिद्यागशब्दयोरनवच्छिन्नार्थत्वेऽपि नियोगाकाङ्क्षा विद्यते,** **तथेहापि स्यादिति,** **नेत्याह--अनन्याकाङ्क्षाणामिति॥ एवं शब्दानां क्रियावाक्येभ्यो वैलक्षण्यमुक्त्वाऽर्थवैलक्षण्यं दर्शयितुं तत्र क्रिया-कारक-संसर्गेभ्यो वैलक्षण्यमाह--अव्यतिरिक्तेति॥ ननु नीलोत्पलवद् भेदाभेदविषयतयाऽप्यभिधेयाव्यतिरेक इति,** **नेत्याह--एकरसेति॥ तत्रोद्भिद्यागशब्दयोर्यागविशेषैकरसार्थवर्तिनोरप्यर्थस्य नियोगाकाङ्क्षावदिहाप्यन्याकाङ्क्षेति,** **नेत्याह--प्रातिपदिकार्थेति॥ तत्रापि लिङ्गसंख्ययोरवश्याभ्युपगमनीयतेति,** **नेत्याह--मात्रान्वय इति॥**

 **जगत्कारणसामान्यानुवादेन तत्र ज्ञानानन्दशब्दावानन्दविशेषं गमयतः। एक-सत्यानन्तशब्दा भेदमिथ्यात्वद्वैताभावाभिधानद्वारेण तत्र लक्षणया वर्तन्ते। "सर्वज्ञः सर्वशक्तिरि"त्यादिशब्दाश्चानिर्वचनीयप्रपञ्चोपाधितया तत्र वर्तन्ते। "अयमात्मा तत्त्वमसी"त्यादिशब्दाश्च मुख्यलक्षणाभ्यां ब्रह्मण्येव वर्तन्त इति॥**

 **सर्वे जगत्कारणविषयाः शब्दा मुख्यलक्षणोपाधिभिरेकरसमेव ब्रह्म प्रतिपादयन्ति। नचानिर्वचनीयभेदाभावयोः शब्दप्रवृत्तनिमित्तयोः परमार्थसत्यैकरसभेदनिमित्ततेति॥**

 **अनेकेषां पदानां लक्षणादिद्वारेणैकरसवृत्तितायामुदाहरणमाह। तत्र द्विविधा वाक्यप्रवृत्तिः--एका ब्रह्मात्मनोरेकत्वविषया,** **अपरा सत्यज्ञानादिलक्षणब्रह्मविषया। तत्र प्रथमं ब्रह्मात्मैकत्वे दृष्टान्तमाह--सोऽयमित्यादिवाक्यस्थपदानामिवेति॥ तत्र "सोऽयं देवदत्तः" इति पदत्रयस्यैकस्मिन्देवदत्ते पर्यवसानं दृश्यते॥**

 **तथाहि--प्रत्यभिज्ञायामधिगतमेकत्वं परस्मै प्रतिपादयति--"सोऽयं देवदत्तः" इति। तत्र न तद्देशकालयोरेतद्देशकालयांश्च परस्परैक्यं प्रत्यभिजानाति;** **भेदप्रत्ययात्। अत एव विशिष्टयोरप्यैक्यं न प्रत्यभिज्ञायते,** **किन्तु सोऽयमिति विशिष्टद्वयोपलक्षितः प्रत्यभिज्ञागोचरः। प्रत्यभिज्ञातं चार्थं परस्मै "सोऽयमि"ति विशिष्टाभिधायिभ्यां पदाभ्यां स्वार्थैकदेशपरित्यागेनैकदेशलक्षणया देवदत्तस्वरूपैक्यमेव प्रतिपादयति। ननु "सोऽयमि"ति पदार्थयोर्यदैक्यम्,** **तदेव वाक्येनापि प्रतिपाद्यते चेत्,** **अनुवादप्रसङ्गः। नच देवदत्तस्यैक्यद्वयमस्ति,** **येन वाक्यप्रमेयमपरमैक्यं स्यात्,** **प्रत्यभिज्ञायां तर्हि कथम् न ह्यभिज्ञयोरवगतदेवदत्तैक्यमस्ति। एकस्य कालद्वयसंबन्धः प्रत्यभिज्ञागोचर इति चेत्,** **कालद्वयसंबन्धिपदार्थाभिज्ञयोरेव सिद्धेः परिशेषात्तदैक्यं प्रत्यभिज्ञाविषयः। तत्र चानुवादो दर्शितः॥**

 **स्यादेतत्--क्षणिकत्वपरिहाराय तत्प्रत्यभिज्ञाप्रामाण्यं तावद् वक्तव्यम्। तत्र कालद्वयपरामर्शेन तत्संबन्धिपदार्थैक्ये प्रत्यभिज्ञाविषयेऽपि पदार्थभेदप्रतिभासविरोधितैव प्रमाणफलम्,** **नाज्ञातार्थाधिगतिः। तत्र कालद्वयपरामर्शेन तत्संबन्धिपदार्थैक्यमेवावलम्बमाना पदार्थभेदप्रतिभासविरोधितया प्रामाण्यमश्नुते प्रत्यभिज्ञा। एवं तर्हि "सोऽयमि"ति वाक्यस्याप्येवमेव प्रामाण्यं भविष्यति॥ तथा तत्त्वमसिवाक्यस्यापि त्वंपदार्थैकदेशपरित्यागेन त्वंपदेन लक्ष्यमाणद्रष्टुस्वरूपस्य पारोक्ष्यपरित्यागेन तत्पदाभिधेयब्रह्मस्वरूपैक्ये वाक्यजन्यज्ञानगोचरेऽपि जीव-ब्रह्मपदार्थप्रतीतिसमये प्रतिपन्नैक्यविषयतयाऽनुवादप्राप्तावपि भेदप्रतिभासविरोधितया प्रामाण्यमुपपद्यत इति॥**

 **ननु पदार्थयोः प्रत्येकमसाधारणमैक्यं पदार्थप्रत्ययगोचरः,** **पदार्थयोरितरेतरैक्यं वाक्यगम्यम्,**

**इत्यस्त्येव प्रमेयभेदः,** **नैतत् सारम्;** **भिन्नद्रव्ययोरैक्यप्रतिपादने तथा स्यात्। यदैकमेव द्रव्यं भिन्नोपाधिपरिकल्पितभेदप्रतिभासव्युदासेन प्रतिपाद्यते,** **तदा निवर्त्यविशेषादेव प्रामाण्यम्,** **न प्रमेयविशेषात्। तदुक्तम्--"सिद्धं तु निवर्तकत्वादि"ति। इह तु कार्य-कारणद्रव्यव्यतिरिक्तत्वे सति द्रव्याभिधायिपदयोः सामानधिकरण्यं "सोऽयमि"तिवदेकस्य द्रव्यस्योपाधिपरिकल्पितभेदव्युदासेनैकद्रव्यपर्यवसायीत्यवगम्यते। ननु तत्त्वंपदाभ्यां लक्ष्यमाणपदार्थयोरपि भेदो विद्यते न वा विद्यते चेत्,** **ऐक्यप्रमितिर्न स्यात्। न चेद् भेदः,** **वाक्यार्थ एव पदार्थः स्यात्,** **सत्यम्;** **वाक्यार्थ एव पदार्थः। स च लक्षणया प्रतिपाद्यते;** **मुख्याभिधेयैक्यायोगात्। तस्मात् तत्त्वंपदाभ्यामेकमेव ब्रह्मोपाधिपरामर्शेन प्रतिपाद्यत इति सिद्धम्॥**

 **अत्र केचिदाहुः--लक्ष्यमाणयोरपि जीव-ब्रह्मणोर्भेदाभेदविषयं सामानाधिकरण्यम्;** **अन्यथा पदार्थवाक्यार्थयोः साङ्कर्यात्। अस्ति जीव-ब्रह्मणोर्भेदोऽपि; "य आत्मनि तिष्ठन्नि"त्यादिलिङ्गात्,** **नैतद्युक्तम्;** **भेदाभेदविषयेण वाक्यजन्यज्ञानेन तदभ्यासजन्यापरोक्षज्ञानेन वा स भेदो निवर्त्यते वा न वेति निवर्त्यते चेत्,** **कथं विज्ञानस्य स्वविषयनिरासिता तृतीयज्ञानेनाभेदमात्रविषयेण भेदो निवर्तयत इति चेत्,** **न;** **यथाप्रमाणमभ्यासजन्यस्यापि ज्ञानस्य भेदाभेदविषयत्वात्,** **अन्यथाप्रमाणेऽन्यथाभ्यासजन्यज्ञाने च भेदाभेदप्रमाणवैकल्यात्। ज्ञाननिवर्त्येन भेदस्यापि विद्यावन्मिथ्यात्वमपि स्यात्। ज्ञानेनाज्ञानं निवर्त्यते,** **भेदस्तु कर्मभिर्विनश्यतीति चेत्,** **न; "ब्रह्म वेद ब्रह्मैव भवती"ति ज्ञानप्रयुक्तत्वादेवकाराभिधेयभेदनिरासस्य। येनैव चाकारेण जीवस्य भेदः,** **तेनैव चेदभेदोऽपि,** **भेदनिवृत्तावभेदोऽपि निवर्तेत। आकारान्तरेण चेदभेदः,** **तदा निरवयवद्रव्यस्यैकदेशो न कर्मणा निवर्तयितुं शक्यते,** **इति भिन्नाभिन्न एव मुक्तावपि जीवः स्यात्। नच भेदाभेदौ शास्त्रेण प्रतिपादनीयौ;** **लोकसिद्धसामान्यतो दर्शनेनैव सिद्धेः। यदि च भेदाकारविशिष्टो जीवः,** **तन्नाशेन नश्येत्। अथ भेदविनिर्मुक्तो जीवः,** **ब्रह्मस्वरूपमेव जीवः,** **इत्येकद्रव्यनिष्टं सामानाधिकरण्यं स्यात्। अथ विशिष्टो जीवो विशेषणनाशेऽपि स्वरूपावस्थानान्मुच्यत इति,** **तर्हि यो मुक्तिमनुभवति,** **स एव पूर्वमपि जीवः संसारी,** **इत्येकमेव वस्तु सामानाधिकरण्यालम्बनमित्युक्तं स्यात्। तस्मादभिधेयपरामर्शेनैकस्मिन् वस्तुनि लक्षणया वृत्तिः सामानाधिकरण्यमिति। योऽपि लक्ष्यमाण-जीव-ब्रह्मणोरतिरेकनिमित्तं पदार्थापौनरुक्त्यं कल्पयति,** **तस्यातिरेको भेदवन्निराकर्तव्यः, "एकधैवानुद्रष्टव्यं नेह नाने"ति श्रुतेः। तस्मादेकस्य द्रव्यस्योपाधिजनितभेदावभासपरामर्शेनैकद्रव्यपर्यवसायि सामानाधिकरण्यमित्येकरसं ब्रह्मेति सिद्धम्॥**

 **इदनीं सत्यज्ञानादिवाक्यस्योदाहरणमाह--प्रकृष्टप्रकाशशब्दयोरिवेति॥ तयोरेकार्थनिष्ठतामेव दर्शयति--तथाच व्यक्तिविशेष इति॥ अयमर्थः--प्रकाशशब्दः सामान्याभिधानमुखेन व्यक्तिविशेषे वर्तते। प्रकृष्टशब्दश्च लक्षणया प्रकर्षगुणाभिधानमुखेन प्रकाशविशेषे वर्तते। तत्र गुणसामान्ययोश्चन्द्रपदाभिधेयत्वाभावाज्जहल्लक्षणया तदुभयं व्युदस्य तत्समवायिप्रकाशविशेष एव चन्द्रपदाभिधेयतया समर्प्यते,** **इति प्रकृष्ट-प्रकाश-चन्द्रशब्दानामेकार्थवृत्तिता सिद्धा। ननु गुण-गुण्यन्वयः क्रिया-कारकान्वयो वा किं न स्यादिति तत्राह--एवं च सति नीलोत्पलवदिति॥ "एकमेवाद्वितीयमेकधैवानुद्रष्टव्यं नेह नानाऽस्ति किञ्चन" "उदरमन्तरं कुरुते अथ तस्य भयं भवती"त्यादिप्रतिषेधादित्यर्थः। "तथाविधान्युदाहरती"त्यारभ्य "यत्पुनरि"त्यतः प्राक्तनो ग्रन्थः स्पष्टार्थः। "यत्पुनः सिद्धे वस्तुनी"त्युक्तार्थमनुवदति। परिहरति--तद्रूपाद्यसंभवादिति॥ अयमाशयः--किं प्रमाणान्तरयोग्यत्वे सति तदनुत्पत्तौ विषयस्याभावे निश्चिते तत्र शब्दस्य मिथ्यात्वमाशङ्क्यते किं वा प्रमाणान्तरसंभिन्नार्थविषयत्वात्पौरुषेयवचोवत्सापेक्षं प्रामाण्यमिति किं वा प्रमाणान्तरयोग्यार्थविषयत्वात् तत्सिद्धार्थानुवादाशङ्केति तत्र न तावत् प्रथमः कल्पः;** **प्रमाणेन हि प्रमीयमाणस्यार्थस्य प्रमाणान्तरानुत्पादौ मिथ्यात्वं नावहति;** **सर्वप्रमाणानामनधिगतार्थगन्तृत्वात्,** **अन्यथा चक्षुषा गृह्यमाणस्य रूपस्य द्रव्यस्य वा स्पर्शेनाग्रहणान्मिथ्यात्वशङ्का स्यात्। कथंचित्सापेक्षप्रमाणस्य पुरुषवचसः प्रमाणान्तराभावे मिथ्यात्वाशङ्का स्यात्,** **न त्वपौरुषेयस्य वेदवचसः;** **अनपेक्षत्वात्॥**

 **नापि द्वितीयः कल्पः;** **प्रमाणान्तरसंभिन्नार्थताऽभावात्। भूतार्थविषयत्वेन नदीतीरफलसत्तावाक्यवत् प्रमाणान्तरसंभिन्नार्थतेति चेत्,** **नः पौरुषेयवचनप्रयुक्तत्वात् सम्भेदस्य। भूतार्थत्वप्रयुक्तत्वे प्रत्यक्षादीनामपि संभेदः **

**स्यात्। ननु भूतार्थस्मृतौ संभेदो दृश्यत इति चेत्,** **तर्हि स्वार्थप्रवृत्तज्ञानान्तरजन्यता संभेदहेतुः;** **कार्य-भूतार्थनिष्ठयोर्लौकिकवचसोस्तथा दर्शनात्। पुरुषो हि प्रमाणान्तरेणार्थमुपलभ्य तन्निमित्तं परस्मै शब्दं विरचयति,** **नतु वेदवचसः प्रमाणान्तरजन्यता,** **इत्यनपेक्षा। किञ्च तुच्छव्यावृत्तमात्रं प्रमाणान्तरयोग्यम्,** **इति विधिवाक्यानामपि संभिन्नार्थतया सापेक्षता स्यात्;** **लौकिकविधीनां प्रमाणान्तरयोग्यतादर्शनात्,** **अयोग्यत्वे वा तत्र संबन्धाग्रहणात् वेदेऽप्यर्थप्रतिपत्तिर्न स्यात्। ननु कार्यस्य साध्यस्वभावत्वान्न प्रमाणान्तरगम्यतेति,** **ब्रह्मापि तर्हि रूपादिहीनत्वान्न प्रमाणान्तरेण गम्यते। स्वरूपज्ञानमेव प्रमाणान्तरमस्ति,** **अतस्तत्संभिन्नतया सापेक्षतेति चेत्,** **न;** **शब्दजन्यविषयस्थचैतन्यतया प्रमाणफलरूपत्वात्,** **चैतन्यज्ञानसंभिन्ने वा ब्रह्मणि शब्दस्यानपेक्षप्रामाण्यसिद्धिः। पुरुषान्तरतत्संवेदनविषयं पुरुषान्तरानुमानं स्वयंप्रकाशविषयमपि संभिन्नार्थतया न सापेक्षमिति। तस्मादनपेक्षमपौरुषेयं वचः॥**

 **नापि तृतीयः कल्पः;** **स्पर्शज्ञानयोग्यद्रव्यविषयस्य चक्षुषोऽनुवादकत्वादर्शनात्। शब्दविषयोऽयं नियम इति चेत्,** **विधिवाक्यस्यापि स्यात्;** **तस्यापि लौकिकस्य मानान्तरयोग्यत्वात्,** **शब्दावगतस्य वा प्रमाणान्तरमनुवादः किं न स्यात् तस्माद् भूतार्थनिष्ठमपि वैदिकं वचोऽनपेक्षं प्रमाणमिति। तत्र चोदयति--नन्विन्द्रियागोचरत्वादिति॥**

 **अत्र पृच्छामः--किं प्रमाणान्तरगृहीतोऽर्थे संबन्धग्रहणमात्रमुच्यते किं वा प्रमाणान्तरमपि शब्दार्थ इति पूर्वस्त्वङ्गीकृत इत्याह--यद्यपि शब्दमात्रस्येति॥ नापि द्वितीयः कल्पः;** **इत्याह--व्युत्पत्ता तु कथमिति॥ ननु प्रमाणान्तरगृहीतेऽर्थे प्रयोगप्रत्ययदर्शनात् तत्संभिन्नार्थज्ञाने शब्दसामर्थ्यं गृह्यत इति,** **नेत्याह--श्रोतृव्यवहारो हि मूलमिति॥ अयमर्थः--शब्दादर्थं प्रतिपद्यमानः श्रोता किं स्वकीयप्रमाणसंभिन्नं प्रतिपद्यते किं वा व्युत्पत्तुः प्रमाणसंभिन्नम् आहोस्विद्वक्तुः प्रमाणसंभिन्नमिति न तावत्पूर्वो पक्षौ;** **शब्दादर्थप्रतिपत्तेः प्रागुभयोरपि तस्मिन्नर्थे प्रमाणानुत्पादात्। प्रमाणान्तरेणोपलभ्य तत्र शब्दप्रयोगाद् वक्तुः प्रमाणसंभिन्नेऽर्थे श्रोतुः शाब्दप्रमितिरिति,** **व्युत्पत्ताऽपि तत्रैव शब्दसामर्थ्यं श्रोतुः प्रवृत्त्या प्रतिपद्यत इति चेत्,** **तत्राह--स च श्रोतुर्ज्ञानान्तरानिमित्ततापरिशुद्ध इति॥**

 **अयमर्थः--व्युत्पत्ता तु प्रत्यक्षादिव्यवहारे प्रवर्तितव्यार्थमात्रज्ञानात् प्रवर्तमानमात्मानं पश्यति;** **न प्रमाणान्तरसंभिन्नार्थज्ञानात्। ततश्च स्वेनैव दृष्टान्तेन श्रोतुः प्रवृत्तिलिङ्गादर्थमात्रज्ञानमनुमिनीते। न वक्तुः प्रमाणस्य विषयविशेषणतयाऽवगम्यत्वेन प्रवृत्तिहेतुतां कल्पयति;** **दृष्टान्ताभावात्। अतः प्रमाणान्तरस्य विषयविशेषणत्वेनानवगम्यमानतया प्रवृत्तिं प्रत्यनिमित्ततया परिशुद्धः श्रोतुर्व्यवहारः,** **केवलार्थज्ञानजन्य इत्यर्थः। ततः शब्दस्यार्थमात्रज्ञाने सामर्थ्यप्रतिपत्तेर्न प्रमाणान्तरसंभिन्नः शब्दार्थ इत्याह--अतो न प्रतिपत्तुर्ज्ञानान्तरसिद्धार्थावबोधकत्वमिति॥**

 **ननु मा भूच्छ्रोतुः प्रमाणान्तरसंभिन्नोऽर्थः प्रतिपन्नः,** **तथाऽपि व्युत्पत्ता संभिन्नेऽर्थे शब्दसामर्थ्यं प्रतिपद्यत इति,** **नेत्याह--तेनानवगम्यैव तद्विषयमिति॥ प्रवृत्तिहेतुज्ञानविषयतया स्वात्मानुमानेनानवगतस्य मानान्तरस्य च शब्दसामर्थ्यविषयता प्रतिपत्तुं शक्यत इत्यर्थः। ननु अर्थमात्रे सम्बन्धग्रहणेऽपि व्युत्पत्त्युत्तरकालं संभिन्नोऽर्थो बोध्यत इति,** **नेत्याह--यथावगमं चेति॥ ननु कार्यविषयाद् वाक्यादसंभिन्नेऽर्थे युक्तः सम्बन्धग्रहः,** **कार्यपदव्यतिरिक्तस्य तु शब्दमात्रस्य संभिन्नेऽर्थे सम्बन्धग्रह इति,** **न;** **तेषामपि कार्यवाक्येऽर्थमात्रसम्बन्धग्रहणात्। अत्र केचिदाहुः--अर्थासंस्पर्शी शब्द इति। तथाहि--"अङ्गुल्यग्रे हस्तियूथशतमास्ते" इत्यादौ न कश्चिदर्थः प्रमीयते। यत्र न प्रमीयते,** **तत्रापि मानान्तरनिबन्धना प्रमितिर्न शब्दनिबन्धनेति॥**

 **अत्र केचित्परिहारमाचक्षते--पुरुषवचसां तु नार्थसंसर्गः प्रमेयः,** **किन्त्वेवमयं वेदेति वक्तृज्ञानमेव प्रमीयते,** **प्रमीयमाणवक्तृज्ञानसामर्थ्याच्चार्थो निश्चीयते। सर्वत्र चाङ्गुल्यादिवाक्येषु भ्रान्तिमुत्प्रेक्षां प्रमाणं वा वक्तृज्ञानं शब्दः प्रमेयं न व्यभिचरति। तस्मादर्थसंस्पर्शी शब्द इति,** **तदयुक्तम्;** **वक्तृज्ञानस्यानुमानगम्यत्वाच्छब्दप्रमेयत्वाभावादित्याह--यदा पुनर्व्युत्पन्नः सन्निति॥ अयमर्थः--गृहीतसम्बन्धोऽपि सन् प्रमाणान्तरेणार्थमुपलभ्य विवक्षित्वा परस्मै शब्दं प्रयुञ्जानमात्मानं पश्यति। तेन दृष्टान्तेन पूर्वमपि **

**मध्यमवृद्धेभ्यः प्रयोक्तारः प्रयुञ्जानाः प्रमाणान्तरेणोपलभ्य विवक्षित्वा प्रयुञ्जत इत्यनुमिमीते। नन्वेवमपि शाब्दसामर्थ्यविषयतयैव प्रमाणान्तरमनुमिमीत इति,** **नेत्याह--केवलमिति॥ शब्दप्रयोगनिमित्ततामेव विवक्षा-मानान्तरयोः स्वात्मनि पश्यन्नन्यत्रापि तथैवानुमिमीत इत्यर्थः। प्रकरणार्थमनूद्योपसंहरति--तस्मान्न शब्दस्येत्यारभ्य--अपिचेत्यतः प्राक्तनेन ग्रन्थेन॥**

 **किंच यदि लौकिकवचांसि वक्तृज्ञानमेव गमयन्ति,** **तदा संसृष्टार्थप्रतिपादनसामर्थ्याप्रतिपत्तेर्वेदे शब्दादर्थाधिगमो न स्यात्। किञ्च न तावद्वक्तृज्ञानमात्रं शब्दार्थः;** **अर्थे व्यवहारानुदयप्रसङ्गात्। नाप्यर्थव्यावृत्तं ज्ञानम्;** **अर्थस्यैव शब्दप्रमेयत्वप्रसङ्गाद् ज्ञानस्यानुमेयतयाऽन्यथासिद्धिः। ज्ञानाभिधायिशब्दाभावाच्च न तस्य वाक्यार्थता;** **पदार्थस्यैव वाक्यार्थत्वात्। ननु पदेभ्यः पदार्थाः प्रतीयन्ते,** **संसर्गश्चोत्प्रेक्षयाऽवगम्यते। तेन च व्यावृत्तं वक्तृज्ञानं शब्दार्थ इति,** **तदिदं श्रोतुः संसर्गज्ञानं वक्तृज्ञानविशेषणार्थविशिष्टतया प्रथमोत्पन्नं स्मृति संशयविपर्यासायोगात्प्रमाणज्ञानमेव परिशिष्यते,** **शब्दानां च पदार्थज्ञानोपक्षयाद्वक्तृज्ञानाधीनैव संसर्गप्रमितिरिति वेदे संसर्गः शब्दार्थो न स्यात्। तस्माच्छाब्दी संसर्गप्रमितिः,** **वक्तृज्ञानं त्वनुमेयमिति सिद्धम्। कस्तर्हि शब्दानामर्थासंस्पर्शस्य परिहार इति उच्यते--प्रत्यक्षेऽपि तुल्यमेतच्चोद्यम्;** **शुक्तिरजतादिज्ञानानामर्थव्यभिचारात्। अदुष्टकारणजन्यज्ञानानामर्थसंस्पर्श इति चेत्,** **शब्देऽपि योग्येतरसंसृष्टाभिधायिन्यर्थनियमो विद्यते;** **अङ्गुल्यग्रादीनां संसर्गायोग्यत्वादिति। किञ्च अपौरुषेयस्य शब्दस्यानपेक्षमाणत्वान्मानान्तरसंवाद-विसंवादाभ्यां न किञ्चित्परिहीयत इत्याह--अपिच अपौरुषेयमिति॥ ननु उक्तमिति स्पष्टार्थम्॥ न तत्सधूक्तमिति परिहारग्रन्थस्यायमर्थः--निरपेक्षज्ञानयोरपि परस्परविरुद्धयोरन्यतरस्य कारणदोषसंभावनया बाधो निरूप्यते। तत्राद्वितीयप्रत्यगात्मप्रतिपत्तेरात्मनि द्वैतप्रत्यक्षस्य च विरोधे द्वैतावभासस्य देहात्मप्रत्ययवद् दुष्टकारणजन्यत्वं कल्प्यते;** **शब्दस्य स्वयंदोषरहितत्वात्,** **द्वेतावभासहेतूनां चक्षुरादीनां संभावितदोषत्वात्, "इन्द्रो मायाभिः" "मायां तु प्रकृतिम्" "अविद्यायामन्तरे" इत्यादिदोषजन्यत्वश्रवणाच्च,** **स्वप्नद्दोषजन्यत्वेऽपि व्यवहारविसंवादात् प्रामाण्यलाभात्,** **शब्दे तु पुनर्दोषकल्पनायां व्यवहारातीतविषयत्वाद् दोषवत्तया च तत्त्वात्प्रच्युतेरुभयविधमपि प्रमाण्यं न स्यात्। नच द्वैतावभासस्य दोषजन्यत्वाच्छुक्तिरजतज्ञानवद् व्यवहारविसंवादः कल्पयितुं शक्यः;** **प्रत्यक्षविरोधात्,** **आगमेन च द्वैतस्य तत्त्वांशबाधात्,** **व्यवहारबाधाभावात्,** **अद्वितीयात्मप्रतिपत्तेश्च शब्दादीनामर्थक्रियासामर्थ्यलभ्यत्वात्। तस्मादद्वितीयात्मप्रमितिरपरोक्षप्रत्ययरूपा च देहात्मप्रत्ययमिव द्वैतावभासं बाधते;** **अन्यथा देहात्मभावस्याप्यबाधप्रसङ्गादिति। ननु प्रमेयगतदोषादेव चित्रनिम्नोन्नतादिज्ञानवद् ब्रह्मज्ञानमपि मिथ्येति,** **नेत्याह--प्रमेयस्य पुनर्न ज्ञानहेतुत्व इत्यादिना॥ अतः इत्युपसंहरति॥ अपिच भूतार्थनिष्ठत्वात्प्रमाणान्तरविरोध उच्यते संवादो वाऽपेक्ष्यत इति विरोधेऽन्यतरस्य बाधो दर्शितः। संवादोऽपेक्षित इति चेत्,** **नेत्याह--नच संवादलक्षणमिति अज्ञातार्थावगम एव प्रमाणलक्षणमित्यर्थः। ततः किमायातमिति तदाह--अतो यथैव विधिवाक्यानामिति॥ ननु सूत्रवचनविरोध इति चोदयति--ननु विधिवाक्यानामेवेति॥ "नेतरेतराश्रयत्वादि"ति परिहारः। ननु सूत्रकारप्रामाण्यादेवाम्नायस्य क्रियार्थत्वं सिद्धमिति,** **नेत्याह--नह्येकमप्यन्यत इति\*॥ कस्तर्ह्याम्नायार्थ इति तदाह--अतो यदवगमयतीति॥ ननु प्रमेयविशेषादेव प्रामाण्यम्,** **नावबोधात्,** **न;** **कार्यस्याप्यवबोधनिबन्धनत्वादित्याह--तस्माद्यथा कार्यमिति॥ न तर्हि ब्रह्मणि शब्देभ्यः प्रतीतिरिति,** **नेत्याह--प्रतीतिश्चेति॥ ननु प्रवर्तनालक्षणं प्रामाण्यम्,** **न बोधलक्षणमिति,** **नेत्याह--प्रत्यक्षादिष्वपीति॥ ननु भिन्नमेव प्रमाणलक्षणं प्रत्यक्षादिषु वस्तुमात्रावबोधप्रामाण्यलक्षणम्,** **प्रवृत्ति-निवृत्ती तु वस्तुस्वभावानुरोधिन्यौ न प्रमाणफलम्,** **शब्दे तु पुनः प्रवृत्ति-निवृत्तिफलपर्यन्त एव प्रमाणव्यापारः;** **श्रोतुः पुरुषार्थमुद्दिश्य शब्दप्रयोगात्। अतः प्रवृत्तिनिवृत्तिशून्ये भूते वस्तुनि न शब्दप्रामाण्यमित्याह--युक्तमित्यादिना--उच्यत इत्यतः प्राक्तनेन ग्रन्थेन॥ उच्यते इत्यादिः परिहारः॥**

 **इदं निरूपणीयम्--पुरुषः खल्विष्टानिष्टप्राप्तिपरिहारमात्रं प्रार्थयते किं वा तयोः प्रवृत्ति-निवृत्तिसाध्यतामपीति तत्र प्रवृत्ति-निवृत्तिसाध्येष्टानिष्टप्राप्ति-परिहारप्रार्थनाकल्पनाल्लघीयसी **

**हिताहितप्राप्तिपरिहारप्रार्थनाकल्पनेत्याह--पुरुषो ह्येतावदपेक्षत इति॥ ननु सर्वो बाध्यस्वभावमेव पुरुषार्थं प्रार्थयत इति,** **नेत्याह--नत्त्वित्थमन्यथा वेति॥ फलमेव हि मुख्यं प्रार्थयते,** **नान्तरीयका साधनप्रार्थनेत्यर्थः॥ ननु साध्यसाध्यावपि पुरुषार्थौ साध्यावेष करोतीति,** **नेत्याह--न चास्य स्वयमीष्ट इति॥ ननु सर्वः साध्य एव पुरुषार्थः,** **न तु सिद्धस्वभावः;** **प्रेप्सागोचरत्वाभावादिति,** **तत्राह--द्विविधं चेष्टमिति॥ ननु द्विविधेऽपि पुरुषार्थसाध्यस्वभावता न व्यावर्तत इति,** **नेतीति विभज्य दर्शयति--तत्र प्राप्तपरिहार्ययोरिति॥ ननु ज्ञानमात्रसाध्यः पुरुषार्थो न लभ्यत इति,** **तत्राह--इतरयोस्तु भ्रान्तिमात्रव्यवहितत्वादिति॥ ननु हस्तगतविस्मृतसुवर्णस्य तत्त्वज्ञानात्प्राप्तिमारोपितसर्पादिभावस्य तत्त्वज्ञानान्निवृत्तिं पुरुषार्थतया नानुमन्यते ;** **क्रियासाध्यस्यैव पुरुषार्थताप्रसिद्धेरिति,** **नेत्याह--एवमपि लभ्यमानमिति॥ साधनसाध्यज्ञानलभ्यस्यातिशयेन पुरुषार्थतामाह--सुतरां चाभिनन्दतीति॥ ननु ब्रह्मात्मैकत्वे प्रतिपाद्यमाने न क्रियास्धायः पुरुषार्थः,** **नापि ज्ञानलभ्य इति,** **तत्राह--अनेकानार्थकलुषितमिवेति॥ **

 **किंच शब्दस्य प्रामाण्यं प्रत्यक्षादिवत्प्रमेयमात्रावबोधनिबन्धनं किं न स्यात् नच प्रवृत्ति-निवृत्ति साक्षात् फलम्;** **अवगते वस्तुनि प्रयोजनाद्यनुस्मृतिनिबन्धनत्वात्प्रवृत्ति-निवृत्त्योः। नच ते पुरुषार्थतयाऽकाङ्क्षिते;** **सुख-दुःखप्राप्तिपरिहारलक्षणत्वात् प्रयोजनस्य। ततश्च नित्य-नैमित्तिकवाक्यानां प्रयोजनशून्यतया प्रामाण्यं न स्यात्। अकरणे प्रत्यवायपरिहारः प्रयोजनमिति चेत्,** **न;** **प्रत्यवायस्यापि तन्निबन्धनत्वात्। ततश्च नित्यविधयोऽनुष्ठानाननुष्ठानयोरनर्थमेव प्रापयन्तीति न तद्वाक्यानां प्रामाण्यं युक्तम्। अतो बोधलक्षणमेव प्रामाण्यम्,** **न पवृत्तिलक्षणमिति। तस्मात्सिद्धं ब्रह्मणः शास्त्रप्रमाणत्वमिति॥**

**0  0इति श्रीमत्परमहंसपरिव्राजकानन्यानुभवपूज्यपादशिष्य-स्वप्रकाशानुभवभगवतः कृतौ **

 **पञ्चपादिकाविवरणे वेदान्तानां ब्रह्मणि समन्वयनिरूपणं **

** 
2नामाष्टकं वर्णकं समाप्तम्॥**



> ** 2अथ नवमं वर्णकम्**
>
>  **लोके पदानां योग्येतरसंसृष्टस्वार्थप्रतिपादने
> सामर्थ्यमङ्गीकृत्य भूतेऽप्यर्थे प्रामाण्योपगमेन लौकिकवचसां भूतेऽर्थे
> प्रमाणान्तरानुसारेण प्रयोजनपर्यन्तं प्रामाण्यमङ्गीकृत्य वेदवचसां तु
> प्रमाणान्तराभावाद्विध्यनुसारेणैव प्रयोजनपर्यन्तं प्रामाण्यं
> वक्तव्यमित्याशङ्क्य नेति प्रतिपादितम्। इदानीं कार्यसंसृष्टस्वार्थे
> शब्दसामर्थ्यमिति मन्वानाः कार्यशेषतयैव भूतेऽप्यर्थे प्रामाण्यमिति
> प्रत्यवतिष्ठन्त इत्याह--अत्रापरे प्रत्यवतिष्ठन्त इति। ननु लौकिकवचसां
> भूतेऽप्यर्थे प्रयोगप्रत्ययदर्शनात् तदनुसारेण च योग्येतरसंसृष्टे
> शब्दसामर्थ्यप्रतिपत्तेः कुतो विधिसंस्पर्श इत्याक्षिपति--कस्मादेवमिति॥
> परिहरति--अन्यथा शब्दप्रयोगानुपपत्तेरिति॥**
>
>  **अयं भावः--श्रोतुः साध्यमेव
> किंचित्प्रयोजनमुद्दिश्य प्रवृत्तिं विवक्षित्वा प्रवर्तकज्ञानाय
> प्रयोक्ता शब्दं प्रयुङ्क्ते। ततः प्रवर्तकनिष्ठं वाक्यं श्रोतुः
> प्रवर्तकज्ञानमेव जनयति। प्रवर्तकज्ञानेन च
> शब्दसमनन्तरभाविनाऽनन्यथासिद्धान्वय-व्यतिरेकाभ्यां शब्दस्य संबन्धं
> व्युत्पत्ता प्रतिपद्यते। तच्च प्रवर्तकं प्रत्यक्षादिव्यवहारेषु
> शब्दव्युत्पत्तेः प्राक् कार्यमिति ज्ञानात्सर्वत्र प्रवर्तते,** **इति
> कार्यमेव श्रोतुः शाब्दज्ञानगोचरं कल्पयति। तत्र कार्यसंसृष्टेषु
> पदार्थेषु पदसमुदायस्य प्रथमं सामर्थ्यं कल्पयित्वा पुनः
> प्रयोगान्तरेष्वावापोद्वापाभ्यामेकैकस्य पदस्य कार्यसंसृष्टस्वार्थेषु
> संबन्धं प्रतिपद्यते;** **प्रथमप्रयोगे कार्यसंसृष्टपदार्थेषु
> सामर्थ्यप्रतिपत्तेः। ननु बालस्य
> स्वव्यवहारेऽभिलषितसाधनताज्ञानात्प्रवृत्तिः,** **न कार्यज्ञानात्। ततश्च
> श्रोतुः शब्दसामर्थ्यविषयतयाभिलषितसाधनज्ञानमेव प्रवृत्त्याऽनुमिमीते,**
> **न कार्यज्ञानमिति,** **नैतद्युक्तम्;** **अभिलषितसाधनेऽपि
> कार्यमितिज्ञानस्य प्रवृत्त्यानन्तर्यात्तदेव प्रवर्तकमनुमीयते।
> नचेष्टसाधनज्ञानं प्रवर्तकम्;**
> **अतीतानागतवर्तमानेष्टसाधनज्ञानानामप्रवर्तकत्वात्।
> तस्मात्कार्यसंसृष्टस्वार्थेषुशब्दसामर्थ्यमिति। ननु सर्वत्र
> कार्यव्यभिचाराभावेसंसृष्टस्वार्थेषु शब्दसामर्थ्यमिति युक्तं
> प्रतिपत्तुम्,** **कार्यसंसृष्टस्वार्थ इति विशेषणायोगात्,** **अन्यथा
> प्रमाणान्तरगृहीतकार्यसंसृष्टस्वार्थं इत्यव्यभिचारात्कल्प्येत,**
> **नैतत् युक्तम्,** **संसृष्टस्यार्थं इत्युक्ते केन संसृष्टः
> इत्यपेक्षायां कार्यसंसृष्ट इति विशेषप्रतिपत्तिमन्तरेण
> प्रयोजकस्यानिरूपणात्प्रमाणान्तरगृहीतत्वस्य **
>
> **शब्दसामर्थ्यप्रतिपत्तिकालेऽप्रतिपत्तेर्न तत्र
> शब्दसामर्थ्यमित्युक्तम्। ननु कार्यसंसृष्ट इत्युक्ते कार्यस्य
> कार्यान्तराभावात् कार्यपदस्यान्यसंसृष्ट इति प्रयोजकभेदो वक्तव्यः
> स्यात्,** **न;** **धात्वर्थस्यापि कार्यत्वात्तत्संसृष्टनियोगे
> कार्यपदसामर्थ्यात्। ननु
> लोकेऽतीतानागतवर्तमानार्थनिष्ठवाक्येभ्योऽतीताद्यर्थप्रतिपत्तिकार्यदर्शनात्
> तदनुसारेण संसृष्टस्वार्थे सामर्थ्ये नियम्यत इति,** **न;**
> **सम्बन्धग्रहणाधीनत्वादर्थप्रतिपत्तेस्तया सम्बन्धग्रहणनियमायोगात्।
> अतीतादिवाक्यानां चैवमवधार्यतामिति नियोगनिष्ठत्वात्। तस्मान्न
> कार्यसंस्पर्शमन्तरेण भूतेऽप्यर्थे शब्दप्रामाण्यमिति। अपि च
> प्रवृत्ति-निवृत्तिसाध्यप्रयोजनमन्तरेण वाक्यप्रयोगानुपपत्तेः प्रयोजनस्य
> नियोगसामर्थ्याधीनत्वाद् नियोगपर्यवसितमेव
> वाक्यमित्याह--पुरुषेच्छासमुत्थापितो हीति॥ ननु नेदं कालान्तरभावि
> नैयोगिकं फलम्,** **येन नियोगाधीना फलप्रतिपत्तिः स्यात्,** **किन्तु
> सम्यग्ज्ञानफलं प्राप्तब्रह्मप्राप्तिलक्षणमविद्यानिवृत्तिलक्षणं च
> हस्तगतविस्मृतसुवर्णप्राप्तिवदन्वयव्यतिरेकसिद्धमिति,** **नेत्याह नच
> विस्मृतसुवर्णारोपितसर्परशनाप्रतिपत्ताविवेति॥ ननु
> अन्वयव्यतिरेकविरुद्धमेतत्,** **यद् ब्रह्मात्मतत्त्वज्ञानाद्
> ब्रह्मप्राप्त्यनर्थनिवृत्ती न स्त इति,** **न;**
> **प्रत्यक्षविरोधादित्याह--पूर्ववत्संसारित्वोपलब्धेरिति॥ अपि
> च--शब्दज्ञानव्यतिरेकेण ब्रह्मात्मनि ज्ञानसाधनान्तरविधानात्
> प्रयत्नान्तरसाध्यं प्रयोजनं न
> ज्ञानमात्रसाध्यमित्याह--प्रतीत्युत्तरकालं चेति॥ ननु लोके
> भूतार्थनिष्ठतया प्रयोजनपर्यन्तता दृश्यते,** **तद्वदिहापि स्यादिति,**
> **नेत्याह--तस्मात्सन्तु नाम लोक इति॥**
>
>  **ननु धर्मजिज्ञासा ब्रह्मजिज्ञासेति च
> जिज्ञास्ययोर्धर्मब्रह्मणोः सिद्ध-साध्यभेदेन वैलक्षण्यं दर्शितम्,**
> **नच ब्रह्मणि जिज्ञासाकर्मणि शब्दप्रतिपत्तिविध्यादयः शास्त्रेण
> प्रतिपाद्या इति युक्तं प्रतिपत्तुम्,** **सूत्रविरोधात्,** **इत्यत
> आह--तस्माद्यद्यपीति॥ तथाऽपि प्रतिपत्यादिविधिशेषतयैव ब्रह्म
> जिज्ञास्यमित्यर्थः। कथं पुनर्ब्रह्मप्रतिपादनपराणां वाक्यानां
> ब्रह्मप्रतिपत्तिविधिशेषतया समन्वय इति तदाह--सोऽन्वेष्टव्य इत्यादि--यः
> पुनस्तस्मादित्यादिः स्पष्टार्थः॥ तत्र नियोगमुखेन ब्रह्मणोऽवगतिमिच्छतो
> नियोग-ब्रह्मणी न प्रमाणेन प्रमातुं शक्येति,** **इत्येतत् प्रथमं
> दर्शयति--अत्रोच्यत इति॥ तत्र विधेयाभावात्तद्व्यावृत्तो विधिः प्रमातुं
> न शक्य इत्याह--किमिदं ज्ञानमिति॥ तत्र तावच्छाब्दं ब्रह्मविषयं
> विज्ञानं विधातुं न शक्यत इत्याह--न तावच्छब्दजन्यमिति॥
> गृहीतपदपदार्थस्याधीयमानाद्वाक्याद्विधिवाक्यादिव विध्यर्थे ब्रह्मणि
> विज्ञानमुत्पद्यते,** **तदेव च विचारेण प्रतिष्ठाप्यत इति। न
> चान्यथासिद्धकार्यमन्तरेण नियोग उपपद्यते। शब्दावगते ब्रह्मणि
> तत्समानजातीयस्मृतिसन्तानो,** **विधीयतामिति शङ्कते--अथ
> शब्दजन्यस्यैवेति॥ तत्र स्मृतिसन्तानविधेः प्रयोजनं न तावददृष्टम्;**
> **स्वर्गादिवन्मोक्षस्य कर्मजन्यत्वप्रसङ्गात्,** **दृष्टफलत्वेऽपि न
> किञ्चित्फलं निरूप्यत इत्याह--न तस्य प्रयोजनं पश्यान इति॥ ननु
> मर्दनसुखवत् प्रत्यक्षं सुखमित्याह--ननु इष्टविषयस्येति॥
> तर्ह्यन्वय-व्यतिरेकसिद्धसाधनत्वान्मर्दनादिवत् स्मृतिसन्तानो न विधेय
> इत्याह--यद्येवमिति॥ अस्तु तर्हि स्मर्यमाणस्य साक्षात्करणं
> स्मृतिसन्तानविधेः प्रयोजनमिति शङ्कते--अथ पुनरिति॥ किं साक्षात्करणं
> स्मृतिसन्तानस्यादृष्टं प्रयोजनम् दृष्टं वा भवति नचादृष्टम्;**
> **वस्त्वापरोक्ष्यस्य
> चक्षुरादिप्रमाणसामग्रीसाध्यत्वाददृष्टमात्राजन्यत्वात्।
> अदृष्टसहकृताज्जन्मान्तरीयप्रमाणकारणाज्जन्यत इति चेत्,** **तर्हि
> जन्मान्तरे यथा शब्दादिप्रमाणकारणं विधिमन्तरेण ब्रह्मावगतिं
> जनयिष्यति,** **तथेहापि स्यात्। अथ दृष्टमेव ब्रह्मसाक्षात्करणं
> प्रयोजनमिति,** **न;** **अनुपलब्धेरित्याह--नैतद्युक्तमिति॥
> अनुपलब्धिविरोधमेव दर्शयति--नहि लैङ्गिकोऽर्थ इति॥
> शाब्दज्ञानस्मृतिसन्तानान्नापरोक्षज्ञानमात्रमुत्पद्यते,** **किं तु
> तज्जननसमर्थं विज्ञानान्तरमुत्पद्यते। तद्विज्ञानफलाय स्मृतिसन्तानो
> विधीयत इति शङ्कते--मा भूच्छाब्दज्ञानादेवेति॥ तदप्यपरोक्षफलं विज्ञानं
> नादृष्टतया विधिफलम्;** **प्रमाणाधीनत्वादवगमस्य,** **नापि दृष्टतया;**
> **स्मृतिसन्तानस्य प्रमाणत्वाभावात्,** **नापि तद्विधिज्ञानफलत्वे
> प्रमाणमस्तीत्याह--नेत्थम्भावे प्रमाणमस्तीति॥ मा भूत्
> स्मृतिसन्तानविधिः,** **शब्दावगते ब्रह्मणि ध्यानं विधीयते। ननु को
> विशेषः स्मृतिसन्तानाद् ध्यानस्य तत्र स्मृतिसन्तानो नाम प्रमाणावगते
> वस्तुनि तत एव प्रमाणात्सजातीयप्रत्ययप्रवाहो वस्तुतत्त्वविषयः। ध्यानं
> नाम वस्तुतत्त्वमनपेक्ष्यारोपितविषयतयाऽपि मनःसंकल्पप्रवाहः,** **स विधेय
> इत्याह--अस्तु तर्हि शब्दात् प्रतिपन्नस्येति। **
>
> **ननु तस्याप्यदृष्टं दृष्टं वा प्रयोजनं वक्तव्यम्। न तावददृष्टम्;**
> **नैयोगिकत्वेन स्वर्गादिवदनित्यत्वप्रसङ्गात्,** **नापि दृष्टं दृश्यत
> इत्याक्षिपति--किमर्थमिति॥ ननु ध्येयसाक्षात्करणाय तदपि नादृष्टं
> फलम्;** **प्रमाणजन्यत्वादर्थानुभवस्य,** **दृष्टं फलं चेत्;** **न;**
> **अनुपलब्धिविरोधादित्याह--न तस्य सम्भव इत्यादि॥ ननु
> ध्यानाभ्यासप्रचयसामर्थ्याद्विनष्टपुत्राद्यापरोक्ष्यं दृश्यत इति
> चोदयति--ननु दृष्टमिति॥ न हि
> विनष्टपुत्रादीनामिदानीमविद्यमानत्वात्तदापरोक्ष्यं सम्भवति,** **किंतु
> यत्पुरोदेशे पुत्राद्यवभासते,** **तद् बाध्यमानत्वादविद्यात्मकम्,**
> **अतो न वस्त्वापरोक्ष्यमिति परिहरति--मैवम्;** **न तद् ध्यायमानमिति॥
> ननु ब्रह्मात्मनि ध्यायमाने ध्यानप्रकर्षाद् ध्येयापरोक्ष्यं तावत्
> पुत्रादिवत्सिध्यति,** **ध्येयस्य च वस्तुत्वं शब्दप्रमाणात्सिध्यति,**
> **अतो वस्त्वापरोक्ष्यं ध्यानात्फलिष्यति,** **यथा स्वप्ने चतुष्पथे
> हस्तिज्ञानमुत्पन्नं तथाभूतजागरणसंवादेन सम्यग् ज्ञानं भवतीति,**
> **नैतत्सारम्;** **अपरोक्षज्ञानस्य
> शब्दप्रमाणसामर्थ्यात्तथाभूतज्ञानत्वेन संवादात्प्रामाण्यं स्यात्। नच
> स्वप्नज्ञानं प्रमाणम्;** **अविद्यात्मकत्वात्,** **संवादस्तु
> सादृश्यभ्रमादिति। न हि चक्षुरादिप्रवृत्तिमन्तरेण वस्तुदर्शनं
> सम्भवति॥**
>
>  **ननु विध्युद्देशसामर्थ्यादेव ध्येयसाक्षात्करणं
> ध्यानफलं गम्यते,** **किमन्वय-व्यतिरेकाभ्यामित्याह--ननु द्रष्टव्य इति॥
> तत्रापि किं नैयोगिकं फलम् आहोस्विद् दृष्टमिति नैयोगिकत्वे
> स्वर्गादिवदुपचयापचयात्मको मोक्षः स्यात्,** **दृष्टं फलं चेत्,**
> **तदाह--उक्तमेतदिति॥ विधेयसद्भावमङ्गीकृत्य शब्दानां ध्यानविधिपरत्वे
> ब्रह्मात्मैकत्वं न सिध्यतीत्याह--अथापि भवतु ध्यानादिति॥ ननु शब्दो
> ब्रह्मात्मैकत्वं प्रतिपादयतीति,** **नेत्याह--शब्दस्तावदिति॥ ननु
> ज्ञानविधिवाक्यव्यतिरिक्तानामवान्तरवाक्यानां ब्रह्मणि
> समन्वयाद्वस्तुसिद्धिरित्याह--सत्यं तथाऽपि तत्त्वं सिध्यतीति॥
> परिहरति--विषम उपन्यास इति॥ तस्माद्विधिपरत्वे नास्ति वस्तुसिद्धिरिति।
> सर्वविधिभेदेष्वतिदिशति--पूर्वोक्तेष्वपीति॥**
>
>  **स्मृतिसन्तान-ध्यानयोर्नियोगो निराकृतः,**
> **इदानीं तृतीयज्ञानेऽपरोक्षफले नियोगमाशङ्कते--यत्पुनः कैश्चिदुच्यत
> इति॥ तत्र वदामः--विधीयमानज्ञानस्य
> प्रत्यक्षानुमान-शब्दजन्यत्वाभावाद्-दर्श-पूर्णमासवदलौकिककरणेतिकर्तव्यताविषयविदानैः
> सह दर्शनं विधेयम्,** **न तद् दृश्यत इत्याह--तत्पुनः
> किंसाधनमित्यादिना॥ शङ्कते तमेतं वेदानुवचनेनेति॥
> श्रवण-मनन-निदिध्यासनैः
> करणैर्वेदानुवचन-यज्ञ-दान-तपोऽनशन-शम-दमाद्यनुगृहीतेर्मोक्षकामो
> ब्रह्मण्यपरोक्षफलं ज्ञानं कुर्यादित्यर्थः। परिहरति--प्रमाणान्तरस्य
> तर्हि प्रमाणमिति॥ अयमर्थः। सेतिकर्तव्यं साधिकारं च ब्रह्मण्यपरोक्षफलं
> विज्ञानं प्रमाणान्तरम्। तत् कर्तव्यतया शब्दैः प्रमीयते चेत्,** **न
> ब्रह्मणि प्रमाणं शब्दः,** **किंतु ब्रह्मप्रमाणे प्रमाणम्। ततश्च
> कल्पनालाघवाद् ब्रह्मण्येव प्रामाण्यं युक्तमिति। ननु विधिविषयमन्तरेण
> ब्रह्ममात्रे प्रामाण्यं न युक्तमिति,** **नेत्याह--कार्यगम्यमिति॥
> गृहीतसम्बन्धस्य वेदान्तवाक्येभ्यो ब्रह्मणि निश्चितप्रमितिकार्यगम्यं
> वेदान्तप्रामाण्यम्। तत्र प्रमितिजननाद् विषयस्य विधेयत्वगम्ये
> प्रामाण्येऽग्निहोत्रवाक्यं दर्श-पूर्णमासविधिनिष्टं किं न स्यात् तत्र
> शब्दसामर्थ्याभावात्प्रमित्यनुदयादिति चेत्,** **इहापि "सत्यं
> ज्ञानमनन्तं ब्रह्म" "तत्त्वमसी"त्युक्तेन विधौ सामर्थ्यप्रमितिर्वा
> गम्यत इति ब्रह्मण्येव प्रामाण्यं युक्तमिति। ननु लौकिकं प्रामाण्यं
> कार्यगम्यमेव,** **शास्त्रीयं तु विधिगम्यमिति,**
> **नेत्याह--तदुक्तमिति॥ अत्र लौकिकानां शब्दानां मुख्यार्थाभिधानमुखेन
> वैदिकार्थप्रतिपादनासम्भवे किं वेदे पृथक्सम्बन्धं गृह्णीमः,** **किं वा
> वृत्त्यन्तरद्वारेणापि लौकिकादेव सम्बन्धादर्थं प्रतिपाद्यामह इति विशये
> लौकिकमेव प्रतिपत्तुं युक्तम्;**
> **अलौकिककल्पनादित्याह--गुणाद्वाप्यभिधानं स्यादिति॥ एवं लौकिकमेव
> प्रामाण्यं युक्तम्;** **अलौकिककल्पनादित्यर्थः। तस्मान्न दृष्टफलतया
> नियोगपर्यवसितानि वेदान्तवाक्यानि॥**
>
>  **ननु कोऽयं नियोगो नाम ननु आचार्यनियोग इत्यादौ
> प्रसिद्धः,** **सत्यम्;** **तत्रोत्कृष्टस्य
> पुरुषस्यावरपुरुषप्रेरणात्मकोऽभिप्रायभेदो नियोगः,** **नासावपौरुषेये
> वेदे बालस्य प्रत्यक्षादिव्यवहारे च संभवति। ननु कार्यबुद्धिगम्यं वस्तु
> नियोग इत्याख्यायते प्रवर्तकत्वसामान्यादिति,** **किमिदं कार्यं नाम यदि
> कृतियोग्यतामात्रम्,** **न ततः प्रवृत्तिः;** **प्रागभाववतां सर्वेषां
> कृतियोग्यत्वात्। अथ कृतिसंसृष्टं कार्यम्,** **न;** **कृतिसंसर्गस्यैव
> निमित्तत्वोपगमात्कार्यबुद्धेः। अथ कृतियोग्यमेवालौकिकं किञ्चिद्वस्तु
> कार्यमिति,** **तर्ह्यव्युत्पन्नस्य **
>
> **घटेनोदकाहरणं कर्तव्यमित्यादिप्रत्यक्षव्यवहारे
> क्रिया-कारकव्यतिरिक्तमलौकिकं किंचित्प्रतिपन्नम् न वा इति वक्तव्यम्।
> प्रतिपन्नं चेत्,** **नालौकिकं किञ्चिदिति। निदर्शनीयं च
> शब्दान्तरेणेदमित्थमिति। ननु कार्यमिति प्रतिपद्य प्रवर्तते। ततश्च
> प्रवर्तकाकारता कार्यस्य क्रिया-कारकफलेभ्यो वैलक्षण्यमिति,** **न;**
> **धात्वर्थस्यैवाभिलषितसाधनतया प्रवर्तकत्वात् तस्यैव च
> कार्यबुद्धिगोचरत्वात्। ननु अन्यत् कार्यमन्यदभिलषितसाधनम्,**
> **सत्यम्;** **अभिलषितसाधनमेव कृतियोग्यतया प्रवर्तकं कार्यमुच्यते। नच
> श्रेयःकृतिप्रतियोगिभेदमात्रादुभयबुध्यालम्बनं साधनं भिद्यते। नच
> कृतियोग्येष्टसाधनव्यतिरिक्तं कार्यं नाम प्रवृत्तिनिमित्तं पश्यामः। ननु
> फलमपि कार्यतया प्रवृत्तिसमर्थं दृश्यते,** **न
> विशिष्टप्रवृत्तिहेतुत्वाभावात्फलकार्यत्वस्य। अभिलषितसाधनं कार्यमेव
> सम्बन्धग्रहणलिङ्गभूतायाः प्रवृत्तेर्हेतुः;** **फलस्य
> त्विच्छामात्रहेतुत्वात्। नच कार्यं नामालौकिकं किञ्चिल्लोके दृश्यते। न
> तावत्प्रत्यक्षेणावगन्तुं शक्यम्;** **असिद्धस्वभावत्वात्।
> सम्बन्धाग्रहणान्नानुमानेन। अव्युत्पन्नत्वान्नागमेन।
> अलौकिककार्यमन्तरेणानुपपत्त्यभावान्नार्थापत्त्या कार्यमवगन्तुं शक्यम्।
> प्रवर्तकत्वमनुपपन्न इति चेत्,** **न;** **कृतियोग्यादभिलषितसाधनादपि
> प्रवृत्तेः। नच साधनत्वमपि कार्यवत्प्रमाणशून्यम्;**
> **तत्फलोदयान्वय-व्यतिरेकाभ्यामवगमात्,** **अननुभूतेऽपि सामान्यतोदर्शनेन
> साधनत्वसिद्धेः। नचातीतादिसाधनेषु प्रवृत्तिप्रसङ्गः;**
> **कृतियोग्येष्टसाधन इति विशेषणात्। तस्मादव्युत्पन्नस्य व्यवहारे
> प्रमाणान्तरेण यत्प्रवर्तकतया वर्तते,** **तदेव श्रोतुरपि
> शाब्दबुद्धिगोचरतया प्रवर्तकमनुमीयत इति सिद्धम्। तत्र
> ब्रह्मात्मैकत्वविज्ञाने विधिसम्बन्धो नाम फलसाधनसामर्थ्यम्।
> तत्राविद्यानिवृत्तिव्यतिरेकेण मोक्षफलस्याभावात्तस्य
> चान्वय-व्यतिरेकसिद्धत्वात्तत्वज्ञानस्य मोक्षसाधनत्वमन्वय-व्यतिरेकगम्यं
> न शब्दप्रमेयमिति ब्रह्मण्येव प्रमाणं शब्द इति सिद्धम्। इदानीं
> जीव-ब्रह्मणोर्भेदमङ्गीकृत्य ब्रह्मणश्च प्रदेशान्तरवर्तित्वं सर्वगतत्वं
> चाभ्युपगम्याहं ब्रह्मास्मीत्यारोपितरूपेण विधीयमानादुपासनाद् यागादिव
> स्वर्गो मोक्षः फलिष्यतीति ये मन्यन्ते,** **तन्निरासायोत्तरं
> भाष्यमित्याह--अथाप्यथ यदतः परो दिवो ज्योतिरित्यादिना॥ ननु
> एवमप्युपासनाविधिपरत्वे शब्दस्य ब्रह्मस्वरूपासिद्धिरित्यत
> आह--देवताविग्रहवत्वन्यायेति॥ नच प्रमाणान्तरविरोधः;**
> **विकारसंस्पर्शित्वाद्,** **ब्रह्मणः सद्वितीयत्वात्। ननु नैयोगिकफलत्वे
> मोक्षस्य स्वर्गादिवदनित्यतेति,** **नेत्याह--न च साध्यत्वेऽपीति॥ ननु
> श्रुतिरनित्यत्वानुमानविरुद्धा कथमनावृत्तिं साधयेदिति अत आह--न ह्येष
> इति। ननु अनुमानागमयोर्विरुद्धाव्यभिचारित्वात्संशयहेतुत्वमिति,**
> **तत्राह--शब्दगम्यस्येति॥ अनुमानादागमो बलवानित्यर्थः। अस्य
> परिहारत्वेन भाष्यमवतारयति--न कर्मब्रह्मविद्याफलयोरित्यादिना॥ भाष्यस्य
> तात्पर्यार्थमाह--अस्यायमर्थः संक्षेपत इत्यादिना॥ ननु नास्ति
> फलवैलक्षण्यम्;** **मोक्षस्याप्युपासनासाध्यतया कर्मजन्यत्वात्,**
> **ततश्चोपचयापचयशरीरेन्द्रियादिमत्ताऽपि स्यादित्यत आह--श्रुतितो
> न्यायतश्चेति॥ "ब्रह्म वेद ब्रह्मैव भवति" "विद्ययाऽमृतमश्नुते"
> "ब्रह्मसंस्थोऽमृतत्वमेति" "अथायमशरीरोऽमृतः प्राणो
> ब्रह्मैवे"त्यादिश्रुतितो ब्रह्मात्मताऽशरीरामृतत्वलक्षणो मोक्षो
> दर्शितः। न्यायतश्च मोक्षस्य नित्यत्वं गम्यते,** **पुनरावृत्तौ
> पुनर्बन्धान्मोक्षशब्दस्योपचरितार्थताप्रसङ्गात् अभ्युदयनिःश्रेयसयोश्च
> भेदप्रतिपत्तेः। अनादित्वमपि श्रुतिः--न्यायाभ्यामवगतम्। "विमुक्तश्च
> विमुच्यते" "ब्रह्मैव सन् ब्रह्माप्येती"ति श्रुतेः,** **सादित्वे
> चान्तवत्त्वं स्यादिति न्यायात्। ततश्च न क्रियासाध्यो मोक्ष इति।
> क्रियासाध्यत्वेऽभ्युदयफलवच्छरीरेन्द्रियादिसम्बन्धक्षयिष्णुतोपचयापचयवत्त्वं
> च मोक्षस्य स्यादित्याह--यदि सन्ध्योपासनवदित्यादिना॥ ननु
> यथैवोपचयापचयवत्क्षयिष्णु शरीरेन्द्रियादिभोग्यं च कर्मफलम्,** **एवं
> तद्विपरीतमशरीरामृतब्रह्मलक्षणं च निःश्रेयसं कर्मफलमेव स्यात्,**
> **कर्मणां पश्वादिविविधफलहेतुत्वदर्शनादिति,** **अत आह--न चाशरीरत्वमेव
> धर्मकार्यमिति॥**
>
>  **किमिदं स्वाभाविकमशरीरत्वम् किं वा नैमित्तिकमिति
> शरीरात्मनोर्मिथ्याज्ञानसम्बन्धव्यतिरिक्तस्य
> सर्वप्रकारसम्बन्धस्यात्यन्तिकाभावः स्वाभाविकमशरीरत्वम्,**
> **मिथ्याज्ञानसम्बन्धान्नैमित्तिकं शरीरित्वमिति। तत्र
> सम्यग्ज्ञानसाध्यस्य मिथ्याज्ञानसम्बन्धनिवृत्तिलक्षणस्याशरीरत्वस्य
> कर्मसाध्यत्वाभावात् सम्बन्धान्तरनिवृत्तिलक्षणस्याशरीरत्वस्य
> स्वाभाविकत्वान्न धर्मसाध्यो मोक्ष इति। ननु यदिदमशरीरामृतब्रह्मलक्षणं
> फलम्,** **तदन्यथा कर्मभिः परिणम्यत इति,** **नेत्याह--तथापि
> कथंचिदित्यादिना॥ **
>
> **ननु भवतु स्वाभाविकाशरीरामृतध्रुवलक्षणो मोक्षः सदैकरूपः;**
> **तथाऽप्युपासनासन्तानाद् विधीयमानाद्भविष्यति;**
> **ज्ञानलक्षणत्वादुपासनस्येत्यत्राह--तत्र यदि
> हस्तगतविस्मृतसुवर्णवदित्यादिना॥**
>
>  **ननु किमिति यागफलवदुपासनासाध्यत्वे
> मोक्षस्योपचयापचयक्षयिष्णुताशरीरसम्बन्धः स्यात् उच्यते--मोक्षफलाय
> विधीयमानस्योपासनस्य स्वरूपतः कालतः सङ्ख्यातो वा परिमितिरस्ति वा न वा
> इति वक्तव्यम्। अस्ति चेत्,**
> **साङ्गदर्श-पूर्णमासपरिमितिवदेतावदिदमित्युपासनापरिमितिः प्रदर्शनीया।
> नच तथा दृश्यते। नापि सङ्ख्यातः परिमाणमस्ति;** **सहसं लक्षं वा
> प्रत्ययानां मोक्षसाधनमिति नियामकादर्शनात्। नापि कालतः परिमाणमस्ति;**
> **एकं शतं सहस्रं वा संवत्सराणामुपासीनस्य मोक्ष इति नियमे
> प्रमाणाभावात्। मरणमेवावधिरिति चेत्,** **तथाऽपि
> दर्श-पूर्णमासवदेकाकारसाधनपरिमितिर्न लभ्यते;** **एकेन दशभिः शतेन
> सहस्रेण वा कालेन कस्यचिन्मरणात्पुरुषभेदेषूपासनोपचयापचयप्रसङ्गात्।
> उपास्यापरोक्ष्यमवधिरिति चेत्,** **तथाऽपि
> कस्यचित्केनचित्कालेनापरोक्षात्साधनोपचयापचयौ तदवस्थौ। अतो
> नोपासनलक्षणमोक्षसाधनैकरूप्यं लभ्यते। नचारोपितापरोक्षानुभव एव
> मोक्षसाधनम्;** **अविहितत्वान्मिथ्याज्ञानत्वाच्च। अथ मा भूदैकरूप्यम्,**
> **देश-काल-सङ्ख्या-परिमाणभेदादग्निहोत्राभ्यासवत्पुरुषभेदेषु
> साधनोपचयापचयात्मता भविष्यतीति,** **न तर्हि सर्वेषामेकरूपो मोक्षः
> स्यात्;** **काष्ठोपचयाद् ज्वालोपचयवदग्निहोत्रोपचयात्
> स्वर्गोपचयवच्चोपासनोपचयान्मोक्षोपचयापचयोपपत्तेः। अथ साधनवैषम्येऽपि
> फलैकरूप्यमुच्येत,** **अनुष्टानवैफल्यं स्यात्। अथ उपासनाऽपि विधीयमाना
> नियामकाभावादुपचयापचयरूपिणी,** **फलं च शास्त्रादेकरकूपमिति;**
> **नैतत्सारम्;** **उपासनातोऽविद्या-तत्संस्कार-काम-कर्मसु क्षीयमाणेषु
> चित्तैकाग्र्यादपरोक्षसम्यग्ज्ञानोदयोपपत्तेः,**
> **क्षीयमाणकर्मादिवैषम्यादपरोक्षज्ञानोपपत्तेश्च। तस्मात्
> स्वर्गादिफलवदुपचयरूपिणी मुक्तिः स्यात्,** **इति
> विधीयमानोपासनासाध्यत्वात् सुख-दुःखस्येव
> शरीरेन्द्रियादिदृष्टसामग्रीसाध्यत्वं साधनक्षयात्क्षयिष्णुता च
> स्यादित्युपसंहरति--अतो न कर्तव्यशेषत्वेनेति॥**
>
>  **ननु श्रुत्यनुमाने सामान्यावलम्बिनीं--"तद्यथेह
> कर्मचितः" "यत् कृतकम्,** **तदनित्यमि"ति,** **अपुनरावृत्तिश्रुतिस्तु
> मोक्षविषया बलीयसीत्युक्तार्थमनुवदति--यत्पुनर्न च पुनरावर्तत इति॥ तत्र
> तावद्विधिपरत्वे वेदान्तानां फलश्रुतयोऽर्थवादाः;**
> **पर्णमयीत्वादिवत्,** **नचार्थवादैरपुनरावृत्तिः प्रमातुं शक्यते;**
> **द्रव्य-गुणसंस्कार-कर्मफलश्रुतिवत्। ननु नार्थवादत्वात्फलश्रुतयः
> प्रामाण्यं जहति,** **किंतु वर्तमानापदेशित्वेन
> योग्यतानुपलब्धिविरोधात्,** **इहापि तर्हि "नच पुनरावर्तते"
> इत्यप्राप्तप्रतिषेधान्नार्थवादानां नच प्रामाण्यम्।
> तथाहि--"ब्रह्मलोकमभिसंपद्यते नच पुनरावर्तते" इत्यभिसंपत्तिसमये
> पुनरावृत्तिरप्राप्ता प्रतिषिध्यते। ननु पुनरावर्तिष्यत इति भाविनी
> पुनरावृत्तिः प्रतिषिध्यत इति वाक्यार्थः कल्प्यत इति चेत्,** **न
> श्रुतार्थपरित्यागेनाश्रुतार्थकल्पनायाम्--यत्कृतकम्,** **तदनित्यम्,
> "तद्यथेह कर्मचितः" इति श्रुत्यनुमानविरोधात्।
> एवमपुनरावृत्तिवाक्यान्तरेषु योजयितव्यम्। तस्मादर्थवादमात्रमेतत्।**
>
>  **सामान्यश्रुत्यनुमानाभ्यां साध्यस्य
> मोक्षस्यानित्यता दर्शिता,**
> **इदानीमपुनरावृत्तिविशेषणसामर्थ्यादेवान्तमत्तामाह--किंच तेषामिहेति॥
> "इममिहे"ति विशेषणं मानवान्तरे स्वतः प्राप्तामावृत्तिं दर्शयति। ननु
> अस्मिन् कल्पेऽनावृत्तिं प्रतिपादयतो वाक्यस्य कल्पान्तरे
> पुनरावृत्तिप्रतिपादने द्वैयर्थ्याद्वाक्यभेदः स्यादिति,** **अनभिज्ञोऽयं
> सर्वसङ्करवादी देवानां प्रियः,** **यतः सर्वेषां सविशेषणवाक्यानामिदं
> चोद्यमवतरति। अथ सविशेषणं वाक्यं विशिष्टमर्थं मुखतः प्रतिपादयति,**
> **अर्थात्तु विशेष्यान्तरव्यावृत्तिः प्रमीयत इति न वाक्यभेदः,** **तर्हि
> इहाप्येतत्कल्पविशेषिताऽनावृत्तिर्मुखतः प्रतिपाद्यते,**
> **अर्थादपुनरावृत्तिरस्य कल्पान्तरे निवार्यते,** **इति न वाक्यभेदः। ननु
> कल्पान्तरेऽपि श्रुतिसामान्यादिह न पुनरावृत्तिरिति प्रतिषेधस्तुल्यः,**
> **सत्यम् अस्माकं तावदस्मिन् कल्पे प्रतिपन्नानां कल्पान्तरे
> पुनरावृत्तिर्विशेषणसामर्थ्यात्प्रमीयत इदानीम्,**
> **कल्पान्तरप्रतिपत्तृणामपि तस्मिन्ननावृत्तिप्रमितिश्चेत्,** **स्यात्
> इत्थं व्यवस्था कल्प्यते;--अस्मिन् कल्पे प्रतिपन्नानां कल्पान्तरे
> पुनरावृत्तिः,** **कल्पान्तरे प्रतिपन्नानां तत्रानावृत्तिरिति;**
> **अन्यथा विशेषणवैकल्यादिति॥**
>
>  **अपिच "अभ्युपेत्ये"त्यारभ्य "तथा तद्धैतदि"त्यतः
> प्राक्तनग्रन्थस्यायमर्थः--शब्दादवगते ब्रह्मणि
> सुखसंवेदनत्वादभ्यासेनापरोक्षीकृते विधिमन्तरेण यत्साक्षात्कारणम्,**
> **तद् ब्रह्मवेदनमित्युच्यते। **
>
> **तस्मिन्नुत्पन्नेऽनन्तरमेवाविद्यादिदोषनिवृत्तेर्युक्तम्
> ब्रह्मसंवेदनेन समानकालत्वं फलस्य। यदा पुनरुपासनैवाध्यारोपितात्मविषया
> विधीयमाना ब्रह्मसंवेदनमुच्यते,** **तदा नैयोगिकफलस्य
> कालान्तरभावित्वान्न युक्तः समानकालता निर्देशः। अतः शब्दादपि विदितस्य
> ब्रह्मणः स्वयमेवापरोक्षज्ञानाय प्रवृत्तेः फलजननात्प्राक् न
> कार्यानुप्रवेश इति। "तथा तद्धैतत्पश्यनृषिर्वामदेवः" इत्यादिः
> "किञ्चे"त्यतः प्राक्तनो ग्रन्थः स्पष्टार्थः॥**
>
>  **अपि च ब्रह्मविद्याफलमविद्यानिवृत्तिं दर्शयति। स
> चापरोक्षाध्यासलक्षणतत्त्वापरोक्षज्ञानमन्तरेण न निवर्तते। यदा
> पुनरुपासनैवारोपितरूपा तत्त्वज्ञानं स्यात्,** **न तेनाविद्या निवर्तेत।
> अतस्तत्त्वज्ञानमेव प्रमाणजनितमविद्यानिवर्तकम्,**
> **इत्यविद्यानिवृत्तिफलश्रवणाद् ब्रह्मात्मनि वेदान्ताः
> प्रमाणमित्याह--किंच तस्मै मृदितकषायायेत्यादि॥ ननु अविद्यानिवृत्तिरिह
> न श्रूयते,** **नैष दोषः ; "तरति शोकमात्मविदि"ति
> शोकतरणनिमित्तमात्मज्ञानं प्रक्रम्य "तमसः पारं दर्शयती"त्युपसंहरन् यदि
> तमोनिवृत्तिमेव न ब्रवीति,** **तदा शोकाद्यध्यासनिवृत्त्युपक्रमो न
> स्यात्। अतः शोकाद्युपादानानाद्यविद्यानिवृत्तिरेव "तमसः पारं
> दर्शयती"त्युक्तेति गम्यते। तथा "अविद्यायाः परं पारं
> तारयसी"त्यविद्यातिक्रमेण ब्रह्मप्राप्तिं
> ब्रुवन्नतिक्रमानुपपत्तेर्निवृत्तिमेव दर्शयतीति
> श्रुत्यनुसारेणाविद्यानिवृत्तिफलसिद्धये तत्त्वज्ञाननिष्ठं
> वेदान्तप्रमाणमित्युक्तम्॥**
>
>  **इदानीं तर्कशास्त्रानुसारेणापि
> मिथ्याज्ञाननिवृत्तिफलं तत्त्वज्ञानमिति दर्शयति--इतश्चैतदेवमिति॥
> अयमर्थः--दुःखजन्म-प्रवृत्तिदोष-मिथ्याज्ञानानामुत्तरोत्तरापाये
> तदनन्तराभावादपवर्ग इति।
> आत्म-शरीरिन्द्रियार्थ-बुद्धिमनःप्रवृति-दोष-प्रेत्यभाव-फल-दुःखापवर्गेषु
> द्वादशसु-पदार्थेषु यदिदमनादिप्रवृत्तं मिथ्याज्ञानम्,**
> **तस्यात्मपरमात्मशरीरेन्द्रियादिद्वादशपदार्थतत्त्वदर्शनवैमल्यादपाये
> तेषु राग-द्वेष-मोहा नोत्पद्यन्ते। ततः प्रवर्तकाभावात्सुख-दुःख-फले
> प्रवृत्ति-निवृत्ती नोपजायेते। ततः
> प्रवृति-निवृत्तिद्वारोपचितशुभाशुभव्यामिश्रकर्मशून्यतया
> ब्रह्मादिस्थावरान्तेषु योनिभेदेषु न जायते;** **शरीरसम्बन्धं न
> प्रतिपद्यत इत्यर्थः। ततः शरीराभावे सुख-दुःखे नोत्पद्येते,** **इति
> मिथ्याज्ञानापायमेव मोक्षं दर्शयति। तथा वैशेषिकेरपि
> द्रव्य-गुण-कर्म-सामान्य-विशेष-समवायेषु सालक्षण्यवैलक्षण्याभ्यां
> तत्त्वापरिज्ञानादनादिप्रवृत्तं मिथ्याज्ञानं तत्त्वपरिभावनया
> निवर्त्यते;** **ततश्चोत्तराभावादपवर्ग इत्युक्तम्। तथा सांख्ययोगैरपि
> दर्शितम्--द्रष्टृ-दृश्याविवेकलक्षणाऽविद्याऽनादिप्रवृत्ता तत्त्वज्ञानेन
> निवर्त्यते। ततश्चाविद्याऽस्मिता-राग-द्वेषाभिनिवेशाः क्लेशाः
> प्रहीयन्ते। ततः प्रक्षीणक्लेशस्य प्रवृत्त्यनुदयादपवर्ग इति।
> सुगतैरप्युक्तम्--अनुसन्धानकल्पनया राग-द्वेषादिदोषैः
> प्रवृत्तितत्फलोदयपर्यन्तैर्विषयविभ्रमैश्च दूषितानि विज्ञानानि। तैषु च
> तत्त्वपरिभावनया निवृत्तेषु विभ्रमेषु,** **विशुद्धविज्ञानचरमक्षणोदयो
> मोक्ष इति। तदेवमविद्यानिवृत्तौ मोक्षे प्रमाणजनितं तत्त्वज्ञानं विहाय
> कथमुपास्तिक्रिया मोक्षसाधनं कल्प्यत इति**
>
>  **ननु प्रदर्शितमन्यदेव मिथ्याज्ञाननिवर्तकं
> तत्त्वज्ञानम्। तथाहि--द्वादशपदार्थेषु तत्त्वपरिभावनाजनितेन
> सम्यग्ज्ञानेनाविद्या निवर्त्यते। पूर्वोपचितानि च कर्माणि
> तत्त्वपरिभावनाजनितसंक्लेशेन तत्प्रकर्षजनितेनान्देन वर्तमानस्य चोपभोगेन
> निवर्त्यन्ते। ततश्च कैवल्यमिति नैयायिकैरुक्तम्। वैशेषिकैरपि
> पदार्थषट्कपरिभावनाजनितेन तत्त्वज्ञानेनेश्वराभिध्यानानुगृहीतेन
> मिथ्याज्ञानं निवर्त्यते,** **ततो रागादयः क्रमेण परिहीयन्ते,** **ततश्च
> पूर्वोपचितदुरितानां पदार्थपरिभावनापरिक्लेशफलानामत्यन्तोच्छेदः,**
> **सुकृतानां च तत्त्वदर्शनवैमल्यानन्देन निवृत्तिः,** **ततः कैवल्यमिति
> दर्शितम्। योगास्तु प्रतिपेदिरे--असंप्रज्ञातसमाधिजनितेन
> प्रकृति-पुरुषविवेकज्ञानेन पुरुषाकारमात्रपर्यवसितेनाविद्याऽस्मिता
> राग-द्वेषाभिनिवेशेषु क्षीयमाणेषु पूर्वोपचितकर्मसु चैकभविकन्यायेन
> क्षीयमाणेष्वपवृज्यत इति। सुगतैः
> प्रतिपन्नम्-क्षणिक-स्वलक्षण-दुःखमार्गासत्यभावनाजनितविशुद्धज्ञानलक्षणचरमक्षणोदयेन
> हीयमानेषु स्थायित्वाकार्यस्य प्रवृत्ति-विषयविभ्रमेषु सन्तानोच्छेदो
> मोक्ष इति;** **तदेवं भिन्नविज्ञानसाध्यो मोक्ष इति,**
> **तत्राह--मिथ्याज्ञानापायश्च ब्रह्मात्मैकत्वविज्ञानादिति॥ ननु
> प्रदर्शिततत्त्वदर्शिनेष्वपि मिथ्याज्ञाने प्रतिपक्षेषु ब्रह्मविज्ञानमेव
> किमिति निवर्तक गृह्यते इति चोदयति--कथं गम्यत इति ॥ भेददर्शनस्या
> मिथ्याज्ञानविलसितत्वेन तत्प्रतिपक्षेणाद्वितीयब्रह्मात्मदर्शनेनैव
> तन्निवृत्तिः,** **न यथोक्तभेददर्शनैरिति परिहरति--इन्द्रो
> मायाभिरित्यादिना॥ ननु अद्वितीयब्रह्मात्मैकत्वपरं न शास्त्रम्;**
> **तत्र तात्पर्याभावात्,** **किन्तु जीवविलक्षणे **
>
> **प्रमाणान्तराविरुद्धे ब्रह्मणि शास्त्रप्रतिपन्ने संपदादिविषयाणि
> तादात्म्यवाक्यानीति पूर्वपक्षयति--अथापि स्यादित्यारभ्यात्रोत्तरमित्यतः
> प्राक्तनेन ग्रन्थेन। ग्रन्थस्तु स्पष्टार्थः। तत्रेदं वक्तव्यम्--किं
> प्रमाणान्तरविरोधात्संपदादिपरः पदसमन्वयः किं वाऽर्थे तात्पर्याभावादिति
> न तावत्प्रमाणान्तरविरोधः;** **तयोस्तदगोचरत्वात्। भेदावभासेऽपि
> बिम्ब-प्रतिबिम्बन्यायावतारात्। नच तात्पर्याभावादर्थपरत्वाभाव
> इत्याह--संपदादिरूपे हीत्यादिना॥**
>
>  **तथाहि--"तत्त्वमसी"ति नवकृत्वोऽभ्यस्तस्य "अनेन
> जीवेनात्मनानुप्रविश्ये"त्येकात्म्यसिद्धयेऽर्थवादौ गृह्यते। "अथ
> येऽन्यथाऽतो विदुरन्यराजानस्ते क्षयलोका भवन्ती"ति भेददर्शनं निन्द्यते।
> तथा--"अहं ब्रह्मास्मी"त्यस्य "स एष इह प्रविष्टः" इत्याद्यर्थवादः। "अथ
> योऽन्यां देवतामुपास्तेऽन्योऽसावन्योऽहमि"त्यादिभेदप्रतिषेधश्च
> तात्पर्यहेतुरुपादीयते। तथा--"एष त आत्मे"ति बहुकृत्वोऽभ्यस्तस्य
> "नान्योऽतोऽस्ति द्रष्टे"त्यादिभेदापवादेन तात्पर्यं ज्ञायते। तथा "स
> यश्चायं पुरुषे यश्चासावादित्ये स एकः" इत्यस्य तत् सृष्ट्वा
> तदेवानुप्राविशदित्यर्थवादः। तथा--"उदरमन्तरं कुरुतेऽथ तस्य भयं भवती"ति
> भेददर्शनापवादः। तथा "एतदेव पुरुषं ब्रह्म ततममपश्यदि"त्यस्य "स एतमेव
> सीमानं विदार्यैतया द्वारा प्रापद्यते"त्यर्थवादः। तदेवं सर्ववेदान्तेषु
> तत्र तत्रावस्थात्रयपर्युदासेन ब्रह्मात्मैकत्वं प्रतिपाद्यमानं
> द्रष्टव्यम्। न हि भेददर्शनापवादेन ब्रह्मण एव जीवात्मना प्रवेशार्थवादेन
> च ब्रह्मात्मैकत्वं तत्र तत्राभ्यस्यावस्थात्रयसंबन्धविरोधनिराकरणेन च।
> प्रतिपाद्यमानं तात्पर्यहीनमिति युक्तं वक्तुमिति। किंच
> अविद्यानिवृत्तिर्ब्रह्मात्मभावश्च विद्याफलं श्रूयते। नच संपदादिपरत्वे
> तदुपपद्यते;** **अन्यस्यान्यात्मताविरोधात्,** **अप्रमाणत्वाच्च। अतः
> फलवचनसामर्थ्यादपि ब्रह्मात्मैकत्वपरः पदसमन्वय इत्याह--तदवगमनिमित्तं
> चेति॥ उपसंहरति--तस्मान्न संपदादिवदिति॥**
>
>  **अत्र कश्चिदाह--ब्रह्मणो भिन्नाभिन्नोऽयं जीवः।
> ततश्च ब्रह्मणो नित्यमुक्तता जीवस्य च नित्यबद्धता व्यवस्थामश्नुते,**
> **अत्यन्ताभेदे तु ब्रह्मैव स्वसंसाराय कथं जगदुत्पादयेत् विरुद्धा च
> विशुद्धस्याशुद्धताप्रतिपत्तिरिति,** **अत्रोच्यते;** **किमात्मिकेयं
> भिन्नाभिन्नता न
> तावज्जातिव्यक्तिगुणगुणिकार्यकारणविशिष्टस्वरूपांशांशिभावनिबन्धना;**
> **जीवब्रह्मणोस्तेषामभावात्प्रकारान्तरेण भेदाभेददर्शनात्। "ममैवांशो
> जीवलोकः" इति स्मृतेरंशांशितेति चेत्,** **न; "निष्कलं
> निष्क्रियमि"तिश्रुतिविरोधात्। "पादोऽस्य सर्वा भूतानी"ति
> चाल्पतामात्रविवक्षयोक्तम्;** **वाक्यस्य
> ब्रह्मानन्त्यप्रतिपादनपरत्वात्,** **सांशत्वे च
> पटादिवदवयवारभ्यत्वप्रसङ्गात्। ननु स्वाभाविकी निरवयवता,**
> **बुध्याद्युपाधिनिमित्तं सांशत्वमिति चेत्,** **न तावदुपाधिना विदार्य
> पृथत्क्रियते जीवः;** **खङ्गधारासमाविद्धेऽप्याकाशे निरवयवे
> भेदनादर्शनात्। उपाधिभिश्च स्वात्मानं विदार्य संसारमनुभावयता ब्रह्मणा
> स्वात्मनि व्यामोह एव प्रकटितः स्यात्। नचोपाधीनामन्यार्थतया सृष्टिः;**
> **अन्याभावात्,** **प्रागभिन्नानां जीवानामन्यत्वाभावात्,** **द्रव्येणैव
> द्रव्यविदारणात्कर्माविद्यासंस्काराणां सतामप्यनुपाधित्वात्॥**
>
>  **अथ भेदोऽनिष्पन्नोऽप्यौपाधिको व्यज्यत इति,**
> **तर्ह्यनादिरेव भेदः। स च जाति-व्यक्तिभावादिनिबन्धनो ब्रह्मणि जीवे च न
> स्यात्। नील-पीतादिवत्स्वाभाविको भेदो द्रव्यत्वादिजातिनिबन्धनश्चाभेद
> इति चेत्,** **तर्हि तद्वदेव--"अयमात्मा ब्रह्मे"ति सामानाधिकरण्यं न
> स्यात्,** **तस्यैव प्रवेशश्रुतयश्च बाध्येरन्। एकत्वानुमानं च दर्शितम्।
> न निष्पन्नः,** **नाप्यनादिः,** **किंतूपाधिनिबन्धनस्तत्र प्रकाशते भेद
> इति चेत्,** **स तर्ह्यतस्मिंस्तदारोपो विभ्रम एव स्यात्। नच
> प्रत्यक्षादिभिर्जीवब्रह्मभेदो गृह्यत इत्युक्तम्। आगमश्च
> "नान्योऽतोऽस्ति द्रष्टे"ति भेदं प्रतिषेधति। अभेदवचनानि तानीति चेत्,**
> **मैवम्; "एष त आत्मे"त्यादिनाऽभेदं प्रतिपाद्यैव पुनर्भेदस्य तत्रैव
> प्रतिषेधात्,** **कथं वा सत्यप्यभेदेऽविद्या-काम-कर्मव्यवस्था न ह्याकाशं
> घटेनावच्छिद्य तदन्तर्धूमादिसमावेशने सत्याकाशस्य धूमादियोगः परिहर्तुं
> शक्यते। ननु भेदाद् व्यवस्थाऽपि विद्यते,** **तर्हि
> ब्रह्मण्यविद्यादिसंसर्गोऽसंसर्गश्चेत्युभयमपि स्यात्। ननु
> विरुद्धमिदमापाद्यते,** **कोऽयं भेदाभेदवादिनो विरोधो नाम
> एकोपाधावेकस्यैव भावाभावोपगमादभेदो नाभावः,** **किन्त्वैक्यमेव
> धर्मान्तरमिति चेत्,** **तथाऽपि--"अहं मनुष्यो" ठद्वौ
> चन्द्रावि"त्यादावैक्यभेदयोर्भेदैक्यज्ञानाभ्यां बाधदर्शनाद्भेदाभेदौ
> विरुद्धावेकत्राभ्युपगच्छता किमिति भावाभावाविदानीं ब्रह्मणि
> नाभ्युपगम्येयाताम् किंच प्रत्येकं देहपटावयवेषु मलसंसृष्टेषु मलिनः
> पटोऽहं मलिन इति **
>
> **वाऽवयविनि मलसंसर्गनिश्चयात् फलवचनानां च वर्तमानापदेशिनां
> प्रत्यक्षविरुद्धतयाऽर्थवादत्वात्,** **सत्यपि भेदे
> जीवसमवायिभिर्मलैरवयवि ब्रह्म मलभूयिष्ठमेवेति निश्चीयेत। किंच
> ब्रह्मण्यविद्यादिमलसंसर्गमप्यसहमानोऽतिभक्तिविलसितान्तःकरणः कथं तैरेव
> मलैरभेदं सहते!!! निरवद्यश्रुतिविरोधान्नाभेद इति चेत्,** **न;**
> **सर्वात्मत्वश्रुतेः। अत एव पापीयानयं पक्ष इत्युक्तम्। ननु उपाधिभेदेन
> व्यवस्थाप्यते,** **न;** **अर्थतो भेदनाभावे परमार्थसत्यस्य
> संसारसम्बन्धस्याभेदे सति व्यवस्थानुपपत्तेः। मिथ्याभेदेन तु
> मिथ्यासंसारव्यवस्था युज्यते,** **बिम्ब-प्रतिबिम्बयोस्तथा दर्शनात्।
> किंच ब्रह्म सर्वान् जीवानात्मत्वेन पश्यति वा न वा न चेत्,**
> **सर्वज्ञताहानिः। पश्यति चेत्,** **स्वात्मन्येव संसारं पश्येत्। ननु
> भेदमपि पश्यति,** **तर्हि ब्रह्माऽऽत्मनि संसारं पश्यति,** **न पश्यतीति
> स्यात्। किंच सत्यपि भेददर्शने मिथ्यातादात्म्याभिमानाद् देहधर्मानात्मनि
> पश्यति,** **किमु वक्तव्यं सत्येनाभेदाभिमानेनेति न ह्यभेदापरोक्ष्ये सति
> भेदोऽप्यपरोक्षोऽवभासमानो दृष्टः॥**
>
>  **किंच सर्वं च सत्यतयैवात्मन्यपरोक्षतया
> सर्वाधारस्य सर्वज्ञस्य पश्यतो ब्रह्मणः सर्वसंसारसम्बन्धः स्यात्। किंच
> ज्ञान-ध्यान-समाधिभेरेकस्मिन्नुपाधावेकस्य जीवस्य-प्रलीयमानेऽपि न
> किंचित्प्रयोजनमस्ति;** **परिशिष्टसर्वोपाधितद्धर्मसंबन्धप्रतिभासनात्।
> नच सर्वोपाधिविनिर्मोक्ष केनचिदपि कर्तुं शक्यते। मम
> पुनरेकोपाधिपरित्यागेन बिम्बभूतब्रह्मात्मतापरोक्षावभासिनोऽपि
> प्रतिबिम्बश्यामत्वादिभिरिव जीवसंसारैर्न संबन्धः;** **मिथ्यात्वेन
> तत्त्वज्ञानप्रतिहतत्वात्। स्वप्नादिवच्च तत्त्वज्ञानेन
> सर्वोपाधिविनिर्मोक्षश्च युज्यते;** **वामदेवादिमुक्त्येदानीं
> संसारानुपलब्धिः स्यादिति चेत्,** **एकैकमुक्तावप्यनन्तैरेव
> युगैरनन्तानां जीवानां मुक्तत्वात्तुल्येदानीं संसारानुपलब्धिः। इदानीं
> संसारदर्शनं तु परस्यापि तुल्यम्। अनुपपत्तिश्चावयोः समाना। अतो
> निरुपाधिकचैतन्ये त्वयि ब्रह्मणि प्रत्यक्षे बन्धावभासे सोपाधिकचैतन्येषु
> तव मुक्ततावभासो विभ्रमः। तद्विषयश्रुत्यादीनां
> प्रत्यक्षाविरुद्धतयाऽर्थवादत्वाद् निरुपाधिकचैतन्यप्रतिभासे त्वयि
> सोपाधिकचैतन्यभेदानां कल्पितत्वात् कस्यैकस्य बन्ध-मोक्षाविति तव
> तावत्संदेहो न जायते;** **सोपाधिकचैतन्येषु मुक्तताभ्रमात्,**
> **तद्वचनानां चार्थवादत्वात्। एवं प्रत्येकमात्मनो न संदेहः।
> तस्मात्सर्वसङ्करवादिनो विभ्रमोऽयमस्मत्पक्षे व्यवस्थेति।**
>
>  **तदेवं ब्रह्मावगमे विधिमन्तरेणैवापरोक्षफलपर्यन्ते
> साध्यान्तराभावान्न विधिसम्बन्ध इत्याह--तत्रैवं सतीति ॥ किं तर्हि
> प्रमाणफलमिति तदाह--अतो मिथ्यैवेति॥ ननु प्रयोजनाभावाद् ब्रह्म न
> विधिकर्म भवति आहोस्वित् कारकत्वाभावादिति प्रयोजनं तु साध्यो मोक्षो
> वक्ष्यते,** **न कर्मकारकत्वाभावात्,** **विदिक्रियाकारकत्वादित्याह--ननु
> विदिक्रियाकर्मेति॥ न चेति भाष्यमेव परिहारः। ननु
> विदिक्रियाकर्मत्वाभावे शास्त्रजन्यज्ञानं व्यावर्तकत्वाभावान्न
> शास्त्रगम्यं ब्रह्मैति चोदयति--सोऽयं शान्तिकर्मणीति॥
> स्वयंप्रकाशमानतया स्वविषयप्रकाशजननानपेक्षस्यापि ब्रह्मणः
> शास्त्रजन्यज्ञानाकारतया तद्व्यावर्तकस्याविद्यादिदोषनिवृत्तिफलवत्तया
> शास्त्रप्रमेयं ब्रह्मेति प्रतिपादयति॥**
>
>  **अत्रोत्तरम्--नाविद्याकल्पितेत्यादि॥ ननु
> अनधिगतार्थप्रकाशमन्तरेण न प्रमाणव्यापारस्य फलवत्तेत्यत्राह-- शास्त्रं
> हि सोऽयमित्यादीति॥ ननु तत्र वा विषयाधिगममन्तरेण कथं निवर्त्यमात्रे
> प्रमाणव्यापार इति अत आह--तथाहीति॥ उक्तमेतद्
> देवदत्तैक्यस्याभिज्ञायामेव सिद्धत्वात्तदाकेण
> प्रत्यभिज्ञावाक्याभ्यामुपजनितेन ज्ञानेनोपाधिपरिकल्पितभेदनिरासेन
> प्रत्यभिज्ञावाक्ययोः प्रामाण्यमिति। ननु ब्रह्मत्मनि विपर्ययाभावान्न
> तन्निरासेनापि प्रामाण्यमित्यत आह--तथा त्वंपदार्थोऽपीति॥ केन तर्हि
> प्रमाणाकारेण विपर्यासनिरास इति तदाह--तत्पदार्थैकतामुपगच्छन्निति॥
> तत्त्वंपदाभ्यां लक्ष्यमाणं ब्रह्मात्मैकत्वं विज्ञानाकार इत्यर्थः। किं
> तर्हि तदाकारज्ञानेन निवर्त्यत इति तदाह--अहमात्मकेदमंशोपाधिकृतेति॥
> प्रमाणव्यापारो विषयाकारोदय एव प्रमीयमाणवस्तुमार्थ्याद्विपर्यासनिरास
> इत्याह--अर्थादिति॥**
>
>  **ननु ज्ञातृसमवायिनी ज्ञेयाकारा
> संवित्प्रमाणफलम्,** **अनेन च विपर्यासो निरस्यते;**
> **प्रकाशस्यैवाप्रकाशविरोधित्वात्,** **नित्ये च चैतन्यप्रकाशे न
> प्रमाणफलमस्तीत्यत आह--अवच्छिद्यमानानिदंप्रकाशः प्रमाणफलमिति॥ प्रमाणेन
> विषयीकृतार्थगतं चैतन्यं प्रमाणफलमुच्यते,** **न प्रमाणजन्यम् ;**
> **लोकेऽप्यजन्यत्वात्। अतः प्रमातृ-प्रमाण-प्रमेयावच्छिन्नं चैतन्यं
> प्रमात्रादि निवर्तयति;** **अवच्छेद निवृत्त्योः पूर्वोत्तरक्षणतया **
>
> **विरोधाभावादिति। ननु फलं चेन्निवर्तकम्,**
> **निवर्त्त्यानन्तरभूतत्वात्। तर्हि फलं यावत्कालमेव स्थास्यतीति,**
> **नेत्याह--तदप्यवच्छेदकविनाश इति॥ ननुशास्त्रजन्यज्ञानेन न प्रकाश्यते
> चेद् ब्रह्म,** **न शास्त्रगम्यं स्यादित्यत आह--तेन
> प्रमाणादिचतुष्टयस्येति॥ ननु किमित्यविद्यानिवृत्तिरेव प्रमाणफलमुच्यते
> विषयप्रकाशोऽपि प्रमाणफलमुच्यतामिति,** **तत्राह--तथा चैवंविधस्येति॥**
>
> ** "अविज्ञातं विजानताम्" यतो वाचो निवर्तन्त इत्यादि॥
> ननु "मनसैवानुद्रष्टव्यम्""तन्त्वौपनिषदं पुरुषमिति"
> ज्ञानक्रियाकर्मत्वमपि श्रूयते,** **नैष दोषः
> वेदान्तजनितापरोक्षज्ञानस्याकारसमर्पकतया व्यावर्तकत्वं
> शास्त्रप्रमेयत्वं नाम,** **ज्ञानजन्यप्रकाशातिश्यशून्यत्वमविषयता नामेति
> व्यवस्थोपपत्तेः। नहि प्रकाशगुणे पुनः प्रकाशगुणान्तरोदय इति। ननु
> अविद्यानिवृत्तिरपि ज्ञानसाध्यत्वाद् मोक्षस्यानित्यतेति,**
> **नेत्याह--एवं च नित्यमुक्तेति॥**
>
>  **ननु कोऽयं जीवो नाम यस्य स्वरूपं त्वंपदंन
> लक्ष्यमाणं ब्रह्मैव वाक्यार्थः संपद्यते।
> ब्रह्मैवाविद्याप्रतिबिम्बितमिति वदामः। ततश्च
> त्वंपदेनाशेषोपाधिनिराकरणेनाऽऽत्मस्वरूपमेव लक्ष्यमाणं तत्पदोपलक्ष्यं
> ब्रह्मैव पदद्वयसामर्थ्यात्संपद्यते। नचैतदुपाधिद्वयनिराकरणेन
> विशुद्धब्रह्मात्मज्ञानमेकेनैव पदेन लभ्यते;** **विरोधानुत्पत्तेः। ननु
> भिन्नाभिन्नता वाक्यार्थः किन्न स्यात् न;** **तथा सति
> शरीरेन्द्रियविशिष्टस्यैव त्वंपदार्थस्य ब्रह्मणो भिन्नाभिन्नत्वात्तथैव
> वाक्यार्थसिद्धेर्लक्षणया ब्रह्मात्मज्ञानेनाध्यासबाधो न स्यात्,**
> **वर्तमानापदेशिनां फलवचनानां योग्यानुपलब्धिबाधात्,** **सत्यपि
> तत्त्वज्ञाने न शास्त्रद्वन्धनिवृत्त्यवगमः। भिन्नाभिन्ने च वाक्यार्थे न
> तत्त्वज्ञानाद् भेदांशनिवृत्तिः;** **तस्य
> स्वविषयानाशकत्वात्कर्मोपासनापरोक्षानुभवान्निवृत्तिकल्पना
> भिन्नभिन्नविषयागमविरुद्धा,** **आगमस्य सर्वकालं भेदाभेदविषयत्वात्।
> यत्त्वभेदांशेन ज्ञानमोक्षादिव्यवहारो भेदांशेन कर्मविद्यादिव्यवहार इति
> व्यवस्था कल्प्यते;** **तन्मन्दचेतनोपच्छन्दनमात्रम्। तथाहि-यदि
> भेदाभेदाभ्यामंशी जीवोऽभेदांशश्च ब्रह्मैव स्यात्,** **तदा सावयवो
> जीवांशश्च ब्रह्मेति पण्डितम्मन्यस्य हि परीतोऽर्थः संपद्येत।
> भेदांशस्याब्रह्मत्वेऽत्यन्तभेद एव स्यात्। नचांशद्वयसमुदायो जीवः ;**
> **अवस्तुत्वप्रसङ्गात्। न चाभेदांश एव जीवः;** **ब्रह्मण एव
> जीवत्वप्रसङ्गात्। नचोभावंशौ;** **जीवद्वयप्रसङ्गात्। न च भेदांश एव
> जीवः;** **अत्यन्तभेदप्रसङ्गात्। तत्र
> तत्त्वज्ञानमोक्षादिव्यवहाराऽसिद्धिः। भेदाभेदांशावभिन्नौ जीव इति
> चेत्,** **यद्यभिन्नावेव। जीवः;** **तर्हि ब्रह्मैव जीव इति कुतो
> बन्ध-मोक्षव्यवहारव्यवस्था अथ भेदाभेदांशौ परस्परं भिन्नाभिन्नाविति
> मतम्,** **नैवम्;** **भेदाद्यनवस्थाप्रसङ्गात्। किंचांशिनो
> वांशद्वयसमुदायस्य वा परस्पराभिन्नांशद्वयस्य वा जीवत्वे ब्रह्मणो
> जीवांशत्वं परिहर्तुं न शक्यते। किंच कस्यायं शास्त्रोपदेशः न
> तावदभेदांशस्य;** **तस्य ब्रह्मस्वरूपतयोपदेशानपेक्षत्वात्,** **नापि
> भेदांशत्वोपदेशः; "अहं ब्रह्मास्नी"तिप्रतिपत्त्ययोगात्। नच भेदांशस्य
> पुनरभेदः सम्भवति;** **विरोधात्,** **ब्रह्मण्येव संसारप्रसङ्गाच्च।
> कस्ययाचमविद्यादोषः न तावदभेदांशस्य;** **ब्रह्मण्येव प्रसङ्गात्। नापि
> भेदांशस्य;** **उपाधिजनात् प्राग् भेदाभावात्। स्वत एव भेदांशेऽशिनि वा
> जीवे बन्धदोष इति चेत्,** **तद्विनाशे जीवनाशः स्यात्;** **मोक्षे
> भेदांशविनाशात्,** **अभेदांशस्य नित्यमुक्तत्वात्॥ कस्यायं मोक्ष
> उपदिश्यते। तत्रापि भिन्नाभिन्नं चेत्, "ब्रह्म वेद ब्रह्मैव
> भवती"त्येवकारविरोधः संसारादविशेषश्च स्यात्।**
>
>  **किंचायं सर्वत्र संकीर्णं वस्तु प्रतिपद्यमानः
> स्वर्ग-नरक-बन्ध-मोक्षादीन् सांकर्येण व्यवस्थापयितुं प्रवृत्तः कथं
> व्युत्पन्नमतिषु नापत्रपेत। भेदेनैव सर्वं व्यवस्थाप्यते चेत्,**
> **किमनेन भेदेन बन्ध्यायमानेन स्वप्रयुक्तकार्यानिमित्तेन कल्पितेन
> धर्मिप्रतियोरिव्यतिरेकेण भेदोपाधेरभावात्। उपाधिभेदेन भेदाभेदव्यवस्था
> त्वेकस्य भेदाभेदौ निवारयति धर्मि-प्रतियोगिभेदात्। शास्त्रं
> पुनः--"नान्योऽतोऽस्ति द्रष्टे"ति भेदोपमर्देनैवाभेदं प्रतिपादयति--"एष त
> आत्मे"ति च। नच सत्त्वादिसामान्यद्वारेण जीवब्रह्मणोरभेदः;**
> **अनुमानेनैव तत्सिद्धेः शास्त्रानपेक्षणात्। ननु
> अत्यन्ताभेदावादिनस्तवैव सर्वं संकीर्येत,** **न मम;**
> **भेदस्याभ्युपगमात्,** **नैवम्;** **कार्यप्रपञ्चस्यानिरूपितस्वभावतया
> यथावभासं भेदादिव्यवस्थोपगमात्,** **अत्मन एवाभेदोपगमात्।
> तस्मान्मन्दमतिसन्तोषमात्रप्रयोजनतया बहुवेणुभारपीडितचेतसाऽयं
> भेदाभेदपक्षः समादीयत इति। तस्मादिदमेव ब्रह्म
> देवदत्तवदुपाधिभेदनिमित्तविभादपरामर्शेन प्रत्यस्तमितविभागं वाक्येन
> प्रतिपाद्यत इति शोभनम्॥**
>
> ** "यस्य तूत्पाद्यो मोक्षः" इत्यादिनोत्तरस्य
> भाष्यसमुदायस्य तात्पर्यमाह--ननु ब्रह्मणोऽपि **
>
> **कारकत्वसम्भवात् कथं न सम्भवति क्रियेत्याह--कथमिति॥ तत्रेदं
> वक्तव्यम्--किं यागादिवत्कर्तृसमवेतापूर्वादिफलदानाय ज्ञानं विधीयते किं
> वा कर्माकरकातिशयफलायेति न तावत् पूर्वः कल्पः; "न
> कर्मब्रह्मविद्याफलयोर्वैलक्षण्यादि"त्यारभ्य निरस्तत्वात्;**
> **नाप्युत्तरः कल्प इत्याह--यदि तावदुत्पाद्य इत्यादिना॥**
>
>  **अत्र केचिदाहुः--उत्पाद्यत्वेऽपि मोक्षस्य
> नानित्यतादोषः;** **क्रियासाध्यस्यैवानित्यत्वात्,** **मोक्षस्य
> ज्ञानमात्रसाध्यत्वात्,** **नच ज्ञानमात्रसाध्यस्यानित्यत्वं दृष्टम्;**
> **नचाविद्यानिवृत्तिमात्रमेव ज्ञानसाध्यम्;** **ब्रह्मभावस्यापि
> साध्यत्वात्। ननु जीवस्य ब्रह्मभावः स्वाभाविको न साधनीयः,** **न;**
> **तादात्म्यस्यैव स्वाभाविकत्वात्। भेदतावन्मात्रविरोधस्तादात्म्यं नाम।
> तद्भावस्तु ब्रह्मतावन्मात्रताजीवस्य ज्ञानेन साध्यते; "तरति
> शोकमात्मवित्" "ब्रह्म वेद ब्रह्मैव
> भवती"त्युभयविधश्रुतिसामर्थ्यादिति,** **अत्रोच्यते--किं
> शास्त्रजनितसम्यग्ज्ञानेन तादात्म्यविषयेण मोक्षः साध्यते किं वा
> तद्भावविषयेणेति न तावत्तद्भावविषयेण;** **तस्य नित्यसिद्धताप्रसङ्गात्।
> यदि तादात्म्यविषयेण तत्रापि निवृत्ते तादात्म्ये तद्भावः साध्यते वा न
> इति वक्तव्यम्। निवृत्ते चेत्,** **ज्ञानस्य स्वविषयविनाशकत्वं दर्शितं
> स्यात्। ज्ञाननिवर्त्यत्वे चाज्ञानमेव तादात्म्यमापद्येत,** **अनिवृत्ते
> तु तादात्म्ये तद्भावो नोपपद्यते। न हि तावन्मात्रता तद्विरोधिता च
> युगपत् स्यातामिति॥ किंच तादात्म्यनिवृत्तिरेव तद्भावः किंवान्य इति
> वक्तव्यम्। निवृत्तिरेव चेत्,** **अविद्यानिवृत्तिरेव मोक्ष इत्युक्तं
> स्यात्,** **अन्यश्चेत्,** **तर्हि तादात्म्यं तद्भावं चान्तरेण
> रूपान्तरं वक्तव्यम्। न हि
> जीव-ब्रह्मणोस्तादात्म्य-तद्भावव्यतिरेकेणात्यन्तभेदादन्यद् रूपान्तरं
> शक्यते निरूपयितुम्। कश्चायं तद्भावो नाम न तावद् ब्रह्मैव;**
> **असाध्यत्वात्। अत एव न जीवोऽपि;** **नच तृतीयश्चेतनोऽचेतनो वा तद्भवो
> निरूपयितुं शक्यः। किंच यदि तादात्म्यलक्षणातिरेकविशिष्टश्चेज्जीवः,**
> **तद्विनाशे विनाशमियात्। निष्कृष्टतादात्म्यश्चेज्जीवः,**
> **ब्रह्ममात्रमेव स्यात्;** **अत्यन्तभेदानङ्गीकारात्।
> तस्मात्तत्तादात्म्यस्य तद्भावः शास्त्रयुक्तिहीनः। नच तत्त्वंपदाभ्यां
> लक्ष्यमाणयोर्जीव-ब्रह्मणोस्तादात्म्यं प्रतीयते;**
> **भिन्नोपाधिपरामर्शेनैकस्य वस्तुनो लक्ष्यमाणत्वात्। नचैकेनैव पदेन तस्य
> लक्षणायां भेदावभासो निवर्तते। फलश्रुतयश्चाविद्यानिवृत्तौ योजयितुं
> शक्यन्ते। नच ज्ञानसाध्यस्य नित्यतालाभः;** **संस्कारस्य
> तज्जन्यस्यानित्यतादर्शनात्। नच संस्कारस्यापि क्रियाजन्यता;**
> **संस्कारान्तरवत्स्मृतिहेतुत्वायोगात्,** **अन्वय-व्यतिरेकविरोधाच्च।
> अब्रह्मज्ञानस्य साध्यत्वात् क्रियाजन्यतेति चेत्,** **न;**
> **क्रियायामनैकान्तिकत्वात्। तस्मादभूत्वा भवनमेवानित्यताहेतुरिति। तर्हि
> तृतीयं फलं क्रियासाध्यमिष्यतामिति शङ्कते--अथानित्यत्वपरिहारायेति॥
> तत्रेदं वक्तव्यम्--किं ब्रह्मप्रत्यगात्मभूतम् व्यतिरिक्तं वा
> व्यतिरेकेऽपि सर्वगतं वा प्रदेशान्तरवर्ति वा ब्रह्मेति तादात्म्ये
> दूषणमाह--तदपि नेति॥ व्यतिरेके सर्वगतं चेत्,**
> **संयोगव्यतिरिक्तप्राप्त्यभावात्संयोगो नित्यसिद्ध
> इत्याह--व्यतिरेकेऽपीति॥ प्रदेशवर्तित्वं शङ्कते--अथ विकारवर्तिन इति॥
> तत्र वक्तव्यम्--किं विकारसंस्पर्शपरिहाराय प्रदेशवर्तित्वमुच्यते किं वा
> शास्त्रसामर्थ्यादिति। शास्त्रं पुनः सर्वगतत्वमेव दर्शयति,** **नच
> सर्वगतत्वेऽपि विकारसंस्पर्श इत्याह--न वाकीरदेशेऽपीति॥ अथ
> सर्वगतत्वस्यौपचारिकत्वात्प्रदेशविशेषवर्त्येव ब्रह्मेति शङ्कते--अथ
> विकारावर्त्येवेति॥ न;** **मध्यमपरिमाणस्य वस्तुनः
> पृथिव्यादिवदत्सावयवत्वात्। दूषणविभागज्ञानाय विकल्पयति--सा तर्हि
> तत्प्राप्तिरिति प्रथमे कल्पे दूषणमाह--तदा स्वरूपनाश इति॥ कथं तत्र
> तावज्जीवस्य ब्रह्मभावः ब्रह्मैव वा जीवो वा न संभवति;** **असाध्यत्वात्।
> नापि जीव-ब्रह्मभ्यामारभ्यमाणं द्रव्यान्तरम्;**
> **विनाशित्वप्रसङ्गात्,** **सर्वगतस्य ब्रह्मणोऽवयवित्वायोगात्। नापि
> जीव-ब्रह्मणोस्तादात्म्यं नाम कश्चित्संबन्धः;** **भिन्नद्रव्ययोः
> संयोगातिरिक्तसंबन्धाभावात्। नापि जीवेऽणुपरिमाणेऽवस्थिते
> ब्रह्मस्वरूपापत्तिः;** **विरोधात्,** **अनवस्थिते च परिमाणे
> द्रव्यस्वरूपनाश इति। द्वितीयेऽपि कल्पे दूषणमाह--संयोगस्येति॥ ननु
> शास्त्रसामर्थ्यादपुनरावृत्तौ कथं तर्केण पुनरावृत्तिः साध्यते
> तत्राह--नचापुनरावृत्तिश्रुतिरिति॥ यथाश्रुतार्थेऽप्राप्तप्रतिषेधात्,**
> **नावर्तिष्यत इति कल्पनायाः कृतकत्वानुमानविरोधात्,** **तस्यैव
> स्वरूपेणावस्थाने "स स्वराट् भवती"तिश्रुतेरनेकेश्वरप्रसङ्गात्। तस्मान्न
> प्रदेशान्तरवर्तिब्रह्मप्राप्तिरिति॥ ननु "तयोर्ध्वमायन्नमृतत्वमेती"ति
> श्रूयते। तर्हि प्रतीकालम्बनानामपि मूर्द्धन्यनाड्यैवाऽऽमानवपुरुषाद्
> गच्छताममृतत्वं स्यात्;** **अविशेषश्रवणात्। ननु "स एनान् ब्रह्म
> गमयती"त्यर्चिरादिना गच्छतां ब्रह्मप्राप्तिः श्रूयते,** **न;**
>
> **कार्यब्रह्मविषयत्वात्। ननु ब्रह्मशब्दार्थस्य मुख्यत्वात्परमेव ब्रह्म
> गम्यते,** **न;** **यदि तावद् वृद्धव्यवहारे प्रयोगान्मुख्यताऽभिधीयते,**
> **तर्हि कार्यब्रह्मण्यपि रूढ एवायं शब्दो भवति।
> अथावयवार्थानुगमेनार्थमुख्यताऽभिधीयते,** **नैवम्;** **एकस्य शब्दस्य
> युगपद्रूढि-योगवृत्तिद्वयोपादानायोगात्। प्रयोगमुख्यत्वे कार्यब्रह्मैव
> गम्यते। किंच "स एनान् ब्रह्मालोकान् गमयती"ति ब्रह्मलोकशब्दाद्
> बहुवचनात्, "तेषु परावतो वसन्ती"त्यधिकरणधिकर्तव्यताश्रवणात्, "तस्मिन्
> वसन्ति शाश्वतीः समाः" इति कालपरिच्छेदश्रवणात्, "तृतीयस्याभितो दिवी"ति
> संख्या-द्युशब्दयोः श्रवणात्, "तथैरंमदीयस्य सरसोऽश्वत्थस्य सोमसवनस्य,**
> **अपराजितायाश्च पुरो हिरण्मयस्य च वेश्मनोऽरस्य ण्यस्य चार्णवस्य
> पर्यङ्कादेश्च भोग्यवस्तुभेदस्य श्रवणाद्,** **प्रजापतेः सभां वेश्म
> प्रपद्ये" इति प्रजापतिसभावेश्मनां कार्यब्रह्मैवार्चिरादिना गम्यत इति
> प्रतीयते। नच ब्रह्मैव लोक इति समासः;** **ब्रह्मलोकशब्दस्य सत्यलोके
> रूढत्वात्,** **यौगिकत्वेऽपि तत्र प्रथमतरबुद्धिहेतुत्वाद् ब्रह्मणि
> लोकशब्दविरोधात्। नचैतेषां कार्यब्रह्मलिङ्गानामपबाधया
> ब्रह्मशब्दस्यैकस्य प्रयोगमुख्यत्वातिरिक्तमर्थमुख्यत्वमप्युपादातुं
> युक्तम्;** **प्रजापतिशब्दस्य कार्यब्रह्मणि रूढत्वात्,** **लोकशब्दस्य च
> भोगभूमिविशेषवाचित्वात्॥**
>
>  **किंच पञ्चाग्निविदामपि परब्रह्मप्राप्तिरस्मिन्
> पक्षे स्यात्। नच--"स एनान् ब्रह्म गमयती"त्येतच्छब्दः
> पञ्चाग्निविदतिरिक्तान् परामृशतीति--युक्तम्;** **पञ्चाग्निविदामेव
> प्राधान्येन प्रकृतत्वात्,** **तेषामनिर्दिष्टफलत्वप्रसङ्गात्। किञ्च
> गायत्री
> शाण्डिल्य-षोडशकलोपकोसल-वैश्वानर-भूम-दहर-पर्यङ्कविद्यानामेकरूपैव
> ब्रह्मप्राप्तिः फलम् आहोस्विदुपचयापचयरूपम् इति वक्तव्यम्। एकरूपफलत्वे
> गुणोपचयापचादुपासनोपचयापचयौ व्यर्थौ स्याताम्। न
> ह्यग्निहोत्राद्यनुष्ठानोपचयात् फलोपचयो न जायते। अथ
> फलोपचयापचयावपीष्येयाताम्,** **तर्हि न विकारासंस्पर्शब्रह्मप्राप्तिः;**
> **तत्र तदभावात्। किंच वैश्वानरोपासनाफलं त्रैलोक्यापत्तिरिष्यते वा न वा
> इति वक्तव्यम्। इष्यते चेत्,** **विकारासंसृष्टे ब्रह्मणि कथं
> त्रिलोक्यात्मताफलप्राप्तिः न चेदिष्यते, "तं यथा यथोपासते" इति
> श्रुतिविरोधः स्यात्। किंच पित्रादिसंकल्पैर्विकारासंसृष्टे
> ब्रह्मण्युपभोगः स्यात् न वा इति वक्तव्यम्। न चेत्,**
> **पित्रादिसंकल्पश्रुतिविरोधः। स्याच्चेत्,** **विकारावर्ति ब्रह्म
> पित्रादियुक्तं स्यात्। किंच विकारवर्ति ब्रह्म प्राप्तोऽपि ब्रह्मैवेति
> "मनसैतान् कामान् पश्यन् रमते तेन पितृलोकेन सम्पन्नो महीयते" इति
> ब्रह्मण एव साधनभोगो दर्शितः स्यात्। ततश्चाप्तकामताविरोधः
> स्वार्थप्रयुक्ता च सृष्टिः स्यात्।**
>
>  **किंच विकारवर्ति ब्रह्म प्राप्तस्य लिङ्गशरीरमस्ति
> वा न वा इति वक्तव्यम्। अस्ति चेत्,** **कलाप्रविलयश्रुतिर्बाध्येत। न
> चेल्लिङ्गशरीरम्, "मनसैतान् कामानि" ति श्रुतिर्बाध्येत। किंच तत्र
> लिङ्गशरीरविलये निमित्तं वक्तव्यम्। विद्यैव चेत्,** **उक्रान्तिकाले
> स्यात्;** **तदारम्भककर्मक्षयात्। अमानवकरस्पर्शश्चेत्,**
> **विद्युत्स्थाने स्यात्। नचोपरिष्ठात्कालाविलयननिमित्तं श्रूयते। किंच
> औपाधिकजीवपक्षे न जीवस्य विकारावर्तिब्रह्मगमनं सम्भवति;**
> **निरवयवावच्छेदस्य घटाकाशस्योवोद्धृत्य नयनायोगात्। उद्धरणे च
> ब्रह्मशून्योऽयं प्रदेशः स्यात्। उपरिष्टाच्च ब्रह्मोपचयं प्राप्नुयात्।
> तस्मादुपाधिगमनादात्मनि गमनविभ्रमः। ननु उपाधेरपि गमनं न सम्भवति;**
> **तदुपादानस्य ब्रह्मणश्चलनशून्यत्वात्,** **न हि मृदि निश्चलायां घटस्य
> गमनमस्तीति,** **एवं तर्हि स्वप्नगमनवन्मायाविजृम्भितो गमनादिप्रतिभासः।
> ननु न पित्रादिसंकल्पैर्ब्रह्मणि भोगोऽभिधीयते,** **किन्तु यावांस्तत्र
> भोगः,** **तस्य नित्यानन्दप्राप्तावन्तर्भावादैश्वर्यभेदः कथ्यतइति,**
> **न;** **एकस्य ब्रह्मशब्दस्य यौगिकार्थभङ्गभयाद् बह्वीनां
> फलश्रुतीनामुपचारकल्पनायोगात्,** **शास्त्रान्त्यपादवैफल्यप्रसङ्गाच्च।
> तस्मात् प्रदेशान्तरवर्तिब्रह्मप्राप्तये क्रियाविधानमित्यनुपपन्नम्॥**
>
>  **संस्कारपक्षे दूषणमाह--संस्कार्यत्वमपीति॥
> दोषापनयनेन विद्यमानस्य ब्रह्मभावस्याभिव्यक्तिः संस्कार इत्याशङ्कते--अथ
> विद्यमानस्येति॥ तत्र वक्तव्यम्--किमात्माश्रयक्रियया दोषापनयः किं
> वाऽन्याश्रययेति न तावदात्मनो निरवयवस्य
> परिस्पन्दपरिणामावित्याह--नात्मनः क्रियारहितत्वादिति॥
> नचान्याश्रयक्रियया;**
> **क्रियावद्द्रव्यसंयोगाभावात्तत्रातिशयायोगादित्याह--प्रत्यग्रूपत्वादिति
> ननुमन्त्रदेवताभिध्यानाद् विषनिरासवदीश्वराभिध्यानाद्दोषापनयः स्यादिति
> चोदयति--नन्वीश्वराभिध्यानादिति॥ "उच्यते" इत्यादि परिहारः
> स्पष्टार्थः॥ ननु शास्त्रीयकर्मभिरात्मनो गुणाधानलक्षणः संस्कारः
> श्रूयत इति,** **नेत्याह--नच **
>
> **स्नानादिक्रिययेवेति॥ अयमर्थः--यः साधनानि शरीरेन्द्रिय-मनांसि
> प्रेरयति,** **स कर्ता,** **भोक्ता,** **संस्कार्यश्च। स च
> चैतन्यसंवलितोऽहङ्कारः; "विज्ञानं यज्ञं तनुते" इति श्रुतेः। स
> चाऽऽसंसारसमाप्तेरविच्छिन्नो वर्तत इति भोगश्च संभवति। तत्र च
> धर्माधर्मातिशय उत्पद्यते न निर्विकारात्मनि। ततस्तस्य न
> संस्कार्यत्वमुपपद्यत इति। तस्मान्न संस्कार्य इत्यादि--ननु इत्यतः
> प्राक्तनः स्पष्टार्थः। "ननु ज्ञानस्यापी"त्यारभ्येदमपरमित्यतः प्राक्तनौ
> चोद्यपरिहारौ पूर्वोक्तवप्यवसरप्राप्तत्वात्पुनरिहानीतौ स्पष्टार्थौ॥
> जन्याजन्यफलत्वेन क्रिया-ज्ञानयोर्वैलक्षण्यमुक्तम्,** **इदानीं
> पुरुषेच्छाप्रयत्नसाध्या हि क्रिया,** **तदनपेक्षमात्मज्ञानमिति कारणतो
> वैलक्षण्यमाह--इदमपरं वैलक्षण्यमिति॥ चोदनाजन्यं पुरषेच्छाप्रयत्नजन्यं
> न भवति,** **ज्ञानमनिच्छतोऽपि दुर्गन्धादिज्ञानदर्शनादित्यर्थः। ननु
> शब्दजन्यस्य ज्ञानस्य विषयजन्यत्वाभावान्न वस्तुपरतन्त्रता,**
> **ततश्चोदनाजन्यत्वमिति शङ्कते--अथापीति॥ तत्रापि
> विधिजन्यपुरुषेच्छाप्रयत्ननिरपेक्षमेव लिङ्गादिजन्यमेवेति
> परिहरति--तत्रापीति॥**
>
>  **ननु संयोग-विभागप्रचयातिरेकिणी केयं क्रिया नाम
> ननु चलतीति प्रत्यक्षमेवैतच्चलनम्। सत्यम्;** **तदपि संयोगविभागालम्बनमेव
> चलनम्। ननु स्थाणावपि श्येनसंयोगविभागवति चलतीति प्रसङ्गः,** **न;**
> **स्वदेशसंयोगविभागालम्बनत्वात्प्रत्ययस्य,** **स्थाणोश्च
> श्येनदेशत्वाभावात्। सर्वस्य चाकाशदेशत्वादिति चेत्,** **न;**
> **बहलान्धकारावृते तमस्यप्रतीयमानेऽपि खद्योते चलनबुद्धिदर्शनात्। नच
> देशमप्रतीत्य तत्संयोगविभागाः प्रतीयन्त इति।
> तस्मात्संयोगविभागातिरिक्तक्रियालम्बनश्चलतीति प्रत्ययः। यस्तु
> स्वदेशसंयोगविभागाभ्यां क्रियामनुमिमीते;** **कथम् द्रव्यजनितौ
> संयोग-विभागौ,** **स्वाश्रये कादाचित्कातिशयपुरस्सरौ;**
> **व्यवस्थितद्रव्ये कादाचित्कत्वात्,** **संयोगविभागजन्यकार्यवदिति। तस्य
> मकरादिषु जलप्रवाहाधारेषु स्थिराचलावयवेषु स्वदेशजलसंयोगविभागयोः सतोरपि
> तेषु क्रियाज्ञानाभावादनैकान्तिकता हेतोरिति। किंच संयोगविभागहेतुरतिशयः
> क्रियाभिधानीयः स्थिरादेव द्रव्यादुत्पद्यते अतिशयान्तरवतो वा
> पूर्वस्मिन्नव्यवस्थितद्रव्यादेव क्रियाजन्मवत्तत एव संयोगविभागजम््म> स्यादित्यनैकान्तिकः। अतिशयान्तरकल्पनायामनवस्थापातः। पादाश्रयस्य कर्मणो
> हि स्वाश्रयासम्बन्धिभूतसमवायिपादसंयोगारम्भवत्
> प्रयत्नवदात्मपादसंयोगस्यापि भूपादसंयोगारम्भसिद्धेर्न
> पादाश्रयकर्मातिशयावकाशः। तस्मात्प्रत्यक्षः क्रियाप्रत्ययः॥**
>
>  **ननु क्षणिकस्य कर्मणः
> कथमिन्द्रियसंयोगज्ञानलक्षणक्षणद्वयावस्थानम्
> शब्द-विद्युदादिवदित्यविरोधः॥ तस्मादस्ति क्रियाज्ञानविलक्षणेति।
> किंचेति स्पष्टार्थः॥ किंच "वेदान्तविज्ञानसुनिश्चितार्थाः" इति
> निश्चितार्थविषयतत्त्वज्ञानमेव मोक्षसाधनमुक्तम्,** **तच्च
> प्रमाणजन्यत्वे संभवतीत्याह--एवं सम्यग्ज्ञानत्वोपपत्तेरिति॥
> दार्ष्टान्तिकमाह--एवं सतीति॥**
>
>  **ननु ब्रह्मज्ञाने विधयः श्रूयन्ते,** **तत्कथं
> तर्केण निरस्यन्त इति अत्राह--अतः श्रूयमाणा अपीति॥ ननु
> अनुष्ठेयाभावाद्विधेरभावे शब्दस्य वैयर्थ्यं स्यादिति,**
> **नेत्याह--अतोऽर्थवादतयैवेति॥ ननु अर्थवादान्तरवत्स्तावकत्वे
> विधिपदमर्थशून्यं स्यादिति,** **नेत्याह--तदुन्मुखीकरणादिति॥ "तथात
> श्रवणं नामे"त्यादिना यैः श्रवणादिभिरात्मा संस्तूयते। तान् विभज्य
> दर्शयति। ननु श्रवणादिभिः किं श्रेयः क्रियते
> येनोत्कर्षवद्भिरेतेर्विषयीकरणादात्मा स्तुतः स्यादिति,** **तदाह--अतो
> वाक्यार्थे स्थैर्यादिति॥ ननु विधेयस्यैवार्थवादसंबन्धः;** **स्तुते
> प्रवृत्तिफलत्वात्,** **न सिद्धवस्तुनः,** **इत्याक्षिपति--कः पुनरिति॥
> फलप्रशंसाया अपि प्रवृत्त्युपयोगित्वात् फलभूतात्मप्रशंसाया अपि
> श्रवणादिप्रवृत्त्युपयोगित्वमुपपद्यत इत्यभिप्रेत्याह--इदमत्र
> प्रस्तुतमित्यादि॥ ग्रन्थस्तु स्पष्टार्थः॥ ननु सम्यग्दर्शनस्य
> फलरूपत्वात् प्रमाणाधीनत्वाच्चाविधेयतेति युक्ता तस्यार्थवादता,**
> **श्रवणादयस्तु क्रियारूपत्वात्सम्यग्दर्शनस्य दृष्टदृष्टोपकारितया
> विधेया एवेति,** **तदाह--एतच्च सर्वे प्रथमसूत्रेणैवेति॥
> मनन-निदिध्यासनोपबृंहितस्य श्रवणस्य सम्यग्दर्शनाय विधेयत्वमङ्गीकृत्य
> प्रथमसूत्रं प्रवृत्तमित्यर्थः। विधीनामपि सतां स्तावकत्वमुक्तम्,**
> **इदानीं शब्दस्यार्थान्तरमाह--अपिच नैवायमिति॥ ननु मा भूवन्
> ज्ञानविधयः,** **उपासनाविधिस्तु श्रूयत इति,**
> **नेत्याह--तेनात्मेत्येवोपासीतेत्यादि॥ सर्वत्रैवकारविशेषणश्रवणात्,**
> **अहमितिस्वभावप्राप्तप्रत्ययावृत्त्यनुवादेन विषयविशेषः प्रतिपाद्य
> इति--अतो हानोपादानशून्येत्युपसंहरति॥**
>
>  **भाष्यं विवृणोति--तस्यायमर्थ इति॥
> उक्तमेतन्मोक्षफलविधेयज्ञानब्रह्मरूपनिरूपणायां विधिनिरपेक्षमेव ब्रह्मणि
> वेदान्ताः प्रमाणमिति द्वितीयेन वर्णकेन प्रथमेन च वर्णकेन
> प्रमाणान्तरानपेक्षं ब्रह्मणि प्रामाण्यमुक्तम्,** **इदानीं
> तदुभयवर्णकार्थमाक्षिप्य समाधत्ते---यदपि केचिदाहुरित्यादिना॥ कथम्
> किमहंप्रत्ययावसेय एवात्मा वेदान्तैः प्रतिपाद्यते किं वा तद्व्यतिरिक्तः
> यद्याद्यः,** **तदा तस्य
> क्रियायामङ्गत्वाद्विधिवाक्यैर्वेदान्तानामेकवाक्यता स्यात्। अथ
> तद्व्यतिरिक्तः प्रतिपाद्यते,** **तदा किंचिदुद्दिश्य
> किंचित्प्रतिपाद्यमित्युद्देशताऽभावात्प्रतिपादनं न स्यात्। तस्यापि
> चेतनत्वे कर्मानङ्गतैव स्यात्। तस्मात्क्रियायामेव वेदान्ताः प्रमाणम्।
> तथाच कर्मण्येव कृत्स्नस्य वेदस्य प्रामाण्यमापस्तम्भो
> दर्शयति--त्रैविद्यवृद्धानां तु वेदाः प्रमाणमिति निष्ठा। तत्र यानि
> श्रूयन्ते व्रीहि-यव-पश्वाज्यपयः कपाल-पत्नी-संबन्धान्युच्चैर्न्नीचैः
> कार्यमिति,** **तैर्विरुद्ध आचारोऽप्रमाणमिति मन्यत इति। तथा
> "चाग्निहोत्रफला वेदाः शीलवृत्तफलं श्रुतमि"ति॥
> तत्रोत्तरमाह--तन्नोपनिषदस्येत्यादिना॥
> अहंप्रत्ययावसेयाद्विशिष्टात्मनोऽन्य एव क्रिया-कारकसंसर्गशून्यः,** **न
> स कर्माङ्गतया वेदान्तानां विधिशेषतां नयतीत्यर्थः।**
>
>  **ननु असावपि चेतनश्चेदहंप्रत्ययगम्यतया
> कर्माङ्गमिति,** **नेत्याह--न स केनचिदिति॥ ननु शास्त्रगम्यस्यापि
> कर्माङ्गता किं न स्यादिति अत आह--न हि प्रमाणान्तरासिद्ध इति॥
> अधिकारिणं कर्तारं च प्रमाणान्तरसिद्धावनूद्य विधिमात्रप्रतिपादनान्यथा
> वाक्यभेदादिति। ननु चेतनः प्रमाणान्तरागम्यत्वाच्छास्त्रेणापि न गम्यत
> इति,** **नेत्याह--नच स न प्रतीयत इति॥ ननु सर्वो वेदो धर्मे विनियुक्तः
> स्मृतिकारैरित्युक्तम्,** **अत आह--अत एवौपनिषदत्वेति॥ औपनिषद इति
> तद्धितप्रत्ययो ब्रह्मणि वेदान्तान्विनियुङ्क्ते। तथा "सर्वे वेदा
> यत्पदमामनन्ति" "वेदैश्च सर्वैरहमेव वेद्यो
> वेदान्तकृदि"तिश्रुति-स्मृतिभ्यां ब्रह्मपरा वेदान्ता इति गम्यते। ननु
> पदसमन्वयाद् ब्रह्मणि प्रतीयमानेऽपि
> प्रत्यक्षादिभिर्बाधान्मिथ्याज्ञानमिति,** **नेत्याह--नैष
> प्रतीयमानोऽपीति॥ ननु उद्देशाभावादुपादेयं प्रमातुं न शक्यत इत्यत
> आह--इतश्च न शक्यत इति॥ ननु अहंप्रत्ययगम्यमात्मानमुद्दिश्य
> तस्याद्वितीय-निरतिशय-ज्ञानानन्द-ब्रह्मात्मप्रतिपादनेऽप्यात्मनोऽवस्तुत्वान्निरालम्बनत्वमिति,**
> **नेत्याह--आत्मानश्चानिराकार्यत्वादित्यादिना॥**
>
>  **प्रकरणार्थमुपसंहरति--अतोऽवच्छेदत्रयशून्य
> इत्यादिना॥ ननु सूत्रकारवचनसामर्थ्यात्कृत्स्नो वेदः क्रियायामेव
> विनियुक्त इति चोदयति--नन्वाम्नायस्येति॥ ननु
> पौरुषेयवचनात्कथमनादेर्वैदिकपदसमन्वयस्यार्थनिर्णयः उच्यते;**
> **अनादिप्रवृत्तात् क्रियार्थतयैव प्रयोगप्रत्ययव्यवहारादेतदवगम्यत
> इत्याह--तस्मात्प्रवृत्ति-निवृत्तीति॥ ननु शब्दश्रवणानन्तरं
> भूतेऽप्यर्थे प्रतीतिरुपजायत इति,** **नेत्याह--न ततो वस्त्ववगम इति॥
> ननु अज्ञातब्रह्मावगमः कथं विभ्रमः स्यादिति तत्राह--अत एव तन्मिथ्येति॥
> शब्दसामर्थ्याभावात्संवादाभावाच्चेत्यर्थः। ननु भूतेऽप्यर्थे
> प्रमितिरुपजायते चेत्,** **नैव तत्र शब्दसामर्थ्यं कल्प्यतामिति
> चोदयति--कथं पुनरिति॥ परिहरति--शब्दस्य तत्रेति॥ ननु धूमस्य सामान्येन
> गृहीतसंबन्धस्य विशेषबोधकत्ववत्क्रियार्थे गृहीतसंबन्धोऽपि भूतमर्थं
> गमयेदिति,** **नेत्याह--नचागृहीतसामर्थ्य इति॥ तर्हि भूतेऽप्यर्थे
> संबन्धो गृह्यतामिति,** **नेत्याह--सामर्थ्यग्रहणं चेति॥ ननु
> भूतेऽप्यर्थे प्रवृत्त्या ज्ञानानुमानेन सामर्थ्यं गृह्यतामिति,**
> **नेत्याह--तदभावे कुत इति॥ साध्ये प्रवृत्तिर्न भूतार्थ इति। उच्यते
> नैव सूत्रकारेत्यादिः परिहारः॥ कथम् लौकिकन्यायमनुसरता वार्तिककारेणेदं
> प्रतिपादितम्--"अभिहितान्वय इति"॥ पदेभ्यः प्रतिपन्नानां पदार्थानां
> संसृष्टपरस्परार्थावबोधनमभिहितान्वयो नाम। तत्र श्रोतुः प्रवृत्त्या
> विशिष्टसंसर्गज्ञानं शब्दकार्यत्वेनानुमाय शब्दसमुदायस्यार्थसमुदाये
> सामर्थ्ये प्रतिपद्यते। तत्र "गामानय" "गां
> बधाने"त्यादिप्रयोगभेदेष्वावापोद्धाराभ्यामानयन-तत्संसर्गव्यभिचारेऽपि
> गोमात्रान्वयाद् बन्धनेऽपि गोशब्दस्य गोमात्रे संबन्धः प्रतिपद्यते,**
> **नानयन-तत्संसर्गयोः;** **व्यभिचारात्। एवं सर्वपदानां
> पदार्थस्वरूपमात्रेषु सामर्थ्यप्रतिपत्तेः संसर्गबोधः किंनिबन्धनः इति
> वीक्षायामनन्यथासिद्धान्वय-व्यतिरेकाभ्यां शब्दावगतपदार्थनिबन्धन इति
> कल्प्यते। ततः पदेभ्यः पदार्थाः,** **पदार्थेभ्यः संसर्ग
> इत्यभिहितान्वयवादिना मतम्।**
>
>  **तत्र यद्यक्रियाभिधायिनां पदानामालम्बनाभाव उच्यते
> किं वा प्रयोजनाभाव इति यद्यालम्बनाभावः,** **तत्राह--पश्यति भवान्
> देवदत्त गामभ्याजेति॥ अथ नालम्बनाभावः,** **किं तु प्रयोजनाभाव इति
> वक्तव्यमित्याह--प्रतीयते चेदिति॥ अथाक्रियार्थानां प्रयोजनाभाव इति,**
> **न;** **क्रियायाः प्रयोजनत्वाभावादित्याह--प्रयोजनं चानन्तरमिति॥ अथ
> क्रियाद्वारमेव प्रयोजनमिति,** **सत्यं
> केषाञ्चिदित्याह--अतस्तदर्थक्रियानुपयोग्यर्थवाचिनामिति॥ ननु सर्वं
> क्रियाद्वारमेव प्रयोजनमिति नेत्याह--ब्रह्मात्मत्वावगतीति॥
> अतोऽभिहितानां पदार्थानां प्रयोजनवदर्थसंसृष्टस्वार्थप्रतिपादनेऽपि
> भूतवस्तुप्रतिपादनं संभवतीति। अत्र प्राभाकरः
> प्रत्यवतिष्ठते--कार्यसंसृष्टस्वार्थे पदसामर्थ्यं न पदार्थमात्र
> इत्याह--स्यादेतद्यद्यपीति॥ ननु भूतार्थे सामर्थ्यं प्रतीयते चेद्
> भूतसंसर्गोऽपि प्रमीयतामिति,** **नेत्याह--तथापि नाप्रतिपन्न इति॥
> भूतार्थविशिष्टं कार्यमेव प्रमीयत इत्यर्थः। ननु संसृष्टस्वार्थे
> शब्दसामर्थ्यं चेद् भूते संसर्गः प्रमीयतामिति,**
> **नेत्याह--क्रियार्थतयैवेति॥ नियोगसंसृष्टतयैवेत्यर्थः। ननु
> कार्यसंसृष्टस्वार्थसामर्थ्येऽप्यन्वितस्वार्थस्य तत्रान्तर्भावात्तेनैव
> प्रयोजकेन भूतेऽपि संसर्गः प्रतीयतामिति,** **नेत्याह--न हि गोपदात्तदर्थ
> इति॥**
>
>  **अयमाशयः--"गामानय शुक्लां दण्डेने"ति
> शब्दश्रणानन्तरं श्रोतुर्गवानयने प्रवृत्तिमुपलभ्य गवानयनकर्तव्यताऽनेन
> शब्दात्प्रतिपन्नेति भूतार्थसंसृष्टे कार्ये शब्दसमुदायस्य सामर्थ्यं
> प्रतिपद्यते। पुनश्च "गां बधानाश्वमानये"ति प्रयोगान्तरेषु
> गोशब्दस्यान्वये कार्यसंसृष्टगवाकृतेरन्वयात्तदुद्धारे च
> कार्यसंसृष्टगवाकृतेरेवोद्धारात् कार्यसंसृष्टायां गवि पदसामर्थ्ये
> कल्प्यते;** **आनयन-तत्संसर्गव्यभिचारेऽपि कार्यसंसर्गाव्यभिचारात्। एवं
> च प्रथमावगतसंसर्गबुद्धिहेतुत्वानपवादाच्छब्दानां मध्ये च
> पदार्थ-तच्छक्तिव्यवधानकल्पनागौरवपरिहारात् पदानामेव
> संसर्गप्रतिपादनसामर्थ्यकल्पना;** **लाघवाच्च।
> तस्मात्कार्यसंसृष्टस्वार्थेषु शब्दसामर्थ्यमिति। तदेतन्निराचष्टे--विषम
> उपन्यास इति॥ न हि प्रयोगभेदेषु कार्यसंसर्ग एव गवाकृतेर्नियमेन
> प्रतीयते,** **किन्तु गुण-व्यक्तिक्रियाकारकसंसर्गश्च। तथाहि "शुक्लां
> गामानये"त्युक्तेः गुण-कारक-क्रियासम्बन्धाः प्रतीयन्ते क्रियाद्वारश्च
> कार्यसम्बन्धः। तत्राव्यवहितसम्बन्धोपादानसिद्धयेऽन्यान्वितस्यार्थे
> सामर्थ्यं गृह्यते। क्रमेण च गुणक्रियादिसंसर्गो यथायोगमवभासमानो
> यावदन्त्यपदोच्चारणसमाप्ति,** **पश्चात्संभूय सर्वैरेव
> पदैरेकप्रयोजनावच्छिन्नो महावाक्यार्थः प्रमीयत इति
> नान्योन्यसंसर्गविरोधः। प्रमाणान्तरग्राह्यत्ववतकार्यमपि
> प्रवृत्तिलिङ्गहेतुतया नियमेनान्वेति,** **न सर्वशब्दसामर्थ्यविषयतया।
> तस्माल्लाघवादन्वितस्वार्थे
> सामर्थ्यमित्यन्यथानुवादप्रसङ्गात्कार्यान्वितस्वार्थेषु प्रमाणान्तरेण
> शब्दसामर्थ्यप्रतिपत्तौ शब्दादपि तावन्मात्रबोधेऽनुवादः स्यात्। नच
> कार्येण सर्वपदार्थनामव्यवहितः सम्बन्धः,** **येन तत्संसृष्टे सामर्थ्यं
> स्यात्। अस्ति शेषशेषितालक्षणसम्बन्ध इति,** **केयं शेषशेषिता नाम न
> तावत्स्वामिता;** **चेतनविषयत्वात् तस्याः,** **नापि
> देवदत्तवदङ्गाङ्गिता;** **तदवयवत्वाभावादितरेषाम्। अथ साध्यतैव शेषिता;**
> **क्रियैव तर्हि गुणकारकसाध्येति सैव शेषिणि स्यात्। अथ परमसाध्यता
> स्वर्ग एव,** **तर्हि शेषीति किमनेन कार्येणान्तर्गडुना। तस्माद् गुणानां
> द्रव्यैरन्वयो द्रव्याणां विभक्त्यर्थसंसृष्टानां क्रिययान्वयः,**
> **तस्याश्च कार्येणेति व्यवधानादन्यान्वितस्वार्थे सामर्थ्यं समञ्जसम्।
> किंच कार्यस्य कार्यान्तरान्वयाभावादन्यान्वयो वक्तव्यः। धात्वर्थेन
> कार्येण कार्यस्यान्वय इति चेत्,** **न;**
> **नियोगान्वयनिमित्तत्वाद्धात्वर्थेकार्यतायाः। नियोगस्य तु धात्वर्थेन
> केवलेनान्वयो न कार्येण;** **उत्तरकालत्वात् तत्कार्यत्वस्य।
> अतोऽप्यन्यान्विते शब्दसामर्थ्यमिति॥**
>
>  **किंच प्रमाणान्तरग्राह्यत्वमप्यर्थस्य
> शब्दसामर्थ्यविषयः स्यात्;** **अव्यभिचारात्।
> प्रयोगनिमित्ततयाऽन्यथासिद्धिरन्वयस्येति चेत्,** **कार्यत्वस्यापि
> प्रवृत्तिलिङ्गहेतुतयैवान्वयनियमः,** **न सर्वपदसामर्थ्यविषयतयैवेति।
> किंच भूतसंसर्गेऽपि शाब्दी प्रमितिरनुभूयते लोके--देवदत्तो भुक्त्वा
> निर्गत इत्यादौ। तत्र किं प्रतिवाक्यं कार्यपदमध्याह्रियताम्
> शब्दव्यतिरिक्तप्रमाणान्तरं वा कल्प्यताम् भ्रान्तित्वं वोपेयताम्
> आहोस्विदन्यान्विते शब्दसामर्थ्यं प्रतिपद्य प्रामाण्यं वा
> व्यवस्थाप्यतामिति अबाधितभूतार्थव्यवहाराकल्पनालाघवाच्चागृहीतप्रयोजनानां
> विप्रतिपन्नप्रयोजनानां च
> सम्बन्धग्रहणादेवार्थप्रतिपत्तेर्निरूपणीयमेतत्। किंच
> निघण्डु-व्याकरणोपदेशैः **
>
> **कार्यपदार्थमप्रतिपद्यैवार्थान्तरसंसृष्टस्यार्थेष्वव्यभिचाराच्छब्दसामर्थ्यं
> प्रतीयते,** **क्वचित्कार्यसंसर्गदर्शनादन्यत्रापि तदनुमीयत इति चेत्,**
> **न;** **अन्यत्रान्यसंसर्गमात्रदर्शनेन
> कार्यसंसृष्टेऽप्यन्यसंसर्गमात्रप्रयौजककल्पनोपपत्तेरदृष्टाप्रयोजकोपसंहराद्
> दृष्टप्रयोजनस्यैव युक्तत्वात्। तस्मादन्यसंसृष्यस्वार्थे
> शब्दसामर्थ्यमिति सिद्धम्॥**
>
>  **ननु
> गोपदस्याप्यानयनसंसर्गादिबह्वर्थप्रतिपादकत्वादानयनपदस्यापि
> गोससंसर्गाद्यनेककार्याभिधायित्वात् पदाभ्यां प्रतिपाद्यसंसर्गनियमो न
> स्यात्,** **नैष दोषः;** **एकैकपदोच्चारणे यावानर्थः प्रतीयते,**
> **तावतामेव संसर्गः संभूयोच्चारणे प्रतीयत इति नियमोपपत्तेः।
> नह्येकैकपदोच्चारणात्सर्वे संसर्गाः प्रतीयन्ते;**
> **सहकारिपदान्तरनिमित्तत्वात्संसर्गप्रतीतेः। ननु एवं पर्यायता स्यात्,**
> **तथाहि--गोपदस्याप्यानयनसंसृष्टं गोत्वमर्थः,** **आनयेतिपदस्यापि
> गोसंसृष्टमानयनमर्थं इति,** **नैतत्सारम्;** **एकस्मात्पदाद्यावानर्थः
> प्रतीयते,** **तावानेव चेत् पदान्तरादपि प्रतीयात्,** **स्यादेव
> पर्यायत्वम्। यदा पुनरितरेतरसंसृष्टौ पदार्थौ पदाभ्यां संभूय
> प्रतीयेते,** **तदा कुतः पर्यायतेति ननु गोपदोच्चारणे गवाकृतिरेव किमिति
> प्रतीयते न सामर्थ्यविषयभूतं सर्वमिति अन्वयव्यभिचारात्
> संस्कारभूयस्त्वाद्भवाकृतेः इतरेषां व्यभिचारादित्यनवद्यम्॥**
>
>  **ननु अभिहितेन पदार्थान्तरेण संसृष्टं गोत्वं
> प्रतिपादयति चेत्,** **गोपदमानयतिपदमप्यभिहितेनैव गोपदेन संसृष्टं
> स्वार्थं प्रतिपादयतीतीतरेतराश्रयता स्यात्--गोत्वेऽभिहिते
> तत्संसृष्टानयनाभिधानम्,** **तस्मिन्नभिहिते
> तत्संसृष्टगोत्वाभिधानमिति,** **नैष दोषः;** **क्रमेण पदेषूच्चार्यमाणेषु
> क्रमेणैव पदार्था अव्यभिचारिणः प्रतीयन्ते;** **अन्त्यपदोच्चारणानन्तरं च
> संभूयैकस्मृतिगम्यानि पदान्यभिहितानेव पदार्थान् संसृष्टतया
> प्रतिपादयन्तीत्यभिहितेनैवान्वयोपपत्तेः। पदार्थेष्वपि
> संसर्गप्रतिपादकेषु तुल्यौ चोद्य-परिहारौ। पदानामेव
> संसृष्टस्वार्थप्रतिपादनमन्विताभिधानं नाम। तदेवं कार्यमनपेक्ष्यैव
> भूतेऽप्यर्थे शब्दसामर्थ्यं सिद्धम्।
> तदेतत्सर्वमभिप्रेत्याह--गोपदस्याभिधेयसम्बन्धेनेत्यादिना॥**
>
>  **वेदेऽपि कार्यमनपेक्ष्यैव
> संसर्गप्रमितिरङ्गीकृतेत्याह--तथा च वषट्कर्तुरित्यादिना॥ ननु कर्तव्य
> इति पदं तत्राप्यध्याहृत्य तेनैकवाक्यत्वोपगमेन वाक्यार्थः प्रमीयत
> इति--तत्राह यस्तु कर्तव्य इति॥ ननु सूत्रकारेणैव वृद्धव्यवहारानुसारिणा
> कार्यान्वितस्वार्थे शब्दसामर्थ्यं दर्शितम्, "तद्भूतानां
> क्रियार्थेने"ति,** **तत्राह--यत्तु तद्भूतानामित्यादि॥ भाष्यकारेणैव
> गुण-गुण्यादीनां विशेषण-विशेष्यादिभावेन समन्वयो दर्शित इत्यर्थः। ननु
> क्रियार्थेनेतिवचने कथं गुण-गुण्यादिसामानाधिकरण्यसम्बन्ध इति अत
> आह--क्रियार्थेनेति॥ तथाच भष्यकारोऽपीत्यारभ्यात एवेत्यतः प्राक्तनः
> स्पष्टार्थः॥ किंच किमिति जैमिनीयसूत्रवचनाद् वेदान्तानां
> कार्यनिष्ठत्वमिष्यते बादरायणसूत्रैर्ब्रह्मनिष्ठत्वमिष्यतान्,**
> **इत्याह--अत एव पूर्वेण तन्त्रेणेति॥ ननु अर्थभेदाभावे कथं पृथगारम्भ
> इति तत्र विभागमाह--तत्र हि वेदस्येत्यारभ्य मुख्यः प्रदर्शित इत्यन्तेन
> ग्रन्थेन॥**
>
>  **ननु प्रातिपदिकार्थानामेकरसब्रह्मपरतयाऽन्वयेऽपि
> प्रथमाविभक्तेरव्यभिचारात् तदर्थकारकत्वान्वय इति,** **नेत्याह--तथाच
> भगवान् पाणिनिरव्यतिरिक्त इति॥ तत्र
> लिङ्ग-संख्यादयस्त्वर्थात्प्रतीयनामा अपि प्रज्ञानघन
> एवाद्वितीयमित्यादिशब्दविरोधादनिर्वचनीया भविष्यन्तीत्यर्थः। ननु
> क्रियान्तरविरहेऽपि प्रातिपदकार्थान्वये--"अस्तिर्भवन्तीपरः प्रयोक्तव्यः
> प्रथमपुरुषेऽगम्यमाने" इति कात्यायनस्मरणादस्त्यर्थनिष्ठः समन्वय इति,**
> **नेत्याह--नास्तिक्रियाकर्तर्येवेति॥ ननु अस्तिक्रियामप्यपहाय समन्वयो
> न दृश्यत इति,** **तत्राह--दृश्यते च फलिता इति॥ ननु
> तत्राप्यस्तिक्रियान्वयः कल्प्यतामिति,** **नेत्याह--नात्रापि ये फलिता
> इति॥ कुत्र तर्हि वाक्यं पर्यवसितमिति,** **तदाह--एवं सामान्यतः
> सिद्धस्येति॥ उक्तं तावत्पदानामर्थान्तरसंसर्गमात्रे सम्बन्धग्रहणात्
> क्रियामपहायाव्यतिरिक्तैकरसप्रातिपदिकार्थान्वयो युक्त इति,** **इदानीं
> क्रियान्वयाभिधानवादिनामपि भूतेऽर्थे निषेधवाक्यसमन्वयो वक्तव्य
> इत्याह--किंच ब्राह्मणो न हन्तव्य इति॥ ननु ब्राह्मणहननाभावोऽपि स्वयं
> क्रिया क्रियार्थो वेति नेत्याह--न क्रिया क्रियार्थो वेति॥
> प्राप्तक्रियानिवृत्तिलक्षणत्वादित्यर्थः। ननु
> "नेक्षेतोद्यन्तमादित्यमि"त्यादावीक्षणविरोधिनी "नेक्षे" इति **
>
> **संकल्पक्रिया विधीयते,** **एवं "न हन्यामि"ति हननविरोधिनी
> संकल्पक्रियैव विधीयतामिति नेत्याह--व्रतशब्दसमन्वयादिति॥ अयमर्थः
> संसृज्यमाना़ऽभावमेव मुख्यया वृत्त्या नञ्शब्दः प्रतिपादयति।
> अनुष्ठेयाभिधायिव्रतशब्दोपक्रमात्संसृज्यमानविरोधिनि क्रियान्तरे लक्षणया
> वर्तते,** **न तथेहापवादकं किंचिदस्ति,** **येन नञ्‌शब्दस्य
> संसृज्यमानविरोधिसंकल्पक्रियायां लक्षणा स्यादिति। ननु
> संसृज्यमानात्तदन्यतद्विरोधिनोरपि मुख्य एव नञ्‌शब्द इति,** **नेत्याह--न
> नञः समन्वयमात्रादिति॥**
>
>  **अत्र प्राभाकरः प्रत्यवतिष्ठते--अत्र त्रयोऽर्थाः
> प्रतीयन्ते--ब्राह्मणः,** **हननम्,** **प्रत्ययार्थश्चेति। तत्र न
> ब्राह्मणेन प्रतिषेधान्वयः;** **प्रत्यक्षविरोधात्। नच हननाभावं
> प्रतिपादयति;** **तस्य प्रवृत्तत्वात्। नापि प्रत्ययार्थाभावम्;**
> **फलप्रार्थनायाः प्रवृत्तिहेतोः कार्यबुद्धेर्वा प्रत्यक्षत्वात्;**
> **ततः स्वभावप्राप्तहन्त्यर्थानुरागेण तद्विरोधिनी संकल्पक्रियैव नञा
> प्रतिपाद्यते। सा च प्रत्ययेन विधीयते। नचाभावो नाम भावान्तरव्यतिरेकेण
> कश्चिदस्ति,** **येन तत्पर्यवसितं वाक्यं स्यात्। अतो भावान्तरविधिपरं
> वाक्यमिति,** **तदेतदाह--स्वभावत एव रागादिनिमित्तादित्यादिना॥**
>
>  **परिहरति--नचैतद्युक्तमिति॥
> नचाभावस्तद्बुद्धिगोचरो निवर्तयितुं शक्यः। नच भावान्तरमेवाभावः;**
> **तस्य सप्रतियोगिकत्वात्। अभाव एव च नञो मुख्योऽर्थः;**
> **अर्थान्तर-विरोधिनोरभावसम्बन्धिनोर्लक्षणयाऽपि प्रवृत्तिसंभवे
> रूढिकल्पनायोगात्। ननु--"नाम-धात्वर्थयोगे तु नैव नञ् प्रतिषेधकः।
> वदत्यब्राह्मणाधर्मावन्यमात्रविरोधिनौ"॥ इत्यर्थान्तरेऽपि नञ्शब्दो
> दर्शितः,** **सत्यम्;** **तत्रापि मुख्यार्थान्वयेन लक्षणयाऽर्थान्तरेऽपि
> बुद्धिनियमो दर्शित इत्यविरोधः।**
>
>  **आह प्राभाकरः--हननाभावे नियोगः,** **ततश्च
> नियोगपर्यवसितं वाक्यमिति,** **तदाह--ननु नञर्थनियोग इति॥
> दूषयति--वार्तमेतदिति॥ भावार्थो दध्यादिगुणो वा विधिविषयतया
> तन्निवृत्तिहेतुः,** **न हननप्रागभावः;** **अनादिसिद्धतया
> नियोगस्याननुष्ठेयत्वात्। दूषणान्तरमाह--एवं प्रतिषेधस्येति॥
> विधिप्रतिषेधविभागव्यवहारो लौकिको न स्यादित्यर्थः। तस्मान्न
> कार्यपर्यवसितमित्युपसंहरति--तस्मात्संसृज्यमानेति॥**
>
>  **प्रकृत्यर्थस्य हननस्यैव नञ्‌शब्दान्वयमङ्गीकृत्य
> भावोऽर्थान्तरं वा न विधेयमित्युक्तम्;** **इदानीं प्रत्ययार्थ एव नञा
> सम्बध्यते,** **प्रकृत्यर्थस्यान्योपसर्जनत्वात्प्रधानेन
> चेतरेषामन्वयादित्याह--तच्च संसृज्यमानमिति॥ प्रत्यक्षादिव्यवहारेषु
> पुरुषान्तरनिबन्धनत्वाभावाद्विध्यादीनामसंभवे प्रतिपाद्यधर्म
> इत्यनुष्ठेयता स्वधर्म इत्यर्थः। प्रतिषिध्यमानक्रियाफलेति॥
> निवर्त्यमानक्रियाफलेत्यर्थः। ततश्च हननस्य यदिष्टसाधनत्वं प्रवर्तकम्,**
> **तदेव प्रत्ययेनानूद्य प्रतिषिध्यते ब्राह्मणहननमिष्टसाधनं भवतीति॥
> ननु प्रत्यक्षमिष्टसाधनत्वं हननस्य नादृष्टाविरोधि
> दृष्टप्रयोजनस्येष्टशब्दत्वादिदमदृष्टाविरोधि,** **दृष्ट प्रार्थ्यत इति
> प्रार्थना;** **फलसाधनमित्यर्थः। ततश्च हननस्य यदिष्टसाधनत्वं
> प्रवर्तकम्,** **तदेव प्रत्ययेनानूद्य प्रतिषिध्यते
> ब्राह्मणहननमिष्टसाधनं न भवतीति॥ ननु प्रत्यक्षमिष्टसाधनत्वं हननस्य
> नादृष्टविरोधि;** **दृष्टप्रयोजनस्येष्टशब्दत्वादिदमदृष्टविरोधि,**
> **दृष्ट प्रार्थ्यत इति प्रार्थना;** **फलसाधनमित्यर्थः। ततश्च हननस्य
> यदिष्टसाधनत्वं प्रवर्तकम्,** **तदेव प्रत्ययनानूद्य
> प्रतिषिध्यते--ब्राह्मणहननमिष्टसाधनं न भवतीति॥ ननु
> प्रत्यक्षमिष्टसाधनत्वं हननस्य नादृष्टाविरोधि;**
> **दृष्टप्रयोजनस्येष्टशब्दत्वात्,** **इदमदृष्टविरोधि दृष्टसाधनं न
> भवतीत्यर्थः। सर्वत्र चार्थानर्थसंयोगादनयादधिकोऽर्थः पुरुषार्थ
> इत्युच्यते,** **अर्थाच्चाधिकोऽनर्थोऽपुरुषार्थ इति,** **तत्र
> पुरुषार्थसाधनं न भवति हननमित्युक्तेऽनर्थादधिकोऽर्थो नास्तीत्युक्तं
> भवति। ततश्चार्थादनर्थ स्याधिक्यादर्थादनर्थमित्युक्तम्। तदेवं
> प्रत्ययार्थप्रतिषेधस्याननुष्ठेयत्वं सिद्धमित्याह--सच प्रागभाव इति। किं
> तर्ह्यनुष्ठेयमिति पुरुषार्थसाधनविभ्रमाद्रागाद्युद्बोधप्रसक्तौ
> तन्निमित्तप्रध्वंसोऽनुष्ठेय इत्याह--तत्संस्कारोद्बोध इति॥ स एव तर्हि
> वाक्येन विधीयतामिति,** **नेत्याह--स च यद्यपि साध्य इति॥ हननमिष्टं न
> भवत्यनिष्टं चेत्यवगतौ
> हननोद्बोधनिमित्तनिरोधस्यान्वय-व्यतिरेकाभ्यामेवानुष्ठेयत्वाद् न तत्र
> शब्दापेक्षेति। निमित्तनिरोधकर्तव्यतायां
> वाक्यस्यासामर्त्याच्चेत्याह--तत्प्रतिपादकेति॥ ननुB**
> **अनिष्टसाधनविषयशब्दसामर्थ्याच्चेन्निमित्तनिरोधः,** **सोऽपि तर्हि
> शब्दार्थ इति,** **नेत्याह--यश्चार्थादर्थ इति॥ अङ्गीकरोति--अथ
> पुनरिति॥ दूषयति--भवतु;** **तथापीति॥
> तथाऽप्यनुष्ठेयांशस्यान्वय-व्यतिरेकसिद्धत्वाच्छब्दो
> नानुष्ठेयनियोगपर्यवसित इत्यर्थः। ननु प्रत्ययेनापूर्वं प्रतिपाद्यते,**
> **तत्कथमननुष्ठेयं स्यात् क्वैतद् गृहीतसम्बन्धम् न तावल्लोके;**
>
> **तस्यादर्शनात्। ननु स्वर्गकामिनो यागकर्तव्यता
> स्वर्गसाधनमन्तरेणानुपपन्ना। तच्च साधनत्वं क्षणभङ्गिनः कर्मणो
> मध्यवर्तिकायमन्तरेणानुपपन्नमिति--श्रूतार्थापत्त्याऽपूर्वं गम्यते,**
> **तत्र शब्दस्य सामर्थ्यं गृह्यत इति,** **सोऽयं बकबन्धः।
> शब्दाल्लौकिकसामर्थ्यानुसारेण क्रियाकर्तव्यताऽभिहिता
> चेत्पुनस्तत्सामर्थ्यलब्धेऽपूर्वे किमिति सम्बन्धो गृह्यते अथ नाभिहिता
> क्रियाकर्तव्यता,** **न तर्ह्यपूर्वमेव लभ्यत इति कुतः सम्बन्धग्रहः ननु
> यागकर्तव्यताऽभिहिताऽनुपपन्ना साऽपूर्वाभिधानमन्तरेणेति,** **तर्हि
> तदप्यनुपपन्नम्;** **शरीरेन्द्रियविषयसम्बन्धमन्तरेण स्वर्गस्यासिद्धेः।
> अतः प्रत्ययेन शरीराद्यभिधानं स्यात्,** **अर्थापत्तिगम्यत्वान्न
> शब्दापेक्षेति चेत्,** **अपूर्वेऽपि तुल्यम्।
> तस्माद्धात्वर्थकर्तव्यतालक्षणमिष्टसाधनमेव प्रत्ययार्थ इति। तदेवं
> वृद्धव्यवहारानुसारेणेत्यारभ्यात्रोत्तरमित्यतः प्राक्तनः स्पष्टार्थः।
> प्रथमोत्पन्नं शाब्दज्ञानं तावन्न विधीयते,** **तत्सन्तानश्च
> सुखानुभवकामस्य न विधेयः;** **ताभ्यामेव च स्वयं
> प्रवृत्ताभ्यामपरोक्षज्ञानमुत्पद्यते।
> तदेवमुत्पन्नापरोक्षज्ञानमधिकृत्योत्तरमाह--नावगतब्रह्मात्मभावस्येति॥
> ननु कर्मादिनिमित्तः शरीरसम्बन्धः,** **ततश्च संसारः,**
> **किमपरोक्षज्ञानेन इत आह--न कर्मनिमित्तस्तावदित्यादिना सुखदुःखानुभव
> इत्यन्तेन ग्रन्थेन॥**
>
>  **उक्तमन्वय-व्यतिरेकाभ्यां
> तत्त्वज्ञानेनाविद्यानिवृत्तौ संसारनिवृत्तिरिति,** **अथेदानीं
> तत्रैवागमप्रमाणमाह--तथा च श्रुतिस्मृतिवादा इति॥ ते हि
> ब्रह्मात्मैकत्वं साक्षादनुभवन्तोऽपि द्वैतदर्शनाभासं दर्शयन्ति॥**
>
>  **ननु अपरोक्षज्ञानान्मिथ्याज्ञाने निवृत्ते कुतो
> द्वैतदर्शनमिति तत्राह--वैषयिकस्त्विति॥ ननु कर्मणामपि निवृत्तत्वात्
> कथं तन्निमित्तं द्वैतदर्शनम् नैष दोषः; "तस्य तावदेव चिरमि"ति
> ज्ञानव्यतिरिक्तावध्यन्तकरणात् कञ्चित्कालं
> शरीरेन्द्रियाद्यवस्थानकल्पनया तन्निमित्तकर्मावस्थानकल्पनात्। ननु
> सर्वकर्मक्षयश्रुतेः श्रुत्यर्थापत्तिः कथमेकदेशबाधिका स्यात्
> अर्थापत्त्यनुदये श्रुतस्यैव बाधप्रसङ्गादिति वदामः । तस्मात्
> श्रुत्यादेव सामान्य-विशेषभावेन व्यवस्थेति॥ ननु अपरोक्षज्ञानेन
> कृत्स्नविद्यानिवृत्तौ कुतः कर्मणामवस्थानमिति उच्यते;**
> **तत्त्वज्ञानमेव स्वकारणेभ्यो जायमानं
> श्रुत्यवगतारब्धकर्मावस्थानप्रतिबन्धात्तदपेक्षितद्वैतप्रतिभासनिवर्तनपाटवशून्यमितरकर्माविद्यारागादेर्निवर्तकं
> चोत्पद्यते। ननु ब्रह्मात्मानुभव-द्वैतदर्शनयोः कुतः साहित्यमुच्यते न
> वयं साहित्यं ब्रूमः;** **कदाचिदसंप्रज्ञातात्मैकत्वदर्शनं
> कदाचिदारब्धकर्मोपस्थापितदोषनिमित्तद्वैतदर्शनं चेत्। ननु नास्त्येव
> सशरीरस्यापरोक्षदर्शनम्,** **न,**
> **आरब्धकर्मव्यतिरिक्तपूर्वोत्तरकर्मविनाशनिमित्तदर्शनाभ्युपगमात्।
> नचापरोक्षदर्शनमन्तरेण कृत्स्नकर्मविनाशः। प्रारब्धकर्मवतश्च
> तत्त्वदर्शनं सशरीरस्यैव संभवति। व्यासादीनां च सशरीराणामेवापरोक्षदर्शनं
> श्रूयते॥**
>
>  **ननु तत्त्वदर्शिनोऽपि द्वैतदर्शनं चेत्,**
> **नियोगानुष्ठानमपि स्यात्,** **न;**
> **नियतदेशकालाधिकारकर्तृत्वप्रतिपत्त्यधीनत्वादनुष्ठानस्य।
> तत्त्वदर्शिनस्त्वारब्धकर्मनिमित्तदोषोद्भवस्य देशकालनियमाभावात्,**
> **प्रारब्धानुष्ठानपरिसमाप्तिपर्यन्तमवस्थानायोगात्,**
> **पुनःपुनस्तत्वदर्शनेनानुष्ठितकर्मणां बाधादनुष्ठाने प्रयोजनाभावात्,**
> **प्रत्यवायस्य च तत्त्वदर्शनेनैव निवृत्तेः। ननु तत्त्वदर्शिनः
> शास्त्रनियमाभावे यथेष्टाचरणं स्यात्,** **न;**
> **हिताहितप्राप्तिपरिहारप्रार्थनानिमित्तत्वादाचरणस्य स्वात्मन्येव
> निरतिशयानन्दमशेषानर्थनिवृत्तिं च साक्षादनुभवतः
> साध्यपुरुषार्थप्रार्थनाभावात्कुतो यथेष्टाचरणप्रसङ्गः कथं तर्हि
> शरीरयात्रेति चेत्,** **आरब्धकर्मदोषवशादित्युक्तम्।
> नचापूर्वकर्मोपचयस्याविद्यारागादिनिमित्तं संभवति;** **निवृत्तत्वात्,**
> **आरब्धकर्मणां च स्वफलमात्रहेतुत्वात्। तस्मात्तत्त्वदर्शिनोऽपि
> द्वैतदर्शनाभास उपपद्यत इति॥**
>
>  **ननु श्रवणज्ञानव्यतिरेकेण मनन-निदिध्यासनविधानात्
> साध्यान्तरमस्तीत्युक्तमिति,** **नेत्याह--मनननिदिध्यासनयोश्चेति॥ उक्तं
> च मनन-निदिध्यासनयोस्तत्त्वंदर्शनहेतुत्वम्,** **इदानीं
> वर्णकद्वयोक्तमर्थमनुवदति--तदेवं सिद्धस्य वस्तुन इत्यारभ्य--अतो
> विधिनिरपेक्षं स्वतन्त्रमेव ब्रह्म शास्त्रप्रमाणकं
> वेदान्तवाक्यसमन्वयादित्यन्तेन ग्रन्थेन॥ अपि च
> विधिनिरपेक्षभूतवस्तुप्रतिपादने शास्त्रारम्भभेदसिद्धिरित्याह--एवं च सति
> पदानामिति॥ ननु प्रवर्तकविशेष एव पृथक्शास्त्रारम्भनिमित्तमिति,**
> **नेत्याह--अन्यथात्रेति॥ ननु अन्यदेवभेदकमस्ति,**
> **शरीरेन्द्रियनिर्वर्त्या विधिभेदाः कर्मकाण्डे निरूपिताः,** **इह तु
> केवलमानससाध्यो विधिर्निरूप्यत इति,** **तदाह--अथाप्यबहिःसाधन **
>
> **इति॥ दूषयति--तथाप्यथातः परिशिष्टधर्मजिज्ञासेति॥
> अधिकरणार्थमुपसंहरति--तदेवं ब्रह्मात्मावगमात्प्रागिति॥
> ब्रह्मात्मापरोक्षदर्शनादुत्तरकालमन्तःकरणसंपिण्डितप्रमातृबाधात्,**
> **प्रमेयसन्बन्धासिद्धेर्निवर्तत एव
> प्रमातृ-प्रमाण-प्रमेय-कर्तृ-कर्म-कार्य-भोक्तृ-भोगलक्षणो व्यवहार
> इति॥**
>
>  **ननु भेदाभेदरूपत्वान्नाद्वैतदर्शनेन
> द्वैतदर्शनबाधः,** **न तर्हि देहात्मभावः;** **सुखदुःखादिरपि बाध्येत;**
> **भेदाभेदरूपत्वात्। भेदाभेद इति च स्ववचनविरोधः;**
> **पूर्वपक्ष-सिद्धान्तनियमभावश्च;** **सर्वसाङ्कर्यात्।ननु तवाप्यद्वैते
> सर्वसाङ्कर्यं समानम्,** **न;** **प्रपञ्चस्य यथादर्शनमेव भेदेन
> व्यवस्थितत्वात्,** **ब्रह्मण एवाद्वितीयत्वात्। ननु दृश्यते
> भिन्नाभिन्नं वस्तु प्रत्यक्षेण,** **किं तत् प्रत्यक्षम् न तावत् खण्डो
> गौरिति भिन्नाभिन्नविषयं प्रत्यक्षम्;** **तथा प्रतिभासाभावात्। ननु
> इतरेतरात्मनैवाभेदः प्रतिभासते,** **तर्हीतरेतरानात्मनाभेदोऽप्यवभासेत।
> ननु रूपभेदेन भेदोऽवभासते तर्हि रूपैक्यादेभेदो वक्तव्यः।
> अथेतरेतरात्मत्वादभेदः,** **रूपभेदाद् भेद इति,** **क्व
> दृष्टमितरेतरात्मत्वमभेद इति न तावदेको घट इत्यत्र दृश्यते। तस्मात्खण्डो
> गौरिति न भेदाभेदावभासः॥**
>
>  **स्यादेतत्--खण्डो गौरिति प्रत्ययाभ्यां
> भेदाभेदावभास इति,** **न;** **ज्ञानयोः संभूय प्रमापकत्वाभावात्,**
> **प्रत्यभिज्ञामन्तरेणैकस्योभयसम्बन्धासिद्धेः। तर्हि
> प्रत्ययत्रयेणार्थाद् भेदाभेदसिद्धिरिति,** **प्रत्यक्षं तावत् पराहतम्।
> खण्डस्य गोश्च तदुभयालम्बनपिण्डस्य च त्रयाणां
> प्रत्यक्षेऽवभासनात्समानाधिकरण्यस्य च तदुभयाश्रयपिण्डालम्बनत्वात्। न
> चार्थापत्तिरपि; "हृस्वोऽकारः" "दीर्घोऽकारः" "स एवायमकारः" इति
> प्रत्ययत्रयेणापि भेदाभेदासिद्धेर्भ्रान्तिमात्रत्वोपगमात्। तस्मान्न
> भिन्नाभिन्नं वस्तु। नाप्यात्मनि भेदः प्रमातुं शक्यः;**
> **विवादगोचरापन्नाः,** **स्थावर-जङ्गमशरीरव्यक्तयः,**
> **प्रतिवादिशरीरव्यक्त्यात्मनैवात्मवत्यः,** **शरीरव्यक्तित्वात्;**
> **प्रतिवादिशरीरव्यक्तिवदित्येकात्मत्वानुमानात्;**
> **युगपज्जनन-मरणादिविरुद्धधर्माश्रयत्वादग्न्युदकादिवद्धर्मिभेदोऽनुमीयत
> इति चेत्,** **न;** **शरीराश्रयतया व्यधिकरणासिद्धत्वात्। प्रतिशरीरं
> सुखदुःखाद्यनुभवाननुसन्धानाननुसन्धानैर्द्रष्टृभेदैः कल्प्यत इति चेत्,**
> **न;** **शरीरभेदे सत्येकस्याप्यात्मनो
> जन्मान्तरीयाननुसन्धानादिदर्शनात्,** **सत्यप्येकत्वे प्रतिबिम्बभेदेषु
> वर्णसंकरादर्शनात्। नच जीव-ब्रह्मभेदोऽपि प्रत्यक्षसिद्धः,**
> **विरुद्धधर्माश्रयत्वाद् भेदानुमाने बिम्बप्रतिबिम्बयोरनैकान्तिकत्वात्।
> नियन्तृ-नियन्तव्येशित्रीशितव्य-द्रष्टृदृश्यादीनां
> भेदलिङ्गत्वाज्जीवब्रह्मभेद इति चेत्,** **न; "नान्योऽतोऽस्ति
> द्रष्टे"त्यादिश्रुत्यैव भेदप्रतिषेधे लिङ्गाद् भेदानुमितेरयोगात्,**
> **अतुल्यप्रमाणत्वाच्च भेदाभेदकल्पनायोगात्। "द्वा सुपर्णा" इति
> द्वित्वसंख्या श्रूयत इति चेत्,** **न; "यश्चायं पुरुषे यश्चासाविदित्ये
> स एकः" इत्येकत्वंसंख्याश्रवणाद् भ्रान्तिसिद्धद्वित्वानुवादादेकत्वम्;**
> **नानात्वे प्रमाणाभावात्। प्रत्यक्षेण भेदग्रहणे भेदस्य
> धर्मिप्रतियोगिकत्वव्यवस्थापेक्षत्वात् तद्व्यवस्थायाश्च
> भेदापेक्षत्वादितरेतराश्रयत्वात्। तस्मान्न भेदाभेदौ,**
> **इत्यद्वैतदर्शनेन द्वैतदर्शनबाधः। प्रत्यक्षभ्रमस्य चाप्तवचनेन
> बाधदर्शनात्फलवचनानां च वर्तमानापदेशितया योग्यानुपलब्धिविरोधाद्
> दृष्टद्वारेण बन्धनिवृत्तिरेव मोक्ष इति॥**
>
>  **अपिचाहुरिति श्लोकत्रयस्य
> तात्पर्यमाह--गौणमिथ्यात्मन इत्यादिना॥ श्लोकं
> व्याचष्टे--तदेतद्द्रढयन्नाहेति॥ द्वितीयश्लोकस्य
> तात्पर्यमाह--कथमिदानीमस्य प्रामामण्यमित्यादिना॥ तृतीयश्लोकं
> व्याचष्टे--अद्वितीय-निरतिशयानन्द-चैतन्यैकतान-सर्वज्ञ-सर्वेश्वर-सर्वशक्ति-निरवयव-स्वच्छासङ्ग-प्रत्यग्भूत-ब्रह्मात्मन्यपरोक्षानुभवात्प्राग्
> देहात्मप्रत्ययवत् सर्वो व्यवहारो यथादर्शनमुपपद्यते।
> तस्मिंश्चापरोक्षेऽवभासमाने प्रमातृत्वादिबाधात् सर्वो व्यवहारो निवर्तत
> इति श्लोकार्थः॥**
>
> **इति
> श्रीमत्परमहंसपरिव्राजकानन्यानुभवपूज्यपादशिष्य-स्वप्रकाशानुभवभगवतः कृतौ
> पञ्चपादिकाविवरणे समन्वयाधि2करणं नाम नवमं वर्णकं2 समाप्तम्॥**
>
> 









\]
