+++
title = "कौपीनपञ्चकम्"
author = "शङ्करभगवत्पादाः"
domain = "दर्शनानि"
sub-domain = "अद्वैतम्"
pages = "2"
language = "संस्कृतम्"
"serial no." = "Ebharati-2142"
source_url = "https://www.ebharatisampat.in/readbook3.php?bookid=NDI5NzYyMTU5MzI2NTAy&pageno=MjI0MjQyNjk5NTk="

+++
[[कौपीनपञ्चकम्	Source: [EB](https://www.ebharatisampat.in/readbook3.php?bookid=NDI5NzYyMTU5MzI2NTAy&pageno=MjI0MjQyNjk5NTk=)]]

\[



॥ कौपीनपञ्चकम्॥

वेदान्तवाक्येषु सदा रमन्तः

भिक्षान्नमात्रेण च तुष्टिमन्तः।

अशोकवन्तःकरुणैकवन्तः

कौपीनवन्तः खलु भाग्यवन्तः॥१॥

मूलं तरोः केवलमाश्रयन्तः

पाणिद्वयं भोक्तुममत्रयन्तः।

कन्थामिव श्रीमपि कुत्सयन्तः

कौपीनवन्तः खलु भाग्यवन्तः॥२॥

स्वानन्दभावे परितुष्टिमन्तः

सुशान्तसर्वेन्द्रियवृत्तिमन्तः।

अहर्निशं ब्रह्मणि ये रमन्तः

कौपीनवन्तः खलु भाग्यवन्तः॥३॥

देहादिभावं परिवर्तयन्तः

स्वात्मानमात्मन्यवलोकयन्तः।

नान्तं न मध्यं न बहिस्स्मरन्तः

कौपीनवन्तः खलु भाग्यवन्तः॥४॥

पञ्चाक्षरं पावनमुच्चरन्तः

ब्रह्माहमस्मीति विभावयन्तः।

भिक्षाशिनो दिक्षु परिभ्रमन्तः

कौपीनवन्तः खलु भाग्यवन्तः॥५॥




\]
