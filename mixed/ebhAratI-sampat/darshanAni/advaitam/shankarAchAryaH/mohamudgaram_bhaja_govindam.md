+++
title = "मोहमुद्गरम् भज गोविन्दम्"
author = "शङ्कराचार्यः"
domain = "दर्शनानि"
sub-domain = "अद्वैतम्"
pages = "4"
language = "संस्कृतम्"
"serial no." = "Ebharati-2129"
source_url = "https://www.ebharatisampat.in/readbook3.php?bookid=ODM0NjExMDAwNjczNDAy&pageno=MjI0MjQyNjk5NTk="

+++
[[मोहमुद्गरम् भज गोविन्दम्	Source: [EB](https://www.ebharatisampat.in/readbook3.php?bookid=ODM0NjExMDAwNjczNDAy&pageno=MjI0MjQyNjk5NTk=)]]

\[

भज गोविन्दम्

भज गोविन्दं भज गोविन्दं गोविन्दं भज मूढमते।

सम्प्राप्ते सन्निहिते काले नहि नहि रक्षति डुकृञ् करणे ॥१॥

मूढ जहीहि धनागमतृष्णां कुरु सद्बुद्धिम् मनसि वितृष्णाम्।

यल्लभसे निजकर्मोपात्तं वित्तम् तेन विनोदय चित्तम् ॥ २॥

नारीस्तनभरनाभीदेशं दृष्ट्वा मा गा मोहावेशम्।

एतन् मांसवसादिविकारं मनसि विचिन्तय वारं वारम् ॥ ३॥

नलिनीदलगतजलम् अतितरलं तद्वज्जीवितम् अतिशयचपलम्।

विद्धि व्याध्यभिमानग्रस्तम् लोकं शोकहतं च समस्तम् ॥ ४॥

यावद् वित्तोपार्जनशक्तः तावन्निजपरिवारो रक्तः।

पश्चाज्जीवति जर्जरदेहे वार्तांकोपि न पृच्छति गेहे ॥ ५॥

यावत् पवनो निवसति देहे तावत् पृच्छति कुशलं गेहे।

गतवति वायौ देहापाये भार्या बिभ्यति तस्मिन् काये ॥६॥

बालस्तावत् क्रीडासक्तः तरुणस्तावत् तरुणीसक्तः।

वृद्धस्तावत् चिन्तासक्तः परमे ब्रह्मणि कोपि न सक्तः॥ ७ ॥

का ते कान्ता कस्ते पुत्रः संसारोयम् अतीव विचित्रः।

कस्य त्वम् कः कुत आयातः तत्त्वं चिन्तय तदिह भ्रातः॥ ८॥

सत्सङ्गत्वे निस्सङ्गत्वं निस्सङ्गत्वे निर्मोहत्वम्।

निर्मोहत्वे निश्चलितत्वं निश्चलितत्वे जीवन्मुक्तिः॥९॥

वयसि गते कः कामविकारः शुष्के नेरे कः कासारः

क्षीणे वित्ते कः परिवारः ज्ञाते तत्त्वे कः संसारः॥ १० ॥

मा कुरु धनजनयौवनगर्वं हरति निमेषात् कालस्सर्वम् ।

मायामयम् इदम् अखिलं हित्वा ब्रह्मपदं त्वम् प्रविश विदित्वा ॥ ११ ॥

दिनयामिन्यौ सायं प्रातः शिशिरवसन्तौ पुनरायतः।

कालः क्रीडति गच्छत्यायुः तदपि न मुञ्चत्याशावायुः। १२ ॥

का ते कान्ता धनगतचिन्ता वातुल किं तव नास्ति नियन्ता।

त्रिजगति सज्जनसङ्गतिरेका भवति भवार्णवतरणे नौका। १३ ॥

जटिलो मुण्डी लुञ्चितकेशः काषायाम्बरबहुकृतवेषः।

पश्यन्नपि च न पश्यति मूढो ह्युदरनिमित्तं बहुकृतवेषः॥ १४ ॥

अङ्गं गलितं पलितं मुण्डं दशनविहीनं जातं तुण्डम्।

वृद्धो याति गृहीत्वा दण्डं तदपि मुञ्चत्याशापिण्डम् ॥ १५॥

अग्रे वह्निः पृष्टे भानुः रात्रौ चुबुकसमर्पितजानुः।

करतलभिक्षस्तरुतलवासः तदपि न मुञ्चत्याशापाशः॥ १६ ॥

कुरुते गङ्गासागरगमनं व्रतपरिपालनम् अथवा दानम्।

ज्ञानविहिनः सर्वमतेन मुक्तिं न भजति जन्मशतेन ॥ १८ ॥

सुरमन्दिरतरुमूलनिवासः शय्या भूतलम् अजिनं वासः।

सर्वपरिग्रहभोगत्यागः कस्य सुखं न करोति विरागः॥१८॥

योगरतो वा भोगरतो वा सङ्गरतो वा सङ्गविहिनः।

यस्य ब्रह्मणि रमते चित्तम् नन्दति नन्दति नन्दत्येव ॥ १९॥

भगवद्गीता किञ्चिदधीता गङ्गाजललवकणिका पीता।

सकृदपि येन मुरारि समर्चा क्रियते तस्य यमेन न चर्चा ॥ २० ॥

पुनरपि जननं पुनरपि मरणं पुनरपि जननीजठरे शयनम् ।

इह संसारे बहुदुस्तारे क्रिपयाऽपारे पाहि मुरारे ॥ २१ ॥

रथ्याचर्पटविरचितकन्थः पुण्यापुण्यविवर्जितपन्थः।

योगी योगनियोजितचित्तो रमते बालोन्मत्तवदेव ॥ २२ ॥

कस्त्वम् कोऽहम् कुत आयातः का मे जननी को मे तातः।

इति परिभावय सर्वम् असारं विश्वं त्यक्त्वा स्वप्नविचारम् ॥ २३ ॥

त्वयि मयि चान्यत्रैको विष्णुः व्यर्थं कुप्यसि मय्यसहिष्णुः।

सर्वस्मिन्नपि पश्यात्मानं सर्वत्रोत्सृज भेदाज्ञानम् ॥ २४॥

शत्रौ मित्रे पुत्रे बन्धौ मा कुरु यत्नं विग्रहसन्धौ।

भव समचित्तः सर्वत्र त्वं वाञ्छस्यचिराद् यदि विष्णुत्वम् ॥ २५ ॥

कामं क्रोधम् लोभं मोहम् त्यक्त्वात्मानं भावय कोऽहम्।

आत्मज्ञानविहीना मूढाः ते पच्यन्ते नरकनिगूढाः॥ २६ ॥

गेयं गीतानामसहस्रं ध्येयम् श्रीपतिरूपम् अजस्रम्।

नेयम् सज्जनसङ्गे चित्तं देयम् दीनजनाय च वित्तम्॥ २७ ॥

सुखतः क्रियते रामाभोगः पश्चाद्धन्त शरीरे रोगः।

यद्यपि लोके मरणं शरणं तदपि न मुञ्चति पापाचरणम् ॥ २८ ॥

अर्थम् अनर्थं भावय नित्यं नास्ति ततस्सुखलेशस्सत्यम्।

पुत्रादपि धनभाजां भीतिः सर्वत्रैषा विहिता रीतिः॥ २९॥

प्राणायामं प्रत्याहारं नित्यानित्यविवेकविचारं।

जाप्यसमेतसमाधिविधानं कुर्ववधानं महदवधानम् ॥ ३० ॥

गुरुचरणाम्बुजनिर्भरभक्तः संसाराद् अचिरात्भव मुक्तः।

सेन्द्रियमानसनियमाद् एवम् द्रक्ष्यसि निजहृदयस्थं देवम् ॥ ३१॥

\]
