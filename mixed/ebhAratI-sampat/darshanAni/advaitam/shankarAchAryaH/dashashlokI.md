+++
title = "दशश्लोकी"
author = "शङ्कराचार्यः"
domain = "दर्शनानि"
sub-domain = "अद्वैतम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2565"
source_url = "https://www.ebharatisampat.in/readbook3.php?bookid=MDM0MjE4MTYzMDMyNjQy&pageno=MjI0MjQyNjk5NTk="

+++
[[दशश्लोकी	Source: [EB](https://www.ebharatisampat.in/readbook3.php?bookid=MDM0MjE4MTYzMDMyNjQy&pageno=MjI0MjQyNjk5NTk=)]]

\[

दशश्लोकी

श्रीमद् शंकराचार्य

ॐ तत् सत।

 ॥ अथ दशश्लोकी ॥

न भूमिर्न तोयं न तेजो न वायुः

 न खं नेन्द्रियं वा न तेषां समूहः ।

अनेकान्तिकत्वात् सुषुप्त्येकसिद्दः

 तदेकोऽवशिष्टः शिवः केवलोऽहम् ॥ १॥

न वर्णा न वर्णाश्रमाचारधर्मा

 न मे धारणाध्यानयोगादयोपि ।

अनात्माश्रयाहंममाध्यासहानात्

 तदेकोऽवशिष्टः शिवः केवलोऽहम् ॥ २॥

न माता पिता वा न देवा न लोका

 न वेदा न यज्ञा न तीर्थ ब्रुवन्ति ।

सुषप्तौ निरस्तातिशून्यात्मकत्वात्

 तदेकोऽवशिष्टः शिवः केवलोऽहम् ॥ ३॥

न साख्यं न शैवं न तत्पाञ्चरात्रं

 न जैनं न मीमांसकादेर्मतं वा ।

विशिष्टानुभूत्या विशुद्धात्मकत्वात्

 तदेकोऽवशिष्टः शिवः केवलोऽहम् ॥ ४॥

न चोर्ध्व न चाधो न चान्तर्न बाह्यं

 न मध्यं न तिर्यं न पूर्वाऽपरा दिक् ।

वियद्व्यापकत्वादखण्डैकरूपः

 तदेकोऽवशिष्टः शिवः केवलोऽहम् ॥ ५॥

न शुक्लं न कृष्णं न रक्तं न पीतं

 न कुब्जं न पीनं न ह्रस्वं न दीर्घम् ।

अरूपं तथा ज्योतिराकारकत्वात्

 तदेकोऽवशिष्टः शिवः केवलोऽहम् ॥ ६॥

न शास्ता न शास्त्रं न शिष्यो न शिक्षा

 न च त्वं न चाहं न चायं प्रपञ्चः ।

स्वरूपावबोधो विकल्पासहिष्णुः

 तदेकोऽवशिष्टः शिवः केवलोऽहम् ॥ ७॥

न जाग्रन् न मे स्वप्नको वा सुषुप्तिः

 न विश्वौ न वा तैजसः प्राज्ञको वा ।

अविद्यात्मकत्वात् त्रयाणं तुरीयः

 तदेकोऽवशिष्टः शिवः केवलोऽहम् ॥ ८॥

अपि व्यापकत्वात् हितत्वप्रयोगात्

 स्वतः सिद्धभावादनन्याश्रयत्वात् ।

जगत् तुच्छमेतत् समस्तं तदन्यत्

 तदेकोऽवशिष्टः शिवः केवलोऽहम् ॥ ९॥

न चैकं तदन्यद् द्वितीयं कुतः स्यात्

 न केवलत्वं न चाऽकेवलत्वम् ।

न शुन्यं न चाशून्यमद्वैतकत्वात्

 कथं सर्ववेदान्तसिद्धं ब्रवीमि ॥ १०॥

॥ इति श्रीमद् शंकराचार्यविरचितं दशश्लोकी समाप्तं ॥

\]
