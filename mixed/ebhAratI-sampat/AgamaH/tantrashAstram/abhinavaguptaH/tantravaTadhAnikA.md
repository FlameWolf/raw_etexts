+++
title = "तन्त्रवटधानिका"
author = "अभिनवगुप्तः"
publisher = "मुकुन्दरामशास्त्री"
"publish year" = "1918"
domain = "आगमः"
sub-domain = "तन्त्रशास्त्रम्"
pages = "16"
language = "संस्कृतम्"
editor = "मुकुन्दरामशास्त्री"
printer = "निर्णयसागर-मुद्रणालयः"
"serial no." = "Ebharati-6068"
source_url = "https://www.ebharatisampat.in/readbook3.php?bookid=Njk2NjEwOTkxNTA1Mjg1&pageno=MjI0MjQyNjk5NTk="

+++
[[तन्त्रवटधानिका	Source: [EB](https://www.ebharatisampat.in/readbook3.php?bookid=Njk2NjEwOTkxNTA1Mjg1&pageno=MjI0MjQyNjk5NTk=)]]

\[













**Kashmir Series of Texts and Studies.  
No. XXIV.  
THE  
TANTRAVATA-DHĀNIKA  
––––––––––**

**Edited with notes by  
MAHĀMAHOPĀDHYĀYA  
PAṆḌIT MUKUND RĀM SHĀSTRĪ,  
Officer-in-Charge Research Department,  
JAMMU AND KASHMIR STATE,  
SRINAGAR,**

**——————  
Published under the Authority of the Government of  
His Highness Lieut.-General Mahārāja  
Sir PRATĀP SINGH SĀHIB BAHĀDUR,  
G. C. S. I., G. C. I. E., K. G. C. B. E., LL. D.,  
MAHĀRĀJA OF JAMMU AND KASHMIR STATE.  
![](../books_images/U-IMG-1720545573Untitled.png)  
BOMBAY:  
KASHMIR  
PRINTED AT THE 'NIRNAYA-SAGAR' PRESS,  
1918.**









(All rights reserved)  
—————

Printed by Ramchandra Yesu Shedge, at the 'Nirnaya-sagar' Press,  
23, Kolbhat Lane, Bombay.  
——————  
**Published by Mahamahopadhyaya Pandit  
Mukund Ram Shastri for the Research Department,  
Jammu and Kashmir State, SRINAGAR.**



**![](../books_images/U-IMG-1720762057Untitled.png)**  
**काश्मीर–संस्कृतग्रन्थावलिः ।**  
**———**  
**ग्रन्थाङ्कः २४**  
**तन्त्रवटधानिका ।**

![](../books_images/U-IMG-1721655555Screenshot2024-07-22190848.png)  
**श्रीमन्महामाहेश्वराचार्यवर्य-श्रीमदभिनवगुप्ताख्याचार्य-  
विशेषविरचिता ।**  
**श्रीभारतधर्ममार्तण्ड-कश्मीरमहाराज-श्रीप्रतापसिंहवरप्रतिष्ठापिते  
प्रत्नविद्याप्रकाश-(रिसर्च) कार्यालये  
तदध्यक्ष-महामहोपाध्याय- पण्डित-मुकुन्दराम-शास्त्रिणा  
उद्दिष्टकार्यालयस्थेतरपण्डितसहायेन  
संगृह्य, संशोधन-पर्यायाङ्कन-विवरणादिसंस्करणोत्तरं  
पाश्चात्यविद्वत्परिषत्संमताधुनिकसुगमशुद्धरीत्युपन्यासादिसंस्कारैः परिष्कृत्य**

**———————**

**मुम्बय्यां**  
**निर्णयसागराख्यमुद्रणालये मुद्रापयित्वा प्राकाश्यमुपनीतः ।**

![](../books_images/U-IMG-1720762211Untitled.png)  

**संवत् १९७५                     खैस्ताब्दः १९१८**











**काश्मीर-श्रीनगर।**  
( अस्य ग्रन्थस्य सर्वे प्रकाशन-मुद्रापणाद्यधिकाराः प्रोक्तमहाराजवर्यैः  
स्वायत्तीकृताः सन्ति)



**श्रीमच्छ्रीकण्ठनाथप्रभृतिगुरुवरादिष्टसन्नीतिमार्गो  
लब्ध्वा यत्रैव सम्यक्पटिमनि घटनामीश्वराद्वैतवादः।  
कश्मीरेभ्यः प्रसृत्य प्रकटपरिमलो रञ्जयन्सर्वदेश्यान्-  
देशेऽप्यस्मिन्नदृष्टो घुसृणविसरवत्स्तान्मुदे सज्जनानाम्॥१॥**

**तरत तरसा संसाराब्धिंविधत्त परे पदे  
पदमविचलं नित्यालोकप्रमोदसुनिर्भरे।  
विमृशत शिवादिष्टाद्वैतावबोधसुधारसं  
प्रसभविलसत्सद्युक्त्यान्तःसमुत्प्लवदायिनम्॥२॥**



**श्रीसंविद्वपुषे शंकराय नमः**  
**अथ**  
**तन्त्रवटधानिका।**  
**![](../books_images/U-IMG-1721656020Screenshot2024-07-22191610.png)**  
**श्रीमदभिनवगुप्ताख्याचार्यविशेषविरचिता ।  
प्रथममाह्निकम् ।**

**![](../books_images/U-IMG-1721656095Screenshot2024-07-22191740.png)**

**प्रणम्य गुरुमीशानं सत्तन्त्रवटधानिका।  
[मयाभिनवगुप्तेन](# "ख० पु० सूक्ष्माभिनवेति पाठः।") स्वशक्त्युद्दीप्तये कृता॥१॥  
अज्ञानं बन्धने हेतुर्बन्धनं हि पुनर्भवः।  
पुनर्भवश्च देहादौ वेद्येस्वात्मत्वनिश्चयात्॥२॥  
अहं सुकृतकारीति स्वर्गादौ भोक्तृता मम।  
इत्यादिदेहतादात्म्यात्स्वर्गावीच्यादिषूद्भवः॥३॥  
अतोऽनात्मनि देहादौ गलिते स्वात्मनिश्चये।  
घटादिवदनात्मेति देहादिं स्थितमप्यमुम्॥४॥  
पश्यतः पूर्वसंस्कारक्षयाद्देहे क्षयं गते।  
अन्योचितस्वसंस्काराभावाद्देहः कथं भवेत्॥५॥  
देहाभावेऽपि वै तस्य प्राणधीशून्यगोचरे।  
आत्मसंस्कारसद्भावे भवेत्तद्रूपता परम्॥६॥  
प्राणादावपि तु ध्वस्ते स्वात्मभावे परिस्फुटम्।  
सर्वावच्छेदहीनं तदात्मतत्त्वं प्रकाशते॥७॥**



**अनवच्छिन्नरूपत्वादसंवेद्यं तदुच्यते।  
अवच्छेदाज्जडं वेद्यमन्याधीनप्रकाशकम्॥८॥  
स्वप्रकाशैकरूपत्वाद्भावात्मत्वेन भासनात्।  
तथात्वेऽपि स्वतन्त्रत्वाच्छक्तिमान्स शिवः स्मृतः॥९॥  
सर्वात्मभूतः सर्वाध्वसमुत्तीर्णः स्वतन्त्रकः।  
स्वशक्त्या भासितानन्तविश्वः स परमेश्वरः॥१०॥  
स एष सत्यतो मुक्तः सर्वावच्छेदवर्जनात्।  
अन्ये न तत्त्वतो मुक्ता अवच्छेदांशसंभवात्॥११॥  
अतो यावन्न सर्वस्मिन्वेद्ये वेद्यतया गतिः।  
तावद्वेद्यांश एकस्मिन्भवेत्स्वात्मत्वनिश्चयः॥१२॥  
यदा तु धरणीतत्त्वाच्छिवान्तं तत्त्वपञ्जरम्।  
अवच्छिन्नं भवेद्वेद्यमनन्योन्यात्मकं स्फुरत्॥१३॥  
तदा तावति संवेद्यजाते वेदकमस्य यत्।  
इयतस्तदवच्छेदहीनं भाति परं शिवम्॥१४॥  
तत्प्रकाशं प्रमातृत्वान्नेतरन्मेयभावतः।  
मेयत्वमस्यावच्छेदात्स ह्यवच्छेदके सति॥१५॥  
तदेवं च धरातत्त्वाच्छिवान्तं मातृ नेतरत्।  
अमातृभावादेवान्यदप्रकाशात्मकं स्थितम्॥१६॥  
अप्रकाशं च नास्त्येव सत्ता प्राकाश्यमेव हि।  
ततश्चायं प्रकाशत्वात्स्वयं सत्तास्य नोचिता॥१७॥  
पराधीनैव सत्तास्य पराधीनप्रकाशनः।  
परिच्छेदप्रकाशस्तत्सोऽपि तत्तुल्य एव यत्॥१८॥  
अतः प्रकाशाधीना चेत्सत्तास्मिन्सार्वकालिकी।  
नूनं प्रकाश एवास्ति योऽवच्छेदविवर्जितः॥१९॥**



**तत्र प्रकाशे भान्त्येते स्वावच्छेदनियन्त्रिताः।  
भावाः प्रकाशस्वातन्त्र्याद्विचित्राकारवृंहिताः॥२०॥  
यथा च तेऽवभासन्ते तथा तदुचिताः पुनः।  
तेषां प्रकाशका भान्ति सुरान्तास्तिर्यगादयः॥२१॥  
प्रकाशकत्वाच्चैतेषां शिवात्मत्वेऽपि सुस्फुटे।  
[वेद्याश्चान्योन्यत](# "ख० पु० वेद्यादन्योन्यत इति पाठः।")श्चायमवच्छेदोऽस्ति यत्नतः॥२२॥  
अप्रकाशत्वमप्यस्ति तत्प्रकाशप्रकाश्यताम्।  
गतास्ते पशवो भान्ति शिवस्यैव स्वशक्तितः॥२३॥  
अवच्छेदांश एतेषां स्वप्रकाशश्च यः स्फुटः।  
स विचित्रस्वभावत्वाद्देहप्राणादितां गतः॥२४॥  
देहादेरपि वैचित्र्याद्देवतिर्यङ्मनुष्यता।  
वैचित्र्यान्तरतोऽत्रापि चैत्रमैत्रादिरूपता॥२५॥  
यथा च पशवो भान्ति तथा केचन तां निजाम्।  
अप्रकाशदशां घ्नन्ति देहप्राणतदात्मताम्॥२६॥  
ते प्रबुद्धाश्च पतयो जीवन्मुक्ता महर्षयः।  
तेषां तत्तारतम्येन गुरुशिष्यादिता स्थिता॥२७॥  
तदेवं भेदभोक्तृत्वं सृष्टिस्तत्स्थिरता स्थितिः।  
अंशेन न्यक्क्रिया तस्य संहारोऽनुग्रहः पुनः॥२८॥  
अप्रकाशदशाध्वंसस्तदुपायैकलग्नता।  
हृदयान्निन्दनं तस्य तत्सेवा तत्तिरोहितिः॥२९॥  
एवंविधं पञ्चकृत्यं भासयन्परमेश्वरः।  
यदाभाति तदेवास्य चित्त्वमैश्वर्यमुच्यते॥३०॥  
तथाविधप्रकाशांशध्वंसः कस्याप्युपायतः।  
विनैव कस्य चिच्चित्रैरुपायैः संस्क्रियादिभिः॥३१॥**



**तदेवं वेद्यरूपत्वाद्बोद्धृत्वं बन्धमुक्तता।  
इयतः सकलस्यात्मा प्रकाशोऽभ्यधिकस्ततः॥३२॥  
सर्वातिरिक्तः सर्वात्मा स्वतन्त्रः सर्वशक्तिकः।  
सर्वपूर्णोऽनवच्छिन्नप्रकाशो भैरवः पुनः॥ ३३ ॥  
यद्रूपत्वं परा मुक्तिः पुनरावृत्तिवर्जिता।  
अन्यास्तु धीप्राणशून्यधियो जन्मक्षयोचिताः॥ ३४  
शून्यं धीः प्राण इत्येतत्सृज्यते क्षीयतेऽपि च।  
स्थैर्यमस्य परं देहापेक्षया न तु तत्त्वतः॥ ३५ ॥  
अतः षट्त्रिंशदन्तःस्थे तत्त्वे खात्मत्वनिश्चयात्।  
वेद्यांशे मुक्तिरस्य स्यादावृत्तिः सोर्ध्वतः परम्॥ ३६  
यदा समस्तवेद्यांशसमुत्तीर्णं परं महः।  
भाति मुक्तस्तदैवासौ [भैरवः](# "ख० पु० भैरवः परमेश्वर इति पाठः।") परमः स्मृतः॥ ३७ ॥**

**इति श्रीमदभिनवगुप्ताचार्यविशेषविरचितायां तन्त्रवटधानिकायां  
प्रथममाह्निकम् ॥ १ ॥  
——————**



**द्वितीयमाह्निकम्।**

**——————**

**[उपायैर्न](# "'उपायैर्न शिवो भाति' इत्यादि पद्यद्वयं तन्त्रालोके (२ आ० २ पद्यटीकायां) यदुक्तमितीयता ग्रन्थकृन्नामानुद्दिश्य यत्प्रमाणरूपेणोपन्यस्तमतोऽनुमीयते एतद्ग्रन्थकृदभिनवगुप्तः प्रसिद्धाभिनवगुप्ताचार्याद्विभिन्नो राजानकजयरथाचार्यात्पौर्वकालिकश्च संभवतीति ।") शिवो भाति भान्ति ते तत्प्रसादतः।  
स एवाहं स्वप्रकाशो भासे विश्वस्वरूपकः॥१॥  
इत्याकर्ण्य गुरोर्वाक्यं सकृत्केचन निश्चिताः।  
विना भूयोऽनुसंधानं भान्ति संविन्मयाः स्थिताः॥२॥  
यथादर्शे घटादीनां स्थितिर्मिश्रेतरात्मिका।  
चिदात्मनि तथामीषां भावानां चित्ररूपिणी॥३॥  
आदर्शस्तु जडत्वान्न स्वतन्त्रो भासते यथा।  
अहंप्रकाशरूपत्वात्स्वतन्त्रो भासते तथा॥४॥  
इत्येवं गुरुतः श्रुत्वा वाक्यं तद्भावनाक्रमात्।  
भूयोभूयोऽनुसंधानात्कोऽपि याति शिवात्मताम्॥५॥  
नाहं देहात्मको नाहं कर्माधीनो न मे मलः।  
नान्येन प्रेरितोऽस्मीति किं त्वेतद्विपरीतकम्॥६॥  
इत्थं विकल्पं संस्कृत्य स्पष्टविद्यात्मतां नयन्।  
कश्चिद्याति समावेशं धन्यः श्रीगुरुवाक्यतः॥७॥  
स्वप्रकाशं समस्तात्मतत्त्वं मात्रादिकं त्रयम्।  
अन्तःकृत्य [स्थितं](# "स० पु० स्थितिं ध्यायेदिति पाठः ।") ध्यायेद्धृदयानन्दधामनि॥८॥  
तद्द्वादशमहाशक्तिरश्मिचक्रेश्वरं विभुम्।  
व्योमभिर्निः सरद्बाह्ये ध्यायेत्सृष्टिं स्थितो दधत्॥९॥**



**पश्चाद्ग्रस्तसबाह्यान्तर्भावमज्ञानमात्मनि।  
विश्राम्येत्पुनरप्येवं ध्यानाभ्यासात्प्रथात्मनः॥१०॥  
प्राणो बोधमयः पूर्वं तत उल्लसति स्फुटम्।  
मेयं पूरयते तेन स क्रमैक्यं प्रपद्यते॥११॥  
तदेव संजिहीर्षेत संहृत्यापूर्णतां नयेत्।  
एतावदनुसंधत्ते सप्त विश्रान्तयस्त्विमाः॥१२॥  
उन्मिषत्तोन्मिषितता संघजैरेकविंशतिः।  
आनन्द उद्भवः कम्पो निद्रा............॥१३॥  
तत्रोत्तरोत्तरावेशभेदात्पञ्चोत्तरं च यत्।  
तत्रापि त्रितयं मुख्यं सृष्टिसंहारबीजकम्॥१४॥  
योगिनीहृदयानन्दव्योमभूसंप्रदायतः।  
अव्यक्तेतरयुग्मात्मलिङ्ग[तादात्म्ययोगतः](# "स० पु० तादात्म्यनिश्चय इति पाठः ।")॥१५॥  
श्रीमदाचार्यचक्रस्थो मन्त्रवीर्यं तदुत्तमम्।  
अष्टोत्तरशताविष्टं मन्त्राः प्राणपथे यतः॥१६॥  
एवं धीप्राणसंघट्टद्वारेणान्तः समाविशन्।  
शाम्भवीं परमां धारामाणवेन प्रपद्यते॥१७॥  
तदेवं त्रिविधं प्राप्य गुरोरावेशमुत्तमम्।  
गुरुमभ्यर्चयेद्धीमान्देहसर्वस्वदानतः॥१८॥  
नैनं प्रकोपयेन्नास्य वाक्यं किंचन लङ्घयेत्।  
अविचारितमस्याज्ञां कुर्याज्ज्ञानं स्थिरं तथा॥१९॥**

**इति श्रीमदभिनवगुप्ताचार्यविशेषविरचितायां तन्त्रवटधानिकायां  
द्वितीयमाह्निकम्॥ २ ॥**

**–––––––––––**



**तृतीयमाह्निकम् ।  
–––––––––**

**एवमाभ्यन्तरी सत्ता शिवतादात्म्यदायिनी।  
यथा भवेत्तथा प्रोक्तं बाह्येदानीं निगद्यते॥१॥  
बाह्यो भेदो द्विधा दृष्टः क्रियातो रूपतस्तथा।  
एकस्मिन्नपि कालात्मा तत्राद्यो देशतः परम्॥२॥  
क्रिया स्वात्मपरिस्पन्दस्ततः प्राणोऽथ तत्कृतम्।  
कालवैचित्र्यमित्येवं संवित्स्पन्दाधिकं नहि॥३॥  
यथा संविद्धटात्मासौ चिदात्मेति तरङ्गिता।  
शक्तिस्तथा विचित्रोऽयं सृष्टिसंहारविभ्रमः॥४॥  
स्वप्नसंकल्पमायांशक्रियावैचित्र्यचित्रितः।  
विचित्रः काल एकोऽयं संसारस्पन्द ईदृशः॥५॥  
प्राकृतं पार्थिवं वैश्वं शाक्तं चाण्डचतुष्टयम्।  
विचित्रदेशभुवनतत्त्वात्मकमिदं स्फुरत्॥६॥  
ममैवान्तरतः सर्वदेशकालात्मिकां भिदाम्।  
अन्तः कृत्याहमेवैक इति ज्ञानाद्विमुक्तता॥७॥  
यावद्विचित्रं बाह्यं हि तन्न षट्त्रिंशतः परम्।  
मानसं वेत्ति विश्रान्त्या विना संविन्मयं यतः॥८॥  
कठिनं द्रवमत्युष्णं स्पर्शं च सावकाशतः।  
पञ्च भूतानि चित्राणि तन्मात्राणि तु तद्गुणाः॥९॥  
गन्धोरसो रूपमथस्पर्शः शब्दो विशेषकः।  
एतेषां ग्राहकं चाक्षं पञ्चधा ज्ञानशक्तिजम्॥१०॥**



**क्रियाशक्त्युत्थमन्यच्चतत्कर्मेन्द्रियपञ्चकम्।  
संकल्पनिश्चयौ मानस्तदन्तःकरणत्रयम्॥११॥  
इयतो वेद्यजातस्य यदभिन्नं वपुः पुरा।  
तत्प्रधानमियद्वेद्यं जडं तद्वेदकः पुमान्॥१२॥  
सोऽप्रकाशप्रकाशात्मा षट्कञ्चुकपरिष्कृतः।  
किंचित्करोति जानाति तच्चेदं शक्तिमानिह॥१३॥  
यतोऽस्मि सोऽधुनैवैते कला विद्या सरक्तयः ।  
कालश्च सर्वतत्त्वानां पूर्णभूमिर्निशा स्पृहा॥१४॥  
अप्रकाशांशगलने प्रकाशस्य स्फुटा स्थितिः।  
प्रकाशदर्पणे भावदर्शनं तदभेदतः॥१५॥  
भावानां भासनं शुद्धः प्रकाश इति पञ्चधा।  
विद्यातत्त्वादा शिवान्तं तदभिन्नः परः शिवः॥१६॥  
उपदेश्यतया सोऽपि स्यादवच्छेदभागतः।  
अष्टात्रिंशं परं धाम यत्रेदं विश्वकं स्फुरत्॥१७॥  
[प्रत्येकमपि](# "ख० पु० मपि तत्त्वस्य य इति पाठः ।") भावस्य यो भेदो ज्ञातृभेदतः।  
यथा घटं वेद्मि तथा मया ज्ञातं शिवेन वा॥१८॥  
इत्येवं स्वात्मनः सर्वमन्तः पश्यन्वसंविदा।  
गलिताशेषभेदांशो भैरवीभावमश्नुते॥१९॥  
इयद्यदुक्तं तत्कोऽपि स्वयमेवावबुध्यते।  
कश्चिद्गुरूपदेशेन शास्त्राद्वाथ द्वयात्त्रयात्॥२०॥  
गुरोस्त्वभ्यस्तविज्ञानो दीक्षया स विमुच्यते।  
दीक्षा च सामयी नाम मन्त्रतादात्म्यदायिनी॥२१॥  
चर्याक्रमेण देहान्ते सम्यक्समयपालनात्।  
सा च सर्वाध्वसंपूर्णमान्त्रसंविदभेदिता॥२२॥**



**गुरुणानुग्रहधिया शिष्ये यदवलोकनम् ।  
पौत्रिकी सा पुनश्चर्यामात्रेण प्रायणे यया॥२३॥  
परं शिवत्वमभ्येति विनापि ज्ञानयोगतः।  
सा च क्रमात्क्रमं शिष्यचितेः शिवनियोजनम्॥२४॥  
अतिक्रम्य तु षट्त्रिंशदन्तमध्वानमादरात्।  
सास्वस्थे प्राप्तमृत्यौ वा मृते दूरस्थ एव वा॥२५॥  
गुर्वन्तेवासितद्बन्धुमुखोत्थाच्छक्तिपाततः।  
स्थावरेष्वथ दीक्षा हि पशुष्वपि निरूपिता॥२६॥  
ते तु न ज्ञानहीनत्वात्साधका गुरवोऽपि वा।  
समस्तज्ञानसंभारपूर्णस्वात्मविकासतः ॥२७॥  
वाञ्छन्साधकतां नेयो निष्कामस्तु गुरूत्तमः।  
सर्वसंपूर्णकृत्यस्य स्वात्मार्थेऽनभिलाषिणः॥२८॥  
पारिशेष्यात्परार्थैव ह्यनपाया क्रियेशवत्।  
नित्यं नैमित्तिकं चैव गुरुः समयिपुत्रके॥२९॥  
द्वयेऽप्युपदिशेदाद्यः स्वयं नित्यमुपाचरेत्।  
नैमित्तिकं गुरुः कुर्यात्तच्च पर्वदिनार्चनम्॥३०॥  
यत्र सिद्धाश्च [खेचर्यः](# "क० पु० सिद्धाश्चये चार्या इति पाठः ।") संकेतं चक्रिरे पुरा।  
पवित्रकविधिश्वान्यो यः समग्रं प्रपूरयेत्॥३१॥  
नैमित्तिकं मुख्यकल्पं सर्वथा समुपाचरेत् ।  
शक्तितद्वदभेदेन स्वानन्दात्मकवस्तुनि॥३२॥  
तद्रसासारधातूत्था क्रिया मुख्यो विधिस्त्वयम्।  
मासि मास्यथ वर्षे वा जन्ममध्येऽथ वा पुनः॥३३॥  
मुख्येन विधिना वृत्तिस्तर्हि चर्या न पूरिता।  
अपूर्णचर्यायोगेन चर्यापायैकमुक्तिकः॥ ३४ ॥**



**मुक्तो विघ्नं व्रजेत्तस्मात्सर्वथा पूरयेद्विधिम्।  
कश्चिदीशेच्छया सम्यगनाश्वस्तोऽपि चेतसा॥३५॥  
निन्दन्नेव भजंश्चर्या स तिरोहित उच्यते।  
निन्द्यमाने महामन्त्रविद्याचर्यादिकोपजम्॥३६॥  
पाप्मैषां पातयेद्घोरे यातनाधाम्नि सर्वथा।  
कस्यापि तु तिरोभूतवृत्तेरपि पुनर्निजम्॥३७॥  
हृद्यसिसम्यगाश्वासादविघ्नं शिवतां व्रजेत्।  
एवं धीप्राणसंबन्धादान्तराद्बाह्यतोऽपि च॥३८॥  
..र्यया यः समावेशः स इहाणव उच्यते।  
तस्मिन्नूढः समभ्येति शाक्तमस्माच्च शांभवम्॥३९॥  
ततः परं पूर्वसत्तां पररूढस्तु न त्यजेत्।  
उल्काहस्तो यथा कश्चित्प्राप्यमादाय तां त्यजेत्॥४०॥  
ज्ञानेन ज्ञेयमालोक्य तथा ज्ञानं त्यजेदिति।  
उक्तं श्रीकालपादादौ ज्ञाने नष्टे न तत्सदा॥४१॥  
ज्ञप्तिसाधनमेवोक्तं न [ज्ञेयं](# "क० पु० न ज्ञानं परमेति पाठः ।") परमं पदम्॥४२॥  
एषाभिनवगुप्तेन रचिता तन्त्रधानिका।  
हृद्भूमौ यस्य रूढा स शिवकल्पमहीरुहः॥४३॥**

**इति श्रीमदभिनवगुप्ताचार्यविशेषविरचितायां तन्त्रवटधानिकायां  
तृतीयमाह्निकम् ॥३॥**

**समाप्ता चेयं तन्त्रवटधानिका ॥**

**––––––––––**



**सद्विद्यानां संश्रये ग्रन्थविद्वद्-  
व्यूहे ह्रासं कालवृत्त्योपयाते।  
तत्तत्सद्धर्मोद्दिधीर्षैकतान-  
सत्प्रेक्षौजःशालिना कर्मवृत्त्यै॥१॥**  
**श्रीमत्कश्मीराधिराजेन मुख्यै-  
धर्मोद्युक्तैर्मन्त्रिभिः स्वैर्विवेच्य।  
प्रत्यष्ठापि ज्ञानविज्ञानगर्भ-  
ग्रन्थोद्धृत्यै मुख्यकार्यालयो य ॥२॥  
तत्राजीवं निर्विशद्भिर्मुकुन्द-  
रामाध्यक्षत्वाश्रितैः सद्भिरेषः।  
पूर्त्या शुद्ध्या व्याख्यया संस्कृतः स्तात्  
पूर्णो ग्रन्थः श्रेयसे सज्जनानाम्॥३॥**

**![](../books_images/U-IMG-1721669676Screenshot2024-07-22230410.png)**












\]
