+++
TITLE = "सात्त्वसम्हिता"
AUTHOR = "अलशिङ्गभट्टः"
DOMAIN = "आगमः"
SUB-DOMAIN = "आगमसम्बद्धपुस्तकानि"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-4164"
url = "https://www.ebharatisampat.in/read_chapter.php?bookid=ODAyNTQ0MzUzODI3OTkz"
title = "सात्त्वसम्हिता"

+++
[[सात्त्वसम्हिता	Source: [EB](https://www.ebharatisampat.in/read_chapter.php?bookid=ODAyNTQ0MzUzODI3OTkz)]]

\[











  
 ** सात्वतसंहिता  
 अलशिङ्गभट्टविरचितभाष्योपेता**

     
 **प्रथमः परिच्छेदः।**



 विष्णोराराधनपरा\[1\] मुनयो मलयाचले ।  
 संस्थिताः सिद्वगन्धर्वविद्याधरनिषेविते ॥ 1 ॥

 श्रीमद्यादवशैलाग्रशेखरं सद्गुणाकरम् ।  
 योगानन्दनृसिंहाख्यदैवतं पर्युपास्महे ॥  
 श्रीमन्नारायणोऽव्याद् यदुगिरिनिलयो यः\[2\] परं दिव्यरूपं  
 सौषुप्तस्वप्नजाग्रत्पदभिदुरमिदं चातुरात्म्यं च रूपम् ।  
 रूपं वैशाखयूपं विविधमपि वैभवं चापि बिभ्रद्  
 देवीभूषायुधाढ्यो विहगपतिरथः पाति लोकान् समस्तान् ॥  
 विश्वस्य भजतां नित्यं नश्वरेतरभोगदः ।  
 शश्वत् सर्वार्थदो भूयाद् विश्वत्राता नृकेसरी ॥  
 प्रणम्य शिरसाऽऽचार्यान् प्रतिष्ठापितसात्वतान् ।  
 तदादिष्टेन मार्गेण सात्वतार्थः प्रकाश्यते ॥

  \[3\]मलयाचले नारदस्यागमनम्  
 अत्र तावद् भगवान् भगवच्छास्त्रविशारदो नारदो महामुनिः साक्षाद् वासुदेवेन संकर्षणायोपदिष्टं स्वेन संकर्षणाल्लब्धरहस्याम्नायसंज्ञितैकायनश्रुतेः सूत्ररूपं भगवत्प्राप्त्यैकोपायभूताभिगमनोपादानेज्यास्वाध्याययोगरूपकर्मविचारैः परव्यूहविभवरूपब्रह्मविचारैश्च गर्भितं पञ्चविंशतिलक्षणं सात्वतं तन्त्रमुपदेक्ष्यन् आदौ तदवतारक्रमं दर्शयति- विष्णोरिति।  
 अत्रादौ विष्णुशब्दप्रयोगेण चिकीर्षितग्रन्थनिर्विघ्नपरिसमाप्तिसाधकं निरवधिकमङ्गलं कृतं भवति। सिद्धगन्धर्वविद्याधरनिषेविते। देवतानामपि सेव्यत्वादतिपरिशुद्धमित्यर्थः। मलयाचले मलयपर्वते। मुनयः भगवद्ध्यानशीला ऋषयः। विष्णोः जगद्व्यापनशीलस्य भगवतः। आराधनपराः सन्तः सर्वव्यापिनो भगवतः कुत्राराधनं कार्यम्? कथं तद्विधानम्? कथं तद्विधानम्? को वा उपदेक्ष्यतीति तदेकचित्ताः सन्त इत्यर्थः। संस्थिताः समित्युपसर्गेण चिरकालीना स्थितिः सूच्यते॥ 1 ॥  
 \[1 \`श्रीगोविन्ददेवो जयति' इत्येवम् उ. मातृकारम्भः। ततः परम्- "शुक्लाम्बरधरं विष्णुं शशिवर्णं चतुर्भुजम्। प्रसन्नवदनं ध्यायेत् सर्वविघ्नोपशान्तये ॥" इत्येष श्लोको दृश्यते- अ. उ., उ. मातृकायां च- "यस्य द्विरदवक्त्राद्याः पारिषद्याः परस्परम्। विघ्नं निघ्नन्ति सततं विष्ववसेनं तमाश्रये॥" इति द्वितीयोऽपि श्लोको वर्तते।\]  
 \[2 यं-म.।\]  
 \[3 नास्ति वाक्यमेतत्- म.।\]  
   
 कालेन केनचित् स्वर्गाद् रामदर्शनलालसः ।  
 तत्रावतीर्णो देवर्षिर्नारदो भगवन्मयः ॥ 2 ॥  
    
  \[4\]नारदस्य परशुरामदर्शनम्

 कालेनेति। तत्रैवंस्थितेषु मुनिषु। केनचित्कालेन कतिपयकालानन्तरमित्यर्थः। भगवन्मयः भागवताग्रेसरः। नारदो नाम देवर्षिः। रामदर्शनलालसः सन् परशुरामसेवासक्तः सन्। तत्र मलयाचले। स्वर्गादवतीर्ण आविर्बभूव ॥ 2 ॥  
 \[4 नास्ति वाक्यमेतत्-म.।\]  
 ज्ञात्वा तस्याचलां\[5\] भक्तिं देवः परशुलाञ्छनः ।  
 प्रत्यक्षमगमच्छश्वत्\[6\] सानुकम्पेन चेतसा ॥ 3 ॥

 अत्र मुनीन् सात्वतशास्त्रे प्रवर्तयेति नारदं प्रति रामोक्तिः- ज्ञात्वेति। परशुलाञ्छनो देवः परशुरामः। तस्य देवर्षेः। अचलां भक्तिं स्वविषयकदृढाध्यवसायम्। ज्ञात्वा सानुकम्पेन निर्हेतुककृपान्वितेन। चेतसा प्रत्यक्षमगमत् दृष्टिविषयतां प्रापेत्यर्थः॥ 3 ॥  
 \[5 मलां-बक. बख अ.।\]  
 \[6 क्षतां जगामाशु- अ.मु.।\]

 ततः प्रहृष्टवदनः \[7\]प्रोत्फुल्लपुलको मुनिः ।  
 पूजयामास तं देवमष्टाङ्गपतनादिना ॥ 4 ॥

 तत इति। ततः तस्माद्धेतोः। मुनिः नारदः। प्रहृष्टवदनः सन् सन्तोषोत्फुल्लमुखः सन्। प्रोत्फुल्लपुलकः सन् संजातरोमाञ्चः सन्। तं देवं रामम्। अष्टाङ्गपतनादिना साष्टाङ्गप्रणामप्रदक्षिणस्तुतिप्रश्नाद्युपचारैः पूजयामास ॥ 4 ॥  
 \[7 प्रोत्कल्प. बक., प्रोद्भिन्न-मु.।\]

 अथाह भगवान् रामो मधुराक्षरया गिरा ।  
 तवास्ति भक्तिरचला\[8\] जन्मबीजक्षयङ्करी ॥ 5 ॥

 एषा तु\[9\] सात्वती\[10\] शुद्धा नित्यमव्यभिचारिणी ।  
 तिष्ठन्ति मुनयो\[11\] ह्यत्र प्रार्थयाना हरेः पदम् ॥ 6 ॥

 अथेति। अथ मुनेरुत्साहकोलाहलानन्तरम्। भगवान् रामो मधुराक्षरया मनोहरवर्णसंदर्भया गिरा वाचा आह। नारदं प्रत्युवाचेत्यर्थः। वचनप्रकारमाह- तवेति। तव तु एषा भक्तिः एतादृशी भक्तिरेवास्ति। अस्मत्सकाशाल्लब्धव्यमुपायान्तरं नास्तीति भावः। तां भक्तिं विशिनष्टि- अचलेत्यादिपदपञ्चकेन। अचला चाञ्चल्यरहिता। जन्मबीजक्षयंकरी संसारदुःखविनाशिनी। सात्वती सात्वतशास्त्रोदिता। भगवत्प्राप्त्येकोपायभूताऽभिगमनादिकर्माङ्गिकेति यावत्। तत एव शुद्धा अमिश्रेत्यर्थः। नित्यं निरन्तरम्। अव्यभिचारिणी अनन्यदेवताविषयेत्यर्थः। \[12\]एतादृश्या भक्तेस्तव विद्यमानत्वादस्मद्दर्शनादृते तव प्रयोजनान्तरं नास्ति। किन्त्वेतेषां मुनीनामपि मोक्षोपायमुपदिशेत्यर्थः। तिष्ठन्तीति। हि यस्मात् कारणात्। अत्र अस्मिन् पर्वते। मुनयो हरेः पदं प्रार्थमाना मुमुक्षवः सन्तस्तिष्ठन्ति। तस्मात् तान् मुनीन्। सात्वते सात्वतशास्त्रोदिते। क्रियामार्गे अभिगमनोपादानेज्यास्वाध्यायरूपशुद्धमार्ग इत्यर्थः। मद्वाक्याद् योजय याहि परमरहस्येऽपि मार्गेऽस्मदाज्ञागौरवेण मुनीन् प्रवर्तय, तदर्थं शीघ्रं गच्छेति भावः ॥ 5-6 ॥  
 \[8 रधिका - अ. मु.।\]  
 \[9 हि- बक. बख.।\]  
 \[10 सात्त्वकी- बक. अ. मु.।\]  
 \[11 येऽत्र- बक. बख., यत्र- अ. उ.।\]  
 \[12 एतादृश-अ.।\]

 तान् सात्वते क्रियामार्गे मद्वाक्याद्\[13\] याहि योजय ।  
 एवमुक्त्वा तु तं विप्रमृषीणां हितकाम्यया ॥ 7 ॥  
 एवमिति। देवः परशुरामः। एवं पूर्वोक्तरीत्या ऋषीणां हितकाम्यया तं विप्रं नारदं प्रत्युक्त्वा तस्माद्देशात् पर्वताग्रात् तटिद्यथा\[14\] विद्युदिव क्षणमात्रेण अदर्शनं जगाम, अन्तर्हितो बभूवेत्यर्थः॥ 7 ॥  
 \[13 दभि-बक. अ.।\]  
 \[14 यथा तथा- म.।\]  
   
 जगामादर्शनं देवस्तस्माद् देशात् \[15\]तटिद् यथा ।  
 स तु हृष्टमना वाक्यं शिरसा चाभिवाद्य तत् ॥ 8 ॥  
 स इति। अथ भगवदन्तर्धानानन्तरम्। स नारदः। हृष्टमनाः सन्। तद्वाक्यं शिरसा अभिवाद्य, तदाज्ञां शिरसा धृत्वेत्यर्थः। तत् स्थानवरं भगवदाविर्भावस्थानं केवलं पुष्पैरर्चयित्वा निर्जगाम, तस्मात् स्थानान्निर्गतः ॥ 8 ॥  
 \[15 त्तदन्यथा- अ.।\]  
   
 निर्जगामार्चयित्वाऽथ पुष्पैः \[16\]स्थानवरं तु तत्।  
 अपश्यदाश्रमं चान्यं\[17\] नानाद्विजनिषेवितम् ॥ 9 ॥  
 अपश्यदिति। आश्रमम् ऋषीणामावासस्थानमपश्यच्च। नानेत्यादिविशेषणत्रयेणाऽऽश्रमस्यातिरामणीयक(त्व)मुक्तं भवति॥ 9 ॥  
 \[16 स्थानं परं- बक. बख. अ. उ.।\]  
 \[17 चाथ-बक.।\]  
   
 तरुपुष्पफलै\[18\]राढ्यं वापी\[19\]कूपह्रदान्वितम् ।  
 सम्प्रहृष्टस्तत\[20\]स्तत्स्थैर्द्विजेन्द्रै\[21\]रभिवादितः ॥ 10 ॥  
 संप्रहृष्ट इति। ततः तदाश्रमदर्शनाद्धेतोः संप्रहृष्टः स नारदः, तत्स्थैः तदाश्रमस्थितैः, द्विजेन्द्रैरभिवादितः नमस्कृतः, अर्घ्यपाद्येन पूजितश्च सन् विनिवेशितविष्टरः विष्टरे विनिवेशितश्चेत्यर्थः ॥ 10 ॥  
 \[18 फलेना- बक. बख. उ.।\]  
 \[19 ह्रदमृगाञ्चितम्- बक., ह्रदमृगान्वितम्- अ. उ.।\]  
 \[20 स्तस्थौ- अ., स्तस्मै- उ.।\]  
 \[21 न्द्रैः सोऽभि- बक.बख. अ. उ.।\]  
   
 पूजितश्चार्घ्य22पाद्येन विनिवेशितविष्टरः ।  
 अथाञ्जलिधराः सर्वे प्रोत्फुल्ल23नयनाम्बुजाः ॥ 11 ॥  
 अथेति। अथ उपचरणानन्तरम्, सर्वे मुनयः प्रोत्फुल्लनयनाम्बुजाः सन्तः सन्तोषविकसितनेत्रकमलाः सन्तः, तव दर्शनाद्धेतोः, नः अस्माकम्, जन्मसाफल्यं जातमिति शेषः, इति वदन्ति, अवदन्निति भूतार्थकत्वमङ्गीकार्यम् ॥ 11 ॥  
 \[22 पाद्याद्यैर्वि-मु.।\]  
 \[23 वदना- बक.।\]  
   
 वदन्ति जन्मसाफल्यमद्य नस्तव दर्शनात् ।  
 24श्रुत्वा तत्प्रीतिजनकं वाक्यं प्रणयपेशलम् ॥ 12 ॥  
 25श्रुत्वेति। नारदो मुनिरपि हृषीकेशं नमस्कृत्य प्रणम्य। अत्र प्रणामः शास्त्रोपदेशारम्भार्थक इति बोध्यम्। प्रणयपेशलं स्वकारुण्यमधुरम्, अत एव तत्प्रीतिजनकं तेषां मुनीनां संतोषजनकम्, वाक्यमाह उवाचेत्यर्थः ॥ 12 ॥  
 \[24 ततस्त- बक. बख. अ. उ.।\]  
 \[25 तत इति। ततस्तदनन्तरम्- म.।\]  
   
 नमस्कृत्य हृषीकेशं 26मुनिरप्याह नारदः ।  
 मन्ये कृतार्थमात्मानं नूनं विप्रवरा ह्यहम् ॥ 13 ॥  
 मन्य इति। हे विप्रवराः मुनयः! सोऽहमात्मानं कृतार्थं मन्ये कृतार्थोऽस्मीत्यर्थः। नूनं ध्रुवम्। हीति प्रसिद्धार्थकः। यस्य मे अस्मिन् शुभाश्रमे भगवदाविर्भावस्थानतया अनेकभागवताश्रयतया च शुभावहे आश्रमे, भवद्भिः सह संबन्धो जात इति शेषः।परमभागवतानां भवतां संबन्धादहं कृतार्थोऽस्मीति भावः ॥ 13 ॥  
 \[26 मुनीन- बख. अ. उ.।\]  
   
 भवद्भिः सह सम्बन्धो यस्य मेऽस्मिन् शुभाश्रमे ।  
 उक्तोऽहं भवतामर्थे 27रामेणाक्लिष्टकर्मणा ॥ 14 ॥  
 उक्त इति। यद्यस्माद् भवतामर्थे युष्माकं सात्वतमार्गप्रवर्तनरूपार्थे, अक्लिष्टकर्मणा रामेण अहमुक्तः, नियुक्त इत्यर्थः तत् तस्मात् साम्प्रतं यूयं सर्वे एकमनाः सन्तः, अत्र मनश्शब्दस्य दिव्यत्वादकारान्तत्वं ज्ञेयम्, आकर्णयत शृणुध्वमित्यर्थः, तद्वाक्यमिति शेषः ॥ 14 ॥  
 \[27 देवेना- मु. अ. उ.।\]

 यत् तदेकमनाः \[28\] सर्वे\[29\] आकर्णयत साम्प्रतम् ।  
 अद्यप्रभृति देवेशमाराधयत केशवम् ॥ 15 ॥  
 अद्येति। अद्यप्रभृति यूयं देवेशं सर्वदेवोत्तमं केशवं ब्रह्मरुद्रयोरपि स्वामिनं नारायणं शश्वन्मोक्षप्रदेन शाश्वतमोक्षफलकेन रहस्याम्नायविधिना सात्वतोक्तक्रमेण आराधयत पूजयत ॥ 15 ॥  
 \[28 हृदः- मु.।\]  
 \[29 र्बमा- मु. बक. अ. उ.।\]

 रहस्याम्नायविधिना शश्वन्मोक्षप्रदेन तु ।  
  ऋषय ऊचुः  
 मुने चिरप्रपन्नानां 30प्रकृष्टानां भवान् गतिः ॥ 16 ॥  
    
  \[30\] नारदं प्रति ऋषीणां प्रार्थना  
 एवमुक्ता ऋषयः प्रार्थयन्ते- मुने इति। प्रकृष्टानां प्रसिद्धनानाविधतपस्सिद्धफलानाम्, तथापि चिरप्रपन्नानाम् उपायानुष्ठानपराणाम्, अस्माकमिति शेषः। भवान् आचार्यभूत\[31\]स्त्वं गतिः प्राप्यः प्रापकश्च। स्वतः सिद्धफलानां किमुपायान्वेषणेनेति न चिन्त्यमित्याहुः- नारायणपदप्राप्तेरिति। "नायमात्मा प्रवचनेन लभ्यो न मेधया न बहुना श्रुतेन" (कठो. 2/23) इति तपःप्रभृत्यलभ्यस्य "यमेवैष वृणुते तेन लभ्यः" (मुण्ड. 3/2/3)इति सिद्धोपायकृपालभ्यस्य मोक्षफलस्य यच्छ्रेयस्साधन\[32\]भूतं भगवत्प्रीतिजनकं यत् कर्म तत् प्रकाशय ॥ 16 ॥  
 \[30 नास्ति वाक्यमेतत्- म.।\]  
 \[31 \`भूत' नास्ति- अ.।\]  
 \[32 साधनी- म.।\]  
   
 नारायणप\[33\]प्राप्तेर्यच्छ्रेयस्तत् प्रकाशय ।  
  \[34\]नारद उवाच  
 यच्चोदितेन \[35\]हलिना प्रागुक्तं चक्रपाणिना ॥ 17 ॥  
 यदिति। हे द्विजाः, \[36\]हलिना संकर्षणेन चोदितेन चक्रपाणिना वासुदेवेन प्राक् त्रेतायुगादौ यदुक्तम् उपदिष्टम्, पारम्पर्यागतं गुरुपूर्वक्रमागतं तत् सात्वतं गदतो मे मत्सकाशात् शृणुत आकर्णयत ॥ 17 ॥  
 \[33 दं प्राप्तुं य-अ.।\]  
 \[34 नारदः- मु. बक., नारदः प्रत्याह- म.।\]  
 \[35 हरिणा- अटी.।\]  
 \[36 हरिणा-अ.।\]  
   
 पारम्पर्यागतं तन्मे गदतः श्रृणुत द्विजाः ।  
 पुराऽतीते कृते प्राप्ते त्रेताख्ये ह्यपरे युगे ॥ 18 ॥  
 पुरेति। पुरा पूर्वं कृते अतीते अतिक्रान्ते सति त्रेताख्ये अपरे युगे युगभेदे प्राप्ते सति जगद्धातरि अच्युते च वासुदेवे च ईषदारक्ततां याते "धत्ते सितादिकं रूपं चतुर्धा यत् कृते युगे। \[37\]रक्ताख्यं सितनिष्ठं च त्रेतायां हि महामते॥" (5/87/88) इति वक्ष्यमाणक्रमेण रक्ताङ्गे सतीत्यर्थः ॥ 18 ॥  
 \[37रक्ताद्यमिति मूलस्थः पाठः।\]  
   
 ईषदारक्ततां याते जगद्धातरि चाच्युते ।  
 आह सङ्कर्षणो विष्णुं ज्ञात्वा विनयवानपि ॥ 19 ॥  
   
 किमिदं देव पश्यामि तव रूपविपर्ययम् ।  
 प्रहस्योवाच भगवान् मेघगम्भीरया गिरा ॥ 20 ॥  
 आहेति। संकर्षणो ज्ञात्वापि रक्ताङ्गताहेतुं विदित्वापि विनयवान् सन् गुरोरुपदेशेन ज्ञातव्यमित्याकारकविनययुक्तः सन् विष्णुं वासुदेवं प्रत्याह- किमिति। हे देव तव रूपविपर्ययं वर्णभेदं पश्यामि। इदं किं कुतः प्राप्तमित्यर्थः। प्रहस्येति\[38\]। भगवान् वासुदेवः प्रहस्य \[39\] मेघगम्भीरया गिरा मेघगर्जितसदृशगम्भीर्ययुक्तया गिरा। अत्र उपमानलुप्तालङ्कारः। गिरा वाचा संकर्षणं प्रत्युवाचेत्यर्थः ॥ 19-20 ॥  
 \[38 \`प्रसह्येति' नास्ति- अ.।\]  
 \[39 रहस्यं- अ.।\]  
   
 नायं स कालो यत्रासीत् सत्त्वैकबहुलो जनः ।  
 अद्य रागपरो लोकस्तदृत्तं\[40\] धारयाम्यहम् ॥ 21 ॥  
 नायमिति। यत्र यस्मिन् काले जनः सत्त्वैकबहुलः शुद्धसात्त्विक आसीत्, अयं स कालो न, विभिन्न इत्यर्थः। अद्येति। अद्य अस्मिन् काले, लोको जनः, रागपरः अनुरागपरः, अनुरागविशिष्टः। तद्वत् एतत्कालीनजनवत्, अहमपि तं रागं धारयामि ॥ 21 ॥  
 \[40 स्तद्वृत्तमिति सार्वत्रिको मूलपाठः, टीकानुसारी पाठोऽत्र मूलेऽपि स्थापितः।\]  
   
  सङ्कर्षण उवाच  
   
 कालस्वभावजः केन कर्मणा राग ईदृशः ।  
 \[41\]नाच्छादयति लोकानां त्वद्भक्तानां विशेषतः ॥ 22 ॥  
 एवमुक्तः संकर्षणः प्रतिवदति- कालेति। कालस्वभावजः त्रेतायुगस्वभावजन्यः, ईदृशो रागः केन कर्मणा विशेषतः, त्वद्भक्तानां लोकानामिति कर्मणि षष्ठी, भक्तजनान् नाच्छादयति न तिरोधत्ते ॥ 22 ॥  
 \[41 न छादयति- बख. अ. मु.।\]

  श्रीभगवानुवाच

 त्रिविधेन प्रकारेण परमं ब्रह्म शाश्वतम् ।  
 आराधयन्ति ये तेषां रागस्तिष्ठति दूरतः ॥ 23 ॥  
 इति प्रेरितो भगवान् प्रत्याह- त्रिविधेनेति। त्रिविधेन प्रकारेण परव्यूहविभवभेदेन शाश्वतं परं ब्रह्म श्रीमन्नारायणं ये जना आराधयन्ति, तेषां दूरतो रागस्तिष्ठतीति ॥ 23 ॥

  शङ्कर्षण उवाच  
 भगवंस्त्रिविधं ब्रूहि उपेयं ब्रह्मलक्षणम् ।  
 हितार्थं च प्रपन्नानां व्यामोहविनिवृत्तये ॥ 24 ॥  
 पुनः संकर्षण आह- भगवन्निति। हे भगवन्, त्रिविधं त्रिप्रकारम्, उपेयं प्राप्यत्वरूपं ब्रह्मलक्षणं प्रपन्नानां व्यामोहविनिवृत्तये हितार्थं च अनिष्टनिरसनेष्टप्राप्त्यर्थं ब्रूहि वदस्वेत्यर्थः ॥ 24 ॥

  श्रीभगवानुवाच  
 षाड्गुण्यविग्रहं देवं भास्वज्ज्वलनतेजसम् ।  
 सर्वतः पाणिपादं तत् सर्वतोऽक्षिशिरोमुखम् ॥ 25 ॥  
 एवं पृष्टो नारदः\[42\] परत्वादिलक्षणमाह- षाड्गुण्येति। षाड्गुण्यविग्रहं ज्ञानैश्वर्यशक्तिबलवीर्यतेजोमयविग्रहम्, भास्वज्ज्वलनतेजसं सूर्यवह्निसमप्रभम्, सर्वतः पाणिपादं सर्वतोऽक्षिशिरोमुखं सर्वव्यापिनमित्यर्थः। एवं भगवतः सर्वतः पाणिपादत्वादिकमनुमानगम्यम्। तथा च जयाख्ये-  
 तथा समस्तमाक्षिप्तं यस्माद्वै परमात्मना ॥  
 तस्माद्वै सर्वपाणित्वं सर्वगस्यानुमीयते ।  
 नावच्छिन्नं हि देशेन न कालेनान्तरीकृतम् ॥  
 अतः सर्वगतत्वाद्वै सर्वतःपात् प्रभुः स्मृतः ।  
 ऊर्ध्वं तिर्यगधोयातैर्यथोच्चै\[43\]र्भासयेद् रविः ॥  
 तद्वत् प्रकाशरूपत्वात् सर्वचक्षुस्ततो ह्यजः ।  
 यथा सर्वेषु गात्रेषु प्रधानं गीयते शिरः ॥  
 भवेऽस्मिन् प्राकृतानां तु न तथा तस्य सत्तम् ।  
 समत्वात् पावनत्वाच्च सिद्धः सर्वशिराः प्रभुः ॥  
 यथाऽनन्तरसाः सर्वे तस्य सन्ति सदैव हि ।  
 सर्वत्र शान्तरूपस्य अतः सर्वमुखः स्मृतः ॥  
 \[44\]सत्त्वराशिर्यतो विद्धि स एव परमेश्वरः ।  
 सर्वतः श्रुतिमांश्चासौ\[45\] यथा दृक्श्रावकोरगः॥ (4/76-82)इति। एकमद्वितीयम्, निःसमाभ्यधिकमिति यावत्। सर्वाश्रयं निखिलजगदाधारम्, प्रभुं जगत्स्वामिनं देवं परवासुदेवं परमिति समाख्यातम्। तदेतत् परत्वविशिष्टं ब्रह्म सद् विद्वीत्यनुषङ्गः ॥ 25 ॥  
    
 \[42 \`भगवान्' इति युक्तः पाठः।\]  
 \[43 अत्र \`उच्चैः' इत्यस्य स्थाने \`उस्रैः' इति जयाख्यसंहितासंपादकपरिकल्पितः पाठः साधुः। उस्रैः किरणैरित्यर्थः ।\]  
 \[44 शब्द- मु.।\]  
 \[45 श्चातो- मु.।\]

 \[46\]परमेतत् समाख्यातमेकं सर्वाश्रयं \[47\]प्रभुम्\[48\]।  
 एतत्पूर्वं\[49\] त्रयं चान्यज्ज्ञानाद्यैर्भेदितं गुणैः ॥ 26 ॥  
  एवं परलक्षणमुक्त्वा व्यूहलक्षणमाह- एतदिति। एतत्पूर्वम् एष परवासुदेवः पूर्वं प्रथमो यस्य तत् तथोक्तम्। ज्ञानाद्यैर्गुणैर्भेदितम्,  
 बलसंविलतेना\[50\]थ ज्ञानेनास्तेऽथ दक्षिणे ॥  
 ऐश्वर्येण तु वीर्येण प्रत्यग्भावेऽवतिष्ठते ।  
 तेजश्शक्त्यात्मना सौम्ये संस्थितः परमेश्वरः ॥ (3/6-7)  
 इति वक्ष्यमाणप्रकारेण तत्तद्गुणभेदितम् अन्यत् त्रयं संकर्षणप्रद्युम्नानिरुद्धत्रयम्। एवं च वासुदेवसंकर्षणप्रद्युम्नानिरुद्धचतुष्टयम्। व्यूहसंज्ञं तद् ब्रह्म सद् निःश्रेयसफलप्रदं मोक्षफलप्रदं च सद् विद्धि॥ 26 ॥  
 \[46 एष श्लोको नास्ति- उ.।\]  
 \[47 तथा- मु. उ.।\]  
 \[48 इतः परं 22-23 संख्याकौ श्लोकौ पुनरप्यत्र दृश्येते, \`संकर्षण उवाच' इति च- अ.; तद् द्विरावृत्तिमात्रम्।\]  
 \[49 पूर्वत्रयं- मु. बक. बख. उ.।\]  
 \[50 \`नैव' इति मूलस्थः पाठः।\]  
   
 विद्धि तद् व्यूहसंज्ञं \[51\]सद् \[52\]निःश्रेयसफलप्रदम् ।  
 मुख्यानुवृत्तिभेदेन युक्तं ज्ञानादिकैर्गुणैः ।  
 नानाकृतिं\[53\] च तद् विद्धि वैभवं\[54\] भुक्तिमुक्तिदम् ॥ 27 ॥  
 अथ विभवलक्षणमाह- मुख्येति। मुख्यानुवृत्तिभेदेन ज्ञानादिभिर्गुणैर्युतम्, अस्य विभवावतारसमूहस्य अनिरुद्धोत्पन्नत्वात् स्वकारणेऽनिरुद्धे यथा शक्तितेजसोर्मुख्यत्वं ज्ञानादिगुणचतुष्टयस्यानुवृत्तत्वम्, तथा मुख्याभ्यां शक्तितेजोभ्यामनुवृत्तैर्ज्ञानादिगुणैश्च युक्तमित्यर्थः। विभवदेवानामनिरुद्धोत्पन्नत्वं लक्ष्मीतन्त्रेऽपि-  
 विभवोऽनन्तरूपस्तु पद्मनाभमुखो विभोः ॥  
 अनिरुद्धस्य विस्तारो दर्शितस्तस्य सात्वते । (2/48-59 इति।)  
 "विभोः \[55\] शक्त्यात्मना सौम्ये संस्थितः परमेश्वरः" (3/7) इत्यनिरुद्धस्य तेजश्शक्तिगुणकत्वमुक्तम्। तस्मिन् ज्ञानादीनामनुवृत्तत्वे\[56\] किं मानमिति चेत्? \`विभोः शक्त्या' (3/7 इत्यादिना) तद्वक्ष्यति तृतीये परिच्छेदे। स्पष्टमुक्तं लक्ष्मीतन्त्रेऽपि-  
 यद्यप्येकगुणोन्मेष\[57\]स्तदाप्येते हि षड्गुणाः ।  
 अन्यूनानधिकाः सर्वे वासुदेवात् सनातनात् ॥ (4/21) इति।  
यद्वा मुख्यानुवृत्तिभेदेन युक्तं ज्ञानादिकैर्गुणैरित्यस्य पूर्वेणैवान्वयो ज्ञेयः। नानाकृतिं पद्मनाभादिभेदेन नानाविधाकारं देवं वैभवं तद् ब्रह्म सद् विद्धि। भुक्तिमुक्तिफलप्रदं च सद् विद्धीति परव्यूहविभवलक्षणान्युक्तानि।  
 तथा चैवमेव क्रोडीकृतानि परादिलक्षणानि सहस्रनामभाष्ये- "परव्यूहविभवात्मना त्रिविधं परं ब्रह्मेति भागवतसिद्धान्तः। तत्र परं नामाकार्यं कार्या(दन)वच्छिन्नपूर्णषाड्गुण्यमहार्णवोत्कलिकैकातपत्रीकृतनिस्समनित्यभोगविभूतिकं मुक्तोपसृप्यमनौ\[58\]पाधिकमवस्थानम्। व्यूहश्च मुमुक्षुसिसृक्षया प्रदेयसृष्टिस्थितिलयाः शास्त्रतदर्थतत्फलानि ध्यानाराधने लीला चेतीदृशकार्योपयुक्तविभक्तपरगुणरूपव्यापारशीकरव्यूहनिर्वाहतलीलाविभूतिकं मुक्तिसाधकं चतुर्धावस्थानम्। विभवश्च तच्छायः सुरनरतिर्यगादिः स्वविभवसजातीय ऐच्छः प्रादुर्भाववर्ग इति। .... तत्र प्रादुर्भावाः केचित् साक्षात्, यथा मत्स्यकूर्मादयः। अन्ये तु ऋष्यादिविशिष्टपुरुषाधिष्ठानेन, यथा भार्गवरामकृष्णद्वैपायनादयः। अपरे काले शक्त्यावेशेन, यथा पुरञ्जयादिषु। इतरे च व्यक्तिषु स्वयमेवावतीर्य, यथार्चावतार इति चतुर्धा" (पृ. 182) इति।  
 नन्वर्चावतारस्यापि प्रादुर्भावेष्वन्तर्भावो वक्तव्यः। यद्वा-  
 विभवोऽनन्तरूपस्तु पद्मनाभमुखो \[59\] विभोः ॥  
 अनिरुद्धस्य विस्तारो दर्शितस्तस्य सात्वते ।  
 अर्चापि लौकिकी या सा भगवद्भावितात्मनाम् ॥  
 मन्त्रमन्त्रेश्वरन्यासात् सापि षाड्गुण्यविग्रहा ।  
 पराद्यर्चावतारोऽस्मिन् मम रूपचतुष्टये ॥  
 तुर्याद्यवस्था विज्ञेया इतीयं शुद्धपद्धतिः । (2/58-61)

इति लक्ष्मीतन्त्राद्युक्तरीत्याऽर्चावतारस्य प्रथमनिर्देशः कार्य इति चेत्? ब्रूमः। अर्चावतारस्य यत्र यत्र प्रथमनिर्देशः कृतस्तत्र न विवादः। श्रीसात्वतसंहितायां तु परव्यूहविभवाख्यत्रिविधभेदानामेव प्रतिपादितत्वात् तदनुसारेण श्रीमत्पराशरभट्टारकैरर्चावतारस्यापि\[60\]दर्शितः। स कथमुपपद्यते, यतः परव्यूहविभवानां त्रयाणामप्यर्चारूपत्वसंभवाद् अर्चावतारस्य परादिषु त्रिषु च विभवेष्वे\[61\]वान्तर्भाव उक्तः।  
 वस्तुतस्तु वासुदेव(संकर्षण)प्रद्युम्नानिरुद्धाख्यव्यूहानामेव श्रीकृष्णबलभद्रप्रद्युम्नानिरुद्धरूपेणावतीर्णत्वेऽपि तेषां यथा विभवत्वमेव न व्यूहत्वम्, तथा परव्यूहविभवानामर्चावताररूपेणावतीर्णत्वेऽपि तेषां विभवेष्वेवान्तर्भावः, न तु परव्यूहयोरिति भट्टारकाणामाशयः। यतः-  
 गुणकल्पनयाऽ\[62\]ध्यस्तो गुणोन्मेषकृतक्रमः ।  
 मूर्तीभूत\[63\]गुणश्चेति त्रिधा\[64\] मार्गोऽयमद्भुतः ॥ (2/39)  
इति लक्ष्मीतन्त्रोक्तमूर्तीभूतगुणत्वरूपं विभवत्वं विभवार्चावतारयोरुभयत्रापि समानम् ॥ 27 ॥  
   
 \[51 \`वै' इति सार्वत्रिकः पाठः। टीकानुरोधेनात्र मूले \`सद्' इति पाठः स्थापितः।\]  
 \[52 निरायास- मु.।\]  
 \[53 कृति- मु.।\]  
 \[54 विभवं- उ.।\]  
 \[55 तेजःशक्त्यात्मना- इति मूलस्थः पाठः।\]  
 \[56 वृत्तत्वेन- अ.।\]  
 \[57 स्तथा- मुद्रितः पाठाः।\]  
 \[58 पायिकाव- अ. म.।\]  
 \[59 \`नाभादयो' इत्यभयमातृकापाठः।\]  
 \[60 पञ्च- उ.।\]  
 \[61 वचनो- बक. बख. उ., वचो- अ.।\]  
 \[62 त्रिष्वेवान्तर्भावो दर्शित इति ग्रन्थयोजना।\]  
 \[63 वेष्वन्त- म.।\]  
 \[64 \`या ध्वस्तो' इत्युभयमातृकापाठः।\]

 इति श्री\[65\] पाञ्चरात्रे श्रीसात्वतसंहितायां प्रश्नप्रतिवचनं\[66\] नाम प्रथमः परिच्छेदः॥  
 इति श्रीमौञ्ज्यायनकुलतिलकस्य यदुगिरीश्वर\[67\]चरणकमलार्चकस्य योगानन्दभट्टाचार्यस्य तनयेन अलशिङ्गभट्टेन विरचिते सात्वततन्त्रभाष्ये प्रथमः परिच्छेदः ॥  
 \[65 कृत-म.।\]  
 \[66 क्रिया-म.।\]  
 \[67गिरीश- म.।\]

   
 ---------------------------- -------------------------------
----------------------- ---------------------





 ** द्वितीयः परिच्छेदः**


  \[1\]नारद उवाच

 श्रुत्वैवमच्युतमुखाद् देवदेवो हलायुधः ।  
 हितार्थं भवभीतानां पुनराह द्विजोत्तमाः ॥ 1 ॥  
  सङ्कर्षण उवाच\[1\]  
 विधिना कीदृशेनैव ह्युपासा विहिताऽत्र वै ।  
 उपासकानां भक्तानां समासाद् ब्रूहि मे विभो\[3\] ॥ 2 ॥  
  श्रीभगवानुवाच  
 श्रृणु सम्यक् प्रवक्ष्यामि \[4\]यदहं चोदितस्त्वया ।  
 यज्ज्ञात्वा न पुनर्जन्म पुनरेवाप्नुयान्नरः ॥ 3 ॥  
 अथ द्वितीयः परिच्छेदो व्याख्यास्यते। इह आदौ वासुदेवसंकर्षणयोर्भगवदुपासनप्रकारविषयकप्रश्नप्रतिवचनक्रममाह- श्रुत्वेत्यादिश्लोकत्रयेण ॥ 1-3 ॥  
 \[1 नास्ति- मु. बक., नारद- बख.।\]  
 \[2 नास्ति- मु. बक. बख.।\]  
 \[3 प्रभो- अ.।\]  
 \[4 यदाहं- बख.अ.उ.।\]  
   
 ब्राह्मणानां च सद्ब्रह्मवासुदेवाख्ययाजिनाम् ।  
 लक्ष्यभूतं यदासृष्टेर्हृदिस्थमधिकारिणाम् ॥ 4 ॥  
   
 विवेकदं परं शास्त्रं ब्रह्मोषनिषदं महत् ।  
 दिव्य\[5\]मन्त्रक्रमो\[6\]पेतं \[7\]मोक्षैकफललक्षणम् ॥ 5 ॥

 तादृक् परिसृतं\[8\] तस्माज्जगदुद्धरणाय च ।  
 तदाद्यमुपदेक्ष्यामि यद्भेदैर्बहुभिः स्थितम् ॥ 6 ॥  
 एकायनश्रुतेः सारभूतं सात्वततन्त्रमुपदेक्ष्यामीत्याह- ब्राह्मणानामिति सार्धत्रयेण। सद्ब्रह्मवासुदेवाख्ययाजिनां सच्छब्दब्रह्मशब्दवासुदेवशब्दवाच्यवस्तुमात्रार्चनपराणामित्यर्थः। ब्राह्मणानां लक्ष्यभूतं विषयभूतम्। देवतान्तरयाजिनां ब्राह्मणानामदर्शनीयमिति भावः। अत एव अधिकारिणां शुद्धयाजिनां हृदिस्थम् अतिगोप्यमित्यर्थः। विवेकदं हेयोपादेयविवेकप्रदं परं श्रेष्ठं ब्रह्मोपनिषदं तथाविधसंज्ञकम्, उप समीपे निषीदतीति उपनिषदिति। सर्वोपनिषदामपि भगवत्समीपवर्तित्वेऽप्यत्र ब्रह्मोपनिषदित्यनेन ब्रह्मणोऽव्यवहितसमीपवर्तित्वं सूच्यते। यद्वा ब्रह्ममात्रप्रतिपा(द?दि) का उपनिषदि (ति वा अ? त्य)र्थः। दिव्यमन्त्रक्रियोपेतम्  
 दिव्यैर्बलादिकैर्मन्त्रैः साक्षात् तत्प्रतिपादकैः ।  
 अलङ्कृतमसंदिग्धमविद्यातिमिरापहम् ॥ (ई. सं. 1/21)  
इत्याद्युक्तप्रकारेण बलादिमन्त्रसहितम्, मोक्षमात्रफलप्रदं यच्छास्त्रमेकायनश्रुतिरूपं शास्त्रम्, तस्मान्मूलवेदाद् जगदुद्धरणाय परि\[9\]सृतम्।  
 परित्यज्य परं धर्मं मिश्रधर्ममुपेयुषाम् ।  
 भूयस्तत्पदकाङ्क्षाणां श्रद्धाभक्ती\[10\] उपेयुषाम् ॥  
 अनुग्रहार्थं वर्णानां योग्यतापादनाय च ।  
 तथा जनानां सर्वेषामभीष्टफलसिद्धये ॥  
 मूलवेदानुसारेण छन्दसाऽऽनुष्टुभेन च ।  
 सात्वतं पौष्करं चैव जयाख्येत्येवमादिकम् ॥  
 दिव्यं \[11\] सच्छास्त्रजालं तदुक्त्वा संकर्षणादिभिः ।  
 प्रवर्तयामास भुवि सर्वलोकहितैषिभिः ॥ (ई. सं. 1/48-51)  
इत्युक्तत्वात्। क्रमं तादृग् मूलवेदसदृशम्, सिद्धिमोक्षप्रदं भोगापवर्गदम्, काम्यफलप्रदत्वेऽपि भगवन्मात्रविषयत्वात्। परिशुद्धं सरहस्यं नानाविधरहस्यमन्त्रसहितम्, असंकुलं देवतान्तरैरमिश्रं यद्दिव्यशास्त्रं बहुभिर्भेदैः स्थितं नानासंहिताभेदभिन्नम्, तदाद्यं तस्मिन् दिव्यशास्त्रे आद्यं प्रथमं सात्वततन्त्रमित्यर्थः। उपदेक्ष्यामि भवत इति शेषः॥ 4-6 ॥  
 \[5 मार्गसमो- मु.।\]  
 \[6 क्रियो-अटी.।\]  
 \[7 मोक्षमात्रफलप्रदम्- अटी.।\]  
 \[8 श्रुतं- बख.।\]  
 \[9 हृतम्- म.।\]  
 \[10 क्तिमुपे- अ.।\]  
 \[11 तच्छास्त्र-अ.।\]  
   
 सिद्धिमोक्षप्रदं शुद्धं सरहस्य\[12\]मसंकुलम् ।  
 अष्टाङ्गयोगसिद्धानां ह्यद्यागनिरतात्मनाम् ॥ 7 ॥  
 परव्यूहविभवभेदेन तदधिकारिभेदान् दर्शयन् आदौ परस्य भगवतोऽर्चने योगिनामधिकारमाह- अष्टाङ्गेति॥ 7 ॥  
 \[12 स्यं महाफलम्- मु.।\]  
   
 योगिनामधिकारः स्यादेकस्मिन् हृदयेशये ।  
 व्यामिश्र\[13\]यागयुक्तानां विप्राणां वेदवादिनाम् ॥ 8 ॥  
 वेदपारगाणामपि तदुक्तदेवतान्तरव्यामोहरहितानामेव ब्राह्मणानां परव्यूहार्चने समन्त्रमधिकारं व्यामिश्रयाजिनां तदभावं चाह- व्यामिश्रेति॥ 8 ॥  
 \[13 राग-उ.।\]

 समन्त्रं\[14\] तु चतुर्व्यूहे त्वधिकारो न चान्यथा ।  
 त्रयाणां क्षत्रियादीनां प्रपन्नानां च तत्त्वतः ॥ 9 ॥  
 तदा\[15\] भगवदेकप्रपत्तिनिष्ठानामेव क्षत्रविट्छूद्राणां व्यूहार्चनेऽमन्त्रमधिकारमाह- त्रयाणामिति ॥ 9 ॥  
 \[14 समन्त्रे- सार्वत्रिकः पाठः।\]  
 \[15 \`तदा.....माह' नास्ति- अ.।\]  
   
 अमन्त्रमधिकारस्तु चतुर्व्यूहक्रियाक्रमे ।  
 सक्रिये मन्त्रचक्रे तु वैभवीयेऽ\[16\]विवेकिनाम् ॥ 10 ॥

 ममतासन्निरस्तानां स्वकर्मनिरतात्मनाम् ।  
 कर्मवाङ्\[17\]मनसैः सम्यग् भक्तानां परमेश्वरे ॥ 11 ॥  
 अहङ्कारममकारग्रस्ततया विवेकरहितानामपि स्वकर्मनिष्ठानां भगवद्भक्तानां दीक्षितानां ब्राह्मणादीनां चतुर्णामपि विभवार्चने समन्त्रमेवाधिकारमाह- सक्रिय इति द्वाभ्याम्। अत्र वैभवीयेविवेकिनामित्यत्र अविवेकिनामिति पदच्छेदः। नह्यत्र विवेकरहितैरर्चनीयत्वोक्त्या विभवभेदानामपकर्षः शङ्कनीयः, अपि तु सौलभ्यातिशयेन उत्कर्ष एव सिध्यति। इत्थमेवोपबृंहितं लक्ष्मीतन्त्रेऽपि-  
 सुसिद्धयोगतत्त्वानामधिकारः परात्मनि\[18\] ।  
 व्यामिश्र\[19\]यागयुक्तानां मध्यानां व्यूहभावने ॥  
 वैभवीयादिरूपेषु विवेकविधुरात्मनाम् ।  
 अहन्ताममतार्तानां\[20\] भक्तानां परमेश्वरे ॥  
 अधिकारस्य वैषम्यं भक्तानामनुदृश्य सः ।  
 भजते विविधं \[21\]रूपं परव्यूहादिशब्दितम् ॥ (11/48-51) इति ॥ 10-11 ॥  
 \[16 विलो- मु.।\]  
 \[17 मान- उ.।\]  
 \[18 कृति- अ.।\]  
 \[19 योग- मु.।\]  
 \[20 तान्तानां- अ.।\]  
 \[21 भावं- मु.।\]

 चतुर्णामधिकारो वै \[22\]प्राप्ते दीक्षाक्रमे सति ।  
 एवं सम्प्रतिपन्नानां मन्त्रपूर्वं यथास्थितम् ॥ 12 ॥  
 एवं स्वस्वाधिकारानुरोधेन संप्रतिपन्नानां हिततमं साक्षात् परस्यार्चनविधानमादौ श्रृणुष्वेत्याह- एवमिति॥ 12 ॥  
 \[22 वृत्ते-अ. उ.।\]

 विधानमेकमूर्तीयं समाकर्णय साम्प्रतम् ।  
 प्रशस्ते विजने गुप्ते गन्धलिप्ते धरातले ॥ 13 ॥  
 तन्मन्त्रोद्धारार्थं \[23\]चक्ररचनामाह- प्रशस्त इति ॥ 13 ॥  
 \[23 वर्णचक्र- म.।\]  
   
 \[24\]सुधूपितेऽर्घ्यपुष्पाढ्ये वर्णचकं प्रसाध्य\[25\] च ।  
 यस्मिन् प्रतिष्ठितं विश्वमाब्रह्मभुवनान्तिकम् ॥ 14 ॥

 येनोदितेन जगतः प्रभवः समनन्तरम् ।  
 स्वात्मन्युपरते यस्मिन् प्रलयः सम्प्रजायते ॥ 15 ॥  
 "मन्त्राणां जननी साक्षान्मम शब्दमयी तनुः" (लक्ष्मी. 23/11) इति \[26\]व(र्ण)चक्रस्य साक्षाद् भगवच्छरीरकत्वात् तस्य निखिलजगदाधारत्वं सृष्ट्यादिहेतुत्वं चाह- यस्मिन्निति द्वाभ्याम् ॥ 14-15 ॥  
 \[24 सुदी- अटी.।\]  
 \[25 प्रसार्य- अ.।\]  
 \[26 परशु- अ.।\]

 प्रेरकं चन्द्रसूर्याभ्यां सबाह्याभ्यन्तरं तु यत् ।  
 नित्योदितं \[27\]यदक्षस्थं वर्णमीश्वरवाचकम् ॥ 16 ॥  
 तत्र प्रणवादिवर्णसंस्थितिक्रममाह- नित्योदितमित्यादिभिः ॥ 16 ॥  
 \[27 यथा- बख. उ., यदा- अ.।\]

 यत्र स्थानविभागेन \[28\]वागात्मा भगवान् स्थितः ।  
 अकाराद्यो \[29\]विसर्गान्तः सौरश्चान्द्रः कलागणः ॥ 17 ॥  
   
 ह्रस्वदीर्घविभागेन नाभौ यत्र द्विरष्टकः ।  
 कादिभान्तोऽप्यरान्तस्थः प्राकृ-तस्तत्त्व\[30\]सञ्चयः ॥ 18 ॥

 पृथिव्यादिप्रकृत्यन्तो\[31\] युग्मयोगेन लाङ्गलिन् ।  
 \[32\]कलनादेहभृत् कालो नेमिगो नवलक्षणः ॥ 19 ॥

 मकाराद्यो \[33\]हवर्णान्तो यत्र \[34\]प्रधिगणे स्वयम् ।  
 कालवैश्वानरः साक्षान्मार्ताण्डायुतसन्निभः\[35\] ॥ 20 ॥

 ज्वालाऽयुतसहस्राढ्यो वर्णान्तो भगवान् स्थितः ।  
 आमध्यात् प्रधिपर्यन्तां\[36\] मनोन्तां वर्णसन्ततिम् ॥ 21 ॥  
 अकाराद्यो विसर्गान्त इत्यत्र अकारादीनां ह्रस्वानामष्टवर्णानां सौरत्वादालोकाद्यात्मकत्वम्, आकारादीनां दीर्घाणामष्टानां चान्द्रत्वाद् द्रवताद्यात्मकत्वं चोक्तं जयाख्ये-  
 आलोकस्तीक्ष्णता व्याप्तिर्ग्रहणं क्षेपणेरणे ॥  
 पाकः प्राप्तिरिति ह्यष्टौ सूर्यभागे व्यवस्थिताः ।  
 अकारादिषु ह्रस्वेषु वर्णेष्वेतेष्वनुक्रमात् ॥  
 द्रवता शैत्यभावश्च तृप्तिः कान्तिः प्रसन्नता ।  
 \[37\]रसतास्वाद\[38\] आनन्दो ह्यष्टौ चान्द्रा \[39\]इमा मताः ॥  
 आकारादिषु दीर्घेषु संस्थिता मातृकात्मना ।  
 अविनाभावरूपेण अन्योन्येन सदैव हि ॥  
 अष्टानामपि चाष्टौ तु संस्थिता बहिरन्तरे । (6/13-17)  
इति ॥ 17-21 ॥  
 \[28 वर्णात्मा- बख.।\]  
 \[29 \`विसर्गान्तः.....कलनादे' नास्ति- बक.।\]  
 \[30 सौरः चान्द्रं- मु, सौरचान्द्र- अ.।\]  
 \[31 स्तत्र- मु. बक. उ. अ.।\]  
 \[32 त्यन्त- मु. बक.।\]  
 \[33 विसर्गान्तो- मु, महासत्तो- अ.।\]  
 \[34 पृथ्वीगणः- मु.।\]  
 \[35 दीघितिः- बक. बख. अ. उ.।\]  
 \[36 पर्यन्तं नमोन्ता वर्णसन्ततिः- मु.।\]  
 \[37 रस्यता- म.।\]  
 \[38 ह्लाद- मु.।\]  
 \[39 स्त्विमा- मु.।\]

 उच्चार्यार्घ्यादिनाऽभ्यर्च्य विद्याबीजं हि चक्रराट् ।  
 ततः समुद्धरेन्मन्त्रं परमात्मनि वाचकम् ॥ 22 ॥

 गलन्तममृतप्रख्यमचिरान्मोक्षसिद्धिदम् ।  
 अक्षस्थमुद्धरेत् पूर्वं नेमि\[40\]षष्ठमनन्तरम् ॥ 23 ॥  
 वर्णचक्रार्चनपूर्वकं मन्त्रमुद्धरेदित्याह- आमध्यादिति द्वाभ्याम्। चक्रराट् वर्णचक्रमित्यर्थः। \[41\]विभक्तिविनिमयश्छान्दसः। तथा चात्रैवं प्रयोगः- प्रशस्ते विजने गुप्ते गन्धलिप्तेऽर्घ्यपुष्पाढ्ये सुधूपिते धरातले द्वादशारं चक्रं विलिख्य तन्मध्येऽक्षस्थाने प्रणवं नाभौ अकारादिविसर्गान्तान् षोडशस्वरान्, द्वादशारेषु प्रत्यरं वर्णयुग्मक्रमेण ककारादिभकारान्तानि चतुर्विशतिवर्णानि, नेमिभागे मकारादिहकारान्तवर्णनवकम्, \[42\]प्रधिगणे क्षकारं च विलिख्य आमध्यात् प्रधिपर्यन्तं वर्णपरम्पराम् ॐ ओं नमः, ॐ अं नम इत्यादिक्रमेणोच्चार्यार्घ्यादिभिरभ्यर्च्य मन्त्रमुद्धरेत् ॥ 22-23 ॥  
 \[40 नेमे-मु., नेमेः- अ.।\]  
 \[41 \`विभक्ति..... श्छान्दसः' नास्ति-अ.।\]  
 \[42 प्रथा- म.।\]  
   
 नाभिद्वितीयेनाक्रान्तं द्वितीयमिदमक्षरम् ।  
 \[43\]द्वितीयं दश\[44\]संख्याच्च तदधश्चाष्टमात् परम् ॥ 24 ॥

 नाभेस्त्रयोदशोपेतं \[45\] द्वितीयमिदमक्षरम् ।  
 \[46\]अथ द्वितीयं नवमान्नाभितुर्यादिनान्वितम्\[47\] ॥ 25 ॥

 द्वितीयमष्टमाद् वर्णं केवलं विद्धि पञ्चमम् ।  
 विज्ञानपदमादाय त्र्यक्षरं तदनन्तरम् ॥ 26 ॥

 आद्यमेकादशाद् वर्णं भिन्नं नाभ्यपरेण तु ।  
 नेमेस्तृतीयवर्णस्य ततस्तमुपरि न्यसेत् ॥ 27 ॥

 \[48\]मन्त्राणां नवमं ह्येतद् दशमं मे निबोधत\[49\] ।  
 नाभिद्वितीयेनाक्रान्तं प्राग्वर्णं चाष्टमारगम् ॥ 28 ॥

 नेमेर्द्वितीयं तदनु नेमेरादाय चाष्टकम्\[50\] ।  
 तदुद्देशात् तृतीयं च स्थितं तत् पञ्चमोपरि ॥ 29 ॥

 त्रयोदशमिदं विद्धि नवमादपरं ततः ।  
 षष्ठस्य नेमिवर्णस्य \[51\]चोर्ध्वे तत्त्रितयं न्यसेत् ॥ 30 ॥  
   
 युक्तं नाभितृतीयेन \[52\]ह्यथ षोडशमुच्यते ।  
 द्वितीयं दशमाद् वर्णान्नाभ्येकादशसंयुतम् ॥ 31 ॥

 चैतन्यायपदं दद्यात् सनमस्कमतः परम् ।  
 द्वाविंशार्णो ह्ययं मन्त्रः पदैः षड्भिरलङ्कृतः ॥ 32 ॥  
 तत्प्रकारमाह- (ततः स? अक्षस्थ)मुद्धरेदित्यादिभिः। पूर्वमक्षस्थं प्रणवमुद्धरेत्। अनन्तरं नाभिद्वितीयेनाक्रान्तं आकारेण युक्तं नेमिषष्ठं शकारमुद्धरेत्। अथ दशसंख्या(द्) द्वितीयं दशमारस्थधकारयोर्द्वितीयं नकारमुद्धृत्य तदधः अष्टमात् परं अष्टमादराद् द्वितीय\[53\] वर्णं तकारं संयोज्य तन्नाभेस्त्रयोदशोपेतम् ओकारान्वितं कुर्यात्, ततो नवमाद् द्वितीयं \[54\]दकारं नाभितुर्यादिना \[55\]इकारेणान्वितं कुर्यात्, अथ अष्टमाद् द्वितीयं वर्णं तकारं केवलमुद्धरेत्। अथ विज्ञानेति वर्णत्रयमुद्धरेत्। तत एकादशादाद्यं पकारं नाभ्यपरेण आकारेण भिन्नं संयुक्तं कृत्वा तन्नेमे\[56\]स्तृतीयस्य वर्णस्य रेफस्योपरि न्यसेत्। अथ \[57\]नाभिद्वितीयेनाक्रान्तम् आकारयुक्तम् अष्टमारगं प्राग्वर्णं णकारमुद्धरेत्। तदनु नेमेर्द्वितीयं यकारमुद्धरेत्। ततो नेमेरष्टकम् \[58\]सकारमुद्धरेत्। ततस्तत्पञ्चमोपरि वकारोपरि स्थितं तदुद्देशात् तृतीयं रेफमुद्धरेत्। ततो नवमादपरं दकारमुद्धरेत्, अथ षष्ठस्य नेमिवर्णस्य शकारस्योर्ध्वे तत्तृतीयं रेफं न्यसेत्। तन्नाभितृतीयेन इकारेण युक्तं कुर्यात्, अथ दशमाद् द्वितीयं वर्णं नकारं नाभ्येकादशसंयुतम् एकारान्वितं कुर्यात्। ततः सनमस्कं नमस्कारशिरस्कं चैतन्यायेति चतुरक्षरं पदमुद्धरेत्। तथा च \`ॐ शान्तोदितविज्ञानप्राणाय सर्वदर्शिने चैतन्याय नमः' इति \[59\]द्वाविंशाक्षरः षड्भिः पदैरलङ्कृतो मन्त्रः समुद्धृतो भवति ॥ 24-32 ॥  
 \[43 \`द्वितीयं....मक्षरम्' नास्ति-अटी.।\]  
 \[44 संयोगि तदादौ चाष्टमात्मरम्- मु.।\]  
 \[45 तृतीय- बख. अ. उ.।\]  
 \[46 \`अथ....त्र्यक्षरं' नास्ति- उ.।\]  
 \[47 ञ्चितम्- बक.।\]  
 \[48 मन्त्रान्तं- मु., मन्त्रार्णं- अ. उ.।\]  
 \[49 धतु- मु. बक. बख. अ.।\]  
 \[50 मम्- उ., गम्- अटी.।\]  
 \[51 ऊर्ध्वे- बक. बख. अ. उ.।\]  
 \[52 अथ- बक. बख. अ. उ.।\]  
 \[53 यं- म.।\]  
 \[54 धकारं- अ.।\]  
 \[55 भका- अ.।\]  
 \[56 मितृ- म.।\]  
 \[57 नेमि- म.।\]  
 \[58 एकार- म.।\]  
 \[59 द्वादशाक्षरः- अ.।\]

 तत्रैकार्णं पदं ज्ञानं चतुर्वर्णं पदं बलम् ।  
 ष़डक्षरं चाप्यैश्वर्यं वीर्यं पञ्चाक्षरं परम् ॥ 33 ॥  
   
 चतुर्वर्णं पदं तेजः \[60\]शाक्तं स्याद् द्व्यक्षरं च यत् ।  
 तेजो वीर्यं बलं शक्तिरैश्वर्यं ज्ञानमेव च ॥ 34 ॥  
 तेषामेव षण्णां पदानामक्षरसंख्याकथनपूर्वकं ज्ञानादिगुणवाच\[61\]कत्वमाह- तत्रेति सार्धेन। अथ बलस्य ज्ञानोपसर्जनत्वात् तदव्यवहितमेव तदुक्तम्। एवमेव ऐश्वर्योपसर्जनं वीर्यम्, वीर्यशक्त्युपसर्जनं तेजश्चोक्तमिति ज्ञेयम्। बलादीनां ज्ञानाद्युपसर्जनत्वं सुस्पष्टमुपबृंहितं लक्ष्मीतन्त्रे-  
 तिस्रो मम स्वभावाख्या विज्ञानैश्वर्यशक्तयः ॥  
 अन्मिषत्यः पृथक् तत्त्वत्रयेण परिकीर्तिताः ।  
 बलं वीर्यं तथा तेज इत्येतत्तु गुणत्रयम् ॥  
 श्रमाद्यविद्या\[62\]भावाख्यं ज्ञानादेरुपसर्जनम् । (2/49-51) इति।  
वस्तुतस्तु ऐश्व\[63\]र्यादिपञ्चकमपि ज्ञानधर्म इति\[64\] विज्ञेयम्,  
 ज्ञानात्मकं परं रूपं ब्रह्मणो मम चोभयोः ॥  
 शेषमैश्वर्यवीर्यादि ज्ञानधर्मः सनातनम् । (2/25-26)  
इति लक्ष्मीतन्त्रोक्तेः। ज्ञानादीन्यपि तत्रैव विवृतानि-  
 अहमित्यान्तरं रूपं ज्ञानरूपमुदीर्यते ॥  
 प्रकाशकादिकं रूपं स्फटिकादिसलक्षणम् ।  
 अत\[65\]स्तज्ज्ञानरूपत्वं मम नारायणस्य च ॥  
 अव्याहतिर्यदुद्यन्त्या\[66\]स्तदैश्वर्यं परं मम ।  
 इच्छेति सोच्यते तत्तत्तत्त्वशास्त्रेषु पण्डितैः ॥  
 जगत्प्रभृतिभावो मे यः सा शक्ति\[67\]रुदीर्यते ।  
 सृजन्त्या यच्छूमाभावो मम तद्बलमिष्यते ॥  
 भरणं यच्च कार्यस्य बलं तच्च प्रचक्षते ।  
 शक्त्यंशकेन च प्राहुर्भरणं तत्त्वकोविदाः ॥  
 विकारविरहो वीर्यं प्रकृतित्वेऽपि मे सदा ।  
 स्वभावं हि जहात्याशु पयो दधिसमुद्भवे ॥  
 जगद्भावेऽपि सा नास्ति विकृतिर्मम नित्यदा ।  
 विकारविरहो वीर्यमिति तत्त्वविदां मतम् ॥  
 विक्रमः कथितो वीर्यमैश्वर्यांशस्तु स स्मृतः ।  
 सहकार्यनपेक्षा मे सर्वकार्यविधौ हि या ॥  
 तेजः षष्ठं गुणं प्राहुस्तमिमं तत्त्ववेदिनः ।  
 पराभिभवसामर्थ्यं तेजः केचित् प्रचक्षते ॥  
 ऐश्वर्ये योजयन्त्येके तत्तेजस्तत्त्वकोविदाः ।  
 इति पञ्च गुणा एते ज्ञानस्य स्तुतयो\[68\]मताः ॥ (2/26-35) इति।  
 अथ मन्त्रार्थ उच्यते- अत्रादौ प्रणवेन तन्नादान्तगगनस्थितः परवासुदेवो विवक्षणीयः, इदानीं तस्य प्रकृतत्वात्। तथा च लक्ष्मीतन्त्रे-  
 ओमित्येतत् समुत्पन्नं प्रथमं बिन्दुतारकम् ।  
 बिन्दुना भूषयेत् पश्चान्नादेन तदनन्तरम् ॥  
 ध्यायेत् सन्ततिनादान्तां\[69\] तैलधारा\[70\]त्मवाक्यताम् ।  
 एतत्तद्\[71\] वैष्णवं रूपं त्र्यक्षरं ब्रह्म शाश्वतम् ॥  
 अनिरुद्धस्त्वकारोऽत्र प्रद्युम्नः पञ्चमः स्वरः ।  
 संकर्षणो मकारस्तु वासुदेवस्तु \[72\]पञ्चकः ॥  
 चतुर्णामविभागं\[73\] तु नादरूपं सुरेश्वर ।  
 नादस्य या परा काष्ठा साऽहन्ता परमेश्वरी ॥  
 शक्तिः सा परमा \[74\]रूपा नादान्तगगनाह्वया ।  
 शब्दब्रह्ममयी सूक्ष्मा साहं सर्वावगाहिनी ॥  
 विरामे सति नादस्य यः स्पष्टीभवति \[75\]ध्रुवम् ।  
 ज्योतिस्तत् परमं ब्रह्म लक्ष्मीनारायणात्मकम् ॥  
 एतत्ते वैष्णवं धाम कथितं पौरुषं परम् । (24/6-12) इति।  
 शान्तोदितविज्ञानप्राणाय शान्तोदितं सूक्ष्मरूपम्, स्वात्ममात्रानुभवदशाविशिष्टमिति यावत्। यतः शान्तोदिता नित्योदिता चेति दशाद्वयमीश्वरस्य प्रसिद्धम्। तत्र शान्तोदितावस्था नाम स्वात्ममात्रानुभवदशा, नित्योदितावस्था तु \[76\]स्वभूत्यनुभवदशा। तथा च श्रीगुणरत्नकोशव्याख्याने- "तैस्तैः कान्तेन शान्तोदितगुणविभवैः" (25 श्लो.) \[77\]इत्यत्र दशाद्वयं व्याख्यातम्। गर्गकुलीनरामानुजीये श्रीरङ्गराजस्तवव्याख्याने तु- "प्रथन्ते सोऽनन्तः स्ववशघनशान्तोदितदशः\[78\]" (उ. 37 श्लो.) इत्यत्र स्वविभूतिस्वगुणानुभवदशा शान्तोदितदशा, स्वरूपानुभवदशा नित्योदितदशेति व्युत्क्रमेणोक्तम्। तत्प्रामादिकम्। यतस्तत्कर्तृक एव वरदराजस्तवव्याख्याने- "प्रशान्तानन्तात्मानुभवजमहानन्दमहिम प्रसक्तस्तैमित्यानुकृतवितरङ्गार्णवदशम्"(13 श्लो.)। इत्यत्र शान्तोदितदशा नाम स्वात्ममात्रानुभवदशा, इतरा नित्योदितदशेति यथाक्रमं व्याख्यातम्। विज्ञानं तुर्यव्यूहमित्यर्थः। "विज्ञानं यज्ञं तनुते" (तै. उ. 2/5) इत्यत्र यथा विज्ञानशब्दस्य धर्मिवाचकत्वम्, तद्वदिहापि भगवद्वाचकत्वं बोध्यम्। तत्प्राणयतीति तथोक्तः। शान्तोदितसंज्ञक\[79\]पररूपं प्रति नित्योदितसंज्ञकपरात्परवासुदेवस्य कारणत्वात् तत्प्राणत्वमस्येति भावः। तथा च तत्त्वत्रयव्याख्याने-  
 नित्योदितात् संबभूव तथा शान्तोदितो हरिः ।....  
 चातुरात्म्यम\[80\]थापीदं कृपया परमेष्ठिनः ।  
 उपासका\[81\]नुग्रहार्थं यः परश्चेति कीर्त्यते ॥  
 शान्तोदितात् प्रवृत्तं च चातुरात्म्यत्रयं तथा ।  
 उपासकानुग्रहार्थं सेनेश मम तत्पुनः ॥  
 सुषुप्तिस्वप्नसंज्ञं यज्जाग्रद्व्यूहं\[82\] तथा परम् ।  
 चातुरात्म्यं महाभाग पञ्चमं परमेश्वरम् ॥ (पृ. 133) इति।  
सर्वदर्शिने सर्वज्ञाय चैतन्याय ज्ञानरूपाय परात्परवासुदेवायेत्यर्थः। "ज्ञानात्मकं परं रूपं ब्रह्मणो मम चोभयोः" (2/25) इति लक्ष्मीतन्त्रे। नमस्तस्मै सकलविधकैङ्कर्याणि करवाणि मदर्थं न करवाणीति प्रसिद्धोऽयं नमश्शब्दार्थः ॥ 33-34 ॥  
 \[60 शान्तं- मु. बक. बख. अ.।\]  
 \[61 वाचित्व- अ.।\]  
 \[62 द्यवद्या- मु.।\]  
 \[63 र्येति- अ.।\]  
 \[64 इत्यपि ज्ञेयम्- अ.।\]  
 \[65 स्तु ज्ञा- मु.।\]  
 \[66 द्यत्या- मु.।\]  
 \[67 रिती- मु.।\]  
 \[68 योऽमलाः-मु.।\]  
 \[69 सन्ततनादेन-मु.।\]  
 \[70 मिवातताम्- मु.।\]  
 \[71 एतत्ते- अ. म.।\]  
 \[72 बिन्दुकः- मु.।\]  
 \[73 गस्तु नादस्तत्र- मु.।\]  
 \[74 सूक्ष्मा- मु.।\]  
 \[75 स्वयम्- मु.।\]  
 \[76 स्वभक्त्य- अ.।\]  
 \[77 इत्यत्रैव- म.।\]  
 \[78 दिश- अ.।\]  
 \[79 \`पररूपं.....संज्ञक' नास्ति- अ.।\]  
 \[80 थाप्यण्डं- मु.।\]  
 \[81 सना-अ. म.।\]  
 \[82 त्संज्ञं- मु.।\]

 दृगस्त्रं कवचं शैखं शिरो हृत्\[83\] षड् यथाक्रमम् ।  
 मन्त्रः समाधिविषये नानाभूमिजयेषु च ॥ 35 ॥  
 अङ्गमन्त्रसिद्ध्यर्थमुक्तानां ज्ञानादीनां हृदयाद्यङ्गैः सह योजनक्रममाह- तेज इत्यादिना। तथा चैवं प्रयोगः- ॐ ॐ ज्ञानाय हृदयाय नमः। ॐ विज्ञानप्राणाय ऐश्वर्याय शिरसे स्वाहा। ॐ नमः शक्त्यै शिखायै वौषट्। ॐ शान्तोदित\[84\]बलाय कवचाय हुम्। ॐ सर्वदर्शिने वीर्याय अस्त्राय फट्। ॐ चैतन्याय तेजसे नेत्राभ्यां वौषट्। एवमेषां मन्त्राणां प्रणवादित्वं\[85\] नमस्स्वाहादिजात्यन्तत्वं\[86\] च नृसिंहकल्पपरिच्छेदे वक्ष्यति-  
 सर्वेषां प्रणवः पूर्वः स्वसंज्ञान्ते नियोज्य तु ।  
 स्वकीया जातयश्चान्ते वौषडन्ताः क्रमेण तु ॥ (17/10-11) इति ॥ 35 ॥  
 \[83 हृच्च- मु. अटी.।\]  
 \[84 दिताय- म.।\]  
 \[85 दित्सु- अ.।\]  
 \[86 जात्यत्वं- अ.।\]

 निराकारो निरङ्गश्च स्मर्तव्यो ब्रह्मलक्षणः ।  
 तत्प्राप्त्युपाये प्रथमे यागहोमादिके तु वै ॥ 36 ॥

 साकारं संस्मरेत् साङ्गं परिवारेण चावृतम् ।  
 आनीता व्यक्ततां येन स्वयं ज्ञानादयो गुणाः ॥ 37 ॥  
 उक्तस्यास्य मूलमन्त्रस्य विषयभेदेन साकारत्वं निराकारत्वं चाह- मन्त्रः समाधिविषय इति द्वाभ्याम्। यागहोमादिके यागो बिम्बादिषु भगवदर्चनम्, होमो वह्निसंतर्पणम्, आदिशब्देनाविशिष्टं पाञ्चकालिकं कर्मोच्यते। प्रथमे \[87\]तत्प्राप्त्युपाये कर्मज्ञानभक्तिप्रपत्तिनाम्नां चतुर्विधानां भगवत्प्राप्त्युपायानां प्रथमे उपाये, कर्मयोग इत्यर्थः॥ 36-37 ॥  
 \[87 \`तत्' नास्ति- अ.।\]  
   
 शश्वद् यागसमाप्त्यर्थं \[88\]कर्मिणामनुकम्पया ।  
 सोऽनङ्गः संस्मृतो मन्त्रो भक्तिश्रद्धावशेन तु ॥ 38 ॥

 फलं यच्छति वै नूनं नित्यं तद्भावितात्मनाम् ।  
 प्राधान्येन क्रतोः\[89\] स्थैर्यं मोक्षो यत्रानुषङ्गतः ॥ 39 ॥  
 एतत्कर्मयोगनिष्ठानां साकारस्मरणं विना भगवदर्चनादेः कर्तुमशक्यतया भगवान् स्वयमेव तेषु कृपातिशयेन षाड्गुण्यात्मकं निजाकारं प्रकाशयति। योगिनां तु \`सर्वत्र विदितात्मनाम्' इत्युक्तरीत्या तन्नैरपेक्ष्यान्निराकारं \[90\]संस्मृतोऽपि तद्भक्त्यतिशयसंतुष्टः फलं प्रयच्छतीत्याह- आनीता इति द्वाभ्याम् ॥ 38-39 ॥  
 \[88 \`कर्मिणा.....शान्त्यर्थं' नास्ति- बख., कर्मणां- मु. बक. उ.।\]  
 \[89 त्वथैश्वर्यं- बख. अ.उ.।\]  
 \[90 सस्मृतो- अ.।\]  
   
 तत्र तद्विघ्नशान्त्यर्थं\[91\] मन्त्रार्थं\[92\] विद्धि मन्त्रपम् ।  
 विपर्यये तु नेत्रान्तो मन्त्रो यस्मान्महामते ॥ 40 ॥

 दृग्दृष्टिशुद्धमार्गाणां क्व विघ्नाः शान्तचेतसाम् ।  
 स्वकमन्तर्गतं\[93\] तेजः स्वातन्त्र्याच्च बहिष्कृतम् ॥ 41 ॥  
 ऐश्वर्यप्रधाने कर्मण्यस्य मन्त्रस्याङ्गन्यासादिष्वस्त्रान्तत्वं मोक्षप्रधाने कर्मणि नेत्रान्तत्वं चाह- प्राधान्येनेति द्वाभ्याम्। तत्र तस्मिन् कर्मणि तद्विघ्नशान्त्यर्थं तस्य कर्मणस्तज्जन्यैश्वर्यस्य तदानुषङ्गिकमोक्षस्य च ये विघ्नाः संभवन्ति, तत्तच्छान्त्यर्थमित्यर्थः। विपर्यये तु मोक्षस्य प्राधान्ये ऐश्वर्यस्यानुषङ्गिकत्वे इत्यर्थः। दृग्दृष्टिशुद्धमार्गाणां दृग् नेत्रमन्त्रः, तेन दृष्टिः अवलोकनम्, तेन शुद्धः पावनीकृतो मार्गो येषां तेषां तथोक्तानाम्। नेत्रमन्त्रावलोकनस्य \[94\]परिशुद्ध्यावहत्वं व्यक्तमुक्तमीश्वरपारमेश्वरयोः-  
 देवं हृत्कमलाकाशे तेजोरूपतया स्थितम् ।  
 तस्मात् स्थानात् समानीय तं कुर्यान्नेत्र\[95\]मध्यगम् ॥  
 वासुदेवाभिधानं तु प्रागुक्तं च समाश्रयेत् ।  
 ततो लोचनयुग्मेन स्तब्धेन \[96\]मुनिपुङ्गवाः ॥  
 जपन् लोचनमन्त्रं तु \[97\]पश्येद् यागोपयोगिनम् ।  
 \[98\]संभारमखिलं तेन द्रव्यसंघो विशुध्यति ॥ इति ॥ 40-41 ॥  
      (ई. सं. 3/2-5; पा.सं. 6/8-10)  
 \[91 र्थमस्त्राणां - अ. उ.।\]  
 \[92 मन्त्रान्तं- बक. बख.।\]  
 \[93 र्गते- मु.।\]  
 \[94 पारि- म.।\]  
 \[95 मन्त्र- अ.।\]  
 \[96 द्वि जसत्तम- पा.।\]  
 \[97 अवलोक्याखिलं तु तम्- पा.।\]  
 \[98 नास्त्येषा पङ्क्तिः- पा.।\]  
   
 येन येन हि मन्त्रेण स च नेत्रान्वितः स्मृतः ।  
 स्वप्रकाशस्त्वनुपमो येन येन हृदन्तरे ॥ 42 ॥

 सितासितः समाकृष्यः\[99\] स\[100\] स तद्वाचकोत्थितः\[101\] ।  
 अथ मन्त्रवरस्यास्य श्रृणुष्वराधनं यथा ॥ 43 ॥  
 बहिःप्रकटिततेजसां मन्त्राणां तेजोवाचकशब्दसहितत्वम् अन्तर्निगूढतेजसां तु तद्वाचकरहितत्वं चाह- स्वकमिति द्वाभ्याम्। एवं च तेजोवाचकरहितानां मन्त्राणां पञ्चाङ्गत्वमेव बोध्यम्। तदुक्तमीश्वरपारमेश्वरयोर्गरुडार्चनप्रकरणे-  
 पञ्चाक्षर इति ख्यातो गारुडो मुनि\[102\]सत्तमाः ।  
 पञ्चाङ्गानि यथापूर्वमक्षरैः स्युः सबिन्दुकैः ॥ इति ।  
    (ई. सं. 8/14;पा. सं.8/14)  
 पारमेश्वरव्याख्याने त्वेतच्छ्लोकव्याख्यानावसरे- "अत्र पञ्चाङ्गोऽयं मन्त्रः पाद्मसात्वतयोः षडङ्गः प्रतिपादितः। षडङ्गानि पुनः स्वयमिति- "नेत्रकर्मणि हृद्बीजं पञ्चाङ्गानां विधीयते" (11/173) इतीत्युक्तम्, तदसंगतम्। यतः श्रीसात्वतेऽयं गरुडपञ्चाक्षरमन्त्रो वा तदङ्गविचारो वा न दृश्यते। न चैतद् गरुडमन्त्राङ्गविचारादर्शनेऽपि "नेत्रकर्मणि हृद्बीजं पञ्चाङ्गानां विधीयते" (19/173) इति तत्रोक्तत्वात् पञ्चाङ्गमन्त्रसामान्यस्य हृद्बीजयोजनया षडङ्गत्वसिद्धेरस्यापि तथा षडङ्गत्वं सिद्धमिति वाच्यम्, यत एवं हृद्बीजेन सह षडङ्गत्वे संभवति सात्वते पञ्चाङ्गानामित्युक्तिरेव न संभवेत्। किञ्च सात्वतोपबूंहणे ईश्वरे (8/14) पारमेश्वरे (8/14) च गरुडमन्त्रस्य षडङ्गत्वकथनं विना पञ्चाङ्गत्वमात्रोक्तिरपि न घटते। अतस्तदर्थमिदं सावधानं श्रृणु- पञ्चाङ्गानां मन्त्राणां दीक्षा\[103\]दाविति शेषः। नेत्रकर्मणि नेत्रमन्त्रेण कर्तव्ये कर्मणि,  
 \[104\]पाचयेत् मूलमन्त्रेण दृष्ट्वा नेत्रेण संस्कृतम् । (18/102) इति,  
 वर्मणा तत्फलप्राप्तिं तल्लयत्वमपि स्मरेत् ॥  
 सुतृप्तिमथ नेत्रेण कुर्यात्तेनैव तत्स्थितिम्\[105\] । (19/88-89)  
इति चैवमादिके हृद्बीजं विधीयते। पञ्चाङ्गानां नेत्रबीजाभावात् तत्स्थाने हृद्बीजं योजयोदिति भावः। एवमेव निरङ्गानां मन्त्राणामङ्गमन्त्रसामान्याभावात् तत्साध्येषु कर्मसु प्रणवो नियोक्तव्य इति च सात्वते उक्तम्-  
 निरङ्गानां तु मन्त्राणामङ्गमन्त्रोक्तकर्मणाम् ॥  
 प्रणवो विनियोक्तव्यः सह कर्मपदेन तु । इति ।  
     (19/173-174)  
नैतावता पञ्चाङ्गानां षडङ्गत्वं निरङ्गानां साङ्गत्वं च सिध्यतीति बोध्यम्॥ 42-43 ॥  
 \[99 कृष्टिः- मु.।\]  
 \[100 स तु तद्वाचकोऽसितः- मु.।\]  
 \[101 न्वितः- बक. बख., जितः- उ.ष\]  
 \[102 सत्तम- पा.।\]  
 \[103 क्षितानामिति- अ.।\]  
 \[104 वाच- अ.।\]  
 \[105 तम्- म.।\]

 सबाह्याभ्यन्तरावस्थं समा\[106\]सादमलेक्षण\[107\] ।  
 परिच्युतमलः स्नातः शुद्धवासा जितेन्द्रियः ॥ 44 ॥  
 एतावदन्तं मन्त्रस्वरूपमुक्त्वा इतः परमर्चनप्रकारं श्रृणुष्वेत्याह- अथेति। सबाह्याभ्यन्तरावस्थं मानस\[108\]बाह्योभयाराधनमित्यर्थः ॥ 44 ॥  
 \[106 मार्थम- मु., पाद- बक.।\]  
 \[107 क्षणः- अ., उ., क्षणम्- बक. बख.।\]  
 \[108 बाह्याराधनोभयात्मकमि-म.।\]  
   
 वाग्यतः पुष्पदर्भाद्यैर्द्वाराग्रस्थं पतत्रिपम् ।  
 सचक्रं पूजयित्वादौ संविशेद् भगवद्गृहम् ॥ 45 ॥  
 आदौ पूजकस्य स्नानादिनियममाह- परिच्युतेति सार्धेन। परिच्युतमलः ब्राह्ममुहूर्तसमुत्थानभगवद्ध्याननामसंकीर्तनादिभिः परिहृतान्तरमलः, शौचाचमनदन्तधावनादिभिः परिहृतबाह्यमलश्चेत्यर्थः। स्नातः  
 \[109\]दिव्याप्यमान्त्रवायव्यभौमतैजसमानसैः ।  
 एतैः समस्तैर्व्यस्तैर्वा कृतशुद्धिर्यथा\[110\]बलम् ॥  
 इत्युक्तरीत्याऽनुष्ठितस्नानः। एतेषामनुष्ठानप्रकारास्तु पारमेश्वरादिषु\[111\] द्रष्टव्याः। यद्यपि जयाख्योक्तं\[112\] पारमेश्वरे चोपबृंहितमौदकस्नानं ग्राह्यम्, तथापि स्वसूत्रोक्तस्नानाद्यनुष्ठानपारम्पर्ये सति तत्परित्यज्यान्यन्न ग्राह्यमिति निर्णीतं पञ्चरात्ररक्षायाम्\[113\]। अत्र स्नात इत्यनेनैव पार्थिवस्नानरूपमूर्ध्वपुण्ड्रधारणमपि संगृहीतम्, सन्ध्यावन्दनादिकमप्युपलक्षितम्। शुद्धवासा इत्यनेन  
 गन्धैः स्रग्भिरलङ्कारैः सोत्तरीयैश्च भूषितः ।  
 कर्णभूषणहाराद्यैः कटकैरङ्गुलीयकैः ॥  
 इत्याद्यर्थः संगृहीतः। क्षिप्तः\[114\]। जितेन्द्रिय इत्यनेनाभिगमनं सूचितं भवति। यतः-  
 जपध्यानार्चनस्तोत्रैः कर्मवाक्चित्तसंयुक्तैः ॥  
 अभिगच्छेज्जगद्योनिं \[115\]तच्चाभिगमनं स्मृतम् ।  
    (ज. सं. 22/68-69)  
इत्युक्ताभिगमनेन हीन्द्रियजयः सिद्ध्यति। पुष्पदर्भा(दी?द्यैरि)त्यनेनोपादानमुक्तं भवति। आदौ द्वाराग्रस्थं सचक्रं पतत्रिपं पूजयित्वेत्यनेनानयोः सर्वद्धारपालमुख्यत्वं सूच्यते। अत एवेश्वरपारमेश्वरयोश्चण्डादिषु जागरूकेष्वपि- "नियोज्य तत्र रक्षार्थं चक्रं च \[116\]पतगेश्वरम्" (ई. सं. 6/116; पा. सं. 7/523) इत्युक्तम्। किञ्च, यागगेहद्वारार्चनप्रकरणेऽपि चण्डनादीनामप्यर्चनाशक्तौ "सर्वद्वारेषु वा पूज्यः सहेतीशः पतत्रिपः" (ई. सं. 9/300; पा. सं. 11/303) इत्युक्तम्। अर्चनस्थानं च तत्रैव व्यक्तमुक्तम्- "ध्यायेद् द्वाराग्रदेशे तु गरुडं काञ्चनप्रभम्" (ई. सं. 9/22; पा. सं. 11/21) इति प्रक्रम्य,  
 प्राणाधिदैवतं चक्रे बलिमण्डलमध्यगे ।  
 संस्थितं संस्मरेत् सर्वैरङ्गैः पुरुषरूपिणम् ॥ इति ।  
    (ई. सं. 9/25- 26; पा. सं. 11/25)  
 बलिमण्डलाभावस्थले गोमयादिना सद्यः कल्पिते\[117\]नाऽर्चनमुक्तं तत्रैव-  
 स्थिते वा कल्पिते तत्र पूजयेद् बलिमण्डले ।  
 सर्वं खगेशपूर्वं तु परिवारं हि साच्युतम् ॥ इति ।  
    (ई. सं. 2/9-10)  
 अस्मिन्नवसरे गर्भगेहद्वारपालार्चनमपि कार्यम्। तदत्रैव वक्ष्यति नृसिंहकल्पपरिच्छेदे-  
 स्नातो बद्धकचो मौनी शुद्धवासोऽर्घ्यपुष्पधृक् ।  
 कृत्वा द्वार्स्थार्चनाद्यं तु उपविश्यासने ततः ॥ (17/16) इति।  
 इदमेवोपबृंहितमीश्वरेऽपि-- "वास्तुपूरुषमन्यांश्च समभ्यर्च्य यथाक्रमम्" (2/11) इति। संविशेद् भगवद्गृहमित्यत्र ईश्वरे द्वारविभाग उक्तः-  
 प्रासादान्तः प्रवेशार्थं ततो द्वारं तु चेतसा ।  
 त्रिभागीकृत्य तन्मध्यभागमेकं द्विधा पुनः ॥ \[118\] ॥  
 विभज्य वामदेशेन दक्षिणेनाङ्घ्रिणा ततः ।  
 शनैः शनैः प्रविश्यान्तः...... ....... ...... ॥ (2/14-15) इति।  
 अन्ये चात्र तत्र तत्रापेक्षिता बहवो विशेषा एतदुपबृंहणयोरीश्वरपारमेश्वरयोरेव संगृहीता ग्राह्याः ॥ 44-45 ॥  
 \[109 पाञ्चरात्ररक्षायां (पृ. 105) समुद्धृतोऽयं श्लोकः।\]  
 \[110 यदा- अ.।\]  
 \[111 पारमेश्वरे द्वितीयाद्याये।\]  
 \[112 जयाख्यसंहितायां नवमे पटले ।\]  
 \[113 अत्र 97-105 पृष्ठेषु स्नानप्रकरणं द्रष्टव्यम्।\]  
 \[114 उभयोर्मातृकयोर्दृश्यतेऽप्रासङ्गिकमेतत् पदम् ।\]  
 \[115 तच्छान्ति- अ.।\]  
 \[116 विहगे- मु.।\]  
 \[117 ते वा अर्चन - अ.।\]  
 \[118 पुरः- अ.।\]

 उपार्जितं \[119\]पुरा यद्वै यागोपकरणं महत् ।  
 तत्सर्वं दक्षिणे कृत्वा वामे तु करकं न्यसेत् ॥ 46 ॥

 गालितेनाम्भसा पूर्णं मध्ये भद्रासनं न्यसेत् ।  
 मृत्काष्ठोपलघातूत्थमेकद्वित्रिशमं\[120\] तु वा ॥ 47 ॥

 चतुरश्रमथाष्टाश्रं चतुरश्रायुतं\[121\] तु वा ।  
 चतुष्पादसमायुक्तं चतुरावरणाङ्कितम् ॥ 48 ॥

 मकरास्यप्रणालं तु प्रमाणेनोपलक्षितम् ।  
 तदधश्चोत्तरस्यां वै चलं वा \[122\]क्ष्मातलाश्रितम् ॥ 49 ॥

 शङ्खचक्राङ्कितं कुर्याज्जलाधारं\[123\] सुलक्षणम् ।  
 अथोपविश्य वै दार्भे काष्ठजे वाऽजिनासने ॥ 50 ॥  
 \[119 पुरस्ताद्वै- मु. अटी.।\]  
 \[120 शतं- मु. बक.बख., दशं-अ. उ.।\]  
 \[121 रश्रयुतं- मु. अटी.।\]  
 \[122 पक्ष्मान्तरा- मु. अटी.।\]  
 \[123 वासं- अ.।\]

 बद्धपद्मासनः कुर्यान्न्यासं मन्त्रवरेण तु ।  
 अभिन्नं\[124\] मस्तके तावदादित्या\[125\]तपवन्न्यसेत् ॥ 51 ॥

 व्यापकत्वेन तदनु विन्यसेद् भिन्नलक्षणम् ।  
 अङ्गुष्ठद्वितयाद् यावत् कनिष्ठाद्वितयावधिः ॥ 52 ॥

 ज्ञानाद्यं वीर्यपर्यन्तं विन्यसेदङ्गपञ्चकम् ।  
 मूलवद् व्यापकत्वेन नेत्रमू\[126\]र्ध्वाङ्गुलीषु च ॥ 53 ॥

 आब्रह्मरन्ध्रात् पादान्तमथ मन्त्रं तु विग्रहे ।  
 ततस्तु हृदये ज्ञानं यतो \[127\]व्यज्येत तत्र तत् ॥ 54 ॥

 ऐश्वर्यं शिरसो देशे यस्मादुपरि तिष्ठति ।  
 प्राकृतं तात्त्विकं वापि सर्वत्र कमलेक्षण ॥ 55 ॥

 हार्दाग्नेरूर्ध्वगायां नु शिखायां शक्तिमन्त्रराट् ।  
 बलं चाखिलगात्राणां \[128\]तद्गतं वायुना सह ॥ 56 ॥

 मूर्च्छितं सर्वगात्रैर्यत्तद्वीर्यं हस्तयोर्न्यसेत् ।  
 अन्तर्बोधस्वरूपं यत् प्राकृतध्वान्तशान्तिकृत् ॥ 57 ॥

 तेजस्तत्तैजसे स्थाने न्यासकाले समस्यते ।  
 \[129\]चतुश्चक्रे\[130\] नवद्वारे देहे देवगृहे पुरा ॥ 58 ॥  
 इदानीमेवं भद्रासनन्यासोक्तिश्चलबिम्बादीनां तदुपरि स्थापनार्थं वा बिम्बादिकं विना तत्रैवार्चनार्थं वेति ज्ञेयम्। स्थिरबिम्बानां पीठस्तु प्रतिष्ठाकाल एव स्थाप्यते।  
 स्वासनोपवेशनपूर्वकं मन्त्रन्यासविधिमाह- अथोपविश्येत्यादिभिः। अत्र न्यासात् पूर्वं प्राणायामभूतशुद्धेः, मन्त्रन्यासानन्तरं भूषणादिन्यासस्य चानुक्तावपि नृसिंहकल्पे\[131\] वक्ष्यमाणरीत्या ग्राह्यम् ॥ 50-58 ॥  
 \[124 न्नमस्तयोस्ता- म. उ., न्नहस्तस्योता- बक. बख।\]  
 \[125 दप- मु., दपरं न्य- अटी.।\]  
 \[126 मूर्ध्वे- मु. अटी. उ.।\]  
 \[127 भज्येत- मु.।\]  
 \[128 त्वद्गतं- बक. बख., तत्कृतं- अ.।\]  
 \[129 नास्त्येषा पङ्क्तिः- अ.।\]  
 \[130 चतुःपञ्च- मु.।\]  
 \[131 सप्तदशे परिच्छेदे 17श्लोकादितः प्रकरणमेतद् द्रष्टव्यम्।\]  
   
 \[132\]न्यस्यैवमभिमानं तु मन्त्राख्यमवलम्ब्य च ।  
 मनस्युपरतं कुर्यादक्षग्रामं बहिःस्थितम् ॥ 59 ॥  
 एवमाधारनाभिहृत्कण्ठचतुश्चक्रविशिष्टे नवद्वारान्विते स्वशरीरे भगवन्मन्दिरत्वबुद्ध्या पूर्वं मन्त्रान् विन्यस्य "नादेवो देवमर्चयेत्" इति न्यायेन स्वस्मिन् \[133\]देवत्वाभिमानावलम्बनं च कुर्यादित्याह- चतुश्चक्र इति। मन्त्राख्यमभिमानं\[134\] स्वस्मिन् मन्त्रनाथत्वाहङ्कारमित्यर्थः। वक्ष्यति च- "देवोऽहमिति भावयेत्" (17/36) इति। जयाख्येऽपि व्यक्तमुक्तम्-  
 अहं स भगवान् विष्णुरहं नारायणो हरिः ।  
 वासुदेवो ह्यहं व्यापी भूतावासो निरञ्जनः ॥  
 एवं रूपमहङ्कारमासाद्य सुदृढं मुने । (11/41-42) इति ॥ 59 ॥  
 \[132 पूर्वं मन्त्राराधनां- अ.।\]  
 \[133 देवत्वावलम्बनं हि मानावलम्बनं - अ.।  
 \[134 भिगमनं- अ.।\]  
   
 चित्तं बुद्धौ विनिक्षिप्य तां बुद्धिं ज्ञानगोचरे ।  
 ज्ञानभावनया कर्म कुर्याद् वै पारमार्थिकम् ॥ 60 ॥  
 अथ मानसिकयागमुपदिशन् निरन्तरायभगवज्ज्ञानभावनासिद्ध्यर्थं बाह्येन्द्रियादीनामन्तर्नियमनमाह- मनसीति सार्धेन। एवं ज्ञानभावनया क्रियमाणस्य कर्मणः शुद्धसत्त्वम(यं? यत्वं) ब्राह्यस्य त्रिगुणमयत्वात् \[135\]शुद्ध्यपेक्षत्वं चोक्तं लक्ष्मीतन्त्रे-  
 मानसीर्निर्वपेत् सर्वाः क्रिया ज्ञानसमाधिना ॥  
 ज्ञानेन क्रियते यद्यत् कर्म ब्रह्मसमाधिना ।  
 शुद्धसत्त्वमयं तत्तदक्षय्यं भवति ध्रुवम् ॥  
 बाह्या\[136\] द्रव्याश्रिता\[137\] यस्माद् दोषा राजसतामसाः ।  
 ततस्त\[138\]च्छोधनमपि कर्मणा मनसा गिरा ॥  
 तस्मादेकान्तनिर्दोषं भावना\[139\]वासितं तथा ।  
 तस्माज्ज्ञानं समास्थाय शुद्धं\[140\] संवित्समुद्भवम् ॥  
 ज्ञानभावनया कर्म कुर्याद्वै पारमार्थिकम् । (34/137-141)  
इति॥ 59-60 ॥  
 \[135 शुद्ध्यु- अ.।\]  
 \[136 बाह्यद्र-मु.।\]  
 \[137 कृता- अ.।\]  
 \[138 च्चोदन-अ. म.।\]  
 \[139 भावनापदं त्रुटितमुभयोर्मातृकयोः।\]  
 \[140 शुद्धसं- अ. म.।\]   
    
 चतुश्चक्रे नवद्वारे देहे देवगृहे पुरा ।  
 कण्ठकूपधरारूढं ह्यत्पद्मं यदधोमुखम् ॥ 61 ॥

 तत्कर्णिकावनेर्मध्ये रूढमूर्ध्वमुखं तु यत् ।  
 शब्दव्यक्तिस्तदूर्ध्वे तु स्थितार्केन्द्वग्निलक्षणा ॥ 62 ॥  
 स्वहृदये भगवदभिव्यक्तिस्थाननिरूपणार्थं प्रथमतः शब्दब्रह्मावस्थानमाह- चतुश्च (क्रिमि? क्र इ)ति द्वाभ्याम्। कण्ठकूपधरारूढं गलकूपस्थलसमुत्पन्नमधोमुखं यद् हृत्पद्मं तत्कर्णिकावनेर्मध्ये रूढं समुत्पन्नं यद् हृत्पद्ममित्यनुषज्यते। तदूर्ध्वे तत्कमलद्वयसंपुटमध्ये अधःकमलोपरीत्यर्थः। अर्केन्द्वग्निलक्षणा ज्योतिःस्वरूपा शब्दव्यक्तिः शब्दब्रह्म स्थिता वर्तत इत्यर्थः ॥ 61-62 ॥  
   
 त्रिदीप्तिभास्वरा नाडी त्वव्यक्तध्वनिविग्रहा ।  
 व्यक्तं चक्रत्रयस्योर्ध्वे वर्तते या महामते ॥ 63 ॥

 निस्सृता ब्रह्मरन्ध्रेण गता सूर्यपथात् परम् ।  
 \[141\]वायुद्वारेण पातालं भित्वा याता \[142\]सुगोचरम् ॥ 64 ॥

 सङ्कल्पविषयः सर्वः सम्बन्धः\[143\] प्रतितिष्ठति ।  
 सूत्रे मणिगणो\[144\] यद्वन्मध्यनाडी ह्यतः स्मृता ॥ 65 ॥

 \[145\]लक्ष्यस्थाने तु पूर्वोक्ते तस्यामभ्यन्तरे तु वै ।  
 सम्पुटे शशिसूर्याख्ये निमेषोन्मेषलक्षणे ॥ 66 ॥

 तत्रार्कं चाब्जमालम्ब्य परा वाग्भ्रमरी स्थिता ।  
 या सर्वमन्त्रजननी शक्तिः शान्तात्मनो विभोः ॥ 67 ॥

 \[146\]नदन्ती वर्णजं नादं शब्दब्रह्मेति यत् स्मृतम् ।  
 अकारपूर्वो हान्तश्च धारासन्तानरूपधृक् ॥ 68 ॥  
 एवं संग्रहेण शब्दब्रह्मावस्थानमुक्त्वा पुनः सुषुम्नानाडीस्वरूपकथनपूर्वकं तदेव विशदयति- त्रिदी(प्ती)ति षड्भिः। अस्या त्रिदीप्तिभास्वरत्वं तेजस्त्रयात्मकशब्दब्रह्माधारत्वात्। अव्यक्तध्वनिविग्रहा अव्यक्तध्वनिः शब्दब्रह्म  
 शब्दब्रह्मस्वरूपेण स्वशक्त्या स्वयमेव हि ।  
 मुक्तयेऽखिलजीवानामुदेमि परमेश्वरात् ॥  
 तदव्यक्ताक्षरं विद्धि तन्त्रीशब्दो यथा कलः । (20/7-8)  
इति लक्ष्मीतन्त्रोक्तेः, \[147\]स विग्रहो यस्याः सा तथोक्ता। चक्रत्रयस्योर्ध्व आधारनाभिक(ण्ठ)चक्रत्रयोपरि प्रकाशमाना ब्रह्मरन्ध्रेण निःसृता सूर्यपथान् \[148\]परं गता \[149\] वायुद्वारेण पातालं भित्वा स्वगोचरं याता, \[150\]आमूलाग्रं यावदन्तं व्याप्तेत्यर्थः। अत एव भगवत्संकल्पविषयः सर्वोऽपि सूत्रे मणिगण इव सुषुम्नानाडीसंबन्धः प्रतितिष्ठति, अतो मध्यनाडीति स्मृता प्रसिद्धा। तस्यामभ्यन्तरे पूर्वोक्ते\[151\] लक्ष्यस्थाने, हृदयकमलस्थान इत्यर्थः। निमेषोन्मेषलक्षणे निमीलनोन्मीलनविशिष्टे शशिमूर्याख्ये, निमीलितोर्ध्वकमलस्य शशिसंज्ञत्वम्, उन्मीलनोन्मीलनविशिष्टे शशिसूर्याख्ये, निमीलितोर्ध्वकमलस्य शशिसंज्ञत्वम्, उन्मीलिताधःकमलस्य सूर्याख्यत्वम्। तत्र संपुटे कमलद्वयसंपुटे, आर्कम् अर्कसंबन्धि, अब्जम् अधःकमलमित्यर्थः। आलम्ब्य आश्रित्य, परा सूक्ष्मा, वाग्भ्रमरी वागेव भ्रमरी स्थिता। तां विशिनष्टि- या वाग्भ्रमरी सर्वमन्त्रजननी शान्तात्मनः सूक्ष्मस्य परस्येति यावत्, विभोः शक्तिरित्यनेन इयमपि तथा सूक्ष्मेत्यर्थः। अकारपूर्वो हान्तः अकारादिहकारान्तः, धारासन्तानरूपधृक् तैलधारावदविच्छिन्नः शब्दब्रह्मेति \[152\]यत् यो नादः, तं वर्णजं नादं नदन्तीति। एवमेव नादस्वरूपमुक्तं लक्ष्मीतन्त्रेऽपि-  
 पृथग्वर्णात्मना याति स्थितयेऽनेकधा स तु ॥  
 सूक्ष्मवर्णस्वरूपोऽसौ धारासन्तानरूपधृक् ।  
 पञ्चाध्वकोशमुक्तस्य मन्निष्ठस्य विवेकिनः ॥  
 \[153\]सोऽनुभूतिपदं याति प्रसादात् परमात्मनः । (20/8-10) इति।  
  एतादृशं नादं नदन्त्या वाक्शक्तेः स्वरूपमपि त(त्राप्यु?त्रैवो)क्तम्-  
 प्रकाशानन्दसाराहं सर्वमन्त्रप्रसूः परा ।  
 शब्दानां जननी शक्तिरुदयास्तमयोज्झिता ॥  
 व्यापकं \[154\]यत् परं ब्रह्म नारायणसमाह्वयम्\[155\] ।  
 शान्तता नाम याऽवस्था साहं शान्ताखिलप्रसूः ॥ (18/18-19) इति॥ 63-68 ॥   
 \[141 पायु- उ.।\]  
 \[142 स्व- बख. उ., ख-अ.।\]  
 \[143 र्वस्तद्बन्धं- मु.।\]  
 \[144 गणा- मु.।\]  
 \[145 लक्ष- मु.।\]  
 \[146 वदन्ति- मु.।, नन्दती- अ.।\]  
 \[147 \`स विग्र' न दृश्यते- अ.।\]  
 \[148 पारं- अ.।\]  
 \[149 पायु- म.।\]  
 \[150 आमलोग्रं- अ.।\]  
 \[151 पूर्वोक्त- अ.।\]  
 \[152 \`यतः' इत्युभयमातृकास्थः पाठः। मूलानुसारी पाठोऽत्र स्थापितः।\]  
 \[153 अनु- मु.।\]  
 \[154 धर्म- अ.।\]  
 \[155 मनामयम्- मु.।\]

 नादाव\[156\]सानगगने देवोऽनन्तसमन्वितः ।  
 शान्तः संवित्स्वरूपस्तु भक्तानुग्रहकाम्यया ॥ 69 ॥

 अनौपम्येन वपुषा ह्यमूर्तो मूर्ततां\[157\] गतः ।  
 विश्वमाप्याययन् कान्त्या पूर्णेन्द्वयुततुल्यया ॥ 70 ॥

 \[158\]वरदाभयदेनैव शङ्खचक्राङ्कितेन तु ।  
 त्रैलोक्योद्धृतिदक्षेण युक्तः पाणिद्वयेन तु ॥ 71 ॥

 रश्मिभिर्भास्करो\[159\] यद्वत् समुद्र इव चोर्मिभिः ।  
 \[160\]स्वमूर्तिभिर\[161\] मूर्तीभिरच्युताद्याभि\[162\]रन्वितः ॥ 72 ॥

 दीप्तिमद्भिर\[163\]मूर्तैस्तु सुधाकल्लोलसङ्कुलैः\[164\] ।  
 पूर्ण आभरणैः सर्वैर्निर्विकाराङ्घ्रिविग्रहः ॥ 73 ॥  
 एवं हृदयकमले शब्दब्रह्मावस्थानमुक्त्वा तदन्ते द्योतमानपरब्रह्मस्वरूपमाह- नादावसानेति पञ्चभिः। नादावसानगगने नादो नाम नादबिन्दुमध्यमावैखर्याख्ये शब्दब्रह्मणोऽवस्थाचतुष्टये प्रथमावस्था पूर्वोक्तलक्षणा, तदवसानं तत्पराकाष्ठा, तत्र यद् गगनं गगनात्मिका शक्तिः, तत्रेत्यर्थः। तथा च लक्ष्मीतन्त्रे-  
 नादस्य या परा काष्ठा साऽहन्ता परमेश्वरी ॥  
 शक्तिः सा परमा \[165\]सूक्ष्मा नादान्तगगनाह्वया ।  
 शब्दब्रह्ममयी सूक्ष्मा साहं सर्वावगाहिनी ॥  
 विरामे सति नादस्य यः स्फुटीभवति \[166\]ध्रुवम् ।  
 ज्योतिस्तत्परमं ब्रह्म लक्ष्मीनारायणात्मकम्\[167\] ॥ (24/9-11) इति।  
 शङ्खचक्राङ्कितेनेत्यत्र पाणिद्वये केवलरेखारू(पा?प)शङ्खचक्राङ्कितत्वं ज्ञेयम्। यतोऽन्यथा पाणिद्वयमात्रस्य वरदाभयमुद्रान्वितत्वमपि न संभवति, तथा चोपबृंहितं लक्ष्मीतन्त्रे-  
 व्यापको भगवान् देवो भक्तानुग्रहकाम्यया ॥  
 अनौपम्यमनिर्देश्यं \[168\]वपुः स भजते परम् ।  
 विश्वाप्यायनकं कान्त्या पूर्णेन्द्वयुततुल्यया ॥

 वरदाभयहस्तं च द्विभुजं पद्मलोचनम् ।  
 रेखामयेन चक्रेण शङ्खेन च करद्वये ॥  
 अङ्कितं निर्विकाराङ्घ्रिस्थितं परमशोभनम् ।  
 अन्यूनानतिरिक्तैः स्वैर्गुणैः षड्भिरलङ्कृतम् ॥  
 समं समविभक्ताङ्गं सर्वावयवसुन्दरम् ।  
 पूर्णमाभरणैः शुभ्रैः सुधाकल्लोलसंकुलैः ॥  
 \[169\]रश्मिभूतैरमूर्तैः स्वैरच्युताद्यैरविच्युतम् ।  
 एका मूर्तिरियं दिव्या पराख्या वैष्णवी परा ॥  
 योगसिद्धा भजन्त्येनां हृदि तुर्यपदाश्रिताम् । (10/11-17) इति।  
 स्वमूर्तिभिरच्युता(द्या)भिरन्वित इत्यत्राच्युताद्या मूर्तयस्तिस्र इति ज्ञेयम्। तदुक्तं पारमेश्वरे प्रतिष्ठाध्याये-  
 तथा च सर्वजगतामेकबीजात्मकस्य च ॥  
 सदोदितस्वरूपस्य वासुदेवस्य वै विभोः ।  
 त्रयाणामच्युतादीनां तद्भेदानां तथैव च ॥ (15/22-23) इति(च?)।  
 एवं च संकर्षणप्रद्युम्नानिरुद्धानामेवाच्युतसत्यपुरुषापरनामधेयत्वं बोध्यम्। ननु-  
 पुरुषं \[170\]च ततः सत्यमच्युतं च युधिष्ठिर ॥  
 अनिरुद्धं च मां प्राहुर्वैखानसविदो जनाः ।  
 अन्ये त्वेवं विजानन्ति मां राजन् पाञ्चरात्रिकाः ॥  
 वासुदेवं च राजेन्द्र संकर्षणमथापि च ।  
 प्रद्युम्नं चानिरुद्धं च चतुर्मूर्तिं \[171\]प्रचक्षते ॥  
    (महा. आश्व. 92 अ.। पृ. 6342)  
 इति वासुदेवादीनां पुरुषादिशब्दवाच्यत्वं दृश्यते। भवता व्युत्क्रमेणानिरुद्धादीनां पुरुषादिशब्दवाच्यत्वं कथं व्याख्यातमिति चेत्, सत्यम्। अत्र वैखानसानां तथा व्यवहार इत्युक्त्या नास्मद्व्याख्याविरोधः। अपि त्वनिरुद्धादीनां पुरुषादिशब्दवाच्यत्वमत्रैव वक्ष्यति पञ्चमे परिच्छेदे मन्त्रोद्धारप्रकरणे "अप्ययावसरे" (5/68) इत्यादिभिः। एवमात्र परात्परदशायामच्युतादिसमन्वितत्वेऽपि वासुदेवस्यैव प्राधान्यं बोध्यम्, तत्रैकमूर्तिप्राधान्यात्।  
 ननु तर्हि शान्तोदितापरनामधेयतुर्यव्यूहचतुर्मूर्तिप्राधान्यं किमिति चेन्न, "अभेदेनादिमूर्तेर्वै संस्थितं वटबीजवत्" (5/81) इति वक्ष्यमाणानुसारेण परसंज्ञस्य तद्व्यूहस्य परात्परवासुदेवाद्यभिन्नत्वात्। अत एव सुषुप्त्यादिव्यूहवत् प्रत्येकं तद्व्यूहवाचकमन्त्राणामनुक्तत्वात् परात्परमन्त्रेणैव तस्यापि चारितार्थ्याच्च \[172\] परात्परत्वदशायामिव परत्वेऽपि वासुदेवस्यैकस्यैव प्राधान्यं ज्ञेयम्। तर्हि एवमभिन्नत्वे पुनः केन तयोर्भेद इति चेत्, नित्योदितत्वेन चेति बोध्यम्। नित्योदितत्वं नाम \[173\]स्वविभूत्यनुभवदशाविशिष्टत्वम्। शान्तोदितत्वं नाम स्वात्ममात्रानुभवदशाविशिष्टत्वम् ।  
 ननु चैवं शान्तोदितव्यूहेऽप्येकमूर्तिप्राधान्ये व्यूहशब्दस्य स्वारस्यं न संभवतीति चेदुच्यते- किं व्यूहशब्दमात्रेण चतुर्णां प्राधान्यमङ्गीकार्यम्? तथा सति परात्परत्वदशायामपि व्यूहशब्दो जागर्त्येव। तथाहि ईश्वरे (8/52) पारमेश्वरे (8/51) च गरुडार्चनप्रकरणे - "नित्योदितस्य व्यूहस्य तथा शान्तोदितस्य च" इति, सिद्धान्तलक्षणनिरूपणप्रकरणेऽपि- "यत्र शान्ततरं व्यूहं शान्तोदितमनन्तरम्" (ई. सं. 20/198;पा. सं. 19/533) इति। पारमेश्वरे प्रतिष्ठाध्याये-  
 परात्परस्वरूपस्य परस्य चतुरात्मनः ।  
 शान्तोदितादिव्यूहानां केशवाद्यखिलस्य च ॥ (15/21) इति,  
 तथा च सर्वजगतामेकबीजात्मकस्य च ॥  
 सदोदितस्वरूपस्य वासुदेवस्य वै विभोः ।  
 त्रयाणामच्युतादीनां तद्भेदानां तथैव च ॥  
 शान्तोदितस्वरूपस्य परस्य चतुरात्मनः । (15/22-24)  
इत्येवं सर्वत्र परात्परत्वसंज्ञायां नित्योदितत्वदशायां परत्वसंज्ञायां शान्तोदितत्वदशायां च वासुदेवादिचातुरात्म्यसद्भावाद् व्यूहशब्दचातुरात्म्यशब्दौ स्वरसावेव। किन्तु परत्वदशाद्वयेऽपि वासुदेवस्यैव प्राधान्यम्, एक एव मन्त्रः, तदर्चनेनैवोपसर्जनभूतानामन्येषामप्यर्चनसिद्धिरित्यादिकं बोध्यम् ॥ 69-73 ॥  
 \[156 स्थान- मु.।\]  
 \[157 मागतः- अ.।\]  
 \[158 वरदाभयेत्यादिकः श्लोकः शान्तः संविदित्यतः पूर्वं पठितः- बक. बख. उ.।\]  
 \[159 सुरो- उ., स्वरो- अटी.।\]  
 \[160 स- मु., सु-बक. अ.।\]  
 \[161 मुक्ता- बक., मूर्ती-मु. बख. अ.।\]  
 \[162 रच्युतः- बख. अ. उ., रच्युतम्- मु.।\]  
 \[163 मुक्तै- बक.।\]  
 \[164 लः- बक. बख.।\]  
 \[165 रूपा- अ. म.।\]  
 \[166 स्वयम्- मु.।\]  
 \[167 ह्वयम्- मु.।\]  
 \[168 पुनः- अ. म.।\]  
 \[169 श्रीभूतैः रम्यमूर्तैः- अ.।\]  
 \[170 तु- अ.।\]  
 \[171 प्रवक्ष्यते- मु.।\]  
 \[172 \`परात्' नास्ति- अ.।\]  
 \[173 \`स्वविभू..... नाम' नास्ति- अ.।\]

 ततः खाब्जकमध्यात्तु \[174\]ह्यूर्ध्वस्थात् संस्मरेच्च्युताम् ।  
 गङ्गां भगवतो मूर्ध्नि तेनामृतजलेन तु ॥ 74 ॥

 अर्घ्याद्यखिलभोगानां\[175\] कार्या वै \[176\]शुभकल्पना ।  
 तैः क्रमात् प्रीणयेद् देवमाद्यं तुर्यपदे स्थितम्\[177\] ॥ 75 ॥  
 अर्घ्यादिपरिकल्पनार्थं गङ्गावतरणभावनाप्रकारमाह- तत इति सार्धेन। ऊर्ध्वस्थादित्यब्जविशेषणम्, \[178\]हृदयकमलद्वयसंपुटे ऊर्ध्वकमलादित्यर्थः। ऊर्ध्व(स्थादि?स्थितामि)ति पाठे गङ्गाविशेषणं सुस्पष्टम्। इममर्थं विस्तरेण वक्ष्यति \[179\]नृसिंहकल्पपरिच्छेदे आप्यायनप्रकरणे। अत्रापेक्षितं पीठकल्पनं नृसिंहकल्पे वक्ष्यति-  
 अथ प्रणवपूर्वेण स्वनाम्ना नतिना सह ॥  
 शेषपूर्वं तु वह्न्यन्तमासनं परिकल्पयेत् ।  
 तथाक्रम्याथ तस्यैव कार्या स्वहृदि कल्पना ॥ (17/36-37) इति ॥ 74-75 ॥  
 \[174 च्युतामूर्ध्वस्थितां स्मरेत्- मु.।\]  
 \[175 न्ता- अ. उ.।\]  
 \[176 शुद्ध- उ.।\]  
 \[177 स्थितः- अ.।\]  
 \[178 \`हृदय....विशेषणं' नास्ति- अ.।\]  
 \[179 सप्तदशे परिच्छेदे।\]

 प्रणवद्वितयं चोक्त्वा प्रीयतां मे परः प्रभुः ।  
 अथ कर्मात्मतत्त्वे तु कृतकृत्ये सति प्रभुः ।  
 \[180\]आस्ते विलाप्य स्वं रूपं नित्यं व्यक्तीकृतं च यत् ॥ 76 ॥  
 अर्घ्यादिभिर्भगवत्प्रीणनं प्रति मन्त्रं चाह- तैरिति। आद्यं परव्यूहविभवाख्यरूपत्रये प्रथमं तुर्यपदे स्थितं जाग्रत्स्वप्नसुषप्तितुर्याख्यपदचतुष्टये परिशुद्धये तुर्यपदारूढमित्यर्थः। जाग्रदादिपदार्थविवरणं तु लक्ष्मीतन्त्रे सुस्पष्टमुक्तम्-  
 जाग्रत्स्वप्नं\[181\] सुषुप्तिश्च तुर्यं चेति चतुष्टयम् ॥  
 ज्ञेयं पदाध्वनो रूपं जाग्रद्बाह्येन्द्रियक्रमः ।  
 बाह्येन्द्रियाणां तमसाऽभिभूते\[182\] विभवे सति ॥  
 अन्तःकरणवृत्तिर्या संस्कारपरिशेषिणी ।  
 सा स्वप्न इति विज्ञेया तदभावे सुषुप्तिका\[183\] ॥  
 तमसाऽनभिभूतस्य सत्त्वस्थस्य विपश्चितः ।  
 बाह्यान्तःकरणस्थाया वृत्तेरुपरमे सति ॥  
 शुद्धसत्त्वस्वभावस्य\[184\] सन्ततिस्तुर्यसंज्ञिता ।  
 एवं चतुर्विधे मार्गे निर्दिष्टेऽस्मिन् पदाभिधे ॥  
 तुर्यवर्जं\[185\] सुषुप्त्यादिरशुद्धां भजते गतिम् । (22/22-27) इति।  
 अत्र ॐ ॐ प्रीयतां मे परः प्रभुरिति परस्य भगवतोऽर्चनप्रकरणात् परशब्द\[186\]घटितोऽयं मन्त्रः। व्यूहाद्यर्चनप्रकरणे तु परशब्दस्थाने व्यूहादिशब्दो योज्यः। अथवा सर्वसाधारण्येन नारायणवासुदेवविष्णुशब्देष्वन्यतमो योज्यः। तथा च लक्ष्मीतन्त्रे "ॐ ॐ प्रीयतां भगवान् वासुदेव इति ब्रुवन्" (36/110) इति। अत्रैवं प्रीतिमन्त्रमात्रमुक्तम्। संकल्पभोगदानमन्त्रावप्यपेक्षितावन्यतो ग्राह्यौ, प्रतिभोगसमर्पणमेतन्मन्त्रत्रयस्याप्यावश्यकत्वात्। तथोक्तं लक्ष्मीतन्त्रे-  
 संकल्पश्च प्रदानं च प्रीतिश्चेति त्रयं त्रयम् ॥  
 कुर्यात् सर्वेषु भोगेषु देशकालाद्यपेक्षया । (36/107-108) इति।  
 अत एव सात्त्वतोपबृंहणे ईश्वरे (7/147-149) सुदर्शनार्चनप्रकरणे जयाख्योक्तो भोगदानमन्त्रः संगृहीतः। संकल्पमन्त्रस्तु लक्ष्मीतन्त्रे उक्तः-  
 समाहितोऽञजलिं कृत्वा तत ॐ भग\[187\]वन्निति ॥  
 आसनेनार्चयिष्यामीत्युक्त्वा दद्यादथासनम् । (36/108-109)  
इति ॥ 75-76 ॥  
 एवं मानसाराधने संपन्ने सत्य\[188\]व्यक्तस्य गुणमात्रलक्ष्यस्य "अभेदेनादिमूर्तेर्वै संस्थितं वटबीजवत्" (5/81) इति वक्ष्यमाणरीत्या भगवानेव भक्तानुग्रहकाम्यया व्यक्तीकृतं निजस्वरूपमुसंहरतीत्याह- अथेति। एवमेव वक्ष्यत्युत्तरत्रापि- "विसर्जनं\[189\] तु बोद्धव्यं संपन्ने तु क्रिया\[190\]क्रमे" (17/40) इति॥ 76 ॥  
 \[180 आत्मनोऽपि यथा रूपं-अ.।\]  
 \[181 स्वप्नौ- मु.।\]  
 \[182 संजाते विफले- अ. म.।\]  
 \[183 प्तिता- म., प्तिद- अ.।\]  
 \[184 प्रसादस्य-मु.।\]  
 \[185 वर्ज्यं- म.।\]  
 \[186 \`शब्द' नास्ति- अ.।\]  
 \[187 वानिति- अ. म.।\]  
 \[188 \`अव्यक्त.... वक्ष्यमाणरीत्या' नास्ति- म.।\]  
 \[189 र्जने- अ. म.।\]  
 \[190 क्रमः- अ. म.।\]  
   
  **इति श्रीपाञ्चरात्रे श्रीसात्वतसंहितायां  
   द्वितीयः परिच्छेदः ॥  
  **  
  इति श्रीमौञ्ज्यायनकुलतिलकस्य यदुगिरीशचरणकमलार्चकस्य योगानन्दभट्टाचार्यस्य तनयेन अलशिङ्गभट्टेन विरचिते सात्वततन्त्रभाष्ये द्वितीयः परिच्छेदः ॥  
   
  

------------------------- ----------------------- ----------------
--------------------






 ** तृतीयः परिच्छेदः**



 \[1\]नारद उवाच

 पुनराह जगन्नाथः प्रसङ्गेन मुनीश्वराः ।  
 परमाराधनं प्राग्वत् परस्य \[2\]चतुरात्मनः ॥ 1 ॥  
 अथ तृतीयो व्याख्यास्यते।  
 त्रिविधं चातुरात्म्यं तु सुषुप्त्यादिपदत्रिके ।  
 सुव्यक्तं तत्पदे तुर्ये गुणलक्ष्यं परं स्थितम् ॥ (10/42)  
इति लक्ष्मीतन्त्रोक्तरीत्या \[3\]अव्यक्तस्य गुणमात्रलक्ष्यस्य "अभेदेनात्ममूर्तेर्वै संस्थितं \[4\]वटबीजवत्"(5/81) इति वक्ष्यमाणरीत्या पराभिन्नस्य तुर्यव्यूहस्य "स्वमूर्तिभिरमूर्ताभिरच्युताद्याभिरन्वितः"(2/72) इति पूर्वमेव तुर्यपदाश्रितेन परेण भगवता सहैवोक्तत्वात् तत्प्रसङ्गेन पुनः सुषुप्तिपदाश्रितस्य व्यूहस्यार्चनां भगवान् संकर्षणायोपदिशतीत्याह- पुनरिति ॥ 1 ॥  
 \[1 नारद इत्येव सार्वत्रिकः पाठः।\]  
 \[2 परमा- मु.।\]  
 \[3 ख्ये- मु. बक. बख.।\]  
 \[4 प्रणवा- अटी.।\]  
   
  श्रीभगवानुवाच

 हवर्णकर्णिकायां तु सुषुप्त्याख्य\[1\]पदे त्वधः ।  
 चतुर्धा \[2\]प्रभवाख्येन क्रमेण तमजं यजेत् ॥ 2 ॥

 ज्ञानविद्याचतुष्केण यथा तदवधारय ।  
 वेदकत्वेन भगवान् ब्रह्मसंवलिताकृतिः ॥ 3 ॥

 स्तम्बवत् कर्णिकामध्ये स्थित्वा वेद्यत्वमेति च ।  
 स्वयमेवोपकाराय कर्मिणां ब्रह्मयाजिनाम् ॥ 4 ॥  
 सुषुप्तिव्यूहस्यार्चनक्रमं शुणुष्वेत्याह- हवर्णेति सार्धेन। हवर्णकर्णिकायां हृदयकमलस्याकारादिवर्णमयत्वात् तत्कर्णिकाया हकारात्मकत्वं बोध्यम्। तथा च वक्ष्यति पञ्चमे परिच्छेदे-  
 अनन्तसरसि क्षार्णे विश्रान्तं यन्महामते ।  
 अकाराक्षरमूलं\[3\] तु नित्यं सर्वाश्रयाम्बुजम् ॥  
 आकाराक्षरनालं तु शेषसर्वार्णपल्लवम् । (5/2-3) इति।  
एतादृशकर्णिकात्मके। अधः पूर्वोक्तगगनात्मकतुर्यपदस्याधः स्थित इत्यर्थः। सुषुप्त्याख्यपदे चतुर्धा वासुदेवादिभेदैः प्रभवाख्येन क्रमेण सृष्टिक्रमेणेत्यर्थः। वासुदेवाद्यनिरुद्धान्तमिति यावत्। तमजं पूर्वोक्तं परं भगवन्तं ज्ञानविद्याचतुष्केण वक्ष्यमाणमन्त्रचतुष्केण यथा यजेत् तद्विधिमवधारय। अत्र परस्यैव भगवतस्तुर्यादिस्थानेषु वासुदेवादिभेदैर्बहुत्वाश्रयणात् तमजं यजेदित्यभेदोक्तिः। वक्ष्यति हि-  
 यथाम्बरस्थः सविता एक एव महामते ।  
 जलाश्रयाणि चाश्रित्य \[4\]बहुत्वं संप्रदर्शयेत् ॥  
 एवमेकोऽपि भगवान् नानामन्त्राश्रयेषु\[5\] च ।  
 तुर्यादिपदसंस्थेषु बहुत्वमुपयाति च ॥ (4/33-34) इति॥ 2-3 ॥  
   
 वेद्यवेदकनिर्मुक्तमच्युतं ब्रह्म यत्परम्\[6\] ।  
 अनस्तमितभारूपं सर्वाभिन्नमहंपदम्\[7\] ॥ (लक्ष्मी. 20/4)  
इत्युक्तस्य \[8\]कर्मिणामनवगाह्यतया तेषामुपकाराय भगवान् स्वयमेव पूर्वोक्तहृत्कमलकर्णिकामध्ये स्थित्वा शब्दब्रह्मरूपेण वेदकत्वं पररूपेण वेद्यत्वं च यातीत्याह- वेदकत्वेनेति सार्धेन ॥ 3-4 ॥  
 \[1 ख्ये- मु. बक. बख.।\]  
 \[2 प्रणवा- अटी.।\]  
 \[3 शीलं- म.।\]  
 \[4 बाह्यात्मं-म., बाह्यामं- अ.।\]  
 \[5 वर्णा- अ. म.।\]  
 \[6 पदम्- अ. म.।\]  
 \[7 महत्- अ. म.।\]  
 \[8 कर्मणा- अ.।\]

 प्राग्भागादुत्तरं यावद् गुणभेदेन लाङ्गलिन् ।  
 विभजत्यात्मनात्मानं वासुदेवः परः प्रभुः ॥ 5 ॥  
 पुनः स एव तत्र प्रागादिषु चतुर्दिक्षु गुणभेदेन चतुर्धा भवतीत्याह- प्राग्भागादिति॥ 5 ॥

 अनुज्झितस्वरूपस्तु प्राग्भागे षड्गुणात्मना ।  
 बलसंवलितेनैव ज्ञानेनास्तेऽथ दक्षिणे ॥ 6 ॥  
   
 ऐश्वर्येण तु वीर्येण प्रत्यग्भागेऽव\[1\]तिष्ठते ।  
 तेजःशक्त्यात्मना सौम्ये संस्थितः परमेश्वरः ॥ 7 ॥  
 तेषां गुणभेदविवरणमाह- अनुज्झितेति द्वाभ्याम् ॥ 6-7 ॥  
 \[1 गे प्रतिष्ठितः- मु. अटी.।\]

 यद्यप्यरूपो भगवान् व्यूहात्मा गुणलक्षणः ।  
 अत्रापि पूर्वमेवोक्तं रूपमस्योपचर्यते ॥ 8 ॥

 किन्तु द्वितीयमूर्तेर्वै शुभपाणितलद्वये ।  
 \[1\]स्फुटो रेखामयः शङ्खः सुव्यक्तं लाङ्गलं महत् ॥ 9 ॥

 रम्येषुणा तृतीयस्य दक्षिणश्चिह्नितः\[2\] करः ।  
 तुर्यस्यासिवरेणैव शङ्खमाभ्यां(ङ्खाभ्यां च) करद्वये ॥ 10 ॥  
 अस्य सुषुप्तिव्यूहस्य पूर्वोक्ततुर्यव्यूहपदरूपत्वाद् गुणमात्रलक्ष्यत्वमेव, तथापि गुणभेदवच्चक्रादिलाञ्छनभेदसत्त्वात्\[3\] परोक्तं रूपमत्राप्युपचर्यत इत्याह- यद्यपीति त्रिभिः ॥ 8-10 ॥  
 \[1 पङ्क्तित्रयं नास्ति- उ.।\]  
 \[2 दक्षिणाभिहितः- मु. बख.।\]  
 \[3 भेदत्वात्- अ.।\]

 अवाङ्मुखः करवशादूर्ध्ववक्त्रः स्वभावतः ।  
 एतावता लक्षणेन व्यक्तीभावं गतेन च ॥ 11 ॥  
 किन्तु पररूपवद् वरदाभयमुद्रान्वितत्वं विना केवलमवाङ्मुखकरत्वमूर्ध्ववक्त्रत्वं च चतुर्णामपि विशेषमाह- अवाङ्मुख इति ॥ 11 ॥

 भावस्थितिं निबध्नाति व्यूहेऽस्मिन् साधकस्य तु ।  
 सादृश्यात् षड्गुणत्वाच्च समत्वाच्च विशेषतः ॥ 12 ॥

 शान्तत्वान्नि\[1\]ष्कलत्वाच्च न भेदो विद्यते यतः ।  
 गुणद्वयद्वयेनैव यद्यप्युक्तं पुरा मया ॥ 13 ॥

 एकैकं भगवद्रूपं मुख्यवृत्त्या तथापि हि ।  
 चतुष्कमवशिष्टं यद् गुणानां \[2\]समवस्थितम् ॥ 14 ॥

 तद् भजेतानुवृत्तिं च एकैकस्य च सर्वदा ।  
 एवं ज्ञात्वा स्थितिं\[3\] ब्राह्मीं स्वानन्दां\[4\] स्पन्दलक्षणाम् ॥ 15 ॥  
 एवं लाञ्छनादिभिर्व्यक्तत्वेऽपि सादृश्यादिहेतुभिर्भेदाभावात् साधकस्यानुभवविषयो भवतीत्याह- \[5\]एतावतेति ॥ 11-15 ॥  
 \[1ष्क्रियत्वा- बक. बख. अ. उ.।\]  
 \[2 क्रमशः स्थितः - अ. उ., समवस्थिताः- मु. अटी.।\]  
 \[3 स्मृतिं- मु. बक. उ.।\]  
 \[4 न्दास्पद- अ. अटी.।\]  
 \[5 एतावतेति द्वाभ्याम्- म.।\]

 ब्रह्मामृतमयैर्भोगैर्यो\[1\] यजेत समाहितः ।  
 विशुद्धबुद्ध्या देहान्ते स विशत्यमलं पदम् ॥ 16 ॥  
 अत्र चतुर्णामपि षड्गुणत्वादित्युक्तम्। बलसंवलितेनैव ज्ञानेन ज्ञानपूर्वकमर्चने फलमाह- एवमिति सार्धेन ॥ 15-16 ॥  
  \[1 र्योजयेत- अ. उ. बक., योजयेत् तमसावृतः- मु. अटी.।\]

 अथ मन्त्रचतुष्कं तु \[1\]ब्रह्मषाड्गुण्यवाचकम् ।  
 कर्मिणां मोक्षदं शश्वत् पूर्वोद्दिष्टं निबोधतु ॥ 17 ॥  
 सुषुप्तिव्यूहचतुष्कं श्रृण्वित्याह- अथेति ॥ 17 ॥  
 \[1 भिन्न- बक. बख. अ. उ.।\]

 आदायाक्षगतं बीजं नाभिपूर्वमतः परम् ।  
 अरादेकादशात् पूर्वं तस्याधो विनिवेश्यते\[1\] ॥ 18 ॥

 वर्णं नेमेस्तृतीयं यत् तृतीयमिदमक्षरम् ।  
 द्वितीयमष्टमाद् वण नाभेस्तुर्यादिनान्वितम् ॥ 19 ॥

 ततस्तु नवमं नेमेः केवलं विद्धि पञ्चमम् ।  
 अष्टमादपरं वर्णं \[2\]द्वितीयस्वरसंयुतम् ॥ 20 ॥  
   
 षष्ठमेतद्विजानीयात् सप्तमं दशमात् परम् ।  
 अथ द्वितीयदशमादादायोर्ध्वे तु विन्यसेत् ॥ 21 ॥

 अष्टमात्तु\[3\] द्वितीयस्य मन्त्राणामिदमष्टक\[4\]म् ।  
 द्वितीयात् प्रथमं वर्णमष्टमादपरं ततः ॥ 22 ॥

 \[5\]नाभ्येकादशमोपेतं द्वितीयं नेमिमण्डलात् ।  
 पूर्वमेकादशाच्छुद्धं तादृङ्नेमेस्तृतीयकम् ॥ 23 ॥

 नेमिपूर्वं च तदनु नाभेरेकादशाङ्कितम् ।  
 नेमेः षष्ठमथादाय स्थितं \[6\]तत्पञ्चमोपरि ॥ 24 ॥

 ततो नाभिद्वितीयेन युक्तं नेमेस्तृतीयकम् ।  
 द्वितीयं केवलं नेमेरादाय च महामते ॥ 25 ॥

 कर्त्रे नमः पदं पश्चाद् योजयेच्चतुरक्षरम् ।  
 एकविंशतिभिर्वर्णैरयं मन्त्र उदाहृतः ॥ 26 ॥

 अभिन्नः पदभेदेन भवेदेकाधिकस्तु वै ।  
 प्राग्वर्णेन पदं पूर्वं पञ्चार्णं\[7\] द्वितयं भवेत् ॥ 27 ॥

 षडक्षरं तृतीयं तु चतुर्थं तद्वदेव हि ।  
 द्व्यक्षरं पञ्चमं विद्धि तद्वत् षष्ठं महामते ॥ 28 ॥

 अथापरं महामन्त्रं द्वितीयमवधारय ।  
 यज्ज्ञात्वा न पुनर्जन्म भवत्याराधकस्य च ॥ 29 ॥

 आदायाक्षर\[8\]मध्यस्थं नाभिपूर्वमतः परम् ।  
 पूर्वं नेमेस्तु तस्यैव योज्यं नाभित्रयोदशम् ॥ 30 ॥

 द्वितीयादपरं वर्णं सर्वशक्त्यात्मने पदम् ।  
 द्वितीयं द्वादशाद् वर्णं द्वितीयात् प्रथमं ततः ॥ 31 ॥

 \[9\]पञ्चमं च बहिष्ठेभ्यस्त्रीनेतान् विद्धि केवलान् ।  
 नाभ्येकादशसंभिन्नं\[10\] द्वितीयं चाष्टमात् ततः ॥ 32 ॥

 नमो नमः पदयुतो मन्त्रश्चाष्टादशाक्षरः ।  
 अस्यैकार्णं पदं पूर्वं त्र्यक्षरं तदनन्तरम् ॥ 33 ॥

 ष़डक्षरं तृतीयं तु चतुर्थं चतुरक्षरम् ।  
 द्वितीयं द्व्यक्षरं चान्यत् पदयोः सम्प्रकीर्तितम्\[11\] ॥ 34 ॥

 तृतीयमथ वक्ष्यामि मन्त्रं मन्त्रविदांवर ।  
 यज्ज्ञात्वा \[12\]मानसीं शुद्धिं परामभ्येति कर्मणाम् ॥ 35 ॥

 बीजमादाय मध्यस्थमाद्यमेकादशात् ततः ।  
 नेमेस्तृतीयं तदध ऊर्ध्वे नाभ्यपरं तु वै ॥ 36 ॥

 अथाद्यमष्टमाद् वर्णं द्वितीयं स्वरसंयुतम् ।  
 तद्वद् एकादशादाद्यं वर्णमन्यं समाहरेत् ॥ 37 ॥

 दशमादपरं वर्णं नेमेरष्टकमन्ततः ।  
 युक्तं नाभिद्वितीयेन त्वाद्यं नेम्यक्षरं तु यत् ॥ 38 ॥

 नाभित्रयोदशोपेतमादाय दशमात् परम् ।  
 द्वितीयं नवमाद्वर्णं युक्तं नाभ्यपरेण तु ॥ 39 ॥

 तत्संख्यं दशमाच्छुद्धं ततो बाह्यात्तु पञ्चमम् ।  
 नेमेर्द्वितीयं तदधो युक्तं नाभेः परेण तु ॥ 40 ॥

 द्वितीयं दशमाद् वर्णं प्राणाय त्र्यक्षरं पदम् ।  
 ततस्त्वेकादशादाद्यं केवलं च समाहरेत् ॥ 41 ॥

 अथ नाभिद्वितीयेन युक्तं नेमेस्तृतीयकम् ।  
 नाभित्रयोदशोपेतं बहिष्ठेष्वपरं ततः ॥ 42 ॥

 नेमेस्तृतीयस्योर्ध्वे तु \[13\]नवमादपरं न्यसेत् ।  
 ततो नाभिद्वितीयेन युक्तं प्राङ्नेमिमण्डलात् ॥ 43 ॥

 द्वितीयमथ वै बाह्यात् सनमस्कं हि केवलम् ।  
 त्रयोविंशतिभिर्वर्णैरुपेतो\[14\] ह्येष मन्त्रराट् ॥ 44 ॥

 पदैः पूर्वोक्त\[15\]संख्यैस्तु तेषां भेदोऽप्यथोच्यते ।  
 पूर्वमेकाक्षरं विद्धि द्वितीयं तु नवाक्षरम् ॥ 45 ॥

 तृतीयं द्व्यक्षरं चैव चतुर्थं त्र्यक्षरं स्मृतम् ।  
 षडक्षरमथोर्ध्वस्थं द्व्यक्षरं तदनन्तरम् ॥ 46 ॥

 चतुर्थमधुना मन्त्रं निबोध गदतो मम ।  
 येन विज्ञातमात्रेण संविदुत्पद्यते परा ॥ 47 ॥  
 चतुर्णामपि मन्त्राणामुद्धारप्रकारं तत्तत्पदविभागांश्चाह- आदायाक्षगतं बीजमित्यारभ्य अन्तस्थं द्व्यक्षरं स्मृतमित्यन्तम्। एतद्व्याख्यानमार्गस्य पूर्वमेव प्रदर्शितत्वात् सुगमः\[16\]। प्राग् वर्णचक्रं विलिख्य उक्तक्रमेण वर्णोद्धारे कृते- ॐ अप्रतिहतानन्तगतये परमेश्वराय कर्त्रे नमः। ॐ अमोघसर्वशक्त्यात्मने भगवते नमो नमः। ॐ प्राणापानसमानोदानव्यानप्राणाय \[17\]परायोद्रमाय नमः। ॐ अच्युताया\[18\]विकृतायानन्ताय अध्यक्षाय नम इति क्रमेण \[19\]एकविंशाक्षरोऽष्टादशाक्षरस्त्र\[20\]योविंशत्यक्षरो विंशत्यक्षरश्चत्वारो मन्त्रा भवन्ति ॥ 18-47 ॥  
 \[1 वेशिते- मु. अटी., वेशयेत्- बक.।\]  
 \[2 द्वितीयं- बक. बख.।\]  
 \[3 त्तद् द्वि- मु. अटी. उ.।\]  
 \[4 मम्- अ. उ.।\]  
 \[5 ताह्ये- मु., तं ह्ये- अटी.।\]  
 \[6 तं प- अ. उ.।\]  
 \[7र्णाद्- अ.।\]  
 \[8 द्वितीयं- उ.।\]  
 \[9 क्षस्य- बख. उ.।\]  
 \[10 पञ्च पञ्च- अ.।\]  
 \[11 संपन्नं- अटी.।\]  
 \[12 र्तनम्- मु. अटी.।\]  
 \[13 मानसं शुद्धं परम- अ. बख.।\]  
 \[14 यत्तन्ना- मु।\]  
 \[15 र्द्वितीय- अ.।\]  
 \[16 नियमा- मु.। अटी.।\]  
 \[17 तोऽप्येष- अ.।\]  
 \[18 संख्यस्तु- मु. अटी.\]  
 \[19 प्रकृतग्रन्थ इति शेषः।\]  
 \[20 नेमेर्द्वि- मु. अटी.।\]

 तथैव पञ्चमं विद्धि \[1\] अन्तस्थं द्व्यक्षरं स्मृतम् ।  
 यत्र यत्र पदानां च वर्णाधिक्यमुदाहृतम् ॥  
 तत्रादौ नाभिपूर्वं तु व्याहृत्याद्यं पदं न्यसेत् ॥ 58 ॥  
 पदानां वर्णसंख्यापूरणप्रकारमाह- यत्रेति। पदानां पूर्वोक्

-------------- ------------------ ------------ -----------------





**  षष्ठः परिच्छेदः**

 ** नारद उवाच 1**  
   
 वक्ष्ये विप्रवराः सम्यग् य उक्तश्चक्रपाणिना ।  
 प्रसङ्गाद् बलदेवस्य\[2\] द्रव्ययागोऽप्यनन्तरम् ॥ 1 ॥  
 अथ षष्ठो व्याख्यास्यते। बहिर्यागं वक्ष्य इत्याह- वक्ष्य इति। द्रव्ययागः द्रव्यैरर्घ्यादिभिः क्रियमाणो यागः, बाह्याराधनमित्यर्थः ॥ 1 ॥  
 \[1 नारद इत्येव उ. विहाय सर्वत्र पाठः।\]  
 \[2 देवाय- मु. अटी.।\]

   श्रीभगवानुवाच  
 यत्किञ्चित् पत्रपुष्पाद्यं परिदृश्येत पीठगम् ।  
 पाणिना तत्समाहृत्य शुचिस्थाने निधाय\[1\] वै ॥ 2 ॥

 गव्यैर्वा चामरैर्वालैः शिखि\[2\]पक्षैः कुशैरथ ।  
 संमार्ज्य भद्रपीठं तु वाससा सुसितेन वा ॥ 3 ॥

 बहुना वस्त्रपूतेन वारिणा तदनन्तरम् ।  
 प्रक्षाल्य द्वादशार्णेन प्रणवाद्य\[3\]न्तकेन तु ॥ 4 ॥  
 आदौ भद्रपीठशोधनप्रकारमाह- यत्किञ्चिदिति त्रिभिः। पत्रपुष्पाद्यं पूर्वदिने भगवद्भुक्ततुलसीपत्रादिकमित्यर्थः। प्रणवाद्यन्तकेन प्रणवसंपुटितेनेत्यर्थः। द्वादशार्णेन वासुदेवद्वादशाक्षरेणेत्यर्थः। एवं भद्रपीठशोधनादिकस्य\[4\] कालान्तरकर्तव्यत्वमप्युक्तमीश्वरपारमेश्वरयोः-  
 यद्वा प्राग्यागभवनप्रवेशानन्तरं द्विजाः\[5\] ॥  
 न्यस्य भद्रासनाद्यन्तमन्यदन्यत् समाचरेत् ।  
 यद्वा तदातने काले न्यस्य भद्रासनं\[6\] ततः ॥  
 आद्यं मार्गत्रयं कृत्वा यथोक्तविधिना ततः ।  
 योगपीठार्चनारम्भे बिम्बोक्तं सर्वमाचरेत्\[7\] ॥ इति ॥ 2-4 ॥  
     (ई. सं. 3/16-18; पा. सं. 6/32-34)  
 \[1 देवाय- मु. अटी. ।\]  
 \[2 निवेश्य- अटी. ।\]  
 \[3 पुच्छैः- मु. अटी.।\]  
 \[4 धिकस्य- अ.।  
 \[5 द्विज- पा.।\]  
 \[6 भद्रासनादिकम्- मु.।\]  
 \[7 रभेत्- पा.।\]  
   
 सर्वलोकमयं तत्र सर्वदेवसमाश्रयम् ।  
 सर्वाधारमयं ध्यायेदन्तर्लीनं तु चक्रराट् ॥ 5 ॥

 प्रणवेन स्वनाम्नाऽथ नमोऽन्तेनार्चयेच्च तम् ।  
 अर्घ्यालभनधूपैस्तु माल्यैर्नानास्रगुद्भवैः ॥ 6 ॥  
 भद्रपीठान्तर्लीनचक्रराजार्चनमाह- सर्वलोकमयमिति द्वाभ्याम्। चक्रराट् चक्रराजमित्यर्थः। विभक्तिविनिमयश्छान्दसः। आलभनम् आलभ्यते आलिप्यतेऽनेनाङ्गमित्यालभनं गन्धः। नानास्रगुद्भवैः नानाविधाः स्रजामुद्भवा रचनाविशेषा येषां तैः, द्विसरत्रिसरादिभेदेन नानारूपस्वरचनाविशिष्टैरिति यावत्। अथवा नानाविधपुष्प\[1\]जनितैरित्यर्थः। स्रक्शब्दस्य केवलपुष्पमात्रपरत्वं ज्ञेयम्। यत एवमुत्तरत्राप्यग्निकार्यप्रकरणे "स्रग् धूपं मधुपर्कं च" (6/98, 148) इत्यत्र स्रक्शब्दस्य पुष्पमात्रपरत्वमङ्गीक्रियते ॥  
 ननु तत्रापि स्रक्शब्दस्य मालिकापरत्वे कः प्रत्यवाय इति चेदुच्यते, किमावयोर्विवादेन, लक्ष्मीतन्त्रे- "ततः पुष्पमयीं दद्याद् धूपद्रव्यमयीं तथा" (40/68) इति स्रक्शब्दस्य पुष्पपरत्वेन महालक्ष्म्यैव व्याख्यातत्वात्, ततो माल्यमयीं दद्यादित्यनुक्तेः। किञ्च, सात्वतोपबृंहणे ईश्वरे पारमेश्वरे च होमद्रव्यविवरणप्रकरणे-  
 "सुगन्धैः स्थलपद्माद्यैः पुष्पैश्चैव\[2\] सितादिकैः" इति,  
    (ई. सं. 5/206; पा. सं. 7/169)  
 तर्पितः स्थलपद्माद्यैः पुष्पैश्चान्यैः सितादिकैः ॥  
 सौभाग्यमतुलं विप्रा\[3\] अचिरादेव\[4\] यच्छति ।  
    (ई. सं. 5/216-217; पा. सं. 7/180)  
इति च केवलपुष्पमात्रोक्तेः। किञ्च, पाद्मेऽपि \[5\]आहुतिप्रमाणनिरूपणप्रकरणे-"फलैः पुष्पैरखण्डितैः" इति पुष्पाणामखण्डितत्वमात्रलक्षणोक्तेः, केवलपुष्पैरेव होमसंप्रदायाच्च स्रक्शब्दः पुष्पमात्रपरो बोध्यः। किञ्च, "स्रग्दामसूत्रसंबद्धमाक\[6\]र्णाच्चरणावधि"(6/55) इत्यलङ्कारासनप्रकरणे वक्ष्यमाणं वाक्यमप्यत्रानुकूलं ज्ञेयम्, एषामेव श्लोकानां पारमेश्वरोऽपि\[7\] प्रतिपादितत्वात्। तद्व्याख्याने तु- "नानास्रगुद्भवैर्माल्यैः नानाविधस्रजामुद्भावहेतुभूतैः पुष्पैः, "माल्यं पुष्पे च दामनि" (6/3/25) इति वैजयन्ती" इति लिखितम्। तदस्वरसम्, विशेषणस्य वैयर्थ्यात्; मालिकादिभिः पीठार्चने प्रत्यवायाऽभावाच्च। अस्मिन्नवसरे नृसिंहकल्प\[8\]वक्ष्य\[9\]माणरीत्याऽनन्तादिपीठदेवानामप्यर्चनं कार्यम् ॥ 5-6 ॥     
 \[1 पुष्पगन्धै- अ.।\]  
 \[2 र्द्विज- पा.।\]  
 \[3 विप्र- पा.।\]  
 \[4 रात् संप्रयच्छति- ई. पा.।\]  
 \[5 आवप्यत- अ.।\]  
 \[6 कण्ठा- म.।\]  
 \[7 षष्ठाध्याये.।\]  
 \[8 कल्पे- म.।\]  
 \[9 सप्तदशे परिच्छेदे.।\]

 ततः कुम्भचतुष्कं तु हेमादिद्रव्यनिर्मितम् ।  
 गालितेनाम्भसा पूर्णं स्रगाद्यैरप्यलङ्कृतम् ॥ 7 ॥

 गन्धसर्वौषधीरत्नफलबीजकुशोदकम्\[1\] ।  
 बहिःकोणचतुष्के तु न्यसेदाधारपृष्ठगम् ॥ 8 ॥

 ॐ अर्घ्यं कल्पयामीति\[2\] ह्युक्त्वा वायुपदे न्यसेत् ।  
 कलशं तद्वदैशान्यां न्यसेदाचमनार्थतः ॥ 9 ॥

 स्नानार्थमग्निकोणे तु पाद्यार्थं नैर्ऋते तथा ।  
 अथ मङ्गलकुम्भानामुपकुम्भसमन्वितम् ॥ 10 ॥  
 अथ पात्र\[3\]परिकल्पनमाह- तत इति सार्धैस्त्रिभिः। अत्र गन्धसर्वौषधीरत्नफलबीजकुशादिकमित्यर्घ्यादीनां चतुर्णामप्यविभागेन द्रव्याण्युक्तानि। एषां विभागस्त्वष्टदशपरिच्छेदं (64-68 श्लो.) वक्ष्यमाणो ज्ञेयः। तथा चेश्वरपारमेश्वरयोः-  
 \[4\]आधारोपरि पात्राणि स्वपूर्वनियमेन तु ।  
 वायव्यादिषु विन्यस्य तत्तत्कल्पनमन्त्रतः ॥ इति।  
    (ई. सं. 3/26-27; पा. सं. 6/37)  
 किञ्च, अत्रार्घ्यादीनां चतुर्णामेवोक्तत्वेऽप्यष्टादशपरिच्छेदे (70-76 श्लो.) वक्ष्यमाणं द्वितीयार्घ्यमपि ग्राह्यम्, तस्य पीठार्चनाद्युपयुक्तत्वात्। अत्र पात्रपरिकल्पनात् पूर्वमेव पीठान्त\[5\]र्लीनचक्रराजार्चनोक्तावपि पाठक्रमादर्थक्रमस्य बलीयस्त्वेन तत् तदनन्तरमेव ग्राह्यम्। तथा वक्ष्यति सप्तदशे परिच्छेदे-  
 पुष्पैरथार्घ्यपात्रं तु मन्त्रैः संपूज्य निष्कलैः ।  
 पात्रे परस्मिंस्तस्माद्वै स्तोकमुद्धृत्य चोदकम् ॥  
 योगपीठार्चनं कुर्यादनुसंधानपूर्वकम्। (17/52-53) इति॥ 7-10 ॥  
 \[1 शादिकम्- भा., दरम्- उ.।\]  
 \[2 तीत्यु- अ. उ.।\]  
 \[3 पात्रविकल्पपरि- अ.।\]  
 \[4 पारमेश्वरीयः पाठो मूल एव द्रष्टव्यः।\]  
 \[5 न्तरलीन- अ.।\]

 चतुष्कं विन्यसेद् बाह्ये दिक्क्रमेण सुपूजितम् ।  
 भगवद्बिम्बपूर्वं तु यागाङ्गं प्रागुदीरितम् ॥ 11 ॥  
 अथ परितः कलशाष्टकस्थापनमाह- अथेति। उपकुम्भसमन्वितम्, विदिक्षु स्थापनीयैश्चतुर्भिः कलशैः सहितमित्यर्थः। अथवा नृसिंहकल्पपरिच्छेदे शान्तिकादिप्रकरणेषु वक्ष्यमाणरीत्योपस्थापनीयैश्चतुर्भिरुपकुम्भैः समन्वितमित्यर्थः। मङ्गलकुम्भानां चतुष्कं प्रागुदीरितं (6/7) चतुर्दिक्षु स्थापनीयकलशचतुष्टयमित्यर्थः ॥ 10-11 ॥

 एकं सुलक्षणं तत्र ततो मध्येऽवतार्य च ।  
 भुक्तमर्घ्यादिकं तस्माद\[1\]पनीयाभिवन्द्य च ॥ 12 ॥  
 तत्कलशाष्टकमध्ये भगवद्बिम्बाद्यान्य\[2\]तमस्थापनमाह- भगवदिति। प्रागुदीरितं (षष्ठा?पञ्चमा)ध्यायान्ते उक्तमित्यर्थः। भद्रपीठोपरि केवलचरबिम्बाद्यर्चनप्रकरणे। एवं परितः कलशाष्टकस्थापनं कार्यम्। स्थिरबिम्बार्चनविषये तु तदप्रकृतम्। अत एव ईश्वरपारमेश्वरयोर्नोक्तं च॥ 11-12 ॥  
 \[1 द्दाप- बक, दाप- अ.।\]  
 \[2 दन्य- अ.।\]

 उशीर\[1\]वंशकूर्चेन क्षालयेदम्भसा ततः ।  
 पुराङ्कितं तु चक्राद्यैर्यथाबद्धं तु वा शुभम् ॥ 13 ॥  
 बिम्बशोधनमाह- भुक्तमिति। भुक्तमर्घ्यादिकं पूर्वदिने, यद्वाऽभिगमनार्चनकाले भगवद्भक्तार्घ्यपुष्पादिकमित्यर्थः। उशीरवंशकूर्चेन लाम(ञ्छ?ज्जक)पिञ्चुलेन\[2\] ॥ 12-13 ॥  
 \[1 रं-अ. उ.।\]  
 \[2 पिञ्चीलेन- म.।\]

 सलिलेनार्घ्यपात्रं तु सम्पूर्याग्रे निधाय वै ।  
 तिलान् सुमनसस्तस्मिन् दूर्वाः सिद्धार्थकान् क्षिपेत् ॥ 14 ॥

 चतुरावर्तयेन्मन्त्रं\[1\] कृत्वा पाणितले स्थितम् ।  
 ततः सर्वगतं देवं मन्त्रमूर्तित्वमागतम् ॥ 15 ॥

 समाहूय स्वमन्त्रेण \[2\]त्वागच्छान्तपदेन तु ।  
 यथा सर्वगतो वायुर्व्यजनेन महामते ॥ 16 ॥

 व्यक्तिमभ्येति भगवानाहूतस्तद्वदेव हि ।  
 भावदर्पणसङ्क्रान्तं कृत्वा हृत्कमलात्तु वै ॥ 17 ॥

 \[3\]सन्निरुध्य बहिर्वेद्यां मन्त्रोच्चाराव\[4\]सानतः ।  
 मन्त्रमागच्छमानं तु निर्गतं तु स्वकात् पदात् ॥ 18 ॥  
 अथावाह\[4\]नक्रममाह- पुराङ्कितमिति पञ्चभिः। चक्राद्यैरङ्कितमित्यनेन सुवर्णादिकं द्रव्यमयं पात्रमुच्यते। यथाबद्धं तु वेत्यनेन पलाशादिपत्रमयमुच्यते। तथा च जयाख्ये-  
 अर्घ्यपात्रं समादाय सुवर्णरजतादिजम् ॥  
 शैलं मृद्दारुजं वाऽथ पलाशाम्बुजपर्णजम् । (13/63-64) इति।  
सलिलेन प्रधानार्घ्यसलिलेनेत्यर्थः। यतः-  
 आवाहने संनिधाने संनिरोधे तथार्चने ॥  
 विसर्जनेऽर्घ्यदानं तु प्राक्पात्रान्नित्यमाचरेत् । (18/70-71)  
इति वक्ष्यति। अर्घ्यपावम् आवहनार्थं कृतं पृथक् पात्रमित्यर्थः। तथा च पाद्मे-  
 आवाहितपदं पात्रं प्रक्षालितमथाम्बुभिः ।  
 पूरयेन्मूलमन्त्रेण हस्ताभ्यां च समुद्धरेत् ॥  
 ललाटसममेतस्मिन् अन्तरावाह्य केशवम् । इति ।  
 सिद्धार्थकान् श्वेतसर्षपानित्यर्थः। मन्त्रम् आगच्छपदसंयुक्तं तत्तन्मूर्तिमन्त्र\[5\]मित्यर्थः। "समाहूय\[6\] स्वमन्त्रेण त्वागच्छान्तपदेन तु" (6/16) इत्युक्तत्वात्। तथा च पाद्मेऽपि- "चतुरुच्चारयेन्मन्त्रमागच्छपदसंयुतम्" इति। एवमावाहनकाले मन्त्रस्य चतुरुच्चारणं लक्ष्मीतन्त्रेऽप्युक्तम्- "तारकं\[7\] चतुरुच्चार्य तारिकां तु त्रिरुच्चरेत् (38/4) इति। ततः सर्वगतं देवमिति श्लोकेनोक्तस्यार्थस्यानुवादः कृतः। मन्दमतीनां भगवदावाहने विस्रम्भजननार्थं यथा सर्वगतो वायुरिति दृष्टान्तकथनम्। एवमेव वक्ष्यति प्रतिष्ठाध्यायेऽपि-  
 सर्वत्रगोऽसि\[8\] भगवान् किल यद्यपि त्वा-  
  मावाहयामि हि यथा व्यजनेन वायुम् ।  
 गूढो यथैव दहनो मथनादुपैति  
  आवाहितोऽपि हि तथा त्वमुपैषि चार्चाम् ॥ (25/121) इति।  
भावदर्पणसंक्रान्तं कृत्वेत्यनेन-  
 तमागतमिवाकाशात् तारकं कर्णिकान्तरे ।  
 भावयेदथ तन्मध्यादाराध्यमुदितं स्मरेत् ॥ (5/102)  
इत्युक्तार्थः स्मारितो भवति\[9\]। वेद्यामिति पदं बिम्बाद्युपलक्षकम्। संनिरुध्य पूजावसानिकां स्थितिं प्रार्थ्येत्यर्थः। अत्र संनिधिसाम्मुख्यकरणमप्यपेक्षितमीश्वरादिषु ग्राह्मयम्। मन्त्रोच्चारावसानतः तत्तन्मूलमन्त्रावसान\[10\] इत्यर्थः। किञ्च-  
 आवाहयामि लक्ष्मीशं परमात्मानमव्ययम् ॥  
 आतिष्ठतामिमां मूर्तिं मदनुग्रहकाम्यया ।  
 श्रिया सार्धं जगन्नाथो देवो नारायणः पुमान् ॥ (36/94-95)  
इति लक्ष्मीतन्त्रोक्तो मन्त्रश्चात्र प्रकृतः। नन्वेतच्छ्लोकपञ्चकस्याप्यावाहनपरत्वे पुराङ्कितमित्यादिश्लोकद्वयं सात्वतोपबृंहणेश्वरपारमेश्वरयोः कुतो नोक्तमिति चेत्सत्यम्, तत्र-  
 गन्धार्घ्यपुष्पैः संपूर्य मूलमन्त्रं समुच्चरन् ।  
 पीठोपरि हरेरग्रे मूर्ध्नि पुष्पाञ्जलिं क्षिपेत् ॥  
    (ई. सं. 4/59; पा. सं. 6/229)  
इत्यनेनैव तच्छ्लोकद्वयार्थः संगृहीतो भवतीति बोध्यम्, तदावाहनपात्रस्थार्घ्यजलस्याञ्जलिद्वारेणैव बिम्बोपरि सेचनीयत्वात्। "तिलान् सुमनसस्तस्मिन् दूर्वाः सिद्धार्थकान् क्षिपेत्" (6/14) इत्युक्तस्य द्रव्यचतुष्टयप्रक्षेपस्य प्रधानार्घ्यजलपूरणेनैव चारितार्थ्याच्च।  
 नन्वेवं तेनैव तद्द्रव्यचतुष्टयप्रक्षेपस्य चारितार्थ्ये सात्वते पुनः किमर्थं तदुपादानमिति चेत्, सत्यम्-  
 पाद्येद्रव्यान्तरालाभे दूर्वा\[11\] चार्घ्येऽथ सर्षपः ।  
 शस्तमाचमनीये तु \[12\]तक्कोलं मार्जनाम्भसि ॥  
इति पाद्मोक्तन्यायेनार्घ्यादिषु द्रव्यान्तरालाभेनैकैकद्रव्यप्रक्षेपेऽप्यावाहनार्घ्ये तिलादीनां चतुर्णामपि प्रक्षेपसिद्ध्यर्थं पुनरुपादानमिति ज्ञेयम्। एवं चैवमावाहनं चरबिम्बकुम्भमण्डलाद्यर्चनविषयम्, न तु स्थिरबिम्बविषयम्,  
 स्थितमायतने वाऽथ साकारं \[13\]परमेश्वरम् ।  
 शङ्खचक्रधरं विष्णुं सुरसिद्धावतारितम्\[14\] ॥  
 ऋषिभिर्मनुजैर्वाथ भक्तियुक्तैः प्रतिष्ठितम् ।  
 तन्मूर्तौ च स्वमन्त्रेण \[15\]यजेदावाहनं विना । (13/58-60)  
इति जयाख्योक्तेः, "संस्थितेऽभिमुखीभावस्तदेवावाहनं हरेः" इति पाद्मोक्तेः, तथैवेश्वरपारमेश्वरयोः प्रतिपादितत्वाच्च ॥ 13-18 ॥  
 \[1 यन्- अटी.।\]  
 \[2 ह्यागच्छेतिपदेन वै- मु. अटी. बक.।\]  
 \[3 सन्निरोध्येति सार्वत्रिकः पाठः। भाष्यानुरोधी पाठोऽत्र स्थापितः।\]  
 \[4 नुसारतः- अटी.।\]  
 \[5 मन्त्रणमित्युभयमातृकापाठः.।\]  
 \[6 समा विषयः स्व- अ.।\]  
 \[7 एतदनुरोधेन मुद्रिते लक्ष्मीतन्त्रे पाठसंशोधनं विधेयम्।\]  
 \[8 गो हि- म.।\]  
 \[9 भवतीति वेद्यमिति- अ.।\]  
 \[10 सानत- अ.।\]  
 \[11 पूर्व चार्थे - अ.।\]  
 \[12 तत्कालं- अ.।\]  
 \[13 पार- म.।\]  
 \[14 वधादि- मु.।\]  
 \[15 यच्छेदा- म.।\]  
   
 कालं पाद्यार्घ्यदानान्तमुत्थितं भावयेत् सदा ।  
 अथोपचर्यमाणं \[1\]तं भोगैः कालानुकूलतः\[2\] ॥ 19 ॥  
   
 स्नाना\[3\]लभनवस्रस्रग्दानेऽ\[4\]लङ्करणे तथा ।  
 अन्यत्र भोगपूजायां स्मरेत् पद्मासनादिना ॥ 20 ॥

 पुनस्तमेवोपविष्टं सानुकम्पं च सम्मुखम् ।  
 बिम्बं विनाऽन्यत्राधारे भवत्येवं महामते ॥ 21 ॥  
 केवलवेदिकुम्भमण्डलादिष्वावाहितस्य देवस्य तत्तदुप्रचारानुरोधेनावस्थानभेदभावनमाह- मन्त्रमिति सार्धैस्त्रिभिः\[5\] ॥ 18-21 ॥  
 \[1 तु- उ.।\]  
 \[2 रूपतः- अटी.।\]  
 \[3 तपन- बक. बख., लम्भन- अटी.।\]  
 \[4 दानाल- मु. अटी.।\]  
 \[5 श्चतुर्भिः- अ.।\]

 बिम्बाकृत्यात्मना बिम्बे समागत्यावतिष्ठते ।  
 करोत्यमूर्तामखिलां भोगशक्तिं तु चात्मसात् ॥ 22 ॥  
 बिम्बे तादृशभावनाश्रम एव नास्ति, ब्रह्मरूपेण साक्षादेव भोगानङ्गीकरोतीत्याह- बिम्बाकृत्येति। तथा चोपबृंहितं लक्ष्मीतन्त्रेऽपि-  
 क्लृप्ते तु विग्रहे पूर्वं तथारूपोऽवतिष्ठते ।  
 भोगेषु दीयमानेषु शक्तिर्या मन्मयी परा ॥  
 तत्रास्थां तां स्मरेत् साक्षादाददानो हरिर्यथा । (38/16-17) इति ।  
यद्यपि पाद्मे बिम्बार्चनप्रकरणेऽपि-  
 अर्घ्यवस्त्राम्बराकल्पपुष्पगन्धानुलेपनैः ।  
 प्रत्यर्चितं स्थितं ध्यायेत् पाद्याचमनयोः पुनः ॥  
\[1\](तदानीं ध्यानं चोक्तं पाद्मे-)  
 आसीनं स्नानकाले च पद्मासनसुखासनम् ।  
 नैवेद्यधूपदीपादावासीनं\[2\] स्वस्तिकासने ॥  
 उपचारेषु चान्यत्र तत्तत्कर्मानुसारतः ।  
 स्थितमासीनमथवा देवं ध्यायेत पूजकः ॥  
 इत्युक्तम्, तथापि तत्कुम्भार्चनादिपरमेव। अथवा बिम्बस्यैव तथा ध्यानपरम्, नहि कुम्भादिष्विव तदन्तःस्थितभगवन्मात्रध्यानपरमिति ध्येयम्\[3\]। अत्रापेक्षिता मन्त्रन्यासलयभोगार्चनादयो बहवो विशेषा \[4\]नृसिंहकल्पे वक्ष्यमाणा ग्राह्याः ॥ 22 ॥  
 \[1 नास्त्येषा पङ्क्तिः- म.।\]  
 \[2 वासनं- अ.।\]  
 \[3 बोध्यम्- म.।\]  
 \[4 सप्तदशे परिच्छेदे।\]  
   
 विनिवेद्याऽऽसनवरं समाहूतस्य वै प्रभोः ।  
 पादपीठं तु सामान्यं मृद्वास्तरणभूषितम् ॥ 23 ॥  
   
 पाद्यार्घ्ये\[1\] मधुपर्कं च तोयमाचमनीयकम् ।  
 सपुत्रदारमात्मानमष्टाङ्गपतनेन\[2\] तु ॥  
 अथासनाद्युपचारसमर्पणमाह- विनिवेद्येति सार्धेन। अत्र पाठक्रमं विहाय प्रथममर्घ्यम्, ततः पाद्यम्, तदनन्तरमाचमनीयम्, ततो मधुपर्कं च समर्पणीयम्। तत्रार्घ्यं\[3\] पुष्पद्वारा भगवतो मूर्ध्नि देयम्, "\[4\]अर्घ्यस्तृतीयया देयो मूर्ध्न्यापः कुसुमोद्धृताः" (36/100) इति लक्ष्मीतन्त्रोक्तेः। तदानीं घण्टानादश्च कार्यः, "आवाह\[5\]नार्घ्ये धूपे च दीपे नैवेद्यजोषणे" (3/83) इति, "घण्टाशब्दसमोपेतं दत्वाऽर्घ्यं मन्त्रमूर्धनि" (4/134) इति चेश्वरादिषूक्त\[6\]वात्। पाद्यं तु द्विवारं देयम्, "पाद्यदाने तु विप्रेन्द्र द्विर्द्वद्यात्तु\[7\] पदाम्बुजे" (17/46) इत्यनिरुद्धसंहितोक्तेः। इदानीं पाद्यप्रतिग्रहपादसंमार्जनवस्त्रपादानुलेपनान्यपि देयानि। आचमनं तु त्रिवारं समर्पणीयम्। तथा चोक्तमनिरुद्धसंहितायाम्- "आचामं\[8\] च त्रिधा दद्याद् विमृश्य च सकृत्\[9\] स्पृशेत्" (17/48) इति। \[10\] तदानीं ध्यानं चोक्तं पाद्मे-  
 ध्यायेदाचमनीयस्य दानकाले जगद्गुरुम् ।  
 \[11\]आचामन्तमिवाम्भोभिः साक्षादम्भःपरिग्रहे ॥ इति ।  
 अत्राचमनानन्तरं गन्धपुष्पमालादीपधूपसमर्पणं मधुपर्कानन्तरं ताम्बूलनिवेदनं \[12\]चेश्वरपारमेश्वरादिषूक्तं ग्राह्यम्। तथा चोक्ताः पाद्मे मन्त्रासनोपचाराः-  
 आवाहननमस्कारौ प्रत्युत्थानमनन्तरम् ।  
 पुष्पाञ्जलिः स्वागतोक्तिरासनं भद्रपीठिका ॥  
 अर्घ्यं पाद्यप्रतिग्राहं पाद्यप्रो\[13\] ताभिमर्शनम् ।  
 आलेपनं चरणयोश्चन्दनक्षोदवारिभिः ॥  
 अपामाचमनीयं तु प्रतिग्रहणदर्शनम् ।  
 उपस्पर्शनमालेपश्चन्दनाद्यम्बुचर्चया ॥  
 पुष्पमाला धूपदानं मधुपर्कनिवेदनम् ।  
 घनसारो नागवल्ली.... .... .... ॥ इति ॥ 23-24 ॥  
 \[1 र्घ्यम- उ.।\]  
 \[2 नादिना- अटी.।\]  
 \[3 ततोऽर्घ्यं- अ.।\]  
 \[4 अर्घ्यं तृतीयया देयं- मु.।\]  
 \[5 नेऽर्घ्ये- अ.।\]  
 \[6 षूक्तम्- म.।\]  
 \[7 च्च- मु.।\]  
 \[8 आचामं तु त्रिर्दद्यात् तु द्विरुन्मृज्य च संस्पृशेत्- मु.।\]  
 \[9 सकृन्मृजेत् - म.।\]  
 \[10 \`तदानीं ध्यानं चोक्तं' नास्ति- अ.।\]  
 \[11 आचान्तमिव चाम्भोभिः- अ.।\]  
 \[12 क्रमशश्चतुर्थषष्ठाध्याययोर्द्रष्टव्यमेतत्।\]  
 \[13 प्लोता-म.।\]

 चेतसा भक्तियुक्तेन निवेद्य तदनन्तरम् ।  
 भगवानथ\[1\] विज्ञाप्यः कृत्वा तत्पादगौ\[2\] करौ ॥ 25 ॥  
 आत्मात्मीयनिवेदनमाह- सपुत्रेति। अष्टाङ्गपतनेन (6/187-188) वक्ष्यमाणाष्टाङ्गप्रणामेन। इदानीमात्मनिवेदनविज्ञापनं चोक्तं पाद्मे-  
 दासोऽहं ते जगन्नाथ सपुत्रादिपरिग्रहः ।  
 प्रेष्यः प्रशाधि कर्तव्ये मां नियुङ्क्ष्वे\[3\] हिते सदा ॥ इति ॥ 24-25 ॥  
 \[1 नपि- मु. अटी.।\]  
 \[2 पादयोः- अ.।\]  
 \[3 नियोजय ते- अ.।\]

 स्फुटीकृतं मया देव त्विदं स्नानवरं त्वयि ।  
 सपादपीठं\[1\] परमं शुभं स्नानासनं महत् ॥ 26 ॥

 आसादयाशु स्नानार्थं मदनुग्रहकाम्यया ।  
 स्नानासनं निवेद्याथ देवस्य द्वितयं\[2\] तु वै ॥ 27 ॥  
 अथ स्नानार्थं विज्ञापनमाह- भगवानिति द्वाभ्याम्। कृत्वा तत्पादगौ करावित्यत्र व्यस्तकरावित्यर्थः। तथा चोक्तं पारमेश्वरे-  
 कृत्वाभ्यर्च्यादिदेवस्य\[3\] पाणिना दक्षिणं पदम् ।  
 दक्षिणेनाथ वामेन वामं संगृह्य मन्त्रतः ॥ (6/302-303)  
इति ॥ 25-27 ॥  
 \[1 ठमपरं- बक. बख. अ.।\]  
 \[2 द्वितीयं- बक.।\]  
 \[3 र्च्यापि- मु.।\]

 भक्तिनम्रेण शिरसा दद्यादर्घ्यं तु मूर्धनि ।  
 विनिवेद्य ततो हैमं सरत्नं च प्रतिग्रहम्\[1\] ॥ 28 ॥

 दद्याद्वै पाद्यकलशात् पाद्यं पादाम्बुजद्वये ।  
 सुशुभे पादुके चाथ तदन्ते स्नानशाटकम्\[2\] ॥ 29 ॥

 सुगन्धशालिसम्पूर्णं मात्रार्थं पात्रमुत्तमम् ।  
 दर्पणं पूर्णचन्द्राभं गन्धतोयमनन्तरम् ॥ 30 ॥

 पाणिभ्यां क्षालनार्थं तु पादपीठं ततः शुभम् ।  
 दन्तकाष्ठं च\[3\] तदनु मुखसुद्धिप्रतिग्रहम् ॥ 31 ॥

 जिह्वानिर्लेखनं चैव मुखप्रक्षालनं तु वै ।  
 पुनराचमनं देय\[4\]मभ्यङ्गार्थमनन्तरम् ॥ 32 ॥

 तैलं बहु सुगन्धं च चूर्णं गोधूमशालिजम् ।  
 रजनीचूर्णसम्मिश्रमीषत् पद्मकभावितम् ॥ 33 ॥

 देयमुद्वर्तनार्थं तु चमषी\[5\] तदनन्तरम् ।  
 स्नानार्थं खलिसंयुक्तं\[6\] तोयमुष्णमनन्तरम् ॥ 34 ॥

 चन्दनं मुखलेपार्थं घृष्टं कर्पूरभावितम् ।  
 गव्यं प्रभूतं स्नानार्थं क्षीरं दधि घृतं मधु ॥ 35 ॥  
 स्नानासनाद्युपचारानाह\[7\]- स्नानासनमित्यादिभिः। अत्र पाणिप्रक्षालनार्थकगन्धतोयसमर्पणानन्तरं पादपीठोक्तावपि पाठक्रमादर्थक्रमस्य बलीयस्त्वेन स्नानासनसमर्पणानन्तरमेव पादपीठोऽपि समर्पणीयः, "सपादपीठं\[8\] परमं शुभं स्नानासनं महत्" (6/26) इति विज्ञापनश्लोक एवोक्तत्वात्। अत एव सात्वतोपबृंहणेश्वर(4/143)- पारमेश्वर (6य304)योः स्नानासनानन्तरमेव पादपीठसमर्पणमुक्तम्।  
 नन्वीश्वर(4/146)- पारमेश्वर (6/308)योरुभयोरपि "\[9\]पाणिप्रक्षालनार्थं तु पादपीठं ततः शुभम्" इति पाणिप्रक्षालनानन्तरमपि पादपीठोक्तिः परिदृश्यते, तस्याः का गतिरिति चेत्, सत्यम्। तत्रोभयत्रापि यथावस्थितसात्वतश्लोकानामेव प्रतिपादितत्वात् पौनरुक्त्यं दृश्यते। लक्ष्मीतन्त्रे तु-  
 अनुज्ञाप्य ततः पश्चात् स्नानासनमनुत्तमम् ।  
 पादपीठमथार्घ्यं च ततः पाद्यप्रतिग्रहम्\[10\] ॥  
 पाद्याम्बु पादुके स्नानशाटी मात्रा च शालिका ।  
 दर्पणं गन्धतोयं च पाणिप्रक्षालनार्थकम् ॥  
 दन्तकाष्ठं च वदनप्रक्षालाचमनाम्बुनी\[11\] ।  
 गन्धतैलं च चूर्णं च \[12\]शालिगोधूमसंभवम् ॥  
 हरिद्राचूर्णसंमिश्रमीषत् पद्मकभावितम् ।  
 उद्वर्तनार्थँ तदनु स्नानार्थं \[13\]खलिसंयुतम् ॥  
 उष्णाम्बु चन्दनं चन्द्रमिश्रितं लेपनार्थकम् । (39/5-9)  
इति सात्वतश्लोकानामुपबृंहितत्वान्न पादपीठपुनरुक्तिः। अतस्तत्पौनरुक्त्यं नानुष्ठानप्रतिपादकम्, किन्तु श्लोकपूरणार्थं ज्ञेयम्। यथा पारमेश्वरे मानसे भोगयागप्रकरणे- "मन्त्रराट् कर्णिकामध्ये लक्ष्म्याद्याः केसरादिषु" (ज. 12/81; पा. 5/130) इति जयाख्यवचने प्रतिपादितेऽप्यविरुद्धार्थं परिगृह्य विरुद्धं लक्ष्म्यादित्वं परित्यज्य हृन्मन्त्रादित्वमेवाङ्गीक्रियते, तद्वदिहापीति संतोष्टव्यमायुष्मता। अत एवास्मत्तातपादैः सात्वतामृते पाणिप्रक्षालनतोयसमर्पणानन्तरं पादपीठो नोक्तः ।  
 प्रकृतमनुसरामः। दन्तकाष्ठमित्यत्र पारमेश्वरे- "दन्तकाष्ठं च तदनु कर्मण्यक्षीरवृक्षजम्" (6/308) इत्युक्तम्। कपिञ्जलेऽपि- "चूतदण्डेन देवस्य दन्तधावनमाचरेत्" इति। तच्च हेमादिमयमपि ग्राह्यम्। तदुक्तं पारमेश्वर एव द्वितीयेऽध्याये-  
 षोडशाङ्गुलि\[14\]दीर्घैस्तु वक्रग्रन्थिविवर्जितैः ॥  
 हेमादिनिर्मितैर्वापि कुशदू\[15\]र्वादिभिस्तथा । (2/61-62) इति।  
मुखशुद्धिप्रतिग्रहं गण्डूषप्रतिग्रहमित्यर्थः। मुखप्रक्षालनं गण्डूषमित्यर्थः। पुनराचमनीयानन्तरं ताम्बूलमपि देयम्, "गण्डूषाचामसलिले ताम्बूलं गन्धभावितम्" (6/309) इति पारमेश्वरोक्तेः। तैलं बहु सुगन्धं चेत्यत्र तैलसमर्पणप्रकारः पारमेश्वरे \[16\]समाराधनाध्याये \[17\]महोत्सवाध्याये च विस्तरेणोक्तो ज्ञेयः। रजनीचूर्णं हरिद्राचूर्णम्। पद्मकम् तथैव प्रसिद्धं वैद्य(क)ग्रन्थे। चमषी तैलनिर्हरणार्थकसुगन्धद्रव्यविशेषः। इममर्थं सुस्पष्टं वक्ष्यति प्रतिष्ठाध्याये- "पूर्ववच्च ततोऽभ्यज्य\[18\] विधिवच्चमसाम्बुना। क्षालयित्वा" (25/99-100) इति। खली च मलनिर्हरणसाधनद्रव्यम्॥ 27-35 ॥  
 \[1 इतः परम्- \`जिह्वार्थनिर्लेखनं चैव मुखप्रक्षालनं तु वै' इति पाठो दृश्यते- बख. उ., स चानावश्यकः, अग्रे तस्य पठितत्वात्।\]  
 \[2 शाटिकाम्- मु. अटी.।\]  
 \[3 तु- उ.।\]  
 \[4 देवस्या- मु. अटी.।\]  
 \[5 मषीं च- मु. अटी., वमिषं- बक, चमिषं- बख., चमसीं- अ., चमसी- उ.।\]  
 \[6 सम्पूर्ण- मु. अटी. बक. बख.।\]  
 \[7 राण्याह- अ.।\]  
 \[8 ठमपरं- म.।\]  
 \[9 पाणीनां- ई.।\]  
 \[10 ग्रहः- मु.।\]  
 \[11 म्बुनि- अ.।\]  
 \[12 शाला- अ.।\]  
 \[13 खलु- म.।\]  
 \[14 ङ्गुल- मु.।\]  
 \[15 दर्भा- मु.।\]  
 \[16 षष्ठाध्याये ।\]  
 \[17 सप्तदशाध्याये ।\]  
 \[18 भ्यर्च्य- अ.।\]

 ऐक्षवं तु रसं हृद्यमभावे\[1\] शार्करोदकम् ।  
 धात्रीफलोदकं चैव लोध्रतोयमनन्तरम् ॥ 36 ॥

 रक्तचन्दनतोयं च रजनीनीरमुत्तमम् ।  
 ग्रन्थिपल्लववार्येव\[2\] ततस्तु तगरोदकम् ॥ 37 ॥

 प्रियङ्गुवारि तदनु मांसीजलमतः परम् ।  
 सिद्धार्थकोदकं चैव सर्वौषधिजलं ततः ॥ 38 ॥

 पत्रपुष्पोदके चैव फलबीजोदके तथा\[3\] ।  
 गन्धोदकं च तदनु हेमरत्नजले ततः ॥ 39 ॥

 पुण्यतीर्थसरित्तोयं केवलं तदनन्तरम् ।  
 स्नानार्थं कल्पितेनैव ह्युदकेन\[4\] विमिश्रितम् ॥ 40 ॥

 योक्तव्यं क्रमशो ह्येतदर्घ्यपुष्पसमन्वितम् ।  
 अन्तरान्तरयोगेन स्नानानां च महामते ॥ 41 ॥

 क्षालनं चार्घ्यकलशादर्घ्यदानं समाचरेत् ।  
 सम्पूर्णमम्भसां\[5\] कुम्भं हरिद्राशालितण्डुलैः ॥ 42 ॥  
 अथ क्षीरादिपञ्चविंशतिकलशस्नपनप्रकारमाह- गव्यमित्यादिभिः। धात्रीफलम् आमलकम्, लोध्रं श्वेतलोध्रम्, "लालवः \[6\]शबलो लोध्रः" (2/4/33) इत्यमरः। ग्रन्थिपल्लवं स्थौणेयम् "ग्रन्थिपर्णं शुकं \[7\]बर्हं स्थौणेयं कुक्कुटम्" (2/4/132) इत्यमरः। तगरं तथैव प्रसिद्धम्। प्रियङ्गः फलिनी, "प्रियङ्गुः फलिनी फली"(2/4/55) इत्यमरः।  
 ननु "स्त्रियौ कङ्गुप्रियङ्गू द्वे" (2/9/20) इत्यमरवाक्यमप्यस्ति, विनिगमनाविरहात् कङ्गुरेव गृह्यतामिति चेन्न, अस्मिन् स्नपने बीजवारिणि कङ्गोः सत्त्वाद् अत्रत्यप्रियङ्गुशब्दस्य पूर्वोत्तरयोर्गन्धद्रव्यसाहचर्याच्च फलिनीपरत्वमेवाङ्गीकार्यम्। मांसी जटामांसी। सिद्धार्थकः श्वेतसर्षपः। सर्वौषधीजल-पत्रोदक-पुष्पोदक-फलोदक-बीजोदक-गन्धोदक-रत्नोदकानां द्रव्यविवरणमीश्वरपारमेश्वरयोः \[8\]स्नपनाध्याये व्यक्तमुक्तं ग्राह्यम्। अत्रापेक्षितकलशाधिवासादिकमपि तत्रैव ग्राह्यम्। अत्र नित्यस्नपनत्कादङ्कुरादिकं न कार्यम्। तथा चोक्तं पाद्मे-  
 नित्ये च स्नपने नापि कौतुकं नाङ्कुरार्पणम् ।  
 निशा\[9\]चूर्णैर्न स्नपनमिष्यते \[10\]मण्टपस्थलम् ॥ इति ।  
"स्नानार्थं कल्पितेनैव ह्यदकेन विमिश्रितम्" (6/40) इत्युक्तत्वाद् धात्रीफलोदकादिविंशतिद्रव्येष्वपि किञ्चित् किञ्चित् स्नानीयजलं संयोज्यम्, "स्नानीयाम्बुसमेतानि देयान्यम्बून्यमूनि तु" (39/13) इति लक्ष्मीतन्त्रोक्त्या क्षीरादिपञ्चकं विना आमलकाद्यम्बुष्वेव स्नानीयाम्बुसंयोजनस्य प्रतीयमानत्वात्। अर्घ्यपुष्पसमन्वितमिति पदं क्षालनमित्यस्य विशेषणं ज्ञेयम्, पारमेश्वरेऽप्येषामेव श्लोकानां प्रतिपादितत्वात्। केषुचित् प्रयोगेषु अर्घ्यपुष्पसमन्वितमिति पदस्य स्नपनद्रव्यविशेषणत्वाभिप्रायेण द्रव्यकलशेषु स्नानीयकलशात् किञ्चिज्जलमर्घ्यपात्रात् किञ्चित् पुष्पं च \[11\]निक्षिप्येत्युक्तम्। तत् सात्वतोपबृंहणलक्ष्मीतन्त्रविरुद्धम्। यतस्तत्र "क्षीरं दधि घृतं गव्यम्" (39/9) इति प्रक्रम्य,  
 हेमरत्नसरित्तीर्थकेवलाम्बूनि वै\[12\] क्रमात् ॥  
 स्नानीयाम्बुसमेतानि देयान्यम्बून्यमूनि तु ।  
 अर्घ्यपात्रात्तथैवार्घ्यं स्नानानामन्तरान्तरा ॥  
 दद्यात् सपुष्पतोयेन क्षालनं चान्तरान्तरा । (39/12-14)  
इति सपुष्पत्वं क्षालनतोयस्य विशेषणं कृतम्। अर्घ्यपुष्पसमन्वितम् अर्घ्यपात्रे पूजनार्थं प्रक्षिप्तपुष्पैः सहितमित्यर्थः। अत्र क्षीरादिकलशस्नपनानां मध्ये मध्येऽर्घ्योदकेनोपस्नानं\[13\] केवलमर्घ्यदानं चोक्तम्। सति विभवे\[14\] वस्त्राद्युपचारा अपि देयाः। तथा चोक्तमीश्वरपारमेश्वरयोः-  
 प्रतिद्रव्यं तु \[15\]वस्त्रेण ह्यर्घ्यालभनमाल्यकैः\[16\] ॥  
 धूपेन च समभ्यर्च्य ततस्तेनाभिषेचयेत् ।  
 यद्वार्घ्यं\[17\] पाद्यमाचामं गन्धस्रग्धूपदीपकम् ॥  
 दद्याद् यथाक्रमं सर्वं केवलं चार्घ्यमेव वा । इति ।  
    (ई. सं. 15/175-177; पा. सं. 14/170-172)  
 ननु बृहद्बिम्बस्नपनेऽर्घ्योदकस्योपस्नानाऽपर्याप्तत्वे का गतिरिति चेत्, सत्यम्। तदानीम्  
 अनरान्तरयोगेन कुम्भैः शुद्धोदपूरितैः ॥  
 स्नपनं चार्घ्यदानं च द्रव्याणां तु समाचरेत् ।  
   (ई. सं. 15/76; पा. सं. 14/76-77)  
इतीश्वरपारमेश्वरयोः स्नपनाध्याये गतिरुक्तैव। एषां पञ्चविंशतिकलशानामभिषेचनमन्त्रास्त्वीश्वरपारमेश्वरयोर्दमन\[18\]कोत्सवप्रकरणे-  
 एको\[19\] ह वै नारायण इति प्राक्कलशेन तु ।  
 तस्य ध्यानान्तःस्थस्येति द्वितीयकलशेन तु ॥  
 अथ पुनरेव नारायण इति तृतीयकलशेन तु ।  
 अथ पुनरेव नारायण इति चतुर्थतः ॥  
 सहस्रशीर्षं\[20\] पुरुषमिति पञ्चमकुम्भतः ।  
 पतिं विश्वस्यात्मेश्वरमिति वै षष्ठकुम्भतः ॥  
 नारायणः परं ब्रह्म इति वै सप्तमेन तु ।  
 यच्च किञ्चिज्जगत्यस्मिन्निति ह्यष्टमकुम्भतः ॥  
 अनन्तमव्ययं कविमिति नवमेनाभिषेचयेत् ।  
 अधो\[21\] निष्ट्या वितस्त्यां तु इति स्याद्दशमेन वै ॥  
 सन्ततं तु सिराभिस्तु \[22\]लमित्येकादशेन तु ।  
 तस्य मध्ये महानग्निरिति द्वादशमेन वै ॥  
 संतापयति स्वं देहमिति त्रयोदशेन\[23\] वै ।  
 नीलतोयदमध्यस्था इति चतुर्दशेन\[24\] वै ॥  
 तस्याः शिखाया मध्ये इति पञ्चदशेन\[25\] वै ।  
 सर्वस्य वशिनं देवमिति वै षोडशेन\[26\] तु ॥  
 बहिरावरणस्थैस्तु कलशैरभिषेचयेत् ।  
 बहिरावरणे\[27\] नास्ति इति प्राक्संस्थितेन तु ॥  
 यन्नाभिपद्मादभवदिति वह्निगतेन तु ।  
 धृतोर्ध्वपुण्ड्रः\[28\] परमेति याम्यदिक्संस्थितेन तु ॥  
 दक्षिणे तु भुजे विप्र इति \[29\]यातुगतेन वै\[30\] ।  
 विष्णुनात्तमश्नन्तीति वारुणीसंस्थि\[31\]तेन तु ॥  
 पुंप्रधानेश्वरो विष्णुरिति वायुगतेन वै\[32\] ।  
 इमां महोपनिषदमिति सोमगतेन वै\[33\] ॥  
 ओमिति प्रथमं नाम इतीशानगतेन तु ।  
 पुरुषोऽहं\[34\] वासुदेव इति मध्यगतेन तु ॥  
 यद्वा पुरुषसूक्तीयैर्मन्त्रैः पोडशभिः\[35\] क्रमात् ।  
 बहिरावरणस्थैस्तु कलशैरभिषिच्य च ॥  
 पूर्वोक्तैर्ब्रह्मसूत्रस्थैर्मन्त्रैर्द्विद्विकसंख्यया ।  
 अन्तरावरणस्थैस्तु संस्नाप्य कलशैः क्रमात् ॥  
 अवशिष्टैस्त्रिभिश्चान्ते मध्यकुम्भेन सेचयेत् ।  
   
   (ई. सं. 12/65-80; पा. सं. 17य568-583)  
इत्युक्ताः। अत्र पूर्वोक्तैर्ब्रह्मसूक्तस्थैर्मन्त्रैः "सहस्रशीर्षम्" इत्यादिभिः "दक्षिणे तु भुजे विप्र" इत्यन्तैः षोडशमन्त्रैरित्यर्थः। द्विद्विकसंख्यया द्वाभ्यां मन्त्राभ्यामित्यर्थः। अवशिष्टैस्त्रिभिः विष्णुनात्तमश्नन्तीत्यादिभिः। "एको ह वै नारायणः" इत्याद्याः "य इमां महोपनिषदम्" इत्यन्तास्त्रयोविंशतिमन्त्राश्च महोपनिषद्गताः। तत्र "सहस्रशीर्षं पुरुषम्" इति प्रक्रम्य "य इमां महोपनिषदम्" इत्यन्तमेकोनविंशतिमन्त्रात्मकं ब्रह्मसूक्तमिति ज्ञेयम् ।  
 ननु महोपनिषत्कोशेषु "सर्वस्य वशिनम्" इत्यादिमन्त्रा न दृश्यन्ते, कथं तेषां महोपनिषदन्तर्गतत्वमिति चेत्? सत्यम्, इयमाशङ्का \[36\]तप्तमुद्रासमर्थनसिद्धान्तचन्द्रिकायां परिहृता\[37\]। तथाहि पाद्मे-  
 सर्वाश्रमेषु वसतां ब्राह्मणानां विशेषतः ।  
 विधिना वैष्णवं चक्रं धार्यं हि विधिचोदनात् ॥  
 दक्षिणे तु भुजे विप्रो बिभृयाद् वै सुदर्शनम् ।  
 सव्ये तु शङ्खं बिभृयादिति ब्रह्मविदो विदुः ॥  
 एवं महोपनिषदि प्रोक्तं चक्रादिधारणमित्यर्थः। अस्य मन्त्रस्य महोपनिषत्कोशेष्वदर्शनात् कथं श्रुतित्वमिति चेन्न, चिरन्तनकोशेषूपलम्भात्। आधुनिककोशेष्वनुपलम्भश्च लेखकदोषादिना नेयः। \[38\]नायमेव मन्त्र आधुनिककोशेषु न\[39\] दृश्यते, अपि तु सर्वस्य वशिनमित्यादिकमष्टर्चं ब्रह्मसूक्तमात्रं न दृश्यते। ब्रह्मसूक्ते चायं मन्त्रः श्रूयते। न च तावता श्रुतित्वभङ्गः। भगवच्छास्त्रेषु\[40\] बहुषु प्रदेशेषु ब्रह्मसूक्तस्योपात्तत्वादिति ।  
 नन्वत्राष्टर्चं ब्रह्मसूक्तमात्रं न\[41\] दृश्यते इत्युक्तत्वात् सर्वस्य वशिनमित्याद्यष्टमन्त्राणामेव ब्रह्मसूक्तत्वं ज्ञायते। कथं भवता सहस्रशीर्षमित्याद्येकोनविंशतिमन्त्राणामपि ब्रह्मसूक्तत्वमुक्तमिति\[42\] चेदुच्यते, सच्चरित्ररक्षामनुसृत्यास्माभिरुक्तम्। तत्र हि- "अत्रापि ब्रह्मसूक्तपरमात्मसूक्ताभ्यां महोपनिषत्पठितमेकोनविंशतिमन्त्रात्मकं ब्रह्मसूक्तमेव परिगृहीतम्" (पृ. 14-15) इति। महोपनिषदाद्ये मन्त्रे "एको ह वै नारायणः" इति, "एक एव नारायण" इति पाठद्वयं ज्ञेयम् ॥ 34-42 ॥  
 \[1 मथवा- अ.।\]  
 \[2 गन्धि- अ. उ.।\]  
 \[3 त्वथ- बक. अ.।\]  
 \[4 चोद- मु. अटी., उद-बक. बख., तूद- अ.।\]  
 \[5 सा- अ. उ.।\]  
 \[6 शाबरो- मु.।\]  
 \[7 बर्हिपुष्पं स्थौणेयकुक्कुरे- मु.।\]  
 \[8 ईश्वरे पञ्चदशः पारमेश्वरे च चतुर्दशोऽध्यायः स्नपनाध्यायत्वेन प्रसिद्धः।\]  
 \[9 निराचूर्णैर्नि- अ.।\]  
 \[10 मण्‍डप- म.।\]  
 \[11 निक्षिप्येति व्याख्यानमुक्तम्, इत्येवं ग्रन्थो लापनीयः ।\]  
 \[12 च- मु.।\]  
 \[13 र्घ्यादिके- अ.।\]  
 \[14 संभवे- अ.।\]  
 \[15 मन्त्रेण- ई. ।\]  
 \[16 मालिकैः - अ. ।\]  
 \[17 र्घ्यपा- अ. म. ।\]  
 \[18 निको- अ., नीको-म. ।\]  
 \[19 एक एव- ई.।\]  
 \[20 शीर्षा पुरुष इति- ई . पा. ।\]  
 \[21 अतो निष्ठ्या- पा., अथो निष्ठ्या - अ.।\]  
 \[22 वमि- अ. म., इत्येकादशमेन- ई. ।\]  
 \[23 त्रयोदशमेन- ई. पा.।\]  
 \[24 चतुर्दशमेन- ई. पा. ।\]  
 \[25 पञ्चदशमेन- पा. ।\]  
 \[26 षोडशमेन- ई. पा. ।\]  
 \[27 न हि- अ. म. ।\]  
 \[28 पुण्ड्रं- पा. ।\]  
 \[29 धातु- म.।\]  
 \[30 तु- ई. ।\]  
 \[31 दिक्स्थि- पा.।\]  
 \[32 तु- ई. ।\]  
 \[33 तु- ई.।\]  
 \[34 षो ह वै- ई., षोऽहं वै- म. पा.।\]  
 \[35 श दिक्- अ.।\]  
 \[36 सप्त- अ. ।\]  
 \[37 सृता- अ.।\]  
 \[38 नायं मन्त्रः- अ.।\]  
 \[39 \`न' नास्ति- अ.।\]  
 \[40 च्छास्त्रे- म.।\]  
 \[41 \`न' नास्ति- अ.।\]  
 \[42 \`उक्तम्' नास्ति- अ.।\]

 गन्धा\[1\]दिभिश्च संलिप्तमथ युक्तं स्रगादिना ।  
 पाणौ कृत्वा तमेकस्मिन्नपरस्मिंस्तु मल्लकम् ॥ 43 ॥

 धूमायमानं सिद्धार्थैर्भ्राम्य मूर्ध्नि बहिः क्षिपेत् ।  
 सुधौतमहतं चाथ शाटकं विनिवेद्य च ॥ 44 ॥  
 ततः स्नानान्तरीराजनविधिमाह- संपूर्णमिति द्वाभ्याम्। संपूर्णमित्यत्र स्नानीयशेषेणेत्यध्याहार्यम्। तथा च लक्ष्मीतन्त्रे- "स्नानशिष्टाम्बुसंपूर्णम्" (39/14) इति। ईश्वरपारमेश्वरयोरपि- "ततः स्नानीयशेषेण हेमादिद्रव्यनिर्मितम्" (ई. सं. 4/149; पा. सं. 6/327) इति। मल्लकम् शरावः। एकस्मिन् पाणौ वामपाणावित्यर्थः। अपरस्मिन् दक्षिणपाणावित्यर्थः। तस्य सिद्धार्थैर्धूमा\[2\]यमानत्वोक्त्याऽग्नि\[3\]परीतत्वं ज्ञायते। धूपपात्राग्निरेव तत्र पूरणीयः। मूर्ध्नि भ्राम्येत्यत्र भगवन्मूर्ध्नः परितो भ्रामणम्। तच्च सकृदेव। बहिः महाद्वाराद् बहिरित्यर्थः। तथा च पारमेश्वरे-  
 तं कृत्वा वामपाणौ तु अपरस्मिंस्तु मल्लकम् ।  
 पुष्पप्रकरसंपूर्णं धूपपात्राग्निना युतम् ॥  
 धूमायमानं सिद्धार्थैर्धूपद्रव्येण वा सह ।  
 एकधा देवदेवस्य भ्रामयित्वा तु मूर्धनि ॥  
 दीक्षितेन जनेनैव परिचर्यापरेण तु ।  
 शुद्धया योषिता वापि\[4\] द्वारबाह्मे विसर्जयेत् ॥ इति ॥  
    (पा. सं. 15/1004-1006)  
नीराजनाङ्गार्घ्यादीनामर्पणमपीदानीं न प्रकृ(तमित्यु)क्तं तत्रैव-  
 कुर्यात् स्नानावसाने\[5\] तु ऋगाद्यध्ययनादिकम् ।  
 अर्घ्यादिभोगैर्यजनं वर्जयेत् तत्र सर्वदा ॥ इति ।  
    (पा. सं. 15/1079)  
एवं नीराजनस्य नैमित्तिककाम्यपूजनयोरप्यनुष्ठेयत्वं तत्प्रयोजनम्। इदानीम्, अलङ्कारासनोपचारान्ते वा, उभयत्र वाऽस्यानुष्ठानमप्युक्तं तत्रैव-  
 नित्ये\[6\] नैमित्तिके विप्र तथा काम्येऽपि पूजने ॥  
 अन्ततः स्नानभोगानां कुर्यान्नीराजनं विभोः ।  
 सर्वदोषप्रशान्त्यर्थं सर्वरक्षार्थमेव हि ॥  
 अलङ्कारासनोक्तानां भोगानामन्ततोऽपि वा ।  
 उभयत्रापि वा कुर्याद् विभवेच्छानुसारतः\[7\] इति ॥ इति ।  
    (पा. सं. 14/1042)  
 किञ्च, स्नानान्तनीराजनकुम्भस्यार्घ्योदकैः केवलोदकैर्वा पूरणं ज्ञेयम्, "अर्घ्यपात्रोद्धृतैर्यद्वा केवलैर्गालितैः पुनः" (पा. सं. 15/1008) इत्युक्तेः ॥ 42-44 ॥  
 \[1 सुपिष्टैरुपरिष्टाच्च लिप्तं- बक. बख. अ. उ.।\]  
 \[2 र्धूय- अ. ।\]  
 \[3 पूरि- म. ।\]  
 \[4 वा तद्- मु. ।\]  
 \[5 नेऽपि- मु. ।\]  
 \[6 नित्य- अ. ।\]  
 \[7 वे चानु- अ. ।\]

 कचोदकापकर्षार्थमपरं देहवारिहृत् ।  
 अधरोत्तरवस्त्रे\[1\] द्वे गन्धधूपाधिवासिते ॥ 45 ॥  
 अथाङ्गाभि\[2\]मर्शनार्थँ वस्त्रद्वयसमर्पणं पश्चादन्तरीयोत्तरीयसमर्पणं चाह- सुधौतमिति सार्धेन ॥ 44-45 ॥  
 \[1 वस्त्रेण - अटी., वस्त्रे च- मु. ।\]  
 \[2 \`भिमर्शनार्थं..... प्रमाणेनोपलक्षित' नास्ति- अ. ।\]

 प्रणालभागादपरं स्थानं भद्रासनात्\[1\] तु वै ।  
 भूरिनीरघटैः\[2\] शुद्धं कृत्वा तत्रावतार्य च ॥ 46 ॥  
   
 सपीठं भगवद्बिम्बं तद्विना वार्चितं यदि ।  
 खप्लुतं भावयेद् देवं निःशेषं क्षालयेत् पुनः ॥ 47 ॥  
 भद्रासनशोधनमाह- प्रणालभागादिति द्वाभ्याम्। प्रणालभागात् "मकरास्यप्रणालं च प्रमाणेनोपलक्षितम्" (2/49) इति द्वितीयपरिच्छेदोक्तप्रकारेणाभिषेकादिजलनिर्गमनार्थकप्रणालभागविशिष्टादित्यर्थः\[3\]। भद्रासनात् भद्रपीठात्। अपरं स्थानं भद्रपीठं विना सर्वं गर्भगेह\[4\] स्थलमपीत्यर्थः। भूरिनीरघटैः शुद्धं कृत्वाऽनेकजलपूर्णकुम्भैः संक्षाल्य। तत्र परिशोधितस्थले सपीठं स्नानपीठस्थितं भगवद्बिम्बमवतार्य संस्थाप्येत्यर्थः। क्षालयेत् भद्रासनमपीत्यनुषज्यते। भद्रासनोपरि भगवद्बिम्बस्थितेस्तद्विना प्रथमं सर्वमपि स्थानं प्रक्षाल्यान्यत्र पीठोपरि बिम्बं संस्थाप्य भद्रासनमपि क्षालयेदिति भावः। तद्विना बिम्बं विना अर्चितं\[5\] यदि "भद्रपीठभुवो मध्ये सुश्लक्ष्णे केवले तु वा" (5/109) इति पूर्त्रोक्तप्रकारेण केवलपीठोपर्येवार्चितं चेत्, तदानीं देवं खप्लुतं भावयेत्, आकाशस्थितं ध्यात्वेत्यर्थः। निःशेषं क्षालयेद् देवस्योपरि स्थितत्वाद् एकदैव गर्भगेहस्थानं भद्रपीठमपि क्षालयेदित्यर्थः। भद्रासनोपर्येव भगवदुपवेशेन भावनायां तत्क्षालनासंभवादिति भावः। एवमेवोक्तं लक्ष्मीतन्त्रेऽपि - "\[6\]भद्रासनं ततः॥ शोधयेत् पूर्णकुम्भैस्तु खप्लुतं भावयेद्धरिम्।" (39/17-18) इति। एवमर्थवर्णने प्रणालभागादिति विशेषणस्य न किमपि प्रयोजनम्, अतोऽर्थान्तरं वर्ण्यते। तथाहि- भद्रासनात् भद्रासनसंबन्धिन इत्यर्थः। प्रणालभागात् प्रणालाव्यवहितभागादित्यर्थः। अपरस्थानम् अन्यद्\[7\] भद्रासनस्थानं सर्वमपि संक्षाल्य शोधितस्थले बिम्बमवतार्य प्रणालभागमपि क्षालयेत्। अन्यत् सर्वं पूर्वोक्तमेव। \`स्थानं भद्रासनस्य तु' इति पाठश्चेत्, अयमर्थः स्वरसतमो ज्ञेयः। ईश्वर (4/169-171) पारमेश्वर- (6/338-340)योरपीदमेव श्लोकद्वयमुक्तम्। अतः पारमेश्वरव्याख्याने- "तद्विना बिम्बं विना कूर्चदर्पणादिष्वर्चितं यदि पात्रस्थमात्राणामपि खप्लुतमित्येष एव न्याय्यः" इति लिखितम्। तदसंगतम्, कूर्चदर्पणादीनामप्यन्यत्र स्थापनार्हत्वात् ॥ 46-47 ॥  
 \[1 प्रक्षाल- अटी. ।\]  
 \[2 नील- अटी. ।\]  
 \[3 प्रक्षाल- अ. ।\]  
 \[4 स्थमपी- अ. ।\]  
 \[5 तम्, यदिह- अ. ।\]  
 \[6 \`भद्रासनं ततः' नास्ति- अ. ।\]  
 \[7 अन्यत्र - अ. ।\]

 भूयो गन्धोदकेनैव पूर्यं कुम्भचतुष्टयम् ।  
 स्नानकुम्भं विनान्येषां प्राग्वत् कार्या च कल्पना ॥ 48 ॥  
 पुनरर्घ्यादिपरिकल्पनमाह- भूय इति। इह केवलं पुनरर्घ्यादिपरिकल्पनस्योक्तत्वान्मन्त्रासनादौ परिकल्पितार्घ्यादिभिरेव स्नानासनेऽप्यर्घ्यादिसमर्पणमिति ज्ञायते। एवमलङ्कारासनादौ कल्पितार्घ्यादीनामेव भोग्यासनादिष्वप्युपयोगो\[1\] ज्ञेयः, तत्र पुनरर्घ्यादिकल्पनोपपत्तेः। अत्र स्नानकुम्भं विनाऽन्येषामर्घ्यादीनां कुम्भचतुष्टयं गन्धोदकेन पूर्यमित्युक्त्या मन्त्रासनादावर्घ्यादिकुम्भपञ्चकस्य स्थापनं सिद्धं भवति।  
 ननु तत्र कुम्भचतुष्टयमेवोक्तमिति चेत्, सत्यम्। वयमपि जानीमः। तथापि तत्राष्टादशपरिच्छेदे वक्ष्यमाणं द्वितीयार्घ्यकलशस्थापनमप्यभिप्रेतम्, अन्यथाऽत्र स्नानकुम्भं विना कुम्भचतुष्टयासिद्धेः ।  
 ननु च संहितावाक्यार्थानभिज्ञोऽसि! तस्यैवमाशयः- कुम्भचतुष्टयं प्राग्वत् पूर्यमेव, किन्तु स्नानकुम्भं विनाऽन्येषामर्घ्यादीनां\[2\] त्रयाणामेव कल्पना ओमर्घ्यं कल्पयामीत्याद्याकारिका कार्येति बोध्येति चेन्न, \[3\]यतः \[4\]प्रधानस्नानकुम्भपूरणमनुचितम्। किञ्च, ईश्वरपारमेश्वरयोः कण्ठरवेण\[5\] कुम्भपञ्चकस्थापनं\[6\] कथयतोरपि "भूयो गन्धोदकेनैव पूर्यं कुम्भचतुष्टयम्" (ई. 4/171; पा. 6/340) इत्येवोक्तम्। तत्र भवदुक्ताभिप्राये प्रकृते पूर्यं कुम्भपञ्चकमिति वक्तव्यम्, तथा नोक्तम्।  
 ननु च किमितीश्वरपारमेश्वराभिप्राये नैयत्यमस्ति, पारमेश्वरे मानसभोगयागप्रकरणे- "हृदाद्याः केसरादिषु" इति वक्तव्यत्वे सिद्धेऽपि "लक्ष्म्याद्याः केसरादिषु" (पा. 5/130) इति जयाख्यवचनमेव (12/81) प्रतिपादितम्। तद्वदिहापि किं न स्यादिति चेत्, सत्यम्। तत्र मानसयागप्रकरणे "लक्ष्म्याद्याः केसरादिषु" (पा. 5/130) इत्युक्तावपि बाह्ययागेऽपि हृन्मन्त्रादीनामेवार्चनमुक्तम्, न तथान्यत्र वा कुम्भपञ्चकं पूर्यमिति कुत्राप्युक्तम् ॥ 48 ॥  
 \[1 दिष्वु- अ. ।\]   
 \[2 दिना- अ. ।\]  
 \[3 यत्- अ. ।\]  
 \[4 वृथा- म. ।\]  
 \[5 \`कण्ठरवेण' नास्ति- अ. ।\]  
 \[6 कस्य- अ. ।\]

 मध्येऽवतार्यो भगवान् विनिवेद्यासनं ततः ।  
 तृतीयं रत्नखचितं तत्रस्थं परमेश्वरम् ॥ 49 ॥

 विभाव्यालङ्कृतं भक्त्या भोगैः स्रक्चन्दनादिभिः ।  
 समभ्यर्च्यार्घ्यपाद्येन पादुकाभ्यामनन्तरम् ॥ 50 ॥  
 अथालङ्कारा\[1\]सनसमर्पणमाह- मध्येऽवतार्य इति सार्धेन। तत्रस्थं परमेश्वरं स्रक्चन्दनदिभिर्भोगैरलङ्कृतं विभाव्य कृतकृत्यो भवेदिति शेषः। यद्वा अलङ्कृतमित्यत्रालङ्करिष्यमाणमिति भविष्यदर्थकत्वं बोध्यम् ॥ 49-50 ॥  
 \[1 रासमर्पण- अ. ।\]  
   
 देयमाचमनं भूयः पादपीठं तथैव च ।  
 समालभ्य सुगन्धेन भक्तितश्चन्दनादिना ॥ 51 ॥

 संवीज्य व्यजनेनैव मायूरेण ततेन च ।  
 केशप्रसारकृत् कूर्चं पुष्पताम्बूलकर्तरीम् ॥ 52 ॥

 निवेद्य देवदेवाय दुकूलवसने सिते ।  
 उपवीतं सोत्तरीयं मकुटाद्यमनन्तरम्\[1\] ॥ 53 ॥

 पादनूपुरपर्यन्तमलङ्करणमुत्तमम् ।  
 विचित्रं हि शिरोमाल्यं मुक्तपुष्पसमन्वितम् ॥ 54 ॥

 स्रग्दामसूत्रसम्बद्धमा कर्णाच्च\[2\]रणावधि ।  
 रुचिरं कङ्कणं चाथ दद्यात् प्रतिसरं ततः ॥ 55 ॥

 धातुभिः कुङ्कुमाद्यैर्वा \[3\]विचित्रं सितसूत्रजम् ।  
 \[4\]पूरितं मृदुतूलेन ग्रथितं चान्तरान्तरा ॥ 56 ॥

 अञ्जनं सशलाकं च ताम्बूलं गन्धभावितम् ।  
 ललाटतिलकं हैमं मुखवासनरोचनम्\[5\] ॥ 57 ॥

 कर्णावतंसकुसुमे\[6\] मण्डलं दर्पणं महत् ।  
 प्राकारं\[7\] चित्रकुसुमैर्दीप्तं रत्नप्रभोज्ज्वलम् ॥ 58 ॥

 मृष्टधूपसमायुक्तं गुग्गुलं धूपयेच्छुभम् ।  
 सह घण्टारवै रम्यैश्चाल्यमानेन बाहुना ॥ 59 ॥

 उपानहौ सितं छत्रं शिबिकां च रथादि यत् ।  
 वाहनं गजपर्यन्तं सपताकं खगध्वजम् ॥ 60 ॥

 सितासितौ चामरौ तु मात्रावित्तमनन्तरम् ।  
 औपचारिकभोगानामेतेषां पूरणाय च ॥ 61 ॥

 भेरीमृदङ्गशङ्खाद्यैर्जयशब्दसमन्वितैः ।  
 गीतकैर्विविधैर्नूत्यैस्तन्त्रीवाद्यसमन्वितैः ॥ 62 ॥

 स्तोत्रमन्त्रैर्नमस्कारैः प्रणामैः सप्रदक्षिणैः ।  
 पूज्यः सपादपीठं वै दद्याद् भोज्यासनं विभोः ॥ 63 ॥  
 अलङ्कारासने समर्पणीयानुपचारानाह- समभ्यर्च्यार्घ्यपाद्येनेत्यारभ्य प्रणामैः सप्रदक्षिणैः पूज्य इत्यन्तम्। चन्दनादिनेत्यत्रादिशब्देन कुङ्कुमादिकं गृह्यते। तथा च पारमेश्वरे- "घृष्टकुङ्कुमकस्तूरीमृगस्नेहानुलेपनम्" (6/347) इति। वीजनं च \[8\]आर्द्रगन्धशोषणार्थं ज्ञेयम्। तथा च लक्ष्मीतन्त्रे- "चन्दनाद्याः सुगन्धाश्च वीजनं\[9\] शोषणार्थकम्" (39/20) इति। केशप्रसादकृत् कूर्चं कङ्कतमित्यर्थः। तथा च लक्ष्मीतन्त्रे- "विवेचनं\[10\] च केशानां कङ्कतेन प्रशोधनम्" (39/19) इति। पुष्पताम्बूलकर्तरीम्। मुक्तपुष्पसमन्वितम्, मुक्तैः अग्रथितैः\[11\] पुष्पैः सहितमित्यर्थः। पुष्पाञ्जलिसमर्पणसहितमिति यावत्। तथा च पारमेश्वरे- "मुक्तपुष्पं ततो दद्याद् यथाकालसमुद्भवम्" (6/349) इति। लक्ष्मीतन्त्रेऽपि-  
 मकुटाद्या अलङ्काराः प्रदेयाः परमात्मनः\[12\] ।  
 स्रजो नानाविधाकाराः सात्त्विकैः कुसुमैश्चिताः ॥  
 पुष्पाञ्जलिः पदद्वन्द्वे\[13\] \[14\]प्राकारसुमनश्चयैः। (39/21-22) इति। प्रतिसरं पवित्रमित्यर्थः। धातुभिः गैरिकादिभिः, कुङ्कुमादिभिः कुङ्कुमहरिद्रागोरोचनादिभिरित्यर्थः। तथा चेश्वरपारमेश्वरयोः-  
 निशारोचनया वापि पवित्राणां च धातुना ॥  
 केनचिद् ग्रन्थयो विप्रा\[15\] विधिवत् परिरञ्जयेद् ।  
    (ई. सं. 14/267-268; पा. सं. 12/500-501)  
 मृदु\[16\]तूलेनेति हेमरत्नाद्युपलक्षकम्। यतो हेमरत्नादिभिरपि गर्भपूरणमुपबृंहितमीश्वरादिषु। मुखवासं मुखं वास्यतेऽनेनेति मुखवासः। कर्पूरमित्यर्थः। रोचनं गोरोचनसहितम्। प्राकारं चित्रकुसुमैः रत्नप्रभोज्ज्वलं रत्नसदृशनिजप्रभाभासुरमित्यर्थः। अत्र विशेषणान्तराण्यप्युक्तानीश्वरादिषु ग्राह्याणि-  
 प्रभूतैस्तु महाज्वालैस्तिलतैलाज्यपूरितैः ॥  
 अभुक्ताहतसुश्वेतरचितैर्वर्तिवेष्टितैः ।  
 ग्रन्थीकृतत्वगेलाद्यैः पूजयेत् तदनन्तरम् ॥ (4/183-184) इति।  
मृष्टधूपसमायुक्तं \[17\]कृतधूपेनागर्वादिना वा विमिश्रितमित्यर्थः। कर्पूरमेलनमप्युक्तमीश्वरादिषु- "कर्पूरचूर्णसंमिश्रं सुगन्धि मधुरं बहु (4य185) इति। अत्राज्यमिश्रणमपि कार्यम्, "धूपार्थं गुग्गुलुः साज्यो देयश्चाभावतोऽपरः" (21/35) इति समयपरिच्छेदे वक्ष्यमाणत्वात्। चाल्यमानेन बाहुना परिकल्पितैरिति शेषः। अत्र दीपधूपयोरुभयत्रापि घण्टानादसहितत्वं बोध्यम्। यतः- "आवाहने\[18\]ऽर्घ्ये धूपे च दीपे नैवेद्यजोषणे" (3/83) इतीश्वरादिषूक्तम्। वाहनं सुवर्णादिमयमित्यर्थः। तथा च लक्ष्मीतन्त्रे- "प्रदीपश्च प्रधूपश्च वाहनं चेतनेतरत्\[19\]" (39/24) इति। मात्रावित्तं मीयते परिच्छिद्यते पूर्यत इति मात्रा, \[20\]मात्रार्थं वित्तं द्रविणम्। औपचारिकभोगानां दृष्ट्यानन्दजनकानां दीपादीनाम्, श्रोत्रानन्दजनकानां स्तुतिवादित्रगीतानां चेत्यर्थः। एत एव भोगा लक्ष्मीतन्त्रे सांदृष्टिकत्वेनाभिमानिकत्वेन च प्रतिपादिताः। तथाहि-  
 दृष्ट्यैव जन्यते प्रीतिर्यैस्ते सांदृष्टिका मताः ॥  
 शुभा रूपोल्बणास्ते च दीपप्रवहणादयः ।  
 भोगाः शुभकरास्तद्वत्\[21\] तर्पयन्ति रसैर्हि ये ॥  
 प्रापणाचमनीयाद्यास्ते स्युराभ्यवहारिकाः ।  
 \[22\]सुखरम्यमृदुस्पर्शा भोगैर्ये तर्पयन्त्यजम् ॥  
 भोगाः सांस्पर्शिकास्ते स्युः पाद्यार्घ्यासनपूर्वकाः ।  
 गन्धाः सांस्पर्शिके केचित् \[23\]केचिदाभ्यवहारिके ॥  
 \[24\]निविष्टा अनिलाद्याः स्युरन्त्याः\[25\] पाकजगन्धिनः ।  
 स्तुतिवादित्रगीताद्या भोगाः शब्दमया हि ये ॥  
 दैन्याञ्जलिपुटाद्याश्च ते स्मृता आभिमानिकाः ।  
 इत्थं चतुर्विधैर्भोगैः शास्त्रदृष्टेन वर्त्मना ॥ (36/87-92) इति।  
 अत्र तु\[26\] पवित्रोत्सव\[27\]प्रकरणे औपचारिकसांस्पर्षिकाभ्यवहारिकत्वेन भोगत्रैविध्यस्यैव वक्ष्यमाणत्वाद् औपचारिकशब्देनैव लक्ष्मीतन्त्रोक्ताः सांदृष्टिका आभिमानिकाश्च भोगाः संगृह्यन्ते। किञ्चात्र औपचारिकभोगानामिति सांस्पर्शिकानामित्युपलक्षणम्। यतोऽत्र- "सांस्पर्शिकानां भोगानां मात्रावित्तं हि पूरणम्" (14-6) इति मात्रावित्तस्य सांस्पर्शिकभोगपूरकत्वमपि वक्ष्यति। अत एव पारमेश्वरे- "संपूरणार्थं भोगानां सर्वेषां द्विजसत्तम" (6/359) इति मात्रावित्तस्य सर्वभोगपूरकत्वमुपबृंहितम्। अपि च, औपचारिकभोगानां छिद्रपूरकं\[28\] मात्रान्तरमपि वक्ष्यति पवित्रप्रकरणे- "औपचारिकभोगानां बीजानि विहितानि वै" (14/7) इति।  
 एतद्बीजमात्रादानस्य कालस्तु ईश्वरपारमेश्वरयोर्भोज्यासने\[29\] मधुपर्काङ्गगोमात्रानिवेदनानन्तरमुक्तः\[30\]। बीजानि च ग्राम्याणि ग्राह्याणि, "मधुपर्कं च गोमात्रा साध्यबीजानि पश्चिमे" (18/365) इति तत्रैव महाहविःप्रकरणे उक्तत्वात्। साध्यबीजानि कर्षणा\[31\]दिकृतिसाध्यबीजानि\[32\]। ग्राम्यबीजानीति यावत्। आरण्यकबीजानां कृतिसाध्यत्वाभावादिति भावः। बीजानामलाभे गतिरप्युक्ता पारमेश्वरे-  
 बीजानामप्यलाभे तु \[33\]फलमेकं प्रशस्यते ।  
 बीजेष्वेकतमं वापि तत्तत्कालानुरूपतः ॥ (18/27) इति।  
तत्प्रमाणादिकमपि तत्रैव विस्तरेणोक्तं द्रष्टव्यम्। तण्डुलमात्रापि द्रव्यमात्रानिवेदनसमय एव दातव्या, अन्यत्रानुक्तत्वात्। गोमात्रातिलमात्रयोः कालभेदमत्रैव वक्ष्यति। लक्ष्मीतन्त्रे तु- "मात्राश्च रत्नसंपूर्णा भोगच्छिद्रप्रपूरणाः" (39/25) इति बहुवचनोक्त्या द्रव्यमात्रा- तण्डुलमात्रा- बीजमात्रा- तिलमात्राणां चतसृणामपि युगपद्दानमिति ज्ञायते। शालिमात्रायास्तु स्नपनमात्रनियतत्वं प्रतिपादितं पारमेश्वरे-  
 शालिमात्रा न कर्तव्या यागे स्नपनवर्जिते ॥  
 अन्या मात्राः प्रकल्प्याः स्युः सर्वस्मिन्नर्चनाविधौ । (18/29-30) इति।  
 अत एव लक्ष्मीतन्त्रेऽपि\[34\] स्नानासन एव शालिमात्रा प्रतिपादिता; गोमात्रा तु मधुपर्कानन्तरमुक्ता, पाद्मे तु सर्वा अप्येकदैव प्रतिपादिताः-  
 तिलान् वस्त्रं तथा हेम ताम्बूलं तण्डुलानपि ।  
 फलानि गव्यमाघारं गाश्च धान्यं यथा वसु ॥  
 गोग्रासं देशिकायैतद् दद्याद् देवस्य संनिधौ । इति ।  
स्तोत्रमन्त्रैः जितन्ताद्यैरित्यर्थः। तथा च पारमेश्वरे-  
 स्तोत्रमन्त्रजपं कुर्याज्जितन्ताद्यं महामते ।  
 व्यस्तं चैव समस्तं च वाक्ययुक्तं विशेषतः ॥ (6/361)  
इति ॥ 50-63 ॥  
 \[1 मुकुटा- मु.।\]   
 \[2 करणा- मु., कण्ठा- उ. ।\]  
 \[3 चित्रितं- अ.।\]  
 \[4 पूजितं- मु. अटी. ।\]  
 \[5 नाम्- मु. अटी. ।\]  
 \[6 सके पुष्पे- बक. बख. अ. उ. ।\]  
 \[7 प्रकारं- बक. बख. ।\]  
 \[8 आद्य- म. ।\]  
 \[9 व्यजनं- मु. ।\]  
 \[10 शनं- अ. ।\]  
 \[11 सितैः- अ. ।\]  
 \[12 परमाद्भूताः- मु. ।\]  
 \[13 प्रकारः- अ. म. ।\]  
 \[14 सुमश्रृङ्गगैः- अ. ।\]  
 \[15 विप्र- पा. ।\]  
 \[16 दुकूले- अ., कूले- म. ।\]  
 \[17 कृतम्- म. ।\]  
 \[18 नार्घ्ये- मु., नेऽर्घ्य- अ. ।\]  
 \[19 तरम्- अ. म., चेतनेतरत्, वाहनमित्यर्थः।\]  
 \[20 वित्तार्थं द्रवि- अ. ।\]  
 \[21 राः शश्वत्- मु. ।\]  
 \[22 सुखा रम्या- मु. ।\]  
 \[23 क्वचिद- अ., केचिद- मु.।\]  
 \[24 अनिलोमाः- म., न लोमा- अ. ।\]  
 \[25 रस्याः- अ. म.।\]  
 \[26 \`तु' नास्ति- अ. ।\]  
 \[27 चतुर्दशे परिच्छेदे ।\]  
 \[28 पूरक- अ.।\]  
 \[29 भोज्यासनप्रकरणमीश्वरे पञ्चमाध्याये पारमेश्वरे च षष्ठाध्यायसमाप्तौ सप्तमाध्याये च वर्तते ।\]  
 \[30 \`निवेदना' नास्ति - अ. ।\]  
 \[31 णाकृति- अ. ।\]  
 \[32 \`नि। ग्राम्यबीजा' नास्ति- अ. ।\]  
 \[33 मुद्ग- नु. ।\]  
 \[34 तन्त्रे हि- अ. ।\]

 छन्नं दुकूलतूलोत्थ\[1\]मसूरकवरेण तु ।  
 अथार्हण\[2\]जलं\[3\] स्वच्छं सुगन्धं पात्रतः\[4\] कृतम् ॥ 64 ॥

 मधुपर्कं दधिमधुघृतयुक्तमनन्तरम् ।  
 शीतलं तर्पणजलमथ\[5\] चूर्णं पुरोदितम् ॥ 65 ॥

 देयं निष्पुंसनार्थँ तु पुनराचमनं विभोः ।  
 स्वलङ्कृतां सुरूपां च स्रग्युक्तां विनिवेद्य गाम् ॥ 66 ॥

 प्रभूतमथ नैवेद्यं भक्ष्यभोज्यान्यनेकशः ।  
 मधुराद्या रसाः सर्वे शाकाः सफलमूलकाः ॥ 67 ॥

 पानकानि पवित्राणि स्वादूनि\[6\] मधुपर्कवत् ।  
 सर्वमाचमनार्थं\[7\] तु प्रदद्यादर्हणोदकम्\[8\] ॥ 68 ॥

 तिलान्यथ \[9\]सुरत्नानि ताम्बूलं पुनरेव हि ।

 अथ भोज्यासनोपचारानाह- सपादपीठमित्यादिभिः। दुकूलतूलोत्थमसूरकवरेण क्षौमाद्याच्छादितदुकू\[10\]लोत्थितमृद्वास्तरणेनेत्यर्थः। \[11\]अर्हणजलं मधुपर्काङ्गमापोशनरूपं प्रधाना\[12\]र्घ्योदकं पात्रतः कृतं पृथक्पात्रे\[13\] प्रणीतमित्यर्थः। तथा च वक्ष्यति दीक्षाधिवासपरिच्छेदे प्रधानार्घ्यविनियोगविवरणप्रकरणे- "तदम्भसा चार्हणं तु तथैव परिषेचनम्" (18/71) इति। दधिमधुघृतयुक्तमित्यत्र क्षीरमपि योज्यम्, "नाविकं मधुपर्कार्थे दधिक्षीरादिकं शुभम्" (21/27) इति लक्ष्मीतन्त्रोक्तेश्च। तर्पणजलं मधुपर्कनिवेदनानन्तरं तृप्त्यर्थं पानीयम्। तदपि प्रधानार्घ्योदकमेव, "कुर्यात् प्रणयनादानम्" (18/72) इति प्रधानार्घ्यविनियोगस्य वक्ष्यमाणत्वात्। प्रयणनं पात्रान्तरे सेचनम्, तत्पूर्वकमादानं ग्रहणमित्यर्थः। तथा च व्यक्तमुपबृंहितमीश्वरपारमेश्वरयोः- "तर्पणं संप्रतिष्ठाप्य वासितं चार्घ्यवारिणा" (ई. सं. 5/3; पा. सं. 6/376) इति। पुरोदितं चूर्णं स्नानासनोक्तमुद्वर्तनचूर्णमित्यर्थः। निष्पुंसनार्थं हस्तोद्वर्तनार्थम्। गां विनिवेद्य। इदं गोविनिवेदनं मधुपर्कछिद्रसंपूरणार्थमिति ज्ञेयम्। तथा च लक्ष्मीतन्त्रे- "देयमाचमनं पश्चान्मात्रा \[14\]गौर्माधुपर्किकी" (39/30) इति। एतद्गोमात्रानन्तरं बीजमात्रा\[15\] विनिवेदनीया। "ओषधीः शालिपूर्वाश्च स्रक्फलाढ्यं वनस्पतिम्। मूर्तिं निवेदयेत् पूर्वम्" (ई. सं. 5/7; पा. सं. 6/379-380) इतीश्वरादिषु प्रतिपादनात्। प्रभूतं प्रचुरमित्यर्थः। नैवेद्यं पायसान्नादिहविरष्टकम्। भक्ष्याणि अपूपानि, भोज्यानि फलानि। तथा च पारमेश्वरे- "भक्ष्याण्यपूपपूर्वाणि भोज्यानि तु फलानि च। लेह्यानि मधुपूर्वाणि चोष्याण्याम्रादिकान्यपि॥ पेयानि क्षीरपूर्वाणि अनुपानान्वितानि च।" (18/386-387) इति। मधुराद्या रसा सर्वे इत्यनेन षण्णामपि रसानां भगवन्निवेदर्नाहत्वमुक्तं भवति। यद्यपि-  
 अपक्वव्रीहिविहिततण्डुलेनैव साधितम् ।  
 \[16\]भक्ष्यं दुग्धाज्यसंसिक्तं गुलखण्डफलान्वितम् ।  
 अक्षारलवणोपेतं देवानां हविरुच्यते ॥  
    (ई. 25/88-89; पा. 18/164-165)  
इति मधुररसमात्रस्य देवतार्हत्वमुक्तम्, तथापि व्रतयज्ञादिविषयत्वमात्रं बोध्यम्; अन्यत्र सर्वेषामपि रसानां समर्पणीयत्वोक्तेः। तथा चेश्वरपारमेश्वरयोः-  
 अक्षारलवणं सिद्धं गुलक्षीरफलान्वितम् ।  
 शान्तये\[17\] व्रतयज्ञे च संसाध्यं हविरुत्तमम् ॥ इति।  
    (ई. 25/90-91; पा. 18/167)  
 शाकफलमूलानां\[18\] ग्राह्याग्राह्यत्वविवेचनं हविःसाधनविधानं पानकादिप्रकल्पनं तत्तन्निवेदनप्रकारादिकं सर्वमीश्वरादिषु\[19\] विस्तरेणोक्तं द्रष्टव्यम्। सरत्नतिलमात्रा सुवर्णादिपात्रेण निवेदनीया। तथा चेश्वरे-  
 तिलान्यथ सुरत्नानि सुवर्णे वाथ राजते ॥  
 पात्रे कृत्वाऽथ मात्रार्थं देवाय विनिवेदयेत् । (5/22-23) इति।  
ताम्बूलम्  
 लवङ्गतक्कोलैलात्वक्कर्पूरपरिभावितम् ।  
 जातीपूगफलोपेतं ससुगन्धच्छदं बहु ॥  
 कर्पूरचूर्णसंमिश्रं मुक्ताचूर्णविमिश्रितम् ।  
 मातुलुङ्गफलोपेतं नालिकेलफलान्वितम् ॥  
 प्रदद्यात् प्रणतश्चान्ते ताम्बूलं जगतः पतेः ॥  
    (ई. सं. 5/23-25)    
 इत्युक्तलक्षणं ज्ञेयम्। पूर्वलङ्कारासने ताम्बूलस्य समर्पितत्वात् पुनरित्युक्तम्॥ 63-69 ॥  
 \[1 त्थं- बक. अ., त्थमधूकप्र- मु. अटी. ।\]  
 \[2 णं- मु. अटी. बक. बख. ।\]  
 \[3 णं च पूजायां- अ. ।\]  
 \[4 पत्रतः- मु. अटी. ।\]  
 \[5 जलं मधि- मु., जलमधि- अटी. ।\]  
 \[6 त्वत्रापि- बक. बख. अ. उ. ।\]  
 \[7 नान्तं च- अ. ।\]  
 \[8 णादिकम्- बक. बख. अ. उ. ।\]  
 \[9 स- अ. ।\]  
 \[10 लपूरित- म. ।\]  
 \[11 हर्षण- अ.।\]  
 \[12 नार्घ्यं पा- अ. ।\]  
 \[13 \`पात्रे' नास्ति- अ. ।\]  
 \[14 गौमाधुपर्किकीम्- अ.।\]  
 \[15 मात्रेऽपि निवे- अ. ।\]  
 \[16 गव्य- मु. ।\]  
 \[17 शान्तिके- पा. ।\]  
 \[18 मूलफलानां- अ. ।\]  
 \[19 ईश्वरसंहितायां पञ्चमे पारमेश्वरे च षष्ठसप्तमाध्याययोर्द्रष्टव्यम्।\]

 गन्धदिग्धौ करौ कृत्वा मुद्राबन्धमथाचरेत् ॥ 69 ॥

 मध्यमानामिकाभ्यां तु\[1\] द्वन्द्व\[2\]युक्तं करद्वयात् ।  
 पराङ्मुखं च सुस्पष्टं कृत्वा \[3\]योज्यं परस्परम् ॥ 70 ॥

 आमूलान्नखपर्यन्तं नैरन्तर्येण यत्नतः ।  
 समुत्ताने कग्तले शेषाश्चाङ्कुलस्तथा ॥ 71 ॥

 अधरोत्तरयोगेन वामदक्षिण\[4\]तस्तथा ।  
 तर्जन्यामूर्ध्वतोऽङ्गुष्ठे सम्मुखे सम्प्रसार्य च ॥ 72 ॥

 निविष्टा हृदयोद्देशे कार्याऽथ जपमाचरेत् ।

 मुद्राबन्धलक्षणमाह- गन्धदिग्धावित्यारभ्य कार्येत्यन्तम्। अत्र हस्तयोर्ग्रन्थलेपनात् पूर्वं द्वितीयार्घ्योदकेन हस्तप्रक्षालनं गन्धलेपनानन्तरं तेनैवार्घ्येण हस्तयोः परस्परमर्चनं च कार्यम्। यतः- "मुद्राबन्धे कराभ्युक्षं\[5\] तदर्चा क्षालनं तथा" (ई. 3/96; पा. 6/117) इतीश्वरपारमेश्वरयोर्द्वितीयार्घ्यविनियोग उक्तः। तथैव मुद्राबन्धप्रकरणेऽपि-  
 प्रक्षाल्य गन्धतोयेन अर्घ्यपात्रोद्धृतेन वै ।  
 पाणियुग्मं यथा वै स्यात्\[6\] स्वच्छमत्यन्तनिर्मलम् ॥  
 नैवेद्यधूपपात्राद्यैः पात्रैश्चानिर्मलीकृतम् ।  
 कृत्वा सद्\[7\]गन्धदिग्धौ तावर्घ्येणार्च्य परस्परम् ॥  
 मुद्रा\[8\] मूलादिमन्त्राणां दर्शयित्वा यथाक्रमम् ।  
    (ई. 5/26-28; पा. 6/400-402)  
इति व्यक्तमुक्तम्। मुद्राबन्धप्रकारस्तु- मध्यमानामिकायुगलं पराङ्मुखं सुस्पष्टम् आमूलान्नखपर्यन्तं निरन्तरं यथा तथा परस्परं संयोज्य समुत्तानयोः करतलयोस्तर्जनीद्वितयं कनिष्ठाद्वितयं \[9\]चोत्तरोत्तरयोगेन वामदक्षिणतः कृत्वा तर्जन्यामूर्ध्वतः संमुखेऽङ्गुष्ठे संप्रसार्य इमां मुद्रां हृदये निविष्टां कुर्यात्। इयं व्यूहानां मूलमुद्रेति ज्ञेयम् ॥ 69-73 ॥  
 \[1 तु- अ. ।\]  
 \[2 युग्मं- अ. ।\]  
 \[3 चैव- अ. ।\]  
 \[4 योर्यथा- अ., योः स्थितः- उ. ।\]  
 \[5 भ्युक्षां- पा. ।\]  
 \[6 मोहात्- अ. ।\]  
 \[7 तु- पा.।\]  
 \[8 मुद्रां- ई. ।\]  
 \[9 चाधरोत्तर- म. ।\]  
   
 स्फाटिकेनाक्षसूत्रेण स्वकैर्वा करपर्वभिः ॥ 73 ॥

 यथाभिमतसंख्यं\[1\] च जपान्ते स्रग्वरैः सह ।  
 सम्पूज्य गन्धधूपैश्च ततस्तु भगवन्मयान्\[2\] ॥ 74 ॥

 यथाक्रमं समभ्यर्च्य नैवेद्यं प्रतिपाद्य च ।  
 तेषां मात्रावसानं चाप्यग्नौ सन्तर्पयेत् ततः ॥ 75 ॥  
 जपमाह- \[3\]अथेति। स्फाटिकेनाक्षसूत्रेणेत्यत्राक्षमालाप्रतिष्ठादिकं \[4\]जयाख्यानुसारेण ईश्वरादिषु प्रतिपादितं\[5\] द्रष्टव्यम्। स्वकैर्वा करपर्वभिरित्यत्र \[6\]पाञ्चरात्ररक्षायां (पृ. 108) विशेष उक्तः-  
 कनिष्ठामूलमारभ्य प्रादक्षिण्यक्रमेण तु ।  
 अनामिकान्तं देवेशं जपेत् कोटिसहस्रकम् ॥ (अर्च., पृ. 19) इति।  
जपस्य वाचिकादिभेदेन फलभेद उक्तो लक्ष्मीतन्त्रे-  
 वाचिकं क्षुद्रकर्मार्थमुपांशुः सिद्धिकर्मणि ।  
 मानसो मोक्षलक्ष्मीदो ध्यानात्मा सर्वसिद्धिकृत् ॥ (39/35) इति ।  
 जपान्ते पुनर्भगवदुपचारानाह- \[7\]स्रग्वरैरिति कारि\[8\]प्रदानविधिमाह- तत इति। भगवन्मयान् भागवतानित्यर्थः, पाञ्चरात्रिकानिति यावत्। अत्र बहुवचनेन चत्वारो विवक्षिताः। तथा वक्ष्यति चतुर्दशे परिच्छेदे- "एवमुक्त्वा समभ्यर्च्य चतुरः पाञ्चरात्रिकान्" (14/30) इति।  
 समभ्यर्च्येत्यत्रार्ध्यगन्धपुष्पधूपैरिति बोध्यम्। तथा चोक्तं पारमेश्वरे- "अर्घ्यालभनपुष्पैश्च धूपैरभ्यर्च्य वै ततः" इति। नैवेद्यं प्रतिपाद्य चतुर्धा विभक्तेष्वेकं भागं दत्वेत्यर्थः। तथा च पारमेश्वरे-  
 प्राङ्निवेदनकाले तु चतुर्धा संविभज्य तम् ।  
 प्रापणं मधुपर्काद्यमन्यच्चाभ्यवहारिकम् ॥  
 तेभ्यो \[9\]दद्यादेकभागमर्घ्योदकपुरस्सरम् । इति ।  
मात्रावसानं मात्रादानान्तमित्यर्थः। तथा च तत्रैव - "\[10\]मात्रां चतुर्विधां चापि आचार्याय प्रदापयेत्"। चतुर्विधां शालितण्डुलबीजतिलभेदभिन्नामित्यर्थः। आदौ भगवन्निवेदितानामेव मात्राद्रव्याणाम्, इदानीं भागवतेभ्यः प्रदानं पार्थक्येनेति बोध्यम्। भगवन्निवेदनसमय एव आचार्याय मात्रादाने कृते पुनरिदानीं मास्त्वित्युक्तमीश्वरे-  
 यद्वैभ्यो देवयज्ञान्ते तन्मात्रान्तं प्रदाय तु ।  
 अस्मिन् कालेऽर्हणाद्यं तु ताम्बूलान्तं निवेदयेत्\[11\] ॥ (5/85) इति ।  
एवंकारिणां पूजनमपि भगवदर्चनवद् भगवन्मन्त्रैरेव कार्यम्। तथा च लक्ष्मीतन्त्रे-  
 ततो गुरून् समानीय मन्मयान् वापि वैष्णवान् ।  
 प्रदद्यात् प्रापणार्थं तु तेभ्यो मन्मन्त्रमुच्चरन् ॥ (40/29-30) इति।  
एवंकारिप्रदानस्य पञ्चमाङ्गत्वमुक्तं जयाख्ये-  
 अन्तःकरणयागादि यावदात्मनिवेदनम् ॥  
 तदाद्यमङ्गं \[12\]यागस्य नाम्नाऽभिगमनं महत् ।  
 पूजनं चार्घ्यपुष्पाद्यैर्भोगैर्यदखिलं मुने ॥  
 बाह्योपचारैस्तद्विद्धि भोगसंज्ञं तु नारद ।  
 मध्वाज्याक्तेन दध्ना च पूजा च पशुना\[13\] च या ॥  
 तत्तृतीर्यं हि यागाङ्गं तुर्यमन्नेन पूजनम् ।  
 निवेदितस्य यद्दानं पूर्वोक्तविधिना मुने ॥  
 संप्रदानं तु \[14\]तन्नाम यागाङ्गं पञ्चमं स्मृतम् ।  
 वह्निसंतर्पणं षष्ठं पितृयागस्तु सप्तमः ॥  
 प्राणाग्निहवनं नाम्ना अनुयागस्तदष्टमम् । (22/75-80)  
इति ॥ 73-75 ॥  
 \[1 संख्यां- मु. अटी. बक. बख. ।\]  
 \[2 न्मयः- मु. ।\]  
 \[3 \`अथेति' नास्ति- अ. ।\]  
 \[4 जयाख्यसंहिताचतुर्दशपटलानुसारमीश्वरसंहितायां पञ्चमाध्यायारम्भे पारमेश्वरसंहितायां च षष्ठाध्यायान्ते विषयोऽयं प्रतिपादितः।\]  
 \[5 \`प्रतिपादितं' नास्ति- अ. ।\]  
 \[6 पञ्च- म. ।\]  
 \[7 \`स्रग्वरैरिति' नास्ति- अ. ।\]  
 \[8 कार्यप्रधान- अ. ।\]  
 \[9 दत्वा एकपाद- अ. ।\]  
 \[10 मात्रा चतुर्विधान्तापि- अ. ।\]  
 \[11 समर्पयेत्- ई.।\]  
 \[12 योगस्येत्युभयमातृकापाठः ।\]  
 \[13 नाऽपि वा - मु. ।\]  
 \[14 यन्नाम- अ. ।\]

 प्रमाणपरिशुद्धं च विभवानुगुणं\[1\] शुभम् ।  
 चतुरावरणं कुण्डं\[2\] कृत्वा\[3\]ऽङ्गुष्ठविभूषितम् ॥ 76 ॥  
   
 त्र्यंशेना\[4\]र्धांशतो वापि खाताद् व्यासो\[5\] विधीयते ।  
 चक्रशङ्खा\[6\]म्बुजाकारं वृत्तं वा चतुरश्रकम् ॥ 77 ॥

 गदाद्यैश्चक्रपर्यन्तै\[7\]र्लाञ्छनैर्लाञ्छितं तु वा ।  
 अथ षष्ठमङ्गं वह्निसंतर्पणं निरूपयन्नादौ कुण्डलक्षणमाह- प्रमाणपरिशुद्धमिति सार्धद्वाभ्याम् ॥ 76-78 ॥  
 \[1 विभा- उ. ।\]  
 \[2 कुम्भं- उ. ।\]  
 \[3 ह्येष- बक., ह्योष- बख., नाभ्यष्ट- अ., भ्योष्ट- उ.।\]  
 \[4 र्धो नवांशेन- बक. बख., द्विनवांशेन- अ.।\]  
 \[5 द्वासो- मु. अटी. ।\]  
 \[6 शङ्खचक्रा- बक. ।\]  
 \[7 न्तला- मु. अटी. ।\]

 अग्निकार्योपयोगीनि\[1\] तानि यानि महामते ॥ 78 ॥  
   
 स्रुक्स्रुवादीनि भाण्डानि त्वङ्कितव्यानि तैरपि ।  
 सुधाद्यैर्वर्णकैः शुद्धैर्भूषयित्वोपलिप्य च ॥ 79 ॥

 सुगन्धैश्च\[2\]न्दनाद्यैश्च पञ्चगव्यपुरस्सरैः ।  
   
 कुण्डवत् स्रुक्स्रुवादिपात्राणामपि चक्रशङ्खादिभगवल्लाञ्छनं कार्यमित्याह- अग्निकार्येति। कुण्डोल्लेखनादिकमाह- सुधाद्यैरिति। अत्रापेक्षिताः पुष्पताडनाद्यष्टविधकुण्डसंस्कारा \[3\]जयाख्योक्ता ईश्वरपारमेश्वरयोः संगृहीता ग्राह्याः ॥ 78-80 ॥  
 \[1 ग्यानि- बक. बख. उ. ।\]  
 \[2 न्धच- मु. अटी. ।\]  
 \[3 जयाख्यसंहितायां पञ्चदशे पटले प्रतिपादिता एते संस्कारा ईश्वरसंहितायां पञ्चमेऽध्याये पारमेश्वरसंहितायां च सप्तमाध्यायारम्भे संगृहीताः ।\]

 तन्मध्ये च कुशाग्रेण प्राग्भागमवलम्ब्य च ॥ 80 ॥

 आरभ्य दक्षिणाशाया लिखेल्लेखामुदग्गताम् ।  
 तस्यामुपरि संलिख्य लेखानां त्रितयं स्फुटम् ॥ 81 ॥

 प्रागग्रं दक्षिणाशादि ह्युदीच्यन्तं च सान्तरम् ।

 कुण्डमध्ये कुशाग्रेण प्राग्भागदक्षिणादि उत्तरान्तमेकामर्गलरेखां लिखेदित्याह- तन्मध्य इति। तदुपरि दक्षिणाद्युत्तरान्तं सान्तरालं प्रागग्रं रेखात्रयं कुर्यादित्याह- तस्यामिति। तद्रेखात्रयस्य सुषुप्नापिङ्गलेडादेवताकत्वमुक्तमीश्वर(5/67-68)पारमेश्वर(7/29)योर्ग्राह्यम् ॥ 80-82 ॥  
   
 चतुर्धा प्रणवेनाथ प्रोक्षयेदर्घ्यवारिणा ॥ 82 ॥

 तद\[1\]भ्यर्च्यार्घ्यपुष्पाद्यैर्ध्यायेत् तद् भद्रपीठवत् ।  
 प्रणवैस्तु प्रतिष्ठानं प्राग्वदस्य समाचरेत् ॥ 83 ॥  
 प्रणवेनार्घ्यवारिणा चतुर्धा प्रोक्षणम्, प्रणवेन पुष्पैरभ्यर्चनम्, कुण्डमध्यस्य भद्रपीठवद् ध्यान चाह- चतुर्धेति सार्धेन ॥ 82-83 ॥  
 \[1 तदर्घ्यं गन्ध- अ. ।\]  
   
 चतुरश्रे स्थले कौण्डे\[1\] दिग्वि\[2\]दिगष्टके बहिः ।  
 सम्पूर्णपात्रं कुम्भानामष्टकं विनिवेश्य च ॥ 84 ॥  
 कुण्डस्याष्टदिक्षु पूर्णकुम्भाष्टकस्थापनमाह- चतुरश्र इति ॥ 84 ॥  
 \[1 कुण्डे- बक. बख. ।\]  
 \[2 दिशि दिश्य- बक. बख. अ. उ., दिग्विदिशा- मु. ।\]

 ऊर्ध्वाधो मेखलानां च चतुर्णां दिक्चतुष्टये ।  
 कौशेयविष्टरस्थांश्च वासुदेवादिकान् यजेत् ॥ 85 ॥

 विदिक्ष्वप्य\[1\]ययोगेन \[2\]ह्यूर्ध्वान्तमधरात् तु वै ।  
 तद्वदेवार्घ्यपुष्पाद्यैः पूजनीयाः क्रमेण तु\[3\] ॥ 86 ॥  
 कुण्डस्य बहिः प्रागादिचतुर्दिक्षु मेखलास्थकुशकूर्चेषु ऊर्ध्वाद्यधरान्तं प्रभवक्रमेण वासुदेवादीनामर्चनम्, तथैवाग्नेयादिविदिक्ष्वप्ययक्रमेणाधराद्यूर्ध्वान्तमनिरुद्धादीनामर्चनं चाह- ऊर्ध्वाध इति द्वाभ्याम्। एवं द्वात्रिंशत्कुशकूर्चेष्वर्चनं चतुर्मेखलकुण्डमात्रविषयकम्, अन्यत्रैवमनवकाशात्। अत्र विदिक्ष्वप्ययक्रमेणानिरुद्धादीनामर्चने ॐ पुरुषाय नमः, ॐ सत्याय नमः, ॐ अच्युताय नमः, ॐ भगवते वासुदेवाय नम इति पूर्वोक्तमन्त्रचतुष्टयं ज्ञेयम्,  
 अप्ययावसरे प्राप्ते स्मरणे चार्चने विभोः ।  
 शृणु मन्त्रचतुष्कं तु पुनरन्यत् समासतः ॥ (5/68-69)  
इत्युक्तेः। प्रभवक्रमेणार्चने जाग्रद्व्यूह\[4\]मन्त्रचतुष्टयं जागर्त्येव ॥ 85-86 ॥  
 \[1 प्यथ- मु. ।\]  
 \[2 तू- अ. उ. ।\]  
 \[3 वै- उ. ।\]  
 \[4 व्यूहे- म. ।\]

 मृदुदर्भसमूहं च नीरसं चाश्मकुट्टिमम्\[1\] ।  
 शुष्कगोमयचूर्णेन युक्तं गन्धाश्मना\[2\] सह ॥ 87 ॥

 कुण्डे द्रोणांशमात्रं तु समारोप्य प्रसार्य च ।  
 ताम्रपात्रेऽथवाऽन्यस्मिन् समादाय हुताशनम् ॥ 88 ॥  
 कुण्डे शीघ्रमग्निप्रज्वालनसाधनदर्भचूर्णादिप्रक्षेपमाह- मृदुदर्भेति सार्धेन। गन्धाश्मना गन्धकेन, "गन्धाश्मनि तु गन्धकः" (2/9/102) इत्यमरः ॥ 87-88 ॥  
 \[1 तम्- अ. ।\]  
 \[2 गन्धम्मनासहा- मु., क्तगन्धात्मना- अटी. ।\]  
   
 आरण्यं लौकिकं वाथ मणिजं दर्पणोद्भवम् ।  
 कालवैश्वानराख्यस्य हृदयेशस्य वै प्रभोः\[1\] ॥ 89 ॥  
 अग्न्यानयनमाह- ताम्रपात्र इति। आरण्यं अर(ण्य?)संभवमित्यर्थः। अरणिनिर्मथनप्रकार उक्तो लक्ष्मीतन्त्रे-  
 ध्यायेत् सर्वात्मिकां शक्तिं तामेव त्वधरारणिम् ।  
 उत्तरं चारणिं ध्यायेत् सर्वतेजोमयं हरिम् ॥  
 मथ्नीयात् तारया सम्यक् तथा चैवानुतारया । (40/41-42) इति।  
 एवमरणिजनितस्याग्नेरिदमेव जातकर्मेति ज्ञेयम्। इतः परं नामाद्यग्निसंस्काराः कार्याः, मणिजाद्यग्निस्तु गर्भाधानादिभिरेव संस्कार्यः। तथा च लक्ष्मीतन्त्रे-  
 लोहपाषाणमण्युत्थवह्नौ कार्यवशात् कृते ।  
 लौकिके वापि संस्कारं निषेकादि समाचरेत् ॥ (40/46) इति।  
अग्नेर्निषेकादिसंस्कारविधानं तु श्रीजया\[2\]ख्यानुसारेणेश्वरपारमेश्वरयोः प्रतिपादितम्। तदर्थं कुण्डमध्ये लक्ष्म्यावाहनादिकमप्युक्तम्, अन्येऽपि बहवो विशेषास्तत्र तत्रापेक्षितास्तयोरेव संगृहीता ग्राह्याः ॥ 89 ॥  
 \[1 विभोः- बक. बख. अ. उ.।\]  
 \[2 जयाख्यसंहितायां पञ्चदशे पटले प्रतिपादिता एते संस्कारा ईश्वरसंहितायां पञ्चमेऽध्याये पारमेश्वरसंहितायां च सप्तमाध्याये द्रष्टव्याः।\]

 मारुतानुगता भासा योज्या बाह्याग्निना सह ।  
 भ्रामयित्वा चतुर्धा वै ततः कुण्डान्तरे क्षिपेत् ॥ 90 ॥  
 स्वहृदयस्थितभगवत्तेजसः पात्रस्थाग्निना संयोजनमाह- कालेति। प्रसिद्धं\[1\] हि कालवैश्वानराख्यत्वं भगवतः। तथा च पौष्करे विष्वक्सेनार्चनप्रकरणे-  
 कालवैश्वानराख्या या मूर्तिस्तुर्यात्मनो\[2\] विभोः ।  
 स एव द्विज देवो\[3\] हि विष्वक्सेनः प्रकीर्तितः ॥  
 स्थित आहवनीयादिभेदेन मखयाजिनाम् ।  
 \[4\]ऋक्पूतं हुतमादाय तर्पयत्यखिलं जगत् ॥ (20/54-55) इति।  
मारुतानुगता मारुतो रेचकरूप इत्यर्थः। मन्त्र एव मारुत इत्यर्थः, उभयथाप्युक्तमीश्वरादिषु\[5\]- "मन्त्रानिलकराकृष्टं कृत्वा तस्माद्विनिर्गतम्" (5/86) इति, "विरेच्य\[6\]विरेच्य विन्यसेत् तस्मिन् वह्निपात्रे पुरार्चिते" (5/87) इति। भासा तेजस्संज्ञो भगवतः षष्ठो गुण इत्यर्थः। तथा वक्ष्यति नृसिंहकल्पपरिच्छेदे-  
 व्यस्तो गुणगणात् षष्ठस्तेजो नाम गुणो हि यः ॥  
 परस्य ब्रह्मणः सोऽयं सामान्यं सर्वतेजसाम् ।  
 ध्यात्वैवं नेत्रमन्त्रेण निक्षिपेत् कुण्डमध्यतः ॥ (17/111-112) इति ॥ 90 ॥  
 \[1 प्रसिद्धमिति- अ. ।\]  
 \[2 त्मना- अ. ।\]  
 \[3 वः स्याद्- मु. ।\]  
 \[4 पिततमित्यशोभनः पाठः - मु. ।\]  
 \[5 आदिना पारमेश्वर (7/47-48)परिग्रहः।\]  
 \[6 विरोच्य- म. ।\]

 भ्रामयित्वा चतुर्धा वै ततः कुण्डान्तरे क्षिपेत् ॥ 90 ॥

 पूतं समिच्चतुष्कं तु प्रणवैरभिमन्त्रितम्\[1\] ।  
 दत्वा तदूर्ध्वे तदनु कुर्यात् परिसमूहनम् ॥ 91 ॥

 प्रदक्षिणक्रमेणैव ह्यार्द्रपाणितलेन तु ।  
 तिर्यक्\[2\] चाधोमुखस्तेन नखपृष्ठ\[3\]मदर्शयन् ॥ 92 ॥  
 कुण्डेऽग्निस्थापनं तदूर्ध्वे प्रज्वालनार्थं समिच्चतुष्कप्रक्षेपं चाह- भ्रामयित्वेति। अत्र समिच्चतुष्कमिति याज्ञीयेन्धनानामुपलक्षणम्। तथा वक्ष्यति सप्तदशे परिच्छेदे- "पावनैरिन्धनैः शुष्कैः कृत्वा निर्धूममेव तम्" (17/113)। परिसमूहनमाह- तदन्विति। परिसमूहनं नाम कुण्डमध्ये विशकलितानामग्नीनां पुञ्जीकरणम् ॥ 90-92 ॥  
 \[1 रथ- अ. उ.।\]  
 \[2 कुर्यात्- बक. बख. ।\]  
 \[3 प्रष्ठ- मु., पृष्ठं विमर्शयन्- अटी. ।\]  
   
 ततस्त्वभग्नमूलाग्रैः समैर्दद्यात् कुशैः स्तरम् ।  
 दिशि दिश्युत्तराशान्तं याम्याशादौ तु \[1\]सान्तरम् ॥ 93 ॥

 चतुर्गुणैश्चतुर्धा तु \[2\]अग्रच्छन्नैः परस्परम् ।  
 प्राक्प्रान्तैः पूर्वभागाच्च यावदुत्तरगोचरम् ॥ 94 ॥  
 परिस्तरणमाह- तत इति द्वाभ्याम्। अभग्नमूलाग्रैः समैः कुशैर्दिशि दिशि स्तरं परिस्तरणं दद्यादिति सामान्यमुक्तम्। याम्याशादौ तु उत्तराशान्तं दिक्त्रये च\[3\] क्रमेण चतुर्भिश्चतुर्भिः सान्तरम् अन्तरसहितं स्तरं दद्यादिति विशेष उक्तः। अत्र याम्यादित्रये चतुर्धा सान्तरालपरिस्तरणकथनं द्वन्द्वप्रसङ्गेन करिष्यमाण\[4\]पात्रासादनार्थमिति ज्ञेयम्। दक्षिणादित्रय एव द्वन्द्वक्रमेणासादनस्य वक्ष्यमाणत्वात् प्राग्दिशि तथा\[5\]सादनाभावान्निरन्तरालमेव षोडशदर्भैः परिस्तरणमिति च बोध्यम्।  
 अत्र प्राक्प्रान्तैरित्यनेन पूर्वपश्चिमपरिस्तरणा\[6\]नामुत्तराग्रत्वमप्युपलक्ष्यते। दिशि दिशि स्तरं दद्यादिति पूर्वं सामान्यत उक्तत्वात् पुनः पूर्वभागाच्च यावदुत्तरगोचरमिति विशेषः प्रदर्शितः। एत एव श्लोका बहुशः \[7\]पारमेश्वरादिषु प्रतिपादिताः।  
 अत्र पारमेश्वरव्याख्याने- "याम्याशादौ तु वा इति विकल्पः" इत्युक्तम्। तद्बुद्धिविकल्प एव, तथा पाठवर्णनेऽन्तरपदस्यागतिकत्वात्, \[8\]प्राग्भागेऽपि वृथा चतुर्धा परिस्तरणप्रसक्तेः, पूर्वभागाच्च यावदुत्तरगोचरमित्यस्य पौनरुक्त्यापत्तेश्च॥ 93-94 ॥  
 \[1 सादरम्- उ.।\]  
 \[2 मग्न- म. ।\]  
 \[3 चक्रश्वभ्रैः- अ. ।\]  
 \[4 पात्रसाधना- अ.।\]  
 \[5 साधया- अ.।\]  
 \[6 \`मुक्ताद्युपयुक्तकूर्चः कौशेयं धूतकेशं कुण्डशोधनोपयुक्तः कुशकूर्चो विष्टरं प्रागादिकलशार्चनप्रणीतासंस्कारादिरूप' इति पाठोऽड्यारपुस्तके \`णाना....मुत्तरा' इत्यस्य मध्ये दृश्यते। स चात्रानावश्यकः 77 श्लोकव्याख्यायां संशोध्य स्थापनीयः।\]  
 \[7 ईश्वरे पञ्चमाध्याये पारमेश्वरे च सप्तमाध्याये।\]  
 \[8 प्रागभावेऽपि- म. ।\]

 होमोपकरणं सर्वं होमभाण्डपुरस्सरम् ।  
 अवतार्य तदूर्ध्वे तु दक्षिणस्यां तथात्मनः ॥ 95 ॥

 द्वन्द्वद्वयप्रयोगेण द्रव्यस्थापनमाचरेत् ।  
 द्विरष्टसंख्यमिध्यं तु संयुक्तं च महामते ॥ 96 ॥

 द्वितीयेनाष्टसंख्येन मुक्तदर्भैस्तरण्डिकाम् ।  
 स्रुक्स्रुवौ\[1\] च चतुष्कं यदेकत्र विनिवेश्य तत् ॥ 97 ॥

 स्रग् धूपं\[2\] मधुपर्कं च बीजान्येकत्र वै ततः ।  
 कौशेयं धूतकेशं\[3\] तु विष्टरं च घृतं चरुम् ॥ 98 ॥

 आज्यस्थालीचतुष्कं\[4\] च निधाय तदनन्तरम् ।  
 प्रणीतापात्रयुगलं करकं चार्घ्यभाजनम् ॥ 99 ॥  
 अथ परिस्तरणोपरि होमोपकरणसंनिधापनमाह- होमेति। होमभाण्डपुरस्सरं स्रुक्स्रुवपुरस्सरमित्यर्थः। "स्रुक्स्रुवादीनि भाण्डानि" (6/79) इति पूर्व\[5\]मेवोक्तत्वात्। प्रथमं दक्षिणपरिस्तरणे आसादनक्रममाह- दक्षिणस्यामित्यादिभिः। मुक्तदर्भैः कूर्चादिरूपेणाग्रथितैः, केवलकुशैरित्यर्थः। तैरु\[6\]पलक्षिता परण्डिका। स्रुक्स्रुवरजोमार्जन\[7\]शोधनाद्युपयुक्तः कूर्चः। कौशेयं धूतकेशम्। कुण्डशोधनोपयुक्तः कुशः कूर्चः। विष्टरं प्रागादिकलशार्चनप्रणीतासंस्काराद्युपयुक्तकूर्चम् ॥ 95-99 ॥  
 \[1 स्रुग्- सार्वत्रिकः पाठः।\]  
 \[2 धूमं- मु. ।\]  
 \[3 धौत- मु. बक. बख.।\]  
 \[4 स्थालीं - मु. अ. उ. ।\]  
 \[5 पूर्वमुक्त- अ.।\]  
 \[6 तरूप- अ.।\]  
 \[7 \`मार्जनशोधककूर्चमाह' इत्येव पाठः- अ.।\]  
   
 प्रणीतापात्रयुगलं करकं चार्घ्यभाजनम् ॥ 99 ॥

 चतुष्कमेतदपरमग्रतो विनिवेश्य च ।  
 प्रादेशमात्राः समिधः प्रभूतं शुष्कमिन्धनम् ॥ 100 ॥

 पक्ष्मकं स्वेदहृद्वस्त्रं वामभागे निधाय च ।  
 अर्घ्यपात्रोदकेन प्राक् कृत्स्नं पावनतां नयेत् ॥ 101 ॥

 पश्चिमपरिस्तरणोपर्यासाद्यद्रव्याण्याह- प्रणीतेति। उत्तरपरिस्तरणे आसनान्याह- प्रादेशमात्रा इति। पक्ष्मकं (वक्ष्य?पक्ष्य)तेऽग्निप्रज्वालनार्थँ परिगृह्यत इति पक्ष्मकं व्यजनमित्यर्थः। \`पक्ष परिग्रहे' (चु. 17) इति धातोः। पारमेश्वरव्याख्याने पक्ष्मकं सूक्ष्ममिति स्वेदहृद्वस्त्रविशेषणं कृतम्, तदसंगतम्, द्वन्द्वक्रमेणासादनासंभवात्। क्वचित् पारमेश्वरप्रयोगे समस्तपदभ्रान्त्या\[1\] पक्ष्मस्थं कं बाष्पमित्यभिप्रायेण बाष्पस्वेदहृद्वस्त्रद्वयमिति लिखितम्, तदपि विरुद्धम्, दीक्षापरिच्छेदे-  
  प्रागुक्तं स्रुक्स्रुवाद्यं च होमोपकरणं च यत् ॥  
  सर्वं पक्ष्मकपर्यन्तं बृहत्पात्रद्वयान्वितम् । (18/46-47)  
  इति वक्ष्यमाणत्वात्। किञ्च, पारमेश्वरव्याख्यायामासादनविषये- "अत्रैवं विवेकः" इति प्रक्रम्य स्वच्छन्दमासादनमुक्तम्। तदविवेकोत्थापितम्, यतस्तत्र दक्षिणपरिस्तरणोपरि परिध्यादीनां \[2\]स्रगादीनां धूतकेशादीनां चतुर्णां चतुर्णामासादनम्\[3\], अतः स्वाग्रतः पश्चिमपरिस्तरणोपरि प्रणीतादीनां चतुर्णामासादनम्, उत्तरपरिस्तरणोपरि समिदादीनां चासादनं कार्यमित्यर्थः सुस्पष्टमुपलभ्यते। आसादितानां प्रोक्षणमाह- अर्घ्येति। अस्मिन्नवसरे कुण्डस्य चतुर्दिक्षु परिधिस्थापनं कार्यम्, "\[4\]पलाशपूर्वाः समिधः साग्राः परिधयस्तु वै" (18/45) इत्यष्टादशपरिच्छेदे परिधीनां वक्ष्यमाणत्वात्। "चतस्रो वै परिधयः शिखामन्त्रेण पूजयेत्" (5/102) इतीश्वराद्युपबृंहितत्वाच्च। एवं परिधिन्यासानन्तरं प्रागादिषु कुम्भेषु कूर्चन्यासपूर्वकमिन्द्राद्यर्चनं च कार्यम्,  
 विष्टराणि ततो दद्याद् हृदा कुम्भाष्के ततः ।  
 तेषु क्रमात् पूजयेच्च लोकपालान् स्वदिक्स्थितान् ॥ (5/103)  
इतीश्वरोक्तेः। जयाख्यपारमेश्वरयोः परितः कुम्भानां केवलकूर्चेष्वेव लोकपालार्चनमुक्तम्॥ 99-101 ॥  
 \[1 स्रज्या- अ. ।\]  
 \[2 स्रुगा- म. ।\]  
 \[3 \`चतुर्णाम्' नास्ति- अ.।\]  
 \[4 पालाश- म. मु. ।\]

 आदाय सोदकं चाथ प्रणीताख्यं च भाजनम् ।  
 पवित्रकं तु तन्मध्ये चतुर्दर्भकृतं न्यसेत् ॥ 102 ॥

 उद्धृत्योद्धृत्य हस्तेन जलं तत्रैव \[1\]निक्षिपेत् ।  
 चातुरात्मीयं मन्त्रं च जपमानो हि साधकः ॥ 103 ॥

 भूयस्तदम्भसा सर्वं प्रोक्षयेद् विष्टरेण तु ।  
 शेषस्या\[2\]स्रावणं कुर्यात् सर्वदिक्षु \[3\]स्तरोपरि ॥ 104 ॥

 पुनरेवाम्भसाऽऽपूर्य तन्मध्ये परमेश्वरम् ।  
 ध्यात्वाऽर्चयित्वा संस्थाप्य त्वग्रतस्तदनन्तरम् ॥ 105 ॥  
 प्रणीतासंस्कार\[4\]विधिमाह- आदायेति चतुर्भिः। चातुरात्मीयं मन्त्रं पूर्वोक्तं वासुदेवादिमन्त्रचतुष्टयमित्यर्थः ॥ 102-105 ॥  
 \[1 च- मु. अटी. ।\]  
 \[2 स्य स्रा- बक. बख. ।\]  
 \[3 ततो- अटी., स्वको- उ.।\]  
 \[4 रमाह- म. ।\]

 सम्प्रोक्ष्यार्घ्याम्भसा चेध्मांश्चतुर्धा संविभज्य च ।  
 पूजयेदर्घ्यपुष्पाभ्यां द्वादशाक्षरविद्यया ॥ 106 ॥  
 इध्मप्रक्षेपणमाह- संप्रोक्ष्येति। द्वादशाक्षरविद्यया व्यापकद्वादशाक्षरमन्त्रेणेत्यर्थः ॥ 106 ॥  
   
 प्रणीते चापरस्मिन् वै पात्रे चाग्रे कृते सति ।  
 सपवित्रं\[1\] तु तत्रार्घ्यं दत्वा चक्रं तु विन्यसेत् ॥ 107 ॥

 चतुर्मूर्तिं तदूर्ध्वे तु ध्यात्वाऽभ्यर्च्य\[2\] यथाक्रमम् ।  
 तत्पात्रमुत्तरस्यां च कृत्वा सम्पूज्य वै पुनः ॥ 108 ॥  
 अन्यप्रणीतासंस्कारमाह- प्रणीत इति द्वाभ्याम् ॥ 107-108 ॥  
 \[1 सपात्रं तु तदत्रार्घ्यं - अ. उ. ।\]  
 \[2 न्यत्र- उ.।\]

 आज्यस्थालीमथादाय त्वाज्यं यत्प्राग् द्रवीकृतम् ।  
 विनिक्षिप्याज्य\[1\]भाण्डान्तमुच्चस्थेन करेण तु ॥ 109 ॥

 पुनरादाय\[2\] कृत्वाग्र आधारोपरि यत्नतः ।  
 दार्भं काण्डचतुष्कं तु द्वादशाङ्गुलसम्मितम् ॥ 110 ॥

 तिर्यगुत्तानपाणिभ्यामवष्टभ्य च सान्तरम् ।  
 अनामाङ्गुष्ठयुग्मेन यथा मध्यं नतं भवेत् ॥ 111 ॥

 तैराज्यं चतुरो वारानानयेच्चतुरुन्नयेत् ।  
 अन्तरान्तरयोगेन ह्यात्मनोऽग्नेस्तु सम्मुखम् ॥ 112 ॥

 प्रणवेनोक्त\[3\]संख्येन कुण्डमध्येऽथ\[4\] निक्षिपेत् ।  
 आज्यसंस्कारमाह- आज्यस्थालीमिति सार्धैश्चतुर्भिः। अत्र द्रवीकृतमाज्यमाज्यस्थाल्यां विनिक्षिप्येत्यनेन जयाख्योक्तदशविधाज्यसंस्कारेषु - "उपाधिश्रयणं नाम \[5\]यदाद्रावणमुच्यते। परिवर्तनमन्यस्मिन् भाण्डे दोषा\[6\]पनुत्तये॥ प्रसादीकरणं ह्येतत्" (15/117-118) इत्युक्तसंस्कारद्वयमुक्तं भवति। तैराज्यं चतुरो वारान् आनयेच्चतुरुन्नयेदित्यनेन-  
 नयेत्तच्चानयेद्विप्र \[7\]प्रतपाग्नौ क्षिपेत् कुशम् ।  
 संप्लवोत्प्लवनावेतौ संस्कारौ परिकीर्तितौ ॥ (ज्या. 15/116)  
इत्युक्तसंस्कारद्वयं चोक्तं भवति। अन्ये षड्विधसंस्काराश्च जयाख्योक्ता\[8\] ईश्वरतन्त्रे संगृहीता ग्राह्याः। उक्तसंख्यानप्रणवेन अष्टवारेणेत्यर्थः। चतुरो वारानानयेत्, चतुरुन्नयेदित्युक्तत्वात्॥ 109-113 ॥  
   
 \[1 भाण्डेन तूच्च- अ., आण्डेन उच्च- उ. ।\]  
 \[2 राधाय- मु. अटी. ।\]  
 \[3 वोक्तेन- मु. अ. उ.।\]  
 \[4 तु-अ., च-उ. ।\]  
 \[5 आद्रा- अ., यत्तद्- मु. ।\]  
 \[6 दोषपुनत्तये- अ. ।\]  
 \[7 प्रतापा- मु., तमग्नौ नि-मु. ।\]  
 \[8 जयाख्यसंहितायां पञ्चदशे पटलेऽत्रैवोक्ता ईश्वरसंहितायां पञ्चमेऽध्याये द्रष्टव्याः।\]

 स्रुक्स्रुवावथ चादाय दर्भपु\[1\]\]ञ्जीलकेन तु ॥ 113 ॥

 रजोपनयनं कुर्यात् प्रक्षाल्योष्णेन वारिणा ।  
 निर्मलीकृत्य कूर्चेन ज्वालाभिः सम्प्रताप्य च ॥ 114 ॥

 प्रोक्षयित्वाऽर्घ्यतोयेन पूजयित्वा निधाय च ।  
 स्रुक्स्रुवसंस्कारमाह- स्रुक्स्रुवाविति द्वाभ्याम्। पूजयित्वेत्यत्र स्रुक्स्रुवाधिदेवतास्तन्मन्त्राश्च \[2\]जयाख्योक्ता ईश्वरपारमेश्वरयोरेव संगृहीताः ॥ 113-115 ॥  
 \[1 पुञ्जलिकेन- अटी. ।\]  
 \[2 पूर्वोक्तेष्वेव प्रकरणेषु ।\]

 बहुशाखैरभग्नाग्रैः समूलैः सुसमैः कुशैः ॥ 115 ॥

 चतुर्भिर्वामहस्तेन त्वादायाथ पवित्रकम् ।  
 दक्षिणा\[1\]मिकायां तु चतुष्काण्डविनिर्मितम् ॥ 116 ॥

 अङ्गुलीयकरूपं च कृत्वा वै तदनन्तरम् ।  
 संस्कृता\[2\]ज्यस्य विप्रुड्भिः संस्पृशेदिन्धनादिकम् ॥ 117 ॥  
 अथ वामहस्ते वलयपवित्रधारणं दक्षिणानामिकायां पवित्रधारणं चाह- बहुशाखैरिति द्वाभ्याम्। पवित्रलक्षणं तु पारमेश्वरे-  
 चतुरङ्गुलमात्रं\[3\] तु सदा विष्ण्वधिदैवतम् ।  
 महाविष्ण्वधिदैवस्तु ग्रन्थिरेकाङ्गुलो भवेत् ॥  
 विष्ण्वधिदैवं वलयं द्वयमङ्गुलमुच्यते । (3/22-23) इति।  
 समिदादिषु संस्कृताज्यसेचनमाह- संस्कृतेति। विप्रुड्भिः बिन्दुभिरित्यर्थः॥ 115-117 ॥  
 \[1 णेऽना-बक. बख. अ. उ. अटी. ।\]  
 \[2 तनुं पञ्च- अ. ।\]  
 \[3 त्याज्यस्य- मु. बक. बख. उ. ।\]  
   
 निःशेषदोषशान्त्यर्थमथाग्नेराहृतस्य च ।  
 शतं शतार्धं पादं वा त्वाहुतीनां स्वशक्तितः ॥ 118 ॥

 तिलानां घृतसिक्तानां शुद्धेन हविषा सह ।  
 होतव्यं कर्मसिद्ध्यर्थं यथा तदवधारय ॥ 119 ॥  
   
 आहुत्यामुद्धृतायां च मूलमन्त्रावसानतः ।  
 प्रणवान्तं पदं ब्रूयादग्निं शोधय शोधय ॥ 120 ॥

 यथावस्थितरूपेण ततस्तेनैव बुद्धिमान् ।  
 दद्यात् पूर्णाहुतिं पश्चात् कृतेन तु\[1\] चतुष्पलीम् ॥ 121 ॥  
 अथाग्निशुद्ध्यर्थं होममाह- निःशेषेति चतुर्भिः। चतुष्पलीं चतुष्पलमितामित्यर्थः। पलप्रमाणं तु पारमेश्वरे-  
 चत्वारो व्रीहयः कुञ्ज\[2\]स्तेऽष्टौ माञ्जिष्ठमुच्यते ॥  
 तच्छतं षष्टिरधिकं निष्कं निष्काष्टकं पलम् । इति ।  
     (18-131-132)  
अस्मिन्नवसरेऽग्नेर्निषेकादिविवाहान्तसंस्कारा जिह्वाकल्पनाश्चेश्वरपारमेश्वरादिषु संगृहीता ग्राह्याः ॥ 118-121 ॥

 तस्य संशुद्धदोषस्य पुनरेव समाचरेत् ।  
 सम्बोधजनकं होमं जडभावप्रशान्तिदम् ॥ 122 ॥

 उच्चार्य मूलमन्त्रं तु प्रणवद्वित\[1\]यान्वितम् ।  
 जुहुयादाहुतीनां च सहस्रं शतमेव वा ॥ 123 ॥

 तद्वदाज्येन सन्तर्प्य दद्यात् पूर्णाहुतिं तथा\[2\] ।  
   
 अथाग्नेः संबोधजनकहोममाह- तस्येति सार्धद्वाभ्याम् ॥ 122-124 ॥  
 \[1 द्विद्वया- बक. बख. अ.।\]  
 \[2 तदा- बक. ।\]

 तदा स\[1\] लब्धसत्तः\[2\] स्यात् पश्यत्यन्तर्गतं विभुम् ॥ 124 ॥  
   
 प्राणभूतमजं विष्णुं तन्मयत्वमथाश्रयेत्\[3\] ।  
 अथ सद्यज्ञनिष्ठस्य कर्मिणोऽस्यापवर्गिणः ॥ 125 ॥

 याति यागा\[4\]ङ्गभावित्वं स्वयमेव त\[5\]दिच्छया ।  
 विभजत्यात्मनात्मानं चतुर्धा कुण्डमध्यतः ॥ 126 ॥

 अधिभूतस्वरूपेण समाश्रित्य च दिक्क्रमम् ।  
 पू\[6\]र्वमाहवनीयाख्यस्वरूपेणाथ दक्षिणे ॥ 127 ॥

 समास्ते सभ्यवपुषा पश्चिमस्यामनन्तरम् ।  
 गार्हपत्याख्यभेदेन ततस्तिष्ठति चोत्तरे ॥ 128 ॥

 ओदनम्पचनात्मा तु सर्वात्मत्वेन मध्यतः ।  
 आधाराधेयभावेन त्वास्ते संवलिताकृतिः ॥ 129 ॥  
 अनेन होमेनाग्निर्लब्धसत्ताको भूत्वाऽन्तर्गतं भगवन्तं दृष्ट्वा तन्मयत्वं प्राप्य स्वयमेव\[7\] याजककर्तृकयागाङ्गत्वमाश्रित्य चातुरात्म्याराधनार्थं स्वयमपि चतुर्धा आहवनीय-सभ्य-गार्हपत्यौदनंपचनात्मभेदैः प्रागादिषु स्वात्मत्वेन मध्ये चाधाराधेय\[8\]भावसंवलिताकृतिस्तिष्ठतीत्याह- तदेति सार्धैः पञ्चभिः॥ 124-129 ॥  
 \[1 \`स लब्ध...याति' नास्ति- उ. ।\]  
 \[2 सत्तस्य- मु. अटी.।\]  
 \[3 श्रितम्- अटी.।\]  
 \[4 गान्न- मु. अटी. ।\]  
 \[5 यदू- मु. अटी. ।\]  
 \[6 पूर्व आ- अ. उ.।\]  
 \[7 स्वयमेव स्वयमेक एव - अ.।\]  
 \[8 तस्तुति- अ. ।\]

 अङ्गाराण्यर्चिषश्चैव शक्तिर्या दहनात्मिका ।  
 त्रिलक्षणोऽयमाधार आधेयो हुतभुग् विभुः ॥ 130 ॥

 आत्मयोनिस्तु\[1\] विश्वेशो वासुदेवः सनातनः ।  
 एवं ज्ञात्वा पुरा सम्यक् सत्तां वैश्वानरीं पराम् ॥ 131 ॥

 ततः कर्मणि वर्तेत नैष्ठिकः कृतनिश्चयः ।  
 कुर्यादुदकपूर्वं तु प्राग्वदावाहनं ततः ॥ 132 ॥  
 आधाराधेयविवरणमाह- अङ्गाराणीति सार्धेन। एवं सम्यगनेन सत्तापरिज्ञानानन्तरमेव कर्मणि प्रवृत्तिमाह- एवमिति। अस्मिन्नव\[2\]सरेऽग्न्यर्चनमीश्वराद्युपबृंहितं ग्राह्यम् ॥ 130-132 ॥  
 \[1 योने-अ., नोऽग्ने-मु. अटी. बक. बख.।\]   
 \[2 सरेऽर्चन- अ. ।\]

 कुर्यादुदकपूर्वं तु प्राग्वदावाहनं ततः ॥ 132 ॥  
   
 व्यक्तेर्विगलितेनैव तत्त्वेनाप्यव्ययात्मना ।  
   
 अथाग्निमध्ये भगवदावाहनमाह- कुर्यादिति। व्यक्तेर्विगलितेनेत्यनेन बिम्बादिष्वर्चितस्यैवात्रावाहनमित्यवगम्यते। तत्त्वेन मान्त्ररूपेणेत्यर्थः ॥ 132-133 ॥  
   
 सर्वेश्वरस्य वै यस्माद् यद्यन्मान्त्रं महद्वपुः ॥ 133 ॥

 वाच्यवाचकरूपं तद् विज्ञेयममलेक्षण ।  
 तत्पुनः शुद्ध\[1\]सामान्यमुपचारविधौ स्थितम् ॥ 134 ॥

 यद्भोगदानमन्त्रैस्तु रहितं मान्त्र\[2\]मैश्वरम् ।  
 मन्त्रशरीरस्यैव मुख्यत्वं तस्य वाच्यवाचकरूपेण द्वैविध्यं चाह- सर्वेश्वरस्येति द्वाभ्याम्। अत्रावाहनमित्यनेन \[3\]भद्रपीठपरिकल्पनादिलयभोगार्चनान्तविधयोऽप्युपलक्ष्यन्ते। तथैवोपबृंहितमीश्वरादिषु\[4\] च ॥ 133-135 ॥

 \[1 दद्यान्मात्रं- मु. अटी., दद्यान्मान्त्रं - बक. बख.।\]  
 \[2 शब्द- अ. उ.।\]  
 \[3 मात्र- मु. अटी.।\]  
 \[4 \`भद्र' नास्ति- अ.।\]

 प्राक् चतुर्धा विभक्तो यस्तमादायेध्मसञ्चयम् ॥ 135 ॥

 आज्येनोभयतः\[1\] सिक्तं ब्रह्मक्षीरद्रुमोद्भवम् ।  
 कुण्डस्य ब्रह्मभित्तिभ्यां मध्ये भागचतुष्टये ॥ 136 ॥

 निदध्यादुत्तराशान्तं प्राग्भागादादितः क्रमात् ।  
 ईशानाग्नेयपादाभ्यां पतितं प्राक् चतुष्टयम् ॥ 137 ॥

 आग्नेयनैर्ऋताशाभ्यां विश्रान्तमपरं न्यसेत् ।  
 नैर्ऋतानिलसंस्पर्शि\[2\] तृतीयं विनिवेश्य च ॥ 138 ॥

 वाय्वीशपदसंरुद्धं चतुर्थं तु चतुष्टयम् ।  
 एवं चतुर्विभक्तेन सामिधेन समासतः ॥ 139 ॥

 कुण्डमेकं चतुर्धा वै चतुर्णां संविभज्य च ।  
 अग्नीनामेकदेहानां चातुरात्म्यव्यपेक्षया ॥ 140 ॥

 यदा य उपयोग्यः\[3\] स्यात्\[4\] यस्मिन् यस्मिन् हि वस्तुनि ।  
 स्वमूर्तेस्तर्पणार्थँ च कर्मणि स्थापनादिके ॥ 141 ॥

 तदा तदा स आदेयः स्वकात् स्थानाच्च यत्नतः ।  
 ततः पूर्वं प्रणीतासंस्कारकाले चतुर्धा विभक्तस्य षोडशेध्मस्येदानीं कुण्डमध्ये आ(वाह?हव)नीयादिविभागार्थं प्रागादिषु ब्रह्मस्थानभित्योर्मध्ये तत्तत्कोणद्वयसंरोधेनेध्म\[5\]प्रक्षेपमाह-प्राक् चतुर्धेत्यादिभिः स्वकात् स्थानाच्च यत्नत इत्यन्तैः ॥ 135-142 ॥  
 \[1 र्शं- अ., र्श-अटी.।\]  
 \[2 समिद्धेन-मु. अटी. बख.।\]  
 \[3 ग्यस्य-बक. बख.।\]  
 \[4 स्याद्धविरस्मिन्- अ.।\]  
 \[5 रोधेन प्रक्षेप- म.।\]

 द्वितीयमिध्ममादाय त्वष्टकाष्ठमयो हि यः ॥ 142 ॥

 द्विधा कृत्वा पुराज्येन पूर्ववत् सेचयेच्च तम् ।  
 निधाय दक्षिणस्यां च मध्य आग्नेयदिग्गतम् ॥ 143 ॥  
 इध्मविभागादिकमाह- द्वितीयमिति। इध्माष्टकं पुरा द्विधा कृत्वा तदनन्तरं पूर्ववदुभयत आज्येन सेचनीयम्। यद्यपीश्वरपारमेश्वरयोः- "आज्येनो\[1\]भयतः सिक्तं ब्रह्मक्षीरद्रुमोद्भवम्। \[2\]समादाय द्विधा कृत्वा" (ई. सं. 5/186; पा. सं. 7/148) इति चोक्तत्वाद् इध्मानामाज्यसेकानन्तरं द्वेधा विभजनं प्रतीयते, तथापि मूलाविरोधेनार्थस्य वर्णनीयत्वात् मूले च द्विधा कृत्वा पुराज्येन पूर्ववत् सेचयेच्च तमित्युक्तत्वात्, षोडशेध्मप्रकरणेऽपि चतुर्धा विभजनानन्तरमेवाज्यसेकस्योक्तत्वाच्च पाठक्रमादर्थक्रमस्य बलीयस्त्वेन तयोरपि द्वेधाकरणानन्तरमेवाज्यसेचनमित्यर्थो वर्णनीयः। अत एवास्मत्तातपादैरीश्वरानुसारिण्यपि सात्वतामृते मूलाविरोधेनार्थो वर्णितः। कस्मिंश्चित् पारमेश्वरप्रयोगे- "आज्येन सर्वतः संसिच्य द्विधा कृत्वा" इत्युक्तम्, तद्विरुद्धम् ॥ 142-143 ॥  
 \[1 न सर्वतः- पा.।\]  
 \[2 इध्माष्टकं समा- ई.।\] 

 निधाय दक्षिणस्यां च मध्य आग्नेयदिग्गतम् ॥ 143 ॥

 विश्रान्तं\[1\] नैर्ऋतपदे चोत्तरस्यां तथाऽपरम् ।  
 \[2\]वाय्वीशपदसंरुद्धमाज्यमादाय वै ततः ॥ 144 ॥  
 इध्मप्रक्षेपक्रममाह- निधायेति सपादेन। अग्नौ दक्षिणस्यां मध्ये नैर्ऋताग्नेयको(ण)संरुद्धमिध्मचतुष्टयं निधाय तथैवापरं चतुष्कमुत्तरस्यां मध्ये वायव्येशानकोणसंरुद्धं निदध्यादित्यर्थः। एवं नैर्ऋताग्नेयसंरुद्धत्वोक्त्या वायव्येशानसंरुद्धत्वोक्त्या चाग्नौ दक्षिणस्यामुत्तरस्यां च पूर्वपश्चिमायतने वेध्मप्रक्षेपः कार्य इत्यर्थः सिद्ध्यति।  
 ननु पूर्वपश्चिमान्तमिध्मप्रक्षेपः स्वतः सिद्ध इति चेन्न, पूर्वं षोडशेध्मप्रक्षेपप्रकरणे- "ईशानाग्नेयपादाभ्यां \[3\]पतितं प्राक्चतुष्टयम्" (6/137) इति, "नैर्ऋतानलसंस्पर्शि \[4\]तृतीयं विनिवेश्य" (6/138) इति च दक्षिणोत्तरायतमपीध्मप्रक्षेपस्योक्तत्वात्। इममर्थमविज्ञाय कस्मिंश्चित् पारमेश्वरप्रयोगे वृथा पाण्डित्यं कृतम्। तथाहि- इध्माष्टकपक्षे कुण्डादन्तः दक्षिणभित्तौ मध्यत ऊर्ध्वाग्रमेकमिध्मं मूलेन संयोज्य तथा कुण्डमध्यत आग्नेये नैर्ऋते चेध्मत्रितयं निधाय तथापरचतुष्कमुत्तरभित्तिकुण्डमध्यवाय्वीशानकोणेषु निदध्यादिति ॥ 143-144 ॥  
 \[1 श्रान्तनै- बक. बख. उ.।\]  
 \[2 वारीश- मु., वागीश- उ. ।\]  
 \[3 \`पतितं' नास्ति- अ.।\]  
 \[4 स्पर्शत्रितयं- अ.।\]

 चतुःसंख्येन मन्त्रेण प्रणवालङ्कृतेन च ।  
 दक्षिणे स्रुक्चतुष्कं तु जुहुयादुत्तरे तथा ॥ 145 ॥  
   
 सूर्यसोमात्मकं चाग्नेर्विद्धि \[1\]तल्लोचनद्वयम् ।  
 ततोऽग्नौ दक्षिणे उत्तरे चेध्मप्रक्षेपस्थाने तत्संख्यानुगुणमाज्यहोमं तत्स्थानद्वयस्य सूर्यसोमात्मकाग्निलोचनत्वं चाह- चतुःसंख्येनेति सार्धेन। \[2\]जयाख्ये तु- सूर्यसोमयोस्तत्तन्मन्त्राभ्यामाहुतिद्वाराऽग्नौ दक्षिणोत्तरयोः संयोजनमुक्तम्। तदपि संगृहीतमीश्वरपारमेश्वरयोः। किञ्च, एवमाज्यभागाभ्यां पूर्वमाघारहोमोऽपि संगृहीतस्तत्रैव-  
 .... .... .... \[3\]आघाराज्यं ततः क्षिपेत् ।  
 इध्ममूलादथा\[4\]क्रान्तमिध्मोपरि संस्थितम् ॥  
 स्रुवमाज्येन संपूर्य सूर्यबीजेन चिन्तयेत् ।  
 सहस्रां\[5\]शुं च तन्मध्ये दद्यात् कुण्डस्य दक्षिणे ॥  
 अपरस्मिन् स्रुचि ध्यात्वा सोमाख्येनाक्षरेण तु ।  
 पूर्णं शशाङ्कबिम्बं च प्रदद्यात् तत\[6\] उत्तरे ॥ इति ॥ 145-146 ॥  
      (ई. सं. 5/188-190; पा. सं. 7/150-152)  
 \[1 तं लो- मु. अटी. बक. बख.।\]  
 \[2 जयाख्यसंहितायां पञ्चदशे पटले, ईश्वरसंहितायां पञ्चमे, पारमेश्वरसंहितायां सप्तमे चाध्याये विषयोऽयं द्रष्टव्यः।\]  
 \[3 आघाराभ्यन्ततः- ई.।\]  
 \[4 ग्रान्त - पा.।\]  
 \[5 स्रांशुश्च- म., स्रान्तं च - अ.।\]  
 \[6 त्तु तदुत्तरे- पा.।\]  
   
 एतयोरन्तरं यद् वै तदग्नेर्वदनं स्मृतम् ॥ 146 ॥

 तत्र\[1\] वै जुहुयात् पूर्वं\[2\] समिधां सप्तकं क्रमात् ।  
 एतयोरन्तरालस्य वदनत्वं तत्र सप्तसमिधां होतव्यत्वं चाह- एतयोरिति। समिधां सप्तकं समित्- पुष्प- धूप- मधुपर्क-बीज-चरु-घृतानीत्यर्थः। समिध्यते दीप्यतेऽग्निरनयेति व्युत्पत्त्या समित्पुष्पादीनां सप्तानामपि समिदित्येव व्यवहारात् ॥ 146-147 ॥  
 \[1 तत्रैव- उ.।\]  
 \[2 पूर्णं- अटी. ।\]

 घृतसिक्तां चतुःसंख्यामेकैकां हि सुपुष्कलाम् ॥ 147 ॥  
   
 प्राक् कुङ्कुमादिना लिप्तां काष्ठसंख्यां तु होमयेत् ।  
 \[1\]स्रग्धूपं मधुपर्कं च बीजान्नाज्यं यथा\[2\]क्रमम् ॥ 148 ॥

 तत्रान्नसमिधो दाने विशेषोऽयं विधीयते ।  
 साधितं संस्कृताऽनौ प्राक् तन्निधायाग्रतश्चरुम् ॥ 149 ॥

 समुद्घाट्यावलोक्यादौ सम्प्रोक्ष्यार्घ्याम्भसा ततः ।  
 दर्भकाण्डचतुष्केण साग्निना तदनुस्पृशेत् ॥ 150 ॥

 तन्मध्ये स्रुक्चतुष्कं तु मन्त्रैराज्यस्य निक्षिपेत् ।  
 अथादाय स्रुचं तत्र तद्वद् दद्याच्चतुष्टयम् ॥ 151 ॥

 चतुरङ्गुलमानेनाऽप्यन्नग्रासमथाहरेत् ।  
 तन्निधाय स्रुचा\[3\] दर्भे तदूर्ध्वे पूर्ववद् \[4\]घृतम् ॥ 152 ॥

 दद्यादग्नौ चतुष्कं तु क्षिपेदन्नाहुतिं ततः ।  
 \[5\]भूयोऽग्नौ स्रुक्चतुष्कं तु\[6\] चाज्यस्यापाद्य यत्नतः ॥ 153 ॥

 ततोऽन्न\[7\]माज्यसंसिक्तं प्राग्वत् कृत्वाहुतिं पुनः ।  
 दद्यात् पूर्वप्रयोगेण त्वेवमेव चतुष्टयम् ॥ 154 ॥

 हुत्वाऽप्यन्नाहुतीनां च\[8\] ह्याज्याख्यां\[9\] जुहुयात् ततः ।  
 तासां होमक्रममाह- घृतसिक्तां चतुःसंख्यामित्यारभ्य आज्याख्यां जुहुयात् तत इत्यन्तम्। घृतसिक्तां घृतेनोभयतः सिक्तामित्यर्थः, "आज्येनोभयतः सिक्तम्" (6/136) इति पूर्वोक्तेः। एकैकाम् पूर्वमिध्महोमप्रकरणे चतुश्चतुस्समिधां युगपत् प्रक्षेपस्योक्तत्वादत्रापि तादृशत्वशङ्काया निवृत्त्यर्थमेकैकामित्युक्तम्। सुपुष्कलामित्यनेन कृमिभक्षितत्वादिदोषराहित्यमुच्यते। प्राग् आसादनकाल इत्यर्थः। कुङ्कुमादिना, आदिशब्देन \[10\]कर्पूरकस्तूर्यौ गृह्येते, स्रग्धूपमधुपर्कं स्रक् पुष्पमित्यर्थः। "ततः पुष्पमयीं दद्यात्" (40/68) इति लक्ष्मीतन्त्रोक्तेः। धूपः गुग्गुल्वादि। मधुप(र्क?र्कः) संमिलितपयोदधिमध्वाज्यम्। बीजानि मुद्गादीनि। अन्नानि पायसादीनि। आज्यं गोघृतम्। आहत्य सप्त समिधो ज्ञेयाः। यथाक्रमम् उक्तक्रममनतिक्रम्येत्यर्थः। पूर्वं काष्ठसमिधम्, ततः पुष्पम्, ततो धूपम्, \[11\]ततो मधुपर्कम्, ततो बीजानि, ततश्चरुम्, ततस्त्वाज्यं क्रमेण जुहुयादिति यावत्। क्वचित् सात्वतपुस्तकेषु ईश्वर(5/194)पारमेश्वर\[12\]पुस्तकेषु च "बीजान्याज्यं यथाक्रमम्" इत्यशुद्धपाठो लिखितः। तदनुसारेण केषुचित् पारमेश्वरप्रयोगेषु बीजाहुत्यनन्तरमाज्याहुतिस्तदनन्तरं चर्वाहुतिरिति लिखितम्, तदसंगतम्, यतः पूर्वं सामान्यतोऽन्नसमिद्दानोक्तिमन्तरा तत्रान्नसमिधो दाने विशेषोऽयं विधीयत इत्युक्तेरवतरणासंभवात्, आज्याख्यां जुहुयात् तत इति चर्वाहुत्यनन्तरमाज्याख्यसमिद्दानस्योक्तत्वाच्च। प्राक् संस्कृताग्नौ साधितमित्यत्र चरुसाधनप्रकारस्तु दीक्षा\[13\]प्रकरणे वक्ष्यमाणो ज्ञेयः। तन्मध्ये चरुमध्ये। आज्यस्य स्रुक्चतुष्कं निक्षिपेत्, स्रुचाज्येन चतुर्वारमभिघार्येत्यर्थः। अन्नग्रासं कुक्कुटाण्डप्रमाणमन्नकबलमित्यर्थः। "कुक्कुटाण्डप्रमाणं तु ग्रास इत्यभिधीयते" (अ\[14\]. सं. 121-122) इति स्मृतेः। अथादाय स्रुचं तत्र तद्वद् दद्याच्चतुष्टयमित्यत्र, तदूर्ध्वे पूर्ववद्घृतमित्यत्र, दद्यादग्नौ चतुष्कं तु इत्यत्र च स्रुवेणेति ज्ञेयम्। ततोऽन्नमाज्यसंसिक्तं प्राग्वत् कृत्वा स्रुचाऽज्येन चरुं चतुर्वारमभिघार्येत्यर्थः। पूर्वप्रयोगेणेत्यनेन स्रुचि स्रुवेण चतुरभिघारः, तत्र चरुनिक्षेपः, तदुपरि पुनश्चतुरभिघारस्रुवेणाज्याहृतिचतुष्टयम्, चर्वाहुत्यनन्तरं पुनः स्रुचाऽऽज्याहुतिचतुष्टयं च संगृह्यते। एवमन्नाहुतीनां चतुष्टयं हुत्वेत्यनेनान्नाहुतीनामपि चतुःसंख्याकत्वमेव ज्ञेयम्। एवं काष्ठसमिधोऽन्नसमिधश्च चतुःसंख्याकत्वोक्त्या पुष्पादीनां पञ्चसमिधामपि चतुःसंख्यया होमो ज्ञायते। पारमेश्वरव्याख्याने तत्प्रयोगे च षोडशसंख्ययाऽन्नाहुतयस्तत्संख्ययाऽऽज्याहुतयश्च प्रतिपादिताः। तद्भ्रान्तिमूलकम्, दद्यात् पूर्वप्रयोगेण त्वेवमेव चतुष्टयम्। हुत्वाप्यन्नाहुतीनां त्वित्यन्नाहुतिचतुष्टयस्य कण्ठरवेणोक्तत्वात्, एकैकान्नाहुतेः पुरस्तात् प्ररस्ताच्च चतुश्चतुःसंख्याक्रियमाणाज्याहुतीनां द्वात्रिंशत्संख्याकत्वाच्च।  
 वस्तुतस्तु बहुशः पारमेश्वरपुस्तकेष्वस्मिन् प्रकरणे च चतुष्कं तु मन्त्रैराज्यस्य निक्षिपेदित्यादि दद्यादग्नावित्यन्तग्रन्थपातादेवं व्याख्यातारः प्रयोगकार प्रयोगकाराश्च बभ्रमुरिति ज्ञेयम्। अत एव पारमेश्वरव्याख्याने- "तत्रान्तसमिधविशेषमाह- तत्रान्नसमिधो दान इति पञ्चभिः" इति लिखितम्। मध्ये पतितं श्लोकद्वयं न किञ्चिदपि तेषामाकाङ्क्षापदवीमधिरूढम् ॥ 147-155 ॥  
 \[1 स्रुग् धूपं- बक. बख. ।\]  
 \[2 क्रमात्- मु. अटी.।\]  
 \[3 स्रुचो गर्भे- अ. ।\]  
 \[4 द्रुतम्- अटी.।\]  
 \[5 श्लोकद्वयं नास्ति- बक.।\]  
 \[6 त्वप्याज्य- अ.।\]  
 \[7 न्य- मु. अटी.।\]  
 \[8 चाप्या- अ.।\]  
 \[9 भ्यां- मु.।\]  
 \[10 कस्तूरकर्पूर्यौ- अ. ।\]  
 \[11 \`ततो मधुपर्कम्' नास्ति- अ.।\]  
 \[12 मुद्रिते पारमेश्वरपुस्तके \`बीजान्नाज्यम्' (7य156) इत्येव पाठः।\]  
 \[13 अष्टादशे परिच्छेदे।\]  
 \[14 पाठान्तरेण सहात्र वचनमेतदुपलभ्यते।\]  
   
 तदन्ते तोयनिर्मुक्तैः कुसुमैरर्घ्यमिश्रितैः ॥ 155 ॥

 पूजयेच्चतुरो वारान् मन्त्रैर्वा प्रणवैः प्रभुम् ।  
 ततोऽग्निस्थदेवानां पुष्पैश्चतुर्वारमर्चनमाह- तदन्त इति। अर्घ्यमिश्रितैराज्यर्घ्यमिलितैरित्यर्थः, अन्यथा तोयनिर्मुक्तैरित्यनेन विरोधात्। अत एवाज्येनैवार्घ्यदानादिकमुक्तं पाद्मे- "अर्घ्यपूर्वं निवेद्यान्तं सर्पिषा जुहुयात् सकृत्" इति। मन्त्रैः वासुदेवादिमन्त्रैरित्यर्थः। यद्वा प्रणवैः, बहुवचनेन चतुर्वारमुच्चरितैरित्यर्थः। मूर्तिमन्त्राः प्रतिव्यक्तिविभिन्नाः, प्रणवस्तु व्यापकत्वात् सर्वेषामेक एवेति भावः। अत्र प्रणवैरित्यनेनाष्टाक्षरादयश्चत्वारो मन्त्रा अप्युपलक्ष्यन्ते, तेषामपि प्रणवार्थविवरणरूपतया व्यापकत्वात्, तेषु प्रणवपदमन्त्रत्वेनोक्तत्वाच्च। तथा च लक्ष्मीतन्त्रे-  
 पदमन्त्रास्त्रयोऽस्य स्युर्विधाने पाञ्च\[1\]रात्रिके ॥  
 विष्णवे नम इत्येवं नमो नारायणाय च ।  
 नमो भगवते पूर्वं वासुदेवाय चेत्यपि ॥  
 जितं ते पुण्डरीकाक्ष नमस्ते विश्वभावन ।  
 नमस्तेऽस्तु हृषीकेश महापुरुष पूर्वज ॥  
 पदमन्त्रश्चतुर्थोऽयं प्रणवस्य पुरन्दर ।  
 ॐकारसहितानेतान् मन्त्रान् पूर्वविदो विदुः ॥  
 केवलस्तारकश्चैव चत्वारश्च तदादिकाः ।  
 पञ्चैते व्यापका मन्त्राः \[2\]पञ्चरात्रे प्रकीर्तिताः ॥ इति।  
     (24/67-70, 74)  
अत एव-  
 संप्रोक्ष्यार्घ्याम्भसा चेध्मान् चतुर्धा संविभज्य च ।  
 पूजयेदर्घ्यपुष्पाभ्यां द्वादशाक्षरविद्यया ॥ (6/106)  
 इति वासुदेवाद्युद्देशेन चतुर्धा विभक्तानामिध्मानां तन्मन्त्रैरर्चनीयत्वेऽपि द्वादशाक्षरस्य व्यापकत्वाद् द्वादशाक्षरविद्ययेत्युक्तम्। एवं भद्रपीठशोधनप्रकरणेऽपि- "प्रक्षाल्य द्वादशा\[3\]र्णेन प्रणवाद्यन्तकेन तु" (6/4) इत्युक्तम्।  
 नन्वत्रोभयत्रापि व्यापकं वासुदेवद्वादशाक्षरमिति को वा नियमः, तस्य पूर्वमनुक्तत्वात्। उक्तेष्वेव योऽसौ द्वादशाक्षरः, स तु ग्राह्यः। स चाप्ययार्चनप्रकरणोक्तश्चतुर्थमन्त्रः स्यादिति चेन्न, तस्याप्ययक्रमेणार्चनप्रकरण एवोपयुक्तत्वात्, एकव्यक्तिमात्रनियततया चातुरात्म्यार्चनप्रकरणेऽनुपयुक्तत्वाच्च, अत्र केवलप्रणवेनाप्यर्चनोक्त्या उक्तेष्वेवान्यतमो ग्राह्य इति नियमाभावाच्च व्यापकं द्वादशाक्षरमेव ग्राह्यमिति सिद्धम्। एवं पुष्पार्चनान्तं नित्ययागो ज्ञेयः। तथा च लक्ष्मीतन्त्रे-  
 पुष्पाञ्जलिमुपादाय वह्निस्थामर्चयेत्\[4\] ततः।  
 नित्ययागोऽय\[5\]मेतावानूर्ध्वं(6) कामाहुतिं\[7\] क्षिपेत् ॥  
 यदि कामयमानः स्यात् तत्तद्विध्यनुरूपिणीम् । (40/71-72)  
इति ॥ 155-156 ॥  
 \[1 पञ्च-म.।\]  
 \[2 पाञ्च- मु.।\]  
 \[3 शास्त्रेण- अ.।\]  
 \[4 येद् धिया- मु.।\]  
 \[5 गो ममै- मु.।\]  
 \[6 न् पूर्वं- अ.।\]  
 \[7 हुतीः- अ. म.।\]  
 ततो मोक्षाप्तये होमं यथाशक्ति समाचरेत् ॥ 156 ॥

 शतपूर्वं सहस्रान्तं दद्यात् पूर्णाहुतिं ततः ।  
 एकं\[1\] मन्त्रचतुष्केण चतुर्भिश्चतुरोऽथवा ॥ 157 ॥  
 ततः शतादिसंख्यया यथाशक्ति मोक्षार्थं होमम्, तदन्ते वासुदेवमन्त्र\[2\]चतुष्टयेन सकृदेव\[3\] पूर्णाहुतिम्, यद्वा प्रतिमन्त्रं पूर्णाहुतिचतुष्टयं जुहुयादित्याह- तत इति सार्धेन। अत्रापेक्षिताः काम्याहुतिभेदा होमद्रव्यप्रमाणादीनि स्विष्टकृत्प्रायश्चित्तपूर्णाहुतिप्रकारादयो बहवो विशेषा ईश्वरादिषु\[4\] प्रतिपादिता ग्राह्याः ॥ 156-157 ॥  
 \[1 एकां- अ.।\]  
 \[2 \`मन्त्र' नास्ति- अ.।\]   
 \[3 स तदेव- अ.।\]  
 \[4 ईश्वरे पञ्चमाध्याये, आदिना पारमेश्वरे सप्तमाध्याये विषया इमे प्रतिपादिताः।\]

 प्राग्वत् पूजां पुनः कुर्याद् दर्भैः संमार्ज्य च स्रुचम् ।  
 यथा भवति निःस्नेहमथ प्राक्स्थापितेन तु ॥ 158 ॥

 पुरतश्चाम्भसाऽऽपूर्य तां च पात्रेण तेन वा ।  
 प्रागादौ कुण्डबाह्ये तु प्रादक्षिण्येन सेचयेत् ॥ 159 ॥

 पवित्रकेणाथ ऊर्ध्वे विनिक्षिप्य करेण वा ।  
 शेषं स्वशिरसो दद्यात् स्वस्थानेऽथ त्वधोमुखे ॥ 160 ॥

 निदध्याद्धोमभाण्डे ते भस्मना तदनन्तरम् ।  
 उत्तरपूजापूर्वकं स्रुक्स्रुवसंमार्जनपरिषेचनादिकमाह- प्राग्वदिति सपादैस्त्रिभिः। प्राग् आसादनकाले पुरतः स्वाग्रतः स्थापितेनाम्भसा अर्घ्योदकेनेत्यर्थः, "अर्घ्यपात्रात्तु चापूर्य कुण्डबाह्ये प्रदक्षिणम्" (ई. सं. 5/276; पा. सं. 7/245) इतीश्वरपारमेश्वरोक्तेः। तां स्रुचमित्यर्थः। चकारेण तस्या अपि दर्भैः संमार्जनमर्घ्यपूरणं चोच्यते। पात्रेण तेन वा स्रुचा स्रुवेणेत्यर्थः। ऊर्ध्वे कुण्डोर्ध्व इत्यर्थः। स्वस्थाने पूर्वं यत्रासादितौ तत्रेत्यर्थः। होमभाण्डे स्रुक्स्रुवावित्यर्थः॥ 158-161 ॥  
   
 जलनिर्मथितेनैव ह्यूर्ध्वपुण्ड्रचतुष्टयम् ॥ 161 ॥

 हृद्यंसयोर्ललाटे च कुर्याद् दीपशिखाकृति\[1\] ।  
 होमाङ्गं तिलकधारणमाह- \[2\]भस्मनेति। अत्र मन्त्राश्चोक्ताः पारमेश्वरे- "शिरस्तनुत्रहन्मन्त्रैर्ललाटे चांसयोर्हृदि" (7/141) इति।  
 एवं भस्मना तिलकधारणं वैष्णवानां विरुद्धमिति न शङ्कनीयम्, अग्निकार्याङ्गत्वात्। तथा च सच्चरित्ररक्षायामूर्ध्वपुण्ड्राधिकारे- "तत्र हि पूर्वमेव धृतोर्ध्वपुण्ड्रस्य समाराधितवासुदेवस्याग्निकार्यसमनन्तरमिदं विधीयमानं \[3\]तत्रैवाग्निकार्यानुप्रविष्टं मन्तव्यमायुष्मता" (पृ. 69) इति॥ 161-162 ॥  
 \[1 कृतिम्- अ., कृति- उ.।\]  
 \[2 भस्मेनेति- मु.।\]  
 \[3 तत्रत्या- मु.।\]

 एवं परिसमाप्ते तु अग्निकार्येऽर्पिते सति ॥ 162 ॥

 संविभागः पितॄणां च यथा कार्यस्तथोच्यते ।  
 एवं कृतस्य होमस्य भगवदर्पणानन्तरं पितृसंविभागः कार्य इत्याह- एवमिति। भगवते होमसमर्पणप्रकारस्त्वीश्व\[1\]रादिषु प्रदर्शितो ग्राह्यः ॥ 162-163 ॥  
 \[1 ईश्वरे पञ्चमाध्यायसमाप्तौ पारमेश्वरे सप्तमाध्यायमध्ये प्रकारोऽयं द्रष्टव्यः।\]

 कुण्डस्य योनिनिकटे दक्षिणाग्रान्\[1\] स्तरेत् कुशान् ॥ 163 ॥

 भद्रपीठसमीपे तु क्ष्मातले वा तदूर्ध्वतः ।  
 संविभागस्थानमाह- कुण्डस्येति॥ 163-164 ॥  
 \[1 शान्- अ.।\]

 स्तरोपरि विकीर्याथ\[1\] तिलान् सरजतोदकान् ॥ 164 ॥

 क्रमेण भावयेत् तत्र पितॄनथ पितामहान्\[2\] ।  
 तत्र दक्षिणाग्रकुशास्तरणोपरि तिलोदकविकिर\[3\]णपूर्वकं पित्रादीनां भावनामाह- स्तरोपरीति। अत्र पितृपितामहशब्दाभ्यां प्रतितामहवृद्धप्रतितामहौ चोपलक्ष्येते,  
 स्तरोर्ध्वे स्वस्वसंज्ञाभिरग्रान्तं तु यथाक्रमम् ।  
 भावयेत् पुरुषादीनां सारूप्यं समुपागतान् ॥  
 पितॄन् पितामहांश्चैव तथैव प्रपितामहान् ।  
 तत्पितॄंश्चाथ शंसन्तः \[4\]सन्तानं स्वविभागतः ॥ (7/294-295)  
इति पारमेश्वरोक्तेः ॥ 164-165 ॥  
 \[1 कायार्थं- मु.।\]  
 \[2 इतः परम्- \`तर्पयेदथ सर्वांश्च देवस्य विनिवेदनात्' इति पाठोऽनावश्यको दृश्यते- उ.।\]  
 \[3 विकीरण- मु.।\]  
 \[4 सन्तानमिति पदं त्रुटितम्- अ.।\]  
   
 तृप्तये\[1\] ह्यथ सर्वेषां देवाय\[2\] विनिवेद्य च ॥ 165 ॥  
   
 प्रोक्षितान्यन्नपात्राणि चत्वारि कबलानि वा\[3\] ।  
 स्तरोर्ध्वे तु निधायाथ सम्पूज्यार्घ्यादिना ततः ॥ 166 ॥

 क्रमेण चातुरात्मीयैर्मन्त्रैरप्यययोगतः ।  
 ततस्तु नाम्ना गोत्रेण मन्त्रपूर्वं तिलोदकम् ॥ 167 ॥

 सर्वेषामर्घ्यकलशात् प्रदद्याच्च यथाक्रमम् ।  
 अथ तेषां पिण्डनिर्वापणमर्घ्याद्यर्चनं तिलोदकप्रदानं चाह- तृप्तय इति त्रिभिः। अत्र देवाय विनिवेद्येत्यत्र पाकपात्रावशिष्टान्नादिकमिति ज्ञेयम्, निवेदितस्य पुनर्निवेदनायोगात्। तथा च पारमेश्वरे-  
 ये यजन्ति पितॄन् देवान् गुरूनपि तथैव च ।  
 स्थापितस्त्वनुयागार्थं प्रापणांशः पुरा तु यः ।  
 तस्मात् किञ्चित् समादाय संविभागं समाचरेत् ।  
 पितॄणां चैव बन्धूनामाश्रितानां तथैव च ।  
 संविभागावशिष्टेन स्वानुयागं समाचरेत् ।  
 यद्वा स्थाल्यवशिष्टं च किञ्चिदादाय पात्रगम् ।  
 प्राग्वन्निवेद्य देवाय तेन पित्र्यं समाचरेत् ।  
 ये वैश्वदेवनिरता विप्राद्या वैष्णवाश्च ते ।  
 यल्लभ्यं भगवद्भुक्तं तस्मादादाय चांशकम् ।  
 तेन कृत्वा वैश्वदेवमवशिष्टांशकेन तु ।  
 कुर्युः प्राणादियात्रां तु विधानेन द्विजोत्तम ॥ इति ॥  
 सच्चरित्ररक्षायां (पृ. 127-128) चोदाहृता इमे श्लोकाः। अन्नपात्राणीत्यत्र पारमेश्वरे-  
 तमालकदलीपूर्वदलेषु क्षालितेषु च ॥  
 संविभज्य चतुर्धान्नं निधाय प्रणवेन तु । (7/299-300)  
इत्युक्तं ज्ञेयम्। स्तरोर्ध्वे निधायेत्यत्र मन्त्रश्चोक्तः पारमेश्वरे-  
 प्राग्वत् स्वधावसानाद्यैर्मन्त्रैरोङ्कारपूर्वकैः ।  
 हृन्मन्त्रा\[4\]लङ्कृतैर्विप्र तथा संज्ञापदान्वितैः ॥  
 पिण्डं प्रकल्पयामीति ततः पूर्ववदाचरेत् । (7/303-304) इति।  
 पिण्डोपरि \[5\]दर्भैराश्छादनं पूर्वमास्तरणोपरि भावितानां पितृपितामहादीनां तत्रावाहनं च प्रतिपादितं तत्रैव-  
 प्रणवैर्दक्षिणाग्राणि सेचितानि तिलाम्बुना\[6\] ॥  
 नाडीरूपाणि दर्भाणि पिण्डानामूर्ध्वतो न्यसेत् ।  
 प्रविष्टान् भावयेन् तेषु नाडीमार्गैरनुक्रमात् ॥  
 पितॄनावाहयामीति स्तरोर्ध्वे प्राक्स्थितांस्ततः । (7/304-306) इति।  
 अर्घ्यादिनेत्यत्रादिशब्देन गन्धादयो ग्राह्याः। अप्य(थ योऽत्र नाव? ययोगतः पितॄनावाह)यामीति स्तरोर्ध्वे गतः। चातुरात्मीयैर्मन्त्रैः ॐपुरुषाय नम इत्यादिभिश्चतुर्भिः पूर्वोक्तैर्मन्त्रैरित्यर्थः। नाम्ना गोत्रेण मन्त्रपूर्वं तिलोदकं दद्यादित्यत्रैवं प्रयोगः- \[7\]ॐ पुरुषाय नमः, मौञ्ज्यायनगोत्राय नृसिंहशर्मणे पुरुषरूपेणे पित्रे इदं तिलोदकं ददामीति। एवं पिता\[8\]महादीनामप्यूह्यम्। अर्घ्यादिसमर्पणेऽप्येवमेव\[9\] मन्त्रा ज्ञेयाः ॥ 165-168 ॥  
 \[1 तृप्त्यर्थमथ- अ.।\]  
 \[2 देवस्य- उ.।\]  
 \[3 च-मु. अटी.।\]  
 \[4 लिङ्गितैः- मु.।\]  
 \[5 र्भैश्छा- अ.।\]  
 \[6 णुना- अ.।\]  
 \[7 पुं- अ.।\]  
 \[8 महाना- अ.।\]  
 \[9 प्येव मन्त्राः- अ.।\]

 ता\[1\]दर्थ्येनाथ चतुरो विनिवेश्यासनेषु च ॥ 168 ॥

 लब्धलक्षान् परे तत्त्वे ब्राह्मणान् पाञ्चरात्रिकान् ।  
 प्राङ्मुखं द्वितयं चैव द्वितयं चाप्युदङ्मुखम् ॥ 169 ॥  
   
 सम्पत्त्यभावेऽप्येकं वा विनिवेश्योत्तराननम् ।  
 अथ तेषां क्रमात् कुर्यादर्चनं चातुरात्म्यवत् ॥ 170 ॥

 अर्घ्यानुलेपनाद्यैस्तु भोगैर्मा\[2\]त्रावसानिकैः ।  
 तत्तत्कालोचितैः सर्वैरनुपादेयवर्जितैः ॥ 171 ॥  
 अथ पितॄनुद्दिश्य ब्राह्मणचतुष्टयमेकं ब्राह्मणं वा भोजयेदित्याह- तादात्म्येनेति। दत्तदृष्टीन्, ब्रह्मज्ञानिन इति यावत्। भोगैः आभ्यवहारिकैरित्यर्थः। मात्रावसानिकैः भोजनानन्तर्यतिलमात्रादानान्तैरित्यर्थः। अत्रापि पितृतृ(प्ति?प्तये) पूर्वोक्त(ा) एव मन्त्राः। अन्यत् सर्वं श्राद्धवज्ज्ञेयम्। अत्रापेक्षिता बहवो विशेषाः पार\[3\]मेश्वरोक्ता ग्राह्याः ॥ 168-171 ॥  
 \[1 तादात्म्ये- अटी.।\]  
 \[2 र्मन्त्रा-मु. अटी. बक. बख. अ.।\]  
 \[3 पारमेश्वरे सप्तमाध्याये उक्ताः ।\]  
   
 तैश्चापि मौननिष्ठैस्तु भवितव्यं सुयन्त्रितैः ।  
 वाग्यताः शुद्ध\[1\]लक्षाश्चाप्यन्न\[2\]मूर्तौ जनार्दने ॥ 172 ॥

 येऽश्नन्ति पितरस्तेन तृप्तिमायान्ति शाश्वतीम् ।  
 अतः सव्यभिचारं तु मौनं वर्ज्यं क्रियापरैः ॥ 173 ॥  
 श्राद्धभोक्तॄणां मौनं पितृतृप्तिकरमित्याह- तैरिति सार्धेन ॥ 172-173 ॥  
 \[1 बद्ध- अ.।\]  
 \[2 प्यन्ने- मु. अटी. बक. बख.।\]

 शुभमव्यभिचारं यत् तत् कार्यं सर्ववस्तुषु ।  
 यदङ्गसङ्केतमयैरव्यक्तैर्नासिकाक्षरैः ॥ 174 ॥  
 तत्रापि दुष्टस्य मौनस्य त्याज्यत्वमदुष्टस्य ग्राह्यत्वमाह- अत इति ॥ 174 ॥  
   
 यदङ्गसङ्केतमयैरव्यक्तैर्नासिकाक्षरैः ॥ 174 ॥

 कृतमोष्ठपुटैर्बद्धैर्मौनं तत्सिद्धिहानिकृत् ।  
 स्वयमेव सु\[1\]बुद्ध्या यत् सर्ववस्तुषु \[2\]वर्तते ॥ 175 ॥

 शब्दैरनुपदिष्टैस्तु तन्मौनं सर्वसिद्धिदम् ।  
 मौनस्य दोषगुणावाह- यदिति द्वाभ्याम् ॥ 174-176 ॥  
 \[1 स्व- बक. बख. अ. उ.।\]  
 \[2 वर्त्यते- अटी.।\]

 तस्माद्वै श्राद्धभोक्तॄणां दिव्ये वा पितृकर्मणि\[1\] ॥ 176 ॥

 दद्यान्नैवेद्यवत्\[2\] सर्वं मर्यादाभ्यन्तरे\[3\]ऽग्रतः ।  
 येनाचमनपर्यन्तं कालं तिष्ठन्ति\[4\] वाग्यताः ॥ 177 ॥  
 \[5\]अथोत्तराचमनपर्यन्तमङ्गसंकेतादिदोषाभावसिद्ध्यर्थं तदपेक्षितसर्ववस्तून्यपि तत्पुरतो मर्यादान्तराले \[6\](त्यादी? स्थापनीयानी)त्याह- तस्मादिति। मर्यादाकल्पनाप्रकारस्तूक्तः पारमेश्वरे- "अथास्त्रपरिजप्तेन भूतिना वाऽथ शङ्कुना। \[7\]मसृणेनाश्मचूर्णेन परिघां स्वधयाऽथवा॥" बहिस्तदासने कुर्यादिग्रे\[8\] दैर्घ्याच्छमाधिकम्\[9\]। \[10\]वैपुल्याच्छममानं तु प्राग्वत् पावनतां नयेत् ॥ (7/327-328) इति ॥ 176-177 ॥

 \[1 पित्र्य- अटी.।\]  
 \[2 दिकं- उ.।\]  
 \[3 रे गतः- अटी.।\]  
 \[4 ति वाग्यतः- अ. उ.।\]  
 \[5 अत उत्त- उ.।\]  
 \[6 \`त्यादी.....शङ्कुना' नास्ति- अ.।\]  
 \[7 स्रलयनात्म- अ.।\]  
 \[8 त्त्वग्रे- मु.।\]  
 \[9 काम्- मु.।\]  
 \[10 वैफल्या- अ.म. ।\]

 विधिनानेन वै नित्यं यागयज्ञे तु वैष्णवे ।  
 संविभागः पितॄणां च कार्यः सद्रविणैर्नरैः ॥ 178 ॥  
 एवंविधपितृसंविभागस्य धनिकविषयतामाह- \[1\] विधिनेति ॥ 178 ॥  
 \[1 तस्मादिति त्रिभिः- अ.।\]

 कृत्वा तिलोदकान्तं वा फलमूलैः स्वशक्तितः ।  
 तदर्थं\[1\] ग्रासमात्रं तु दद्याद् गोष्वथ भैक्षुके ॥ 179 ॥  
   
 तदन्यैस्तु तिलोदकं कृत्वा पितॄनुद्दिश्य यथाशक्ति फलमूलैर्ग्रासमात्रं गवे वा भिक्षवे वा देयमित्याह- कृत्वेति ॥ 179 ॥  
 \[1 तदर्धं- अटी.।\]  
   
 यस्माद् दिव्यैर्महामन्त्रैर्दत्तं यत्पूजितेऽच्युते ।  
 पित्रर्थमल्पं वा भूरि तत्तेषामक्षयं भवेत् ॥ 180 ॥  
 एवं पितॄनुद्दिश्य किञ्चिद् दत्तमपि मन्त्रमहिम्ना तदनन्तं भवतीत्याह- यस्मादिति। एवमेव पितृसंविभागस्त्रिकालेष्वनुष्ठीयमानेष्वपि प्राभातिकार्चनानन्तरं माध्याह्निकार्चनानन्तरं वा सकृदेव कार्य इति ज्ञेयम्, "वह्निसंतर्पणं षष्ठं पितृयागस्तु \[1\]सप्तमम्" (जया. 22/79) इति। पितृसंविभागस्य भगवदाराधनाङ्गत्वोक्त्या साङ्गानुष्ठानसिद्ध्यर्थं प्रत्याराधनमनुष्ठेयमित्याशङ्का त्वीश्वरपारमेश्वरयोः परिहृता।  
तथाहि-  
 यत्र द्वादशकालेज्या कर्तव्या भूतिविस्तरात् ।  
 तत्र प्राभातिकीं कुर्यात् पूजामष्टाङ्गसंयुताम् ॥  
 अङ्गद्वयं तु पाश्चात्त्यं विना वा\[2\] तां समाप्य च ।  
 पितॄणां संविभागं च अनुयागं यथोदितम् ॥  
 देशिकः \[3\]स्वेच्छया कुर्यान्नित्यं माध्यन्दि\[4\]नेऽर्चने ।  
 त्रिकालेष्वेकमष्टाङ्गं षडङ्गं चाचरेद् द्वयम् ॥ इति ।  
    (ई. सं. 6/76-78; पा. सं. 7/431-434)  
एतेन स्वार्थपरार्थार्चनद्वयेऽप्येकेनैवानुष्ठिते सत्यपि न प्रत्येकं पितृसंविभागः कार्य इति सिद्धम्, तस्यैकस्मिन्नहनि सकृदेव कर्तव्यत्वात्।  
 नन्वभिगमनोपादानेज्यास्वाध्याययोगरूपपाञ्चकालिकधर्मानुष्ठानं भागवतस्य विहितम्, तत्र परार्थानधिकारिभिः स्वार्थेज्या क्रियते, तदधिकारवतां युष्माकं परार्थसंज्ञकश्रीयादवाद्र्यादिदिव्यस्थलाविर्भूतश्रीमन्नारायणाद्यर्चनेनैव कृतकृत्यत्वात् पुनः किं स्वार्थसंज्ञकस्वगृहार्चनेनेति चेत्, सत्यम्, "परार्थः सूर्यसदृशः स्वार्थस्तु गृहदीपवत्" इतीश्वरोक्तेः, सूर्यप्रकाशेनैव कृतार्थत्वेऽपि स्वगृहेऽपि दीपारोपणवत् स्वार्थार्चनस्याप्यपेक्षितत्वात्,  
 केशवार्चा गृहे यस्य न तिष्ठति महीपते ।  
 तस्यान्नं नैव भोक्तव्यमभक्ष्येण समं हि तत् ॥  
 इति स्वगृहेऽपि भगवद्बिम्बार्चनस्यावश्यकत्वोक्तेः। "स्वार्थस्यापि परार्थस्य पूजायामधिकारिणः" इत्युभयत्राप्यधिकाराच्चास्माकमपि स्वार्थँ भगवदाराधनमावश्यकमिति बोध्यम् ।  
 ननु चाऽस्तु नाम भवतां स्वार्थपरार्थार्चनयोरधिकारः, स्वगृहे भगवदर्चनावश्यकत्वमपि। स्वार्थपरार्थाधिकारिणो भवदीया बहवः सन्ति। न हि सर्वैरपि सर्वदा परार्थयजनं क्रियते। अतः परार्थाराधनं कुर्वतैव स्वार्थाराधनमपि कार्यम्। पितृसंविभागस्तु प्रत्येकं न कार्य इति को वा नियम इति चेत्, केनोक्तं तथा। जनान्तराविद्यमानत्वदशायामेकेनैव स्वार्थपरार्थार्चनद्वयमपि कृतं चेत्, तदा परार्थं भगवन्मन्दिरे स्वगृहे \[5\]वाऽस्तु देवपितृसंविभागानुष्ठानम्, \[6\]कर्तृभेदे तु प्रत्येकानुष्ठानमित्यस्माकमप्याशयो ज्ञेयः।  
 नन्वेवं सति परार्थभगवन्मन्दिरेऽपि प्राभातिकार्चनादिषु कर्तृभेदे सति प्रत्यर्चनं पितृसंविभागः स्यादिति चेन्न, तत्र कर्तृभेदस्यानुक्तत्वात्, एकं कर्तारमुद्दिश्यैव प्राभातिकार्चनादिद्वादशकालविभागोक्तेः, प्रत्यर्चनं पितृसंविभागस्य कर्तव्यत्वानुक्तेश्च। न च स्वार्थेऽपि होमः पितृसंविभागश्च नोक्त एव, अत्र तु "कुण्डस्य योनिनिकटे दक्षिणाग्रांस्तरेत् कुशान्" (6/163) इति वह्निसमर्पणानन्तरं कुण्डसमीपे कर्तव्यत्वेनोक्तः पितृसंविभागः परार्थार्चनविषय इति वाच्यम्, स्वार्थे चाराधनस्यैकरूप्येणानुष्ठेयत्वात्।  
 ननु तर्हि भवदुक्तसंप्रदायप्रदीपिकायां स्वार्थार्चने बहुशो वैरूप्यं दृश्यते। होमः पितृसंविभागश्च नोक्त इति चेत्, सत्यम्। तत्र स्वार्थमात्राधिकारिणां सुखबोधाय श्रीमद्भाष्यकारोक्तरीत्यनुसारेणाराधनक्रमः प्रदर्शितः। स्वार्थपरार्थोभयाधिकारिभिरस्माभिस्तु स्वसिद्धान्तस्व\[7\]संहितोक्तक्रमेणैवोभयत्राप्याराधनप्रतिष्ठादेरनुष्ठेयत्वं बोध्यम्।  
 ननु श्रीसात्वताद्युक्तप्रकारेणानुष्ठानं कुर्वद्भिरपि स्वार्थे वह्निसंतर्पणं कुतो न क्रियत इति चेदुच्यते,  
 मुख्यकल्पे तु होमान्तां\[8\] नित्यनैमित्तिकात्मिकाम्\[9\] ॥  
 पूजां क्रमेण वै\[10\] कुर्यात् तत्तद्धोमावसानिकाम् ।  
 अनुकल्पे तु जप्यान्ताम्\[11\]  (पा. सं.9/9-10)  
इति जपान्तानुष्ठानस्यापि पारमेश्वराद्युपबृंहितत्वाज्वाज्जपान्तमस्माभिरनुष्ठीयत इति बोध्यमायुष्मता। अत एव नित्ये जपान्तमाराधनमुक्तम्। नित्यानुसारिण्यपि क्रियादीपे होमान्तो मुख्यकल्प एव दर्शितः ।  
 ननु भवत्कृतेश्वरसंहिताव्याख्याने एवं \[12\]पितृसंविभागः प्राभातिकार्चनमात्रानुष्ठाने होमानन्तरं कार्य इत्युक्तम्, तदसंगतम्,  
 प्रातर्मध्यन्दिनं सायं त्रयः काला यथाक्रमम् ।  
 तदानीमवशिष्टास्तु\[13\] घटिकाः स्वस्य कर्मणः ॥  
 अनुकल्पे तु कालः स्यादेको मध्यन्दिनोऽथवा\[14\] ।  
 माध्यन्दिनश्च नैशश्च द्वौ कालौ शक्तितो द्विज ॥ (पा. सं. 9/36-37)  
इति माध्यन्दिनार्चनमात्रस्य पारमेश्वराद्युक्तत्वात् प्राभातिकार्चनमात्रस्य कुत्राप्यनुक्तत्वादिति चेत्, उच्यते- प्राभातिकार्चनमात्रस्याप्यनुष्ठानं द्वादश्यादिषु संभवतीति संतोष्टव्यमायुष्मता ॥ 180 ॥  
 \[1 सप्तमः- मु.।\]  
 \[2 घातां- ई.।\]  
 \[3 स्वेज्यया- ई.।\]  
 \[4 नार्चने- ई. पा.।\]  
 \[5 वा सकृ- अ.।\]  
 \[6 अत्र - अ.।\]  
 \[7 \`स्व' नास्ति- अ.।\]  
 \[8 \`न्ता....त्मिकाः । पूजाः....निकाः ॥' इति बहुवचनान्तः पाठः- पा.।\]  
 \[9 कात्मनाम्- अ. ।\]  
 \[10 वा- अ.।\]  
 \[11 जप्यान्तम्- अ.।\]  
 \[12 प्रति-अ.।\]  
 \[13 ष्टा स्व- अ. म.।\]  
 \[14 न्दिने- अ.।\]

 पश्चाच्छरीरयात्रार्थमभ्यर्थ्य परमेश्वरम् ।  
 लब्धानुज्ञस्तु\[1\] वै कुर्यादात्मयागं यथाविधि ॥ 181 ॥

 भोज्यं नैवेद्यपूर्वं तु सर्वमादाय पात्रगम् ।  
 विनिवेद्य च देवाय पवित्रीकृत्य चाम्भसा ॥ 182 ॥

 सत्यरूपा ह्यलक्ष्या\[2\] चाप्यन्नदोषक्षयङ्करी ।  
 चेतसा चातुरात्मीया भावनीया च भावना ॥ 183 ॥

 रसात्माऽध्यक्षसंज्ञोऽ\[3\]न्ने स्वादु\[4\]भावे व्यवस्थितः ।  
 प्रद्युम्नो भगवान् रूपे चैत\[5\]द्वीर्ये तु लाङ्गलिन्\[6\] ॥ 184 ॥

 भोक्ता महात्मा भगवान् वासुदेवः स्वयं ह्यजः\[7\] ।  
 चतुःप्रणवसंजप्तं\[8\] ततोऽम्भश्चुलुकं पिबेत् ॥ 185 ॥

 वक्त्रकुण्डेऽथ तेनैवाप्यन्नाहुतिचतुष्टयम् ।  
 हुत्वा चाभिमतैर्ग्रासैस्ततोऽश्नीयाद् यथारुचि ॥ 186 ॥  
 अथानुयागविधिमाह- पश्चादिति षड्भिः। आत्मयागम् अनुयागमित्यर्थः।  
 अ\[9\]बात्मतत्त्वं विज्ञेयं विहितं\[10\] तस्य सर्वदा ।  
 आत्मनैवात्मसिद्ध्यर्थं यागमन्नेन तेन च ॥  
 सह यज्ञावशिष्टेन साम्बुना च फलादिना ।  
     (पौ. सं. 31/171-172)  
इति पौष्करोक्तेः। पवित्रीकृत्य चाम्भसेत्यत्र सच्चरित्ररक्षायाम्- "अयोग्यजननिरीक्षितत्व-यातयामत्वादिदोषसंभावनायां\[11\] तन्निवृत्त्यर्थं पवित्रीकरणोक्तिः" (पृ. 125) इति व्याख्यातम्। विनिवेद्य च देवायेत्यत्राऽन्तरात्मनिवेदनं बोध्यम्। तथा च सच्चरित्ररक्षायाम्-  
 हृदि ध्यायन् हरिं तस्मै निवेद्यान्नं समाहितः ।  
 मध्यमानामिकाङ्गुष्ठैर्गृहीत्वान्नं मितं\[12\] पुनः ॥  
 प्राणाय चेत्यपानाय व्यानाय च ततः परम् ।  
 उदानाय समानाय स्वाहेति जुहुयात् क्रमात् ॥ (पृ. 97)  
इति कर्मकाण्डवचनमुदाहृतम्। पारमेश्वरव्याख्याने तु- "देवाय स्वगृहार्चाभूताय विनिवेद्य" इति लिखितम्, तदप्रकृतम्,अस्य वाक्यस्यान्तरात्मनिवेदनपरत्वात्। तथा च सच्चरित्ररक्षायाम्- "ओदनपचने \[13\]शुच्यन्नं श्रपयित्वा वेद्यां भगवते \[14\]नयति। वेद्यां भगवन्तमिष्ट्वा तत्कारिभ्यः प्रयच्छति। कारिणोऽपि\[15\] प्राप्तेनान्नेन वेद्यां\[16\]भगवन्तमिष्ट्वा तद्धात्र उपनयन्ति। उपनीतेन \[17\]धाता स्वयं च कुरुते \[18\]शिष्टेन च भृत्यान् बिभर्ति"इत्यादिरहस्याम्नायवाक्यार्थविचारणप्रकरणे धात्र उपनयन्तीति वाक्यस्यान्तरात्मपरत्वमुक्त्वा तत्साधकत्वेन च- "विनिवेद्य च देवाय पवित्रीकृत्य चाम्भसा" (6/182) (पृ. 124) इत्यादिसात्वतवचनमुदाहृतम् ।  
 ननु भवदुदाहृतरहस्याम्नायवाक्येष्वेव भगवन्निवेदितान्नस्य कारिभ्यः प्रदानम्, तेनैवान्नेन कारिभिः स्वार्थभगवद्यजनं कार्यमित्युक्तं खलु, तत्पुनः कथमप्रकृतमिति चेत्, अनभिप्रायज्ञोऽसि। तस्मिन्नर्थे को वा\[19\] विवादः। तथा कारिप्राप्तान्नेनभगवद्यजनं सर्वसंमतम्। \[20\]किन्तु विनिवेद्य च देवायेत्यत्र तादृशार्थो वर्णितुं न शक्यते। यत एतद्वाक्यं नहि कारिणां कर्मानुष्ठाननिरूपकम्, अपि तु भगवन्तमिष्टवतः कारिप्रदानं कृतवतोऽनुयागं कुर्वतस्तत्प्रकारनिरूपकमिति बोध्यम्।  
 ननु परार्थमिष्टवता स्वार्थे भगवान् परित्याज्यः किमिति चेत्, ब्रूमः- परिग्राह्य एव \[21\]पत्रादिभिः पूजनीयः, स्वेन साष्टाङ्गप्रणामादिना सेव्यश्च। किन्त्वस्यापि साष्टाङ्गयजनं कर्तुं स्वस्यानवकाश इति ज्ञेयम्। अत एव पारमेश्वरादिषु द्वादशकालार्चनं कुर्वतः कालत्रयेऽप्याह्निकमात्रस्यावकाश उक्तः\[22\], न तु स्वार्थाराधनस्य प्रत्येकं कालः प्रदर्शितः। न च द्वादशकालार्चनं कुर्वतः स्वार्थार्चनावकाशो माऽस्तु, त्रिकालाद्यर्चनं कुर्वतः स्वार्थार्चने को विरोध इति वाच्यम्, तदानीमपि स्वार्थार्चनकालस्यानुक्तत्वमेव विरोधः। ननु-  
 प्रातर्मध्यन्दिनं सायं त्रयः कालाः प्रकीर्तिताः\[23\] ।  
 तदानीमवशिष्टास्तु घटिकाः स्वस्य कर्मणः\[24\] ॥  
 इति स्वार्थाविरोधेन परार्थाधिकृतस्य च\[25\] ।  
 एकायनस्य विदुषः प्रोक्ताः कालाः क्रमेण तु ॥  
 तथैव\[26\] दीक्षितस्यापि सिद्धान्तरतचेतसः ।  
    (पा. सं. 9/36, 152-153)  
इति पारमेश्वरोक्तः किं न श्रुत इति चेत्, ब्रूमः- तत्र स्वस्य कर्मण इत्यनेन स्वार्थाविरोधेनेत्यत्र स्वार्थशब्देन च स्नानादिनित्यकर्माण्येवोच्यन्ते, न स्वार्थाराधनमपि। यतस्तत्परार्थयजनवद् बह्वीभिर्घटिकाभिः कर्त्रन्तरेणैव साध्यम्। (नास्ति? अस्ति) च स्वार्थपरार्थयोरुभयोरप्येकेनैवाराधनं कार्यमिति पूर्वं भवदुक्तं खलु। तत्र किं नियामकमिति, अनुपपत्तिरेव नियामिका ।  
 ननु तदानीं बहुघटिकासाध्यं स्वार्थार्चनं कथं शीघ्रं साध्यत इति चेदुच्यते-  
 उत्सवावधिकं श्रेष्ठमाराधनमुदाहृतम् ।  
 होमान्तं मध्यमं प्रोक्तं प्रापणान्तमथाधमम् ॥  
 क्षुद्रं तु धूपदीपान्तमिदमाराधनं हरेः ।  
 इति पाद्मोक्तेः,  
 संक्षेपविस्तरे कुर्याद् देशकालानुकूलतः ॥  
 नैव कुर्या\[27\]दपच्छेदं यजेदञ्जलिनापि माम् । (40/104-105)  
इति लक्ष्मीतन्त्रोक्तेश्च लघुपक्षः साध्यत इति बोध्यम्। तथा चोक्तं पाञ्चरात्ररक्षायां तृतीयेऽधिकारे- "ईषच्छक्तौ संकुचितपूजनम्, एकोपचारमारभ्य तत्तच्छक्त्याद्यनुसारेण सहस्रोपचारान्तविधानात्" (पृ. 168) इति। "यत्पुनरुपचारलोपे प्रत्यवायादिकमुक्तम्-  
 गन्धहीने भयोक्तिश्च\[28\] पुष्पहीने\[29\] तु संकुलम् ।  
 नैवेद्यहीने दुर्भिक्षं मरणं मन्त्रहीनके ॥  
 अमन्त्रमविधिं चैवमकालं चैव पूजनम् ।  
 नित्यं राष्ट्रभयं कुर्यात् \[30\]तत्तद्ग्रामं तु नश्यति ॥  
इत्यादि, तदेतत्सर्वं राजराष्ट्रादिसमृद्ध्यर्थं काम्याराधनेष्वन्येष्वपि पूर्णानुष्ठानशक्तस्य संपूर्णानुष्ठानद्रव्यस्य लोभादिभिस्तत्तद्धानौ मुख्यकल्पसमर्थस्यानुकल्पेन वृत्तौ च दोषमाह, न तु नित्ये कर्मणि निष्कामस्य यथाशक्तिकरणे" (पृ. 175-176)इति च स्पष्टमुक्तम्। रसात्माऽध्यक्षसंज्ञोऽन्न इत्यत्रान्नस्य वीर्यरूपरसेषु क्रमेण संकर्षणादीनां केवलं बलवीर्यतेजोरूपेणावस्थानं भाव्यम्, बलादीनां भोज्यगुणत्वात्। भोक्ता वासुदेवस्तु ज्ञानैश्वर्यशक्तिरूपेण भाव्यः, ज्ञानादीनां भोक्तृगुणत्वात्। तथा च पारमेश्वरे महाहविः- प्रकरणे-  
 बलं वीर्यं च तेजश्च अर्घ्यपुष्पं समुत्क्षिपेत् ।  
 केव\[31\]लेन च सास्त्रेण\[32\] नेत्रमन्त्रेण भावयेत् ॥  
 ततः स्वदक्षिणे हस्ते विज्ञानैश्वर्यशक्तयः ।  
 स्मर्तव्याः स्वस्वमन्त्रेण भोजकाः करणात्मकाः ॥  
 स्पृष्ट्वा स्पृष्ट्वा यथाभोगं बद्धया ग्रासमुद्रया ॥  
 निवेदनीया वै विष्णोरन्नमूर्त्यन्तरस्थिताः ।  
 रसवीर्या\[33\]दिभेदोत्थास्तेजोवीर्यबलात्मकाः\[34\] ॥ इति।  
     (18/378-381)  
 लक्ष्मीतन्त्रेऽपि-  
   
 तारिकामुच्चरन् कुर्यान्मामन्नस्थां\[35\] विभावयेत् ॥  
 सोमानन्दमयीं दिव्यां क्रमाद्यन्नाद्यतां गताम् ।  
 वीर्यरूपरसाकारां तेजोवीर्यबलात्मिकाम् ॥  
 ऐश्वर्यशक्तिविज्ञानरूपं भोक्तारमव्ययम् ।  
 आत्मानं पुण्डरीकाक्षं भावयेत् पुरुषोत्तमम् ॥ (40/96-98) इति।  
अम्भश्चुलुकं पिबेदित्यत्र परिषेचनमपि कार्यम्। तथा च लक्ष्मीतन्त्रे-  
 अस्त्रेण तारया प्रोक्ष्य तारया परिषिच्य च ।  
 उपस्तीर्य तत\[36\]श्चापो दद्यात् प्राणाहुतिं\[37\] ततः ॥ (40/95) इति।  
वक्त्रकुण्डेऽथ तेनैवेति प्रणवेनैव प्राणाहुतयः प्रतिपादिताः। अतः प्रसिद्धप्राणाहुतिमन्त्रपरित्यागान्न भेत्तव्यम्। यतः सच्चरित्ररक्षायाम्- "येषां\[38\] तु तत्र भगवदसाधारणमन्त्रैर्वक्त्रकुण्डे होमो विहितः, न तेषु वैदिकमर्यादाविरोधः शङ्कनीयः, कल्पसूत्रप्रतिनियतधर्मान्तरवत् तदुपपत्तेः" (पृ. 130) इति प्रत्यपादि। एवं च प्रणवेनैव प्राणाहुतिरिति नियमोऽपि नास्ति। यतः सच्चरित्ररक्षायाम्-  
 येन येन तु मन्त्रेण बहिराराधनक्रमे ।  
 वेद्यादिस्थस्य\[39\] देवस्य प्रापणं विनिवेदितम् ॥  
 तेन तेन तु मन्त्रेण जुहुयुर्वक्त्र\[40\]कुण्डके ।  
 चतुःपञ्चत्रिधा वापि प्राण\[41\]पूर्वैर्द्विजोत्तम ॥  
 केवला भक्तिपूतास्तु त्रयीधर्मरता द्विजाः ।  
 प्राणापानादिभिर्मन्त्रैर्जुहुयुः पञ्चधा क्रमात् ॥  
 हृदयस्थाय देवाय विष्णवे सर्वजिष्णवे । (पृ. 130) इति।  
 नन्वेवं प्राणापानादिमन्त्रान् विना साक्षात् तदन्तरात्मभगवदसाधारणमन्त्रैराहुतिपक्षे निवेदितशेषं विना पृथगनेनानुयाग उदितः। अन्यथा निवेदितनिवेदनाख्यदोषः संभवति। अत एवात्र भोज्यं नैवेद्यपूर्वं तु समादायाथ पात्रगमिति नैवेद्यशब्दः प्रयुक्तः, न निवेदितशब्दः। नैवेद्यम् अन्तरात्मनिवेदनाय कल्पितमित्यर्थः स्वरसः। तथा सति पवित्रीकृत्य चाम्भसेत्युक्तेरपि सार्थक्यं भवतीति चेति सच्चरित्ररक्षादिकं कदापि न श्रुतवानसि, यतस्तत्र\[42\] सवन्दनाभिषेकन्यायेन निवेदितनिवेदनाख्यदोषः परिहृतः। निवेदितार्थकनैवेद्यशब्दा अपि बहुशस्तत्र तत्रोदाहृताः ॥ 181-186 ॥  
   
 \[1 ज्ञः स- बक.।\]  
 \[2 क्ष्यात्मा- अटी.।\]  
 \[3 ज्ञो वै- मु. अटी अ.।\]  
 \[4 साधु- मु. अटी.।\]  
 \[5 एत- बख. अ. उ.।\]  
 \[6 ली- अ. उ.।\]  
 \[7 त्वजः- अ. उ.।\]  
 \[8 संभक्तं- मु. बक., संभुक्तं- अटी. बख.।\]  
 \[9 असावात्मत्वं- अ.।\]  
 \[10 विहितस्य- अ. म.।\]  
 \[11 नया- मु.।\]  
 \[12 समाहितः- मु.।\]  
 \[13 शुद्ध्यन्नं- अ. म.।\]  
 \[14 नयेति- अ. म.।\]  
 \[15 \`अपि' नास्ति- मु.।\]  
 \[16 \`वेद्यं' नास्ति- अ. मु.।\]  
 \[17 याताः- मु., यातायाः-मु.।\]  
 \[18 शिष्येण - अ.।\]  
 \[19 \`वा' नास्ति- अ.।\]  
 \[20 किञ्च- अ.।\]  
 \[21 तत्रा- अ.।\]  
 \[22 नवमाध्याये ।\]  
 \[23 यथाक्रमम्- मु.।\]  
 \[24 कर्मिणः- मु.।\]  
 \[25 तु- मु.।\]  
 \[26 तथा वै- मु.।\]  
 \[27 दव- अ. म.।\]  
 \[28 त्पत्तिः- मु.।\]  
 \[29 पुष्टि- अ.।\]  
 \[30 तद्ग्रामं तु विनश्यति- मु.।\]  
 \[31 कवचेन - मु.।\]  
 \[32 शास्त्रेण- अ.।\]  
 \[33 रूपादि- मु.।\]  
 \[34 त्मिकाः- अ. म.।\]  
 \[35 मां चान्तःस्थां - मु.।\]  
 \[36 तया चापो- मु.।\]  
 \[37 हुतीस्तया- मु. ।\]  
 \[38 एषां- अ.।\]  
 \[39 स्थलदेवस्य- म.।\]  
 \[40 जुहुयाद्- अ. ।\]  
 \[41 प्रान्तपर्वै- अ.म.।\]  
 \[42 तत्र सच्चरित्ररक्षायां 122-131 पृष्ठेषु विषयोऽयं प्रपञ्चितः ।\]

 समाचम्य पुनर्यायात् प्रयतो भगवद्गृहम् ।  
 मनोबुद्ध्यभिमानेन सह न्यस्य धरातले ॥ 187 ॥

 कूर्मवच्चतुरः पादान् शिरस्तत्रैव पञ्चमम् ।  
 प्रदक्षिणसमेतेन त्वेवंरूपेण सर्वदा ॥ 188 ॥

 अष्टाङ्गेन नमस्कृत्य ह्युपविश्या\[1\]ग्रतः प्रभोः ।  
 आगमाध्ययनं कुर्यात् तद्वाक्यार्थविचारणम्\[2\] ॥ 189 ॥  
 अथैवमनुयागानन्तरं पुनराचमनपूर्वकं भगवद्गृहप्रवेशं तत्र कर्तव्याष्टाङ्गप्रणामप्रकारमागमाध्ययनरूपस्वाध्यायं चाह- समाचम्येति त्रिभिः। अष्टाष्टाङ्गेनेत्येकवचनेन सकृत्प्रणामप्रतिपादकश्लोकद्वयमिद\[3\]मेवेति सूच्यते। अत एव श्रीमद्भाष्यकारैरपि नित्यग्रन्थे- "भगवन्तमष्टाङ्गप्रणामेन प्रणम्य" (पृ. 187) इत्येकवचनमेव प्रयुक्तम्, अष्टाङ्गप्रणामप्रतिपादकश्लोकद्वयमिदमेवोदाहृतं च (पृ. 188)।  
 नन्वत्र समयपरिच्छेदे-  
 प्रासादं देवदेवीयमाचार्यं पाञ्चरात्रिकम् ॥  
 अश्वत्थं च वटं धेनुं सत्समूहं गुरोर्गृहम् ।  
 दूरात् प्रदक्षिणं\[4\] कुर्यान्निकटात् प्रतिमां विभोः ॥  
 दण्डवत् प्रणिपातैस्तु नमस्कुर्याच्चुतुर्दिशम् । (21/11-13)  
\[5\]इति बहुवचनमपि वक्ष्यति। तस्य का गतिरिति चेत्, सत्यम्। तत्र चतुर्दिशमिति स्थानभेदोऽप्यस्तीति ज्ञेयम् ।  
 ननु च- "एकत्रिपञ्च\[6\]सप्तादिगणनाविषमं हि यत्" (37/53) इति विषमप्रणामनिषेधकपौष्करोक्तिः, तदनुसारिणी\[7\]- "तत्र प्रदक्षिणानि प्रणामांश्च युग्मान् कुर्यात्" (पृ. 114) इति पञ्चरात्ररक्षोक्तिश्च भवता न श्रुता किमिति चेत्, उच्यते- पौष्करनिष्ठानामेव तदुक्तानुष्ठानम्, सात्वतनिष्ठानां तु सकृदेव प्रणामानुष्ठानं बोध्यम्, "सकृत्ते नमः, द्विस्ते नमः" इत्यादिभिः पक्षद्वयस्यापि श्रुत्युक्तत्वात्, तथैव शिष्टाचाराच्च। आगमाध्ययनं कुर्यात् तद्वाक्यार्थविचारणमित्यत्र \[8\]पञ्चरात्ररक्षायाम्- "तदिह भगवत्प्रीणनस्वचित्तरञ्जकेतिहासपुराणस्तोत्रनिगमान्तद्वयव्यापकमन्त्रादीनां श्रवणमननप्रवचनजपादयो वादसंवादादयश्च यौगिकज्ञानप्रदीपस्नेहायमानाः  
 पारुष्यमनृतं चैव पैशुन्यं चैव\[9\] सर्वतः ।  
 \[10\]अनिबद्धप्रलापश्च वाङ्मयं स्याच्चतुर्विधम् ॥ (मनु. 12/6)  
इत्यादिनि\[11\]दर्शितवाचिकपापोदयप्रतिबन्धिनश्च सर्वे व्यापारा यथासंभवं संभूय पृथग्भूय वा स्वाध्यायीभवन्ति" (पृ. 149) इति संगृहीतं द्रष्टव्यम् ॥ 187-189 ॥  
 \[1 तो विभोः- बक. बख. अ. उ.।\]  
 \[2 णाम्- अ. उ.।\]  
 \[3 मिदह्लैः- अ.।\]  
 \[4 क्षिणी- मु. ।\]  
 \[5 इत्यपि- अ. ।\]  
 \[6 सत्तादि- अ.।\]  
 \[7 सारीणि- अ.।\]  
 \[8 पाञ्च- मु.।\]  
 \[9 चापि सर्वशः- मु.।\]  
 \[10 असंबद्ध- मु.।\]  
 \[11 इत्यादीनि- अ.।\]

 प्राप्ते तु सन्ध्यासमये स्नात्वा वा जघनावधि ।  
 क्षालयित्वा ततः कुर्याद् \[1\]वासःसम्परिवर्तनम् ॥ 190 ॥

 अर्चयित्वार्घ्यपुष्पाद्यैर्देवमग्निं यजेत् ततः ।  
 यथाशक्ति जपं कुर्यादासाद्य शयनं ततः ॥ 191 ॥

 समाधाय बहिर्देवं निरालम्बपदे स्थितम् ।  
 अप्रयत्नेन वै तावदनिरुद्धेन तेजसा ॥ 192 ॥

 सह तेनैव वै निद्रा यावदभ्येति साम्प्रतम् ।  
 समुत्थायार्धरात्रेऽथ जितनिद्रो जितश्रमः ॥ 193 ॥  
 अथ सायन्तनस्नानादिनिद्रान्तं कर्तव्यकर्मणां क्रमं संक्षेपेणाह- प्राप्त इति सार्धैस्त्रिभिः। अत्र स्नात्वेत्यादिना सन्ध्योपासनादिकमुपलक्ष्यते। देवमर्चयित्वेत्यत्रार्चनप्रकारः, अग्निं यजेदित्यत्र होमप्रकारश्च पूर्वोक्त एव ग्राह्यः। एतेन स्वार्थपरार्थयोरुभयत्रापि कालद्वयार्चनं मुख्यं भवति, अविशेषेणोक्तत्वात्। सति विभवे पारमेश्वराद्युक्तं द्वादशकालार्चनादिकं परार्थे कार्यम्, तदुद्दिश्यैवोक्तत्वात्। सायमाचमनं चानुयागान्तमिति ज्ञेयम्,  
 सायंप्रातर्द्विजातीनामशनं श्रुतिचोदितम् ।  
 नान्तरा भोजनं कुर्यादग्निहोत्रसमो विधिः ॥ (मनु. 2/52)  
इति रात्रिभोजनस्यापि शास्त्रीयत्वात्।  
 नन्वत्रानुयागः कण्ठरवेण नोक्तः, लक्ष्मीतन्त्रेऽपि-  
 सन्ध्यामुपास्य विधिवदभिगम्य च मां धिया ।  
 योगं युञ्जीत विधिवच्छास्त्रशुद्धेन चेतसा ॥ (40/102)  
इत्यत्रानुयागो नोक्तः, ईश्वरपारमेश्वरयोरपि- "सायन्तनार्चनं कुर्यात् षडङ्गं बलिपश्चिमम्" (ई. सं. 6/78; पा. सं. 7/437) इति, "त्रिकालेष्वेकमष्टाङ्गं षडङ्गं चा\[2\]चरेद् द्वयम्" (ई. सं. 6/78; पा. सं. 7/434) इति च वह्निसंतर्पणा\[3\]न्तमेवार्चनमुक्तम्। एवं वचनेषु जागरूकेषु कथं रात्रावनुयागः शास्त्रीयो भवतीति चेत्, सत्यम्। अत्र सर्वत्रापि रात्रिभोजनस्य नैयत्याभावात् तथोक्तमिति ज्ञेयम्। यतः पाद्मे-  
 ततः पश्चिमसंध्यायां प्राप्तायां तत्र चोदितम् ।  
 जपहोमादिकं सर्वं कृत्वा परमपूरुषम् ॥  
 अर्चयित्वा यथान्यायं यथापूर्वमशेषतः ।  
 भुक्त्वा संविश्य शयने समुत्थाय महानिशि ॥  
 आचम्य प्रयतो भूत्वा ध्यात्वा परमपुरुषम् ।  
 इति\[4\] रात्रिभोजनमप्युक्तम्। ननु रात्रिभोजनस्य नैयत्याभावेन तदप्रतिपादने समर्थित एकादश्याद्युपवासदिवसेषु\[5\] दिवाभोजनस्यापि नैयत्याभावात् तत् कथं प्रतिपादितमिति चेत्, ब्रूमः- दिवोपवासस्य क्वाचित्कत्वाद् रात्र्युपवासस्य पञ्चपर्वादिषु बाहुल्याद् दिवारात्र्यनुयागयोः प्रतिपादनाप्रतिपादने बोध्ये ।  
 नित्यग्रन्थेषु\[6\] दिवानुयागस्याप्यनुक्तिरेवमेव समर्थिता वेदान्ताचार्यैः पञ्चरात्ररक्षायाम्- "तथाह्यपवासदिवसेष्वेकादश्यादिष्वनुयागस्य लोपो भवति। सप्ताङ्गमेव तदानीं यजनम्। अत एवानुयागस्यानियत्वव्यञ्जनाय भाष्यकाराणां तदनुक्तिः। तदर्थकालश्च तस्मिन् दिवसे स्वाध्याययोगादिष्वन्यतमेन यथोचितं \[7\]यापनीयः" (पृ. 167) इति। अत्र सप्ताङ्गमित्यनेनैकादश्यादिष्वपि पितृसंविभागः कार्य इत्युक्तं भवति। स च तिलोदका(न्तरूपं? न्नरूपो) न ब्राह्मणभोजनरूप इति ज्ञेयम्, यतस्तत्रैव कदाचिद् द्वादश्यादिषु प्रभाते पारणं भवति। तदर्थं पूर्वं यजने कृतेऽपि स्वकालप्राप्तं मध्यन्दिनयजनं सप्ता\[8\]ङ्गमिति भोजनानन्तरमपि पितृसंविभाग उक्तो नान्नश्राद्धरूपः, अपि तु तिलोदका(न्त?न्न)रूप एव ।  
 ननु भवता द्वादश्यादिषु प्राभातिकार्चनानन्तरमपि पितृसंविभागः कथमुक्त इति चेत्, सत्यम्। \[9\]तत् परार्थविषयम्, तत्र प्राभातिकार्चनस्याप्युक्तत्वात्, "तत्र प्राभातिकीं कुर्यात् पूजामष्टाङ्गसंयुताम्" (ई. सं. 6/76; पा. सं. 7/432) इति कण्ठोक्तेश्च। स्वार्थे माध्याह्निकार्चनमात्रस्योक्तत्वात्। तदनन्तरमेव पितृसंविभागानुष्ठानमप्यस्माकमप्यविरुद्धं बोध्यम्।  
 ननु च स्वार्थे इज्याकाले माध्याह्निकार्चनमात्रमुचितम्। सायन्तनार्चनमपि भवता कथमङ्गीकृतमिति चेत्, सत्यम्। तद्योगाङ्गं जयाख्यपाद्मादिष्वपि कण्ठरवेणोक्तं द्रष्टव्यम्। यथाशक्ति जपं कुर्यादित्यत्रागमाध्ययनरूपस्वाध्यायमन्त्रजपो बोध्यः, प्रसिद्धजपयज्ञस्य हविर्निवेदनानन्तरमेव कर्तव्यत्वात्। तथा च पञ्चरात्ररक्षायां संग्रहः- "अथ लोहितायति भास्करे यथासूत्रं सायंसन्ध्योपासनं सायंहोमः, पुनर्यथाशक्ति भगवदभिगमनहविर्निवेदनपूर्वकं भोजनम्। केनचिन्निमित्तेन विलुप्ते भोजने प्राणाग्निहोत्रमन्त्रजपः, ततश्च रात्रियोग्यस्वाध्यायो योगश्चेति क्रमः" (पृ. 150)इति।  
समाधाय बहिर्देवमित्यत्र तेन सह बहिःस्थितेन भगवता सहेत्यर्थः। निद्रा यावदभ्येति तावदन्तं बहिर्निरालम्बपदे स्थितं देवं समाधाय ध्यात्वेत्यर्थः। इह प्रयत्नपूर्वकं चित्तनिरोधं कृत्वा ध्याने कृते निद्रा न संभवति। तदभावे योगं कर्तुं चित्तस्वास्थ्यं न जायत इत्याशयेनाप्रयत्नेनानिरुद्धेन\[10\] चेतसेत्युक्तम्। \[11\]अस्य पदद्वयस्यापि समाधायेत्यत्रान्वयः। पारमेश्वरव्याख्याने तु - "अबहिः हृत्कमले" इति व्याख्यातम्। तन्मन्दम्, यतः सात्व\[12\]तेश्वरपारमेश्वरादिषु पञ्चरात्ररक्षादिषु (पृ. 164)च समाधाय बहिर्देवमित्येकरूपः पाठो दृश्यते। तथा पाठाङ्गीकारेऽर्थ(ा)सामञ्जस्यमपि न संभवति ॥ 190-193 ॥  
 \[1 वाससां परि- बक. बख. अ., द्वाससः परि- उ.।\]  
 \[2 चापरे- अ. म.।\]  
 \[3 नन्तर- अ.।\]  
 \[4 इति ननु- अ. ।\]  
 \[5 सेऽपि- अ.।\]  
 \[6 ग्रन्थे तु- अ.।\]  
 \[7 व्याप- अ.।\]  
 \[8 संप्राप्ताङ्ग- म.।\]  
 \[9 \`तत्' नास्ति- अ.।\]  
 \[10 यत्निरु. म. ।\]  
 \[11 अद्य- अ.।\]  
 \[12 तपा- अ.।\]  
   
 समुत्थायार्धरात्रेऽथ जितनिद्रो जितश्रमः ॥ 193 ॥

 कमण्डलुस्थितेनैव समाचम्य तु वारिणा ।  
 गुरुं देवं नमस्कृत्य \[1\]ह्यपविश्याजिनासने ॥ 194 ॥  
 अथ योगं दर्शयन् तत्पूर्वकृत्यमाह- समुत्थायेति सार्धेन। अयं श्लोकः पञ्चरात्ररक्षायामेव व्याख्यातः। तथाहि- "एतत्संहितानिष्ठानामेष योगकालनियमः। निश्शब्दे सर्वसुप्तिकाले चैकाग्र्यातिशयसंभावनया च तद्विधिः। तत्तत्पुरुषशक्त्याद्यनुसाराच्च तत्तत्कालविधेर्न विरोध इत्युक्तम्।" \[2\]तत्र-  
 वैणवीं\[3\] धारयेद् यष्टिं सोदकं च कमण्डलुम् ।  
 यज्ञोपवीतं वेदं च शुभे रौक्मे च कुण्डले ॥ (4/36)  
इत्यादिभिर्मन्वाद्युपदिष्टसोदककमण्डलुधारणादिकं भगवद्योगिनोऽपि\[4\] विहितमिति ज्ञापनाय कमण्डलुस्थितेनैवेत्युक्तम्, निद्रान्तनिमित्ततयोत्तरकर्माङ्गतया च तन्त्रेणाचमनम्। तुशब्देन स्वाशास्त्रोक्तविशेषः, तोयालाभदशायां दक्षिणश्रवणस्पर्शश्च \[5\]व्यज्यते। स्मरन्ति हि-  
 "एवमाचमनाशक्तावलाभे सलिलस्य च ।  
 पूर्वोक्तेषु निमित्तेषु दक्षिणं श्रवणं स्पृशेत् ॥" (प. पृ. 82-83)इति।  
अजिनासन इति "चेलाजिनकुशोत्तरम्" (भ. गी. 6/11) इति गीते प्रधानांशग्रहणमिति ॥ 193-194 ॥  
 \[1 उप- बक.।\]  
 \[2 अत्र- मु.।\]  
 \[3 वैष्णवीं- प. अ. म.।\]  
 \[4 नोऽप्यनपोदितमिति- मु.।\]  
 \[5 व्यज्येते- मु.।\]

 न्यासं मन्त्रचतुष्केण कुर्यात् संहारलक्षणम् ।  
 आपादाज्जानुपर्यन्तमनिरुद्धं च विन्यसेत् ॥ 195 ॥

 प्रद्युम्नाख्यं न्यसेन्मन्त्रं नाभ्यन्तं जानुमण्डलात् ।  
 नाभेराकर्णदेशं\[1\] तु मन्त्रं\[2\] साङ्कर्षणं न्यसेत् ॥ 196 ॥

 आकर्णाद्\[3\] ब्रह्मरन्ध्रान्तं चतुर्थं विनिवेद्य\[4\] च ।  
 ततस्त्वभिमतेनैव त्वास्ते पद्मासनादिना ॥ 197 ॥

 स्वात्मना चातुरात्मीयमभिमानं समाश्रयेत् ।  
 समं कायशिरोग्रीवं सन्धाय\[5\] सह वक्षसा ॥ 198 ॥  
 अथ वासुदेवादिमन्त्रचतुष्टयस्य स्वशरीरे संहारक्रमेण न्यासं पद्मासनादिष्वन्यतमेनोपवेशनं स्वस्मिन् चातुरात्मीयाभिमानावलम्बनं चाह- न्यासमिति सार्धैस्त्रिभिः। चातुरात्मीय\[6\]मभिमानं समाश्रयेदित्यत्र तत्तन्मन्त्रजपध्यानकाले तत्तन्मूर्तितादात्म्यावलम्बनं बोध्यम्, अन्यथा युगपत्सर्वमूर्तितादात्म्याश्रयणस्याशक्यत्वात् तस्य प्रत्येकमेव वक्ष्यमाणत्वाच्च। अत्र चातुरात्म्यार्चनप्रकरणादेव\[7\] चतुर्भिर्मन्त्रैर्योगानुष्ठानादिकमुक्तम्। नह्येकमूर्त्यर्चनविभवार्चनादिप्रकरणेऽप्येतैरेव मन्त्रैर्योगोऽनुष्ठेय इति नियमः, अपि तु तत्तत्प्रकरणानुसारिमन्त्रैरिति बोध्यम्।  
 ननु \[8\]पञ्चरात्ररक्षायामत्र मन्त्रचतुष्कादिव्यतिरिक्तं सर्वं संहितान्तरनिष्ठानामपि साधारणमित्युक्तम्। एतेनैतत्संहितानिष्ठानां सर्वप्रकरणेष्वपि मन्त्रचतुष्केणैव योग इति ज्ञायते, यतस्तत्र प्रकरणान्तरनिष्ठानामपीति नोक्तमिति चेत्, ब्रूमः- अत्र\[9\] चातुरात्म्याराधनस्यैव विस्तरात् प्रकरणान्तरस्य संकुचितत्वात् प्रकरणान्तरेऽपि साधारणमिति नोक्तम्। संहितान्तरनिष्ठानामपि साधारणमित्यनेनैव तदर्थोऽपि किंपुनर्न्यायेन सिद्धो भवतीति ज्ञेयम्। अन्यथा सर्वेषामपि व्यूहचतुष्टयेनैव योगानुष्ठाननियमे-  
 कैवल्यफलदा ह्येका भोगकैवल्यदा परा ।  
 भोगदैव तृतीया च प्रबुद्धानां सदैव हि ॥ (19/4)  
इति वक्ष्यमाणपरादिमन्त्रदीक्षितृफलभेदानुसारेण कैवल्येच्छया केवलं परात्परमन्त्रं प्राप्तवतां काम्येच्छया विभवमन्त्रमात्रमधिकृतवतां च योगानुष्ठानं न संभवेत्। अतो यस्य यस्मिन् मन्त्रेऽभिरतिस्तस्य तेन योगानुष्ठानमिति सिद्धम् ॥ 195-198 ॥  
 \[1 कण्ठ- उ.।\]  
 \[2 साङ्कर्षणं च मन्त्रराट्- बक. बख. अ. उ.।\]  
 \[3 कण्ठा- उ.।\]  
 \[4 योज्य- बक. बख. अ.।\]  
 \[5 धार्य- बक. बख. अ. उ.।\]  
 \[6 त्मिकयाभि- अ., रात्मीकयाऽभि- म.।\]  
 \[7 णात्, एवं म.।\]  
 \[8 श्रीपञ्च- म.।\]  
 \[9 अतः- अ.।\]

 दृङ्नासाग्रगता कार्या विनिमीलितलक्षणा ।  
 जिह्वा तालुतलस्था च सान्तरे\[1\] दशनावली ॥ 199 ॥

 ईषदोष्ठपुटौ लग्नौ धार्ये द्वे बाहुकूर्परे\[2\] ।  
 ऊरुमध्यप्रदेशे तु हस्तौ नाभावधो\[3\] न्यसेत् ॥ 200 ॥

 अधरोत्तरयोगेन वामदक्षिणतः क्रमात् ।  
 अचलं योगपट्टेन त्वेवं सन्धार्य विग्रहम् ॥ 201 ॥

 सङ्कोच्यापानदेशं \[4\]त्वप्युपरिष्टात् तमेव हि ।  
 विकास्या\[5\]वर्णहीनेन हार्णेनालक्ष्यमूर्तिना ॥ 202 ॥  
 अथ योगानुष्ठानकाले कायशिरःप्रभृत्यवयवानां \[6\]सन्धारणक्रममाह- सममिति सार्धैश्चतुर्भिः\[7\] ॥ 198-202 ॥  
 \[1 रा- उ.।\]  
 \[2 कोप- बक. बख. अ. उ.।\]  
 \[3 धस्त्यजेत्- अ. उ.।\]  
 \[4 तु उ- बक. बख. अ.।\]  
 \[5 स्य- बक. बख, र्या- अ.।\]  
 \[6 साधा- अ.।\]  
 \[7 सार्धैः पञ्चभिः- अ.।\]

 विषयान्तर्निविष्टं तु क्रमाच्चित्तं समाहरेत् ।  
 कुर्याद् वै बुद्धिलीनं तु तां\[1\] च कुर्यात् स्वगोचरे ॥ 203 ॥  
 ततो विषयेभ्यश्चित्तमाकृष्य बुद्धौ संयोज्य बुद्धिं स्वगोचरे भगवति न्यसेदित्याह- विषयेति। तथा च \[2\]पञ्चरात्ररक्षायां शाण्डिल्यस्मतौ-  
 ईदृशः परमात्माऽयं प्रत्यगात्माऽयमीदृशः\[3\] ।  
 तत्संबन्धानुसंधानमिति योगः प्रकीर्तितः ॥  
 योगो नामेन्द्रियैर्विश्यैर्बुद्धेर्ब्रह्मणि सस्थितिः ।  
 प्रयुक्तैरप्रयुक्तैर्वा भगवत्कर्मविस्तरैः\[4\] ॥ (पृ. 59) इति।  
     (शा. स्मृ. 5/13-14)  
तत्रैव तृतीयेऽधिकारे (पृ. 158) पराशरः-  
 आत्मप्रयत्नसापेक्षा विशिष्टा या मनोगतिः ।  
 तस्या ब्रह्मणि संयोगो योग इत्यभिधीयते ॥ इति ॥ 203 ॥  
     (विष्णु. पु. 6/7/31)  
 \[1 तच्च- मु. अटी.।\]  
 \[2 पाञ्च- अ.।\]  
 \[3 तथेदृशः- मु.।\]  
 \[4 विस्तरः- अ. म.।\]

 समाधायात्मनात्मानं सह मन्त्रैस्ततः क्रमात् ।  
 आ जाग्रत्पद\[1\]भूमेर्वै यथा तद् गदतः श्रृणु ॥ 204 ॥  
 जाग्रत्पदमारभ्य तुर्यपदान्तं तत्तत्पदस्थितेन परमात्मना सह तत्तन्मन्त्रजपपुरस्सरं प्रत्यगात्मनः संयोगभावनामुक्त्वा तां विस्तरेण वक्ष्यामि शृण्वित्याह- समाधायेति। तथा च पञ्चरात्ररक्षायां दक्षः-  
 सर्वभा\[2\]वविनिर्मुक्तं क्षेत्रज्ञं ब्रह्मणि न्यसेत् ।  
 एतद्ध्यानं च योगश्च शेषोऽन्यो ग्रन्थविस्तरः ॥ (द. स्मृ 7/20) इति।  
याज्ञवल्क्यश्च- "\[3\]वृत्तिहीनं मनः कृत्वा क्षेत्रज्ञं ब्रह्मणि\[4\] न्यसेत्" इति। वृत्तिहीनं बाह्यवृत्तिरहितमित्यर्थः" (पृ. 76) ॥ 204 ॥  
 \[1 पाद- बक. बख. अ.।\]  
 \[2 सर्वोपाधि- मु.।\]  
 \[3 एतद्वचनमपि दक्षस्मृतौ (7/15)समुपलभ्यते।\]

 मध्याह्नभास्कराकारैः सर्वैः संशान्तविग्रहैः ।  
 स्मरेत् पूर्वोदितं पद्मं चातुरात्म्यैरधिष्ठितम् ॥ 205 ॥  
   
 ततो जाग्रत्पदस्थं चाप्यनिरुद्धं च मन्त्रराट् ।  
 परावर्त्य शतं बुद्ध्या तदभिन्नेन चात्मना ॥ 206 ॥

 तन्मन्त्र\[1\]जपसामर्थ्यात् तादात्म्यस्थितिबन्धनात् ।  
 महिमा तु सविज्ञानस्तदीयस्तस्य जायते ॥ 207 ॥

 अभ्यासाद् वत्सरान्ते तु तदद्वैतसमन्वितम्\[2\] ।  
 अथ प्रद्युम्नमन्त्रं तु परावर्त्य\[3\] शतद्वयम् ॥ 208 ॥

 योऽयं सोऽहमनेनैवा\[4\]प्यद्वैतेन सदैव हि ।  
 एवमेव समभ्यासाद् मतिमांश्छिन्नसंशयः ॥ 209 ॥

 तत्प्रभावाच्च तेनैव तथा कालेन जायते ।  
 अनेन क्रमयोगेन जपवृद्ध्याऽन्वितेन तु ॥ 210 ॥

 निखिलं चाप्यधीकुर्याद्\[5\] मन्त्रवृन्दं पुरोदितम् ।  
 यावदाभाति भगवान् स्थाने पूर्वोक्तलक्षणे ॥ 211 ॥

 प्रलीनमूर्तिरमलो\[6\] ह्यनन्तस्तेजसां निधिः ।  
 चिदानन्दघनः शान्तो \[7\]ह्यनौपम्यो ह्यनाकुलः ॥ 212 ॥

 समाधायात्मनात्मानं तत्र त्यक्त्वा जपक्रियाम् ।  
 ध्यातृध्येया\[8\]विभागेन यावत् तन्मयतां व्रजेत् ॥ 213 ॥

 यदा संवेद्यनिर्मुक्ते समाधौ लभते स्थितिम् ।  
 अभ्यासाद् भगवद्योगी ब्रह्म सम्पद्यते तदा ॥ 214 ॥  
 विस्तरेण योगप्रकारमाह- मध्याह्नभास्कराकारैरित्यारभ्य ब्रह्म संपद्यते तदेत्यन्तम्। अस्यार्थः- स्वहृदयकमलं तत्तत्पदभेदेन चातुरात्म्यैरधिष्ठितं स्मृत्वा जाग्रत्पदस्थेनानिरुद्धेन सह \[9\]आत्मानमेकीभूतं ध्यायन् प्रत्यहं तन्मन्त्रं शतवारं जपेत्। एवं तन्मन्त्रजपसामर्थ्याच्च तदीयं ज्ञानं माहात्म्यं च स्वस्यापि संभवति। एवमेकं संवत्सरं योगाभ्यासे कृतेऽनिरुद्धतादात्म्यसमन्वितो भवति। तदनन्तरमनिरुद्धं मन्त्रेण सह प्रद्युम्ने\[10\] संहृत्य प्रद्युम्नोऽहमिति तादात्म्यभावनां कुर्वन् प्रत्यहं तन्मन्त्रं शतद्वयं जपन् पुनरेकं संवत्सरं नयेत्। एतेन प्रद्युम्नप्रभावो\[11\] भवति। एवंरीत्या संकर्षणमन्त्रं वासुदेवमन्त्रं \[12\]स्वप्नव्यूहानिरुद्धादिवासुदेवान्तमन्त्रचतुष्टयं तथा सुषुप्तिव्यूहचतुष्टयं च प्रत्येकमेकैकं संवत्सरं जपवृद्धिक्रमेण तत्तादात्म्यभावनया सहाऽभ्यसन् तत्तन्मन्त्रं तदुत्तरमन्त्रे उपसंहरन् सुषुप्तिव्यूहवासुदेवमपि पूर्वोक्तलक्षण\[13\]तुर्यस्थाने स्थिते परात्परवासुदेवे उपसंहरन् तत्तादात्म्यभावनया तन्मन्त्रं ध्यातृध्येयाविभागेन यावत्तन्मयत्वं व्रजेत् तावदन्तं जपन् ततो जपक्रियां त्यजेत्\[14\]। एवमभ्यासाद् भगवद्यो(गि? गी)वेद्यवेदकभाव\[15\]रहिते समाधौ यदा स्थितिं लभते, तदा ब्रह्म संपद्यते। ब्रह्मैव भवतीत्यर्थः। परमसाम्यं भजतीति यावत्। यत्र यत्र योऽयं सोऽहमित्येवंरीत्या तत्तद्व्यूहतादात्म्याश्रयणमप्युक्तम्\[16\], तेन स्वस्य तदद्वैतसिद्धिश्च प्रतिपादिता। अत्र\[17\] सर्वनामस्वरूपैक्यं चिन्तनीयम्। यतः-  
 \[18\]योऽन्यथा सन्तमात्मानमन्यथा प्रतिपद्यते ।  
 किं न तेन कृतं पापं चौरेणात्मापहारिणा ॥  
 इत्यन्यथा ज्ञानेन फलवैपरीत्यमुक्तम्। अपि तु तत्र सर्वप्रकारैक्यं बोध्यम्, यतः प्रकारैक्ये चास्ति तत्त्वव्यवहारः - सोऽयं गौरिति\[19\] ।  
 ननु "सदेव सोम्येदमग्र आसीदेकमेवाद्वितीयम्" (छा. उ.6/2/1), "तत्त्वमसि" (छा. उ. 6/8/7)इत्यादिश्रुतिशतसिद्धं स्वरूपैक्यम्\[20\]पलपतां युष्माकमेवान्यथा ज्ञानमिति चेत्, ब्रूमः- किमिदानीमस्माभिस्तत्त्वनिर्णयः क्रियते? श्रीमद्भाष्यकारप्रभृतिभिर्निर्णीते विषये किमावयोर्विवादेन। नन्वत्र समाधायात्मनात्मानं सह मन्त्रैस्ततः क्रमादिति, तदभिन्नेन चात्मनेति, तदद्वैतसमन्वितविति, योऽयं सोऽहमनेनैवाप्यद्वैतेन सदैव हीति, ध्यातृध्येयाविभागेन यावत्तन्मयतां व्रजेदिति, ब्रह्म संपद्यते तदेति च सुस्पष्टं शुद्धाद्वैतमसकृदुपदिश्यते। एतद्वाक्यजातं सर्वमद्वैतमनङ्गीकुर्वतां भवतां विरुद्धम्, भवद्भाष्यादिषु न विचारितं च। अतोऽस्मिन् विषये वयं विप्रतिपद्यामहे, इति चेत्, सत्यम्। स्वशास्त्रतया न तद्वचनजातं भाष्यादिषु (न?) विचारितम्, तथाप्येतत्सजातीयश्रुतीतिहासपुराणवाक्यानां विचारितत्वादेषामपि चारितार्थ्यं बोध्यम्। विचारितं चैतत् सर्वमपि वेदान्ताचार्यैः \[21\]पञ्चरात्ररक्षायां द्रष्टव्यम् ॥ 205-214 ॥  
 \[1 जाप- अ. उ.।\]  
 \[2 तः- अ. उ.।\]  
 \[3 वृत्य- मु. अटी., वर्ति- बख.।\]  
 \[4 मतो नैव ह्यद्वैतेन सदेव- मु. अटी.।\]  
 \[5 सर्वोपाधि- मु.।\]  
 \[6 प्ययी- अ., प्यथे-उ.।  
 \[7 मो-मु., नो- अटी.।\]  
 \[8 ह्यनु- बक. बख.।\]  
 \[9 आत्मना एकी- अ.।\]  
 \[10 प्रद्युम्नेन- अ.।\]  
 \[11 प्रकारो- अ.।\]  
 \[12 स्वप्नं- अ.।\]  
 \[13 ध्येय- मु.।\]  
 \[14 स्तुर्य- अ.।\]  
 \[15 त्यजन्- अ.।\]  
 \[16 पाप- अ.।\]  
 \[17 मुक्तम्- मु.।\]  
 \[18 तत्र- अ.।\]  
 \[19 मनुस्मृतौ (4/255) स्वरूपान्तरेण दृश्यतेऽयं श्लोकः।\]  
 \[20 गौरीति- अ.।\]  
 \[21 मफलयतां- अ.।\]  
   
 ततः\[1\] श्रमजयं कुर्यात् त्यक्त्वा ध्यानासने क्रमात् ।  
 समाप्ते शयनस्थश्च कालं\[2\] रात्रिक्षयावधि ॥ 215 ॥  
 एवं योगानुष्ठानानन्तरं पुन\[3\]र्ब्राह्ममुहूर्तपर्यन्तं विश्राममाह- तत इति ॥ 215 ॥  
 \[1 तत्र- मु., तत्राश्रमजपं- बक.।\]  
 \[2 काल- बक.।\]  
 \[3 \`पुनः' नास्ति- अ.।\]

 ब्राह्मे मुहूर्ते सम्प्राप्ते ह्युत्थाय शयनात् ततः ।  
 स्नात्वाऽभ्यर्च्य जगन्नाथं समिद्दानं समाचरेत् ॥ 216 ॥

 जुहुयाच्च यथाशक्ति ततस्तिलघृतादि यत् ।  
 \[1\]ऊनातिरिक्तशान्त्यर्थं सर्वकर्मसमाप्तये ॥ 217 ॥

 दद्यात् पूर्णाहुतिं कृत्वा पूर्ववत् सेच\[2\]नादिकम् ।  
 ततो\[3\] देवं तु पीठस्थं कुण्डस्थमनलं ततः ॥ 218 ॥

 न्यासद्वयं च संहृत्य मनसा च स्वविग्रहात् ।  
 निःशेषस्योपसंहारं कुर्यादर्घ्यादिकस्य च ॥ 219 ॥

 या\[4\]गोद्देशात्तथा कुण्डात् स्तराद्यस्याखिलस्य च ।  
 सहो\[5\]पलेपनेनैव सर्वमम्भसि निक्षिपेत्\[6\] ॥ 220 ॥  
 ब्राह्ममुहूर्तमारभ्य कर्तव्यक्रमं संक्षेपेणाह- ब्राह्म इति पञ्चभिः। न्यासद्वयं करन्यासाङ्गन्यासयोर्द्वयमित्यर्थः। एवं न्यासोपसंहारानन्तरमनुयागादिकं कार्यम्। तथा च जयाख्ये-  
 यागस्थानाच्च तिलकं कृत्वा न्यासं स्वविहग्रात् ।  
 उपसंहृत्य मेधावी कुर्याद् वै भोजनादिकम् ॥ (15/261) इति।  
 लक्ष्मीतन्त्रेऽपि-  
 अर्घ्याद्यमुपसंहृत्य वर्मास्त्रैः\[7\] प्रतिगृह्य च ।  
 उपसंहृत्य च न्यासमनुयागं समाचरेत् ॥ (40/94) इति।  
एवं भोजनात् पूर्वं न्यासस्योपसंहृतत्वात् पुनः सायंपूजारम्भे न्यासोऽनुष्ठेय इति ज्ञायते। यद्यपिपारमेश्वरे-  
 श्रेष्ठः प्रभातकालः स्यात् त्रिषु कालेषु वै पुनः ।  
 यथावन्मन्त्रविन्यासमात्मनः करदेहयोः ॥  
 हृद्यागं स्थानसंशुद्धिं सायामां भौतिकीं ततः ।  
 नित्यं प्राभातिके\[8\] कुर्यादन्यत्रेच्छानुसारतः ॥ (9/4-5)  
इत्युक्तम्, तथापि तन्माध्याह्निकार्चनादिष्वनुपसंहृतन्यासपूजकविषयम्। सायंपूजारम्भे तु \[9\]यासोऽवश्यमनुष्ठेयः, मध्याह्नानुयागात् पूर्वमेव न्यासस्योपसंहृतत्वात्, न्यासं विना पुजनानौचित्याच्च ॥ 216-220 ॥  
 \[1 न्यूना- बक. बख.।\]  
 \[2 स्नपना- अ.।\]  
 \[3 कृत्वा- बक. बख., क्षान्त्वा- अ. उ.।\]  
 \[4 यागा- मु. अटी.।  
 \[5 सहोपलेन केनैव सर्वम्महसि- मु., सहोपलेन केन वै सर्वं मनसि- अटी., सहोपलेनैव सर्वं- उ.। ईश्वरसंहिता(6/115)ऽनुसारी पाठो मूले स्थापितः।\]  
 \[6 विक्षि- उ.।\]  
 \[7 वर्मास्त्रे प्रतिहृत्य- मु.।\]  
 \[8 प्रभातके- अ.।\]  
 \[9 सो वाक्य- अ.।\]  
   
 सकृत् त्र्यहं च सप्ताहं पक्षं मासमथापि वा ।  
 यो यजेद् विधिनाऽनेन भक्तिश्रद्धासमन्वितः ॥ 221 ॥

 सोऽपि यायात् परं स्थानं किं पुनर्योऽत्र संस्थितः ।  
 यावज्जीवावधिं कालं बद्धकक्ष्यो महामतिः ॥ 222 ॥  
 एवमाराधनस्य यथाशक्त्यनुष्ठानेऽपि साफल्यमाह- सकृदिति द्वाभ्याम् ॥ 221-222 ॥  
   
 इत्युक्तं चातुरात्मीयं समासादमलेक्षण ।  
 सबाह्याभ्यन्तरं सम्यङ्मया\[1\] ते यजनं शुभम् ॥ 223 ॥

 यज्ज्ञात्वा क्षयमायाति त्वविद्याबीजमक्षयम्\[2\] ।  
 अचिरादेव भविनां\[3\] भक्तानां भावितात्मनाम् ॥ 224 ॥  
 उक्तमर्थं निगमयति- इतीति द्वाभ्याम् ॥ 223-224 ॥  
 \[1 म्यक् प्रभाते- अटी.।\]  
 \[2 क्षरम्- मु. अटी.।\]  
 \[3 हविनां- अ.।\]  
 **इति श्रीपाञ्चरात्रे श्रीसात्वतसंहितायां चातुरात्म्याराधनं नाम षष्ठः परिच्छेदः ॥**  
 इति श्रीमौञ्ज्यायनकुलतिलकस्य यदुगिरीशचरणकमलार्चकस्य योगानन्दभट्टाचार्यस्य तनयेन अलशिङ्गभट्टेन विरचिते सात्वततन्त्रभाष्ये षष्ठः परिच्छेदः ॥     
 

---------------------------- - ------------------------ -
--------------------------- - ------------------------



   **नवमः परिच्छेदः**



   **नारद\[1\] उवाच**  
 अथ लाङ्गलिना देवश्चक्रधृक् परिचोदितः ।  
 यत् तच्छृणुत विप्रेन्द्राः कथ्यमानं मयाऽधुना ॥ 1 ॥  
 अथ नवमो व्याख्यास्यते। संकर्षणपरिपृष्टेन वासुदेवेन यदुक्तं तच्छृणुध्वमिति नारदो मुनीन् प्रत्याह- अथेति ॥ 1 ॥  
 \[1 \`नारदः' इत्येव उ. विहाय सर्वत्र पाठः।\]

  सङ्कर्षण\[1\] उवाच  
 सूक्ष्मव्यूहविभागेन सबाह्याभ्यन्तरं हि यत् ।  
 परस्य ब्रह्मणः सम्यग् ज्ञातमाराधनं मया ॥ 2 ॥

 इदानीं श्रोतुमिच्छामि विभोः सद्विभवात्मनः ।  
 आराधनं यथावच्च भविनामीप्सितप्रदम् ॥ 3 ॥  
 प्रश्नप्रकारमाह- सूक्ष्मेति द्वाभ्याम्। सूक्ष्मव्यूहविभागेन परव्यूहभेदेनेत्यर्थः। सबाह्याभ्यन्तरं मानसयागबाह्ययागभेदभिन्नमित्यर्थः ॥ 2-3 ॥  
 \[1 \`सङ्कर्षणः' इत्येव उ. विहाय सर्वत्र पाठः। \]

  भग\[1\]वानुवाच\[2\]  
 वैभवीयो महाबुद्धे देवतानिचयो महान् ।  
 य उक्तस्ते मया पूर्वमेकैकं विद्धि तत्त्रिधा ॥ 4 ॥

 चतुर्णां युगसन्धीनां युगानां च तथैव हि ।  
 विश्वविप्लवदोषाणां विनाशाय समुद्यतम् ॥ 5 ॥

 सितरक्तादिरूपेण ज्वलदस्त्रकराङ्कितम् ।  
 कार्यारम्भे तथा मध्ये ह्यवसाने तु सर्वदा ॥ 6 ॥

 सन्धत्ते रूपमात्मीयमेक\[3\] एव त्वनेकधा ।  
 श्रेयसे सर्वलोकानां स्थूलं\[4\] तत् कामरूपधृक्\[5\] ॥ 7 ॥

 अनुद्यतेन वपुषा कुन्देन्दुधवलेन च ।  
 वीरासनादिना चैव स्थितं मुदितमानसम् ॥ 8 ॥

 लीलाविधृतसर्वास्त्रं सौम्यवक्त्रमनाकुलम् ।  
 धिया दोषगणं सर्वं \[6\]ध्वंसयन्तं च मोक्षिणाम् ॥ 9 ॥

 तद्व्यक्तं शान्तसंज्ञं च रूपं रूपवतां\[7\]वरम् ।  
 प्रकाशयति सन्मार्गं समाधिनिरतात्मनम् ॥ 10 ॥

 तेजोमयं यत् तद्रूपं वैभवं शान्तसंज्ञकम् ।  
 उपासकानां भक्तानां सर्वे सर्वफलप्रदाः ॥ 11 ॥

 आमोक्षान्निर्विचारेण \[8\]एकैकस्य महामते ।  
 आराधनार्थं विहितो वाचको हि चतुर्विधः ॥ 12 ॥

 एवं पृष्टो भगवान् स्थूलसूक्ष्मपरत्वभेदेन विभवावतारस्य त्रैविध्यमाह- वैभवीय इत्यारभ्य आमोक्षान्निर्विचारेणेत्यन्तम्। अत्र युगानां युगसन्धीनामिति पष्ठ्या अधिकरणत्वमर्थः। विश्वविप्लवदोषाणां विनाशाय समुद्यतम्। युगेषु तत्सन्धिकालेषु च ये ये दोषाः संभवन्ति, तेषां प्रशमायाविर्भूतमित्यर्थः। अनेन-  
 परित्राणाय साधूनां विनाशाय च दुष्कृताम् ।  
 धर्मसंस्थापनार्थाय संभवामि युगे युगे ॥ (भ. गी. 4/8)  
इत्यर्थः स्मारितो भवति। सितरक्तादिरूपेण तत्तद्युगानुसारिवर्णभेदेनेत्यर्थः। तथा च श्रीभागवते-  
 आसन् वर्णास्त्रयो ह्यस्य गृह्णतोऽनुयुगं तनूः ।  
 शुक्लो रक्तस्तथा पीत इदानीं कृष्णतां गतः ॥ इति ।  
     (श्रीमद्भा. 10/8/13)  
कार्यारम्भे मध्येऽवसाने च सृष्टिस्थितिसंहारकालेष्वित्यर्थः। एक एवानेकधा रूपं सन्धत्ते। सृष्टिकाले रक्तं रूपम्, रक्षणकाले शुक्लं रूपम्, संहारकाले कृष्णं रूपं बिभर्तीत्यर्थः। स्थूलं जाग्रत्पदस्थितमित्यर्थः। कामरूपधृक् स्वेच्छया नानारूपधरमित्यर्थः। तद्व्यक्तं शान्तसंज्ञं च रूपमित्यत्र व्यक्तमित्यनेन स्वप्नसुषुप्तिपदाश्रितत्वम्, शान्तसंज्ञमित्यनेन तुर्यपदाश्रितत्वं चोच्यते। \[9\]यतो लक्ष्मीतन्त्रे-  
 त्रिविधं चातुरात्म्यं तु सुषुप्त्यादिपदत्रिके ।  
 सुव्यक्तं तत्पदे तुर्ये गुणलक्ष्यं परं स्थितम् ॥ (10/42)  
इति स्वप्नसुषुप्तिपदस्थस्य सुव्यक्तत्वं तुर्यपदस्थस्य शान्तत्वं चोक्तम्। एवं स्वप्नसुषुप्तितुर्यपदाश्रितत्वादिना विभिन्नस्यापि रूपस्यैक्यकथनं हृदयान्तःस्थितत्वेन सूक्ष्मत्वेन चाविशेषादिति बोध्यम्। रूपं सूक्ष्मरूपमित्यर्थः। तथा च जयाख्ये चतुर्थे पटले-  
 स्रष्टा पालयिता चाहं संहर्ता पुनरेव च ।  
 स्वकीययोगयुक्त्या तु स्थूलरूपेण नारद ॥  
 सूक्ष्मेण सर्वभूतानां निवसामि हृदन्तरे ।  
 करोम्यनुग्रहं चापि भक्तानां भावितात्मनाम् ॥  
 परेणानन्दरूपेण व्यापकेनामलेन च ।  
 व्यासयाम्यखिलं विप्र रसेनेव तरूत्तमम्\[10\] ॥ (4/23-25) इति।  
 नन्वत्र व्यूहस्यैव तुर्यसुषुप्तिस्वप्नजाग्रत्पदाश्रितत्वेन चातुर्विध्यमुक्तम्, तद्विभवावतारेऽपि भवता कथमुच्यत इति चेत्, ब्रूमः-  
 स्वप्नाद्यवस्थाभेदस्तु ध्यायिनां खेदशान्तये ।  
 तत्तत्पदस्थजीवानां तन्निवृत्त्यर्थमेव च ॥  
 स्वप्नाद्यवस्थजीवानामधिष्ठातार एव ते ।  
 कर्मात्मनां च सेनेश तत्पदस्थो ममेच्छया ॥  
 उपास्योऽहं महाभाग \[11\]पदभेदप्रयोजनम् ॥  
     (तत्त्व., पृ. 133-134)  
इत्युक्तस्य फलस्य विभवावतारेऽप्यपेक्षितत्वाद् व्यूहवद् विभवस्यापि तुर्यादिपदभेदेन चातुर्विध्यमुपपन्नम्। अत एवोक्तं जगज्जनन्या-  
 पराद्यर्चावतारेऽस्मिन् मम रूपचतुष्टये ॥  
 तुर्याद्यवस्था विज्ञेया इतीयं शुद्धपद्धतिः । (लक्ष्मी. 2/60-61) इति। वैभवं शान्तसंज्ञकमित्यत्र शान्तसंज्ञकं परात्परमित्यर्थः॥ 4-12 ॥

 \[1 श्रीभाग- अ. उ.।\]  
 \[2 \`उवाच' उ. विहाय कुत्रापि नास्ति।\]  
 \[3 मेकमेव- अ. उ.।\]  
 \[4 स्थूलवत्- मु. अटी.।\]  
 \[5 धृत्- मु. अटी.।\]  
 \[6 ध्वंसन्तं तं- बक. बख. ।\]  
 \[7 वर- बख. उ., वरः- अ.।\]  
 \[8 यतः श्री- मु.।\]  
 \[9 त्वेकै- मु. बक. बख. उ.।\]  
 \[10 त्तमान्- अ.।\]  
 \[11 यद-मु.।\]

 आराधनार्थं विहितो वाचको हि चतुर्विधः ॥ 12

 संज्ञानानापदमयः पिण्डाख्यो बीजलक्षणः ।  
 एभ्यो \[1\]मध्यात्त्वथैकेन वाच्यमामन्त्र्य भक्तितः ॥ 13 ॥  
 अथ संज्ञापदपिण्डबीजभेदेन मन्त्राणां चातुर्विध्यं तेष्वेकतमेन भगवदावाहनाद्यर्चनं चाह- एकैकस्य महामते इत्यादिना सार्धेन। वाच्यं भगवन्तमामन्त्र्यसमावाह्य, अर्चयेदिति शेषः ॥ 12-13 ॥  
 \[1 ध्यात्वा त्व- उ.।\]

 यत्रैकपिण्डवाक्योत्थमन्त्रेणाथोभयात्मना ।  
 अभिन्नलक्षणो वाच्य एक एवोपचर्यते ॥ 14 ॥

 तत्र वै विधिनानेन कुर्यात्ताभ्यां हि\[1\] कल्पनाम् ।  
 कृत्वादौ नाममन्त्रस्य बीजं पिण्डाक्षरं तु वा ॥ 15 ॥

 नयेत् तेनाभिमुख्यं च वाच्यमाद्यन्तकेन\[2\] वा ।  
 संतन्त्र्य\[3\] पदमन्त्रं तु विधिनानेन वै ततः ॥ 16 ॥

 कुर्यात् प्रणवपीठस्थं नमस्कार\[4\]ध्वजान्वितम् ।  
 आभ्यां शान्तस्वरूपत्वादेकत्वमत एव हि ॥ 17 ॥

 संज्ञाख्यं पदमन्त्रं च विद्धि संसिद्धिलक्षणम् ।  
 बीजपिण्जमन्त्रयोरन्यतरेण संज्ञापदमन्त्रयोरन्यतरेण चोभयेनाप्यभिन्नरूपस्यैकस्यैव भगवतोऽर्चनं यत्र कार्यम्, तत्र तन्मन्त्रद्वयस्यापि संमेलनप्रकारम्, तदाद्यन्तयोः प्रणवनमःसंयोजनमन्त्रं चाह- यत्रेति सार्धैश्चतुर्भिः। आद्यन्तकेन वा आदिबीजमन्ते यस्य तत् तथोक्तेन, अन्तेऽपि बीजसहितेनेत्यर्थः। यद्वा अन्त एव बीजसहितेनेत्यर्थः। उभयथाप्युक्तं लक्ष्मीतन्त्रे-  
 आदौ मध्ये तथान्ते च त्रिषु वान्यतरत्र वा ॥  
 येषां पिण्डोऽथवा बीजं ते मन्त्राः सार्वकालिकाः । (21/22-23)  
इति ॥ 14-18 ॥  
 \[विक- अटी. ।\]  
 \[2 न्तगेनेति सार्वत्रिकः पाठः.।\]  
 \[3 स तत्र- अटी. बक. बख.।\]  
 \[4 स्कारं- बख. ।\]

 स्वरोत्थं व्यञ्जनोत्थं वा बीजमेकाक्षरं स्मृतम् ॥ 18 ॥

 स्वरव्यञ्जनसंयोगाद् बह्वर्णः पिण्डमन्त्रराट् ।  
 बीजस्वरूपं पिण्डस्वरूपं चाह- स्वरोत्थमिति। स्वरोत्थम् अकारादिस्वरेष्वन्यतमेन द्वाभ्यां बहुभिर्वा, उत्थम् उत्पन्नमित्यर्थः। तथा चोपबृंहितं लोकमात्रा-  
 एकस्वरं द्विस्वरं वा स्वरव्यञ्जनयोर्द्वयम् ॥  
 बीजं बहुस्वरं वापि विज्ञेयं बहुधेश्वर । (लक्ष्मी. 21/11-12) इति ॥ 18-19 ॥

 द्वाभ्यामाद्यात् तथान्ताच्च स्वरवर्गान्महामते ॥ 19 ॥

 स्वरूपेण हि मन्त्रत्वमन्येषां सह बिन्दुना ।  
 अकारादिषोडशस्वरेष्वाद्यस्वरद्वयस्यान्त्यस्वरद्वयस्य च स्वरूपेणैव मन्त्रत्वम्, अकाराकाराभ्याम्, अन्त्यद्वाभ्याम् अनुस्वारविसर्गाभ्यामित्यर्थः। इदं बीजचतुष्टयं पूर्वं स्वप्नव्यूहमन्त्रचतुष्के च प्रतिपादितं ज्ञेयम् ॥ 19-20 ॥

 स्वरेणैकेन युक्तस्य स्वरयुग्मान्वितस्य च ॥ 20 ॥  
   
 सानुस्वारस्य बीजत्वं व्यञ्जनस्यापि लाङ्गलिन् ।  
 ककारादिव्यञ्जनस्यापि बिन्दुसहितत्वेनैव मन्त्रत्वमाह- स्वरेणेति ॥ 20-21 ॥

 य ॐकाराख्यशब्दस्य विवर्तो दीधितिप्रभः ॥ 21 ॥

 चिल्लक्षणस्त्वनाकारो विद्धि तद्वाचकं त्रिधा ।  
 क्वचित् पिण्डं क्वचिद्बीजं क्वचिच्छब्दमनाहतम् ॥ 22 ॥

 तस्य चोद्गीर्यमाणस्य\[1\] परिणामः स्फुटो हि यः ।  
 बह्वक्षरो बहुपदः स्तुतिसम्बोधलक्षणः ॥ 23 ॥  
 बीजपिण्डसंज्ञापदमन्त्राश्चत्वारोऽपि प्रणवस्य परिणामाः। तत्राद्यास्त्रयः सूक्ष्मपरिणामाः, अन्त्यः स्थूलपरिणाम इत्याह- य ॐकाराख्यशब्दस्येति सार्धद्वाभ्याम्। \[2\]आकारभेद इति यावत्, दीधितिप्रभः केवलतेजोरूप इत्यर्थः। चिल्लक्षणः चिद्रूपः। अनाकारो गुणलक्ष्य इत्यर्थः। एवमेवोपबृंहितं लक्ष्मीतन्त्रेऽपि-  
 शब्दब्रह्मविवर्तोऽयं किरणायुतसंकुलः ॥  
 चिल्लक्षणः सद्\[3\]गुणात्मा तस्य भेदस्चतुर्विधः ।  
 क्वचिद्बीजं क्वचित्पिण्डं क्वचित्संज्ञा क्वचित्पदम् ॥  
 तुर्यं सुषुप्तिः स्वप्नं च जाग्रद्व्यूहादयः\[4\] क्रमात् ॥ (21/9-19)  
एवं च मन्त्रप्रतिपाद्यस्य भगवतः पूर्वं \[5\]परसूक्ष्म(स्य?)स्थूलभेदेन त्रैविध्यम्, तत्र सूक्ष्मस्य तुर्यसुषुप्तिस्वप्नभेदेन त्रैविध्यं च यथा प्रतिपादितम्, तद्विदिहापि प्रणवस्य परत्वम्, बीजपिण्डसंज्ञामन्त्राणां तुर्यसुषुप्तिस्वप्नक्रमेण सूक्ष्मत्वम्, पदमन्त्रस्य स्थूलत्वं चोक्तं भवतीति ज्ञेयम् ॥ 21-23 ॥  
 \[1 चोद्गीयमानस्य- मु. अटी.।\]  
 \[2 विवर्तपदस्य व्याख्यानमेतत्.।\]  
 \[3 षड्-मु.।\]  
 \[4 द्बीजा- मु.।\]  
 \[5 पूर्वापरसूक्ष्मस्य- अ.।\]  
   
 अविनाशी स ॐकारो बीजादीनां महर्द्धिदः ।  
 प्राग्\[1\] दद्यात् प्रणवेनातः सत्याख्येनासनं महत् ॥ 24 ॥

 तस्माद् वै सत्यभिन्नं तु\[2\] बीजं तदुपरि न्यसेत् ।  
 स्वविवर्तेन बीजस्य मूर्त्यु\[3\]त्थानं प्रकल्पयेत् ॥ 25 ॥

 प्राप्तेज्यावसरे नित्यं सम्पन्ने यजने सति ।  
 तप्तोपले जलं यद्वत् तद्वत् विप्रलयं\[4\] स्मरेत् ॥ 26 ॥  
 एवं प्रणवस्य नित्योदितत्वात् सर्वमन्त्राणामप्याधारत्वेनादौ निवेशनम्, तदुपरि तद्विवृत्तस्य बीजस्य न्यासम्, प्रत्यहमाराधनकाले बीजात् तत्परिणामाकारेण संज्ञापदमन्त्रयोरन्यतरस्योत्थानम्, समाप्ते यजने पुनस्तत्रैव लयं चाह- अविनाशीति त्रिभिः। बीजस्य क्षेत्रज्ञरूपत्वात् तदुपरि स्थितानां वर्णानां क्षेत्ररूपत्वाच्च मूर्त्युत्थानमुक्तम्। विप्रलयं स्मरेदित्यनेन मूर्तिरूपस्य मन्त्रस्य बीजे उपसंहारः, बीजस्य तत्कारणे प्रणवे चोपसंहारो बोध्यः। तथा च जयाख्ये-  
 भोगस्थानगता मन्त्राः पूजिता ये यथाक्रमम्\[5\] ॥  
 मुख्यमन्त्रशरीरं तु संप्रविष्टांश्च संस्मरेत् ।  
 ज्वाला ज्वालान्तरे यद्वत् समुद्रस्येव निम्नगाः ॥  
 तं\[6\] मन्त्रविग्रहं स्थूलं सर्वमन्त्रास्पदं द्विज ।  
 प्रविष्टं भावयेत् सूक्ष्मे बुद्ध्यक्षे ह्युभयात्मके ॥  
 परे प्रागुक्तरूपे तु तं सूक्ष्ममुभयात्मकम् ।  
 तं परं प्रस्फुरद्रूपं निराधारपदाश्रितम् ॥  
 स\[7\]न्धिमार्गेण हृत्पद्मे संप्रविष्टं तु भावयेत् । (15/233-237)  
इति ॥ 24-26 ॥

 \[1 प्राग्वि- बक. बख. उ.।\]  
 \[2 रूपं- मु. अटी.।\]  
 \[3 मृत्युस्थानं- मु. अटी.।\]  
 \[4 प्रविलयमिति सार्वत्रिकः पाठः।\]  
 \[5 क्रमात्- मु.।\]  
 \[6 तन्मन्त्र- अ. मु.।\]  
 \[7 सुधी- अ., सिद्धिमार्गण- मु.।\]

 भानु\[1\]प्रसरसंकोचतुल्यमेतद् महामते ।  
 क्रियावशात्तु किन्त्वत्र भेदमात्रोपलक्षणम् ॥ 27 ॥  
 (\[2\]पृथिवीभिन्नस्य?) संज्ञापदमन्त्रयोरन्यतरस्य पूजाकाले बीजात् प्रसरणं तत्समाप्तौ तत्र संकोचश्च कथमुपपद्यत इति शङ्कां किरणसादृश्येन परिहरति- भानुप्रसरेति ॥ 27 ॥  
 \[1 प्रसव- मु.।\]  
 \[2 पृथिवीभिन्नस्येत्यनावश्यकं पदमुभयोर्मातृकयोर्दृश्यते।\]

 न\[1\] यत्र बीजं पिण्डं वा तत्र वै प्रणवादनु ।  
 प्राग्वर्णं पदमन्त्रस्य यत् तदालोकवाचकम् ॥ 28 ॥

 तच्छिष्टं विग्रहं वर्णैस्तस्मादुत्थाप्य वृक्षवत् ।  
 बीजेन पिण्डेन वा विरहिते मन्त्रे प्रथमाक्षरस्यैव बीजत्वम्, तदवशिष्टानां वर्णानां तद्विग्रहत्वेन तस्मादुत्पादनं चाह- न यत्रेति सार्धेन। उत्थाप्येत्यत्राऽर्चयेदिति शेषः। एवमेवोपबृंहितं हरिवल्लभयापि-  
 बीजं बीजवतां जीवः शिष्टं क्षेत्रं प्रकीर्तितम् ॥  
 निर्बीजानामादि जीवः क्षेत्रं तु परिशेषितम् । इति ।  
    (लक्ष्मी. 21/17-18)  
आदि प्रथमवर्णमित्यर्थः ॥ 28-29 ॥  
 \[1 आनीय वीर्यपिण्डं वा- उ.।\]

 केवलं यत्र वै बीजं पिण्डं वा पदवर्जितम् ॥ 29 ॥

 तत्राकाराख्यवर्णस्य क्षेत्रज्ञत्वं विधीयते ।  
 क्षेत्रत्वमवशिष्टानां वर्णानां पिण्डरूपिणाम् ॥ 30 ॥  
 संज्ञापदमन्त्ररहिते बीजे पिण्डे वाऽकारस्य बीजत्वम्, तदवशिष्टानां वर्णानां विग्रहत्वं चाह- केवलमिति सार्धेन। एवमेवोक्तं कमलवासिन्यापि-  
 बीजानां चैव पिण्डानामस्तु क्षेत्रज्ञ उच्यते ॥  
 शिष्टं तु क्षेत्रमुद्दिष्यम्... ..... ..... (लक्ष्मी. 21/18-19) इति।  
बीजानां पिण्डानां पदवर्जितकेवलबीजपिण्डानामित्यर्थः। अस्तु अकारस्त्वित्यर्थः ॥ 29-30 ॥

 केवलस्य हि बीजस्य स्वस्थितिर्ब्रह्मवर्णता ।  
 स्वभावप्रच्युतिर्बीजं बीजोच्चारस्तथाकृतिः ॥ 31 ॥

 बीजवत् पिण्डमन्त्राणां परिज्ञेयः सदोदयः ।  
 अकारेणापि रहितं बीजपिण्डविषयमाह- केवलस्येति सार्धेन। केवलस्य बीजस्य स्वस्थितिरेव ब्रह्मवर्णता स्वस्य स्थूलरूपा सूक्ष्मरूपा च स्थितिरेव ब्रह्मता वर्णता च । ब्रह्मता स्थूलता, \[1\]मूर्तत्वमिति यावत्। वर्णता बीजत्वमित्यर्थः। क्षेत्रत्वं क्षेत्रज्ञत्वमप्यवस्थाभेदेनैकनिष्ठमिति भावः। तथाहि- स्वभावप्रच्युतिः स्थूलताविरहः, मध्यमावस्थेति यावत्। सैव बीजं जीव इत्यर्थः। बीजोच्चारो बीजस्य स्थूलरूपेण स्फुटोच्चारणमेव आकृतिः क्षेत्रमित्यर्थः। एवमेव पिण्डमन्त्राणामप्युदयः परिज्ञेयः, क्षेत्रक्षेत्रज्ञभावो बोध्य इत्यर्थः। लक्ष्मीतन्त्रे त्वेवं क्षेत्रक्षेत्रज्ञभाव एकमात्रबीजविषये प्रतिपादितः। अकारहितबीजविषये तु स्वरस्यैव क्षेत्रज्ञत्वमुक्तम्। तथाहि-  
 ... .... ..... .... अकाररहिते पुनः ।  
 क्षेत्रज्ञ स्वर उद्दिष्ट केवल\[2\] च\[3\] स्वरे पुनः ॥  
 जीवः स्यात् प्रथमा मात्रा द्वितीयादि तनुर्भवेत् ।  
 एकमात्रे तु जीवः स्यात् संस्कारो\[4\] भूतलक्षणम् ॥  
 उच्चार्यमाणं क्षेत्रं स्यान्निःस्वरे पिण्डके पुनः ।  
 प्रथमो जीव उद्दिष्टः शिष्टं क्षेत्रं प्रचक्षते ॥ (21/19-21) इति।  
 संस्कारः शब्दस्य मध्यमावस्थेत्यर्थः। उक्तं खलु तत्रैव-  
  ततः परो य उन्मेषस्तृतीयः शक्तिसंभवः ।  
  मध्यमा सा दशा तत्र संस्कार\[5\]यति संगतिम् ॥  
  वाच्यवाचकभेदस्तु तदा संस्कारतामयः ॥ (18/25-26) इति।  
 भूतलक्षणं स्थूलरूपम्, उच्चार्यमाणं वैखर्यवस्थापन्नमित्यर्थः। तथा चोक्तं तत्रैव- "वैखरी नाम सावस्था वर्णवाक्\[6\] संस्कृतोदया" (18/27) इति ॥ 31-32 ॥

 \[1 मूर्तित्व- मु.।\]  
 \[2 केवलं- अ.।\]  
 \[3 चास्वरे- अ. म.।\]  
 \[4 रोऽद्भुतलक्षणः- मु.।\]  
 \[5 संस्कार इति- अ. मु.।\]  
 \[6 वाक्यस्फुटो- मु.।\]

 यद्बीजलक्षणं मन्त्रं सामर्थ्यं\[1\] वैष्णवं महत् ॥ 32 ॥

 असंख्येयमसंख्यानां वाच्यानां भिन्नरूपणाम् ।  
 तद्यथावत् परिज्ञानाज्ज\[2\]पाद् ध्यानात् समर्चनात् ॥ 33 ॥

 हवनात् तन्मयत्वाच्च निर्बीजं पदमृच्छति ।  
 सहा\[3\]भिमतसिद्धिः स्यात् साधकानां\[4\] सदैव हि ॥ 34 ॥  
 बीजमन्त्रफलमाह- यदिति सार्धद्वाभ्याम्। वैष्णवं सामर्थ्यं भगवत्सामर्थ्यरूपमित्यर्थः। असंख्येयं मन्त्रप्रतिपाद्यस्य नानारूपतयाऽसंख्यातत्वात् तत्प्रतिपादकमपि तथा नानाविधाकारमित्यर्थः। तद्यथावत् परिज्ञानात् तस्य बीजस्य सप्रकारज्ञानादित्यर्थः। निर्बीजं पदम् अनाद्यन्तं \[5\]परमं धामेत्यर्थः। ऋच्छति प्राप्नोति, साधक इति शेषः। सहाभिमतसिद्धिः स्यादिति तेन मोक्षरूपफलेन सहाभिमतार्थसिद्धेरुक्तत्वान्मोक्षस्य प्राधान्यमन्येषामानुषङ्गिकत्वमुक्तं भवति॥ 32-34 ॥  
 \[1 स्वाराध्यं- मु.,स्वाराज्यं- अटी.। \]  
 \[2 जपध्या- बख. उ.।\]  
 \[3 सर्वा- मु.। अटी. अ.।\]  
 \[4 कस्य- मु. अटी.।\]  
 \[5 परं- म.।\]

 पिण्डादिभ\[1\]गवन्मन्त्रमूर्तीनामेवमेव हि ।  
 परिज्ञानाद् भवेत् किन्तु पिण्डात् तत्स्थैर्यमुत्तमम् ॥ 35 ॥

 नानात्वं नाममन्त्राच्च नानालोकान्तरोत्थितम् ।  
 भवेत् सर्वपदप्राप्तिः परिज्ञानात् पदाभिधात् ॥ 36 ॥  
 पिण्डसंज्ञापदमन्त्राणामप्येवमेव चतुर्विधपुरुषार्थप्रदत्वमस्ति, किन्तु तत्र मोक्षेतरफलस्थैर्यादिकं भवेदित्याह- पिण्डादीति सार्धद्वाभ्याम्। तत् स्थैर्यं मोक्षेतराभिमतार्थस्थैर्यमित्यर्थः। नानात्वं तेषामेव नानाविधत्वमित्यर्थः ॥ 35-36 ॥  
 \[1 दिर्भग- मु. अटी.।\]  
    
 सबीजं वा सपिण्डं वा मन्त्राणां यत्परं\[1\] द्वयम् ।  
 विदधाति \[2\]फलं स्वं स्वं किन्त्वाद्यं भावयेत् \[3\]परम् ॥ 37 ॥

 मन्त्रक्षेत्रज्ञरूपत्वाद्\[4\] यस्मात् सर्वेश्वरोऽच्युतः ।  
 व्याप्यव्यापकरूपेण वर्ततेऽनुग्रहेच्छया ॥ 38 ॥  
 बीजपिण्डाभ्यां सह संज्ञापदमन्त्रयोः संयोजनमुक्तम्। तत्र फलप्रदत्वं पूर्वस्य वा परस्य वोभयोर्वेत्याकाङ्क्षायां परस्यैव स्वफलप्रदत्वम्, पूर्वस्य तु क्षेत्रज्ञरूपेण भावनामात्रं चाह- सबीजमिति सपादेन ॥ 37-38 ॥  
 \[1 यत्पद- उ.।\]  
 \[2 पदं- मु. अटी.।\]  
 \[3 पदम्- बक. बख.।\]  
 \[4 कृपया - अ.।\]

 व्याप्यव्यापकरूपेण वर्ततेऽनुग्रहेच्छया ॥ 38 ॥

 व्याप्यरूपेण भूलोकाद् भोगादारभ्य चाखिलात् ।  
 षाड्गुण्यमहिमान्तं\[1\] च ददाति फलमुत्तमम् ॥ 39 ॥

 स्वपदं भोगखिन्नस्य दिव्यदेहस्य कर्मिणः ।  
 क्षेत्रज्ञबीजपिण्डात्मा निरावरणलक्षणः ॥ 40 ॥

 ज्ञानं यदमलं शुद्धं संयच्छत्यात्मलाभदम् ।  
 पुनरिममेवार्थं सहेतुकं द्रढयन् क्षेत्रक्षेत्रज्ञयोरुभयोरपि भगवद्रूपत्वात् क्षेत्रस्यैव भोगमोक्षप्रदत्वं क्षेत्रज्ञभूतस्य बीजपिण्डान्यतरस्य तु मोक्षसाधकज्ञानप्रदत्वं चाह- यस्मादिति सपादैस्त्रिभिः। व्याप्यव्यापकरूपेण क्षेत्रक्षेत्रज्ञरूपेणेत्यर्थः। निरावरणलक्षणो व्यापकरूप इत्यर्थः ॥ 38-41 ॥  
 \[1 मभिमानं- मु. अटी.।\]  
   
 शक्तिव्यक्तिमयत्वं च जाग्रद्वृत्तेः \[1\]पदात्मनः ॥ 41 ॥

 एवं संज्ञात्मनः स्वप्नवृत्तेरेकत्वमस्ति च ।  
 सुषुप्तिवृत्तेः पिण्डाख्यमन्त्रस्यैव\[2\] महामते ॥ 42 ॥ 

 बीजात्मनस्तु\[3\]र्यवृत्तेः शक्तिव्यक्तित्वमस्ति वै ।  
 जाग्रत्स्वप्नसुषुप्तितुर्यावस्थानां पदसंज्ञापिण्डबीजानां च क्रमेण परस्परं शक्तिव्यक्तित्वमाह- शक्तीति द्वाभ्याम्॥ 41-43 ॥  
 \[1 परा- मु. अटी.।\]  
 \[2 ख्यं- बक. बख. अ. उ.।\]   
 \[3 स्तस्य- मु. अटी.।\]

 व्यक्तिर्ज्ञानफलोपेता\[1\] नियता यद्यपि स्मृता ॥ 43 ॥  
   
 भगवन्मन्त्रमूर्तीनां तथापि परमात्मनः ।  
 आद्यस्य चातुरात्म्यस्य केवलस्याथवा विभोः ॥ 44 ॥

 चतुष्प्रकारं यन्मन्त्रं विद्धि तन्मोक्षभूतिदम् ।  
 अतोऽन्यथा यदुद्दिष्टममिश्रं मिश्रमेव हि ॥ 45 ॥

 फलं भाव\[2\]वशाच्चैव तत्तथा विद्धि नान्यथा ।  
 यद्यपि बीजादिभगवन्मन्त्रव्यक्तेर्ज्ञानप्रदत्वं भोगमोक्षफलप्रदत्वं च नियमेनोक्तम्, तथापि तत्सुषुप्तिव्यूहादिमन्त्रव्यक्तिविषयम्, परमन्त्राणां तु चतुर्विधानामपि मोक्षप्रदत्वमेवेत्याह- व्यक्तिरिति त्रिभिः। आद्यस्य चातुरात्म्यस्य, तुर्यव्यूहस्येत्यर्थः। केवलस्य विभोः, परात्परस्येत्यर्थः। अतोऽन्यथा यदुद्दिष्टं सुषुप्तिव्यूहादिक्रमेणोक्तं मन्त्रजातमित्यर्थः। अमिश्रं फलं केवलमोक्षमित्यर्थः। मिश्रं फलं भोगसहितं मोक्षमित्यर्थः। भाववशात् तत्तदभिसन्ध्यनुसारेणेत्यर्थः। ददातीति शेषः। एवं च द्वितीयपरिच्छेदोक्तस्य परमन्त्रस्य पदमन्त्रत्वेऽपि मुख्यतो मोक्षप्रदत्वात्, अत एव तन्मन्त्रस्य योगिभिरुपास्यत्वेन पूर्वमुक्तत्वाच्चेदानीं संज्ञापदमन्त्रसामान्यस्य भोगप्रदातृत्वोक्तिर्विरुद्ध्यतीत्यभिप्रायेणैवं विषयव्यवस्था कृतेति बोध्यम् ॥ 43-46 ॥  
 \[1 बलो- मु. अटी.।\]  
 \[2 भाग- मु.।\]

 ज्ञात्वैवमर्चयेत् पश्चान्नानामन्त्रैर्महामते ॥ 46 ॥

 गौणमुख्यादि\[1\]गुह्यैस्तु प्रादुर्भावगणं विभोः ।  
 एवं तत्तन्मन्त्रफलभेदादिज्ञानपूर्वकं भगवदर्चनं कुर्यादित्याह- ज्ञात्वेति। प्रादुर्भावगणं वक्ष्यमाणपद्मनाभाद्यवतारसमूहमित्यर्थः ॥ 46-47 ॥  
 \[1 तिगु- मु.।\]

 महाज्योतिस्वरूपस्य सह\[1\] वै चतुरात्मना ॥ 47 ॥

 प्राग् जाग्रत्पदसंस्थस्य लेशेनोक्तं तदर्चनम् ।  
 इदानीं सविशेषेण\[2\] मन्त्रध्यानक्रियान्वितम् ॥ 48 ॥

 प्रवक्ष्यामि समासेन श्रृणुष्वायतलोचन ।  
 परेण भगवता सह जाग्रद्व्यूहस्यार्चनं पूर्वं संग्रहेणोक्तम्, इदानीं सविशेषं वक्ष्यामीत्याह- महाज्योतिरिति द्वाभ्याम्। महाज्योतिस्वरूपस्य परस्येत्यर्थः। चतुरात्मना सह वासुदेवादिचातुरात्म्येन सहेत्यर्थः। "स्वमूर्तिभिरमूर्ताभिरच्युताद्याभिरन्वितः" (2/72) इति तत्रापि चातुरात्म्यमुक्तं हि। जाग्रत्पदसंस्थस्य जाग्रद्व्यूहस्येत्यर्थः। प्राक् पूर्वम्, तदर्चनं तथाविधमर्चनम्, लेशेनोक्तं द्वितीयपरिच्छेदे मानसार्चनम्, षष्ठपरिच्छेदे बाह्यार्चनं चोक्तमित्यर्थः ॥ 47-49 ॥  
 \[1 सहैव- उ.।\]  
 \[2 तु वि- अटी.।\]

 विशाखयूपो भगवान् स्वयं विश्वसिसृक्षया ॥ 49 ॥

 अध्यक्षेण स्वरूपेण समुदेत्येक हि ।  
 महिमानं तु निश्शेषं शुद्ध\[1\]संवित्पुरस्सरम् ॥ 50 ॥

 आदायाद्यपदस्थस्य चातुरात्म्यस्य वै विभोः ।  
 आदौ सकलविभवदेवानामधिपेर्विशाखयूपसंज्ञस्य भगवतः प्रादुर्भावरीतिमाह - विशाखयूप इति द्वाभ्याम्। आद्यपदस्थस्य चातुरात्म्यस्य (च?) \[2\]तुर्यव्यूहस्य। शुद्धसंवित्पुरस्सरं महिमानमादाय व्यूहविभवावतारसाधनोपकरणं संगृह्येत्यर्थः। एवमेवोपबृंहितं जगज्जनन्यापि-  
 तुर्याद्य\[3\]स्वप्नपर्यन्ते चातुरात्म्यादिके हि यत् ॥  
 तत्तदैश्वर्यसंपन्ने षाड्गुण्यं सुव्यवस्थितम् ।  
 तदादायाखिलं दिव्यं शुद्धसंवित्पुरस्सरम् ॥  
 विभजत्यात्मनात्मानं वासुदेवादिरूपकः\[4\] । (लक्ष्मी. 11/15-17)  
इति ॥ 49-51 ॥  
 \[1 शुद्धं- अ. उ.।\]  
 \[2 तुर्यव्यमहस्य- अ.।\]  
 \[3 तुर्याद्ये- मु.।\]  
 \[4 रूपतः - मु.।\]

 तथा\[1\] चाधारभूयिष्ठ\[2\]देवानां चेष्टितं हि यत् ॥ 51 ॥

 सितादयः कान्तयोऽथ श्रयादिकं च महामते ।  
 सलाञ्छनं वैभवीयं सायुधं बीजमेव तु ॥ 52 ॥  
   
 ज्ञानाद्यं गुणषट्कं च तदुक्ताः शक्तयोऽ\[3\]खिलाः ।  
 अणिमाद्यष्टकं चैव स्थित्युत्पत्तिलयोदयाः\[4\] ॥ 53 ॥

 शक्तिः सा चातुरात्मीया त्वैश्वरीत्यभिधीयते ।  
 तदुपकरणानां विवरणमाह- तथा चेति त्रिभिः। श्र्यादिकं श्रीदेव्यादिकं शक्तिजालमित्यर्थः। एषां सर्वेषामपि षाड्गुण्यमयत्वमुक्तं लक्ष्मीतन्त्रे-  
 परादिविभवान्तानां सर्वेषां देवतात्मनाम् ।  
 शुद्धषाड्गुण्यरूपाणि वपूंषि त्रिदशेश्वर ॥  
 यावन्त्यस्त्राणि देवानां चक्र\[5\]शङ्खादिकानि वै ।  
 भूषणानि विचित्राणि वासांसि विविधानि च ॥  
 ध्वजाश्च विविधाकाराः कान्तयश्च सितादिकाः ।  
 वाहनानि विचित्राणि सत्याद्यानि सुरेश्वर ॥  
 शक्तयो भोगदाश्चैव विविधाकारसंस्थिताः\[6\] ।  
 आन्तःकरणिको वर्गस्तदीया वृत्तयोऽखिलाः ॥  
 यच्च यच्चोपकरणं सामान्यं पुरुषान्तरैः ।  
 षाड्गुण्यनिर्मितं विद्धि तत्सर्वं बलसूदन ॥ (11/32-36) इति ॥ 51-54 ॥  
 \[1 यथा- मु. बक.।\]  
 \[2 भूयिष्ठं- बक. अ., भूमिष्ठ- उ.।\]  
 \[3 यो या- अ. उ., यो यत्- मु. अटी.।\]  
 \[4 यादयः- अ., लोदयः- उ.।\]  
 \[5 शङ्कचक्रा- अ.।\]  
 \[6 संस्थितिः- अ. मु.।\]  
   
 यथा\[1\]र्ककिरणव्रातं त्यक्त्वा तेजःकणो महान् ॥ 54 ॥

 स्वकारणं विना सर्वमापूरयति गोचरम् ।  
 स्वातन्त्र्यात् परिपूर्णत्वात् तद्वत् स परमेश्वरः ॥ 55 ॥

 विहाय वासुदेवा\[2\]द्यं मूर्तिशाखा\[3\]चतुष्टयम् ।  
 वैभवीयस्य यूथस्य पतित्वेनावतिष्ठते ॥ 56 ॥

 सम्भूतिस्थितिसंहारभोगकैवल्यलक्षणम् ।  
 प्रेरयन् वै धिया चक्रं पञ्चारमिदमुत्तमम् ॥ 57 ॥  
 सूर्यतेजःकणदृष्टान्तपूर्वकं तस्य विशाखयूपस्यैव विभवदेवताधिपत्यमाह- यथेत्यादिभिः सार्धैः। (षड्भिः? त्रिभिः)। एवमेवोपबृंहितं लोकमात्रापि-  
 पुनर्विभववेलायां विना मूर्तिचतुष्टयम् ॥  
 विशाखयूप एवैष विभवान् भावयत्युत । इति ।  
    (लक्ष्मी. 11/17-18)  
 ननु भवता प्रथमपरिच्छेदव्याख्यानप्रकरणे विभवदेवानामनिरुद्धोत्पन्नत्वमुक्तम्, इदानीं विशाखयूपस्य तत्कारणत्वमुच्यते। कथमुभयोरविरोध इति चेत्, सत्यम्। उभयोरभेदेनाविरोधो बोध्यः ॥ 54-57 ॥  
 \[1 यथार्कः- अ.।\]  
 \[2 द्यमूर्तिः- अ.।\]  
 \[3 श्शाख- बक. बख.।\]  
   
 स्मर्तव्यः स्वपदस्थः स स्वबीजे\[1\]नामलात्मना ।  
 आमूर्धतोऽङ्घ्रिपर्यन्तं तदीयं गात्रमण्डलम् ॥ 58 ॥

 रत्नवद् वैभवीयैस्तु बीजैर्भाव्यमलङ्कृतम् ।  
 क्रमादुच्चार्यमाणैस्तैरमृतौघेन पूर्ववत् ॥ 59 ॥  
   
 पूजनात् परमेशत्वमचिरादेव गच्छति\[2\] ।  
   
 विशाखयूपस्य तद्बीजेन स्वपदे ध्यानम्, पद्मनाभादिबीजैस्तदीयगात्रालङ्करणध्यानम्, तदर्चनफलं चाह- स्मर्तव्य इति सार्धद्वाभ्याम् ॥ 58-60 ॥

 \[1 स्वबीजेन स्वामलात्मना- मु. अटी.।\]  
 \[2 यच्चति- अ. उ.।\]

 श्रृणु तद्बीजनिचयं सावधानेन चेतसा ॥ 60 ॥  
   
 तत्प्रसादात् परां सिद्धिं प्रयान्ति भगवन्मयाः ।  
 शुचौ देशे मनोज्ञे च सुलिप्ते पुष्पभूषिते\[1\] ॥ 61 ॥

 चन्दनक्षोदसंयुक्ते सुधूपेनाधिवासिते ।  
 विलिख्य मातृकाचकं भेदेनानेन वै पुनः ॥ 62 ॥

 येन सन्दृष्टमात्रेण शतधा याति कल्मषम् ।  
 प्रागादौ पञ्चवर्गान्तं\[2\] मध्यान्तं मध्यतो लिखेत् ॥ 63 ॥

 यादयो नव नाभिस्था आदयः षोडशारगाः ।  
 कादयो नेमिगाः सर्वे पूर्वचक्रे यदक्षगम् ॥ 64 ॥

 तदस्मिन् प्रधिभूतं\[3\] तु पूजयेद् विधिना ततः ।  
 शब्दब्रह्ममयं चक्रमर्घ्यपुष्पादिकैः क्रमात् ॥ 65 ॥  
 विभवदेवबीजोद्धरणार्थं\[4\] वर्णचक्ररचनां तदर्चनं चाह- श्रृण्विति सार्धैः पञ्चभिः। वर्गान्ता ङकारञकार\[5\]णकारनकारमकारा इत्यर्थः। यावदो नव यकारादिक्षकारान्ताः। पूर्वचक्रे द्वितीयपरिच्छेदोक्ते चक्रे। अक्षगं यद्वर्णं प्रणव इत्यर्थः॥ 60-65 ॥  
 \[1 यच्चति- अ. उ.।\]  
 \[2 न्तात्- बक. बख., न्तान्- उ.।\]  
 \[3 पृथिवीभूतं- अ.।\]  
 \[4 द्धार- मु.।\]  
 \[5 \`णकार' नास्ति- अ.।\]


 तन्मध्यादुद्धरेदादौ सर्वेषां कारणं हि यत् ।  
 उदक्स्थमक्षरं चाक्षादरान्ताद्येन भूषितम् ॥ 66 ॥

 विद्धि सर्वेश्वरस्येदं बीजं निर्बीजकारणम् ।  
 एतदेवाब्जनाभस्य विसर्गसहितं स्मृतम् ॥ 67 ॥

 नेमिवर्गाद् द्वितीयं वै ततोऽरात् षष्ठमक्षरम् ।  
 अष्टमं नाभिदेशाच्च तत्संख्यं नेमिमण्डलात् ॥ 68 ॥

 नेमिपूर्वमतो नाभेः सप्तमं पञ्चमारगम् ।  
 अराच्चतुर्दशं\[1\] त्वक्षात् पश्चिमाशागतं हि यत्\[2\] ॥ 69 ॥

 नेमेरेकादशं चाथ षोडशं च त्रयोदशम् ।  
 पञ्चमं नाभिदेशाच्च नेमेरेकोनविंशकम् ॥ 70 ॥

 तदन्तं सप्तमं चैव नवमं हि महामते ।  
 नाभेस्तृतीयं तदनु नेमेस्तत्संख्यमेव च ॥ 71 ॥

 द्वादशं च बहिष्ठेभ्यो दशमं\[3\] षोडशात् परम् ।  
 नाभिपूर्वं ततो वर्णं नेमेः पञ्चदशं हि यत् ॥ 72 ॥

 तुर्यसंख्यमराद्बीजं ततो नाभिचतुर्थकम् ।  
 षष्ठं नेमेश्चतुर्थं च मध्य\[4\]मक्षात् तथा हरेत् ॥ 73 ॥

 तत्रैव पूर्वदिकसंस्थं यद् बाह्याद्वै पञ्चमं ततः ।  
 अक्षाद् दक्षिणदिक्संस्थं नेमेरष्टादशं ततः ॥ 74 ॥

 द्वितीयं नाभिदेशाच्च तदन्ते सप्तमारगम् ।  
 चतुर्दशमतो\[5\] नेमेः षष्ठं नाभेरथाहरेत् ॥ 75 ॥

 सर्वे कारणवन्मूर्ध्ना योजनीयाः समासतः ।  
 प्रणवाद्या नमोन्ताश्च तेजसातीव निर्भराः\[6\] ॥ 76 ॥  
 बीजोद्धारक्रममाह- तन्मध्यादित्यारभ्य तेजसाऽतीव निर्भरा इत्यन्तम्। अक्षाद् उदक्स्थमक्षरं नकारमुद्धत्य, अरान्ताद्येनानुस्वारेण भूषितं कुर्यात्। तथा च नमिति प्रयोगः। इदं सर्वेश्वरस्य विशाखयूपस्य बीजम्। एतदेव विसर्गसहितं चेद् अब्जनाभस्य बीजं भवति। ध्रुवबीजं तु नेमिवर्गाद् द्वितीयं खकारः। अनन्तबीजं तु अरात् षष्ठमक्षरम् ऊकारः। एवं क्रमेण षष्ठं नाभेरथाहरेदिति पातालशयनबीजान्तमर्थो बोध्यः।  
 सर्वे बीजाः कारणवत् पूर्वोक्तविशाखयूपवत्, मूर्ध्ना अनुस्वारेण योजनीयाः। प्रणवाद्या नमोन्ताश्च ज्ञेयाः। तथा चैषां प्रयोगः-  
 ॐ नो नमः, ॐ खं नमः, ॐ ऊँ नमः, ॐ हं नमः, ॐ टं नमः, ॐ कं नमः, ॐ सं नमः, ॐ उंनमः, ॐ औं नमः, ॐ णं नमः, ॐ डं नमः, ॐ यं नमः, ॐ तं नमः, ॐ शं नमः, ॐ नं नमः, ॐ अं नमः, ॐ जं नमः, ॐ टं नमः, ॐ लं नमः, ॐ गं नमः, ॐ ढं नमः, ॐ ठं नमः, ॐ पं नमः, ॐ यं नमः, ॐ दं नमः, ॐ रं नमः, ॐ वं नमः, ॐ लं नमः, ॐ धं नमः, ॐ मं नमः, ॐ डं नमः, ॐ चं नमः, ॐ अं नमः, ॐ फं नमः, ॐ रं नमः, ॐ ऋं नमः, ॐ थं नमः, ॐ षं नमः। इत्यष्टत्रिंशद् बीजानि ॥ 66-76 ॥  
 \[1 शान् पक्षान्- अ.।\]  
 \[2 तत् - अ.।\]  
 \[3 नवमं - बक. बख.।\]  
 \[4 माक्षा- मु. अ. अटी.।\]  
 \[5 मधो- मु., मथो- अटी.।\]  
 \[6 निर्हराः- अ.।\]  
   
 पद्मनाभादयो देवा वाच्यास्तेषां क्रमेण तु ।  
 पद्मनाभो ध्रुवोऽनन्तः शक्त्यात्मा मधुसूदनः ॥ 77 ॥

 विद्याधिदेवः कपिलो विश्वरूपो विहङ्गमः ।  
 क्रोडात्मा वडवावक्त्रो धर्मो वागीश्वरस्तथा ॥ 78 ॥

 देव एकार्णवशयः कूर्मः पातालधारकः ।  
 वाराहो नर\[1\]सिंहश्चाप्यमृता\[2\]हरणस्तु वै ॥ 79 ॥

 श्रीपतिर्दिव्यदेहोऽथ कान्तात्माऽमृतधारकः ।  
 राहुजित्\[3\] कालनेमिघ्नः पारिजातहरो महान् ॥ 80 ॥

 लोकनाथस्तु शान्तात्मा दत्तात्रेयो महाप्रभुः\[4\] ।  
 न्यग्रोधशायी भगवानेकश्रृङ्गतनुस्ततः ॥ 81 ॥

 देवो वामनदेहस्तु सर्वव्यापी\[5\] त्रिविक्रमः ।  
 नरो नारायणश्चैव हरिः कृष्णस्तथैव च ॥ 82 ॥

 ज्वलत्परशुधृग्रामो रामश्चान्यो धनुर्धरः ।  
 वेदविद् भगवान् कल्की पातालशयनः प्रभुः ॥ 83 ॥

 प्रादुर्भावगणो मुख्य इत्युक्तस्ते समासतः ।  
 एषां वाच्यान् पद्मनाभाद्यष्टत्रिंशद्देवान् क्रमेणाह- पद्मनाभादय इति प्रक्रम्य इत्युक्तस्ते समासत इत्यन्तम्। देव इति पदमेकार्णवशयस्य विशेषणम्। पातालधारक इति कूर्मविशेषणम्। दिव्यदेह इति श्रीपतिविशेषणम्। अमृतधारक इति कान्तात्मनो विशेषणम्। महानिति पारिजातहरस्य विशेषणम्। शान्तात्मेति लोकनाथस्य विशेषणम्। महाप्रभुरिति दत्तात्रेयस्य विशेषणम्। भगवानिति न्यग्रोधशायिनो विशेषणम्। देव इति वामनस्य, सर्वव्यापीति त्रिविक्रमस्य च विशेषणम्। ज्वलत्परशुधृगिति रामस्य, धनुर्धर इत्यन्तस्य रामस्य च विशेषणम्। भगवानिति कल्किनः, प्रभुरिति पातालशयनस्य च विशेषणम्। एवं विशेषणविशेष्यमबुध्वा पारमेश्वरव्याख्याने विमानार्चनप्रकरणे एकश्रृङ्गतन्वादिषु द्वादशमूर्तिषु, कूर्मादिषु द्वा\[6\]दशमूर्तिषु च जागरूकास्वप्येकश्रृङ्गादिपातालशयनान्तमेकादश मूर्तयः, कूर्मादिन्यग्रोधशाय्यन्तमेकादश मूर्तय इति च लिखितम्। अतः सावधानं बोद्धव्यम्\[7\]।  
 एवं चात्र पद्मनाभादिपातालशयनान्ता अष्टत्रिंशद्विभवदेवा ज्ञेयाः। तथा च लक्ष्मीतन्त्रे- "पद्मनाभो ध्रुवोऽनन्तः" (11/19)इति प्रक्रम्य "त्रिंशच्चाष्टाविमे देवाः पद्मनाभादयो मताः" (11/25) इत्युक्तम्। अहिर्बुध्न्यसंहितायां तु पञ्चमेऽध्याये एवमेव विभवदेवानुक्त्वा "त्रिंशच्च नव चैवैते पद्मनाभादयो मताः" (5/57) इत्युक्तम्, नैतावता परस्परविरोधः शङ्कनीयः। पद्मनाभादयोऽष्टत्रिंशद्देवाः, तेषामधिपतिर्विशाखयूपस्त्वेकः। तेन सहैकोनचत्वारिंशद्देवा इत्यभिप्रायेण "त्रिंशच्च नव चैवैते" (5/57) इत्युक्तमिति बोध्यम्। \[8\]यतो विशाखयूपस्य विभवदेवाधिपत्यं पूर्वमेवोक्तम्- "वैभवीयस्य यूथस्य\[9\] पतित्वेनावतिष्ठते" (9/56) इति। अत एवात्र विशाखयूपपुरस्सरमेकोनचत्वारिंशद्बीजान्युक्तानि। किञ्च, ध्यानप्रकरणेऽपि-  
 त्रयाणां मुख्यपूर्वाणां ध्रुवान्तानां पुरोदितम् ।  
 शेषादीनामशेषाणामिदानीमवधारय ॥  
 ध्यानं पातालनिलयपर्यन्तानां यथास्थितम् । (12/3-4)  
इति विशाखयूपस्यापि विभवदेवैः साहचर्यं वक्ष्यति। ननु- "पद्मनाभो ध्रुवोऽनन्तः" (5/50) इति प्रक्रम्य, "त्रिंशच्च नव चैवैते पद्मनाभादयो मताः" (5/57) इति पद्मनाभादीनामेवैकोनचत्वारिंशत्संख्याकत्वेनोक्तत्वादनुक्तविशाखयूपस्य संख्यापूरणार्थँ तत्र संयोजनमनुचितम्। तथा गत्यभावे तद्योजनं कार्यम्। अस्ति च गत्यन्तरम्। तथाहि- "श्रीपतिर्भगवान् देवः" (अहि. 5/53) इत्यत्र देवशब्देन पौष्करोक्तमन्दरोत्पाटकृद्देवो ग्राह्याः, उभयत्राप्येकरूपदेवशब्दप्रयोगात्, प्रकरणाच्च। पौष्करे हि-  
 मन्दरोत्पाटकृद् देवस्त्वमृताहरणस्तथा ।  
 सुधाकलशधृक् चैव वनिताकृतिविग्रहः ॥  
 भूयो रूपान्तरं चैव राहोश्चिच्छेद मस्तकम् ।  
 एवं चतुर्धा भगवान् एष एव महामते ॥  
 प्रादुर्भावान्तरोपेतः प्रादुर्भावोत्तमोत्तमः । (36/215-217)  
इति मन्दरोत्पाटकृदवतारस्य पार्थक्येन निर्देशः कृत इति चेन्न; अहिर्बुध्न्ये- "पद्मनाभो ध्रुवोऽनन्तः" (5/50) इति प्रक्रम्य सात्वतोक्तानुपूर्व्या एव पठितत्वात्, "सात्वते शासने सर्वं तत्तदुक्तं महामते\[9\]" (5/59) इति पद्मनाभादिलक्षणानां सात्वते द्रष्टव्यत्वेनोक्तत्वाच्चाहिर्बुध्न्यस्थवाक्यानामपि सात्वतानुसारेणैव व्याख्येयत्वात्। सात्वते हि मन्दरोत्पाटकृद् देवो न पृथग् निर्दिष्टः। तस्मात्-  
 आप्तकामः स भगवान् स्वव्यापारवशेन तु ॥  
 स्वां शक्तिमवलब्यास्ते पद्मनाभात्मना पुनः । (9/97-98)  
 इ(ति पूर्वो?त्यु)क्तेः पद्मनाभविशाखयूपयोरभेदात्। अत एवेश्वरपारमेश्वरयोरङ्कुरार्पणप्रकरणे- "अब्जनाभं परं चैव पद्मनाभं ध्रुवं तथा" (ई. सं. 10/174; पा. सं 15/159) इति विशाखयूपस्यापि पद्मनाभशब्देनैव विशाखयूपोऽपि संगृहीत इति सूक्ष्मदृष्ट्या बोध्यम्। नन्वहिर्बुध्न्यवाक्य\[10\]स्यैवं कथञ्चिद् गतिरुक्ता,  
 पद्मनाभादिकाः सर्वे वैभवीयास्तथैव च ।  
 षट्त्रिंशत्संख्याताः प्राधान्येन गणेश्वर ॥  
 षट्त्रिंशद्भेदभिन्नस्तु पद्मनाभादिकाः सुराः ।  
 अनिरुद्धात् समुत्पन्ना दीपाद्दीप\[11\] इवेश्वराः\[12\] ॥ (तत्त्वा., पृ. 134) इति विष्वक्सेनसंहितावाक्यस्य का गतिरिति चेत्, तद्गतिकल्पनं तु श्रीमद्रम्यजामातृमुनिभिरेव तत्त्वत्रयव्याख्याने कृतम्। तथाहि - अहिर्बुघ्न्यसंहितोक्तैकोनचत्वारिंशद्विभवदेवेषु विहाय मुमुक्षुभिरर्च्याः पद्मनाभादयो मुख्यप्रादुर्भावाः षट्त्रिंशदिति विष्वक्सेनसंहितायामुक्तमिति।  
 नन्वेवं गतिकल्पनमज्ञानमूलकम्, यतः- "पद्मनाभो ध्रुवोऽनन्तः" (5/50) इत्यहिर्बुध्न्योक्तानुपूर्व्यां स्थितस्य वेदविच्छब्दस्य वेदव्यासोऽर्थ इति रम्यजामातृमुनिभिर्न ज्ञातम्, तस्य वेदव्यासपरत्वनिर्णायकसहस्रनामभाष्यवाक्यमपि नाधीतमिति चेत्, किमरे मूढाग्रगण्य! तेषामाचार्याणामाशयमविदित्वा दूषयसि-  
 कृष्णद्वैपायनं व्यासं विद्धि नारायणं प्रभुम् ।  
 को ह्यन्यो भुवि मैत्रेय महाभारतकृद् भवेत् ॥  
    (वि. पु. 3/4/5)  
इत्युक्तमहामहिम्नि सूत्रकृति श्रीकृष्णद्वैपायने साक्षाद् भगवदवतारत्वमेव तेषामभिमतम्।  
 ननु तर्हि व्यासस्यावेशावतारत्वं मुमुक्षुभिरनुपास्यत्वं च तैरेव कथमुक्तमिति चेत्, सत्यम्। न तत् कृष्णद्वैपायनविषयम्, अपि तु विष्णु\[13\]पुराणोक्ताष्टाविंशतिसंख्याकव्यासान्तरविषयम्।  
 ननु च सहस्रनामभाष्ये- "तत्र प्रादुर्भावाः केचित् साक्षात्, यथा मत्स्यकूर्मादयः। अन्ये तु ऋष्यादिविशिष्टपुरुषाधिष्ठानेन; यथा भार्गवरामकृष्णद्वैपायनादयः" (पृ. 182) इति कृष्णद्वैपायनस्यैवावेशावतारत्वमुक्तम्, तस्य का गतिरिति चेत्, तच्च कल्पभेदेनावतीर्णकृष्णद्वैपायनविषयं बोध्यम्, अन्यथा आचार्योक्तिविरोधात्। यथा तत्त्वत्रयव्याख्याने बुद्धस्य साक्षादवतारत्वमाचार्यहृदये प्रतिपादितम्। विष्वक्सेनसंहितादिषु तस्यावेशावतारत्वमुक्तम्। उभयोर्विरोधः कल्पभेदेन परिहरणीय इति व्याख्यातम्, तद्वदिहापीति\[14\] संतोष्टव्यमायुष्मता ।  
 ननु "प्रादुर्भावगणो मुख्यः" (9/84) इति\[15\] पद्मनाभभाद्यष्टत्रिंशद्देवानामपि मुख्यप्रादुर्भावत्वमुक्तम्, तदन्तःपातिकपिलादीनां गौणत्वं कथं वक्तुं शक्यमिति चेत्, ब्रूमः- अत्र "प्रादुर्भावगणो मुख्यः" (9/84) इत्यत्र स्थितो मुख्यशब्दो विष्वक्सेनसंहितोक्तो मुख्यशब्दश्च न समानार्थकः, यतो विष्वक्सेनसंहितायाम्-  
 प्रादुर्भावो द्विधा प्रोक्तो गौणमुख्यविभेदतः ।  
 मदिच्छया हि गौणत्वं मनुष्यत्वमिवेच्छया ॥  
 सूकरत्वं\[16\] च मत्स्यत्वं नारसिंहत्वमेव च ।  
 यथा वा दण्डकारण्ये कुब्जाम्रत्वं ममेच्छया ॥  
 यथा वाजिमुखत्वं च मम संकल्पतो\[17\] भवेत् ।  
 सेनापते ममेच्छातो गौणत्वं न च कर्मणा ॥  
 प्रादुर्भावास्तु मुख्या ये मदंशत्वाद्विशेषतः ।  
 अजहत्स्वभाव\[18\]विभवदिव्याः प्राकृतविग्रहाः ॥  
 दीपाद् दीप\[19\] इवोत्पन्ना जगतो रक्षणाय ते ।  
 अर्च्या एव हि सेनेश अनर्च्यादितरान् विदुः ॥  
 अनर्च्यानपि वक्ष्यामि प्रादुर्भावान् यथाक्रमम् ।  
 चतुर्मुखस्तु भगवान् सृष्टिकार्ये नियोजितः ॥  
 शङ्कराख्यो महारुद्रः संहारे विनियोजितः ।  
 मोहनाख्यस्तथा बुद्धो व्यासश्चैव महानृषिः ॥  
 वेदानां व्यसने तत्र देवेन विनियोजितः ।  
 अर्जुनो धन्विनां श्रेष्ठो जामदग्न्यो महानृषिः ॥  
 वसूनां पावकश्चापि वित्तेशश्व तथैव च ।  
 एवमाद्यास्तु\[20\] सेनेश प्रादुर्भावैरधिष्ठिताः ॥  
 जीवात्मानः सर्व एते नोपा\[21\]स्तिर्वैष्णवी हि सा ।  
 आविष्टमात्रास्ते सर्वे कार्यार्थममितद्युते ॥  
 अनर्च्याः सर्व एवैते विरुद्धत्वान्महामते ।  
 अहङ्कृतियुताश्चैव\[22\] जीवमिश्रा \[23\]ह्यधिष्ठिताः ॥  
    (तत्त्व., पृ. 130-132)  
इत्यादिभिर्मुख्यः साक्षादवतारः, गौणस्त्वावेशावतार इति प्रतिपादितम्। अत्र तु साक्षादवतारानावेशावतारांश्च सह पठित्वा प्रादुर्भावगणो मुख्य इत्युभयेषामपि मुख्यप्रादुर्भावत्वप्रतिपादनादुभयसाधारणप्रसिद्धत्वमेव मुख्यशब्दार्थः, न तु साक्षादवतारत्वमिति बोध्यम्।  
 किञ्च, "प्रादुर्भावगणो मुख्य इत्युक्तस्ते समासतः" (9/84) इत्यत्र प्रादुर्भावशब्देन मुख्यप्रादुर्भावा गौणप्रादुर्भावाश्च यथा संगृहीताः, तथा प्रादुर्भावान्तराण्यपि संगृहीतानि बोध्यानि, त्रिविक्रमादीनां प्रादुर्भावान्तरत्वात्। प्रादुर्भावान्तरं नाम तत्तदवताराणामवान्तरभेदाः। तथा च पौष्करे\[24\]-  
 स्वभावमजहच्छश्वदाकारान्तरमाकृतेः ।  
 यत्त\[25\]दंशमुद्भूतं प्रादुर्भावान्तरं तु तत् ॥ इति ॥ (36/201-202)  
कण्ठरवेण च प्रतिपादितास्तत्रैव-  
 तथा वामननाथेन खर्वमूर्तिधरेण च ।  
 स्नातकब्रह्मचारीयलाच्छनैर्लाञ्छितेन\[26\] च ॥  
 तस्य रूपान्तरेणैव सुखानां सुखदेन च ।  
 त्रिविक्रमाख्यसंज्ञेन त्रैलोक्याक्रान्तमूर्तिना ॥ (36/196-198)  
इत्यादिभिः। विष्वक्सेनसंहितायां चैवमेवोक्तम्-  
 पूर्वोत्पन्नाद् वैभवीयात् प्रादुर्भूता\[27\] महेश्वराः ।  
 प्रादुर्भावान्तरान् विद्धि तान् गणेश्वर मुख्यतः ॥  
 उपेन्द्राच्च यथा \[28\]मुख्यात् त्रिविक्रमतनुर्हरिः । (तत्त्व., पृ. 135)  
इत्यादिभिः। लक्ष्मीतन्त्राहिर्बुध्न्यसंहि(ताया?तयो)स्त्वावेशावताराणां प्रादुर्भावान्तरत्वमुक्तम्-  
 आविश्याविश्य कुरुते यत्र देवनरादिकम् ।  
 जगद्धितं जगन्नाथस्तज्ज्ञेयं विभवान्तरम् ॥ इति, (लक्ष्मी. 4/30)  
 विभवान्तरसंज्ञं तद् यच्छक्त्यावेशसंभवम् । इति च । (अहि. 8/51)  
 वस्तुतस्तु "प्रादुर्भावगणो मुख्य इत्युक्तस्ते समासतः" (9/84) इति कृष्णस्तूच्यत\[29\] एव, तदनुक्तिः केनोच्यत इति चेन्न, यतोऽत्र प्रतिपादितः कृष्णो न वसुदेवात्मजः, अपि तु धर्मात्मज इति बोध्यम्। तथा च पौष्करे-  
 धर्मात्मा भगवान् विष्णुः प्रादुर्भावं च शाश्वतम् ।  
 प्रादुर्भूतं हि वै यस्मान्नराद्यं कृष्णपश्चिमम् ॥ इति । (36/207)  
 ननु चात्र केवलकृष्णशब्दस्योक्तत्वाद् \[30\]वसुदेवपुत्रः प्रसिद्धः कृष्ण एव स्यादिति चेन्न, साहचर्यविरोधाद् वक्ष्यमाणध्यानविरोधाच्च। किञ्च, अत्रानन्तस्योक्तत्वाद् बलभद्रलक्ष्मणावप्युक्तप्रायाविति बोध्यम्,  
 अनन्तः प्रथमं रूपं लक्ष्मणश्च ततः परम् ।  
 बलभद्रस्तृतीयस्तु कलौ कश्चिद् भविष्यति ॥  
 इति प्रसिद्धेः।  
 ननु भगवदवतारमध्ये शेषावतारयोर्बलभद्रलक्ष्मणयोः कथनं कस्यापेक्षितमिति चेन्न, शेषस्यैव भगवतारत्वात्। अत एवात्र- "पद्मनाभो ध्रुवोऽनन्तः" (9/77) इत्यनन्तस्याप्युक्तत्वाच्च।  
 ननु तर्हि मत्स्याद्यवतारदशकेऽप्यन्तर्भूतस्य\[31\] बलभद्रस्यास्मिन् पद्मनाभाद्यष्टत्रिंशावतारगणे \[32\]कथमप्रतिपादनमिति चेत्, सत्यम्। यथा श्रीरामस्योक्त्या लक्ष्मणाद्यास्त्रयोऽप्युक्तप्रायाः, तथा पारिजातहरस्योक्त्या तद्भातृपुत्रपौत्राः सङ्कर्षणप्रद्युम्नानिरुद्धा अप्युक्तप्राया इति बोध्यम्।  
 ननु किं प्रद्युम्नानिरुद्धयोरपि भगवदवतारान्तर्गतत्वमङ्गीक्रियत इति चेत्, निःसंशयमङ्गीक्रियते। ननु तर्हि पुराणार्थानभिज्ञोऽसि, श्रीभागवते दशमस्कन्धे-  
 कामस्तु वासुदेवांशो दग्धः प्राग् रुद्रमन्युना ।  
 देहोपपत्तये भूयस्तमेव प्रत्यपद्यत ॥  
    (10/55/1)  
इत्यत्र मुनिभावप्रकाशिकाख्यायां व्याख्यायाम्- "वासुदेवांश इति विशेषणम्। अनेन भाविजन्मप्रभृति संबन्ध उक्तः। न(नु?तु) चतुर्व्यूहेष्वयं तृतीयव्यूह उच्यते, नामसाम्यं तु तद्विभूतित्वनिबन्धनमिति विवेकः। वासुदेवाधिष्ठितचित्तप्र(भा?प्र)वत्वाद् वासुदेवांशस्तत्सृष्टिहेतुत्वाद्वा" इति व्याख्यातम्। अतः प्रद्युम्नानिरुद्धयोर्भगवदवतारत्वं न संभवतीति चेन्न, यतस्तद्व्याख्यातृभिः सहस्रनामभाष्यादिकं कदापि न दृष्टम्। भगवच्छास्त्रमपि न श्रुतम्। सहस्रनामभाष्ये हि - "कृष्ण\[33\]त्वेऽप्यजहद्वासुदेवादिचतुर्मूर्तित्वादिति विभवेऽपि तन्मूल\[34\]व्यूहं प्रत्यभिज्ञापयति- चतुर्मूर्तिः। बलभद्रवासुदेवप्रद्युम्नानिरुद्धाश्चतस्रो मूर्तयो यदुकुलेऽप्यस्येति व्यूहमूलेन निरुपाधिकपररूपेण देवक्यामवततार" (पृ. 658-659) इति, "अत्रापि तथैव समस्तव्यस्तषाड्गुण्यावस्थत्वाच्चतुर्व्यूहः" (पृ. 660) इति च प्रद्युम्नानिरुद्धयोरपि भगवदवतारत्वमसकृदुक्तम्। भगवच्छास्त्रेऽपि लक्ष्मीतन्त्रे-  
 अवतारो हि यो विष्णोश्चतुर्धा सभविष्यति ।  
 मधुरायामहं व्यक्तिं चतुर्धैष्यामि वै तथा ॥  
 रेवती रुक्मिणी चैव रतिर्नाम्ना तथाप्युषा\[35\] । (8/45-46)  
इति बलभद्रादीनां चतुर्णामपि भगवदवतारत्वं सुस्पष्टं प्रतिपादितम्। अलं प्रसक्तानुप्रसक्त्या ॥ 77-84 ॥  
 \[1 नार- बक. बख. अ. उ.।\]  
 \[2 भरण- अ. उ.।\]  
 \[3 काल- अ.।\]  
 \[4 प्रभः- अ. उ.।\]  
 \[5 प्यति- अ.।\]  
 \[6 बोध्यम्- मु.।\]  
 \[7 \`यतो' नास्ति- अ.।\]  
 \[8 यूपस्य- मु.।\]  
 \[9 मुने- मु.।\]  
 \[10 क्यस्यैव वा- अ.।\]  
 \[11 द्दीपा- मु.।\]  
 \[12 इवेश्वरः- अ.।\]  
 \[13 विष्णुपुराणे तृतीयेंऽशे तृतीयाध्याये वर्णिता अष्टाविंशतिसंख्याका व्यासाः।\]  
 \[14 \`इति' नास्ति- अ.।\]  
 \[15 \`इति' नास्ति- अ.।\]  
 \[16 शूकर- मु.।\]  
 \[17 ल्पतोऽभवत्- मु.।\]  
 \[18 वा विभवा- मु.।\]  
 \[19 दीपा- मु.।\]  
 \[20 माद्यैस्तु- मु.।\]  
 \[21 नोपास्या वैष्णवैः सदा- मु.।\]  
 \[22 श्चेमे- मु.।\]  
 \[23 व्यधि- मु.।\]  
 \[24 \`पौष्करे' नास्ति- अ.।\]  
 \[25 यत्तत्त्वमंशसंभूतं - मु.।\]  
 \[26 र्भूषितेन- मु.।\]  
 \[27 र्भूतो महेश्वरः- मु.।\]  
 \[28 मुख्या- मु.।\]  
 \[29 स्त्वच्युत- अ.।\]  
 \[30 वासुदेवपुत्रप्रसिद्धः- अ.।\]  
 \[31 र्हितस्य- मु.।\]  
 \[32 मिति प्रति- अ.।\]  
 \[33 \`कृष्णत्वेऽप्यजहद्वासुदेवादिचतुर्मूर्तित्वादिति' न दृश्यते- मु.।\]  
 \[34 तन्मूलं- अ.।\]  
 \[35 ह्युषा- मु.।\]

 शक्तिसंघात्\[1\] प्रधानो यः शक्तिसंघः स उच्यते ॥ 84 ॥

 लक्ष्मीः पुष्टिर्दया निद्रा क्षमा कान्तिः सरस्वती ।  
 धृतिर्मैत्री रतिस्तुष्टिर्मतिर्द्वादशमी\[2\] स्मृता ॥ 85 ॥  
 अथ प्रधानं देवीवर्गमाह- शक्तीति सार्धेन। शक्तिसंघादिति जात्येकवचनम्। यतः \[3\]श्र्यादिदेवीनामेकद्विकचतुष्कषट्काष्टकद्विषट्कभेदैः षोढा संघान् वक्ष्यति द्वादशे परिच्छेदे। अयमपि संघो वक्ष्यमाणान्तर्गत एव। अत्रापि मुख्यतमत्वात् प्रतिपादितः। पद्मनाभादीनां \[4\]प्रसिद्धा देव्यस्त्वीश्वरलक्ष्मीतन्त्रयोः प्रतिपादिताः। तथाह-  
 धीस्तारा वारुणी शक्तिः पद्मा विद्या तथैव च ।  
 \[5\]संख्या विश्वा खगा भूर्गौर्लक्ष्मीर्वागीश्वरी तथा ॥  
 अमृता धरणी च्छाया नारसिंही \[6\]तथा सुधा ।  
 श्रीः कान्तिर्विश्व\[7\]कामा मा सत्या \[8\]शान्तिः सरोरुहा ॥  
 माया पद्मासना खर्वा विक्रान्तिर्नरसंभवा ।  
 नारायणी हरिप्रीतिर्गान्धारी काश्यपी तथा ॥  
 वैदेही वेदविद्या च पद्मिनी नागशायिनी ।  
 त्रिंशच्चाष्टाविमा\[9\] देव्यः पद्मनाभादिशवतयः ॥ इति ॥ 84-85 ॥  
      (लक्ष्मी. 20/84-48, ई. सं. 7/33-37)  
 \[1 संघ- मु. अटी.।\]  
 \[2 शकी- अ.।\]  
 \[3 श्रियादि- मु.।\]  
 \[4 \`प्रसिद्धा' नास्ति- मु.।\]  
 \[5 सांख्या- अ. मु.।\]  
 \[6 सुधा तथा- ल.।\]  
 \[7 वीरा कामा च - अ. मु.।\]  
 \[8 कान्तिः- ल.।\]  
 \[9 मदंशका इमा देव्यो विज्ञेयाः कादिशक्तयः- ल.।\]

 प्रधानभूतांश्छारीरानलङ्कारान्निबोध मे ।  
 किरीटः कौस्तुभो \[1\]भाढ्यः श्रीवत्सोऽमृतलक्षणः ॥ 86 ॥

 वनमालेति गरुडः प्रधानान् हेतिकान् श्रृणु ।  
 चक्रं शङ्खो गदा पद्मं लाङ्गलं मुसलं शरः\[2\] ॥ 87 ॥

 शार्ङ्गं च खङ्गखेटौ तु\[3\] दण्डः परशुरीतिहा\[4\] ।  
 पाशाङ्कुशौ मुद्गरश्च वज्रः शक्तिसमन्वितः ॥ 88 ॥

 इत्येतद् देवताचक्रमङ्गमन्त्रगणान्वितम् ।  
 विग्रहे देवदेवस्य संलीनमवतिष्ठते ॥ 89 ॥  
 अथ किरीटादिभूषणप्रधानचतुष्टयं वाहनं चक्रादिसप्तदशप्रधानायुधानि चोक्त्वा एषामङ्गमन्त्रैः सह भगवद्विग्रहे संलीनत्वमाह- प्रधानभूता इति चतुर्भिः। ईतिहन्तेति ईतिहेति परशोर्विशेषणम्। अत्र विशेष्यभ्रान्त्या पारमेश्वरव्याख्यातृभिर्विमानदेवताकथनप्रकरणे चक्रादिशक्त्यन्ताष्टायुधन्यास इत्युक्तम्, सहस्रकलशाभिषेकप्रकरणेऽपि-  
 चक्रादिवज्रपर्यन्तमस्त्रषोडशकं यजेत् ॥  
 कोणस्थेषु चतुष्केषु न्यसेच्छक्तिं ततः परम् । (14/447-448)  
इति श्लोकव्याख्यावसरे पूर्वोक्तभ्रान्तिजल्पितस्य दृढीकरणार्थं चक्रादिवज्रपर्यन्तमित्यत्रातद्गुणसंविज्ञानो बहुव्रीहिरिति चोक्तम् ॥ 86-89 ॥  
 \[1 भाम्यः- मु. अटी. ।\]  
 \[2 शराः- अ. उ.।\]  
 \[3 तौ- उ.।\]  
 \[4 रीरितः- मु. अटी.।\]

 वक्ष्ये भवो\[1\]पकरणं गीर्वाणगणमुत्तमम् ।  
 नानाविभवमूर्तिनां यो\[2\]वतिष्ठेत शासने ॥ 90 ॥

 कालो वियन्नियन्ता च शास्त्रं नानाङ्गलक्षणम् ।  
 विद्याधिपतयश्चैव सरुद्रः\[3\] सगणः\[4\] शिवः ॥ 91 ॥

 प्रजापतिसमूहश्च इन्द्रः सपरिवारकः ।  
 मुनयः सप्त पूर्वेऽन्ये ग्रहास्तारादिकैर्वृताः ॥ 92 ॥

 जीमूताश्चाखिला नागास्त्वप्सरोगण उत्तमः ।  
 ओषध्यश्चैव पशवो यज्ञाः साङ्गाखिलाश्च ये ॥ 93 ॥  
   
 विद्या चैव\[5\] पराविद्या पावकश्चैव मारुतः ।  
 चन्द्रार्कौ वारिवसुधे इत्युक्तममलेक्षण ॥ 94 ॥

 चतुर्विंशतिसंख्यं च भवो\[6\]पकरणं महत् ।  
 अथ भवोपकरणदेवतावर्गमाह- वक्ष्य इत्यादिभिः। \[7\]सरुद्रः सगण इति च शिवस्य विशेषणम्। रुद्रैकादशभिः सह वर्तत इति तथोक्तः ॥ 90-95 ॥  
 \[1 वा तिष्ठेत- अटी., वतिष्ठति- उ.।\]  
 \[2 समुद्रः- मु. अ. उ.।\]  
 \[3 सगणाः शिवाः- मु. अटी. अ.।\]  
 \[4 स्तु- अ. उ.।\]  
 \[5 चैवा- मु. अटी.।\]  
 \[6 भावो- मु.।\]  
 \[7 समुद्रः- अ.।\]

 भवः\[1\] साक्षात् प्रधानं तु व्यापको जडलक्षणः ॥ 95 ॥  
   
 मन्त्रमन्त्रेश्वरन्यासात् सोऽपि पूज्यत्वमेति च ।  
 इत्येवमादि सर्वेषां भविनां\[2\] परमेश्वरः ॥ 96 ॥

 स्थितोऽन्तर्यामिभावेन रूपमासाद्य निष्कलम् ।  
 आप्तकामः स भगवान् स्वव्यापारवशेन तु ॥ 97 ॥

 स्वां शक्तिमवलम्ब्यास्ते पद्मनाभात्मना पुनः ।  
 एवं भवोपकरणदेवता\[3\] विवृत्य भवस्यापि पूज्यत्वमाह- भव इति। भवत्यस्मात् सर्वमिति भवः, प्रकृतिरित्यर्थः। प्रधानं \[4\]प्रधानशब्दवाच्यः। एतद्भवोपकरणादीनां सर्वेषामपि प्रकृतियुक्तानामन्तर्यामिभावेन स्थितोऽपि स्वयं पूर्णकामोऽपि भक्तानुग्रहार्थँ पद्मनाभाख्यविभवरूपमङ्गीकरोतीत्याह- इत्येवमिति द्वाभ्याम्। निष्कलं निराकारमित्यर्थः ॥ 95-98 ॥  
 \[1 भावः- उ.।\]  
 \[2 हविनां- अ.।\]  
 \[3 देवतां- अ.।\]  
 \[4 तथाशब्द- अ.।\]   
   
 धराम्बुहुतभुग्वातमूलनालदलोदरे ॥ 98 ॥

 चतुस्तत्त्वमये पद्मे गगनैकार्ण\[1\]वोदरे ।  
 मानसेऽनन्तशयने दिव्यबोधतनुर्विभुः ॥ 99 ॥

 सहस्रांशुसहस्राभ उत्तानस्थो\[2\] हि लीलया ।  
 ततो विविधरत्नाभे तदीये\[3\] नाभिपुष्करे ॥ 100 ॥

 प्रोद्वहंस्तु स्ववीर्येण विद्यां सामर्थ्यविग्रहाम् ।  
 मूर्तैर्ध्वजादिकैः सर्वैरावृतस्तत्परायणैः ॥ 101 ॥  
 तत्पद्मनाभरूपं विशिनष्टि- धरेति सार्धैस्त्रिभिः। धराम्बुहुतभुग्वातमूलनालदलोदरे चतुस्तत्त्वमये पृथिवीतत्त्वस्य मूलत्वम्, अप्तत्त्वस्य नालत्वम्, तेजस्तत्त्वस्य दलत्वम्, वायुतत्त्वस्य कमलोदरत्वं च क्रमेण ज्ञेयम्। गगनैकार्णवोदरे आकाशतत्त्वात्मकसमुद्रमध्य इत्यर्थः। मानसेऽनन्तशयने मनस्तत्त्वात्मकनागपर्यङ्क इत्यर्थः। दिव्यबोधतनुः बुद्धितत्त्वात्मकदिव्यशरीर इत्यर्थः। उत्तानस्थः उत्तानशायीत्यर्थः। तदीये नाभिपुष्करे प्रकृतितत्त्वात्मकनाभिपद्म इत्यर्थः। विद्यां चतुर्मुखमूर्तिरूपां वेदविद्यामित्यर्थः। तस्य विद्यादेहत्वं प्रतिपादितं खलु जयाख्यादिषु-  
 तन्मध्ये मानवो ब्रह्मा मया सृष्टश्चतुर्मुखः ।  
 जगतां प्रभवस्तस्माद् विद्यादेहः सनातनः ॥ (2/27) इति ॥ 98-101 ॥  
 \[1 गगने चा- अ.।\]  
 \[2 स्थोऽभि- अ.।\]  
 \[3 मायीये- बक. बख. अ. उ.।\]

 अनन्तचेष्टस्य विभोरित्येवं त्वीश्वरात्मनः ।  
 भोगापवर्गदं रूपं शान्तव्यक्तं च वैभवम् ॥ 102 ॥

 प्राग्वत् तुर्यपदावस्थं स्मरेद्धृत्कमलाम्बरे ।  
 एवं पद्मनाभरूपस्य हृदयकमले ध्यानस्थानमाह- अनन्तेति सार्धेन। शान्तं निराकारम्, अन्तर्यामिभावेन स्थितमिति यावत्। व्यक्तं साकारमित्यर्थः। साकारत्वेन निराकारत्वेनोभयथापि ध्येयमिति भावः। प्राग्वत् तुर्यपदावस्थं द्वितीयपरिच्छेदोक्तरीत्या (2/69) नादावसानगगनस्थितमित्यर्थः ॥ 102-103 ॥  
   
 तदधः कर्णिकामध्ये त्वभिजातोपलद्युतम्\[1\] ॥ 103 ॥

   
 \[1 द्युतिः- बक. बख.।\]

   
 दिशो दश द्योतयन्तं नानागात्ररुहैश्चितम् ।  
 सौम्यं द्विरष्टवर्षं\[1\] च राजीवदललोचनम् ॥ 104 ॥

 भचक्र\[2\]चक्रभृद्\[3\]देवं गदादेहं तथैव च ।  
 शक्तिमाधारसंज्ञां च प्रोद्वहन्तं स्मदेद् ध्रुवम् ॥ 105 ॥

 स्थितो यः स्तम्भभूतस्तु अस्मिन् वै विश्वमन्दिरे ।  
 नभोऽनिलात्मना चैव भूमिकाभिन्नलक्षणे\[4\] ॥ 106 ॥  
 तदधः कर्णिकामध्ये सुषुप्तिस्थाने ध्रुवस्य ध्यानप्रकारमाह- तदध इति सार्धैस्त्रिभिः। नायं प्रसिद्धोऽर्वाचीनो ध्रुव इति मन्तव्यः। अपि तु तस्यापि ध्रुवत्वप्रदः साक्षाद् भगवद्रूपोऽन्य इति बोध्यः। तथा च सहस्रनामभाष्ये- "अतिशयेन धीयते बद्ध्यतो\[5\]ऽस्मिन् ज्योतिश्चक्रमिति व्यवसायः,..... नक्षत्राधारव्योमशरीरत्वात्।" अतो हि "गगनमूर्तये" (सा. 23/44) इति मन्त्रवर्णः। "भचक्रचक्रभृद्देवम्" (सा. 9/105) इति हि ध्यानम्। सर्वमस्मिन् संतिष्ठते समाप्यत इति संस्थानः। स एव "परमपदप्रा\[6\]प्तिहेतुः" (सा. 23/45) इति\[7\] मन्त्रवर्णात् स्थानदः। स खलु तुङ्गपदप्रदानेनार्वाचीनं ध्रुवमपि ध्रुवीचकार, अतो ध्रुवः" (पृ. 364-366) इति ॥ 103-106 ॥  
 \[1 शीर्षं- अ.।\]  
 \[2 भू- अ., भा- मु.।\]  
 \[3 युग्- मु. अटी., धृग्- अ. उ.।\]  
 \[4 लक्षणः- अ.।\]  
 \[5 यद्यस्मिन्- अ.।\]  
 \[6 प्राप्तिरिति- अ. म.।\]  
 \[7 हेतवे- इति- मु.।\]

 प्रागादावीशकोणान्तं संस्मरेत् कर्णिकोपरि ।  
 द्विषट्कं यदनन्ताद्यं सरश्शाय्यन्तमग्निगम् ॥ 107 ॥  
 तस्मिन्नेव स्थाने प्रागादीशानान्तमनन्तमनन्तादिद्वादशमूर्तिध्यानं कार्यमित्याह- प्रागादाविति। अग्निगम् अग्निमण्डलस्थमित्यर्थः॥ 107 ॥

 तत्संख्यं केसरोर्ध्वस्थं तद्वत् कूर्मादिकं न्यसेत् ।  
 न्यग्रोधशायिपर्यन्तममृताधारमण्डले ॥ 108 ॥  
 केसरस्थाने स्वप्नपदे कूर्मादिद्वादशमूर्तिध्यानं कार्यमित्याह- तत्संख्यमिति। अमृताधारमण्डले चन्द्रमण्डल इत्यर्थः ॥ 108 ॥

 सूर्यचक्र\[1\]समारूढं दलभूमिगतं ततः ।  
 पातालशायिपर्यन्तमेकश्रृङ्गादिकं हि यत् ॥ 109 ॥  
 दलस्थाने जाग्रत्पदे एकशृङ्गादिद्वादशमूर्तिध्यानं कार्यमित्याह- सूर्येति। एषामनन्तादिषट्त्रिंशद्देवानां ध्यानप्रकारा वक्ष्यमाणा ज्ञेयाः ॥ 109 ॥   
 \[1 चन्द्र- मु. अटी. बक. बख.।\]

 न्यस्यैवममृतोत्थैस्तु भोगैरभ्यर्च्य मानसैः ।  
 यथावद् ध्यानयोगेन प्राग्वत् सृष्टिक्रमेण तु ॥ 110 ॥

 पुनः संहृतियोगेन पातालशयनात् तु वै ।  
 यावद् गगनशाय्यन्तमर्चनीयं फलाप्तये ॥ 111 ॥  
 पद्मनाभाद्यष्टत्रिंशद्देवानामपि सृष्टिक्रमेण संहारक्रमेण च मानसार्चनं कार्यमित्याह- न्यस्येति द्वाभ्याम्। गगनशाय्यन्तं पद्मनाभान्तमित्यर्थः॥ 110-111 ॥

 य\[1\] उक्तः समुदायेऽस्मिन् हृद्यागे देवतागणः ।  
 यजेद् भिन्नक्रमेणैव विधिनानेन\[2\] तं पुनः ॥ 112 ॥

 त्रिकं यद्वै द्विषट्कानां\[3\] त्रिस्थानस्थं प्रकाशितम् ।  
 पृथक् पृथक्\[4\] तदेकैकं न्यस्य न्यस्य यजेत् क्रमात् ॥ 113 ॥  
 अनन्तादिद्वादशकस्य कूर्मादिद्वादशकस्य मीनादिद्वादशकस्य च प्रत्येकं प्रत्येकमप्यर्चनं कुर्यादित्याह- य इति द्वाभ्याम् ॥ 112-113 ॥  
 \[1 उक्ते हि- अ.।\]  
 \[2 तेन- उ.।\]  
 \[3 काणां- बख. अ. उ.।\]  
 \[4 ग् यदे- बख., क् सदै- उ.।\]

 प्रतिद्वादशकस्याद्यं\[1\]\[2\] प्रागुक्तेन क्रमेण यत् ।  
 तन्नि\[3\]ष्कलात्मना पूर्वमिष्ट्वा वै कर्णिकोदरे ॥ 114 ॥

 समुत्थाप्य ततो मध्यात् तमेव सकलात्मना ।  
 न्यसेदाधारभूतं च सर्वत्र कमलादधः\[4\] ॥ 115 ॥  
   
 तमेवार्घ्यादिनाऽभ्यर्च्य कमलच्छदकोटिगम् ।  
 द्वितीयं कर्णिकामध्ये तदग्रे केसरोर्ध्वगम् ॥ 116 ॥

 ध्यात्वा न्यस्य तृतीयं तु ततः पत्राष्टकेऽष्टकम् ।  
 द्वादशाख्यं\[5\] हि सर्वत्र गगने पद्मनाभवत् ॥ 117 ॥

 भवोपकरणीयाभिर्देवताभिः समावृतम्\[6\]।  
 यस्त्वङ्गदेवतासंघः सर्वः स कमलाद् बहिः ॥ 118 ॥

 न्यस्यैवमर्चनं कुर्याद् दिव्यैर्भोगैस्तु पूर्ववत् ।

 प्रत्येकार्चनप्रकारमाह- प्रतिद्वादशकस्येत्यारभ्य दिव्यैर्भोगैस्तु पूर्ववदित्यन्तम्। प्रतिद्वादशकस्याद्यं यद् अनन्तः कूर्मो मीनश्चेत्यर्थः। द्वितीयं शक्त्यात्मानं वराहं वामनं चेत्यर्थः। तृतीयं मधुसूदनं नारसिंहं त्रिविक्रमं चेत्यर्थः। अष्टकं विद्यादेवाष्टकं श्रीप\[7\]त्याद्यष्टकं नराद्यष्टकं चेत्यर्थः। द्वादशाख्यम् एकार्णवशायिनं न्यग्रोधशायिनं पातालशायिनं चेत्यर्थः ।  
 तथा च प्रयोगः- अनन्तादिद्वादशकार्चनप्रकरणे प्रथममनन्तं स्वहृदयकमलकर्णिकामध्ये निराकारं ध्यात्वाऽभ्यर्च्य, पुनस्तमेव तस्मात् स्थानादुत्थाप्य, हृदयकमलाधस्थाद् आधारभूतं साकारं ध्यात्वाऽभ्यर्च्य, तमेव हृत्कमलदलाग्रेऽप्यभ्यर्च्य, कर्णिकामध्ये शक्त्यात्मानं तत्पुरतः केसरस्थाने मधुसूदनं दलाष्टके विद्याधिदेवाद्यष्टकं चाभ्यर्च्य, नादावसानगगने पद्मनाभवत् साकारं निराकारं चैकार्णवशायिनं ध्यात्वाऽभ्यर्च्य, लक्ष्म्यादिशक्तिकिरीटादिभूषणचक्रादिलाञ्छनानि\[8\] कालादिभवोपकरणदेवताश्च कमलाद् बहिरभ्यर्चयेत्। कूर्मादिद्वादशकार्चनप्रकरणे त्वनन्तस्थाने कूर्मम्, शक्त्यात्मस्थाने वराहम्, मधुसूदनस्थाने नृसिंहम्, विद्याधिदेवाद्यष्टकस्थाने श्रीपत्याद्यष्टकम्, एकार्णवशायिस्थाने न्यग्रोधशायिनं चार्चयेत्। मीनादिद्वादशकार्चप्रकरणे तु कूर्मस्थाने मीनम्, वराहस्थाने वामनम्, नृसिंहस्थाने त्रिविक्रमम्, श्रीपत्याद्यष्टकस्थाने नराद्यष्टकम्, न्यग्रोधशायिस्थाने पातालशायिनं चार्चयेत् ॥ 114-119 ॥

 \[1 स्याद्यः- मु. अटी.।\]  
 \[2 यः मु. अटी.।\]  
 \[3 तं नि-मु. अटी. उ.।\]  
 \[4 दयः- बक. उ.।\]  
 \[5 शाख्या- मु. अटी. बक.।\]  
 \[6 वृतः - मु. अटी. ।\]  
 \[7 श्रीपद्मा- मु.।\]  
 \[8 नादि- अ.।\]

 मूर्तौ\[1\] मण्डलमध्ये च\[2\] बहिरग्नौ जलाशये ॥ 119 ॥

 स्वमन्त्रेणाम्बरस्थस्य मूर्तं स्रक्चन्दनादिकम् ।  
 दातव्यं कर्णिकामध्ये न्यस्तमन्त्रस्य मूर्धनि ॥ 120 ॥

 प्रतिबिम्बति तद् यस्मात् तद् ब्रह्मद्वारदर्पणे ।  
 एवं मानसार्चनमुक्त्वा बिम्बादिबाह्यार्चनेऽप्येवमेव देवतान्यासक्रमः। किन्तु गगनस्थमूर्तेरर्चनार्थं पुष्पचन्दनादिकं कर्णिकामध्यस्थितमूर्तेर्मूर्ध्न्येव समर्पयेत्। यतः कर्णिकामध्य\[3\]स्थितमूर्तिब्रह्मरन्ध्रदर्पणे गगनस्थमूर्तिः प्रतिबिम्बतीत्याह- मूर्ताविति द्वाभ्याम्। मूर्तौ बिम्बे, मण्डलमध्ये वक्ष्यमाणमण्डले, अग्नौ प्रतिष्ठितेऽग्नौ, जलाशये तीर्थमध्य इत्यर्थः। मानसिकत्वनिवृत्त्यर्थं मूर्तमिति स्रक्चन्दनादिकस्य विशेषणमुक्तम्। मूर्तं बाह्येन्द्रियविषयमित्यर्थः ॥ 119-121 ॥  
 \[1 मूर्तेर्म- बक. अ. उ.।\]  
 \[2 वा- बक. बख. अ. उ.।\]  
 \[3 मध्ये- मु.।\]  
   
 यस्य यस्य यदा यस्मिन्नाकारे रमते मनः ॥ 121 ॥

 भोगाप्तये वा मोक्षार्थं तं तं मध्येऽर्चयेत् तदा ।  
 तदुद्देशेऽर्चनं कुर्यात् तत्स्थानप्रच्युतस्य वा ॥ 122 ॥

 नानासिद्धिप्रदानाच्च सह संहारमूर्तिना ।  
 यस्य साधकस्य यस्मिन् भगवदवतारे विशेषेणाभिरुचिः, तेन स एव भगवान् प्राधान्येन कर्णिकामध्ये तदूर्ध्वगगनस्थितार्णवशाय्याद्यन्यतममूर्तिना सह पूजनीयः, तस्य स्थाने तु पूर्वं कर्णिकामध्येऽर्चनीयत्वेन य उक्तः, स पूजनीय इत्याह- यस्येति (सार्ध?) द्वाभ्याम्। तत्स्थानप्रच्युतस्य कर्णिकामध्यादुत्थापितस्येत्यर्थः। संहारमूर्तिना एकार्णवशायिन्यग्रोधशायिपातालशाय्यन्यतमेनेत्यर्थः ॥ 121-123 ॥

 एवमेवाङ्गमन्त्राणामर्चनादीप्सितं लभेत् ॥ 123 ॥

 तत्रायं हि विशेषः स्याद् विन्यासे तन्निबोध मे ।  
 भूलोकाखिलसिद्धीनामाप्तये तावदुच्यते ॥ 124 ॥  
 अथ भूलोक एव पातालाद्यखिललोकभोगसिद्ध्य\[1\]र्थं श्रियादिशक्तिकिरीटादिभूषणचक्रादिलाञ्छनसंज्ञाङ्गमन्त्रानेवार्चयेत्, तदानीं देवताविन्यासप्रकार उच्यत इ(त्युत आ? त्या)ह- एवमिति सार्धेन ॥ 123-124 ॥  
 \[1 सिद्धिदमर्थं- अ.।\]

 प्राग्वद् द्वादशकादन्त्यादेकश्रृङ्गमथो\[1\] यजेत् ।  
 श्र्या\[2\]ख्यं यदङ्गमन्त्रं तु कर्णिकायां न्यसेत् ततः ॥ 125 ॥

 अथ केसरकोटिस्थं स्मरेत् तत्पुरतोऽपरम् ।  
 पश्चात् क्रमाद्\[3\] दलान्तस्थं दलाग्रस्थं द्विरष्टकम् ॥ 126 ॥

 पातालशायिनं मध्ये मन्त्रस्योपरि पूर्ववत् ।  
 ध्यायेन्निश्शेषपातालसिद्धीनामालयं परम्\[4\] ॥ 127 ॥

 तच्छक्त्यनुगृहीतस्तु मन्त्रेशः कर्णिकागतः ।  
 समस्तसिद्धिदाने स्यादाश्रितस्याङ्गसंज्ञकः ॥ 128 ॥

 प्रथमं पाताललोकसिद्ध्यर्थँ लक्ष्मीमन्त्रस्य प्राधान्येनार्चनक्रममाह- प्राग्वदिति चतुर्भिः। अन्त्याद् द्वादशकाद् एकश्रृङ्गादिद्वादशकादित्यर्थः। एकश्रृङ्गं मीनमित्यर्थः। श्रियाख्यं लक्ष्मीसंज्ञमित्यर्थः। अपरं पुष्टिमन्त्रमित्यर्थः। पश्चात् क्रमाद्दलान्तस्थं द्विरष्टकं निद्रादिदशकं किरीटादिचतुष्टयं गरु(डश्च? डं चक्रं) चाहत्य द्विरष्टकं बोध्यम्। दलाग्रस्थं द्विरष्टकं तु शङ्खादिशक्त्यन्तं ज्ञेयम् ॥ 125-128 ॥  
 \[1 मधो जयेत्- बख. उ.।\]  
 \[2 श्राव्यं- मु. अटी., श्र्याख्ये- अ.।\]  
 \[3 द्दलात् क्रमान्तस्थं- मु. अटी.।\]  
 \[4 महत्- बख.।\]

 एवमेव भुवर्लोकसिद्धीनां प्राप्तये सदा ।  
 स्मर्य ऊर्ध्वे सरश्शायी त्वनन्तः कमलादधः ॥ 129 ॥

 अथ भूवर्लोकसिद्ध्यर्थमर्चने विशेषमाह- एवमिति। सरश्शायी एकार्णवशय इत्यर्थः॥ 129 ॥

 यजेद् गगनसिद्धीनामशेषाणामथाप्तये ।  
 स्वस्थं न्यग्रोधशयनं कूर्मं कमलमूलगम् ॥ 130 ॥  
 सुवर्लोकादीनां सिद्ध्यर्थमर्चने विशेषमाह- यजेदिति। स्वस्थं कर्णिकामध्यगतलक्ष्मीयन्त्रस्योपरि स्थितमित्यर्थः॥ 130 ॥

 एतेषामपि सञ्चारं\[1\] नानासिद्धिव्यपेक्षया ।  
 प्रधानमन्त्रवत् कुर्यात् प्राग्वत् सर्वत्र सर्वदा ॥ 131 ॥  
 एवं लक्ष्मीमन्त्रवत् पुष्पाद्यङ्गमन्त्राणामपि तत्तत्फलप्राप्तीच्छया प्राधान्येनार्चनं कुर्यादित्याह- एतेषामिति ॥ 131 ॥  
 \[1 संचारो- मु. अटी.।\]  
   
 एवमा\[1\]द्यैस्तु विधिवद् \[2\]भोगैर्नानाविधोत्थितैः ।  
 यः स्थितस्त्रिविधे सर्गे विभवः पार\[3\]मेश्वरः ॥ 132 ॥  
 उक्तमर्थं निगमयति- एवमिति ॥ 132 ॥  
 \[1 मर्च्यै- बख., मर्च्य- अ. उ.।\]  
 \[2 भेदैः- बख. अ. उ.।\]  
 \[3 पर- बक. बख. अ. उ.।\]

 पौष्कराख्ये च वाराहे प्राजापत्ये महामते ।  
 सूक्ष्मत्वेन च निश्शेषं प्रत्येक\[1\]स्मिन् हि वर्तते ॥ 133 ॥

 समाश्रित्य बृहत्त्वं च तृतीयांशेन तिष्ठति ।  
 सर्गत्रयविवरणं तत्र सूक्ष्मस्थूलभेदेनावस्थानं चाह- पौष्करा(ख्य) इति सार्धेन। पौष्करे पाद्मकल्प इत्यर्थः। प्राजापत्ये ब्राह्मकल्प इत्यर्थः। यथा च श्रीभागवते-  
 पूर्वस्यादौ परार्धस्य ब्राह्मो नाम महानभूत् ।  
 कल्पो यत्राऽभवद् ब्रह्मा शब्दब्रह्मेति यं विदुः ॥  
 तस्यैव चान्ते कल्पोऽभूद् यं पाद्ममभिमक्षते ।  
 यद्धरेन्नाभिसरस आसील्लोकसरोरुहम् ॥  
 अयं तु कथितः कल्पो द्वितीयस्यापि भारत ।  
 वाराह इति विख्यातो यत्रासीत् सूकरो हरिः ॥ (3/11/34-36) इति ॥ 133-134 ॥  
 \[1 \`कस्मिन्...... भवोप' नास्ति- उ.।\]

 यथोक्तक्रमयोगेन युक्तः\[1\] सर्गत्रये तु वै ॥ 134 ॥

 परिवारं समादाय भवोपकरणान्वितम् ।  
 दि\[2\]क्पालकगणोपेतं समाक्रम्य तमेव हि ॥ 135 ॥  
 पौष्करादिसर्गत्रयेऽपि पूर्वोक्तलक्ष्म्यादिपरिवारसंग्रहणमाह- यथोक्तेति ॥ 134-135 ॥  
 \[1 उक्तं- बक. बख.।\]  
 \[2 तत्पा- - अ. ।\]

 अभिधानाक्षरं\[1\] पूर्वमरान्ताद्येन भूषितम् ।  
 योक्तव्यमभिधानेन पूर्वो\[2\]द्दिष्टेन वर्त्मना ॥  
 पूजार्थं चैव सर्वेषां क्रमेऽस्मिन् सम्प्रकाशितम्\[3\] ॥ 136 ॥  
 परिवाराणां बीजपिण्डयोरनुक्तत्वात् तत्तन्नाम्नामाद्याक्षरमेवानुस्वारान्वितं कृत्वा तत्तत्संज्ञामन्त्रैर्योज्यमित्याह- अभिधानेति सार्धेन। अरान्ताद्येन पूर्वोक्तवर्णचक्रे, अरान्तो विसर्गः, तदा(द्य?द्येन) अनुस्वारेणेत्यर्थः ॥ 136 ॥  
 \[1 क्षरे- अ. उ.।\]  
 \[2 सहो- बक. बख. अ. उ.।\]  
 \[3 शिते- बख. अ. उ.।\]

 ** इति श्रीपाञ्चरात्रे श्रीसात्वतसंहितायां विभवदेवतान्तर्यागो नाम नवमः परिच्छेदः ॥**  
   
  इति श्रीमौञ्ज्यायनकुलतिलकस्य यदुगिरीशचरणकमलार्चकस्य  
   योगानन्दभट्टाचार्यस्य तनयेन अलशिङ्गभट्टेन विरचिते  
   श्रीसात्वततन्त्रभाष्ये नवमः परिच्छेदः ॥

-------------------- - --------------------------- -
-------------------------- - ------------------------



   **दशमः परिच्छेदः**


   नारद\[1\] उवाच

 अथ लाङ्गलिना विप्रा\[2\]श्चोदितः परमेश्वरः ।  
 यत् तदाकर्ण्यतामद्य चेतसा संयतेन तु ॥ 1 ॥  
 अथ दशमो व्याख्यास्यते। पुनः संकर्षणेन वासुदेवो यत्पृष्टस्तच्छृणुध्वमिति नारदो मुनीनाह- अथेति ॥ 1 ॥  
   
 \[1 \`उवाच' उ. विहाय कुत्रापि नास्ति।\]  
 \[2 विप्रचो- बक. बख.।\]

  सङ्कर्षण उवाच\[1\]  
 मण्डलेऽग्नौ बहिर्नाथ जलमध्ये त्व\[2\]याऽर्चनम् ।  
 नोक्तं विभवदेवानां व्यक्तं कृत्वा तदादिश ॥ 2 ॥  
 संकर्षणो बाह्ययागं पृच्छति- मण्डल इति ॥ 2 ॥  
 \[1 \`उवाच' उ. विहाय कुत्रापि नास्ति।\]  
 \[2 त्वथा- बख.।\]  
   
  भगवानुवाच\[1\]  
 सुलक्षणे तु भूभागे समे पूर्वोक्त\[2\]लक्षणे ।  
 तत्र मण्डलमालेख्य सर्वेषामेकमर्चने ॥ 3 ॥

 चतुरश्रं चतुर्द्वारं पीठाद्यवयवान्वितम् ।  
 षट्\[3\]त्रिंशद्दलपद्मेन मध्यतश्चाप्यलङ्कृतम् ॥ 4 ॥

 वितानध्वजसंवीत\[4\] किङ्किणीदर्पणान्वितम् ।  
 तोरणव्यजनच्छत्रचामरस्रग्विमण्डितम् ॥ 5 ॥

 उक्तानुक्तमशेषं तु कृत्वा पूर्वोक्तलक्षणम् ।  
 वासुदेवस्तमुपदिशन् पूर्वं षट्त्रिंशद्दलपद्मगर्भितवक्ष्यमाणपीठाद्यवयवान्वितमण्डललेखनं यागमण्डलालङ्करणं च कार्यमित्याह- सुलक्षण इति सार्धैस्त्रिभिः ॥ 3-6 ॥

 \[1 \`उवाच' उ. विहाय कुत्रापि नास्ति।\]  
 \[2 त्तरप्लवे- अ. उ.।\]  
 \[3 पङ्क्तित्रयं नास्ति- अ.।\]  
 \[4 सद्वस्त्र - बक. बख. उ.।\]

 ततस्तु करयोर्न्यस्य विग्रहे बीजमैश्वरम् ॥ 6 ॥

 समालम्ब्य च तादात्म्यमभिमानं\[1\] सुनिश्चलम् ।  
 बद्ध्वा \[2\]च वैभवीं मुद्रां स्पृशेत् सर्वाङ्गकं\[3\] तया ॥ 7 ॥

 समुच्चार्य धिया सर्वं मन्त्रग्रामं क्रमस्थितम् ।  
 सर्वदेवमयं देहमेवं स्मृत्वा\[4\] स्वकं पुरा ॥ 8 ॥  
 अथ करयोर्देहे च विशाखयूपबीजन्यासम्, विशाखयूपोऽहमिति तत्तादात्म्यावलम्बनम्, वक्ष्यमाण(10/41-44)वैभवमुद्रया सर्वाङ्गस्पर्शम्, पद्मनाभाद्यष्टत्रिंशन्मन्त्रोच्चारणपूर्वकं स्वदेहस्य सर्वमन्त्रमयत्वापादनं चाह- तत इति सार्धद्वाभ्याम्। ऐश्वरं बीजं विशाखयूपबीजमित्यर्थः। नमिति यावत्। विशाखयूपतादात्म्याश्रितस्य पुनः पद्मनाभादिसर्वदेवमयविग्रहत्वम्।  
 आमूर्धतोऽङ्घ्रिपर्यन्तं तदीयं गात्रमण्डलम् ।  
 रत्नवद् वैभवीयैस्तु बीजैर्भाव्यमलङ्कृतम् । (9/58-59)  
इति पूर्वोक्तप्रकारेण बोध्यम् ॥ 6-8 ॥  
 \[1 महि- मु. अटी. ।\]  
 \[2 तु- बक. बख.।\]  
 \[3 ङ्गिकं तथा- बक. बख. उ.।\]  
 \[4 कृत्वा- बख. अ. उ.।\]

 अन्तश्चक्र\[1\]निविष्टं तु संस्मरेद् भद्रपीठवत् ।  
 मण्डलं देवताधारं चक्रमन्त्रेण तद् यजेत् ॥ 9 ॥  
 मण्डले भद्रपीठवदन्तर्लीनचक्रराजस्मरणं तदर्चनं चाह- अन्तरिति ॥ 9 ॥  
 \[1 श्चक्रं- अ. उ.।\]

 ततस्तु\[1\] सर्वमन्त्राणां विन्यासं तत्र चेतसा\[2\] ।  
 समाचरेद् यथायोगं पुष्पदानपुरस्सरम् ॥ 10 ॥  
 तस्मिन् मण्डले प्रत्येकं पुष्पदानपूर्वकं मन्त्राणां न्यासमाह- तत इति ॥ 10 ॥  
 \[1 पङ्क्तित्रयं नास्ति- उ.।\]  
 \[2 चेतसः- अ.। \]

 ध्रुवात्मा भगवान् मध्ये कर्णिकायामतः\[1\] क्रमात् ।  
 दिक्चक्रमभिवीक्षन्तं प्राग्दलादादितो न्यसेत् ॥ 11 ॥

 पातालशायिपर्यन्तमनन्ताद्यं महामते ।  
 न्यसेत् कमलबाह्ये तु ईशाद् वह्निपदावधि ॥ 12 ॥

 चतुष्टयं किरीटाद्यं मन्त्राणां पूर्वचोदितम् ।  
 उदग्दक्षिण आप्याद्ये पैठीये दिक्चतुष्टये ॥ 13 ॥

 द्वन्द्वद्वयं तु लक्ष्म्याद्यं विनिवे\[2\]श्यं यथाक्रमम् ।  
 तत्रैव चेश\[3\]कोणात् तु यावद्वायुपदावधि ॥ 14 ॥

 द्वयं द्वयं क्षमाद्यं\[4\] च मत्यन्तं सन्नि\[5\]वेश्य च ।  
 बहिः पीठस्य निकटे \[6\]चाग्रतो वै पतत्रिराट् ॥ 15 ॥

 चक्रात् कमलपर्यन्तं चतुष्कं शाङ्करात् पदात् ।  
 वायुकोणा\[7\]वधेर्यावत् पीठबाह्ये तु योजयेत् ॥ 16 ॥

 सौम्ययाम्याप्यपूर्वाशावस्थितं\[8\] च द्वयं द्वयम् ॥  
 लाङ्गलाद्यं परश्वन्तमष्टकं तद्वदेव हि ॥ 17 ॥

 याम्यसौम्याप्यपूर्वाशागतं दद्याच्चतुष्टयम् ।  
 पाशाद्यं वज्रपर्यन्तं शक्ति\[9\]कोणचतुष्टये ॥ 18 ॥

 आ ईशकोणनिकटात् पदात् तन्निकटे स्थितम् ।  
 प्रदक्षिणक्रमेणैव पदं यावद् द्वितीयकम् ॥ 19 ॥

 कालादीनां च विन्यासः\[10\] कार्यश्चानुक्रमेण तु ।  
 यज्ञान्तानां महाबुद्धे षोडशानां यथास्थितम् ॥ 20 ॥

 क्रमात् पूर्वोत्तरे कोणे न्यसेद् दक्षिणपश्चिमे ।  
 विद्याऽविद्याद्वयं यद् वै स्वपदस्थेऽग्निमारुते ॥ 21 ॥

 चन्द्रादित्यावुदग्याम्ये द्वारयोर्विनिवेश्य च ।  
 प्रत्यग्द्वारगतं तोयं प्राग्द्वारे विन्यसेद्\[11\] धराम् ॥ 22 ॥

 चतुर्णामथ कोणानामव्यक्तं मण्डलाद् बहिः ।  
 संयजेद् भवनाम्ना वैयस्मान्नान्यो भवः\[12\]स्मृतः ॥ 23 ॥

 ततः \[13\]कामात्मतत्त्वानां दशकं सिद्धतां गतम् ।  
 भगवत्तुल्यसामर्थ्यं सर्वज्ञा\[14\]दिगुणैर्युतम्\[15\] ॥ 24 ॥

 वियुक्तं प्राकृताद् दुःखान्नियुक्तं चेश्वरेण तु ।  
 भवसन्ता\[16\]रकत्वेन मण्डलस्य बहिर्न्यसेत् ॥ 25 ॥

 उपेन्द्रः पूर्वदिग्भागे दक्षिणे दुरतिक्रमः ।  
 महाहृदः\[17\] पश्चिमे तु वसुरेतास्तथोत्तरे ॥ 26 ॥

 न्यस्य\[18\]स्तेजो धराख्यस्तु पूर्वदक्षिणमध्यगः ।  
 नैर्ऋते तु महाकर्मा त्वग्राह्यः पश्चिमोत्तरे ॥ 27 ॥

 पूर्वोक्तरे वर्धमानः साक्षी गगनगोचरे ।  
 आधारनिलयं नाम्ना सर्वस्याधोगतं स्मरेत् ॥ 28 ॥

 तेषां बहिः \[19\]स्वमन्त्रेण दिक्क्रमेण तु हेतिराट् ।  
 स्वमरीचिगणेनैव भासयन्तं निवेश्य च ॥ 29 ॥  
 मण्डले ध्रुवादीनां स्थानान्याह- ध्रुवात्मेति प्रक्रम्य भासयन्तं निवेश्य चेत्यन्तम्। तथा च प्रयोगः- कर्णिकामध्ये ध्रुवं प्रागादिषट्त्रिंशद्दलेषु दिङ्मण्डलमभिवीक्षतोऽनन्तादीन् पातालशयनान्तान् षट्त्रिंशद् देवान् तद्बहिरैशान्यादिवायव्यन्तकोणचतुष्टये किरीटश्रीवत्सकौस्तुभवनमालाः, ततः पीठे उत्तरदिशि लक्ष्मीम्, दक्षिणदिशि पुष्टिम्, पश्चिमदिशि दयाम्, पूर्वदिशि निद्राम्, ईशानकोणे क्षमां\[20\] क्षान्तिं च, आग्नेयकोणे सरस्वतीं धृतिं च, नैर्ऋतकोणे मैत्रीं रतिं च, वायव्यकोणे तुष्टिं मतिं च, तद्बहिः पीठसमीपे पुरतो गडरुम्, पीठाद् बहिरैशान्यादिवायव्यान्तकोणचतुष्टये क्रमेण चक्रशङ्खगदापद्मानि, सौम्यदिशि पाशम्, याम्यदिश्यङ्कुशम्, वारुणदिशि मुद्गरम्, पूर्वदिशि वज्रम्, कोष्टचतुष्टये शक्तिम्, ईशानकोणसमीपस्थपदादारभ्य तत्समीपस्थद्वितीयपदपर्यन्तमर्धशोभापूर्णशोभास्थितनीलोत्पलरक्तोत्पलाख्यषोडशपदेषु प्रादक्षिण्येन कालादियज्ञान्तं भवोपकरणदेवताषोडशकम्, ईशानकोणे विद्याम्, नैर्ऋतकोणेऽविद्याम्, अग्निकोणेऽग्निम्, वायुकोणे वायुम्, उत्तरद्वारे चन्द्रम्, दक्षिणद्वारे सूर्यम्, पश्चिमद्वारे तोयम्, पूर्वद्वारे वसुधां च, मण्डलाद् बहिःकोणेषु प्रकृतिम्, तद्बहिः पूर्वादिदिक्षु विदिक्षु ऊर्ध्वमधश्च उपेन्द्रादिसिद्धदशकं च, तद्बहिः सर्वदिक्षु चक्रराजं च न्यसेत् ॥ 11-29 ॥

 \[1 मधः- अ.।\]  
 \[2 वेश्य- बख. उ.।\]  
 \[3 वेश- मु. अटी., शेष- बक.।\]  
 \[4 क्षामा- मु.।\]  
 \[5 विनि- बख.।\]  
 \[6 उग्रतो- अ. उ.।\]  
 \[7 धि या- अ. उ.।\]  
 \[8 \`वस्थितं..... पूर्वाशा' नास्ति- बक. बख.।\]  
 \[9 शक्तिं- मु. अटी.।\]  
 \[10 साः कार्या- अ.।\]  
 \[11 दराम्- बक. मु., दरान्- अटी.।\]  
 \[12 भवत्- बख.।\]  
 \[13 कर्मान्त- अ., कर्मात्म- उ.।\]  
 \[14 सार्वज्ञ्या- मु. अटी.।\]  
 \[15 र्वृतम्- उ.।\]  
 \[16 सन्धा- अ.।\]  
 \[17 ह्लादः- अ.।\]  
 \[18 न्यस्य ते- बक.।\]  
 \[19 तन्त्रेण- उ.।\]  
 \[20 कान्तिं- मु.।\]

 न्यस्यैवमर्चनं कुर्यान्मन्त्रमुद्रान्वितेन च ।  
 निरीक्षणादिशुद्धेन अर्घ्य\[1\]स्रक्चन्दनादिना ॥ 30 ॥  
   
 यथा\[2\]क्रमेणोदितानामादिदेवं यजेत् ततः ।  
 उपरिष्टात् तु सर्वेषां स्वपदस्थं तु पूर्ववत् ॥ 31 ॥

 एवं मण्डलदेवतान्यासानन्तरं तेषां यथाक्रममर्चनम्, मध्ये उपरिष्टात् पद्मनाभार्चनं च कार्यमित्याह- न्यस्येति द्वाभ्याम्। निरीक्षणादिशुद्धेनेत्यत्रादिशब्देन दहनाप्यायनादिकं संगृह्यते ॥ 30-31 ॥  
 \[1 अर्घ्यं- बक. बख.।\]  
 \[2 अर्घ्य- अटी.।\]

 प्राग्वत् सुसंस्कृते कुण्डे ततः संस्कृत्य पावकम् ।  
 तन्मध्ये सर्वमन्त्राणां न्यासं कुर्याच्च यागवत् ॥ 32 ॥


 प्राक् समित्सप्तकेनैवं\[1\] तर्पयेद् वै यथाक्रमम् ।  
 मन्त्र\[2\]पूतं हि निश्शेषं हवनान्तं सकृत् सकृत् ॥ 33 ॥

 भवन्ति सम्मुखा मन्त्राः साधकस्याग्निमध्यगाः ।  
 सन्तर्प्याथ तथा कुर्यात् सहस्रशतसंख्यया ॥ 34 ॥

 एकैकस्य तु वै होमं तिलैराज्यसमन्वितैः ।  
 दद्यात् पूर्णाहुतिं पश्चात् सर्वेषां तर्पणे कृते ॥ 35 ॥

 पुनरप्यर्चनं कुर्यादेत्य वै मण्डलान्तरे ।  
 यथाक्रमेण सर्वेषां पुष्पधूपैस्तु केवलैः ॥ 36 ॥

 सकृद् ध्यानसमेतं तु चतुर्धाप्यथवाष्टधा ।  
 क्रमात् समस्तमन्त्राणां परावर्तनमाचरेत् ॥ 37 ॥

 सुशुभेनाक्षसूत्रेण स्वकैर्वा करपर्वभिः ।  
 ततोऽर्घ्यकुसुमैर्गन्धैः\[3\] पूरयित्वा कराञ्जलिम् ॥ 38 ॥

 सर्वदेवमयं मन्त्रं स्मृत्वोच्चार्य च तं क्षिपेत् ।  
 सर्वत्र सर्वदानेन क्रमेणेष्ट्वा च भक्तितः ॥ 39 ॥

 प्रदर्श्य सर्वमन्त्राणामेकां मुद्रां च वैभवीम् ।  
 प्रणवेन सहस्रांशुसन्निभां सर्वसिद्धिदाम् ॥ 40 ॥  
 अथैतेषां वह्निमध्ये संतर्पणप्रकारं पुनर्मण्डलार्चनपूर्वकजपयज्ञविधिं पुष्पाञ्जलिसमर्पणपूर्वकमुद्रादर्शनं चाह- प्राग्वत् सुसंस्कृते कुण्ड इत्यादिभिः ॥ 32-40 ॥  
 \[1 नैव- अ.।\]  
 \[2 तत्र व्रतं- अ.।\]  
 \[3 गण्डैः- बक.।\]

 श्लेष्य\[1\] पाणितले \[2\]द्वे प्राङ्नम्रं\[3\] कुर्याल्लतागणम् ।  
 विविक्तमन्तरीकृत्य सहाङ्गुष्ठद्वयेन तु ॥ 41 ॥

 मणिबन्धद्वयं कुर्यात् सुलग्नमति\[4\]निश्चलम् ।  
 करयुग्मं सगर्भं\[5\] तु सन्धार्य स्वधिया चलम् ॥ 42 ॥

 ऊरुमध्य\[6\]निषण्णे तु कुर्याद् वै बाहुकूर्परे ।  
 गुप्तं कृत्वा प्रयत्नेन बन्धमस्याः समाचरेत् ॥ 43 ॥

 सर्वदा\[7\] सर्वसिद्धीनामाप्तये त्वमलेक्षण ।  
 वैभवमुद्रालक्षणमाह- श्लेष्येति सार्धैस्त्रिभिः। द्वे पाणितले संश्लिष्य अङ्गुलिगणं नम्रं कृत्वा अङ्गुष्ठद्वयेन सह विविक्तमन्तरीकृत्य मणिबन्धद्वयं सुसंलग्न(मि?म)तिनिश्चलं कृत्वा सगर्भं करयुग्मं तु स्वधिया चलं संधार्य बाहुकूर्परे ऊरुमध्यनिषण्णे ऊरुमध्ये\[8\] निषण्णे स(ति ? ती) कुर्यात्। सर्वेषां विभवदेवानां साधारणीयं मुद्रा ॥ 41-44 ॥  
 \[1 श्लेष्ये- अ.।\]  
 \[2 द्वै- मु. ।\]  
 \[3 विप्रामभ्रं- अ., चेप्रान्न- उ.।\]  
 \[4 मिति- अटी.।\]  
 \[5 सुगर्तं- अ.।\]  
 \[6 मध्ये- मु. बक. बख. उ.।\]  
 \[7 सर्वथा - मु.।\]  
 \[8 \`ऊरुमध्ये निषण्णे' नास्ति- मु.।\]

 तीर्थमध्ये स्वहृत्पद्मे बिम्बे वेद्यां स्थले तु वा ॥ 44 ॥

 वह्निगर्भे तु निर्धूमे नित्यमस्मिंश्चतुष्टये ।  
 मन्त्राणामर्चनं कुर्यात् सिद्ध्यर्थमपि मुक्तये ॥ 45 ॥  
 प्रत्यहं तीर्थादिस्थान\[1\]चतुष्टये भगवदर्चनं कार्यमित्याह- तीर्थेति सार्धेन। वेद्यां बिम्बं विना केवलभद्रपीठ इत्यर्थः। स्थले मण्डल इत्यर्थः ॥ 44-45 ॥  
 \[1 स्नानादिचतु- अ.।\]

 सजलाञ्जलिपूरैस्तु तीर्थेऽथ हृदयाम्बुजे ।  
 भावनामृतजैर्भोगैर्मूर्तैरर्घ्यादिकैर्बहिः ॥ 46 ॥

 समित्सप्तकपूर्वैस्तु सा\[1\]ज्यैर्वह्निगतं तिलैः ।  
 तत्तत्स्थानोचितार्चन\[2\]द्रव्य\[3\]भेदानाह- सजलेति सार्धेन। एवं सजलाञ्जलिभिस्तीर्थमध्ये भगवदर्चनं जयाख्येऽपि विशदमुपपादितम्-  
 आधारमासनं ध्यात्वा जलमध्येऽच्युतस्य च ।  
 मन्त्रग्रामसमोपेतमाहूय विनिवेश्य तम् ॥  
 तर्पयेदुदकेनैव विष्वक्सेनावसानकम् ।  
 स्वेन स्वेन तु मन्त्रेण पाणिभ्यामग्रतः क्रमात् ॥ (9/55-56)  
इत्यादिभिः। एवं पारमेश्वरोऽपि करशुद्धिसमोपेतमित्यादिभिरष्टभिः श्लोकैर्जलमध्यार्चनक्रमो विस्तरेणोक्तः। वस्तुतस्तु पारमेश्वरोक्तरीत्या जलमध्येऽर्चनात् पूर्वमेव करशुद्धिप्राणायामभूतमुद्धिमन्त्रन्यासभगवत्तादात्म्यावलम्बनानुष्ठानमुचितम्। बिम्बार्चनप्रकरणे मानसार्चनात् पूर्वं तदनुष्ठानोक्तिस्त्वौदकस्नानाद्यशक्त्या तीर्थमध्ये भगवदर्चनमकृतवद्विषयेति बोध्यम्।  
 ननु "नित्यमस्मिंश्चतुष्टये। मन्त्राणामर्चनं कुर्यात्" (10/45) इत्युक्त्या जलमध्येऽर्चनं कृतवतैव मानसार्चनादिकं कार्यमिति चेन्न,  
 यावज्जीवं यथाशक्ति संस्थितो यत्र कुत्रचित् ।  
 स्थानेषु हृदयाद्येषु कुर्यान्मन्त्रगणार्चनम् ॥  
 द्रव्यैः पुष्पाम्बुपूर्वैस्तु तदभावात् तु वै हृदि ।  
 मानसीं पूर्ववत् पूजां निर्वपेन्न्यासपूर्विकाम् ॥  
    (17/126-127)  
इत्यशक्तानां हृदयादिस्थानेष्वन्यतमममात्रार्चनस्यापि वक्ष्यमाणत्वात्। किञ्च, पारमेश्वरे तीर्थमध्यार्चनं मानसार्चनं च होमान्तमुक्तम्। सात्वतनिष्ठैस्तु जपयज्ञान्तमेव कार्यम्। यतोऽत्र सप्तदशे परिच्छेदे-  
 ध्यात्वाऽथ भावनाजातैर्भोगैः परमपावनैः ॥  
 पूजयित्वा जपान्तं चाप्यवतार्य बहिर्यजेत् । (17/42-43)  
इति जपान्तमेव वक्ष्यति ॥ 46-47 ॥  
 \[1 याज्यै- मु. अटी. उ.।\]  
 \[2 र्चना- अ.।\]  
 \[3 भेदेनाह- मु.।\]

 पूजयित्वा यथान्यायं प्रत्येकस्मिन् पदे क्रमात् ॥ 47 ॥

 संन्यासं सञ्चयं वापि कृत्वा सम्यक् कृतस्य वै ।  
 मन्त्ररूपानुकारिण्या मुद्रणीयं च मुद्रया ॥ 48 ॥  
 एवं तीर्थमध्यादिपदेषु क्रमेण भगवन्तमभ्यर्च्य तत्तदर्चनानन्तरं निष्कामश्चेत् कृतस्य कर्मणः परित्यागं कुर्यात्, सकामश्चेत् तदार्जनं कुर्यात्। उभयत्रापि पूर्वोक्तमुद्राबन्धं कुर्यादित्याह- पूजयित्वेति सार्धेन ।  
 ननु फलान्तरसंपादककर्मणां निष्कामत्याज्यत्वमुचितम्, प्राधान्येन मोक्षसंपादकभगवदाराधनकर्मणोऽपि त्याज्य\[1\]त्वं कथमुक्तमिति चेन्न, सिद्धोपायनिष्ठैर्भगवदाराधनकर्मणोऽपि स्वयं प्रयोजनतयाऽनुष्ठेयत्वात् ॥ 47-48 ॥  
 \[1 \`त्याज्यत्वं..... कर्मणोऽपि' नास्ति- मु.।\]

 फलार्थं प्रसवं येन नैति संन्यासकारिणाम् ।  
 फलपर्यवसानं च कालमागमचोदितम् ॥ 49 ॥

 हर्तुं\[1\] नो युज्यते येन सिद्धाद्यैस्तु\[2\] फलार्थिनाम्\[3\] ।  
 कालानुकालमुद्राणां यो बन्धः परिचोदितः ॥ 50 ॥  
 ननु संचितकर्मणामुपरि मुद्राबन्धः समुचितः। संन्यस्तकर्मणामुपरि मुद्राबन्धेन किं प्रयोजनमित्याशङ्कायामुभयत्रापि सार्थक्यमाह- फलार्थमिति\[4\] सार्धेन। येन मुद्राबन्धेन हेतुना संन्यासकारिण्यां कर्मत्यागिनां फलार्थं प्रसवं पुष्पमेव नैति नोत्पद्यत इत्यर्थः। फलार्थिनां कर्मसंचितवतां तु शास्त्रोक्तफलानुभवकालपर्यन्तं येन मुद्राबन्धेन हेतुना सिद्धाद्यैरन्यैर्हर्तुं नो युज्यते। यथा जतुमुद्रितधनग्रन्थेर्धनमनपहार्यं भवति, तथा कर्माप्यन्यैरनपहार्यं भवतीति भावः ॥ 49-50 ॥  
 \[1 \`भर्तुर्नो' इति सार्वत्रिकः पाठः।\]  
 \[2 थैस्तु- मु. बक.।\]  
 \[3 र्थिना- उ.।\]  
 \[4 \`फलार्थमिति सार्धेन' नास्ति - अ.।\]

 उक्तप्रयोजनादन्यः स विघ्नविनिवृत्तये ।  
 मुद्रं कर्मात्मतत्त्वानां\[1\] ददत्यमलयाजिनाम् ॥ 51 ॥  
 एवं पूजानन्तरकालीनमुद्राया उक्तं प्रयोजनं संभवति, पूजामध्यकालेषूक्तानां कर्मणां किं प्रयोजनमित्याकाङ्क्षायां विघ्ननिवृत्तिरूपं फलमाह- कालेति ॥ 51 ॥  
 \[1 कर्मार्थ- अ.।\]

 मुद्रं कर्मात्मतत्त्वानां\[1\] ददत्यमलयाजिनाम् ॥ 51 ॥

 द्रावयित्री\[2\] च दोषाणां बाह्याभ्यन्तरचारिणाम् ।  
 तेन मुद्रा समाख्याता कृतस्यापि च मुद्रणात् ॥ 52 ॥  
 एतदुभयप्रयोजनानुसारेण मुद्राशब्दनिर्वचनमाह- मुदमिति सार्धेन। अमलयाजिनां शुद्धयाजिनामित्यर्थः। कर्मात्मतत्त्वानां यजनादिकर्मनिष्ठचेतनानामित्यर्थः। दोषाणामिति कर्मणि षष्ठी। एवं च मुद्राशब्दे मुदित्यत्र ददातीति शेषः। द्रेत्यत्र दोषानिति शेषः। पूजामध्यकालीनमुद्राणां प्रयोजनानुसारीदं निर्वचनम्। मु(द्राणां? द्रणाद्) मुद्रेति निर्वचनं तु पूजानन्तरकालीनमुद्राया इति ज्ञेयम् ॥ 51-52 ॥  
 \[1 कर्मार्थ- अ.।\]  
 \[2 यन्ती- बख., यन्ति- उ.।\]

 तस्मात् स्वाभाविकं कृत्वा बद्धं वा मानसं पुरा ।  
 स्वेन स्वेन तु मन्त्रेण स्मरेद्\[1\] व्याप्तिं सदैव हि ॥ 53 ॥  
 कायिकं मानसिकं वा मुद्राबन्धं कृत्वा तत्र तत्तन्मन्त्रव्याप्तिं स्मरेदित्याह- तस्मादिति। मानसार्चने मानसिको मुद्राबन्धः, बाह्यार्चने कायिक इति विवेकः ॥ 53 ॥  
 \[1 स्मरेत् प्राप्तं \[द्व्याप्तं\] - मु., स्मरेदाप्तं- बक., स्मरेद्व्याप्तं- बख. उ., स्वरैर्व्याप्तं- अ.।\]

 चैतन्येनानुविद्धो यः शाखासंघश्च यद्यपि ।  
 तत्रापि मन्त्रोऽत्राध्यक्षस्तत्कार्यं सम्प्रयच्छति ॥ 54 ॥  
 केवलचैतन्यानुविद्धाङ्गुलिगणस्यैवं विघ्ननिवृत्त्यादिफलप्रदानसामर्थ्यं मन्त्राधिष्ठितत्वात् संभवतीत्याह- चैतन्येनेति ॥ 54 ॥

 एवं कृते ततः कुर्यान्मन्त्राणां मण्डलान्तरात् ।  
 पूर्ववच्चोपसंहारमेकस्मिन् गगनस्थिते\[1\] ॥ 55 ॥

 स्मृत्वा परात्मना तं च स्वसंविद्गगने हृदि ।  
 विश्रान्तं भावयेद्\[2\] देवं स्वभावेन समन्वितम् ॥ 56 ॥  
 मण्डलस्थदेवानामुपसंहारक्रममाह- एवमिति द्वाभ्याम्। एकस्मिन् गगनस्थिते पद्मनाभ इत्यर्थः। परात्मना निष्कलरूपेणेत्यर्थः। स्वसंविद्गगने नादान्त\[3\]र्गगन इत्यर्थः॥ 55-56 ॥  
 \[1 गगने- बख. अ. उ.।\]  
 \[2 येदेवं - बख. अ. ।\]  
 \[3 नादान्तगगन- मु.।\]

 द्विजातेर्दत्तशिष्टस्य पुष्पपत्रादिकस्य च ।  
 विहितश्चाम्भसि त्यागो विष्वक्सेनार्चने कृते\[1\] ॥ 57 ॥  
 कारिप्रदानाद्यवशिष्टनैवेद्यपत्रपुष्पफलादीनां विष्वक्सेनार्चनानन्तरं जलमध्ये प्रक्षेपमाह- द्विजातेरिति ॥ 57 ॥  
 \[1 नादृते- मु.।\]

 धर्तव्यं न चिरं चाग्रे यत्पुरा विनिवेदितम् ।  
 नैवेद्यं मन्त्रमूर्तीनां किञ्चित् पुष्पफलादृते ॥ 58 ॥  
 तत्र हेतुमाह- धर्तव्यमिति। यद्यस्मात् कारणात् पुरा निवेदितं मन्त्रमूर्तीनां नैवेद्यं भगवन्निवेदितहविरादिकं किञ्चित् पुष्पफलादृते स्वप्राशनोपयुक्तं किञ्चिद् भागं विनाऽन्यत् सर्वं चिरं बहुकालं न\[1\] धार्यम्। शीघ्रं जलमध्ये प्रक्षेप्तव्यमित्यर्थः। इयमेवार्थं सुस्पष्टं वक्ष्यति सप्तदशे परिच्छेदे च-  
 ततो विसर्जनं कुर्यादुपसंहृत्य चाखिलम् ।  
 विनिक्षिप्याम्भसो मध्ये पत्रपुष्पफलादि यत् ॥  
 निष्कामः पावनार्थं तु स्तोकमुद्धृत्य वै पुरा ।  
 संधार्य मन्त्रपूतं प्राक् तमश्नीयाच्च मौनवान् ॥ (17/145-146) इति।  
 ननु स्तोकमुद्धृत्य वै पुरेत्यत्र किं विष्वक्सेनार्चनात् पूर्वमेव स्तोकोद्धरणम्, अथवा तदर्चनान्तरं जलप्रक्षेपात् पू(र्वं वेत्या? र्वमि)काङ्क्षायां तत्पक्षद्वयमप्युपपन्नमिति ज्ञेयम्। यतः पारमेश्वरे-  
 स्वप्राशनार्थमेकांशं स्थापयित्वा निरीक्षितम् ।  
 शेषाशनाभिधानस्य गणेशस्यार्चनाय वै ।  
 भागमेकं तु संस्थाप्य भागेनान्येन तोषयेत् ।  
 ब्राह्मणादीन् शुभाचारान् भक्तान् ग्रामाधिवासिनः ॥  
 इति विष्वक्सेनार्चनात् पूर्वमेव स्वप्राशनार्थभागोद्धरणमुक्तम्। तत्रैव महाहविः- प्रकरणे तु-  
 प्रक्षिपेज्जलमध्ये तु विष्वक्सेननिवेदितम् ॥  
 जलजानां नीरगाणां जन्तूनां तृप्तयेऽथवा ।  
 जले किञ्चिद्विनिक्षिप्य शेषमन्नं तदग्रतः ॥  
 तद्भक्तानां द्विजातीनां निरतानां स्वकर्मसु ।  
    (पा. सं. 18/405-407)  
इति तन्निवेदितस्वीकारोऽप्युक्तः। अत एव सच्चरित्ररक्षायाम्- "विष्वक्सेननिवेदिते च विकल्पभेदास्तत्तत्संहितानुसारेण प्रयोगपद्धतिरत्नावल्यादिषु भोजराजादिभिः स्थापिता द्रष्टव्याः" (पृ. 117) इत्युक्तम् ॥ 58 ॥  
 \[1 \`न' नास्ति- अ.।\]

  **इति श्रीपाञ्चरात्रे श्रीसात्वतसंहितायां विभवदेवता\[1\]र्चनं नाम दशमः\[2\] परिच्छेदः॥**

   इति श्रीमौञ्ज्यायनकुलतिलकस्य यदुगिरीशचरणकमलार्चकस्य योगानन्दभट्टाचार्यस्य तनयेन अलशिङ्गभट्टेन विरचिते सात्वततन्त्रभाष्ये दशमः परिच्छेदः ॥  
 \[1 देवा- अ.।\]  
 \[2 \`दशमः' नास्ति- उ.।\]



---------------------- - ------------------------- -
---------------------------- - -------------------------------



   ** द्वादशः परिच्छेदः**


    नारद\[1\] उवाच

 एवमाकर्ण्य स त्वेवं\[2\] मुसली मुनिनायकाः ।  
 कृताञ्जलिपुटो भूत्वा पप्रच्छ जगतां पतिम् ॥ 1 ॥  
 अथ द्वादशो व्याख्यास्यते। इह संकर्षणो वासुदेवं विभवदेवध्यानं पप्रच्छेत्याह- एवमिति ॥ 1 ॥  
 \[1 नारद इत्येव उ. विहाय सर्वत्र।\]  
 \[2 त्वेव- मु. अटी. बक. बख.।\]

   
   सङ्कर्षण\[1\] उवाच  
 यथाक्रमस्थितानां च मन्त्राणां\[2\] लक्ष्मिनन्दन ।  
 त्वत्तोऽहं श्रोतुमिच्छामि सर्वेषां\[3\] ध्यानलक्षणम् ॥ 2 ॥  
 प्रश्नप्रकारमाह- यथाक्रमस्थितानामिति। लक्ष्मीं नन्दयति संतोषयतीति लक्ष्मीनन्दनेति वासुदेवसम्बोधनम् ॥ 2 ॥  
 \[1 सङ्कर्षण इत्येव उ. विहाय सर्वत्र।\]  
 \[2 सर्वेषां- मु. अटी.।\]  
 \[5 मन्त्राणां - मु. अटी.।\]

   श्रीभगवानुवाच\[1\]  
 त्रयाणां मुख्यपूर्वाणां ध्रुवान्तानां पुरोदितम् ।  
 शेषादीनां\[2\] च शेषाणामिदानीमवधारय ॥ 3 ॥

 ध्यानं पातालनिलयपर्यन्तानां यथास्थितम् ।  
 एवं पृष्टो भगवान् प्रत्याह- त्रयाणामिति सार्धेन। मुख्यपूर्वाणां विशाखयूपादीनामित्यर्थः। त्रयाणां विशाखायूपपद्मनाभध्रुवाणामित्यर्थः। पूर्वं नवमपरिच्छेदे- "विशाखयूपो भगवान् स्वयं विश्वसिसृक्षया" (9/49) इत्यादिभिर्विशाखयूपध्यानम्, "इत्येवमादिः सर्वेषाम्" (9/96) इत्यादिभिः पद्मनाभध्रुवध्यानं च प्रतिपादितमित्यर्थः। शेषाणाम् अवशिष्टानामित्यर्थः। शेषादीनामनन्तादीनां पातालनिलयपर्यन्तानां पातालशाय्यन्तानां षट्त्रिंशद्विभवदेवानामित्यर्थः ॥ 3-4 ॥  
 \[1 भगवानित्येव उ. विहाय सर्वत्र।\]  
 \[2 नामशे- मु. अटी.।\]

 एक एव जगन्नाथः स्वरूपाद्यैस्तु शक्तिभिः ॥ 4 ॥

 नानात्वेनाप्यनन्तो यो भक्तानुग्रहकाम्यया ।  
 तस्याभिमानिकं रूपं श्रृणु सर्वेश्वरस्य तु ॥ 5 ॥  
 तत्रादावनन्तस्य रूपं श्रृण्वित्याह- एक इति सार्धेन॥ 4-5 ॥

 तुहिनाचलसंकाशं पूर्णचन्द्रसमाननम् ।  
 स्वमणिव्य\[1\]ञ्जितेनैव युक्तं फणगणेन तु ॥ 6 ॥

 प्रोद्वहन्तं हलं चक्रमपसव्यद्वयेन तु ।  
 वामहस्तद्वयेनैव शङ्खं मुसलमेव च ॥ 7 ॥

 नित्यसन्निहिताशेष\[2\]शक्तिं सर्वज्ञमच्युतम् ।  
 मनस्यन्तर्मुखानां यत् कर्मिणां पूरयेच्च तत् ॥ 8 ॥  
 तस्य ध्यानप्रकारमाह- तुहिनेति त्रिभिः। शेषकृत्यं\[3\] भगवत्कैङ्कर्यधुरीणमित्यर्थः। नन्वनेनानन्तस्य भगवदाविष्टत्वमात्रं ज्ञायते, न साक्षादवतारत्वम्, कथं तस्य मुख्यप्रादुर्भावेष्वन्तर्भाव इति चेन्न, भगवदधिष्ठितबद्धचेतनानामेव मुख्येष्वनन्तर्भावात्। अन्तर्मुखानां निजभक्तानां मनसि यद्वाञ्छितमस्ति तत् पूरयेत् प्रयच्छेदित्यर्थः। अनन्तस्थानं तु श्रीविष्णुपुराणे-  
 आस्ते पातालमूलस्थः शेषोऽशेषसुरार्चितः ॥  
 तस्य वीर्यं स्वभावं च स्वरूपं रूपमेव च ।  
 नहि वर्णयितुं शक्यं ज्ञातुं वा त्रिदशैरपि ॥  
 यस्य\[4\] सा सकला पृथ्वी फणामणिशिखारुणा ।  
 आस्ते कुसुममालेव कस्तद्वीर्यं वदिष्यति ॥ (2/5/20-22)  
इति ॥ 6-8 ॥  
 \[1 रञ्जिते- अ.।\]  
 \[2 शेषकृत्यं- अ., शेषवृत्तिं- मु.।\]  
 \[3 वृत्तिं- मु.।\]  
 \[4 यस्यैषा- मु.।\]

 शक्तीशोऽप्यथ सञ्चिन्त्यः पुण्डरीकनिभेक्षणः ।  
 इच्छारूपधरश्चैव सौम्यः प्रहसिताननः ॥ 9 ॥

 व्यक्तये च फलादीनां भक्तानामनुकम्पया ।  
 पीडयन् स्वाङ्घ्रियुग्मेन वसुधां च करद्वयम् ॥ 10 ॥

 युगानुसारिकान्तिश्च चतुर्वक्त्रश्चतुर्भुजः ।  
 मूर्तचक्रगदाहस्तः \[1\]अमूर्ताब्जाम्बुजा\[2\]ङ्कितः ॥ 11 ॥

 शमं नयति सन्तापं कमलेनेन्दुकान्तिना ।  
 नानामन्त्रमयीं विद्यां व्यञ्ज\[3\]यत्यमलात्मनाम् ॥ 12 ॥

 सम्यग् वाक्पतिना चैव कम्बुना शब्द\[4\]मूर्तिना ।  
 आज्ञाप्रतीक्षकेणैव गदाचक्रद्वयेन तु ॥ 13 ॥

 प्रेरितेन हिनस्त्याशु साधुसन्तापकारिणाम्\[5\] ।  
 नारसिंहेन \[6\]वक्त्रेण भवभीतिविघातकृत् ॥ 14 ॥

 पुष्णाति सर्वभूतानि वाराहेणामृतात्मना ।  
 कुरुते पश्चिमस्थेन कापिलेनोपसंहृतिम् ॥ 15 ॥  
   
 भक्तिश्रद्धापराणां च स्मृतमात्रः सदैव\[7\] हि ।  
 हृन्मध्ये गगने भूमौ वह्निमध्ये जलान्तरे ॥ 16 ॥

 चतुर्णां ब्राह्मणादीनां स्वयमेवानुकम्पया ।  
 चातुरात्म्येन रूपेण चतुर्धा व्यक्तिमेति च ॥ 17 ॥

 आत्मतुल्येन देहेन शङ्खपद्माङ्कितेन तु ।  
 मूर्तिमद्भिर्हलाद्यैस्तु युक्तेन वदनैर्विना ॥ 18 ॥

 वर्णानुरूपवर्णेन समेनाप्यसमेन तु ।  
 अन्योन्यानुगतेनैव पूर्वोद्दिष्टेन नान्यथा ॥ 19 ॥  
 अथ शक्त्यात्मध्यानमाह- शक्तीश इत्येकादशभिः। इच्छारूपधरः, वक्ष्यमाणवाहनदेवीभुजास्त्रभेदैर्नानारूपधर इत्यर्थः। अमूर्ताब्जाम्बुजाङ्कितः, अमूर्तः केवलरेखारूपः, अब्जः शङ्खः, अम्बुजं कमलम्, ताभ्यामङ्कितः। एवं शक्तीशावतारो व्यूहाद् विभवाद्वा संभवतीति बोध्यम्। यतोऽस्मिन्नेव परिच्छेदे वक्ष्यति-  
 चातुरात्म्यसमूहं\[8\] तु यत्पद्मदलभूस्थितम् ।  
 तथा विभवदेवानां मध्यात् पद्मदलेक्षण ॥  
 एकस्त्वनुग्रहार्थं तु शक्त्यात्मा भावितात्मनाम् ।  
 बिभर्ति बहुभेदोत्थं रूपं सद्वाहनस्थितम् ॥ (12/175-176)  
इति। अंशावतारत्वमेवोक्तमस्य सहस्रनामभाष्ये- "अथांशावताराः- युगानुसारिकान्तिश्चेति। एवं व्याप्तिनियमनादिशक्तिद्वारा विश्वस्य व्यार्प्तेर्विष्णुः, "सर्वशक्त्यात्मने" (सा. सं. 23/48) इति मन्त्रवत्" (पृ 576) इति। एवं च त्रिमूर्तिष्वयमेकतम इति बोध्यम्, "नारायणावतारो यः शक्तीशो नाम नामतः" (8/19) इति लक्ष्मीतन्त्रोक्तेः ॥ 9-19 ॥  
 \[1 स्वेति सार्वत्रिकः पाठः। भाष्यानुरोधी \`हस्तो ह्यमू' इति पाठः शोभनः स्यात्.।\]  
 \[2 र्ताच्छेति सार्वत्रिकः पाठः.।\]  
 \[3 भाव- मु. अटी. ।\]  
 \[4 शक्ति- उ.।\]  
 \[5 कारिणा- अटी., कारिणः- अ. उ.।\]  
 \[6 चक्रेण- अ.।\]  
 \[7 समेत्य वै- मु. अटी.।\]  
 \[8 हात्तु- मु.।\]

 प्रलयानलसूर्याभः स्मर्तव्यो मधुसूदनः ।  
 अष्टबाहुर्विशालां\[1\]सोऽप्यग्नि\[2\]ष्टोमकराङ्कितः ॥ 20 ॥

 शङ्खचक्रधरश्चैव बाणकार्मुकधृक् तथा ।  
 रजस्तमोभ्यां मूर्ताभ्यां सम्प्रवृत्तिनिवृत्तये ॥ 21 ॥

 कर्णपीठनिविष्टं च ध्येयं पाणियुगं विभोः ।  
 अथ मधुसूदनध्यानमाह- प्रलयानलेति सार्धद्वाभ्याम्। अस्यावतारस्य प्रादुर्भावान्तरत्वमुक्तं पौष्करे-  
 मधुकैटभमाथी च प्रादुर्भावेश्वरस्य च ।  
 प्रादुर्भावान्तरं विद्धि पद्मनाभस्य वै विभोः ॥ (36/214) इति ।  
 अस्य स्थानमप्युक्तं तत्रैव-  
 मधुकैटभमाथी च संस्थितः सोऽवनीतले ॥  
 क्षीरोदकक्षितिक्षेत्रे सुरासुरनिषेविते । (36/343-344)  
इति ॥ 20-22 ॥  
 \[1 लांशो- मु. अटी. उ.।\]  
 \[2 प्यग्नीषोम- उ.।\]

 विद्याधिदेवं भगवच्चतुर्वक्त्रं चतुर्भुजम् ॥ 22 ॥

 लम्बकूर्चं\[1\] जटादण्डकमण्डल्वक्षसूत्रिणम्\[2\] ।  
 फुल्लरक्ताम्बुजाभासं श्वेतपद्मकराङ्कितम् ॥ 23 ॥  
 अथ विद्याधिदेवध्यानमाह- विद्याधिदेवमिति सार्धेन। यद्यपि चतुर्वक्त्रमित्यस्य श्रुतीर्वक्त्रेभ्यः प्रोद्गिरन्तमित्यस्य चैककण्ठ्याद् "वेदविदे" (सा. सं. 23/50) इति विद्याधिदेवमन्त्रवर्णलिङ्गाद् उत्तरत्र स्मरेद् ध्यायेदिति पौनरुक्त्यप्रसङ्गासंभवाच्च "श्रुतीर्ऋगाद्या वक्त्रेभ्यः प्रोद्गिरन्तमतः स्मरेत्" (12/24) इति वाक्यस्यापि पूर्वेणान्वयः स्वरसः, तथापि सर्वज्ञैः श्रीमत्पराशरभट्टारकैः सहस्रनामभाष्ये (पृ. 483) तस्य वाक्यस्य कपिलध्यानपरत्वेनोत्तरत्र योजितत्वादस्मादृशैस्तच्चलयितुं न शक्यम्। किञ्च, यद्यप्यस्य विद्याधिदेवस्य चतुर्वक्त्रत्वजटाकमण्डल्वक्षसूत्रधरत्वादिलक्षणानामुक्तत्वादयं विरिञ्चिरिति ज्ञायते, तथापि सहस्रनामभाष्ये (पृ. 183) नियमेन तेषां ब्रह्मादीनां भगवदवतारगणनास्वपरिगणनात्, देवमनुष्यादिवत् सृष्टिप्रकरणेषु सृज्यतया परिगणनात्, प्रत्युत तेषां प्रादुर्भावेभ्यो भेदव्यपदेशात्, प्रादुर्भावविलक्षणेन प्रादुर्भावान्तरशब्देन निर्देशात्, भगवद्विभूतिलेशोद्भवत्वतत्प्रादुर्भावविशेषाधीनप्रवृत्तित्वादिव्यवहाराच्च ब्रह्मणः प्रादुर्भावत्वं निह्नुतम्। किञ्च,  
 कालो\[3\] वियन्नियन्ता च शास्त्रं नानाङ्गलक्षणम् ।  
 विद्याधिपतयश्चैव सरुद्रः सगणः शिवः ॥  
 प्रजापतिसमूहस्तु इन्द्रः सपरिवारकः । (9/91-92)  
इत्यादिपूर्वोक्तभवोपकरणदेवतावर्ग एव प्रजापतिसमूह इत्यत्र चतुर्मुखस्याप्यन्तर्भावश्चोक्तः। तस्मात् "परमात्मने" (सा. सं. 23/51) इति मन्त्रवर्णलिङ्गाच्च नायं विद्याधिदेवो विरिञ्चिः, अपि तु साक्षात् प्रादुर्भाव इति ज्ञेयम्।  
 ननु श्रीपौष्करे-  
 मधुकैटभमाथी च प्रादुर्भावेश्वरस्य च ।  
 प्रादुर्भावान्तरं विद्धि पद्मनाभस्य तद्विभोः ॥ (36/214)  
इत्यादिभिर्मधुसूदनादीनामपि प्रादुर्भावान्तरत्वं बहुशः कण्ठरवेणोक्तम्, किं तावता तेषामपि प्रादुर्भावत्वविरोध इति चेन्न, समुच्चितैः पूर्वोक्तैर्हेतुभिश्चतुर्मुखादीनां प्रादुर्भावत्वविरोधात्, मधुसूदनादिषु तथाविधहेतुसमुच्चयस्यानवकाशाच्च ॥ 22-23 ॥  
 \[1 कूर्च- मु. अटी., कण्ठ- मु.।\]  
 \[2 सूत्रकम्- मु. अ. उ.।\]  
 \[3 कालोऽपि- मु.।\]

 श्रुतीर्ऋगाद्या वक्त्रेभ्यः प्रोद्गिरन्तमतः\[1\] स्मरेत् ।  
 निर्धूमाङ्गारवर्णाभं शङ्खपद्माक्षसूत्रिणम्\[2\] ॥ 24 ॥

 फु\[3\]ल्लरक्ताब्जविभवं देवताद्यात्मसूत्रकम् ।  
 ध्यायेदभयपाणिं तं कपिलं तेजसां निधिम् ॥ 25 ॥  
 अथ कपिलध्यानमाह- श्रुतीरिति द्वाभ्याम्। वक्त्रेभ्य इति पूजायां बहुवचनं बोध्यम्। यद्वा तस्याप्यैच्छिकं चतुर्मुखत्वं वक्तव्यम्। अस्य श्रुतिप्रवर्तकत्वं तु सहस्रनामभाष्य एव प्रतिपादितम् "सत्यवृत्तिस्त्रिविक्रमः। महर्षिः कपिलाचार्यः" (57-58 श्लो. ) इत्यत्र- "ईदृशेन महामहिम्ना वाच्येन विक्रान्तत्रिवेदस्त्रिविक्रमः।"  
 त्रिरित्येवं त्रयो वेदाः कीर्तिता मुनिसत्तमैः ।  
 क्रमसे तांस्तथा सर्वान् त्रिविक्रम इति स्मृतः ॥" (पृ. 481-482)  
इति, "यथोक्तवेददर्शनान्महर्षिः" (पृ. 482) इति च। अस्य पातालतलवासित्वं सुप्रसिद्धम्। अर्चारूपस्थानं तु श्रीपौष्करे-  
 प्राक्समुद्रापयाने तु भूभागे शुभलक्षणे ॥  
 कापिलीं मूर्तिमासाद्य वासुदेवः स्थितः प्रभुः । (36/357-358)  
इति प्रतिपादितम् ॥ 24-25 ॥  
 \[1 मनु- मु. अटी. बक. बख.।\]  
 \[2 सूत्रकम्- उ.।\]  
 \[3 पङ्क्तिरेषा न दृश्यते- बख. अ. उ.।\]

 योऽन्तः सर्वेश्वरो देवः साक्षिभूतो व्यवस्थितः ।  
 स्फटिकोपलवद् भावान् स्वशक्त्युत्थान् बिभर्ति च ॥ 26 ॥ 

 अविद्याविष्कृतानां तु भक्तानां सत्प\[1\]दाप्तये ।  
 तमनादिं जगन्नाथं बहिः स्थूलतरात्मनाम्\[2\] ॥ 27 ॥

 द्यावापृथिव्योरन्तःस्थं विश्वरूपमनुस्मरेत्\[3\] ।  
 अनेकवक्त्राङ्घ्रिकरम् अनेकमकराङ्कितम् ॥ 28 ॥

 यद्यप्यनेकवदनम् अनेकभुजभूषितम् ।  
 तथापि वै त्रयस्त्रिंशद् वदनैर्विविधैर्युतम् ॥ 29 ॥

 चतुरभ्यधिकैर्दिव्यैश्चत्वारिंशन्महाभुजैः ।  
 ब्रह्मरुद्रेन्द्रदक्षार्कचन्द्रसिद्धास्तथा श्रुतिः\[4\] ॥ 30 ॥

 पौरुषस्य तु वक्त्रस्य चोर्ध्ववक्त्रस्थितास्त्वमी ।  
 पिशाचाग्निमरुच्छैलद्वीप\[5\]गन्धर्ववारिभिः ॥ 31 ॥

 वक्त्रैरूर्ध्वस्थितैर्ध्यायेद् दक्षिणं वदनं विभोः ।  
 पाताल\[6\]दिङ्महामेघलोकराशिग्रहोत्थितैः ॥ 32 ॥

 वक्त्रै\[7\]स्तारासमेतैस्तु ध्यायेद् वक्त्रं तु पश्चिमम् ।  
 यक्षान्तकाम्बुना\[8\]गाद्यैर्वसुनक्षत्रगोगणैः ॥ 33 ॥

 वक्त्रैर्वराहवक्त्रोर्ध्वस्थि\[9\]तैर्ध्यायेच्च दक्षिणम् ।  
 पद्माद्यं चातुरात्मीय\[10\]मस्त्राणां दशकं महत् ॥ 34 ॥

 प्रोच्छ्रितं हि सुवर्णाद्यं\[11\] तल्लाञ्छनचतुष्टयम् ।  
 लोकेशास्त्राष्टकं चैव पुस्तकं चाक्षसूत्रकम् ॥ 35 ॥

 दर्वी कमण्डलुर्हैमश्चाभयं हि वरान्वितम् ।  
 दर्भाजिनं ततश्छत्रं सुशुभं चामरं सितम् ॥ 36 ॥

 स्रुक्स्रुवौ चापि कलशौ वेदिर्वह्निसमन्विता ।  
 चन्द्रार्कमण्डले पूर्णे नागेन्दो मणिदर्पणः\[12\] ॥ 37 ॥

 पुष्पस्रग् व्यजनं दिव्यं विश्वपत्रलता तथा ।  
 स्मर्तव्यास्तु भुजेष्वस्य विभोः संस्थानकैः समैः ॥ 38 ॥

 यथोदितक्रमेणैव व्यत्ययो न भवेद् यथा ।  
 भाभिर्नानाप्रकाराभिर्देहोत्थाभिरिदं जगत् ॥ 39 ॥

 भासयन्तं जगन्नाथं स्मरेद् हृत्कमलादिषु ।  
 हंसमूर्तिमथात्मानं ज्ञानयज्ञभुजं स्मरेत् ॥ 40 ॥  
 अथ विश्वरूपध्यानमाह- योऽन्तः सर्वेश्वरो देव इत्यारभ्य स्मरेद् हृत्कमलादिष्वित्यन्तम्। प्राङ्मुखस्य पौरुषस्य वक्त्रस्योर्ध्वे ब्रह्मादिश्रुत्यन्तवक्त्राष्टकम्, दक्षिणस्य नारसिंहवक्त्रस्योर्ध्वे \[13\]पिशाचादि(वारि)पर्यन्तवक्त्रसप्तकम्, पश्चिमस्य कपिलवक्त्रस्योर्ध्वे पातालादितारान्तवक्त्रसप्तकम्, औत्तरस्य \[14\]वाराहवक्त्रस्योर्ध्वे \[15\]यक्षादिगोगणान्तवक्त्रसप्तकम्, आहत्य त्रयस्त्रिंशद्वक्त्राणि ज्ञेयानि। तारासमेतैरित्यत्र ताराशब्देन\[16\] अश्विन्यादिप्रधाननक्षत्राणि, नक्षत्रशब्देन तदन्यानि नक्षत्राणि ज्ञेयानि, अन्यथा पौनरुक्त्यात्। एवं वारिभिरित्यत्र वारिधिर्विवक्षणीयः। अम्बुशब्देन केवलमुदकं विवक्षणीयम्। नागाद्यैरित्यत्र नागानामाद्यः प्रथमोऽनन्त इत्यर्थः। चातुरात्मीयं वासुदेवादिव्यूहीयमित्यर्थः। पद्माद्यमस्त्राणां दशकं पद्मशङ्खचक्रगदाखङ्ग\[17\]लाङ्गलमुसलशरशार्ङ्गखेटाख्यमायुधदशकमित्यर्थः। एतेषामायुधानां पूर्वं जाग्रद्व्यूहवासुदेवचतुर्मीर्तिलाञ्छनत्वेनोक्तत्वाच्चातुरात्मीयत्वं सुस्पष्टम्। लोकेशास्त्राष्टकं तु वज्रशक्त्यादिकं प्रसिद्धमीश्वरादिषु (9/116-117) प्रतिपादितं च । विश्वरूपस्थानं तु श्रीपौष्करे-  
 श्वेतद्वीपे कुरुक्षेत्रे हिमवन्ताचलेऽब्जज ।  
 वेदिकायामपि तटे विश्वरूपः स्थितः प्रभुः ॥ (36/337)  
इति ॥ 26-40 ॥  
 \[1 सम्पदा- बक. अ. उ.।\]  
 \[2 त्मना- अ. उ.।\]  
 \[3 मतः- अ. उ.।\]  
 \[4 शुचिः- अटी.।\]  
 \[5 द्विप- मु. अटी. बक. बख. अ.।\]  
 \[6 पाताला- मु. अटी. बक., पातालादिर्म- बख. अ. ।\]  
 \[7 वर्णै- मु. अटी. बक. बख.।\]  
 \[8 ब्जनाभाद्यैरिति सार्वत्रिकः पाठः ।\]  
 \[9 र्ध्वं ध्यायेच्चैवमतः शुभैः - बक. बख. अ. उ.।\]  
 \[10 यं मन्त्राणां- अटी.।\]  
 \[11 स्वपर्णाद्यं- अ., हिमवर्णाद्यं- उ.।\]  
 \[12 णम्- मु. अटी. बख.।\]  
 \[13 विशाखादि- मु.।\]  
 \[14 वराह- मु.।\]  
 \[15 यक्षादिदिक्कोणगणान्त- अ.।\]  
 \[16 \`ताराशब्देन' नास्ति- अ.।\]  
 \[17 \`खड्ग' नास्ति- अ.।\]

 कुन्देन्दुस्निग्धकान्तिं च हेम\[1\]तुण्डं\[2\] महातनुम्\[3\] ।  
 रजस्तमोऽङ्घ्रिं सत्सत्त्वविग्रहं परमेश्वरम् ॥ 41 ॥

 धर्माधर्मेक्षणं ध्यायेदग्नीषोमात्मकेन तु ।  
 दक्षिणोत्तरसंस्थेन पक्षयुग्मेन राजितम् ॥ 42 ॥  
   
 बहिस्तमेवोदकस्थं तुहिनाचलसन्निभम् ॥  
 ध्यात्वाऽर्चयेत् तु विधिवद् हंसविग्रहमच्युतम् ॥ 43 ॥  
 अथ हंसध्यानमाह- हंसेति सार्धैस्त्रिभिः। अस्य स्थानं तु श्रीपौष्करे - "सिद्धामरार्चितं\[4\] विद्धि श्वेतद्वीपे\[5\] तु हंसराट्" (936/317) इति ॥ 40-43 ॥  
 \[1 होम- मु. अटी.।\]  
 \[2 कुण्ड - मु. अटी. बक. बख. ।\]  
 \[3 ननम्- उ.।\]  
 \[4 र्चिता- अ.।\]  
 \[5 रूपे- अ. ।\]

 बहिर्द्रव्यमयस्त्वेकः सामान्येनैकलक्षणः ।  
 सम्यङ्निर्वर्तितः\[1\] स्वर्गं पूर्वमृच्छति चार्थिनाम् ॥ 44 ॥

 अन्तर्वेद्यां चतुर्धा यस्त्वेक एव महामखः ।  
 तपो\[2\]यागजपध्यानस्वरूपः शश्वदेव हि ॥ 45 ॥

 याजिनामपवर्गं तु विदधाति समापनात् ।  
 तं यज्ञपुरुषं\[3\] ब्रह्म वासुदेवमजं हरिम् ॥ 46 ॥

 ध्यायेद् वै सूकारात्मानमञ्जनाद्रिसमप्रभम् ।  
 यज्ञाङ्गचिह्निताङ्घ्रिं च महाव्याहृतिदंष्ट्रिणम् ॥ 47 ॥

 भूर्भुवः स्वः शरीरं च शब्दब्रह्मैकमानसम् ।  
 निर्णुदन्तं प्रपन्नानामविद्यापङ्कमञ्जसा ॥ 48 ॥

 वैद्येन पोत्रप्रान्तेन त्वक्षयेनामलेन च ।  
 वासनावासितानां च जीवानां भवशान्तये ॥ 49 ॥  
 अथ वराहध्यानमाह- बहिर्द्रव्यमय\[4\] इत्यादिभिः। वैद्येन विद्यामयेन। पोत्रप्रान्तेन वराहवक्त्राग्रेणेत्यर्थः। एवं यज्ञाङ्गदेहत्वं विष्णुपुराणेऽपि स्पष्टमुक्तम्-  
 पादेषु वेदास्तव यूपदंष्ट्र दन्तेषु यज्ञाश्चितयश्च वक्त्रे ।  
 हुताशजिह्वोऽसि तनूरुहाणि दर्भाः प्रभो यज्ञपुमांस्त्वमेव ॥  
 विलोचने रात्र्यहनी महात्मन् सर्वात्मदं\[5\] ब्रह्मपदं शिरस्ते ।  
 सूक्तान्यशेषाणि सटाकलापो घ्राणं समस्तानि हवींषि देव ॥  
 \[6\]स्रुक्तुण्ड सामस्वरधीरनाद प्राग्वंशकायाखिलसत्र\[7\]सन्धे ।  
 पूर्तेष्टधर्मश्रवणोऽसि देव सनातनात्मन् भगवन् प्रसीद ॥ इति ।  
      (1/4/32-34)  
अस्य स्थानं तु श्रीपौष्करे-  
 "सौकरीयेन रूपेण क्षेत्रे तत्संज्ञके तु वै" (36/319)  
इति ॥ 44-49 ॥  
 \[1 पङ्क्तित्रयं नास्ति- उ.।\]  
 \[2 वपुषं- मु.।\]  
 \[3 र्चिता- अ.।\]  
 \[4 मधः- म. ।\]  
 \[5 श्रयं ब्रह्म परं- मु.।\]  
 \[6 स्रक्कुण्ड- अ. मु.।\]  
 \[7 शास्त्र- अ. मु.।\]

 महाविभूतिर्भगवान् पूर्णषाड्गुण्यविग्रहः ।  
 स्वका\[1\]च्छान्ततराद् ब्रह्मतत्त्वादादाय चाञ्जलिम् ॥ 50 ॥

 करोति सेचनं\[2\] दोषदग्धानां\[3\] च स्वतेजसा ।  
 स्थूलरूपेण तमजं बहिराराधनाविधौ ॥ 51 ॥

 आध्मातं वायुना यद्विन्निर्धूमाङ्गारपर्वतम् ।  
 ध्यायेत् तद्वन्महादीप्तं वाजिवक्त्रमलाञ्छनम् ॥ 52 ॥

 बद्धब्रह्माञ्जलिं कस्थं\[4\] द्रवत्कनकलोचनम् ।  
 घोणाग्रेणाहरन्तं च त्रैलोक्योत्थं\[5\] जलेन्धनम् ॥ 53 ॥

 कृत्वा तद् भस्मसात् सम्यक् \[6\]स्फूक्कुर्वन्तं मुखेन तु ।  
 वडवानलध्यानमाह- महाविभूतिरित्यादिभिः। अस्य स्थानं तु श्रीपौष्करे- "अश्वात्मा\[7\] वडवामुखे\[8\]" (36/318) इति ॥ 50-54 ॥  
 \[1 स्वकराब्जान्तराद्- मु. अटी. बक. बख.।\]  
 \[2 वचनं- अ.।\]  
 \[3 दधानां- मु. अटी. बक. बख. ।\]  
 \[4 लीकस्थं- बक. बख. उ., लीखस्थं- अटी.।\]  
 \[5 त्थमलेन्धनम्- मु. अटी.।\]  
 \[6 स्फूत्कु- बक. बख. उ.।\]  
 \[7 अब्जात्मा- अ.।\]  
 \[8 मुखः- अ.।\]

 धर्मसामान्यममलमनादिनिधनं विभुम् ॥ 54 ॥

 दुर्लभं यत् प्रबुद्धानां यत्प्रसादधिया\[1\] विना ।  
 तस्य स्थूलतरं रूपं श्रृणु तत्प्राप्तये परम् ॥ 55 ॥

 तुहिनाचलसंकाशं सौम्यवक्त्रं चतुर्भुजम् ।  
 कामार्थावुद्वहन्तं च शङ्खपद्मच्छलेन तु ॥ 56 ॥

 साधुमार्गे स्थितानां तु संय\[2\]च्छन्तं धिया च तौ\[3\] ।  
 सिताक्षमालं धर्मं तु वरपाणिमतः स्मरेत् ॥ 57 ॥  
 अथ धर्मध्यानमाह- धर्ममिति सार्धैस्त्रिभिः। तौ कामार्थावित्यर्थः, कामार्थावुद्वहन्तमिति पूर्वोक्तेः। अनेन प्रसिद्धस्यैव धर्मस्य भगवदवतारत्वमिति न भ्रमितव्यम्, तस्य तदुपकरणत्वमात्रात्। तथा च सहस्रनामभाष्ये- "\[4\]तच्छीलभगवदुपकरत्वाद्धि प्रसिद्धस्यापि धर्मस्य ताच्छील्यमिति, प्रसिद्धोऽपि धर्मोऽस्य सर्वसाधारणोपकरमिति धर्मी" (पृ. 435) इति। किञ्च,  
 धर्मात्मा भगवान् विष्णुः प्रादुर्भावं च शाश्वतम् ।  
 प्रादुर्भूतं हि वै यस्मान्नराद्यं कृष्णपश्चिमम् ॥  
 सपञ्चकालषट्कर्ममखधर्मैः समन्वितम् ।  
 जपध्यानसमोपेतमेवं यः पाति सर्वदा ॥  
 चतुर्मूर्तिमयो विप्र नरो नारायणो हरिः ।  
 कृष्णसंज्ञश्च भगवान् प्रादुर्भावान्तरं विभोः ॥ (36/207-209) इति,  
 धर्ममूर्तिर्महात्मा वै धर्मारण्ये सुरार्चिते ।  
 अनुग्रहपरस्त्वास्ते लोकानां लोकपूजितः ॥ (36/332)  
इति च श्रीपौष्करे सुस्पष्टं प्रतिपादितम् ॥ 54-57 ॥  
 \[1 तत्- उ.।\]  
 \[2 प्रय- मु. अटी. बक.।\]  
 \[3 वतौ- मु. अटी.।\]  
 \[4 अत्रत्यं प्रथमं वाक्यं प्रस्तुतस्थले नोपलभ्यते।\]  
   
 वाङ्मयं निखिलं यस्य वस्तुजातमनश्वरम् ।  
 शक्तित्वेन स्वभावस्थं चिद्रूपस्यामलद्युतेः ॥ 58 ॥

 वरवाजिमुखं ध्यायेदथ वागीश्वरं विभुम्\[1\] ।  
 सूर्य\[2\]कान्ताग्निसंकाशमनेकभुजभूषितम् ॥ 59 ॥

 कमलं चाक्षसूत्रं च वेदिं त्रेताग्निभूषिताम् ।  
 साज्यधारौ स्रुक्स्रुवौ तु विष्टरं सोमसंयुतम् ॥ 60 ॥

 दर्भाजिनं मेखलां \[3\]चाप्यपसव्येषु षट्स्वमी\[4\] ।  
 स्मरेद् वामकरेष्वस्य पुस्तकं शङ्खमेव च ॥ 61 ॥

 दण्डं कमण्डलुं दर्वीमेकस्मिंस्त्रितयं करे ।  
 पूर्णं ग्राम्यैस्तथारण्यैश्चरुबीजैस्तु पञ्चमे ॥ 62 ॥

 \[5\]स्रुङ्मूलफलपत्रैस्तु यज्ञद्रव्यैः सदक्षिणैः ।  
 सर्वाश्रमोपकरणैर्युक्तं चमसभाजनम् ॥ 63 ॥

 ध्येयमस्य भुजे षष्ठे वृत्तभू\[6\]तैर्ऋगादिभिः ।  
 वेदाङ्गैरुपवेदैस्तु संस्कारैः\[7\] समखैस्तथा ॥ 64 ॥  
 अथ हयग्रीवध्यानमाह- वाङ्मयमित्यादिभिः। सोमसंयुतं सोमलता\[8\]न्वितमित्यर्थः। ग्राम्यारण्डबीजभेदास्त्वीश्वर\[9\]पारमेश्वरयोर्हविःपाकप्रकरणे प्रतिपादिता द्रष्टव्याः। विष्णुपुराणे च -  
 व्रीहयः सयवा माषा गोधूमा अणवस्तिलाः ।  
 प्रियङ्गुसप्तमा ह्येते अष्टमास्तु कुलुत्थकाः ॥  
 श्यामाकास्त्वथ नीवारा जर्तिलाः सगवेधुकाः ।  
 तथा वेणुयवाः प्रोक्तास्तद्वन्म\[10\]र्कटका मुने ॥  
 ग्राम्यारण्याः स्मृता ह्येता ओषध्यस्तु चतुर्दश ।  
     (1/6/24-26) इति ।  
 एतैर्बीजैः पूर्णं पात्रं चतुर्थे, यज्ञद्रव्यैः पूर्णं पात्रं पञ्चमे, आश्रमोपकरणैर्युक्तं चमसभाजनं षष्ठे हस्ते च ध्येयम्। अस्य स्थानं तु श्रीपौष्करे- "कृष्णाश्वेऽश्वरोदेवो क्षितिक्षेत्रे \[11\]ममार्चिते" (36/321) इति ॥ 58-64 ॥  
 \[1 प्रभुम्- बक. बख.।\]  
 \[2 कान्ताद्रि- अ. उ.।\]  
 \[3 च व्यप- बक. बख.।\]  
 \[4 स्वमूः - मु. अटी.।\]  
 \[5 स्रङ्- अटी., सृक्- बख.।\]  
 \[6 व्रतमूर्त्तै- मु. बक. बख., व्रतभूतैः- अटी.।\]  
 \[7 संस्कारः- मु. अटी. बक. बख.।\]  
 \[8 तान्वय- अ.।\]  
 \[9 ईश्वरे पञ्चविंशेऽध्याये पारमेश्वरे चाष्टादशेऽध्याये.।\]  
 \[10 मत्क- अ.।\]  
 \[11 क्षमा- मु.।\] 

 विकारवसुधाघारे\[1\] ह्यभावे तु गुणोदधौ ।  
 स्वशक्तिभावितं कृत्वा मनःपूर्वं चतुष्टयम् ॥ 65 ॥

 प्रकृत्यन्तं समास्ते यः सर्वज्ञः पुरुषात्मना ।  
 निषण्णं भोगि\[2\]शय्यायां तपनीयरुचिं स्मरेत् ॥ 66 ॥

 देवमर्णवशाय्याख्यं मूर्तै\[3\]श्चक्रादिकैर्वृतम् ।  
 लक्ष्म्या संवाह्यमानं च समाक्रान्तं च निद्रया ॥ 67 ॥

 वीज्यमानं हि\[4\] वै प्रीत्या गीयमानं हि विद्यया ।  
 कूर्मात्मा कूर्मवद्\[5\] बुद्ध्या ध्यातव्यस्त्वथ लाङ्गलिन् ॥ 68 ॥  
 एकार्णवशायिध्यानमाह- विकारेति सार्धैस्त्रिभिः। मनःपूर्वं चतुष्टयं मनोबुद्ध्यहङ्कारप्रकृतिचतुष्टयमित्यर्थः। अस्य लक्ष्म्यादिशक्ति\[6\]चतुष्टयान्वितत्वं लक्ष्मीतन्त्रेऽपि प्रतिपादितम्-  
 अवतारो हि यो विष्णोः सिन्धुशायीति संज्ञितः ।  
 स्थिताऽहं परितस्तस्य चतुर्धा रूपमेयुषी\[7\] ॥  
 लक्ष्मीर्निद्रा तथा प्रीतिर्विद्या चेति विभेदिनी ॥ (8/30-31) इति ।  
 ननु किमयं चतुर्मुखरूपो भगवदवतारः। यतः श्रिविष्णुपुराणे-  
 एकार्णवे तु त्रैलोक्ये ब्रह्मा नारायणात्मकः ।  
 भोगिशय्यागतः शेते त्रैलोक्यग्रासबृंहितः ॥ (1/3/24)  
इति ब्रह्मण एवैकार्णवशायित्वं प्रतिपादितमिति चेन्न, यतो ब्रह्मणोऽप्याधारभूतोऽयमर्णवशाय्यवतारः। ब्रह्मणस्तु तदानीं तन्नाभिकमलशायित्वम्। भोगिशय्यागतवचनं तु "भगवन्नाभिसरोरुहव्यवधानसहम्" (1/2/24) इति विष्णुचित्तीये\[8\] प्रतिपादितम् ॥ 65-68 ॥  
 \[1 रेऽप्य- अ.।\]  
 \[2 भोग- अ. उ.।\]  
 \[3 मूर्ते- मु. बक. बख..\]  
 \[4 चैव- उ.।\]  
 \[5 द्देवो- बख., द्देहो- अ.।\]  
 \[6 \`शक्ति' नास्ति- अ.।\]  
 \[7 मीयुषी- अ. मु.।\]  
 \[8 विष्णुचित्ताविरचिते विष्णुपुराणव्याख्यान इत्यर्थः.।\]  
   
 कूर्मात्मा कूर्मवद्\[1\] बुद्ध्या ध्यातव्यस्त्वथ लाङ्गलिन् ॥ 68 ॥

 द्रवत्कनकवर्णाभः स्वसामर्थ्याज्जलाश्रयः ।  
 शक्त्या\[2\]दिककला\[3\]द्वन्द्वद्वित\[4\]याङ्घ्रिः सनातनः\[5\] ॥ 69 ॥

 शक्त्या\[6\]दिककलाढ्यश्च प्रोद्गिरंस्तु श्रितत्रयम्\[7\] ।  
 अथ कूर्मध्यानमाह- कूर्मात्मेति द्वाभ्याम्। अस्य स्थानं तु - "रसातले तु कूर्मात्मा" (36/318) इति पौष्करे दर्शितम्। अयं तु निखिलजगदाधारभूतकूर्मावतारः, "भुवनधृते" (23/64) इति मन्त्रवर्णात्, "द्वन्द्वद्वितयाङ्घ्रि" (12/69) इति ध्यानाच्च। केवलकूर्मवक्त्रावतारश्च विद्यते। तथा च पौष्करे-  
 लवणोदधिपर्यन्ते भूभागे सिद्धसेविते ।  
 कूर्मवक्त्रश्च भगवान् संस्थितः शङ्खचक्रधृक् ॥ (36/322)  
इति ॥ 68-70 ॥  
 \[1 द्देवो- बख., द्देहो- अ.।\]  
 \[2 शान्त्या- अ. उ.।\]  
 \[3 \`कलाद्वन्द्व....... शक्त्यादिक' नास्ति- उ.।\]  
 \[4 द्वितीया- मु. अटी. बक., वितता- अ.।\]  
 \[5 इतः परम्- "अनभिव्यक्तवाग्वर्णकदम्बाकृतिविग्रहः। तदुत्थध्वनिसन्तानगोग्रीवो विश्वरूपधृक् ॥ वराहमूर्तिर्भगवानथ हृत्कमलान्तरे ।" इत्यधिकं पङ्क्तित्रयं दृश्यते- अ. । एतदनुसारं कूर्मात्मध्यानं पङ्क्तित्रयात्मकं वराहध्यानं च श्लोकपञ्चकात्मकं बोध्यम्।\]  
 \[6 ध्यातव्योभयपाणिश्च- अ. ।\]  
 \[7 द्वयम्- अटी.।\]  
   
 अतसीपुष्पसंकाशः शङ्खचक्रगदाधरः ॥ 70 ॥  
   
 मखोपकरणाङ्गश्च निमग्नोद्धरणक्षमः ।  
 स्वशक्तिविभवाधारमिच्छाज्ञानक्रियार्चिषम् ॥ 71 ॥

 नानाविशेषविज्ञानस्फुलिङ्गोर्मिसदोदितम् ।  
 दारयन्तं\[1\] स्थितं हार्दमनूनं मोहमुल्बणम् ॥ 72 ॥

 नदन्नादमनाख्येयं तमजं परमेश्वरम् ।  
 वराहध्यानमाह- अतसीपुष्पसंकाश इति त्रिभिः। पूर्वोक्तो वराहस्तु साक्षाद् वराहः, अयं नृवराह इति ध्येयम्\[2\]; "शङ्खचक्रगदाधरः" (12/70) इति ध्यानात्, "कोकामुखे वराहस्तु वाराहे तु नगोत्तमे" (36/324) इति पौष्करे पुनर्वराहस्थानप्रदर्शनाच्च ॥ 70-73 ॥  
 \[1 धार- मु. अटी. बक. अ.।\]  
 \[2 बोध्यम्- मु.।\]

 निष्टप्तकनकाभं च ध्यायेद् देवं नृकेसरिम् ॥ 73 ॥

 ज्वलदग्निस्फुलिङ्गाभिः स्वदेहोत्थाभिरावृतम् ।  
 रथाङ्गशङ्खधातारं बृहन्मूर्तिं सुभीषणम् ॥ 74 ॥

 सत्सत्त्वकरज\[1\]श्रेणीदीप्तेनोभयपाणिना ।  
 संयच्छन्तं धिया सम्यग् भविनां\[2\] साभयं वरम् ॥ 75 ॥  
 अथ श्रीनृसिंहध्यानमाह- निष्टप्तेति सार्धद्वाभ्याम्। मूर्तं ब्रह्म साकारं परंब्रह्मेत्यर्थः। ब्रह्ममूर्तिमिति पाठे बृहत्कायमित्यर्थः। सत्सत्त्वकरजश्रेणीदीप्तेनोभयपाणिना साभयं वरं संयच्छन्तं शुद्धसत्त्वमयनखपङ्क्तिविराजिताभ्यां कराभ्यामभयवरदमुद्रान्वितमित्यर्थः । अस्य स्थानं तु श्रीपौष्करे-  
 नृहरिः कृतशौचे तु उज्जयिन्यामपि द्विज ।  
 विशाखमूलसंज्ञे तु स्थाने त्वेवं स्थितस्त्रिधा ॥ (36/223) इति।  
 केवलनृसिंहावतारस्थानमपि तत्रैव प्रतिपादितम्- "विन्ध्यारण्ये तु पौष्कर। विज्ञातव्यो मृगेन्द्रात्मा पापहा सर्वदेहिनाम्" (36/318-319) इति ॥ 73-75 ॥  
 \[1 श्रेणि- मु. बक. बख.।\]  
 \[2 हविनां- अ.।\]  
   
 अमृताध्मातमेघाभममृताहरणं विभुम् ।  
 पीताम्बरधरं ध्यायेदेकवक्त्रं चतुर्भुजम् ॥ 76 ॥  
   
 श्रोणीतटार्पितकरं शङ्खचक्रविभूषितम् ।  
 मध्यतो दक्षिणेनैव वहन्तं गिरिरूपधृक्\[1\] ॥ 77 ॥  
   
 शुद्धज्ञानानुविद्धं च कर्मसम्भवभीतिहम् ।  
 दिशन्तं\[2\] स्वधिया सम्यग् भक्तानां भक्तवत्सलम् ॥ 78 ॥  
   
 मन्था\[3\]मथित\[4\]दुग्धाब्धिं क्षोभयित्वा प्रकाशितम् ।  
 अमृतं क्षुत्तृषादीनां प्रतिपक्षमनामयम् ॥ 79 ॥  
   
 शुद्धं चानश्वरं भाव्यं मायाख्यार्णवमध्यगम् ।  
 आत्मामृतमनौपम्यम् आहारध्वंसकर्मणा ॥ 80 ॥  
 अमृताहरणध्यानमाह- अमृतेत्यादिभिः। अस्य स्थानं तु श्रीपौष्करे-  
 क्षीरोदकक्षितिक्षेत्रे सुरासुरनिषेविते ।  
 मन्दराद्रिकरो देवो वर्तते देवपूजितः ॥  
 तत्रैवामृतजिद् देवः संस्थितः सिद्धसेवितः ।  
 कान्तारूपधरश्चैव सुधाकलशधृक् तथा ।  
 सिद्धानां च मुनीनां च देवानां मृत्युजित् स्थितः । (36/344-346)  
इति ॥ 76-80 ॥  
 \[1 धृत्- मु.।\]  
 \[2 इतः पूर्वम्- \`मध्यतो दक्षिणेनैव' इत्यधिकः पाठः- अ.।\]  
 \[3 मया- बक. बख. अ. उ.।\]  
 \[4 यथेमं- अ. उ.।\]

 ध्यायेत् कमलगर्भाभं देवदेवं\[1\] श्रियः पतिम् ।  
 कमलालयहेतीशविभूषितकरद्वयम् ॥ 81 ॥

 द्वयं देवीपरिणये लीलयैब समर्पयन् ।  
 प्रकाशयन्ननादित्वमात्मनः प्रकृतेः सह ॥ 82 ॥

 मत्करैरनुविद्धेयं प्रकृतिः प्राकृतैरहम् ।  
 यतोऽहमाश्रयश्चास्या मूर्तेर्मय्ये\[2\]तदात्मिका ॥ 83 ॥  
   
 यामालम्ब्य सुखेनेमं\[3\] दुस्तरं हि गुणोदधिम् ।  
 निस्तरन्त्यचिरेणैव व्यक्तं\[4\] ध्यानपरायणाः ॥ 84 ॥  
 श्रीपतिध्यानमाह- ध्यायेदित्यादिभिः। "प्रकृतिर्जगन्माता लक्ष्मीः" (पृ. 351) इति सहस्रनामभाष्ये व्याख्यातम्॥ 81-84 ॥  
 \[1 देवं लक्ष्मीपतिं ततः- अ. उ.।\]  
 \[2 र्मध्ये तदा - अटी.।\]  
 \[3 नैनं - अ. उ.।\]  
 \[4 व्यक्त- मु. बक. बख. अ. उ.।\]

 मदविह्वलनेत्रं\[1\] च देवमुद्भिन्नयौवनम् ।  
 फुल्लरक्ताम्बुजाभासमत्यजन्तं निजां स्मृतिम् ॥ 85 ॥

 त्रैलोक्यविस्मयकरं कान्ताकृतिधरं स्मरेत् ।  
 आनन्दामृतसम्पूर्णवदनेनेन्दुकान्तिना ॥ 86 ॥

 कलशाकृतिरूपेण करस्थेन विराजितम् ।  
 लीलाकटाक्षवाग्बाणैः सूदयन्तं सुरद्विषः ॥ 87 ॥

 द्विरेफपटलाक्रान्तसहकारलताकरम् ।  
 कान्तात्मध्यानमाह- मदविह्वलनेत्रैरिति सार्धैस्त्रिभिः। अस्यावतारस्य लक्ष्मीनारायणोभयात्मकत्वमुक्तं जगज्जनन्या-  
 यत्तु तन्मोहनं\[2\] रूपं श्रूयते\[3\]ऽमृतधारकम् ॥  
 भवद्भावौ तदा तत्र रूपे तुल्योपलक्षितौ ।  
 देवैः पुरुषरूपेण स्त्रीरूपेण \[4\]सुरेतरैः ॥  
 सह सिद्धं \[5\]मयीत्येतज्जन्म मे महदद्भुतम् । (8/48-50) इति ॥ 85-88 ॥

 कलामूर्त्यभिमानात्मा\[1\] राहुसंज्ञो विभीषणः ॥ 88 ॥

 मूर्तामूर्तेन रूपेण संग्रसत्यनिशं किल ।  
 अग्नीषोममयीं मूर्तिं कर्मिणामुपकारिणीम्\[2\] ॥ 89 ॥

 योऽन्तःप्राणादिरूपेण चन्द्रादित्यात्मना बहिः ।  
 स्थितस्तद्विजयेऽध्यक्षः सत्यध्यानरतात्मनाम् ॥ 90 ॥

 निष्पन्दं\[3\] बोधभावेन तं तु व्यक्तं स्मरेद् बहिः ।  
 नीलनीरदवर्णाभं पद्मपत्रनिभेक्षणम् ॥ 91 ॥

 मध्याह्नभास्कराकारं द्वादशारकरोद्यतम् ।  
 श्रोणीतटनिविष्टेन वामहस्तेन लीलया ॥ 92 ॥

 ध्रियमाणं गदां गुर्वीं निषण्णां\[4\] धरणीतले ।  
 राहुजिद्ध्यानमाह- कलामूर्तीत्यादिभिः। अस्यापि क्षीरोदकक्षितिक्षेत्र\[5\]वासित्वमेव बोद्ध्यम्, "सिद्धानां च मुनीनां च देवानां मृत्युजित् स्थितः" (36/346) इति पौष्करोक्तेः ॥ 88-93 ॥  
 \[1 नात्म रा-मु. बक. बख.\]  
 \[2 रिणाम्- मु. अटी. अ.।\]  
 \[3 स्पन्दबोध- बक. बख. अ. उ.।\]  
 \[4 निषण्णं- अ. उ.।\]  
 \[5 क्षेत्रे- मु.।\]

 अविद्याख्या च या नेमिः कालचक्रस्य दुर्धरा ॥ 93 ॥

 \[1\]सामाधीयं समाश्रित्य विग्रहं विधुनोति च ।  
 जपयज्ञक्रियादीनां तामसेन बलेन च ॥ 94 ॥

 ध्यायेत् तत्प्रसरघ्नं च देवं राजोपलद्युतम् ।  
 विज्ञानरश्मिभिर्दीप्तं सत्सत्त्वगरुडासनम् ॥ 95 ॥

 नानास्त्ररूपभूतात्म\[2\]सद्विद्याभुजभूषितम् ।  
 चक्रं पद्मं\[3\] गदां बाणमङ्कुशं कुन्तमेव च ॥ 96 ॥

 षट्सु दक्षिणहस्तेषु शक्तिं\[4\] पाशौ च कार्मुकम् ।  
 मुसलं मुद्गरं भीमं खेटकं वामबाहुषु ॥ 97 ॥

 कालनेमिघ्नध्यानमाह- अविद्याख्येत्यादिभिः ॥ 93-97 ॥  
 \[1 समाधीयं- मु. अटी., समाधियं- बक. बख., सामयीयं- अ.।\]  
 \[2 तात्मा- अ. उ.।\]  
 \[3 खड्गं - बख. अ. उ.।\]  
 \[4 शक्तिपाशौ- मु. अटी.।\]

 देव आम्र\[1\]दलाभश्च\[2\] स्मर्तव्यः\[3\] पारिजातजित् ।  
 अक्लिष्टकर्मा देवेशस्त्वनेकाद्भुतविक्रमः ॥ 98 ॥

 प्रबन्धप्रतिपन्नानां भक्तानामपि देहिनाम् ।  
 यो बोधभूमौ संरूढो ह्यनित्यश्चानुरञ्जकः ॥ 99 ॥

 न्यग्रोधविटपाकारोऽप्यविद्याबन्धलक्षणः ।  
 कर्मवृक्षः सुविततो मोहमायाफलावृतः ॥ 100 ॥

 तदुत्पाटनसिद्ध्यर्थमनुग्राह्यजनं\[4\] सदा ।  
 आविश्याऽऽस्तेंऽशमात्रेण कृपया स जगत्प्रभुः ॥ 101 ॥

 स विवेकात्मना भूत्वा ज्ञानबाहुवितानधृक्\[5\] ।  
 ऐश्वर्यधर्मवैराग्यशमास्यश्चितिशक्तिभृत्\[6\] ॥ 102 ॥

 आदाय संयमास्त्रौधं नियमास्त्रगणं तथा ।  
 इन्द्रियादिगणं जित्वा कर्मिणां दोषदो\[7\] हि यः ॥ 103 ॥

 यदस्य सुरजिद्रूपं तद् द्वादशभुजं स्मरेत् ।  
 दिव्यमाल्याम्बरधरं दिव्याभरणभूषितम् ॥ 104 ॥

 तचुर्वक्त्रं सुनयनं वामोत्सङ्गार्पितप्रियम् ।  
 खङ्गं चक्रं गदां बाणं मुसलं च तरूत्तमम् ॥ 105 ॥

 षट्सु दक्षिणहस्तेषु शङ्खमङ्कुशकार्मुके\[8\] ।  
 छत्रं च फणभृत्पाशं विभोर्वामभुजेष्वमी ॥ 106 ॥

 षष्ठेनालिङ्गिता देवी सारविन्देन बाहुना ।  
 सदं\[9\](श?स)लग्नकरया देव्या तच्चित्तयाऽनिशम् ॥ 107 ॥

 संवीज्यमानं विनयाच्चामरेण सितेन तु\[10\] ।  
 पारिजातहरध्यानमाह- देव आम्रफलाभ इत्यादिभिः। दोषदो दोषच्छेदक इत्यर्थः। "दो अवखण्डने" (1148 दि.) इति धातोः। अस्य स्थानं तु श्रीपौष्करे-  
 आसाद्य सूकरक्षेत्रं देवो गरुडवाहनः ।  
 संस्थितो गरुडारूढः पारिजातकराङ्कितः ॥  
 सिद्धैः सुरगणैः सार्धं गगने चापि पौष्कर । (36/353-354) इति ॥ 98-108 ॥  
 \[1 आमृद- मु. बक. बख.।\]  
 \[2 फलाभश्चेति भाष्यानुसारी पाठः.।\]  
 \[3 संस्मार्य- बक. बख. अ. उ.।\]  
 \[4 ग्राह्यं- बक. बख. उ.।\]  
 \[5 कृत्- उ.।\]  
 \[6 धृक्- बक. बख. अ. उ.।\]  
 \[7 दोषहा- अटी. बक. बख.।\]  
 \[8 कम्- बक. बख. अ. उ.।\]  
 \[9 तदङ्ग- अ.।\]  
 \[10 च- अ., तम्- मु. अटी.।\]

 लोकनाथं विशालाक्षं सर्वदेवनमस्कृतम् ॥ 108 ॥

 नरसिंहासनारूढं ध्यायेन्मीलित\[1\]लोचनम् ।  
 पद्मासनेनोपविष्टं पद्मगर्भोपमद्युतिम् ॥ 109 ॥

 करुणाविष्टबुद्धिं च शङ्कपद्मकराङ्कितम् ।  
 ज्ञानवैराग्यसद्धर्ममार्गत्रयनिदर्शकम् ॥ 110 ॥  
 लोकनाथध्यानमाह- लोकनाथमिति सार्धद्वाभ्याम्। अस्य रूपान्तरं बुद्धावतार इति बोध्यम्,  
 लोकेश्वरः शान्ततनु\[2\]र्बौद्धं यस्यापरं वपुः ।  
 नियन्ता बुद्धिधर्माणां हिंसादोषस्य दूषकः ॥ (36/226)  
इति पौष्करोक्तेः। अस्य स्थानं तु-  
 मगधामण्डले विप्र महाबोधधराश्रितः ।  
 संस्थितो लोकनाथात्मा देवदेवो जनार्दनः ॥ (36/359-360)  
इति पौष्करे ॥ 108-110 ॥  
 \[1 ध्यानोन्मी- बक. बख. अ. उ.।\]  
 \[2 तनुः सौद्धं- अ.।\] 

 संस्मरेदथ दत्ताख्यं ज्ञानमूर्तिमलेपकम् ।  
 मनुष्यमुनिदेवानां समाधिनिरतात्मनाम् ॥ 111 ॥

 ईषल्लब्धरसानां च ब्रह्ममार्गानुसारिणाम् ।  
 स्वप्रभानिकरेणैव भासयन्तं च तत्पथम् ॥ 112 ॥

 मनसा सह वायूनामा\[1\]कृतिप्रतिषेधकृत् ।  
 श्रुतीनां\[2\] मानसानां चाप्याचाराणां तथैव च ॥ 113 ॥

 वर्णानामाश्रमाणां च परिरक्षक एव हि ।  
 मानसैकार्णवान्तस्थे निष्कम्पे बुद्धिपादपे ॥ 114 ॥

 अभिमानलताढ्ये चा\[3\]प्युपरिस्थमनुस्मरेत् ।  
 प्रावृड्गिरिरिव श्यामं तेजसा ज्वलनोपमम्\[4\] ॥ 115 ॥

 ध्वंसकृद् विघ्नजालस्य निन्द्रालस्य चयस्य यः\[5\] ।  
 उत्कृष्टद्विजरूपेण विकसत्पद्मरूपिणा ॥ 116 ॥

 स एव द्विभुजो ध्येयो दण्डदर्भाक्षसूत्रधृ\[6\]क्\[7\] ।  
 अथ दत्तात्रेयध्यानमाह- संस्मरेदथ दत्ताख्यमित्यादिभिः। संस्मरेदित्यस्य पूर्वेणैवान्वयः ॥ 111-117 ॥  
 \[1 मागति- बख. उ.।\]  
 \[2 नामागमानां च आचा - अ. उ.।\]  
 \[3 तु- उ. अ., त्वप्यु- उ.।\]  
 \[4 पमः - मु. अटी.।\]  
 \[5 च- अ- उ.।\]  
 \[6 धृत्- मु. अटी.।\]  
 \[7 श्रुतीनामित्यादिपङ्क्तिपञ्चकमितः परं स्थापितम्- अ.।\]

 दन्तज्योत्स्नाजिताज्ञानं न्यग्रोधशयनं विभुम् ॥ 117 ॥

 निषण्णमीषदुत्तानं द्विभुजं शिशुरूपिणम् ।  
 एवमेव\[1\] निरस्तास्रं शान्तिनिद्रारसं\[2\] स्थितम् ॥ 118 ॥

 अनुज्झितस्वभावं च योगमायाबलेन च ।  
 त्यजन्तमाहरन्तं च श्वासोच्छ्रवासद्वयेन तु ॥ 119 ॥

 आब्रह्मभुवनं\[3\] सर्वं कर्म प्राधानिकं हि यत् ।  
 न्यग्रोधशयनध्यानमाह- दन्तज्योत्स्नेति त्रिभिः। प्राधानिकं प्राकृतमित्यर्थः। पूर्वोक्त एकार्णवशायी नैमित्तिकप्रलयकर्ता, अयं तु प्राकृतिकप्रलयकर्तेति बोद्ध्यम्। नैमित्तिकप्राकृतिकयोर्लक्षणं तु श्रीविष्णुपुराणे.......  
 ब्राह्मो नैमित्तिकस्तत्र यच्छेते\[4\] जगतः पतिः ।  
 प्रयाति प्रकृतिं\[5\] चैव ब्रह्माण्डं \[6\]प्राकृतो लयः ॥ (1/7/42)  
इति ॥ 117-120 ॥  
 \[1 एष एव- अटी. ।\]  
 \[2 रस- बक. बख. उ. ।\]  
 \[3 भवनं - मु. अटी. बक. ।\]  
 \[4 शेतेऽयं जगतीपतिः- मु. ।\]  
 \[5 प्राकृते- मु., प्रकृतं- अ. ।\]  
 \[6 प्रकृतौ लयम्- मु.। \]

 अपौरुषेण रूपेण संवृता\[1\]वयवात्मना ॥ 120 ॥

 स्वमायाजलमध्यस्थम् अध्यक्षमथ संस्मरेत् ।  
 ज्ञानादिगुणवृन्देन पक्षभूतेन भूषितम् ॥ 121 ॥

 स्वोत्थं सन्निःसृतं ब्रह्म एकश्रृङ्गविराजितम् ।  
 कल्पावसानसमये वहन्तं चैव चिन्तयेत् ॥ 122 ॥

 नौरूपां विततां क्षोणीं\[2\] प्रजापतिगणान्वितम् ।  
 मुक्ताफलगणेनैव\[3\] वपुषा निर्मलेन च ॥ 123 ॥

 अनिमीलितनेत्रः स\[4\] मीनात्मा भगवानथ ।  
 अथ मत्स्यावतारध्यानमाह- अपौरुषेणेति चतुर्भिः। \[5\]नौरूपां तरणिरूपामित्यर्थः। "स्त्रियां नौस्तरणिस्तरिः" (1/10/10) इत्यमरः। तदानीं महालक्ष्मीरेवैवं\[6\] नौरूपं बिभर्तीति ज्ञेयम्। तथा च लक्ष्मीतन्त्रे-  
 अवतारो हि यो विष्णोर्नाम्ना मीनधरः शुभः ।  
 अनु\[7\]ग्रहक्रमात् तत्र साऽहं नौरूपधारिणी ॥ (8/33-34) इति।  
 अस्य स्थानं तु पौष्करे- "मत्स्यात्मा भगवानप्सु\[8\]"(36/398) इति। मीनवक्त्रस्थानमप्युक्तं तत्रैव- "नौबन्धनगिरावेव मीनवक्त्रः स्थितः प्रभुः" (36/321)इति ॥ 120-124 ॥  
 \[1 संहृता - अटी.।\]  
 \[2 क्षोणिं- मु. अटी. बक. बख.।\]  
 \[3 निभे- अ. उ.।\]  
 \[4 सन्- बक. बख. अ.।\]  
 \[5 ननु रूपान्तराणि- अ.।\]  
 \[6 "नौ" इत्येव- अ., नौरूपा- मु.।\]  
 \[7 अनुभ्रमामि तं तत्र- मु.।\]  
 \[8 वान् विष्णुरप्सु- अ.।\]

 यो नित्यं भवभीतानां बुधानां कृपया स्वयम् ॥ 124 ॥

 हृत्स्थो नियति\[1\]दण्डेन मार्ताण्डायुतसन्निभः ।  
 जित्वाऽज्ञानबलं भीममिन्द्रियारिगणान्वितम् ॥ 125 ॥

 संयच्छत्यचिराद् ब्रह्मनन्दनं सस्तुखाय च ।  
 ध्यायेत् तमेव ह्रस्वाङ्गं श्यामं पद्मदलेक्षणम् ॥ 126 ॥

 अन्तर्निविष्टभुवनं जटावल्कलभूषितम् ।  
 छत्रं तद्वामहस्तेऽस्य दण्डमन्यत्र वैष्णवम्\[2\] ॥ 127 ॥  
 वामनध्यानमाह- यो नित्यमित्यादिभिः। अज्ञानं जित्वा अविद्यामपोह्येत्यर्थः। ब्रह्म नन्दयतीति ब्रह्मनन्दनं ज्ञानमित्यर्थः ।  
 अस्य स्थानं तु श्रीपौष्करे-  
 कन्दमाले विवैतस्ते कुलकुक्षौ हिमाचले ।  
 वामनं खर्वमूर्तिं च वैश्वरूप्येण संस्थितम् । (36/324-325)  
इति ॥ 124-127 ॥  
 \[1 नियम- उ.।\]  
 \[2 वैणवम्- बक. बख.।\]

 आक्रम्य जाग्रदादित्यः सूर्येन्दुहुतभुक्प्रभाम्\[1\] ।  
 तिष्ठत्यनन्तो भगवांस्तुर्याख्यश्चिद्विभूतिधृक्\[2\] ॥ 128 ॥

 सम्प्रेरयन्ननिच्छातः स्वपदादमृतप्रभाम् ।  
 आह्लादजननीं शक्तिं कर्मिणां भावितात्मनाम् ॥ 129 ॥

 त्रैलोक्यूपरकं ध्यायेत् तमेव हरितद्युतिम् ।  
 नानामुद्रास्त्रयुक्तेन भुजवृन्देन भूषितम् ॥ 130 ॥

 खेट\[3\]केनाङ्घ्रिदण्डेन वहन्तमरिसूदनम् ।  
 वहन्तं\[4\] सद्वैजयन्तीं देवानां च जयार्थिनाम् ॥ 131 ॥

 खड्\[5\]गचक्रगदादण्डबाणाङ्कुशसमुद्गराः ।  
 शक्तिः परशुशैलेन्द्रौ दश दक्षभुजेष्वमी ॥ 132 ॥

 शङ्खतोमरशार्ङ्गं च पाशशूलमहीरुहाः ।  
 कुलिशं क्षुरिका चैव लाङ्गलं मुसलं महत् ॥ 133 ॥

 वामहस्तेष्वमी ध्येया अन्ये मुद्रान्विता दश ।  
 भयविस्मयहृद्\[6\] वेणीकण्ठग्रहणलक्षणाः ॥ 134 ॥

 ध्येया मुद्रा विभोः पञ्च सव्ये तु करपञ्चके ।  
 वराख्यां भूतिसंज्ञां च युक्ताख्यां साभयां तु वै ॥ 135 ॥

 गोपनीं दक्षहस्तेषु तत्संख्येषु च संस्मरेत् ।  
 त्रिविक्रमध्यानमाह- आक्रम्येत्यादिभिः। आह्लादजननीं शक्तिं गङ्गामित्यर्थः। तथा च लक्ष्मीतन्त्रे-  
 त्रैविक्रमाह्वयो\[7\] विष्णोरवतारः परः स्मृतः ॥  
 आह्लादजननी गङ्गा तत्पादात् प्रभवाम्यहम् । (8/34-35) इति । अस्य स्थानं तु श्रीपौष्करे-  
 मध्यदेशे तु गङ्गायाः कुरुक्षेत्रे तु पौष्कर ॥  
 यामुनं कूलमासाद्य प्रादुर्भावान्तरं महत् ।  
 स्थितं त्रिविक्रमाख्यं यस्त्रैलोक्याक्रान्तविग्रहः ॥ (36/325-326) इति ॥ 128-136 ॥  
 \[1 भान्- बख., प्रभः- अ.।\]  
 \[2 धृत्- मु. अटी.।\]  
 \[3 खे गतेना- बक. बख. उ.।\]  
 \[4 द्युसिन्धुं- अ. उ.।\]  
 \[5 खङ्गं चक्रं गदां दण्डं बाणं मुसलमुद्गरान्- अ.।\]  
 \[6 मृद्- मु. अटी. बक. बख.।\]  
 \[7 त्रैविक्रमोदयो- मु.।\]  
   
 जगत्सूत्रं सहाक्षैस्तु येनोक्तममितात्मनाम्\[1\] ॥ 136 ॥

 गुणषट्कस्वरूपेण पूर्वोक्ताकृतिभिर्विना ।  
 स्मर्तव्यः स चतुर्धा वै लाञ्छनास्त्रविवर्जितः ॥ 137 ॥

 सर्दवा परिरक्षन्तु जपपूर्वं चतुष्टयम् ।  
 योगक्रियात\[2\]पोऽन्तं च सद्विभूत्यपवर्गदम्\[3\] ॥ 138 ॥

 नराद्यः कृष्णनिष्ठश्च पृथगेकत्र चेच्छया ।  
 नरं तत्र प्रवालाभमर्धोन्मीलितलोचनम् ॥ 139 ॥

 अन्तर्निविष्टभावं च शब्दब्रह्मैकमानसम्\[4\] ।  
 पदो\[5\]पलक्षणं मन्त्रं लपमानमलक्षितम् ॥ 140 ॥

 स्फाटिकेनाक्षसूत्रेण करस्थेन च शोभितम् ।  
 गणयन्नक्षसूत्रीयानावर्तान् वामपाणिना ॥ 141 ॥

 अथ नारायणं देवं ध्यायेत् कुमुदपाण्डरम्\[6\] ।  
 बद्धब्रह्माञ्जलिं शान्तं हृत्पद्मार्पितमानसम् ॥ 142 ॥

 युञ्जनं च स्वमात्मानं परस्मिन्नव्यये पदे ।  
 कमण्डलुधरं ध्यायेत् काञ्चनाभमतो हरिम् ॥ 143 ॥

 विष्टराविष्टपाणिं च क्रियाकाण्डप्रदर्शकम् ।  
 पठन्तमनिशं शास्त्रं पञ्चरात्रपुरस्सरम् ॥ 144 ॥  
   
 कृष्णमिन्दीवरश्याममूर्ध्वबाहुं जटाधरम् ।  
 पादेनैकेन तिष्ठन्तमाहनन्तं च मारुतम् ॥ 145 ॥

 एक\[7\]त्रिषड्द्विषड्रात्राद्यतिकृच्छ्रपरायणम् ।  
 पक्षमासोपवासांश्च दिशन्तमनुचिन्तयेत् ॥ 146 ॥

 कृष्णाजिनोत्तरीयाश्च सर्वे काषायधारिणः ।  
 ब्रह्मलिङ्गधराः सर्वे सर्वे ब्रह्मपरायणाः ॥ 147 ॥

 मुख्य\[8\]र्मकपरिक्रान्ताः साधूनां प्रेरणाय च ।  
 कालानुकालमाश्रित्य सर्वे सर्वपरायणाः ॥ 148 ॥  
 अथ नरादीनां चतुर्णां ध्यानमाह- जगत्सूत्रमित्यादिभिः। जप-योग-क्रिया-तपः-परिरक्षकत्वं नर-नारायण-हरि-कृष्णानां क्रमेण बोध्यम्। एषां स्थानानि तु-  
 नरसंज्ञो जगन्नाथः सिद्धैः संपूजितेषु च ।  
 भूभागेषु च रम्येषु नित्यं संनिहितः स्थितः ॥  
 गिरौ गोवर्धनाख्ये तु देवः सर्वेश्वरो हरिः ।  
 संस्थितः पूजिते स्थाने गवां\[9\] निष्क्रमणेषु च ॥  
     (पौ. सं. 36/333-336)  
 \[1 मसितात्मना- अ. उ.।\]  
 \[2 तपोऽन्ते- अटी.।\]  
 \[3 वर्गदः- बक. उ.।\]  
 \[4 मासनम्- बक. बख.।\]  
 \[5 यदोम- बक. बख., यदोप- मु. अटी.।\]  
 \[6 पाण्डु- मु. अटी.।\]  
 \[7 एकरात्रद्विषड्रात्रा- उ.।\]  
 \[8 पङ्क्तिद्वयं नास्ति- अ.।\]  
 \[9 भवान्निष्क्र- अ. म.।\]

 असङ्गशक्त्या भगवान् सत्कुठाराभिधानया ।  
 छिनत्ति बद्धमूलान् यः कर्मवृक्षांस्तु कर्मिणाम् ॥ 149 ॥

 तमेव द्विभुजं ध्यायेदुदयादित्यवर्चसम् ।  
 कृष्णैणचर्मवसनं सत्कुठारकराङ्कितम् ॥ 150 ॥

 दशेन्द्रियाननं घोरं यो मनोरजनीचरम् ।  
 विवेकशरजालेन शमं नयति योगिनाम् ॥ 151 ॥

 ध्येयः स एव विश्वात्मा सतोयजलदप्रभः ।  
 रक्तराजीवनयनो धनुश्शरकराङ्कितः ॥ 152 ॥  
 परशुरामध्यानमाह- असङ्गशक्त्येति द्वाभ्याम्। अस्य स्थानं तु-  
  नगोत्तमे महेन्द्राख्ये परश्वथकरो द्विजः ।  
  रामसंज्ञश्च भगवान् संस्थितः क्षत्रियान्तकः ॥ इति ॥ 149-150 ॥  
       (पौ. सं. 36/327)   
 श्रीरामध्यानमाह- दशेन्द्रियाननमिति द्वाभ्याम्। अस्य स्थानं तु-  
   धराधरे चित्रकूटे रक्षःक्षयकरो महान् ।  
   संस्थितश्चापरो रामः पद्मपत्रायतेक्षणः ॥ (पौ. सं. 36/328) इति ॥ 149-152 ॥

  वाग्वेदमण्डलं\[1\] यो वै स्वरूपद्युतिलक्षणम् ।  
  स्वयं \[2\]स्वोत्थं विभजति त्रिधा पश्यन्तिपूर्वकम् ॥ 153 ॥

  बोधमारुतहृत्पूर्व\[3\]स्थानेष्वभ्युदितं क्रमात् ।  
  स्मर्तव्यः सोऽपि भगवानतसीकुसुमद्युतिः ॥ 154 ॥

  वहन् वै वामहस्तेन सर्वशास्त्रार्थपुस्त\[4\]कम् ।  
  दक्षिणेन तु शास्त्रार्थमादिशंश्च याथास्थितम् ॥ 155 ॥

  युगानु\[5\]सारिबोधानामखेदजननाय च ।  
  विभजंस्तु चतुर्धा वै वेदमेकं त्रिकालवित् ॥ 156 ॥

  अथ वेदव्यासध्यानमाह- वाग्वेदमण्डलमित्यादिभिः। स्वरूपद्युतिलक्षणम्, अन्तःस्थितज्योतिः स्वरूपमित्यर्थः, "स्वरूपज्योतिरेवान्तर्भावयन् संस्थितं हृदि" (34/63) इति पौष्करोक्तेः। केवलशान्तरूपमिति यावत्। वाग्वेदमण्डलं शब्दब्रह्मेत्यर्थः। पश्यन्तीपूर्वकं त्रिधा विभजति पश्यन्ती-मध्यमा-वैखरीभेदैस्त्रेधा विभक्तं करोतीत्यर्थः। एताः\[6\] शब्दब्रह्मणोऽवस्थाः सुव्यक्तमुक्ता लक्ष्मीतन्त्रे-  
  बोधोन्मेषः स्मृतः शब्दः शब्दोन्मेषोऽर्थ उच्यते ।  
  उद्यच्चब्दोदयः शक्तेः प्रथमः शान्ततात्मनः ॥  
  स नाद इति विख्यातो वाच्यतामसृणस्तदा ।  
  नादेन सह शक्तिः सा सूक्ष्मेति परिगीयते ॥  
  (बि\[7\]बिन्दुरित्युच्यते सोऽत्र वाच्योऽपि मसृणः स्थितः ॥)  
  पश्यन्ती नाम साऽवस्था मम दिव्या महोदया ।  
  ततः परो य उन्मेषस्तृतीयः शक्तिसंभवः ॥  
  मध्यमा सा दशा तत्र संस्कारयति सङ्गतिम् ।  
  वाच्यवाचकभेदस्तु तदा संस्कारतामयः ॥  
  चतुर्थस्तु य उन्मेषः शक्तेर्माध्य\[8\]मिकात् परः ।  
  वैखरी नाम साऽवस्था वर्णवाक्य\[9\]स्फुटोदया ॥  
  अस्ति शक्तिः क्रियात्मा मे बोधरूपाऽनु\[10\]सारिणी ।  
  सा प्राणयति नादादिं शक्त्युन्मेषपरम्पराम् ॥  
  शान्तरूपा।ञथ पश्यन्ती मध्यमा वैखरी तथा\[11\] । (18/22-29) इति।  
बोधमारुतहृत्पूर्वस्थानेष्वभ्युदितं क्रमादिति पश्यन्त्याद्यवस्थात्रयस्य विशेषणं बोध्यम्,  
 वैखरी शब्दनिष्पत्तिर्मध्यमा बुद्धिसंयुता ।  
 द्योतितार्था च पश्चन्ती सूक्ष्मा वागनपायिनी ॥ इत्युक्तेः ॥ 153-156 ॥  
 \[1 वाग्देवममलं- मु. अटी. बक. अ. उ.।\]  
 \[2 स्वार्थं- अ., खोत्थं- उ.।\]  
 \[3 हृत्पद्य- उ.।\]  
 \[4 दुस्तरम्- उ.।\]  
 \[\]5 सारी- अ. उ.।   
 \[6 एतच्छब्द- अ. ।\]  
 \[7 उभयोर्मातृकयोर्न दृश्यते पङ्क्तिरेषा।\]  
 \[8 र्मध्यात्मिका परा- अ. मु. ।\]  
 \[9 वाक्- संस्फुटोदयः- अ. म.।\]  
 \[10 नुयायिनी- मु., नुशाधिनी-मु.।\]  
 \[11 तदा- मु.।\]

 दानधर्मरतानां च यागयज्ञानुयाजिनाम् ।  
 तपःस्वाध्याय\[1\]सक्तानां\[2\] मुक्तानां वै पुनर्भवात् ॥ 157 ॥

 संरक्षणाय योग्यत्वविज्ञानव्यक्तयेऽपि च ।  
 समुदेति जगन्नाथस्तेषां हृत्कमलावने\[3\] ॥ 158 ॥

 मनोवाजिममाक्रम्य त्वादायात्मगुणायुधान्\[4\] ।  
 नूनमुत्पा\[5\]टयत्याशु जन्मान्तरशतोत्थितम् ॥ 159 ॥

 वैषयं वासनाजालं शुद्ध\[6\]विज्ञानसिद्धये ।  
 ध्यायेद् वराश्वगं तं वै तनुत्रावृतविग्रहम् ॥ 160 ॥

 सितोष्णीषललाटं च नातिदीर्घजटाधरम् ।  
 द्रवत्कनकवर्णाभम् इषुधिद्वयमध्यगम् ॥ 161 ॥

 शरचापकरव्यग्रं\[7\] खङ्गकुन्तकुठारिणम्\[8\] ।  
 यज्ञाध्ययनदानानि\[9\] परिरक्षन्तमेव हि ॥ 162 ॥

 शातयन्तमर्व\[10\]र्णांश्चाप्यधर्मनिरतात्मनः\[11\] ।  
 अथ कल्किध्यानमाह- दानधर्मरतानां चेत्यादिभिः। अस्य स्थानं तु श्रीपौष्करे-  
 कल्की विष्णुश्च भगवान् स्तूयमानो द्विजैः स्थितः ।  
 समासाद्य विपाशां च नदीं नियतमानसः ॥ (36/331)  
इति ॥ 157-163 ॥  
 \[1 रक्तानां- अटी.।\]  
 \[2 नाममुक्तानां- अ.।\]  
 \[3 सने- अ. ।\]  
 \[4 युतान्- मु. अटी. बक. बख.।\]  
 \[5 त्पाद- मु. अटी. बक. बख. अ.।\]  
 \[6 नाशयत्यात्म- मु. अटी. बक. बख. अ. ।\]  
 \[7 करं- अ. उ.।\]  
 \[8 रिणाम्- मु.।\]  
 \[9 दानादि- मु. अटी.बक . बख. अ.।\]  
 \[10 मवर्णानाम- बक. बख. अ. उ.।\]  
 \[11 त्मनाम्- बक. बख. अ. उ. अटी.। अस्मिन् पाठेऽधर्मनिरतात्मनामवर्णान् परीवादान् शातयन्तमित्यर्थः, "अवर्णाक्षेपनिर्वादपरीवादापवादवत्" (1/6/13) इत्यमरकोशात्। मूलस्थस्य पाठस्याधर्मनिरतात्मनो वर्माश्रमाचारहीनान् शातयन्तमित्यर्थः, वर्णाश्रमव्यवस्थायै हि कल्क्यवतारः प्रवर्तते ।\]  
   
 सर्वतत्त्वाश्रयं तत्त्वं सर्वशक्तिमयं विभुम् ॥ 163 ॥

 सर्वेन्द्रियगुणाभासं सर्वेन्द्रियविवर्जितम् ।  
 आधारं\[1\] भुवनानां च ध्यातव्यस्तदधः\[2\] स्तितः ॥ 164 ॥

 अनन्तशयनारूढः\[3\] कल्पान्तहुतभुक्\[4\]प्रभः ।  
 ज्वलज्ज्वालावलीयुक्तो\[5\] ज्वलनांशुक\[6\]वेष्टितः\[7\] ॥ 165 ॥

 चक्राद्यायुधवृन्देन मूर्तेन परिवारितः\[8\] ।  
 स्थिताङ्घ्रिदेशतो लक्ष्मीश्चिन्ता दक्षिणतो विभोः ॥ 166 ॥

 मूर्धदेशगता निद्रा पुष्टिस्तद्वामतः स्थिता ।  
 पातालशयनध्यानमाह- सर्वतत्त्वाश्रयमित्यादिभिः। पद्मनाभपातालशाय्येकार्णवशायिन्यग्रोधशायिनां स्थानानि श्रीपौष्करे प्रतिपादितानि-  
 क्षीरोदधौ पद्मनाभः शेषाहिशयनो हरिः ।  
 स्थितो नाभ्यब्जसंभूतो यस्माच्चैव\[9\] पितामहः ॥  
 चतुर्धा रूपमाश्रित्य विश्वेऽस्मिन् सैव वर्तते ।  
 हिताय सर्वलोकानां \[10\]यथा तदवधारय ॥  
 आसाद्य शयनं ब्रह्मन् पातालतलसंस्थितः ।  
 वटमादाय चाग्नेयं योऽन्ते संहरते जगत् ॥  
 वटमूलं समाश्रित्य प्रयागे सुरपूजिते ।  
 जगदेकार्णवं कृत्वा दिव्यमासाद्य पादपम् ॥  
 संतिष्ठते स भगवान् तस्मिंस्तीरे क्षितौ द्विज ।  
 न्यग्रोधशयनं\[11\] चैव ध्यायेद् दिव्यगतिप्रदम् ॥ (36/338-342)  
 अस्यैवं शक्तिचतुष्टयान्वितत्वं लक्ष्मीतन्त्रेऽप्युक्तम्-  
  अनन्तशयनो नाम योऽवतारो हरेरहम् ॥  
  स्थिता चतुर्दिशं तस्य चातुरात्म्ययुपेयुषी ।  
  लक्ष्मीश्चिन्ता तथा निद्रा पुष्टिश्चेत्याख्यया युता ॥ (8/35-36) इति ॥ 163-167 ॥  
 \[1 निःशेष- बक. बख. अ. उ.।\]  
 \[2 व्यं तदधः स्थितम्- बक. बख. अ. उ.।\]  
 \[3 रूढम्- बक. बख. अ. उ.।\]  
 \[4 प्रभुः- मु., प्रभुम्- बक. बख. अ. उ.।\]  
 \[5 युक्तम्- बक. बख. अ. उ.।\]  
 \[6 ङ्कुश- अ.।\]  
 \[7 तम्- बक. बख. अ. उ.।\]  
 \[8 तम्- बक. बख. अ. उ.।\]  
 \[9 च्चेदं- अ. मु.।\]  
 \[10 यथावद- मु.।\]  
 \[11 शायिनं- मु.।\]

 प्रधानदेवताध्यानमिदमुक्तं समासतः ॥ 167 ॥

 यज्ज्ञात्वा विनिवर्तन्ते जन्ममृत्युजरारुजः ।  
 नास्त्रैर्वस्त्रैर्ध्वजैर्येषां व्यक्तिर्व्यक्ता जगत्त्रये ॥ 168 ॥

 तेऽपि लाञ्छनवृन्दं तु धारयन्त्यङ्घ्रिगोचरे ।  
 ललाटे \[1\]चासंपट्टे तु पृष्ठे पाणितलद्वये ॥ 169 ॥

 तनूरुहचये मूर्ध्नि कर्मिणां प्रतिपत्तये ।  
 फलकथनेन सहोक्तमर्थं निगमयति- प्रधानेति। एषां विभवदेवानामुक्तक्रमेण हस्तादिषु तत्तन्मूर्तिज्ञापकायुधादिलाञ्छनराहित्येऽपि तेषामङ्घ्रिललाटादिषु लाञ्छनमस्ति, तत्सावधानं परीक्षितव्यमित्याह- नास्त्रैरिति द्वाभ्याम्। इदं श्लोकद्वयमीश्वर-(3/182-183) - पारमेश्वर (10/93-95) योरपि विमानार्चनप्रकरणे प्रतिपादितम्। किन्तु तयोः केषुचित् कोशेषु- "अस्त्रैर्वस्त्रैर्ध्वजैर्येषाम्" इति \[2\]नकारो न दृश्यते। तल्लेखकप्रमादकृतम्, मूलविरुद्धत्वात्। यद्वा ईश्वरव्याख्याने तत्पाठस्यापि गतिर्दर्शितैव। पारमेश्वरव्याख्याने- "अङ्घ्रिगोचरे स्थित्यासनादिना, ललाटे नेत्रत्रयादिना, अंसपट्टे भुजभेदेन, पृष्ठे शर\[3\]चक्रादिना" इत्यादिक्रमेण व्याख्यातम्। तदसंगतम्, लाच्छनशब्दस्य चक्रादिपरत्वेनैव सार्वत्रिकप्रसिद्धेः। उत्तरश्लोक एव "न जहात्यच्युतं लिङ्गम्" (12/171) इति कण्ठरवेणात्र वक्ष्यमाणत्वाच्च ॥ 167-170 ॥  
 \[1 चाङ्ग- मु. बक. बख. अ. उ.।\]  
 \[2 नकरो- अ., नाकरो- मु.।\]  
 \[3 शिरश्च- अ.।\]  
   
 अपि संसारिणो जन्तोः स्वभावाद् वैष्णवस्य च ॥ 170 ॥

 न जहात्यच्युतं लिङ्गं किं पुनर्विभवाकृतेः ।  
 सर्वेषां कामचारित्वं यदुक्तं वै मया पुरा ॥ 171 ॥

 तदङ्घ्रिभुजवर्णास्यबृहन्मध्याणुलक्षणम् ।  
 एकाद्यनेकसंख्यं च दृश्यं सर्वत्र सर्वदा ॥ 172 ॥  
 उक्तमर्थं किंपुनर्न्यायेन द्रढयति- अपीति। जन्तोरिति, विभवाकृतेरिति च कर्मणि षष्ठी। केवलवैष्णवजनस्यैव सामुद्रिकलक्षणपरीक्षणकाले हस्ताद्यवयवेषु चक्रादिलाञ्छनं दृश्यते। साक्षाद्विष्णोर्विभवावतारस्य तथा लाञ्छ(नस्त्वेकः? ने कुतः) संदेह इति भावः। उक्तानां विभवदेवानां सर्वेषामपि "कृष्णरूपाण्यसंख्यानि" इतिवद् भुजवर्णायुधादिभिरसंख्यातकामरूपधरत्वमाह- सर्वेषामिति सार्धेन ॥ 170-172 ॥

 न त्वन्यरूपता कार्या करणं\[1\] कामरूपता\[2\] ।  
 यस्मादस्ति पृथग्भूतो व्यापारो विश्वमन्दिरे ॥ 173 ॥

 देवानां स्थितिसंहारसृष्टिकाले स्वकः स्वकः ।  
 सत्येवं नियमे सिद्धे तथापि भगवद्वशात् ॥ 174 ॥

 चातुरात्म्यसमूहात् तु यत्पद्मदलभूस्थितम् ।  
 तथा विभवदेवानां मध्यात् पद्मदलेक्षण ॥ 175 ॥

 एकस्त्वनुग्रहार्थं तु शक्त्यात्मा भावितात्मनाम् ।  
 बिभर्ति बहुभेदोत्थं रूपं सद्वाहनस्थितम् ॥ 176 ॥  
 एवं सर्वेषां कामरूपवत्तापि नहि मूर्तिविपरीतज्ञानजननी, तत्तन्मूर्तिनिर्णायकविजातीयस्वस्वव्यापारसत्त्वादित्याह- न त्विति सार्धेन। यद्यप्येवं \[3\]सर्वेषां कामरूपधरत्वनियमः सिद्धः, तथापि सर्वे \[4\]देवा युगपत् कामरूपधरा न भवन्ति, जाग्रद्व्यूहवासुदेवादीनां मध्ये पद्मनाभादिविभवदेवानां मध्ये वा एको जगद्रक्षणार्थं वक्त्रभुजास्त्रशक्तिवाहनभेदैर्बहुधा रूपं बिभ्रन्\[5\] शक्त्यात्मसंज्ञां भजतीत्याह- सत्येवमिति सार्धद्वाभ्याम्। यत्पद्मदलभूस्थितं जाग्रद्व्यूहसं(ज्ञां?ज्ञं) चातुरात्म्यमित्यर्थः,  
 तत्पत्रमध्ये भगवान् जाग्रत्संज्ञे पदे त्वथ\[6\] ।  
 यष्टव्यो भावनीयश्च यथा तदधुनोच्यते ॥ (5/4)  
 इति जाग्रद्व्यूहस्य हि पद्मदलभूस्थितत्वमुक्तम् ॥ 173-176 ॥  
 \[1 कारणं- मु. अटी. बक. बख.।\]  
 \[2 ताम्- मु. अटी. बक. बख.।\]  
 \[3 \`सर्वेषां' नास्ति- अ.।\]  
 \[4 वेदा- अ.।\]  
 \[5 बिभ्रत् सन्- मु.।\]  
 \[6 त्वधः- अ.।\]

 यदनुस्मरणाद् ध्यानादर्चनादचिरात् पुमान् ।  
 प्राप्नोति मनसोऽभीष्टं तन्मे निगदतः श्रृणु ॥ 177 ॥  
   
 सत्यः सुपर्णो गरुडस्तार्क्ष्यश्च विहगेश्वरः ।  
 पञ्चात्मकस्य प्राणस्य विकारस्त्वेष पञ्चधा ॥ 178 ॥  
   
 आचाङ्घ्रिगोचरात् सर्वो यस्य देहस्तु पौरुषः ।  
 द्विभुजस्तुहिनाभश्च स सत्यः प्राणदैवतम्\[1\] ॥ 179 ॥

 सुपर्णः पद्मरागाभो निर्मलः स्वर्णलोचनः ।  
 गरुडः काञ्चनाभस्तु कुटिलभ्र्वरुणेक्षणः ॥ 180 ॥

 केकराक्षस्तु तार्क्ष्यो वै प्रावृड्जलदसन्निभः ।  
 द्रवत्कनकनेत्रस्तु शबलाभश्च\[2\] पञ्चमः ॥ 181 ॥

 चतुर्भुजाः सुपर्णाद्याः सौम्यरूपास्त्वनाकुलाः\[3\] ।  
 पतत्रिचरणाः सर्वे पक्षमण्डलमण्डिताः ॥ 182 ॥

 लम्बोदराः सुपीनाङ्गाः कुण्डलाद्यैस्तु भूषिताः ।  
 कुटिलभ्रूसुवृत्ताक्षा\[4\] वक्त्रतुण्डाः स्मिताननाः ॥ 183 ॥

 अपानादिसमीराणामाधिपत्येन संस्थिताः ।  
 महाबला महाकाया रक्ततुण्डोऽत्र पञ्चमः ॥ 184 ॥

 आधेयचरणाधःस्थः सव्य आद्यस्य वै करः ।  
 दक्षिणश्चाक्षसूत्रेण सुसितेन च भासितः ॥ 185 ॥

 एवमेव सुपर्णस्य परिज्ञेयं भुजद्वयम् ।  
 नाभ्युद्देशेऽपरो\[5\] वाम उत्तानस्तु सविस्मयः\[6\] ॥ 186 ॥

 पुष्पस्तबकसम्पूर्ण ऊर्ध्ववक्त्रस्तु दक्षिणः ।  
 गरुडस्य द्वयं विद्धि हृद्देशेऽञ्जलिरूपिणम् ॥ 187 ॥

 तत्रैव सम्पुटाकारं चतुर्थस्य करद्वयम् ।  
 दक्षिणेऽमृतकुम्भस्तु वामे तु विषमः फणी ॥ 188 ॥

 पञ्चमस्य द्वयं शेषं त्रयाणां च द्वयोः समम् ।  
 आधेयचरणाक्रान्तो यदि वै दक्षिणः करः ॥ 189 ॥

 सञ्चारो विहितो वामे त्वक्षसूत्रस्य वै तदा ।  
 आधेयचरणाधःस्थं यस्य पाणितलद्वयम् ॥ 190 ॥

 निरस्तसूत्रं तं विद्धि वाहनं भगवन्मयम् ।

 अथ प्रसक्तस्य वाहनस्य भेदान् तल्लक्षणं चाह- यदनुस्मरणादित्यादिभिर्भगवन्मयमित्यन्तैः। आ चाङ्घ्रिगोचरात् चरणादारभ्य यस्य सर्वो देहः पौरुषः समस्तोऽपि कायः पुरुषाकृतिरित्यर्थः। प्राणदैवतं प्राणाधिपतिरित्यर्थः। केकराक्षः केकरे वक्रे अक्षिणी यस्य स तथोक्तः। "बलिरः केकरे\[7\]" (2/6/49) इत्यमरः। केकरपदेनैव वक्राक्षत्वे सिद्धेऽप्यत्र पृथगक्षिपदनिर्देशात् केकरशब्दस्य वक्रमात्रपरत्वं बोध्यम् ।  
 पारमेश्वरव्याख्याने तु - "केकराक्षो भगवद्ध्यानवशादर्धोन्मीलितलोचनः" इति लिखितम् । तद्विचारणीयम्। शबलाभः चित्रवर्णाभ इत्यर्थः। आद्यस्य सत्यस्य सव्यः करो वामहस्तः। आधेयचरणाधस्थः आधेयस्य निजस्कन्धाधिरूढस्य भगवतः पादपद्माधः स्थित इत्यर्थः। दक्षिणस्तु अक्षसूत्रेण भासितः। अत्र चकारद्वयेन कदाचिद्वामहस्तस्याप्यक्षसूत्रभासितत्वम्, दक्षिणस्याप्याधेयचरणा(धः)स्थितत्वं च संभवतीत्यर्थः सूच्यते-  
 आधेयचरणाक्रान्तो यदि वै दक्षिणः करः ।  
 संचारो विहितो वामे त्वक्षसूत्रस्य वै तदा ॥ (12/189-190)  
इत्युक्तेः। \[8\]ननु-  
 स्वस्वाङ्गुष्ठद्वयप्रोतगणित्रोभयपाणिना ।  
 पुष्पाञ्जलिधराः सर्वे मुख्येन विहगोत्तमाः ॥  
    (ई. सं. 8/48; पा. सं 8/47-48)  
इतीश्वरपारमेश्वरोक्तेः करद्वयेऽप्यक्षसूत्रधारणं स्यात्, किन्तु दक्षिणहस्ते भगवच्चरणाक्रान्ते सति तदा वामहस्तस्थितस्याक्षसूत्रस्य संचारो गणनार्थँ संचालनं स्यादित्यर्थः सरस इति चेन्न,  
 आधेयचरणाधःस्थं यस्य पाणितलद्वयम् ।  
 निरस्तसूत्रं तं विद्धि वाहनं भगवन्मयम् ॥ (12/190-191)  
   
इति वचनविरोधात्। भ(ग?) वदुक्तार्थे सिद्धे निरस्तसूत्रसंचारं तं विद्धीति वचनं(कथं) प्रवर्तेत। स्वस्वाङ्गुष्ठद्वयप्रोक्तगणित्रोभयपाणिनेत्यत्रापि पुष्पाञ्जलिप्रकरणादङ्गुष्ठद्वयप्रोतमेकमेवाक्षसूत्रमिति ज्ञायते। यद्वा दक्षिणे वामे वाऽङ्गुष्ठेऽक्षसूत्रं धार्यमिति ज्ञापनार्थमङ्गुष्ठद्वयमप्युक्तमिति ज्ञेयम्।  
 सुपर्णस्य भुजद्वयं मुख्यहस्तद्वयमेवमेव सत्योक्तलक्षणमेवेत्यर्थः। अपरो वामः पाश्चात्त्यो वामहस्तः सविस्मयः, विस्मयमुद्रान्वित इत्यर्थः। दक्षिणः पाश्चात्‌त्यो दक्षिणहस्तस्तु पुष्पस्तबकसंपूर्णः, मन्दारपुष्पस्तबकान्वित इत्यर्थः। ऊर्ध्ववक्त्र उत्तानश्चेत्यर्थः। तथा चेश्वरपारमेश्वरयोः-  
 सुपर्णः पश्चिमाभ्यां तु पाणिभ्यां दक्षिणादितः ।  
 मन्दारपुष्पस्तबकं दधद् विस्मयमुद्रिकाम् ॥ इति ।  
    (ई. सं. 8/49; पा. सं. 8/48-49)  
गरुडस्य द्वयं पश्चात्करद्वयमित्यर्थः। चतुर्थस्य करद्वयं तार्क्ष्यस्य पश्चात्करद्वयमित्यर्थः। पञ्चमस्य विहगेश्वरस्य दक्षिणे पश्चाद्दक्षिणकरे। वामे पश्चाद्वामकर इत्यर्थः। त्रयाणां गरुडतार्क्ष्यविहगेश्वराणाम्। शेषं द्वयमवशिष्टं मुख्यहस्तद्वयम्। द्वयोः समं सत्यसुपर्णयोः समम्, तन्मुख्यहस्तयोः सदृशमिति यावत्।  
 ननु गरुडस्य द्वयमित्याद्युक्तमेव मुख्यहस्तद्वयं स्यात्। त्रयाणां शेषं पश्चात्करद्वयं द्वयोः सुपर्णपश्चात्करयोः सदृशमित्यर्थः सरस इति चेन्न, तथाऽर्थवर्णने तत्तत्स्कन्धाधिरूढभगवच्चरणारविन्दयोराधारासिद्धेः, "पञ्चमो विहगेश्वरः। दक्षिणेन सुधाकुम्भं वामेन तु फणीश्वरम्" (ई. सं. 8/51; पा. सं. 8/50-51) इतीश्वरपारमेश्वरोपबृंहणविरोधाच्च।  
 ननु किं तर्हि मूलोपबृंहणयोः सर्वत्रैकार्थ्यं संभवति? अत्र भवदुक्तरीत्या विरोधे परिहृतेऽपि,  
 तथाविधाभ्यां गरुडस्ते धत्ते व्यत्ययेन तु ।  
 तार्क्ष्यः पश्चिमयोर्नित्यं धत्ते दक्षिणवामयोः ॥  
 कद्रूं तथाऽमृतं कुम्भम् (ई. सं. 8/50-51; पा. सं. 8/49-50)  
इति वचनम्,  
 स्वस्वाङ्गुष्ठद्वयप्रोतगणित्रोभयपाणिना ।  
 पुष्पाञ्जलिधराः सर्वे मुख्येन विहगोत्तमाः ॥  
    (ई. सं. 8/48; पा. सं 8/47-48)  
इति वचनं च मूलविरुद्धं भवति। तत्र का गतिरिति चेत्, सत्यम्। उपबृंहणवचनविरोधेऽपि न प्रत्यवायः। तथाहि- तत्र सत्यादीनां प्रधानपक्षीश्वरपरिवारत्वदशाप्रकरणाद् भगवद्वाहनत्वस्य तदानीमप्राप्तत्वाच्च सर्वेषामपि मुख्यहस्ताभ्यां पुष्पाञ्जलिधरत्वमेवोक्तम्, सुपर्णविहगेश्वरयोर्मूलानुसारेणैव सामञ्जस्यात्। पश्चात्कराभ्यां पुष्पस्तबकविस्मयमुद्रिकाधारणं सुधाकुम्भफणीश्वरधारणं चोक्तम्। गरुडतार्क्ष्ययोस्तु मुख्यहस्ताभ्यामेव पुष्पाञ्जलिधारणस्योक्तत्वात् पुनः पश्चात्कराभ्यामञ्जलिपुटधारण\[9\]स्यासामञ्जस्यात् सुपर्ण\[10\]विहगेश्वरोक्तलाञ्छनयोरेवाभ्यां व्यत्ययेन धारणमुक्तमिति ज्ञेयम्। भगवद्वाहनत्वदशायां \[11\]सत्यादीनां ध्यानं तु यथामूलं विलिखितमीश्वरे\[12\] ॥ 177-191 ॥  
   
 \[1 दैवतः- बक.।\]  
 \[2 भस्तु- अ. उ.।\]  
 \[3 नीला- अ.।\]  
 \[4 क्षपत्र- मु.।\]  
 \[5 द्देशपरो- मु. अटी.।\]  
 \[6 इतः परम् \`आधेयचरणाधःस्थः' इति श्लोकार्धस्य पुनरावृत्तिरत्र दृश्यते- मु. अटी. बक. बख.।\]   
 \[7 केकरः- अ.।\]  
 \[8 \`ननु' नास्ति- अ. ।\]  
 \[9 वारण- अ.।\]  
 \[10 सुवर्ण- अ.।\]  
 \[11 स्यादीनां तु - अ.।\]  
 \[12 अष्टामाध्यायेऽस्मिन्नेव प्रकरणे ।\]   
   
  अनुग्रहपरस्त्वास्ते पक्षिपक्षाब्जविष्यरे ॥ 191 ॥

 स्वेतजोनिजसामर्थ्यमसूर\[1\]कवरान्विते ।  
 पद्मा\[2\]सनादिना चैव केवलं वा श्रियान्वितः ॥ 192 ॥

 सुव्यक्तावयवस्थित्या विद्धि तं गरुडासनम्।  
 एवमुक्तलक्षणे वाहने भगवदवस्थानक्रममाह- अनुग्रहेति द्वाभ्याम्। स्वतेजोनिजसामर्थ्यमेव मसूरक\[3\]वरमास्तरणोत्तमं तेनान्विते ॥ 191-193 ॥  
 \[1 संसूचककरान्वितः- मु. अटी.।\]  
 \[2 पङ्क्त्योर्विपर्यस्तः पाठः - अटी.।\]  
 \[3 रवमुमास्तरेणोक्तमन्तेना- अ.।\]

 मेढ्भूः सोदराऽस्यैव गोपिता वेगगामिना ॥ 193 ॥

 वीर्यपातात् स्वशिरसा गच्छतश्चाण्डजेन तु ।  
 भगवन्मेढ्रप्रदेशस्य पक्षीश्वरशिरसा गोपने प्रयोजनमाह- मेढ्रभूरिति। सोदरा उदरसहितेत्यर्थः। वीर्यपातादिति ल्यब्लोपे पञ्चमी। अण्डजेन पक्षिणा गरुडेनेत्यर्थः ॥ 193-194 ॥

 लोकान्तराणां कार्यार्थं वात्सल्याद् ध्यायिनामपि ॥ 194 ॥

 प्रत्यक्षदर्शनार्थं तु स्मृतो गरुडवाहनः ।  
 भगवतो गरुडारोहणप्रयोजनमाह- लोकेति ॥ 194-195 ॥

 तस्माद् भगवतो विष्णोरेवंरूपधरस्य तु ॥ 195 ॥  
   
 समाहूतस्य सिद्ध्यर्थमासीनां\[1\] संस्मरेत् स्थितिम्\[2\] ।  
 साधकेन तत्तत्फलसिद्ध्यर्थं भगवदासनभेदः स्मर्तव्य इत्याह- तस्मादिति ॥ 195-196 ॥  
 \[1 नं- मु. ना- बक. बख.।\]  
 \[2 स्थितिः - बक. बख.।\]

 उपसंहृतवामाङ्घ्रिः कञ्जस्थो वा खगस्थितः ॥ 196 ॥

 वाममिच्छाफलानां यो ध्वंसयत्यन्यचिन्तितम् ।  
 आजानोर्दक्षिणस्यैवमविक्षिप्तः स्मृतोऽच्युतः ॥ 197 ॥

 आमोक्षात् सर्वसिद्धीनां दक्षिणोऽध्यायिनां भवेत् ।  
 सर्वमेव ऋजुस्थित्या संस्थितश्चार्थिना स्मृतम्\[1\] ॥ 198 ॥

 स्वस्तिकाद्यैर्भवत्येवं\[2\] किन्तु ते वाहनं विना ।  
 विहिताः पीठकह्लारसिंहासनगतस्य च ॥ 199 ॥  
 आकुञ्चितवामपादो भगवाननिष्टं निवारयतीत्याह- उपसंहृतेति। वामं प्रतिकूलमित्यर्थः। कुञ्चितदक्षिणाङ्घ्रिस्त्विष्टं प्रापयतीत्याह- आमोक्षादिति। दक्षिण उदार इत्यर्थः। तदुभयं विना ऋजुस्थितो भगवाननिष्टनिवारमिष्टप्रदानं च सर्वं करोतीत्याह- सर्वमित्यर्धेन। एवं स्वस्तिकाद्यासनभेदा वाहनं विना पीठाधिरूढस्यापि संभवन्तीत्याह- स्वस्तिकाद्यैरिति ॥ 196-199 ॥  
 \[1 स्मृतः - मु. अटी.।\]  
 \[2 त्येव- मु. अटी.।\]

 विहगाधिपतिश्चात्र योगैश्वर्याद् बिभर्ति च ।  
 सवक्त्रं भुजवृन्दं तु नागेन्द्रास्त्रवरान्वितम् ॥ 200 ॥

 विभोराज्ञावशेनैव तुष्ट्यर्थं वा स्वयं विभोः ।  
 जगज्जयोदयार्थं तु शान्तये शरणैषिणाम् ॥ 201 ॥

 विभिन्नेन च रूपेण नानालोकान्तरेषु च ।  
 अनिरुद्धगतिर्वीरो विचरत्येक एव हि ॥ 202 ॥  
 स्वाधिरूढशक्तीश इव पक्षीशोऽपि तदाज्ञया निखिलजगत्संरक्षणार्थं वक्त्रभुजायुधादिभिर्विविधस्वरूपः स्वयमेक एव सर्वत्र विचरतीत्याह- विहगाधिपतिरितित्रिभिः ॥ 200-202 ॥

 तदारूढस्य यद् रूपं शक्तीशस्य च सम्प्रति\[1\] ।  
 अनेकभेदभिन्नं तु निबोध गदतो मम ॥ 203 ॥  
 शक्तीशस्य रूपभेदान् शृण्वित्याह- तदारूढस्येति ॥ 203 ॥  
 \[1 साम्प्रतम् अटी. उ.।\] 

 संयच्छन्तं सदा शान्तिं भविनां दक्षिणेन तु ।  
 प्रोद्वहन्तं च वामेन शङ्खं पूर्वोक्तक्षणम् ॥ 204 ॥

 द्विभुजस्य त्विदं रूपं शक्तीशस्य तु केवलम् ।  
 रूपेणानेन च पुनः षोढा समुपयाति\[1\] च ॥ 205 ॥

 सह कान्तागणेनैव त्वेकाद्येन पृथक् पृथक् ।  
 प्राग्वल्लक्ष्म्या समेतं यत्तदेकं रूपमैश्वरम् ॥ 206 ॥

 श्रीपुष्ट्योरथ मध्यस्थं द्वितीयं परिकीर्तितम् ।  
 पूर्वं केवलं द्विभुजरूपं तस्य लक्ष्म्यादिभिः षोढा भेदांश्चाह- संयच्छन्तमित्यादिभिः ॥ 204-207 ॥  
 \[1 यान्ति- मु. अटी.।\]

 श्रियादिमायानिष्ठेन चतुष्केणावृतं\[1\] परम् ॥ 207 ॥

 शुद्ध्या\[2\]दिकेन षट्केन चतुर्थं विद्धि संवृतम्\[3\] ।  
 पुष्ट्यन्तेन श्रियाद्येन त्वष्टकेन तु पञ्चमम् ॥ 208 ॥

 लक्ष्म्याद्येन द्विषट्केन षष्ठं विद्धि समन्वितम् ।  
 \[4\]श्रीदेवी कीर्तिदेवी च जयादेवी हलायुध ॥ 209 ॥

 चतुर्थी भगवन्माया विश्वस्यास्य निबन्धनी ।  
 शुद्धिर्निरञ्जना नित्या ज्ञानशक्त्यपराजिते\[5\] ॥ 210 ॥

 प्रकृतिः सुन्दरी षट्कमित्युक्तं सर्वसिद्धिदम् ।  
 लक्ष्मीः शब्दनिधिः सर्वकामदा प्रीतिवर्धनी ॥ 211 ॥

 यशस्करी शान्तिदा च तुष्टिदा पुष्टिदाष्टकम् ।  
 द्विषट्कं वैभवे योगे देवीनां कीर्तिदं हि यत् ॥ 212 ॥  
 श्रियादिचतुष्टयस्य शुद्ध्यादिषट्कस्य लक्ष्म्याद्यष्टकस्य च नामधेयान्याह- श्रियेति (त्रिभिः? पञ्चभिः)। शब्दनिधिः सरस्वतीत्यर्थः ॥ 207-212 ॥  
 \[1 ष्केण वृतं- मु. अटी. बक. बख.।\]  
 \[2 मध्यादिकोण- अटी. ।\]  
 \[3 साम्प्रतम्- मु. अटी.।\]  
 \[4 श्रिया विमलकीर्तिर्जयलक्ष्मीर्जलाशयः- बक., श्रिया विमलकीर्तिर्वै लक्ष्मीर्हलायुधः- अ. उ.।\]  
 \[5 मुक्तिं चेत्य - मु. अटी.।\]  
   
 लक्ष्म्याद्यं तच्च बोद्धव्यं भेदेऽस्मिन् पारमेश्वरे ।  
 पुनश्चतुर्भुजस्यैवं विज्ञेयं भेदसप्तकम् ॥ 213 ॥   
 लक्ष्म्यादिद्विषट्कं पूर्वं नवमपरिच्छेद (9/85) एवोक्तं द्रष्टव्यमित्याह- द्विषट्कमिति। वैभवे योगे विभवदेवताकथनप्रकरण इत्यर्थः।  
 नन्वेवं व्याख्यानं सात्वतोपबृंहणलक्ष्मीतन्त्रविरुद्धम्, यतस्तत्र-  
  एकधा द्विचतुर्धा च षोढा चैव तथाष्टधा ।  
  पुनर्द्वादशधा चैव तत्र नामानि मे श्रृणु ॥  
  श्रीर्नाम द्विभुजस्याहम\[1\]ङ्कस्था वरवर्णिनी ।  
  तस्यैवोभयतो रूपे श्रीश्च पुष्टिश्च वासव ॥  
  चतुर्दिशं तु तस्यैव श्रीः कीर्तिश्च जया तथा ।  
  मयेति कृत्वा रूपाणि भुज्येऽहं\[2\] तेन विष्णुना ॥  
  तस्यैव कोणषट्कस्था षोढाऽहं शृणु नाम च ।  
  शुद्धिर्निरञ्जना नित्या ज्ञानशक्तिश्च वासव ॥  
  तथाऽपराजिता चैव षष्ठी तु प्रकृतिः परा ।  
  तस्यैव चाष्टधा दिक्षु साहं रूपैर्व्यवस्थिता ॥  
  लक्ष्मीः सरस्वती सर्वकामदा प्रीतिवर्धनी ।  
  यशस्करी शान्तिदा च तुष्टिदा पुष्टिरष्टमी ॥  
  \[3\]कोणद्विषट्के तस्यैव स्थिता द्वादशधाऽस्म्यहम् ।  
  श्रीश्च \[4\]वागीश्वरी कान्तिः क्रियाशक्तिविभूतयः ॥  
  इच्छा प्रीती रतिश्चैव माया धीर्महिमेति च । (8/20-27)  
इति श्रीसात्वताष्टमपरिच्छेदोक्तं (8/31-32) लक्ष्मीवागीश्वर्यादिद्विषट्कमेव प्रतिपादितम्, अतो वैभवयोग इत्यत्रापि विभोरयं वैभव इति भगवत्संबन्धिनि व्रतार्चन इत्येवार्थो वर्णनीय इति चेन्न, सत्यं तन्नायं भवद्दोषः, किन्तु लक्ष्मीतन्त्रलेखकदोषः। यसस्तेन "लक्ष्मीः पुष्टिर्दया निद्रा" (9/85) इत्यादिश्लोकस्थाने प्रमादात् "श्रीश्च वागीश्वरी कान्तिः" (8/31-32) इत्यादिश्लोको विलिखितः। यद्यपि तदेव भवता समर्थितम्, तथापि त्रयोदशपरिच्छेदे ध्यानप्रकरणे (13/36-43) नवमपरिच्छेदोक्तलक्ष्मीपुष्ट्यादिद्विषट्कस्यैव कण्ठरवेण वक्ष्यमाणत्वान्न भवतोऽभिमतं सिद्ध्यति।  
 ननु च लक्ष्मीतन्त्रकोशेषु सर्वत्राप्येकरूपः पाठः परिदृश्यते, कथं तस्य प्रामादिकत्वमिति चेन्न, प्रथमकोशानुसारेण सर्वत्रापि प्रामादिकस्यैव प्रसृतत्वात्। यथा पारमेश्वरकोशेषु सर्वत्राप्यावरणदेवतालक्षणाध्याये- "कुन्दावदातं कमलम् (6/259) इत्यादिप्रसिद्धकमलध्यानश्लोक एव "कुन्दावदातं मुसलम्" इति मुसलध्यानपरत्वेन विलिखितः प्रामादिकः परिदृश्यते, तथाऽयमपीति ज्ञेयम् ।  
 ननु कुन्दावदातं कमलमिति कुत्र प्रसिद्धमिति चेत्, पारमेश्वरार्चनाध्याय (6/249) एव पश्यतु भवान् ।  
 ननु च किं तावता, कमलमुसलयोरेक एव ध्यानश्लोकः स्यादिति चेत्, किं मुसलकिसलयमपेक्षसे। यतः कमलमुसलादीनां प्रत्येकं ध्यानश्लोकानत्रैव \[5\]वक्ष्यति। एतदनुसारेणैव पारमेश्वरे समस्तायुधध्यानश्लोका विलिखिताः ।  
 ननु\[6\] पारमेश्वरोक्तं न प्रामादिकम्, अपि तु संहिताकारस्यैवाभिमतम्। तथाहि पौष्करे- "शिशिरास्त्रकरं स्मरेत्" (4/155) इति सोमस्य शिशिरम्\[7\], "दण्डहस्तं प्रजापतिम्" (4/158) इति प्रजापतेर्मुसलं\[8\] च प्रतिपादितम्। जयाख्ये (7/84-87) तु - सोमस्य मुद्गरं प्रजापतेः कमलं च प्रतिपादितम्। उभयत्राऽप्यायुधध्यानमुक्तम्। तदेव पारमेश्वरे शिशिरकमलयोः प्रतिपादितमिति चेत्, मर्मज्ञोऽसि। तथापि शिशिरमुद्गरयोः पर्यायत्वबुद्ध्या कदाचित् \[9\]तथा ध्यानकथनं संभवेत्। तथा कमलमुसलयोरभेदबुद्धेरवतरणासंभवात्। तल्लेखकप्रमाकृतमेव। अथवा जयाख्योक्तपक्षान्तरज्ञापनार्थं मुद्गरध्यानश्लोके शिशिरपदप्रक्षेपश्चैवमेव बोध्यः। एवं चोभयथापि प्रामादिकत्वं सिद्धम्। अलं प्रसक्तानुप्रसक्त्या। प्रकृतमनुसरामः ॥ 212-213 ॥  
 \[1 मङ्ग- अ. मु.।\]  
 \[2 भुज्येयं- अ. मु.।\]  
 \[3 केशषट्के कृत- अ., केशषट्के तु- मु.।\]  
 \[4 कामे- मु.।\]  
 \[5 त्रयोदशे परिच्छेदे।\]  
 \[6 ननु च- मु.।\]  
 \[7 शीलं- अ.।\]  
 \[8 र्महदं च - अ.।\]  
 \[9 तदा- अ.।\]

 पुनश्चतुर्भुजस्यैवं विज्ञेयं भेदसप्तकम् ॥ 213 ॥

 किन्तु वै शङ्कचक्रे द्वे वामहस्ते\[1\] द्वयेन तु ।  
 जगत्यस्मिन् हियच्छन्तं शान्तिमाद्येन शाश्वतीम् ॥ 214 ॥

 प्रोद्वहन्तं द्वितीयेन त्वपसव्यने वै गदाम् ।  
 चतुर्भुजस्यापि द्विभुजवत् केवलरूपमेकम्, लक्ष्म्यादिभिः सहितं रूपं षोढा चाहत्य सप्तधा रूपं ज्ञेयमित्याह- पुन\[2\]रित्यर्धेन। चतुर्भुजस्य लाञ्छनचतुष्टयधारणक्रमाह- किन्त्विति सार्धेन\[3\]। शान्तिं यच्छन्तमित्यनेनैव कमलधारणं सूचितं हि भवति,. "शमं नयति संतापं कमलेनेन्दुकान्तिना" (12/12) इति पूर्वं शक्त्यात्मलक्षणोक्तेः ॥ 213-215 ॥

 भूयः करचतुष्केण पूर्वोक्तेन क्रमेण तु ॥ 215 ॥

 चतुर्णामब्जपूर्वाणामन्योन्यत्वेन धारणात् ।  
 धत्ते द्वादशधा रूपं निःशक्तिकं\[1\] च केवलम् ॥ 216 ॥  
 एषां कमलादीनां परस्परव्यत्यस्तधारणेन चतुर्भुजरूपं द्वादशधा संभवतीत्याह- भूय इति सार्धेन। द्वादशधा पद्मादिधारणक्रमस्तु मुख्यदक्षिणहस्तमारभ्य मुख्यवाम\[2\]करान्तम्- 1. पद्मगदाचक्रशङ्खाः, 2. पद्मशङ्खचक्रगदाः, 3. पद्मगदाशङ्खचक्राणि, 4. पद्मचक्रशङ्खगदाः, 5. पद्मचक्रगदाशङ्खाः, 6. पद्मशङ्खगदाचक्राणि, 7. शङ्खगदाचक्रपद्मानि, 8. शङ्खपद्मचक्रगदाः, 9. शङ्खचक्रगदापद्मानि, 10. शङ्खपद्मगदाचक्राणि, 11. शङ्खगदापद्मचक्राणि, 12. शङ्खचक्रपद्मगदाश्च क्रमेण ज्ञेयाः ॥ 215-216 ॥  
 \[1 क्तीकं- अ.।\]  
 \[2 मुखं- अ.।\]

 पुनर्द्वादशकं तच्च सह शक्ति\[1\]चयेन तु ।  
 स्थितमेकाधिकेनैव षोढा कमललोचन ॥ 217 ॥

 एवं चतुर्भुजेनैव वपुषा बहुधा स्थितः ।  
 इदमेकैकं रूपं पुनः प्रत्येकं लक्ष्म्यादिशक्तिभेदैः षोढा भवतीत्याह- पुनर्द्वादशकमिति सार्धेन। शक्ति(द्व?च)येन देवीसमूहेनेत्यर्थः। अत्र चयेनेति जात्येकवचनम्, द्विकचतुष्कषट्काष्टकद्विषट्कभेदभिन्नानां शक्तिसमूहानामुक्तत्वात्। एकाधिकेन लक्ष्म्याधिकेनेत्यर्थः। "प्राग्वल्लक्ष्म्या समेतं यत्तदेकं रूपमैश्वरम्" (12/206) इति पूर्वोक्तेः। समूहस्यानेकात्मकत्वादेकाधिकेनेति शक्ति(द्व?च)यस्य पृथग्विशेषणमुक्तमिति ज्ञेयम्। एवं चतुर्भुजेनैव वपुषा बहुधा स्थितः। केवलरूपैर्द्वादशभिर्लक्ष्म्यादिशक्तिसहितैर्द्विसप्ततिरूपैराहत्य चतुरशीतिरूपभेदैरन्वित इत्यर्थः ॥ 217-218 ॥  
 \[1 शक्तिद्वयेनेति सार्वत्रिकः पाठः.।\]  
   
 सप्तधा षड्भुजाद्येन भुजाधिक्येन वै पुनः ॥ 218 ॥

 स्थितस्त्वनेकधा देवो यथा तदवधारय ।  
 पुनः षड्भु(जाः?जाद्यान्) अष्टादशभुजान्तान् सप्तरूपभेदान् शृण्वित्याह- सप्तधेति ॥ 218-219 ॥

 षड्बाहुरष्टबाहुश्च दशद्वादशबाहुधृक्\[1\] ॥ 219 ॥

 द्विसप्तषोडशकरस्तथाष्टादशभूषितः\[2\] ।  
 केवलादिश्च सर्वेषां प्राग्वद् भेदस्तु सप्तधा ॥ 220 ॥  
 षड्भुजादीनां सप्तानामपि प्राग्वत् केवलत्वेन सशक्तिकत्वेन च सप्तधा भेदाः संभवन्तीत्याह- षड्बाहुरिति सार्धेन ॥ 219-220 ॥  
 \[1 धृत्- मु., भाक्- अटी.।\]  
 \[2 भेदतः- अटी.।\]

 तन्मे श्रृणु यथावस्थमस्त्रविन्यासचिह्नितम् ।  
 षड्भुजो दक्षिणैर्धत्ते निस्त्रिंशं कमलं गदाम् ॥ 221 ॥

 सशरं कार्मुकं शङ्खं वामैरस्त्रोत्तमं त्रिभिः ।  
 गदामुसलचक्रासीनष्टबाहुस्तु दक्षिणैः ॥ 222 ॥

 शङ्खमङ्कुशपाशौ च वामैस्तु सशरं धनुः ।  
 खड्गबाणगदापद्मशक्तियुक्तास्तु दक्षिणाः ॥ 223 ॥

 दशबाहोर्धनुश्शङ्खचक्रखड्गाश्च साभयाः ।  
 षण्णां दक्षिणहस्तानां द्विषट्कभुजभूषितः ॥ 224 ॥

 सन्धत्ते कमलं खड्\[1\]गचक्रबाणगदाङ्कुशान् ।  
 शङ्खपाशाभयान् शक्तिं सव्यानां मुसलं धनुः ॥ 225 ॥

 चतुर्दशभुजो धत्ते वामे तु भुजसप्तके ।  
 शङ्खं गदाङ्कुशौ\[2\] पाशं मुसलं मुद्गरं हलम् ॥ 226 ॥

 दण्डाब्जकुलिशान्\[3\] चक्रं खड्गशक्तिपरश्वधान् ।  
 बिभृयात् षोडशभुजो मुख्यहस्तैः समुद्गरान् ॥ 227 ॥

 अभयं कमलं खड्गं शक्तिदण्डवराङ्कुशान्\[4\] ।  
 शङ्खचक्रगदावज्रपाशलाङ्गलकार्मुकान् ॥ 228 ॥

 वरं कराष्टकेनैव धत्ते सव्येन विश्वजित् ।  
 पद्मखड्गगदावज्रचक्रबाणवराङ्कुशान् ॥ 229 ॥

 दण्डं दक्षिणहस्तैस्तु धत्तेऽष्टादशबाहुधृक्\[5\] ।  
 शङ्खाभयौ\[6\] हलं शक्तिं मुद्गरं मुसलं धनुः ॥ 230 ॥

 कुठारमतुलं पाशं विभुर्वामभुजैरमून् ।  
 बिभर्ति दुष्टशान्त्यर्थं साधूनां पालनाय च ॥ 231 ॥  
 षड्भुजादीनां आयुधभेदानाह- तन्मे शृणु यथावस्थमित्यारभ्य साधूनां पालनाय चेत्यन्तम् ॥ 221-231 ॥  
 \[1 खड्गं- अ.।\]  
 \[2 ङ्कुशं- बख. अ. उ.।\]  
 \[3 शम्- उ.।\]  
 \[4 शरा- अ. उ.।\]  
 \[5 धृत्- मु. अटी.।\]  
 \[6 भयं- उ.।\]

 भूयो विशेषरूपाणि त्वेता\[1\]न्येव विशेषतः ।  
 स्ववक्त्रद्वयमात्रेण नयत्यमितविक्रमः ॥ 232 ॥  
 उक्तान्येतानि रूपाणि पुनर्वक्त्रद्वयमात्रेण विशेषत्वं प्रापयतीत्याह- भूय इति\[2\] ॥ 232 ॥  
 \[1 एता- उ.।\]  
 \[2 इति सार्धेन- मु.।\]

 सिंहतेजोऽसहिष्णूनां पितृयाणरता\[1\]त्मनाम् ।  
 अङ्गनादिकसंसारभीतानां वै हिताय च ॥ 233 ॥

 आमृते\[2\] वै ग्रहे\[3\] भागे तैजसे नित्यदक्षिणे ।  
 वामददक्षिणवक्त्राभ्यां कुर्याद् वै व्यत्ययं प्रभुः ॥ 234 ॥

 वृद्धयेऽपि च शान्त्यर्थं तेजसः पद्मलोचन\[4\] ।  
 दक्षिणोत्तरवक्त्रयोर्व्यत्यासभेदमाह- सिंहेति\[5\] \[6\]सार्धद्वाभ्याम्। स्वदक्षिणभागस्यैव तेजोमयत्वात् पुनस्तत्रातितेजोमयं सिंहवक्त्रमप्यस्ति चेत्, उपासकास्तदुभयं तेजः संमिलितं सोढुं न शक्नुवन्तीति तेषां मुमुक्षूणामुपासकानां हितार्थं तेजोमयं सिंहवक्त्रममृतम(यैः?ये) स्ववामभागे, वराहमुखं तैजसे दक्षिणभागे च प्राप्नोतीति भावः ॥ 233-235 ॥  
 \[1 गता- बक., तरा- बख.।\]  
 \[2 अमृते- मु. अटी. बक. बख.।\]  
 \[3 ग्रहैर्भोगैस्तै- मु.।\]  
 \[4 चनः- अ. उ.।\]  
 \[5 सिंहस्येति- अ.।\]  
 \[6 \`सार्ध' नास्ति- मु.।\]

 हेतुनानेन\[1\] भगवान् बहिरन्तर्गतेन वै ॥ 235 ॥

 अग्नीषोमौ समीकृत्य त्वास्ते साधारणात्मना\[2\] ।  
 एवं मुखद्वयव्यत्ययेन हेतुना समीकृततेजोऽमृतमयविग्रहः सन् सर्वसेव्यो भवतीत्याह- हेतुनेति ॥ 235-236 ॥   
 \[1 तेन- अ. उ.।\]  
 \[2 त्मनाम्- मु. बक. बख. उ.।\]

 व्यक्तं\[1\] वागीशवक्त्रं तु नीत्वैवं शिरसोपरि ॥ 236 ॥

 पञ्चवक्त्रेण वपुषा त्वामूलाद् यात्यनेकधा ।  
 शब्दब्रह्मरतानां च ध्यायिनामात्मसिद्धये ॥ 237 ॥  
 शब्दब्रह्मासक्तोपासकानुग्रहार्थमूर्ध्वचतुर्मुखमध्ये हयग्रीववक्त्रं च बिभर्तीत्याह- व्यक्तमिति सार्धेन ॥ 236-237 ॥  
 \[1 व्यक्तिमिति सार्वत्रिकः पाठः .।\]

 आ पातालाच्च सर्वेषां लोकानां पूरणाय च ।  
 नानावपुर्धरो भूयस्त्वे\[1\]कैकेनैष याति च ॥ 238 ॥

 भेदेन रूपमाश्रित्य दशधा च सितादिकम् ।  
 वर्णभेदं चाह- आपातालादिति सार्धेन। पातालादिसमस्तलोकेषु स्वयमेव गत्वा संरक्षितुमिच्छारूपधर एष भगवान् एकैकेन भेदेन भुजास्त्रशक्तिवक्त्रभेदेनैकैकं रूपमाश्रित्य दशधा सितादिकं च याति। "युगानुसारिकान्तिश्च" (12/11) इति पूर्वोक्तक्रमेण तत्तद्युगानुसारिण्याऽवस्थया सितरक्तादिवर्णभेदं च प्राप्नोतीत्यर्थः। एवं च पूर्वोक्तैर्भुजवक्त्रवर्णैः शक्तीशस्याशीत्युत्तरचतुःशताधिकसहस्ररूपभेदा भवन्तीति ज्ञेयम् ॥ 238-239 ॥  
 \[1 स्त्वधिके- मु. अटी. बक. बख.।\]

 विना वक्त्रैर्नृसिंहाद्यः सर्वज्ञमहिमान्वितः\[1\] ॥ 239 ॥

 बिभर्ति रूपाण्येतानि त्वनिरुद्धस्तु तार्क्ष्यकम्\[2\] ।  
 एवमाक्रम्य गरुडं प्रद्युम्नो बिभृयात्तनुम्\[3\] ॥ 240 ॥

 नानात्वमपि\[4\] चाभ्येति सङ्कर्षणः सुपर्णगः ।  
 देवः सत्योपरि स्थित्वा विश्वात्मा यात्यनेकधा ॥ 241 ॥

 सुरसिद्धमनुष्यादिभूतानां दुःखशान्तये ।  
 अथ "चातुरात्म्यसमूहात्तु यत्पद्मदलभूस्थितम्" (12/175) इत्याद्युक्तप्रकारेण वासुदेवादीनां मध्येऽन्यतमस्य शक्त्यात्मत्वे तस्य नृसिंहादिवक्त्रद्वयं विना भुजास्त्रशक्तिभेदान्वितत्वं सर्वं प्राग्वदेव, वाहनं तु सत्यादिक्रमेण विभिन्नमित्याह- विना वक्त्रैरिति त्रिभिः ॥ 239-242 ॥  
 \[1 न्वितम्- बक.।\]  
 \[2 तार्क्ष्यकः - बक. बख. अ. ।\]  
 \[3 तनुः- मु. अ.।\]  
 \[4 मभि चात्येति- मु. अटी.।\]

 चतुर्णां योनिजा वर्णास्ते तु मूर्त्यन्तरेषु च ॥ 242 ॥  
 वासुदेवाद्युक्तं शुक्लादिवर्णचतुष्टयं शक्त्यात्ममूर्त्यन्तरेष्वपि संभवतीत्याह- चतुर्णामित्यर्धेन ॥ 242 ॥

 चतुर्भुजस्यादिमूर्तेर्विष्णोर्मूर्त्यन्तरस्य च ।  
 वर्णलाञ्छनतुल्यत्वे भेदकृत् तद्\[1\]ध्वजद्वयम् ॥ 243 ॥  
 चतुर्भुजस्य वासुदेवस्य तथाविधशक्त्यात्ममूर्तेश्च वर्णलाञ्छनतुल्यत्वेन मूर्तिसंदेहे प्राप्ते तत्तद्ध्वजद्वयं तत्तन्मूर्तिभेदज्ञानजनकं भवतीत्याह- चतुर्भुजस्येति ॥ 243 ॥  
 \[1 सद्- अटी., स- मु. बक. बख. अ. उ.।\]  
   
 अपसव्यस्थितेनैव तत्तालाख्यध्वजेन तु ।  
 स्वरूपभेद\[1\]माप्नोति स्वमूर्तिः सह सर्वदा ॥ 244 ॥  
 सर्वत्रैवं तद्दक्षिणभागस्थध्वजेन तन्मूर्तिभेदो ज्ञेय इत्याह- अपसव्येति ॥ 244 ॥  
 \[1 मिद- मु. अटी. बक. बख.।\]

 यस्मात् कार्यवशेनैव मूर्तीनामपि पाणिगाः ।  
 चतुःपद्मादयोऽमूर्ता मूर्ताः शान्तास्तथोद्यताः ॥ 245 ॥  
 तत्र हेतुमा- यस्मादिति। वासुदेवादीनां हस्तस्थितपद्मादिलाञ्छनानि प्रकृतकार्यानुसारेण कदाचित् शान्तरूपमङ्गीकृत्यामूर्तानि भवन्ति, कदाचिदिच्छा\[1\]रूपमङ्गीकृत्य मूर्तीभूतानि भवन्ति। तस्माल्लाञ्छनैर्भेदो न ज्ञायते, तत्तद्ध्वजेनैव तत्तन्मूर्तिभेदो ज्ञातव्य इत्यर्थः ॥ 245 ॥  
 \[1 दितर- मु.।\]

  इति श्रीपाञ्चरात्रे\[1\] श्रीसात्वतसंहितायां विभवदेवताध्यानं नाम द्वादशः परिच्छेदः ॥  
  इति श्रीमौञ्ज्यायनकुलतिलकस्य यदुगिरीशचरणकमलार्चकस्य योगानन्दभट्टाचार्यस्य तनयेन अलशिङ्गभट्टेन विरचिते सात्वततन्त्रभाष्ये द्वादशः परिच्छेदः ॥  
 \[1 पञ्च- उ.।\]

 ----------------------------------- -
------------------------------- - ------------------------ -
-------------------------



** त्रयोदशः परिच्छेदः॥**



 श्रीभगवानुवाच\[1\]॥

 यागे\[2\]ऽस्मिंस्त्वे\[3\]कपीठे वै सर्वसामान्यलक्षणे ।  
 ध्येया विशेषरूपेण किरीटाद्यखिलास्तु वै ॥ 1 ॥

 चतुर्भुजाश्चतुर्वक्त्रा वस्त्रस्रग्भूषणान्विताः ।  
 पुनर्विशेषयागा\[4\]नामर्चनावसरे वपुः\[5\] ॥ 2 ॥

 एकाननं च सर्वेषां द्विभुजं विहितं सदा ।  
 अथ त्रयोदशः परिच्छेदो व्याख्यास्यते। अत्र प्रथमं किरीटादिभूषणानां लाञ्छनानां च सर्वेषामपि स्वातन्त्र्येतन्णार्चनप्रकरणे चतुर्मुखत्वं चतुर्भुजत्वं च ध्येयम्, पारतन्त्र्येणार्चनप्रकरणे तु\[6\] द्विभुजत्वमेकमुखत्वमेव\[7\] ध्येयमित्याह- याग इति सार्धद्वाभ्याम्। अत एव जयाख्य\[8\] (13/151) लक्ष्मीतन्त्रादिषु (38/68) भोगयागप्रकरणे कौस्तुभादीनां द्विभुजत्वमेवोक्तम् ।  
 ननु तर्हीश्वरपारमेश्वरयोर्भोगयागप्रकरणेऽपि श्रीवत्सकौस्तुभयोश्चतुर्भुजत्वम्, "उद्गिरन्तं स्वकैर्मुखैः" (ई. सं. 4/120; पा. सं. 6/363) इत्यनेन शङ्खस्य चतुर्मुखत्वं चोक्तम्। तस्य का गतिरिति चेत्, सत्यम्। तत्र सात्वतोक्तस्वतन्त्रार्चनपरध्यानश्लोका एव यथावस्थितं विलिखिताः। तथापि तत्रैवोत्तरत्र-  
 ध्येयाः स्वरुचिसंयुक्ता द्विभुजाः पुरुषोपमाः ॥  
 सास्त्राः \[9\]किरीटपूर्वा ये गदामालाङ्गनाकृतीः ।  
    (ई. सं. 4/120-121; पा. सं. 6/269-270)  
इत्युक्तत्वान्न विवादावकाशः ॥ 1-3 ॥  
 \[1 भगवानित्येव उ. विहाय सार्वत्रिकः पाठः.।\]  
 \[2 योगो- मु., योगे- बक. उ.।\]  
 \[3 स्मिन् स्वेन - मु. अटी. बक.।\]  
 \[4 योगा- मु. अटी. बक. बख. अ.।\]  
 \[5 पुनः- मु. अटी. बक. बख. उ.।\]  
 \[6 \`तु' नास्ति- अ.।\]  
 \[7 \`एव' नास्ति- अ.।\]  
 \[8 याख्ये- अ.।\]  
 \[9 \`कौस्तूभपूर्वा ये गदामालेऽङ्गनाकृती' (17/88-89) इत्येवं पाठभेदेन सहाऽत्रापि समुपलभ्यतेऽयं श्लोकः।\]

 किरीटः सौम्यवदनः काञ्चनाभो महातनुः ॥ 3 ॥

 भाभिराकृतियुक्ताभिर्नानारूपाभिरावृतः ।  
 स्थितो वैद्याधरीयेण स्थानकेनान्तरिक्षगः\[1\] ॥ 4 ॥  
 किरीटध्यानमाह- किरीट इति सार्धेन ॥ 3-4 ॥  
 \[1 स्थाना- मु., स्थानगेन- बक.।\]

 पद्मरागा\[1\]चलाकारं कौस्तुभं रत्ननायकम् ।  
 दिशो दश द्योतयन्तं संलग्नाङ्\[2\]घ्रिस्थितं स्मरेत् ॥ 5 ॥

 वहन्तं वक्षसो मध्ये स्वहस्तकृतसम्पुटम् ।  
 सन्धारयन्तमपरं तथा वै शिरसोपरि ॥ 6 ॥  
 कौस्तुभध्यानमाह- पद्मरागेति द्वाभ्याम् ॥ 5-6 ॥  
 \[1 रागचया- उ.।\]  
 \[2 नाङ्घ्रिं- मु.।\]

 स्फटिकाद्रिप्रतीकाशं श्रीवत्समथ भावयेत् ।  
 बद्धपद्मासनासीनं न्यस्तहस्तं स्वपार्श्वयोः ॥ 7 ॥  
   
 वहन्तं कूर्ममुद्रां च मुख्य\[1\]हस्तद्वयेन तु ।  
 श्रीवत्सध्यानमाह- स्फटिकेति सार्धेन। कूर्ममुद्रा अविद्यादलिनी मुद्रेत्यर्थः, "अविद्यादलिनीं मुद्रां कूर्माख्यां संस्मरेद् विभोः" (17/84) इति नृसिंहकल्पे वक्ष्यमाणत्वात्। तल्लक्षणमपि तत्रैव वक्ष्यमाणं ज्ञेयम् ॥ 7-8 ॥  
 \[1 मुख- अ. उ.।\]

 ध्येया भगवती माला चित्ररूपा मनोहरा ॥ 8 ॥

 सर्वगन्धान्विता सौम्या ईषद्विकसितानना\[1\] ।  
 वनमालाध्यानमाह- ध्येयेति ॥ 8-9 ॥  
 \[1 द्विह- अ. उ.।\]

 स्वरश्मिमण्डलान्तःस्थं वल्गन्तं हेतिमं स्मरेत् ॥ 9 ॥

 विभोराज्ञां प्रतीक्षन्तं ह्रस्वाङ्गं रक्तलोचनम् ।  
 कुन्दावदातंकमलं सौम्यमीषत्स्मिताननम् ॥ 10 ॥

 रवं रवन्तं\[1\] मधुरं श्रोत्रेन्द्रियसुखावहम् ।  
 गदां हेमाद्रिसंकाशां तन्वीं कुवलयेक्षणाम् ॥ 11 ॥

 स्वोत्थेन रश्मिजालेन भासयन्तीं नभस्थलम् ।  
 तुहिनाचलसंकाशं शङ्खं कमललोचनम् ॥ 12 ॥

 सहागमादिसारं तमुद्गिरन्तं स्वकैर्मुखैः ।  
 सन्ध्याजलदसंकाशं लाङ्गलं भीमलोचनम् ॥ 13 ॥

 \[2\]क्षामाङ्गमुन्नतांसं च वज्रकायं बलोत्कटम् ।  
 कृशोदरं च मुसलं\[3\] रश्मिज्वालावलीवृतम् ॥ 14 ॥

 अङ्गारराशिसदृशं प्रलम्बमतिनिष्ठुरम् ।  
 नीलोत्पलदलश्याममिष्वस्त्रं बाण\[4\]विग्रहम् ॥ 15 ॥

 नानारूपं च निशितं दीर्घदृक्चण्डविक्रमम् ।  
 कार्मुकं हेमगौरं च किङ्किणीजालमण्डितम् ॥ 16 ॥

 आस्फोटयन्तं स्वकरं\[5\] महाजलदनिस्वनम् ।  
 स्वरश्मिखचितं ध्यायेन्नृत्यमानं च नन्दकम् ॥ 17 ॥

 शरदाकाशसंकासं दशन्तं दशनावलिम् ।  
 सूर्यमण्डलसंकाशं खेटकं सौम्यमूर्तिकम् ॥ 18 ॥

 ग्रसन्तमस्त्रपूगानि स्ववक्त्रेमानिशं बलात् ।  
 बद्धमुष्टिं स्मरेद् दण्डं रक्ताङ्गं रक्तलोचनम् ॥ 19 ॥

 क्रोधमूर्तिं स्वदशनैर्दशन्तमधरं स्वकम् ।  
 शक्रकार्मुकवर्णं च परशुं भीमविक्रमम् ॥ 20 ॥

 द्रवत्कनकनेत्रं च ज्वलज्ज्वालाजटाधरम् ।  
 पाशं \[6\]फणिगणाकीर्णं विद्युज्जिह्वं भयानकम् ॥ 21 ॥

 हेमालिपाण्डराभं च घोरास्यं रक्तलोचनम् ।  
 कृशाङ्गं दीर्घबाहुं च पिङ्गलाक्षं तु \[7\]चाङ्कुशम् ॥ 22 ॥

 विकरालमुखं रौद्रं भिन्नाञ्जनगिरिप्रभम् ।  
 मुद्गरं शतधामाभं पीनांसं पृथुविग्रहम् ॥ 23 ॥

 जटाकलापधृक्\[8\] सौम्यं पुण्डरीकनिभेक्षणम् ।  
 वज्रं वज्रोपलाभं तु सितदीर्घनखाङ्कितम्\[9\] ॥ 24 ॥

 दंष्ट्राकरालवदनं ज्वलत्कनकलोचनम् ।  
 सौदामिनीं प्रभाशक्तिं\[10\] शान्ताग्निवदनेक्षणाम् ॥ 25 ॥

 घनघर्घरनिर्घोषमुद्गिरन्तीं मुहुर्मुहुः ।  
 चक्रादिशक्त्यन्तानां सप्तदशायुधानामेकैकस्यैकश्लोकक्रमेण ध्यानमाह- स्वरश्मिमण्डलान्तःस्थमित्यादिभिः सप्तदशभिः ॥ 9-26 ॥

 \[1 सुवन्तं- मु. अटी.।\]  
 \[2 क्षौमा- मु. अटी.।\]  
 \[3 लमग्नि- अ. उ.।\]  
 \[4 बाल- मु. अटी., बहु- मु. अ.।\]  
 \[5 स्वकरौ- अ. उ.।\]  
 \[6 फणा- अ., फण- मु. अटी.।\]  
 \[7 साङ्कु- अटी. अ. ।\]  
 \[8 धृत्- मु.।\]  
 \[9 न्तिकम्- मु. अटी.।\]  
 \[10 प्रभां- अ. उ.।\]  
   
 एतेऽस्त्रनायकाः सर्वे विभोराज्ञाप्रतीक्षकाः ॥ 26 ॥

 प्रोत्थिता विचलन्तश्च\[1\]सुसमैः स्थाकैः\[2\] स्थिताः ।  
 श्रोणीतटार्पितकराश्चामरव्यजनोद्यताः ॥ 27 ॥

 सपद्मं तु किरीटाद्यं वर्जयित्वा चतुष्टयम् ।  
 तर्जयन्तं च दुष्टौ\[3\]घमन्येषां दक्षिणं करम् ॥ 28 ॥

 स्मर्तव्यं ध्यानकाले तु सर्वेषामथ मस्तके ।  
 ध्येयं स्वकं स्वकं चिह्नं सुप्रसिद्धं निराकृति ॥ 29 ॥  
 सर्वेषां सामान्यलक्षणमाह- एतेऽस्त्रनायका इति सार्धैस्त्रिभिः। एते किरीटादय इत्यर्थः। अस्त्रनायकाश्चक्रादय इत्यर्थः। श्रोणीतटार्पितकराः श्रोणीतटन्यस्तवामहस्ता इत्यर्थः। चामरव्यजनोद्यताः सचामरव्यजनदक्षिणहस्ता इत्यर्थः। आयुधानां भूषणानां च किञ्चित् तारतम्यमुक्तम्- सपद्ममित्यादिना। सपद्मं पद्मसहितम्, किरीटाद्यं चतुष्टयं किरीटकौस्तुभश्रीवत्सवनमालाचतुष्टयम्, वर्जयित्वाऽन्येषां चक्रादीनां दक्षिणं करं दुष्टौघं तर्जयन्तं च ध्यायेदिति योजना\[4\]। चक्रादीनां चामरव्यजनसमर्पणकैङ्कर्यमात्रोद्योगे\[5\] दुष्टानामसुरादीनां यथेच्छं दुष्कृत्येष्ववकाशो भवतीति भिया चामरादिसमर्पणसमयेऽपि दुष्टौघतर्जनमुक्तम्। यद्वा तर्जयन्तं चेत्यत्र चकारो विकल्पनार्थकः। चक्रादीनां दक्षिणं करं चामरव्यजनोद्यतं तर्जनीमुद्रान्वितं वा स्मरेदित्यर्थः। चामरव्यजनोद्यतमिति पाठे तु नैतावान् क्रमः। सपद्मकिरीटादिचतुष्टयस्यैव चामरोद्यतदक्षिणकरत्वम्, अन्येषां तर्जनीमुद्रान्वितत्वमेवेत्यर्थः सरसो भवति। कस्मिंश्चित् पारमेश्वरप्रयोगे चक्राद्यायुधानामेव चामरव्यजनोद्यतत्वं सपद्मकिरीटादिचतुष्टयस्य तर्जनीमुद्रान्वितत्वमुक्तम्। तदसंगतम्, तर्जयन्तमित्यस्य चतुष्टयमित्यस्य चाविभिन्नलिङ्गकत्वात्, आयुधानामेव दुष्टौघतर्जनसामर्थ्याद् भूषणानां तदसंभवाच्च। अत एव पद्मस्यायुधकोटिपरिगणितत्वेऽपि तस्य लीलाकमलत्वात् सौम्यत्वाच्च दुष्टौघतर्जनं (न) संभवतीत्यभिप्रायेण सपद्ममिति भूषणैः सह वर्णनं कृतमिति च ज्ञायते।  
 ननु पूर्वं कौस्तुभश्रीवत्सयोर्दण्डयोश्च कार्यान्तरविनियुक्तहस्तत्वमुक्तम्, इदानीं पुनस्तेषामपि श्रोणीतटनिविष्टहस्तत्वं चामरपाणित्वतर्जनीमुद्रान्वितत्वयोरन्यतरत्वं च कथं संभवतीति चेन्न, पूर्वमुक्तस्य लक्षणस्य चतुर्भुजविषयत्वादिदानीमुक्तस्य द्विभुजविषयत्वात् ॥ 26-29 ॥  
 \[1 कुसुमैः- मु. अटी., सुसंस्थैः- मु.।\]  
 \[2 र्ध्यानकैः- मु.।\]  
 \[3 दुष्टघ्नं- अ. उ.।\]  
 \[4 योजनम्- मु.।\]  
 \[5 मात्राद्योगे- अ.।\]

 किरीटो हुतभुग् वेद्यः कौस्तुभस्तु प्रभाकरः ।  
 स्वयं शशाङ्कः श्रीवत्सो माला \[1\]षण्माधवादयः ॥ 30 ॥

 \[2\]प्राणं पतत्रिराड् विद्धि कालचक्रं महामते ।  
 अपाम्पतिर्वै कमलं गदा देवी सरस्वती ॥ 31 ॥

 खं शङ्खः सीरमोषध्यो मुसलं \[3\]नागनायकः ।  
 शब्दादयः \[4\]सायकास्तु धनुर्विद्धि समीकरणम् ॥ 32 ॥

 नन्दकं सर्वशास्त्राणि खेटकं वसुधा स्मृता ।  
 ज्ञेयो हि दण्डो नियतिर्वैराग्यं परशुः स्मृतः ॥ 33 ॥

 पाशो मायाङ्कुशः कामोऽप्यहङ्कारस्तु मुद्गरः ।  
 विज्ञानममलं वज्रं समाधिः शक्तिरुच्यते ॥ 34 ॥  
 अथ किरीटादीनामधिष्ठातॄनाह - किरीट इत्यादिभिः। माधवादयः\[5\]........सन्ता.......प? इत्यर्थः। पारमेश्वरेऽपि-  
 अपांपतिर्वै कमलं गदा देवी सरस्वती ।  
 चक्रं लोकप्रतिष्ठा \[6\]वै शब्दब्रह्म तु शङ्खराट् ॥ (6/278-279)  
इति गदापद्मयोरधिष्ठातृदेवौ सात्वतोक्तशब्दाभ्यामेव प्रतिपादितौ, चक्रशङ्खयोरधिष्ठातारौ तु शब्दान्तराभ्यामुक्तौ। अतस्तत्रापि लोकप्रतिष्ठा काल इत्यर्थः, सर्वाधारः काल इति प्रसिद्धेः\[7\]। शब्दो (बृ? बृं)हत्यस्मिन्निति शब्दब्रह्म आकाशमित्यर्थश्च बोध्यः। पारमेश्वरव्याख्याने तु लोकप्रतिष्ठा \[8\]भूमिरित्युक्तम्। तद्विचारणीयम् ॥ 30-34 ॥  
 \[1 चैव पतत्रिराट्- मु. अटी.।\]  
 \[2 कालं चैव महाबुद्धे विद्धि चक्रं तु हेतिपम्- मु. अटी.।\]  
 \[3 चाङ्ग- बक., नग- मु.।\]  
 \[4 साधका- मु. अटी., सायकास्त्रं- उ.।\]  
 \[5 माधवादयः संताप- अ.।\]  
 \[6 ष्ठायै- अ. मु.।\]  
 \[7 न्यायवैशेषिकादि शास्त्रेष्विति शेषः।\]  
 \[8 भूरि- मु.।\]

 भिन्नरूपस्य च विभोर्य उक्तः सुन्दरीगणः ।  
 साधारश्चाप्यनाधा\[1\]रस्तासां ध्यानं क्रमाच्छृणु ॥ 35 ॥

 चिन्ताऽऽखण्डलचापाभा लक्ष्मी रक्ताम्बुजप्रभा ।  
 पुष्टिः कनकगौरा च कीर्तिः कुमुदपाण्डरा\[2\] ॥ 36 ॥

 जयाऽर्ककान्तिसदृशी\[3\] मायाऽञ्जननिभा स्मृता ।  
 शुद्धिः किंशुकसंकाशा \[4\]गुञ्जाभा तु निरञ्जना ॥ 37 ॥

 बन्धुजीवोज्ज्वला नित्या ज्ञानशक्तिः सिताऽरुणा ।  
 फुल्लेन्दीवरवर्णा च परिज्ञेयाऽपराजिता ॥ 38 ॥

 रक्तोत्पलाभा प्रकृतिः सितपीता सरस्वती ।  
 सर्वकामप्रदा\[5\] सिद्धिस्त्विन्द्रनीलसमप्रभा\[6\] ॥ 39 ॥

 सिन्दूरपुञ्जवर्णाभा विज्ञेया प्रीतेवर्धनी ।  
 यशस्करी च दुग्धाभा शान्तिदा विद्रुमोज्ज्वला ॥ 40 ॥

 तुष्टिस्तुहिनसंकाशा दया वैडूर्यसन्निभा ।  
 निद्राऽयस्कान्तसदृशी\[7\] क्षमा पीतारुणप्रभा ॥ 41 ॥

 कान्तिर्दर्पणसंकाशा धृतिर्गोरोचनोज्ज्वला ।  
 मैत्री बन्धूकपुष्पाभा रतिर्गैरिकसन्निभा ॥ 42 ॥

 मतिर्मरकताभा वै सर्वाः प्रमुदिताननाः ।  
 अथ पूर्वोक्तानां चिन्तादिदेवीनां वर्णध्यानक्रममाह- भिन्नरूपस्येत्यादिभिः। चिन्ता नाम पातालशायिनो दक्षिणभागस्था पूर्वोक्ता देवीति ज्ञेया। \[8\]श्र्यादिद्विकेश्र्यादिचतुष्टये शुद्ध्यादिषट्के लक्ष्म्याद्यष्टके लक्ष्म्यादिद्विषट्के च चिन्ताया अनन्तर्गतत्वात् प्रथमं तद्ध्यानमुक्तमिति सूक्ष्मदृष्ट्या बोध्यम्।  
 नन्वेकार्णवशायिनः परितःस्थितदेवीचतुष्टयान्तर्गतप्रीतिविद्ययोरप्यत्र द्विकादिसमूहेष्वनन्तर्गतत्वात् तयोरपि ध्यानं कुतो नोक्तमिति चेत्, पामरोऽसि, विद्यासरस्वतीशब्दयोः पर्यायत्वं स्तनन्धयोऽपि जानीते। "तुष्टिदापुष्टिदाष्टकम्" (12/212) इत्यत्र तुष्टिदाशब्देनोक्तायाः "तुष्टिस्तुहिनसंकाशा" इति पुनस्तुष्टिशब्देनात्रैव ग्रहणाद् यथा तुष्टिदातुष्टिज्ञब्दयोः पर्यायत्वं ज्ञायते, तथा \[9\]प्रीतिप्रीतिवर्धनीशब्दयोः पुष्टिदापुष्टिशब्दयोः शान्तिदाशान्तिशब्दयोश्च पर्यायत्वं निरङ्कुशम्। अतः प्रीतिविद्ययोरपि द्विकादिसमूहान्तर्गतत्वादेव पृथग् ध्यानं नोक्तमिति संतोष्टव्यमायुष्मता। लक्ष्मीध्यानस्य प्रथममेवोक्तत्वात् पुनर्द्विके चतुष्टयेऽष्टके द्विषट्के च तद्ध्यानं नोक्तम्। एवमष्टक एव तुष्टेः सरस्वत्याश्च ध्यानस्योक्तत्वात् पुनर्द्विषट्के नोक्तमिति ध्येयम् ॥ 35-43 ॥  
 \[1 प्यसाधा- बक. बख. अ.।\]  
 \[2 पाण्डुरा- मु.।\]  
 \[3 श्रियादि- मु.।\]  
 \[4 सदृशा- बक. बख. अ. उ.।\]  
 \[5 कुन्दाभा- उ.।\]  
 \[6 प्रदां विद्धि त्विन्द्र- मु. अटी.।\]  
 \[7 प्रभाम्- मु.।\]  
 \[8 सदृशा- बक. बख. अ. उ.।\]  
 \[9 \`प्रीति' नास्ति- अ., \`प्री' नास्ति- मु.।\]

 दिव्यमाल्याम्बरधरा नानालङ्कारभूषिताः ॥ 43 ॥

 दिव्यस्रग्वेष्टनोपेता वीश्रमाणाः स्वकं पतिम् ।  
 देवीनां सर्वासामपि सामान्यं लक्षणमाह- दिव्यमाल्येति ॥ 43-44 ॥  
   
 चतस्रः शक्तयो यास्तु विभोः \[1\]शयनगस्य तु ॥ 44 ॥  

 प्रागुक्तास्तत्र पूर्वाशावस्थिता वीजयन्त्यजम्\[2\] ।  
 त्रयं यद् दिक्त्रयस्थं तु तत्संवाहनतत्परम् ॥ 45 ॥  
 पातालशायिनः परितः स्थितस्य लक्ष्म्यादिशक्तिचतुष्टयस्य हस्तव्यापारानाह- चतस्र इति सार्धेन ॥ 44-45 ॥  
 \[1 नकस्य- मु. बक. बख.।\]  
 \[2 यन्ति च- अ.।\]

 यत्रैका\[1\] श्रीर्विभोस्तत्र सन्निवेशः\[2\] पुरोदितः ।  
 यत्रैका\[3\] श्रीर्विभोस्तत्र वामे वा दक्षिणेऽपि वा ॥ 46 ॥  
 लक्ष्मीमात्र\[4\]विषयमाह- यत्रेति। पुरोदितः पूर्वम्  
 "पद्मासनादिना चैव केवलं वा श्रियान्वितः" (12/192) इत्यत्र।  
 षष्ठेनालिङ्गिता देवी सारविन्देन बाहुना ।  
 तदंसलग्नकरया देव्या तच्चित्त\[5\]याऽनिशम् ॥  
 संवीज्यमानं विनयाच्चामरेण सितेन तु । (12/107-108)  
इत्यत्र वोक्त इत्यर्थः। तथा च लक्ष्मीतन्त्रे- "श्रीर्नाम द्विभुज\[6\]स्याहमङ्कस्था वरवर्णिनी" (8/12) इति ॥ 46 ॥  
 \[1 नास्त्येषा पङ्क्तिः- अटी.।\]  
 \[2 वेशपरोदिता- मु.।\]   
 \[3 सर्वत्र परिदृश्यमानाऽपीयं पङ्क्तिरनावश्यका प्रतीयते, भाष्यकारेण च न व्याख्याता।\]  
 \[4 मातृ- अ.।\]  
 \[5 न्तया- मु.।\]  
 \[6 स्याङ्गं- मु.।\]

 श्रीपुष्ट्याख्यद्वयं यत्र तत्र तद् दक्षिणोत्तरे ।  
 पद्मासनेनोपविष्टा\[1\] पक्षिपक्षद्वये स्थिता\[2\] ॥ 47 ॥  
   
 नलिनीनालहस्ताढ्या मृदुकुम्भकराऽपरा ।  
 अग्नी\[3\]षोममयो देह आद्यो यः सर्वगस्य च ॥ 48 ॥

 तस्य शक्तिद्वयं तादृगमिश्रं भिन्नलक्षणम् ।  
 भोक्तशक्तिः स्मृता लक्ष्मीः पुष्टिर्वै कर्तृसंज्ञिता ॥ 49 ॥

 भोगार्थमवतीर्णस्य तस्य लोकानुकम्पया ।  
 उदितं सह तेनैव शक्तिद्वितयमव्ययम् ॥ 50 ॥

 नानात्वेन हि वै यस्य परिणामः प्रकीर्तितः\[4\] ।  
 श्रीपुष्टिद्विकस्य लक्षणमाह- श्रीपुष्ट्याख्यद्वयमिति सार्धैश्चतुर्भिः। यस्य शक्तिद्वयस्य\[5\] परिणामो नानात्वेन प्रकाशितः, चिन्ताकीर्तिजयामायादिरूपभेदैः प्रदर्शित इत्यर्थः ॥ 47-51 ॥  
 \[1 विष्टं- अ. उ.।\]  
 \[2 तते- अ., येन तु- उ.।\]  
 \[3 अग्निष्टोम- अ.।\]  
 \[4 प्रकाशितः- अ. उ.।\]  
 \[5 द्वितयस्य- मु.।\]

 दिक्पत्रचतुरन्तःस्थं यद् वै देवी\[1\]चतुष्टयम् ॥ 51 ॥

 शक्तिः परशुपाशास्त्रमङ्कुशं तत्करे क्रमात् ।  
 लक्ष्मीकीर्त्यादिशक्तिचतुष्टयलक्षणमाह- दिक्पत्रेति ॥ 51-52 ॥  
 \[1 देवि- मु. बक. बख.।\]

 षट्कं केसरजालस्थं तत्र प्राक्पश्चिमे द्वयम् ॥ 52 ॥

 द्वयं द्वयं सौम्ययाम्ये तासां वामकरेषु च ।  
 शङ्खं चक्रं गदा सीरमिष्वस्त्रं नन्दकं शिवम्\[1\] ॥ 53 ॥  
 शुद्ध्यादिदेवीलक्षणमाह- षट्कमिति सार्धेन। प्राक्पश्चिमे द्वयम्। प्राग्भागे एका शक्तिः, पश्चिमभागे एका शक्तिरित्यर्थः। \[2\]द्वयं द्वयं सौम्ययाम्ये। उत्तरकोणद्वये शक्तिद्वयम्, दक्षिणकोणद्वये शक्तिद्वयमित्यर्थः। तथा च लक्ष्मीतन्त्रे-  
 "तस्यैव कोणषट्कस्था षोढाऽहं श्रृणु नाम च" (8/23) इति ॥ 52-53 ॥  
 \[1 सितम्- बक. बख. उ., शितम्- अ. अटी.।\]  
 \[2 \`द्वयं द्वयं' नास्ति- अ.।\]

 पत्रमध्यनिविष्टं\[1\] तु यत्कान्ताष्टकमुत्तमम् ।  
 तस्य वामकराणां च विज्ञेयं त्वादितोऽष्टकम् ॥ 54 ॥

 श्रीफलं चाक्षसूत्रं स्रग् दर्पणः पुष्पमञ्जरी ।  
 विष्टरं \[2\]किङ्किणी चा\[3\]स्त्रसञ्चयः कमलेक्षण ॥ 55 ॥  
 शक्त्यष्टकलक्षणमाह- पत्रमध्येति द्वाभ्याम्। श्रीफलं विल्वफलमित्यर्थः ॥ 54-55 ॥  
 \[1 मध्ये- मु. अटी. बक. बख.।\]  
 \[2 किरणं - उ.।\]  
 \[3 शास्त्र- अ., शास्त्रं- उ.।\]

 विज्ञेयः शान्तिदः पाणिर्द्वादशानां तु साभयः ।  
 अन्तरान्तरयोगेन सर्वाश्चामरलाञ्छिताः ॥ 56 ॥

 स्वस्तिकेनोपविष्टाश्चाप्यन्तर्मुदितमानसाः ।  
 लक्ष्म्यादिद्विषट्कलक्षणमाह- विज्ञेय इत्यर्धेन। सर्वसाधारणं लक्षणमाह- अन्तरेति। अन्तरान्तरयोगेन दक्षिणहस्तधारणेनेत्यर्थः ॥ 46-47 ॥

 द्व्यादिकस्यास्य संघस्य द्वादशान्तस्य लाङ्गलिन् ॥ 57 ॥

 सितादिकेन वर्णेन लाञ्छनव्यत्ययेन तु ।  
 तुल्यलाञ्छनयोगेन तन्निरासे च वै सति ॥ 58 ॥

 वाराभयाभ्यामन्योन्यपाणिभ्यामथ केवलात् ।  
 बहुधा भेदवृन्दं तु परिज्ञेयं तु पूर्ववत् ॥ 59 ॥

 शेषं भवोपकरणं देवानां निचयो हि सः ।  
 सुप्रसिद्धो महाबुद्धे किन्त्वब्जाद्यैस्तु पूर्ववत् ॥ 60 ॥  
    
 शक्तीशवत् शक्तीनामपि सितादिवर्णपद्मादिलाञ्छनव्यत्ययतुल्यलाञ्छनत्वादिभेदैर्बहुधा भेदा विज्ञेया इत्याह- द्व्यादिकस्येति सार्धद्वाभ्याम्। द्व्यादिकस्य श्रीपुष्टिद्विकपूर्वकस्येत्यर्थः। द्वादशान्तस्य लक्ष्मीपुष्टिदयादिद्विषट्कस्येत्यर्थः। संघस्येति जात्येकवचनम्। पञ्चसंघा\[1\]नामित्यर्थः। भवोपकरणदेवानां प्रसिद्धत्वात् तल्लक्षणानि सर्वत्र प्रसिद्धानि द्रष्टव्यानीति ॥ 57-59 ॥  
 \[1 संख्याना- मु.।\]

 शेषं भवोपकरणं देवानां निचयो हि सः ।  
 सुप्रसिद्धो महाबुद्धे किन्त्वब्जाद्यैस्तु पूर्ववत् ॥ 60 ॥

 ध्यातव्या लाञ्छिताः सर्वे पाणिपादतलेषु\[1\] च ।  
 नास्त्रैर्वस्त्रैर्ध्वजैर्येषां व्यक्तिर्व्यक्ता जगत्त्रये ॥  
 तेऽपि लाञ्छनवृन्दं तु धारयन्त्यङ्घ्रिगोचरे ।  
 ललाटे चांसपट्टे तु पृष्ठे पाणितलद्वये ॥ (12/168-169)  
 इत्याद्युक्तप्रकारेण शक्तिभूषणास्त्रलाञ्छनानामप्यस्पष्टत्वे तत्पाणिपादतलादिषु तानि द्रष्टव्यानीति चाह- शेषमिति सार्धेन ॥ 60-61 ॥  
 \[1 तलादिषु- अ. उ.।\]

 भक्तिश्रद्धाव्रतपरः सर्वेषां यः सदैव हि ॥ 61 ॥

 ध्यात्वैवमर्चनं कुर्याद् भोगैः संस्पर्शपूर्वकैः ।  
 सोऽचिरान्मोक्षनिष्ठं तु फलं\[1\] प्राप्नोत्यभीप्सितम् ॥ 62 ॥  
 एतेषामर्चनफलमाह- भक्तीति सार्धेन ॥ 61-62 ॥  
 \[1 लमाप्नो- बक. बख. अ. उ.।\]

 किरीटाद्यस्त्रनिष्ठेन परिवारेण चावृतम् ।  
 भक्त्या ह्यभीप्सितं रूपमर्चनीयमथापि वा ॥ 63 ॥

 निर्मुक्तपरिवारं वा स्वेन ध्यानेन लक्षितम् ।  
 एवं किरीटादिपरिवारध्यानैः सहितं वा तैर्विना केवलतत्तद्भगवन्मूर्तिध्यानमात्रेण वाऽन्वितमर्चनं कार्यमित्याह- किरीटेति सार्धेन ॥ 63-64 ॥

 विदधात्यर्चनान्नूनं स्वपदं\[1\] फलसंयुतम् ॥ 64 ॥

 ज्ञात्वैवं साधकः कुर्याद् यथाभिमतमर्चनम् ।  
 आत्मशक्तिसमैर्भोगैरखिलैः शुद्धविग्रहैः\[1\] ॥ 65 ॥

 हृदि वेद्यां बहिर्मूर्तौ प्रासादे स्वगृहे तु वा ।  
 बहुप्राकारनिर्मुक्ते धूमदाहादिनोज्झिते ॥  
 शरणे रमणीये च निःसम्पर्के तु भाविते ॥ 66 ॥  
 उभयथाऽर्चनेऽपि भगवान् चतुर्विधपुरुषार्थानपि प्रयच्छतीति ज्ञात्वा स्वेच्छानुसारेण यथाशक्त्यार्जितैर्भोगैर्मनसि बहिर्वेद्यां बिम्बे वाऽऽलये स्वगृहे वाऽर्चनं कुर्यादित्याह- विदधातीति त्रिभिः ॥ 64-66 ॥  
 \[1 विग्रहः- अ. उ.।\]

** इति श्रीपा\[1\]ञ्चरात्रे श्रीसात्वतसंहितायां भूषणा\[2\]द्यस्त्रदेवताध्यानं\[3\] नाम त्रयोदशः परिच्छेदः ॥**  
 इति श्रीमौञ्ज्यायनकुलतिलकस्य यदुगिरीशचरणकमलार्चकस्य योगानन्दभट्टाचार्यस्य तनयेन अलशिङ्गभट्टेन विरचिते सात्वततन्त्रभाष्ये त्रयोदशः परिच्छेदः ॥  
 \[1 पञ्च - उ.।\]  
 \[2 णास्त्र- अ. उ.।\]  
 \[3 ध्यानो- बक. बख., ध्यायो- अ.।\] 

----------------------------- - ---------------------------- -
-----------------------------------









\]
