+++
title = "जयाख्यसंहिता"
author = "एम्बार् कृष्णमाचार्यः"
domain = "आगमः"
sub-domain = "आगमसम्बद्धपुस्तकानि"
"serial no." = "Ebharati-435"
source_url = "https://www.ebharatisampat.in/read_chapter.php?bookid=MDc1MzU0NTYzODU3MTQ="

+++
[[जयाख्यसंहिता	Source: [EB](https://www.ebharatisampat.in/read_chapter.php?bookid=MDc1MzU0NTYzODU3MTQ=)]]

\[

 ॐ

  पटलः - 1

श्रीपाञ्चरात्रे जयाख्यासंहिता

शास्त्रारम्भप्रयोजनं नाम प्रथमः पटलः।

नमः सकलकल्याणदायिने चक्रपाणये।

विषयार्णवमग्नानां (1)समुद्धरणेहतवे ॥ 1 ॥

(1. सद्यस्तरण. A)

\[शास्त्रावतरणम्.\] 1-1

सुसि(2)द्धपूजिते स्थाने देवब्रह्मर्षिसेविते।

तपस्विजनसङ्कीर्णे पुण्यकृद्भिर्निषेविते ॥ 2 ॥

(2. सुसिद्धे. A)

तीर्थोत्तमे प्रभासे वै(3) यत्र सन्निहितः सदा।

विश्वात्मा भगवान् विष्णुर्लोकानुग्रहकृत्प्रभुः ॥ 3 ॥

(3. प्रभासे च. A)

तत्र शुश्रूषणपरः पित्रादिगुरुसन्ततेः।

नित्यमेवापवर्गार्थी विरागी वीतमत्सरः ॥ 4 ॥

संवर्तकः कान्तिनिधिर्दृष्ट्वा मग्नं स्वकं वपुः।

प्राञ्जलिः प्रणतो भूत्वा और्वं पितरमब्रवीत् ॥ 5 ॥

संवर्तक :---

संसारार्णवमग्नस्य ममोपायो हि(4) कथ्यताम्।

यं ज्ञात्वा न पुनर्जन्म स्यान्ममान्यस्य कस्यचित् ॥ 6 ॥

(4. योऽभि. A)

और्व :---

पुरा कृतयुगे वत्स मत्पूर्वैः संयमस्थितैः।

वेदवेदाङ्गपारज्ञै ऋषिभिश्च तपोधनैः ॥ 7 ॥

केनापि चात्मभावेन एतदालोचितं तु वै।

बहून्यब्दसहस्राणि तपस्तप्त्वा सुदारुणम् ॥ 8 ॥

(सन्तोषनियमाढ्यं च व्रतचर्यासमन्वितम्)

\[निःश्रेयसालाभान्महर्षीणां निर्वेदः\] 1-2

कालेन तपसोऽन्ते वै(1) वयं सद्धर्ममास्थिताः।

सिद्धिगोचरमप्राप्ताः (2)प्रोच्छ्वसन्तः पुनः पुनः ॥ 9 ॥

(1. तु A.)

(2. प्रोंच्छ्वसानाः S.)

न विद्मः किं भविष्यामो ह्यद्यापि गहने भवे

न स्थितिः शास्वती स्वस्थे न च बन्धपरिक्षयः ॥ 10 ॥

न चैवेह स्थिरा भोगाः किं कुर्यामोऽत्र (3)वैशसे

इत्येवं गहने प्राप्ते तपसश्चानवस्थितेः ॥ 11 ॥

(3. वेधसे S.)

संप्राप्ताः स्म ततो मोहं तदा वाणी महत्य भूत्।

भगवद्धर्मजिज्ञासैर्ध्यानासक्तैः प्रचोदिता ॥ 12 ॥

\[परतत्त्वज्ञानस्य निःश्रेयसहेतुत्वम्\] 1-3

न यज्ञवेदाधिगमैर्नच दानैस्तु केवलैः

क्रियाभिर्न त्वनेकाभिर्व्रतैश्चान्द्रायणादिकैः ॥ 13 ॥

स्वर्गे (4)वै न भवेत् स्थैर्यं बन्धमोक्षश्च वै कुतः।

अज्ञाते परतत्त्वे तु शाश्वते चाक्षयेऽच्युते ॥ 14 ॥

(4. वा C L.)

व्यापके तु जगन्नाथे नित्यतृप्ते निरञ्जने।

इच्छारूपधरे नित्ये शुद्धे बुद्धे सुनिर्मले ॥ 15 ॥

एवमाद्यः परो देवो ज्ञातो यावन्न वै द्विजाः।

तावदेवापवर्गस्तु दुर्लभो युगकोटिभिः ॥ 16 ॥

तस्माद्यतध्वं येनाशु हृदावासो (5)जगद्गुरुः।

केवलं चित्स्वरूपश्च (6)गुणगुण्यश्च निर्गुणः ॥ 17 ॥

(5. त्प्रभुः CL.)

(6. गुह्य. CL)

प्रसादमेति वै क्षिप्रमनाथानामसंशयः।

अभूतपूर्वं श्रुत्वैवं स्थितास्ते हृष्टमानसाः ॥ 18 ॥

तस्मिन्नेव क्षणे पुण्ये श्रुतमात्रेण पुत्रक।

किमेतत्केन कथितं किं तद्ब्रह्म ह्यनामकम् ॥ 19 ॥

ज्ञास्यामस्तत्कथं सम्यगेवमूचुः परस्परम्।

संशयेऽभिनिविष्टास्तु दीर्घकालं यदा तदा ॥ 20 ॥

पुनरेवोत्थिता वाणी गगनादमृतोपमा।

\[परतत्त्वविवेचनम्\] 1-4

यत्तदक्षरमक्षोभ्यं परं ब्रह्म सनातनम् ॥ 21 ॥

परा गतिर्या सर्वेषामच्युतं वित्त तद्द्विजाः।

मुनयो ब्रह्मनिष्णाता यमाश्रित्य भवोदधिम् ॥ 22 ॥

तरन्ति पुण्डरीकाक्षो(1) देवो नारायण्सतु सः।

शङ्खचक्रधरं विष्णुमानन्दस्यन्दनिर्भरम् ॥ 23 ॥

(1. काक्ष. A)

ये संश्रयन्ति तं भक्त्या सूक्ष्ममध्यात्मचिन्तकाः।

ते यान्ति वै पदं विष्णोर्जरामरणवर्जिताः ॥ 24 ॥

इत्युक्त्वा च (2)ततो भूयः सा वागस्तमिता यदा।

तदा वयं हृष्टतुष्टाः प्रायशो विगतज्वराः ॥ 25 ॥

(2. तथा S)

श्रीवत्साङ्कवपुर्देवस्त्राता (3)शास्ति जगत्र्रये।

चेतसोऽवस्थितिं कृत्वा ऋषिभिश्च तपोधनैः ॥ 26 ॥

(3. चास्मिन् A)

चिन्तितं च (4)तदा भूयो ज्ञास्यामस्तं कथं विभुम्।

\[परतत्त्वाधिगमोपायजिज्ञासया शाण्डिल्यं प्रत्यभिगमनम्\] 1-5

को वेत्ता देवदेवस्य त्रैलोक्येऽस्मिन् (5)यथार्थतः ॥ 27 ॥

(4. तथा A)

(5. यथास्थितिम् A)

प्रसन्नः कस्य भगवान् परमात्माऽप्यधोक्षजः।

प्रभावात्तपसः सर्वं चिन्तितं मनसा तदा ॥ 28 ॥

यथावद्विदितं पश्चात्सर्वेषां भावितात्मनाम्।

कृतकृत्यो जगत्यस्मिन् शाण्डिल्यः श्रूयते भुवि ॥ 29 ॥

ते चैवं स्वाश्रमात्सर्वे फलपुष्पकरोद्यताः।

प्रयाताः स मुनिर्यत्र कृतकृत्योऽवतिष्ठते ॥ 30 ॥

सुखासीनो द्विजैः सार्धं योगैश्वर्यसमन्वितः।

तपसा तेजसा युक्तः पर्वते गन्धमादने ॥ 31 ॥

नानाश्चर्यसमायुक्ते नानापुष्पोपशोभिते।

फलद्रुमसमाकीर्णे नानाधातुविचित्रिते ॥ 32 ॥

सिद्धैरध्यासिते रम्ये देवजुष्टे मनोरमे।

तपश्शीलैस्सुदान्तैश्च योगव्रतपरायणैः ॥ 33 ॥

सच्छिष्यैर्ज्ञानसंपूर्णैर्वृतश्चन्द्र इव ग्रहैः।

दृष्ट्वा(ष्टो ?) ज्ञानक्रियाढ्योऽसावृषिभिः प्राञ्जलिस्थितैः ॥ 34 ॥

स चाभिवादितस्सर्वैः क्रमात्तेन च ते तथा।

पूजिताः फलमूलाद्यैरम्बुना कुसुमैस्सह ॥ 35 ॥

निवृत्तेऽभ्यागते धर्मे सोत्सुकैर्भगवान्मुनिः।

पृष्टस्तपोधनैस्सर्वैः शाण्डिल्यस्सुरपूजितः ॥ 36 ॥

\[भगवत्तत्त्वतदाराधनप्रकारप्रश्नः\] 1-6

भगवन्श्रोतुमिच्छामो विष्णोरद्भुतकर्मणः।

उपासालक्षणं कर्म कथयस्व प्रसादतः ॥ 37 ॥

श्रुतमत्युद्भुतं यस्मादस्माभिर्गगनान्तरात्।

अज्ञाते भगवत्तत्वे दुर्लभा परमा गतिः ॥ 38 ॥

तथाऽनाराधिते चैव सात्विकेन तु कर्मणा।

सन्तारणार्थमस्माकमन्येषां (1)भविनां तथा ॥ 39 ॥

(1. भाविनां A)

यथार्थं भगवद्धर्म वक्तुमर्हसि सर्वथा।

\[अस्य शास्त्रस्य प्रवृत्तिक्रमः\] 1-7

शाण्डिंल्य :---

श्रुणुध्वं संयतास्सर्वे विष्णोरद्भुततेजसः ॥ 40 ॥

सारभूतमिदं शास्त्रं ज्ञानोपनिषदं महत्।

रहस्यमप्रकाश्यं च ब्रह्मगर्भं च शास्वतम् ॥ 41 ॥

अनुग्रहार्थं च पुरा कथितं नारदस्य तत्।

तथाचातिरहस्यत्वाल्लोकेऽस्मिन्न प्रकाशितम् ॥ 42 ॥

न चापि चोदितं चैव केनचिद्धर्मगौरवात्।

तथोक्तस्य (तथाऽनेक?) दिनस्यान्ते अन्तर्धानगतं तु तम्(त्?) ॥ 43 ॥

भूयश्चैवावतीर्णेन विष्णुना प्रभ वष्णुना।

मुनेर्वै स्वांशभूतस्य यदुक्तं पुनरेव हि ॥ 44 ॥

बदर्याश्रमसंस्थेन(2) प्रभुना लोककारिणा।

धर्ममार्गावतारार्थं व्रतेनानेन सत्तमाः ॥ 45 ॥

(2. सुस्थेन A)

सिद्धानां शृण्वतां चैव तथा गगनचारिणाम्।

देवानां च ऋषीणां च नरादीनां तथैव च ॥ 46 ॥

मृकण्डुतार्क्ष्यपूर्वाणामादित्यानां महात्मनाम्।

किन्नराणां च दैत्यानां वसूनां भावितात्मनाम् ॥ 47 ॥

साङ्ख्यानां योगसिद्धानां ज्ञानविज्ञानवेदिनाम्।

\[गुरोर्नारदादधिगतस्यास्य शास्त्रस्य मुनीन् प्रति यथाधिगतमुपदेशप्रतिज्ञा\]

तच्छृणुध्वं मुनिश्रेष्ठाः धर्मं संसारतारकम् ॥ 48 ॥

यादृक्प्राप्तं मया पूर्वं परितुष्टाच्च नारदात्।

सर्वज्ञानक्रियायुक्तं सर्वसिद्धिप्रसाधनम् ॥ 49 ॥

संक्षिप्तं च महार्थं यत्तथा सम्यग्विवेकदम्।

ज्ञात्वैवं सारभूतं च अधीतं हि पुरा मया ॥ 50 ॥

यस्माद्वै धर्मकामार्थमोक्षाणामाशुसिद्धिकृत्।

अधीत्य च श्रुतं पश्चात् ज्ञानानां ज्ञानमुत्तमम् ॥ 51 ॥

यत्प्रसादात्तु वै भूयो भवेऽस्मिन्न भवाम्यहम्।

तद्युष्मभ्यं प्रवक्ष्यामि आम्नायेन यथास्थितम् ॥ 52 ॥

\[श्रद्धाभक्तिपूर्वकमुपसन्नस्यैव शास्त्रस्यास्योपदेशे पात्रता।\] 1-8

रहितं संशयैस्सर्वैर्गुरुशिष्यक्रमेण तु।

परिज्ञातं क्रमेणैव यस्माच्छास्त्रं फलप्रदम् ॥ 53 ॥

तस्मान्नयं द्विजाः पूर्वमाश्रयध्वं प्रयत्नतः।

भक्तिश्रद्धासमेतं तु अस्तित्वे (आस्तिक्ये?) नाप्यलङ्कृतम् ॥ 54 ॥

सर्वस्वमपि यो दद्यात् भक्तिश्रद्धाविवर्जितः।

नयाचारविनिर्मुक्तो मानी(1) सास्त्रार्थदूषकः ॥ 55 ॥

(1. रादि A)

न तस्य शास्त्रं वक्तव्यं ब्रूते वा यस्स यात्यधः।

समाचारेण यो ब्रूयाच्छृणुयाद्यश्च(2) तावुभौ ॥ 56 ॥

(2. द्वाऽपि A)

गच्छेतां तु जगद्योनेः पदं (3)घोरविपर्ययात्।

\[गुरोर्महिमानुवर्णनगर्भं गुरौ भक्तेः श्रेयःसाधनत्ववर्णनम्\] 1-9

शास्त्रायत्ता यतः सर्वे भोगमोक्षादयो द्विजाः ॥ 57 ॥

(3. घोरे A)

वैष्णवं(4) ज्ञानवक्तारं यो विद्याद्विष्णुवद्गुरुम्।

पूजयेद्वाङ्भनःकायैस्स शास्त्रज्ञस्स वैष्णवः ॥ 58 ॥

(4. वैष्णवज्ञान A)

श्लोकपादस्य वक्ताऽपि यतः पूज्यस्सदैव हि।

किं पुनर्भगवद्विष्णोस्स्वरूपं विवृणोति यः ॥ 59 ॥

शास्त्रस्य चैव वक्ताऽपि तद्भावगतमानसः।

विभोः शास्त्रस्य च गुरोस्त्रितयस्यास्य पूजनात् ॥ 60 ॥

फलं भवत्यनूनं वै इह लोके परत्र च।

नारायणः परं ब्रह्म तज्ज्ञानेनाभिगम्यते ॥ 61 ॥

ज्ञानस्य साधनं शास्त्रं तच्छास्त्रं गुरुवक्त्रगम्।

ब्रह्मप्राप्तिरतो हेतोर्गुर्वधीना सदैव हि ॥ 62 ॥

ईतुनाऽनेन वै विप्रा गुरुर्गुरुतमःस्मृतः।

यस्माद्देवो जगन्नाथः कृत्वा मर्त्यमयीं तनुम् ॥ 63 ॥

मग्नानुद्धरते लोकान् कारुण्याच्छास्त्रपाणिना।

तस्माद्भक्तिर्गुरौ कार्या संसारभयभीरुणा ॥ 64 ॥

शास्त्राञ्जनेन(1) योऽज्ञानतिमिंरं विनिपातयेत्।

शास्त्रं पापहरं पुण्यं पवित्रं भोगमोक्षदम् ॥ 65 ॥

(1. शास्त्रज्ञानेन. A)

शान्तिदं च महार्थं च वक्ति यस्स जगद्गुरुः।

\[अथ तत्त्वशुश्रूषया मुनिभिः स्वीकृतः शिष्यभावः\]

इत्युक्तास्तेन मुनयो मुनिना ब्रह्मवेदिना ॥ 66 ॥

त्यक्तासनास्ततस्सर्वे बभूवुश्शान्तमानसाः।

तत्पादमूले पतितास्तच्चित्तास्तत्परायणाः ॥ 67 ॥

\[अतोपदेशारम्भः\]

दत्तो मूर्ध्नि ततस्तेषां मुनीनां(2) भावितात्मनाम्।

विष्णुहस्तश्च (?) तुष्टेन मुनिना ब्रह्मवेदिना ॥ 68 ॥

(2. ऋषीणां. A)

अथोवाच स विप्रेन्द्रः प्रणिपत्याच्युतं हरिम्।

क्रमागतं महच्छास्त्रं ज्ञानामृतंफलप्रदम् ॥ 69 ॥

\[अस्य शास्त्रस्यारम्भकाल--प्रवर्तकपुरुषविशेष--आख्याविशेषाणां निरूपणम्\] 1-10

कृते युगे प्रवृत्ते तु कस्मिंश्चिन्मुनिसत्तमाः।

पौष्करे(1) ब्रह्मकल्पे तु प्रत्यक्षस्थेऽप्यधोक्षजे ॥ 70 ॥

(1. पुष्करे. S.)

कामक्रोधविनिर्मुक्ते प्रवृद्धे तु पितामहे।

स्थिते निष्कण्टके सम्यक्त्रैलोक्ये सचराचरे ॥ 71 ॥

संप्रवृद्धे तथा धर्मे अधर्मे नाशमागते।

नारदेन यथा पृष्टो देवः कमललोचनः ॥ 72 ॥

जयार्थमपि भक्तानां हितार्थमपि चात्मनः।

अनुष्टुप्छन्दोबद्धेन(2) सारात्सारतरा शुभा ॥ 73 ॥

(2. यं. A)

प्रोक्ता त्रैलोक्यगुरुणा पृच्छते नारदाय तु।

सारभूतं समुद्धृत्य संहिताऽमृतगर्भिणी ॥ 74 ॥

सर्वज्ञत्वगुणेनैव कृत्स्नं ज्ञात्वा च तत्त्वतः।

सार्धकोटिप्रमाणं तु ज्ञातृज्ञानोपबृंहितम् ॥ 75 ॥

जयाव्यं (3)निषदं तन्त्रं ब्रह्ममूलाद्विनिस्सृतम्।

अमूर्त्ताद्गगनाद्यद्वत् निर्घातो जायते स्वयम् ॥ 76 ॥

(3. नै. A)

शान्तात्संविन्मयात्तद्वच्छास्त्रं शब्दात्म (4)चोत्थितम्।

अविकारमसङ्कल्पं यद्रूपं तत्परं विभोः ॥ 77 ॥

(4. त्मनो. A.)

यद्विकारं जगद्धातुश्शब्दब्रह्मेति तत्स्मृतम्।

ततःप्रभृति कालाच्च लोकेऽस्मिन्मुनिसत्तमाः ॥ 78 ॥

जयेति विमलं नाम प्रणीतं विश्वकर्मणा।

 \[अधिकः पाठः\]

(\*)पञ्चरात्रस्य कृत्स्नस्य वक्ता नारायणः स्वयम्।

इति सर्वत्र विख्यातं भगवच्छास्त्रगौरवम् ॥ 1 ॥

(\*. अयं तु कुण्डलितः पाठः प्राचीनेषु बहुषु कोशेषु नोपलभ्यते, पटलस्यास्यान्ते कैश्चित्प्रक्षिप्तः स्यात्, अथाऽपि (Adyar Library Ms.) यथोपलम्भं प्राकठ्यं नीतः)

सात्त्वतं पौष्करं चैव जयाख्यं तन्त्रमुत्तमम्।

रत्नत्रयमिति ख्यातं तद्विशेष इहोच्यते ॥ 2 ॥

सारं सात्त्वतशास्त्रस्य रहस्यं प्राज्ञसंमतम्।

रत्नत्रयमिदं साक्षाद्भगवद्वक्त्रनिःसृतम् ॥ 3 ॥

प्रवर्तितं तथैवेदमन्यूनानधिकत्वतः।

अन्यान्यानि तु तन्त्राणि भगवन्मुखनिर्गतम् ॥ 4 ॥

सारं समुपजीव्यैव समासव्यासधारणैः।

व्याख्योपबृंहणन्यायाद्व्यापितानि तथा तथा ॥ 5 ॥

व्याख्यामूलनयेनैषां गौरवं सम्प्रतिष्ठितम्।

तन्त्रेऽप्यष्टोत्तरशते पारमेश्वरसंहिता ॥ 6 ॥

पौष्करार्थविवृत्यर्था व्याख्यारूपाऽवतारिता।

सात्त्वतस्य विवृत्यर्थमीश्वरं तन्त्रमुत्तमम् ॥ 7 ॥

जयाख्यास्यास्य तन्त्रस्य व्याख्यानं पाद्ममुच्यते।

भगवद्‌व्यक्तिदेशेषु स्वयंव्यक्तेषु भूतले ॥ 8 ॥

अष्टोत्तरशते मुख्यं रत्नभूतं चतुष्टयम्।

श्रीरङ्गं वेंकटाद्रिश्च हस्तिशैलस्ततः परम् ॥ 9 ॥

ततो नारायणाद्रिश्च दिव्यस्थानचतुष्टयम्।

वेंकटाद्रिं विनाऽन्येषु देवदेवस्य धामसु ॥ 10 ॥

रत्नेषु त्रिषु रत्नानि त्रीणि तन्त्राण्युपासते।

मूलव्याख्यानरूपत्वादुपजीव्यं परस्परम् ॥ 11 ॥

तन्त्रत्रयमिदं विद्यादेकशास्त्रं तथा बुधः।

सात्त्वतं यदुशैलेन्द्रे श्रीरङ्गे पौष्करं तथा ॥ 12 ॥

हस्तिशैले जयाख्यं च साम्राज्यमधितिष्ठति।

पाद्मतन्त्रं हस्तिशैले श्रीरङ्गे पारमेश्वरम् ॥ 13 ॥

ईश्वरं यादवाद्रौ च कार्यकारि प्रचार्यते।

श्रीरङ्गाद्यादवाद्रेश्च हस्तिशैलो विशिष्यते ॥ 14 ॥

पद्मरागाच्च वैडूर्याद्यथा वज्रं महागुणम्।

पुरा कृतयुगे ब्रह्मा साक्षात्कृत्य रमापतिम् ॥ 15 ॥

स्वयं समर्चयित्वाऽथ तदर्चाक्रममुत्तमम्।

शिष्येभ्यो महनीयेभ्य उपदिश्य कृपावशात् ॥ 16 ॥

तैरेवाराधनं काले कारयत्यब्जसंभवः।

इत्येवं नारदाच्छ्रुत्वा पुनरेवाहमब्रुवम् ॥ 17 ॥

भगवन् कमलाकान्तः कथं साक्षात्कृतः कदा।

तदेतद्‌ब्रूहि मे स्वामिन् हस्त्यद्रेश्चापि वैभवम् ॥ 18 ॥

इति पृष्टो मया प्राह नारदो भगवान् ऋषिः।

साधु पृष्टोऽस्म्यहं वत्स श्लाघनीयोऽसि मे मतः ॥ 19 ॥

यदद्य करिशैलस्य वक्ष्यामि तव वैभवम्।

पुरा मयोपसन्नेन भगवान् भूतभावनः ॥ 20 ॥

जगत्स्रष्टा स्रुराधीशोऽनुयुक्तश्चतुराननः।

हस्तिशैलस्य माहात्म्यं वरदस्य कृपारसम् ॥ 21 ॥

सत्यव्रतस्य क्षेत्रस्य वैभवं चान्ववर्णयत्।

तत्तेऽहं संप्रवक्ष्यामि संग्रहेणैव सारवत् ॥ 22 ॥

सावधानः शृणु प्रीत्या गुह्यं सारमिदं यतः।

भगवन्नाभिपाथोजाज्जातो धाताऽब्जसंभवः ॥ 23 ॥

सृष्ट्वा चराचरं विश्वं गर्वं परमुपाययौ।

आभिजात्यं सदाचारो विद्या चेति मदत्रयम् ॥ 24 ॥

सर्वानेवाभिभवति किमु सर्वाधिके पदे।

ततोऽसौ मत्तचित्तः सन् देवदेवं रमापतिम् ॥ 25 ॥

साक्षाच्चिकीर्षुर्योगेन परं यत्नमुपागमत्।

देवदेवस्वरूपादिसाक्षात्कारविरोधिना ॥ 26 ॥

अप्रमेयेन महता दुष्कृतेनैष वारितः।

पुनः पुनः प्रयत्नेऽपि सुमहत्यप्यनुष्ठिते ॥ 27 ॥

न स सिद्धिमनुप्रापत् समाधे- प्रत्यहन्यत।

अथ चिन्तापरो दीनश्चिन्तयित्वा मुहुर्मुहुः ॥ 28 ॥

वृथैवाचरितं कष्टमियता मन्दबुद्धिना।

देवावाससमारोहावरोहाभिख्यकेलितः ॥ 29 ॥

निर्मोचनार्थमेकोऽपि क्षणो हन्त न यापितः।

अथालम्ब्य धृतिं धीमान् भूलोकं प्रत्यपद्यत ॥ 30 ॥

गङ्गामध्ये महद्घोरं तपस्तप्तुमुपाक्रमत्।

अङ्गुष्टाग्रपदात्तिष्टन्निरुद्धस्वासचेष्टितः ॥ 31 ॥

ऊर्द्धबाहुर्निराहारस्तपस्तेपे सुदारुणम्।

कापेयचपलं चित्तं न स्वास्थ्यं प्राप तस्य यत् ॥ 32 ॥

क्षणमात्रमपि श्रीशं न द्यातुं प्राभवत्ततः।

अथ दीने कृशे धातर्याकाशादशरीरिणी ॥ 33 ॥

वाणी प्रादुरभूत्पुण्या बोधयामास पद्मजम्।

अधिकारमहानन्दरसमग्नस्य ते मनः ॥ 34 ॥

सहस्रेणाश्वमेधानां विना शुद्धिं न गच्छति।

अशुद्धस्येह मनसः स्वास्थ्यं संपाद्यतां कथम् ॥ 35 ॥

अस्वस्थे मनसि ध्यानं साधु निष्पद्यतां कथम्।

कर्तव्यगौरवात्कालविलम्बाच्च बिभेषि चेत् ॥ 36 ॥

उपायं सुकरं वक्ष्ये यथावदवधारय।

गङ्गाया दक्षिणे भागे योजनानां शतद्वये ॥ 37 ॥

पञ्चयोजनविस्तारं पञ्चयोजनमायतम्।

तीरान्तं पूर्ववाराशेः सर्वैः सुमहितं गुणैः ॥ 38 ॥

सिद्धिक्षेत्रं महापुण्यं श्रीशस्याभिमतं परम्।

सत्यव्रतमिति ख्यातं यथार्थाख्यावभासकम् ॥ 39 ॥

एकस्तत्र कृतो धर्मो वर्धते हि सहस्रधा।

तत्र त्वमश्वमेधेन यजेरेकेन चेद्धरिम् ॥ 40 ॥

सहस्रस्याश्वमेधानां फलं प्राप्स्यसि निश्चितम्।

तत्र शर्वतरे कल्पे दिग्गजा विष्णुमव्ययम् ॥ 41 ॥

कस्यचिद्गिरिवर्यस्य शिखरे पर्यपूजयन्।

तेषामाविरभूद्देव करुणावरुणालयः ॥ 42 ॥

कमलाकामुकः कान्तविग्रहः कञ्जलोचनः।

ततः प्रभृति शैलेन्द्रो ययौ करिगिरिप्रथाम् ॥ 43 ॥

तमेव वेदिकां कृत्वा वाजिमेधेन तं यज।

लक्ष्मीवल्लभकारुण्यवीक्षावैभवतो महान् ॥ 44 ॥

धन्यः कृतार्थो विमलो भविष्यसि न संशयः।

इति वाणीं समाकर्ण्य विरिञ्चो हृष्टमानसः ॥ 45 ॥

क्षेत्रं सत्यव्रतं पुण्यं त्वरितं समुपागमत्।

त्वष्ट्रा हस्तिगिरेः शृङ्गं टङ्कैः सन्तक्ष्य शोभनाम् ॥ 46 ॥

यागार्हां यजमानोऽयं यागवेदीमकल्पयत्।

यथाशास्त्रं च लक्ष्मीशं सर्वकारणकारणम् ॥ 47 ॥

ईजेऽजो वाजिमेधेन यागानामुत्तमेन सः।

तत्र सर्वेषु मन्त्रेषु तत्तद्दैवतनामभिः ॥ 48 ॥

पठ्यमानेषु धाताऽयं देवदेवं रमापतिम्।

हृदये समनुध्यायंस्तस्मै सर्वं हविर्हुतम् ॥ 49 ॥

भक्त्या समर्पयन्नेतदलमेकोऽपि वेदितुम्।

सर्वमेव हविर्देवः पुण्डरीकेक्षणो हरिः ॥ 50 ॥

स्वयमेव समादाय समास्वादयदादरात्।

स्वान् स्वान् भागान्परीक्लृप्तान्कालेष्वनधिगच्छताम् ॥ 51 ॥

उन्मुखानां वञ्चितानां देवानां क्षुभितं मनः।

ब्रह्माणमथ ते सर्वे समागत्यान्वयुञ्जत ॥ 52 ॥

किमिदं वर्तते मोहः क्षोभिता वञ्विता वयम्।

ब्रह्मा तु स्मयमानस्तान् सांत्वपूर्वमबोधयत् ॥ 53 ॥

देवा मया पुरा सृष्टाः स्रष्टाऽहं भवतां पिता।

किमेतद्यत्पिता पुत्रानुपास्तां विनयादिति ॥ 54 ॥

संसारमार्गनिष्णातैस्तत्तत्फलमभीप्सुभिः।

यूयमाराधनीया हि तदर्थमधिकारिताः ॥ 55 ॥

सर्वान्तरात्मा सर्वेशो मम चापि पिता हरिः।

कमलावल्लभो देवस्तमेवोद्दिश्य हूयते ॥ 56 ॥

इह सर्वं हविर्यज्ञे नाममात्रं तु मन्त्रगम्।

भवतां तत्तदर्थस्तु भगवान् कमलापतिः ॥ 57 ॥

इयं मद्यज्ञसारस्य धोरणी सारमाधुरी।

परमैकान्तिनां नॄणामप्येषैव निबोधत ॥ 58 ॥

इति संबोधिता देवा गतक्षोभाः प्रजापतिम्।

सारार्थावगमात्तुष्टाः साधु साध्वित्यपूजयन् ॥ 59 ॥

श्रेयसां किल कार्याणां प्रत्यूहानां शतं शतम्।

तथा तत्र महायज्ञे विघ्रानां शतमुत्थितम् ॥ 60 ॥

देवदेवो रमानाथः कृपया परया मुदा।

सर्वान्प्रशमयामास प्रत्यूहान् समुपस्थितान् ॥ 61 ॥

अथ काले बहुगुणे वपाहोमोचिते तदा।

आविरासन्निमित्तानि मनोहारीणि सर्वसः ॥ 62 ॥

मेषमासे सिते पक्षे चतुर्दशतमे तिथौ।

शोभने हस्तनक्षत्रे रविवारेण संयुते ॥ 63 ॥

प्रातः सवनकालीने वपाहोमे समापिते।

तां वपामधरे गृह्णन्नग्नेराविरभूद्धरिः ॥ 64 ॥

सूर्यकोटिप्रतीकाशे तप्तकार्त्तस्वरोज्वले।

विमाने पुण्यकोठ्याख्ये श्रीभूमिसहितः प्रभुः ॥ 65 ॥

पश्चिमाभिमुखो दीप्तकिरीटमकुटोज्ज्वलः।

ऊर्ध्वपुण्ड्रोल्लसत्फालपट्टो राजीवलोचनः ॥ 66 ॥

तिलप्रसूनसौभाग्यनासाकल्पलतान्वितः।

प्रवालखण्डसुषमामोषदक्षाधरोष्ठवान् ॥ 67 ॥

कम्बुगम्भीरकण्ठान्तर्लम्बिकौस्तुभविभ्रमः।

श्रीवत्सवक्षा हारश्रीशोभमानभुजान्तरः ॥ 68 ॥

पञ्चायुधोल्लसद्बाहुचतुष्टयमनोहरः।

सपद्मेन करेणोच्चैर्वहन्नभयमुद्रिकाम्र ॥ 69 ॥

गदां चापं च वामेन पाणिना परिभूषयन्।

कटिबन्धे धरन्दिव्यं नंदकं खङ्गमुत्तमम् ॥ 70 ॥

पीताम्बरलसन्नाभिगह्वरोज्वलविह्वलः (ग्रहः?)।

कामारामीयकदलीकलीचोरोरुभास्वरः ॥ 71 ॥

मुकुराकारजानूत्थलावण्यप्रसराद्भुतः।

कलाचिकारुचिस्पर्धिजङ्घाद्वितयसुन्दरः ॥ 72 ॥

पद्मसौभाग्यसर्वस्वहारिपादमनोहरः।

करुणारसपूर्णाभ्यामीक्षणाभ्यां चतुर्मुखम् ॥ 73 ॥

आदरादनुगृह्णानः स्मिताञ्चदधरान्तिकः।

एवं स्वयमुदात्तेन रूपयौवनशोभिना ॥ 74 ॥

विग्रहेणोदितं देवं रमाकान्तं जगत्पतिम्।

आसेव्य सर्वे संहृष्टाः कृतार्थनयनोदयाः ॥ 75 ॥

अहो भाग्यमहो भाग्यमित्युच्चैरुदघोषयन्।

चतुर्मुखोऽपि नयनैरष्टाभिर्देवमच्युतम् ॥ 76 ॥

प्रणतार्तिहरं नाथं वरदं समसेवत।

सहर्षसंभ्रमो नानाचेष्टास्तास्ताः स्वयं चरन् ॥ 77 ॥

क्रमेण शानत्संरभ्भो देवो नाभिप्रचोदितः।

वत्स सत्यव्रक्षेत्रमाहात्म्यं पश्य पद्मज ॥ 78 ॥

एकेन हयमेधेन सहस्रस्य फलं त्वया।

कांक्षितं तेन चित्तस्य शुद्धिस्तेन च चेतसः ॥ 79 ॥

स्थैर्यं तेन च निष्पत्तिर्ध्यानस्येतीप्सितं त्वया।

अन्ते प्रतीक्षितं यत्ते फलं पर्वक्रमात्किल ॥ 80 ॥

प्रथमे पर्वणि प्राप्तं सुखेनैव प्रजापते।

प्रसन्नोऽस्मि तवानेन हयमेधेन सुव्रत ॥ 81 ॥

वपारसोऽयं मधुरो मम हृद्यो मनोऽहरत्।

पारमैकान्तिसौरभ्यसारामृतमनोहरा ॥ 82 ॥

वपेयं सर्वभक्ष्येभ्यो मम प्रीतिकरी सदा।

वरं वरय तस्मात्त्वं यथाऽभिमतमात्मनः ॥ 83 ॥

सर्वं संपत्स्यते पुंसां मयि दृष्टिपथं गते।

इति देवेन संदिष्टः प्रहृष्टः परमार्थवित् ॥ 84 ॥

ब्रह्मा प्रणम्य बहुशः स्तुत्वा च प्रार्थयद्विभुम्।

वैकुण्ठे तु यथा लोके यथैव क्षीरसागरे ॥ 85 ॥

तथा सत्यव्रतक्षेत्रे निवासस्ते भवेदिह।

हस्तिशैलस्य शिखरे सर्वलोकनमस्कृते ॥ 86 ॥

पुण्यकोटिविमानेऽस्मिन् पश्यन्तु त्वां नरास्सदा।

इति संप्रार्थितो देवो भगवान् भक्तवत्सलः ॥ 87 ॥

हिताय सर्वलोकानां तथाऽस्त्वित्यन्वमोदत।

तस्मिन् कृतयुगे ब्रह्मा देवदेवमधोक्षजम् ॥ 88 ॥

स्वयं तेनैव रूपेण समाराधयदच्युतम्।

महाशान्तगजेन्द्रोऽथ त्रेतायां हरिमार्चयते ॥ 89 ॥

स्वकराग्रोद्धृतैः पद्मैरथ ग्राहेण पीडितः।

शरणागतिमाधाय वरदेन विमोचितः ॥ 90 ॥

हरिणा धाम निन्ये स्वं वाहनेन गरुत्मता।

अथ द्वापरसंज्ञे तु युगे देवगुरुः स्वयम् ॥ 91 ॥

आराध्य वरदं देवं स्वाभीष्टां सिद्धिमाप्नुत।

ततः कलियुगस्यादौ ब्रह्माणं वरदोऽब्रवीत् ॥ 92 ॥

परामृशन् जगत्सर्वं प्रहृष्टेनान्तरात्मना।

कालोऽयं कलिरायातः सर्वे स्वार्थपरा जनाः ॥ 93 ॥

न कोऽपि तत्त्वतो भक्तो द्रक्ष्यते कालविप्लवात्।

अयुते वा परार्धे वा यदि कोऽपि च तादृशः ॥ 94 ॥

संभाव्यते गुणोत्कृष्टं न तं लोकोऽनुमंस्यते।

दोषानारोपयेत्कश्चिन्मत्सरात्तस्य मूर्द्धनि ॥ 95 ॥

तं तथैवेति सर्वेऽन्वे घोषयिष्यन्ति सर्वशः।

अन्ते तस्यापि नैराश्याच्च्युतिरेव मनोगतेः ॥ 96 ॥

भविष्यति तथा नाम कालोऽयं कलिरूर्जितः।

अतो न रोचते वत्स हस्तिशैलस्य मूर्धनि ॥ 97 ॥

दिव्येनानेन रूपेण वस्तुं काले कलाविह।

प्रतिज्ञातं च कल्पान्तमवस्थानमिहैव मे ॥ 98 ॥

अतोऽत्र क्रियतामेवमहं त्वामनुमानये।

वरदोऽहं विधे भक्तजनानां करुणाकरः ॥ 99 ॥

अतः स्थलमिदं पुण्यं त्यागमण्टपमुच्यताम्।

योगमण्टपसंज्ञातु श्रीरङ्गस्य मया कृता ॥ 100 ॥

पुष्पमण्टपमित्याख्या वेङ्कटाद्रेर्विराजताम्।

अन्यद्यदुगिरिस्थानं विद्यामण्टपमुच्यताम् ॥ 101 ॥

सर्वोत्तममिदं पुण्यं क्षेत्रं स्थानं च शोभनम्।

मम प्रीतिकरं दिव्यं मुक्तिक्षेत्रेषु चोत्तमम् ॥ 102 ॥

नैतस्य सदृशं किञ्चित् क्षेत्रं वा तीर्थमेव वा।

अतो मदाज्ञया ब्रह्मन् आलयोऽत्र विधीयताम् ॥ 103 ॥

सर्वमन्त्रस्वरूपत्वात् सर्वेभ्योऽभ्यधिको भुवि।

संस्थानस्यालयस्यास्य स्वरूपं परमार्थतः ॥ 104 ॥

न वेत्तुं प्रभवेदन्यो मदीक्षावीभितान्नरात्।

कलिकालोचितां रीतिमाश्रित्य मनसा मया ॥ 105 ॥

पाञ्चरात्राह्वयं तन्त्रं यथावदवतारितम्।

तदुक्तेन प्रकारेण मूलकर्मोत्सवाश्रयाः ॥ 106 ॥

तिस्रो मूर्तीः प्रतिष्ठाप्य पूजनं प्रतिपादय।

बल्यर्चा च विधानेन सादरं परिकल्प्यताम् ॥ 107 ॥

रत्नेषु त्रिष्वपि श्रेष्ठं जयाख्यं तन्त्रमुच्यते।

तदुक्तेन विधानेन प्रतिष्ठादि प्रवर्त्यताम् ॥ 108 ॥

काण्वीं शाखामधीयानावौपगायनकौशिकौ।

प्रपत्तिशास्त्रनिष्णातौ स्वनिष्ठानिष्ठितावुभौ ॥ 109 ॥

जयाख्यतन्त्रमार्गेण दीक्षयित्वाऽब्जमण्डले।

आचार्यके चाभिषिच्य ताभ्यां पूजां प्रकल्पय ॥ 110 ॥

तद्गोत्रसंभवा एव कल्पान्तं पूजयन्तु माम्।

जयाख्येनाथ पाद्मेन तन्त्रेण सहितेन वै ॥ 111 ॥

मूलव्याख्यानरूपाब्यां समर्चयतु मां सदा।

न तन्त्रसङ्करो दोषस्तन्त्रयोरनयोरिह ॥ 112 ॥

आचार्यके तथाऽऽर्त्विज्ये पूजने वा ममाब्जज।

तावेतौ गोत्रिणौ मुख्यौ मम प्रीतिकरौ मतौ ॥ 113 ॥

परिचर्यासु तत्तासु योग्यान्निर्णीय चेतसा।

दीक्षयित्वा च ते तत्र नियुज्यन्तां यथाविधि ॥ 114 ॥

अत्राधिकार उभयोस्तयोरेव कुलीनयोः।

शाण्डिल्यश्च भरद्वाजो मुनिर्मौञ्जायनस्तथा ॥ 115 ॥

इमौ च पञ्चगोत्रस्था मुख्याः काण्वीमुपाश्रिताः।

श्रीप्राञ्चरात्रतन्त्रीये सर्वेऽस्मिन् मम कर्मणि ॥ 116 ॥

इह ताभ्यां चिरं वत्स तोषितोऽस्मि तपोबलात्।

तयोरयं वरः प्रीत्या प्रादायि प्रार्थितो मया ॥ 117 ॥

मन्त्रैः कातीयसूत्रेण निर्दिष्टैर्वैदिकैः सह।

भगवच्छास्त्रसंसिद्धैर्दिव्यैर्मन्त्रैर्विमिश्रितैः ॥ 118 ॥

गर्भाधानादिकाः सर्वे संस्कारा नित्यकर्म च।

नैमित्तिकं च श्राद्धादि कर्तव्यं तैरतन्द्रितैः ॥ 119 ॥

आचारेणैवामुनैवाहं भवामि प्रीतिमानसः।

शर्करासहितेनेव क्षीरेण कमलासन ॥ 120 ॥

प्रत्यब्दं चैत्रमासे तु स्वेन रूपेण मां विभुम्।

पूर्णिमायामिहागत्य त्वं मामाराधयानघ ॥ 121 ॥

प्रत्यहं रात्रिकाले तु शेषः फणभृतां वरः।

अप्राकृतेन रूपेण मां समाराधयिष्यति ॥ 122 ॥

इति देवेन संदिष्टः परतन्त्रमना विधिः।

तथैव तत्स्वयं प्रीत्या निरवर्तयदादरात् ॥ 123 ॥

देवावतारसमये विमानमतुलप्रभम्।

सर्वदेवमयं दिव्यमग्निमध्यात् समुत्थितम् ॥ 124 ॥

तथैव देवदेवस्य वरदस्य निदेशतः।

भूतले वास्तुविधिना प्रतिष्ठामध्यगम्यत ॥ 125 ॥

दिव्यालयस्य निर्माणप्रकारो विश्वकर्मणे।

देवादेशाद्विरिञ्चेन स्फुटमेवात्यदिश्यत ॥ 126 ॥

स तस्याज्ञां वहन्मूर्ध्ना तदादिष्टेन वर्त्मना।

आलयं निर्ममे दिव्यं तेनैव प्रत्यवेक्षितः ॥ 127 ॥

मूलमन्त्रत्रयात्मत्वाद्देवदेवस्य सन्निधौ।

प्रणवेन समं पूर्वं सोपानत्रयमास तत् ॥ 128 ॥

षडक्षरस्य मन्त्रस्य स्मारणाय रमापतेः।

अर्धमण्डमभागे षट् सोपानानि चकार सः ॥ 129 ॥

चतुर्विशतितत्त्वात्मा चतुर्विंशतिसंख्यका।

गायत्रीसंमिता पश्चात् सोपानावलिराबभौ ॥ 130 ॥

अथ द्वयाख्यं परमं मन्त्रराजमनुस्मरन्।

सोपानयोर्द्वयं दीप्रं निर्ममे निर्ममान्तरः ॥ 131 ॥

प्रणतार्तिहृतो मन्त्रे दिव्ये देवस्य तोषणे।

दशवर्णआ इति व्यक्तीकुर्वन् दश तताऽकरोत् ॥ 132 ॥

बहुनाऽत्र किमुक्तेन देवदेवालयो महान्।

उक्तानां भगवच्छास्त्रे लक्ष्मणां लक्ष्यतां ययौ ॥ 133 ॥

करीशः कमलाकान्तः काले कमलसम्भवम्।

स्वच्छन्दः संदिशंस्तेन स्वमालयमकारयत् ॥ 134 ॥

अथ देवेन निर्दिष्टे काले कमलसंभवः।

जयाख्यतन्त्रमार्गेण प्रतिष्ठाविधिमादिशत् ॥ 135 ॥

दारुणा मूलबेरं तु कर्मार्चां रजतेन वै।

औत्सवं चैव ताम्रेणाकारयद्विश्वकर्मणा ॥ 136 ॥

तथैव चाथ बल्यर्चां विधिनाऽकारयद्विधिः।

औपगायनमाचार्यं कौशिकं च तपस्विनम् ॥ 137 ॥

तत्पुत्रांश्च महाभागान् द्वौ द्वौ देवसुतोपमौ।

दीक्षयित्वा यथान्यायं चक्रवारिजमण्डले ॥ 138 ॥

तैः प्रतिष्ठान्तिकं सर्वं कर्षणाद्यमकारयत्।

वैशाखे श्रवणर्क्षे तु संकल्प्यावभृथं पुरा ॥ 139 ॥

नवमेऽह्नि ध्वजारोहं विधिनाऽकारयद्विधिः।

प्रथमेऽहनि देवेशं मण्डपेन विभासिना ॥ 140 ॥

वीथीः सञ्चारयामास प्रातर्भक्तानुकम्पया।

रात्रौ मृगेन्द्रवाहेन देवस्योत्सवमाचरत् ॥ 141 ॥

द्वितीये दिवसे प्रातर्हंसवाहनमाचरत्।

रात्रौ मार्तण्डबिम्बेन महोत्सवमकारयत् ॥ 142 ॥

तृतीये दिवसे प्रातर्गरुडोत्सवमाचरत्।

अवतारात्परं देवस्योत्सवे प्रथमे पुरा ॥ 143 ॥

ेवो रमापतिर्दिव्यं वैनतेयमधिश्रितः।

प्रथमं दर्शयामास निजमप्राकृतं वपुः ॥ 144 ॥

मध्ये गोपुरमुख्यस्य ततो गरुडवाहने।

गोपुराग्रिममध्ये तु देवसेवा विशिष्यते ॥ 145 ॥

सर्वपापहरी पुण्या मुक्तिमार्ग उदीरितः।

रात्रौ हनुमता चैव देवदेवमचारयत् ॥ 146 ॥

चतुर्थे दिवसे प्रातः शेषासनतले हरिः।

परव्योम्नीव भक्तानां स्वं रुपं समदर्शयत् ॥ 147 ॥

रात्रौ चन्द्रमसं बिम्बमास्थितस्योत्सवोंऽभवत्।

मोहिनीरूपमास्थाय प्रातरान्दोलिकां गतः ॥ 148 ॥

पंचमेऽहनि देवेशो भक्तान्सर्वाननन्दयत्।

रात्रौ तु यालवाहेन देवस्योत्सवमाचरत् ॥ 149 ॥

षष्ठे प्रातः कल्पतरौ वेणुगानोत्सवोऽभवत्।

रात्रौ गजेन्द्रमास्थाय दिव्यं रूपमदर्शयत् ॥ 150 ॥

सप्तमे स्यन्दनं दिव्यमास्थाप्योत्सवमाचरत्।

अष्टमे तु जलद्रोणीमवगाह्य दिवा हरिः ॥ 151 ॥

रात्रौ तुरङ्गमास्थाय सर्वाल्लोकानपावयत्।

नवमे शिबिकायात्रामारचय्य रमापतिः ॥ 152 ॥

लीलां प्रणयकोपस्य प्रदर्श्य कमलाभुवोः।

अनन्तसरसीवर्येऽवभृथं महमास्थितः ॥ 153 ॥

रात्रौ तु पुण्यकोठ्याख्ये विमाने निष्ठितः प्रभुः।

सर्वं पुरं परिभ्रम्य सर्वांल्लोकानपावयत् ॥ 154 ॥

दशमेऽहनि मद्याह्ने पुष्पयागमहोऽभवत्।

रात्रौ महाविमानेन पुरयात्रा प्रकल्पिता ॥ 155 ॥

सर्वावरणनिष्क्रामात्परं विहगराड्‌ध्वजम्।

अवरोपय्य विधिवत्पूजको बहुमानितः ॥ 156 ॥

एवं संरम्भयोगेन महोत्सवमकारयत्।

प्रतिवत्सरमेवैवं महोत्सवविधिः कृतः ॥ 157 ॥

पक्षमासायनाब्दाद्या उत्सवाश्चाभवन्क्रमात्।

महर्षी दीक्षितौ तौ द्वावौपगायनकौशिकौ ॥ 158 ॥

पर्यायेणैव देवेशमानर्च्यतुरिहादरात्।

तदेतन्महितं धाम हस्तिशैलप्रथां गतम् ॥ 159 ॥

प्रणतार्तिहरो देवो वरदो यत्र पूज्यते।

पूजकास्तस्य तद्वस्या महात्मानो गुणोज्ज्वलाः ॥ 160 ॥

पाञ्चरात्रिकमुख्येभ्यः सर्वेभ्योऽप्यधिका भुवि।

एवमेतत्समाख्यातं हस्तिशैलस्य वैभवम् ॥ 161 ॥

देवस्य तन्त्रसारस्य पूजकस्य तु संग्रहात्।

यथा वै नारदमुनेः मुखात्पूर्वं श्रुतं मया ॥ 162 ॥

तथैव सर्वमाख्यातं प्रसङ्गात्प्रीतिपूर्वकम्।

अथ प्रकृतमेवाद्य तन्त्रमारंभ्यते मया ॥ 163 ॥

श्रूयतामवधानेन श्रद्धाभक्तिमहीयसा)

इति श्रीपाञ्चरात्रे जयाख्यसहितायां शास्त्ररम्भप्रयोजनं नाम प्रथमः पटलः।

 \* \* \* \* \*

 पटलः - 2

अथ ब्रह्मसर्गाख्यानं नाम द्वितीयः पटलः। 2-1

ऋषय ऊचु :--

अज्ञानपङ्कमग्नानां त्वं गतिर्नो महामुने।

पुरा यथोक्तं विभुना मुनेर्ब्रह्मात्मजस्य च ॥ 1 ॥

तत्सर्वं विस्तरेणाद्य यथावद्वक्तुमर्हसि।

\[नारदो ब्रह्मणः पुत्रो भवबन्धविमुक्तये\] ॥ 2 ॥

शाण्डिल्य :--

स्वमात्मानं पुरस्कृत्य सद्भक्ताय(नां?)हिताप च।

पादपद्मे हरेः स्मृत्वा स्तु(न?)त्त्वा च शिरसा सह ॥ 3 ॥

प्राञ्जलिः प्रयतो भूत्वा प्रोत्फुल्लवदनेक्षणः।

प्रणयात्प्रणतो भूत्वा द्वन्द्वोपद्रवशान्तये ॥ 4 ॥

उपसङ्गम्य चरणाविदं स्तोत्रमदीरये(दैरय?)त्।

\[नारदकृता भगवत्स्तुतिः\] 2-2

नारद :--

नमोऽस्तु परमेशाय कारणाय पराय च ॥ 5 ॥

सहस्रशिरसे तुभ्यं सहस्रचरणाय च।

सहस्रनयनश्रोत्र सहस्राद्भुतविक्रम ॥ 6 ॥

सहस्रसूर्यवपुषे सहस्रेन्दुगभस्तये।

नमः परमहंसाय परात्परतराय च ॥ 7 ॥

सत्त्वरूपाय शान्ताय नमो विश्वायनाय च।

भवाय भवहर्त्रे(1) च सर्गस्य प्रभवाय च ॥ 8 ॥

(1. भत्रें. A)

नमः कनकगर्भाय(2) सर्वदेहभृते नमः।

त्रयीत्रयमयाद्याय नमस्ते परमात्मने ॥ 9 ॥

(2. गन्धाय. S)

हृदम्बुजगुहावासपरव्योमान्तशायिने।

भक्तियोगविदभ्यासग्राह्याय खलु ते नमः ॥ 10 ॥

मीनो निमीलिताक्षस्त्वं कूर्मस्त्वं च नगोद्वहः।

त्वया रूपं च कृत्वाऽग्र्यं विधृतं भूमिमम्डलम् ॥ 11 ॥

भयाभये त्वयैकस्यां नरसिह्मतनौ धृते।

वामनो गोपितवपुर्विततस्त्वं त्रिविक्रमः ॥ 12 ॥

रामरूपेण रम्येण तथा रामत्रयेण च।

त्वया देव जिता दैत्याश्च्छन्नरूपाश्च राक्षसाः ॥ 13 ॥

कृष्णस्त्वं बालरूपी च विभुर्दामोदरो हरिः।

त्वं विश्वरूपो देवानां साङ्ख्यानां कपिलः प्रभुः ॥ 14 ॥

योगिनां यो(1) गतिस्त्वं वै शेषात्मा धरणीधरः।

सङ्कर्षणो ज्ञानिनां त्वं कामिनां कुसुमायुधः ॥ 15 ॥

(1. योगतत्त्वेशः A.)

अनिरुद्धश्च सर्वेषां जीवत्वेन त्वमच्युतः।

त्वया सृष्टं जगत्सर्वं ब्रह्मत्वेन जनार्दन ॥ 16 ॥

स्थितं पासि स्वयं भूत्वा विष्णुरूपेण केशव।

रुद्ररूपेण गोविन्द जगत्संहरसे क्षणात् ॥ 17 ॥

यज्ञरूपेण देवानां हव्यं वह्निमुखेन च।

वहसि त्वं पितॄणां च कव्यं कृत्स्नं जगत्पतें ॥ 18 ॥

आराधयामि त्वां भक्त्या भवनिर्वाणदं प्रभुम्।

सुरसौख्यकरं देवं सुराणाममृतप्रदम् ॥ 19 ॥

स्थितास्त्वदुदरे लोका द्वीपाश्चोदधिभिस्सह।

देवैश्च दानवैःसार्द्धमृषिभिश्च तपोधनैः ॥ 20 ॥

मनुजैर्दनुजैश्चैव सरिद्भिस्सह पर्वतैः।

तवान्तस्संस्थितं सर्वं सर्वस्यान्तर्भवान् स्थितः ॥ 21 ॥

त्वमाद्यो भुवनस्यास्य त्वां स्मृत्वा सुखिता वयम्।

भवामो नित्यसंबुद्धाः संस्थिता यत्र कुत्रयित् ॥ 22 ॥

प्रणवस्त्वं त्रिमात्रश्च भूर्भुवस्वस्त्वमेव च।

अहङ्कारकरस्त्वं वै त्रितयं लोकतारकम् ॥ 23 ॥

\[भगवद्रूपदिदृक्षया लोकसृष्टिप्रकारजिज्ञासया च नारदकृता प्रार्थना\]

तदेनमादिशस्वाशु भवाद्येनोत्तराम्यहम्।

अधिष्ठाय परां बुद्धिं भूयःश्रेयोऽहमाप्नुयाम् ॥ 24 ॥

मम भक्तस्य देवेश परं ज्ञानात्मकांक्षिणः।

संसारभयभीतस्य रूपं वै स्वं प्रदर्शय ॥ 25 ॥

सृष्टं त्वया यथा सर्वमाब्रह्मभवनान्तिमम्।

गगनञ्चातिमायेन दुस्तरं तद्वदस्व मे ॥ 26 ॥

\[भगवता कृतं सकलनिष्कलात्मकस्वीयरूपद्वयप्रदर्शनम्\]

शाण्डिल्य :--

इति सञ्चोदितो भक्त्या परया परमेश्वरः।

विशुद्धबुद्धिना सम्यक् नारदेन सुरर्षिणा ॥ 27 ॥

तदुक्तस्य क्षणे तस्मिन्नात्मीयो गहनश्च यः।

प्रदर्शितस्स हरिणा सकलो निष्कलात्मकः ॥ 28 ॥

परितोषं परं यातो मुनिर्ब्रह्मसुतस्तदा।

उवाच परया प्रीत्या भूयस्स विनयान्वितः ॥ 29 ॥

त्वत्प्रसादान्मया ज्ञातं दुर्लभं यत्सुरैरपि।

इदानीं श्रोतुमिच्छामि सम्भूतिं विभवं तव ॥ 30 ॥

\[लोकस्य सृष्टिप्रलयकालौ\] 2-3

श्रीभगवानुवाच ---

यदिदं पश्यसि ब्रह्मन्मायया निर्मितं जगत्।

कालादिवहुभिर्भेदैर्भिन्नं नानास्वरूपकैः ॥ 31 ॥

मामके प्रभवो ह्यह्नि प्रलयश्च निशागमे।

दिव्यं युगसहस्रं च मदीयं विद्धि वासरम् ॥ 32 ॥

रात्रिश्च तावती ज्ञेया एवंरूपे क्षये सति।

प्रवर्तमाने त्वहनि काले सर्गाख्यलक्षणे ॥ 33 ॥

\[भगवतो नाभीकमलात् चतुर्मुखसृष्टिः\] 2-4

स्वकारणमनिर्जित्य कार्यार्थं मुनिपुङ्गव।

ज्ञानयोगप्रभावेन अम्मयं महिमावृतम् ॥ 34 ॥

प्रेरितं नाभिरन्ध्रेण मया हार्दं कुशेशयम्।

विज्ञप्तिमात्ररूपं यन्ममान्तःकरणस्थितम् ॥ 35 ॥

सहस्रार्कप्रतीकाशं सहस्रशशिकेसरम्।

सहस्रवंह्निगर्भं च हेमनालं महाप्रभम् ॥ 36 ॥

तन्मध्ये मानवो(सो ?) ब्रह्मा मया सृष्टश्चतुर्मुखः।

\[तस्य चतुर्मुखस्य विद्याशक्तिविशेषयोगः\]

जगतां प्रभवस्तस्माद्विद्यादेहस्सनातनः ॥ 37 ॥

सर्वसंस्कारसंपूर्णो वेदवेदाङ्गपारगः।

अणिमाद्यष्टकोपेतस्सिसृक्षाशक्तिभिर्युतः ॥ 38 ॥

\[रजोगुणोद्रेकात् तत्कृता विविधसृष्टिः\] 2-5

न तस्य विदितश्चाहं यदा यातस्सगर्वताम्।

अस्मीति प्रत्ययं लब्ध्वा रजसा कलुषीकृतः ॥ 39 ॥

तदा चकार विविधां सृष्टिं स्वामा(त्मा?) नुपूर्विकाम्।

न्यग्भूतभूतपूर्वाणि स्थूलसूक्ष्माणि यानि च ॥ 40 ॥

चेतनाचेतनाख्यानि व्यञ्जितानि क्रमेण तु।

देवाश्चानेकभेदेन मनुष्याः पशवस्तथा ॥ 41 ॥

स्थावरान्तानि सर्वाणि सन्त्यस्मिन्यानि कानिचित्।

स्वनिकेतानि सर्वाणि दृष्ट्वा स्वस्मिन्पितामहः ॥ 42 ॥

\[रजःप्रकर्षादभिभूतसत्त्वतया चतुर्मुखस्य लोकधारणेऽसामर्थ्यम्\]

स्वा(स्व?)लोकं रागबाहुल्यात्सम्यग्धर्तुं(1) न वेत्यसौ।

कृताकृतं(2) जगत्यस्मिन्विना सत्त्वोदयेन तु ॥ 43 ॥

(1. क्कर्तुं A.)

(2. कृतकृत्ये A.)

\[भूमेर्धारणाय भगवतो योगनिद्राश्रयणम्\]

सम्पाद्यैवं महारूपमात्मीयं पङ्कजान्वितम्।

जलान्तर्वर्तितं भूमेः कृत्वा सन्ता(न्धा?)रणार्थतः ॥ 44 ॥

योगनिद्रां समाश्रित्य स्थितोऽहं द्विजसत्तम्।

\[मधुकैटभासुरयोरुत्पत्तिः, ताभ्यां कृतः सर्वलोकविजयः\] 2-6

ब्रह्मणो जायमानस्य ह्यभूतां स्वेदबिन्दुकौ ॥ 45 ॥

पद्मनालं समाश्रित्य संस्थितावुदरान्तरे।

तदोत्थितौ दुराधर्षौ नाम्ना द्वौ मधुकैजभौ ॥ 46 ॥

कामक्रोधात्मकौ चैब तमसाऽतीव निरभरौ।

तामसेनाभिमानेन (3)वृद्धियुक्तौ कृतौ स्थितौ ॥ 47 ॥

(3. बुद्धि C. L.)

किमिदं तस्य पद्मस्य कल्पयन्तौ परस्परम्।

कौतुकाभिनिविष्टौ तु पातालतलमाश्रितौ ॥ 48 ॥

भूयस्तस्माच्च पातालात्कालवैश्वानरावधि।

कृत्वाथ तैजसीं मायां यातावग्नेरधस्तु तौ ॥ 49 ॥

नान्तोऽस्ति पद्मनालस्य तेजोज्वालावृतस्य च।

गर्वान्मोहं गतौ किञ्चिद्यदा भूयस्तदा द्विज ॥ 50 ॥

मतिं कृत्वोर्ध्वगमने प्राप्तावूर्ध्वं मया ततः।

स पद्मोऽन्तर्हितश्चैव ततश्चोत्पन्नविस्मयौ ॥ 51 ॥

स्थितौ तु तौ महाघोरौ क्व गतस्स च पङ्कजः।

प्रोत्थितौ तोयमध्याच्च पश्येतां पृथिवीमिमाम् ॥ 52 ॥

चक्रतुर्मतिमूर्द्धेषु लोकेषु गमनं प्रति।

दृष्ट्वा च विभवं सर्वं बुद्धिरासीत्तयोस्तदा ॥ 53 ॥

क्ष्मादौ सर्वेषु लोकेषु सम्यक्स्वीकरणं प्रति।

निर्जिताश्च ततस्सर्वे लोका लोकान्तराण्यपि ॥ 54 ॥

तमसाऽतीव कष्टेन व्याप्तं सर्वं चराचरम्।

\[ताभ्यां कृतेन वेदापहारेण चतुर्मुखस्य ज्ञानभ्रंशादधर्मवृद्ध्या लोकस्य दुरवस्थाप्राप्तिः\] 2-7

हृतवेदः कृतो ब्रह्मा अभूदन्यस्तु तत्क्षणात् ॥ 55 ॥

वेदैर्विना यतो विप्र (1)वेदं चक्षुः पुरा श्रितः।

अस्थितिं जगतः कृत्वा अधर्मस्थापनं महत् ॥ 56 ॥

(1. वेदचक्षुः पुराकृतः C. L.)

ततस्तौ तामसौ दुष्टौ जलमध्यं पुनर्गतौ।

\[मुनिभिः कृतं चतुर्मुखस्योद्बोधनम्\] 2-8

तदा सम्बोधितो ब्रह्मा देवतैर्मुनिभिस्सह ॥ 57 ॥

संस्मरस्वादिदेवं त्वं समुद्भूतोऽब्जसम्भव।

स नः श्रेयःप्रदो नान्यो यदि स्यात्सत्यता श्रुतेः ॥ 58 ॥

न त्वया साभिमानेन ज्ञातं परमाकारणम्।

येनाऽनर्थमिदं कष्टं जगत्यस्मिन्प्रतिष्ठितम् ॥ 59 ॥

कारणं ते स भगवांस्त्वमस्माकं च कारणम्।

परमं कारणं विष्णुमजेयं स्मर पद्मज ॥ 60 ॥

\[मुनिभिरुद्बोधितेन चतुर्मुखेन कृता भगवत्स्तुतिः\] 2-9

ततश्शान्तरजा ब्रह्मा सत्वैकगतमानसः।

अभूत्स्तुतिपरस्सवैंर्देवतैर्मुनिभिस्सह ॥ 61 ॥

प्रणष्टवेदधर्मोऽहं न मेऽस्ति गतिरच्युत।

पाहि पाहीत्यभीक्ष्णं स अत्यार्तश्च यदाऽब्रवीत् ॥ 62 ॥

\[भगवता कृतमभयप्रदानम्\] 2-10

तदा विप्रावतीर्णोऽहं ममत्वे ग्लानिमागते।

प्रणष्टेषु च वेदेषु ब्रह्मण्यब्रह्मतां गते ॥ 63 ॥

दत्तं मयाऽभयं तेषां समाश्वस्तमिदं जगत्।

विद्या मायात्मकं रूपं द्विविधं च मया कृतम् ॥ 64 ॥

\[विद्यामयरूपं परिगृह्य भगवता विरचितं पातालाद्वेदानामुद्धरणम्\] 2-11

विद्यामयेन रूपेण शब्दब्रह्ममयेन च।

पातालान्तर्गता वेदास्स्वीकृताः प्रणवेन तु ॥ 65 ॥

\[विद्यामयरूपस्य भगवतोऽनुप्रवेशाच्चतुर्मुखस्य वेदावधारणम्\] 2-12

संप्रविष्टस्ततश्चाहमिमां प(पा ?)द्मोद्भवीं तनुम्।

लब्धसंज्ञेन तेनाथ वेदा ह्यावर्तिताः पुनः ॥ 66 ॥

तदा भुवननाथाश्च सर्वे हृष्टतमाः स्थिताः।

तमोमोहभयान्मुक्ताः स्वकं स्थानं समाश्रिताः ॥ 67 ॥

\[मायामयं रूपं परिगृह्य ताभ्यां सह भगवतो युद्धाचरणम्\] 2-13

द्वितीयेन तु रूपेण तयोरग्रे स्थितोऽभवम्।

तौ तु दुष्टौ मदोन्मत्तौ मम युद्धाभिलाषिणौ ॥ 68 ॥

ततो मायात्मकेनैव वपुषाऽनेकबाहुना।

बहून्यब्दसहस्राणि योधितौ तौ तदा मया ॥ 69 ॥

\[तयोरजेयत्वमालक्ष्य मन्त्रमयरूपं परिगृह्य तयोर्हननम्\]

ज्ञात्वा तयोरजेयत्वमहमन्तर्हितो द्विज।

ततो मन्त्रमयं रूपं कृत्वा शक्त्यात्मकं महत् ॥ 70 ॥

तत्ताभ्यां चैव दुर्धर्षं दुर्निरीक्ष्यं तथाऽर्कवत्।

लीलया करयुग्मेन गृहीत्वा कण्ठतो मया ॥ 71 ॥

र्ऊरूभ्यां मर्दितौ चैव ययुर्निष्कण्टकास्सुराः।

\[मेदिनीशब्दनिर्वचनम्\] 2-14

तदुद्भूतेन मेदेन परिपूर्णा वसुन्धरा ॥ 72 ॥

ततः प्रभृति कालाच्च मेदिनीति निरुच्यते।

इत्येष कथितस्सर्गो मुने ब्राह्मो मया तव ॥ 73 ॥

अन्ये ह्यनेकरूपाश्च सर्गा बहुतरा गताः।

ईदृक्प्रकाशा- स्थूलाश्च येषा सङ्ख्या न विद्यते ॥ 74 ॥

प्राधानिको द्विजाऽस्याद्यस्तस्याद्यो वैष्णवः परः।

किमन्यत्कथयिष्यामि ब्रूहि यवास्ति संशयः ॥ 75 ॥

अद्यापि मुनिशार्दूल तदहं प्रव्रवीमि ते।

इति श्रीपाञ्चरात्रए जयाख्यसंहितायां ब्रह्मसर्गाख्यानं नाम द्वितीयः पटलः

 \* \* \* \* \*

 पटलः - 3

अथ प्रधानसर्गाख्यानं नाम तृतीयः पटलः

नारद :---

भगवन्देवदेवेश लोकनाथ जगत्पते। 3-1

व्रूहि प्राधानिकं संर्ग स्थूलस्यास्य हि यः परः ॥ 1 ॥

श्रीभगवान् ---

(प्रधानलक्षणम्)

अनादिमजमव्यक्तं गुणत्रयमयं द्विज।

विद्धि प्रदीपस्थानीयं भिन्नमेकात्मलक्षणम् ॥ 2 ॥

(प्रधानात् क्रमान्महदादितत्त्वोत्पत्तिः) 3-2

विभक्तं च तदुत्पन्नं क्रमात्सत्त्वं रजस्तमः।

गुणत्रयसमूहाद्धि धर्मज्ञानादिलक्षणा(1) ॥ 3 ॥

(1. णात् A.)

बुद्धिर्बुद्धिमतां श्रेष्ठ अहङ्कारस्त्रयात्मकः।

प्रकाशात्मा विकृत्यात्मा भूतात्माऽथ(2) तृतीयकः ॥ 4 ॥

(2. ज्ञानात्मा S.)

तैजसात् समनश्चैव जातं बुध्यक्षपञ्चकम्।

श्रोत्रे त्वक्चक्षुषी जिह्वा घ्राणं चैव क्रमेण तु ॥ 5 ॥

असृजच्च विकृत्यात्मा करणानां च पञ्चकम्।

तच्च वाक्पाणिपादाख्यं पायूपस्थेति च स्मृतम् ॥ 6 ॥

भूतात्मा भूतयोनीनां स्रष्टा विद्धि सदैव हि।

शब्दस्पर्शौ यथा रूपरसगन्धाभिधायिनः ॥ 7 ॥

तेजो(भ्यो ?)भूतानि जातानि खवाय्वग्न्युदकानि च।

पृथिव्यन्तानि पञ्चैव एकवृद्धिगुणानि च ॥ 8 ॥

एष प्राधानिकस्सर्गः प्रकृत्या तु जडात्मकः(3)।

नारद :---

जडात्मकं प्रधानं च तदुद्भूतिस्तदात्मिका ॥ 9 ॥ 3-3

(3. त्मना A.)

परस्परजडानां च कीदृशं वद मे प्रभो।

उत्पाद्योत्पादकत्वं हि अत्र मे संशयो महान् ॥ 10 ॥

(जडानां मिथो हेतुहेतुमद्भावे उपपत्तिः) 3-4

श्रीभगवान् ---

बीजं ह्यचेतनं यद्वत्तथा व्रीहिकणो द्विज।

अन्येषूत्पादकं दृष्टं तत्त्वं तत्त्वे तथैव च ॥ 11 ॥

गुणसाम्यस्वरूपस्य रागादेरास्पदस्य च।

सन्तान एको ह्येकस्य चेतनाचेतनस्य च ॥ 12 ॥

नारद :---

अचेतनमिदं नाथ कथं स्याच्चेतनं पुनः।

एतद्वुणास्पदं तत्त्वं यच्चैकं नैकधा स्थितम् ॥ 13 ॥

(अचेतने चेतनायोगोपपादनम्) 3-5

श्रीभगवान् ---

चिद्रूपमात्मतत्त्वं यदभिन्नं ब्रह्मणि स्थितम्।

तेनैतच्छुरितं बाति अचिच्चिन्मयवद्द्विज ॥ 14 ॥

यथाऽयस्कान्तमणिना लोहस्याधिष्ठितं तु वै।

दृश्यते (1)वलमानं तु तद्वदेव मयोदितम् ॥ 15 ॥

(1. पल A.)

नारद :---

चिन्मयस्य जडस्यास्य सम्बन्धे हेतुरुच्यते।

विरुद्धेतद्देवेश वेद्मि छायातपं यथा ॥ 16 ॥

(चिदचितोः संयोगे बन्धे वियोगे च मोक्षे हेतुः) 3-6

श्रीभगवान् ---

अनादिवासनायुक्तो जीवोऽयं वै चिदात्मकः।

तद्वासनापनोदार्थं परस्माद्ब्रह्मणो द्विज ॥ 17 ॥

तद्धर्मधर्मिणी सूक्ष्मा उदेत्येकान्तरूपिणी।

शुद्धाशुद्धात्मिका शुद्धा परमानन्दरूपिणी ॥ 18 ॥

शुदसर्गक्रमेणैत्य (2)आद्यात्म्यात्मनि तिष्ठति।

करुणोदधिरुपेण भविना मोक्षदक्षमे ॥ 19 ॥

(2. अध्यात्मात्मनि A.)

स हि सङ्कल्पयामास मोक्षो ह्यस्यास्तु कर्मिणः।

ततो विश्वात्मशक्तिस्सा तदिच्छानुविधायिनी ॥ 20 ॥

प्रत्यक्चेतनमाश्रित्य तत्क्षणादवतिष्ठते।

मन्त्रशक्तिरिवादृश्या तया सम्वोधितो द्विज ॥ 21 ॥

त्विषाऽऽक्रान्तस्वरूपश्च प्रत्यगात्मा चिदात्मकः।

ब्रह्मण्येकात्मतां याति कर्मवर्गे(1) क्षयं गते ॥ 22 ॥

(1. धर्मे A.)

तस्माद्वै कर्मणां नाशो ह्यभुक्तानां न(2) तस्य वै।

न त्वाधारं विना तेषामभिव्यक्तिर्भवेदतः ॥ 23 ॥

(2. तु A.)

तत्स्था ब्रह्मकला सा वै तत्रात्मानं नियोजयेत्।

मायामये द्विजाधारे गुणाधारे (3)तते जडे ॥ 24 ॥

(3. ततो A.)

शक्त्या संयोजितो ह्यात्मा वेत्त्यात्मीयाश्च वासनाः।

शुभाशुभस्वरूपाश्च मायाधारे स्थितास्सदा ॥ 25 ॥

यदाऽलुप्तविवेको वै असक्तो वासनाफलम्।

भुङ्क्ते चाशु स बन्धेभ्यो मुक्तो याति क्रमात्परम् ॥ 26 ॥

निर्विवेकोऽथ रज्येत मायाभोगे द्युणात्मके।

सवासनो वासनाभिरविकारश्च बध्यते ॥ 27 ॥

लयोदयौ तथाऽऽप्नोति स विश्रान्तः पुनः पुनः।

चेतनाचेतनाभ्यां तु सम्वन्धस्य प्रयोजनम् ॥ 28 ॥

कथितं नारद मया किमिदानीं वदामि ते।

इति श्रीपाञ्चरात्रे जयाख्यसंहितायां प्रधानसर्गाख्यानं नाम तृतीयः पटलः

 \* \* \* \* \*

 पटलः - 4

अथ शुद्धसर्गब्रह्मतत्त्वाख्यानं नाम चुतर्थः पटलः 4-1

नारद :---

शुद्धसर्गमहं देव वेत्तुमिच्छामि तत्त्वतः।

सर्गद्वयस्य चैवास्य यः परत्वेन वर्तते ॥ 1 ॥

(वासुदेवात्परब्रह्मणस्तदनन्यस्याच्युतादेराविर्भावः) 4-2

श्रीभगवान् ---

यत्सर्वव्यापकं देवं परमं ब्रह्म शाश्वतम्।

चित्सामान्यं जगत्यस्मिन्परमानन्दलक्षणम् ॥ 2 ॥

वासुदेवादि(द?)भिन्नं तु वह्न्यर्केन्दुशतप्रभम्।

स वासुदेवो भगवांस्तद्धर्मा परमेश्वरः ॥ 3 ॥

(1)स्वादीप्तं क्षोभयित्वा तु विद्युद्वत्स्वेन तेजसा।

प्रकाशरूपी भगवानच्युतश्चा(तं चा ?)सृजद्द्विज ॥ 4 ॥

(1. स्वदीप्तं C. L.)

सोऽच्युतोऽच्युततेजाश्च स्वरूपं वितनोति च।

आश्रित्य वासुदेवं च घर्मे(र्मो) मेघदलं यथा ॥ 5 ॥

क्षोभयित्वा स्वमात्मानं सत्यं भास्वरविग्रहम्।

उत्पादयामास तदा समुद्रो बुद्बुदं यथा ॥ 6 ॥

स चिन्मयप्रकाशाख्य उत्पाद्यात्मानमात्मना।

पुरुषाख्यमनन्तं च प्रकाशप्रसरं महत् ॥ 7 ॥

\[पुरुषात्मनाऽऽविर्भूतस्य वासुदेवस्य सर्वदेवान्तर्यामित्वम्\] 4-3

(2)स च वै सर्वदेवानामाश्रयः परमेश्वरः।

अन्तर्यामी स तेषां वै तारकाणां यथाऽम्बरम् ॥ 8 ॥

(2.स चैव A.)

सेन्धनः पावको यद्वत्स्फुलिङ्गनिचयं द्विज।

अनिच्छतः प्रेरयति तद्वदेष परः प्रभुः ॥ 9 ॥

प्राग्वासनानिबद्धा ये जीवास्तान्बन्धशान्तये।

स्वदेह . . . . . . . . . . . . .तदुभयं पुनः ॥ 10 ॥

\[अवताराणां तदंशत्वम्\]

(3)ये स्विदाद्यावताराश्च लोकत्राणाधिकारिणः।

सर्वान्विद्धि तदंशांस्तान्सर्वेऽशास्सत्त्वजास्तथा ॥ 11 ॥

(3. येस्मदा A. सर्वानपि)

\[पुरुषसत्याच्युतानामुत्तरोत्तरस्वरूपादभिन्नानां वासुदेवे परे रूपेऽवस्थितिः\] 4-4

स च सत्यादभिन्नस्तु तस्मात्सत्यं तथैव हि।

(4)द्वाभ्यामेकात्मरूपं यत्तदभिन्नमथोऽच्युतात् ॥ 12 ॥

(4. आम्या A.)

आश्रितस्संस्थितस्ताभ्यामभेदेन सदैव हि।

पुमान्सत्योऽच्युतश्चैव चिद्रूपं त्रितयं तु तत् ॥ 13 ॥

शान्तसंवित्स्वरूपे च वासुदेवेऽवतिष्ठते।

\[चिद्रूपस्य वासुदेवस्य ततः प्रादुर्भूतस्याच्युतादिरूपत्रयस्य च सनिदर्शनमभिन्नतानिरूपणम्\] 4-5

सोऽन्तर्यामी प्रकाशात्मा चिद्रूपस्स प्रतिष्ठितः ॥ 14 ॥

त्रितये यस्तथारूपोऽनिच्छात उदितस्सदा(1)।

असङ्कल्पात्मकास्सर्वे प्रसरन्ति परस्परम् ॥ 15 ॥

(1. स्तदा S. 1 स्तथा A.)

दीपवन्मुनिशार्दूल स्वपरालोकदास्तु वै।

सङ्कल्पेन विना तद्वदन्योऽन्यत्वेन(2) संस्थिताः ॥ 16 ॥

(2. दन्यान्य A.)

गृह्णन्ति प्रतिबिम्बत्वं दर्पणेष्विव दर्पणम्।

अतीव द्विज नैर्मल्यात्सङ्कान्तानां परस्परम् ॥ 17 ॥

प्रविभागो न जायेत व्योमस्फटिकयोर्यथा।

भासाद्वयस्य विप्रेन्द्र तथा तेषामभिन्नता ॥ 18 ॥

एतद्रहस्यं परमं मया ते संप्रकाशितम्।

सर्ग आद्यो ह्यनन्त(न्य?)श्च अनन्तस्य महात्मनः ॥ 19 ॥

नारद :---

मयैतद्विदितं सर्वं सर्वेश त्वदनुग्रहात्।

यथा ह्यस्य(सि?) त्वमव्यक्तो ह्यमूर्तो मूर्त्ततां गतः ॥ 20 ॥

ज्ञातुमिच्छामि भगवन्स्वरूपं ते यथार्थतः।

स्थूलं सूक्ष्मं परं चैव अध्यात्मनि तथा बहिः ॥ 21 ॥

भवत्प्रसादसामर्थ्याद्विनैतत्र्रितयं कथम्।

व्यज्यते विषयस्थानां कुरु मेऽनुग्रहं वद ॥ 22 ॥

\[स्थूल--सूक्ष्म--परात्मना त्रेधाऽवस्थितस्य भगवतो रूपस्य निरूपणम्\] 4-6

श्रीभगवान् ---

स्रष्टा पालयिता चाहं संहर्ता पुनरेव च।

स्वकीययोगयुक्त्या तु स्थूलरूपेण नारद ॥ 23 ॥

सूक्ष्मेण सर्वभूतानां निवसामि हृदन्तरे।

करोम्यनुग्रहं चापि भक्तानां भावितात्मनाम् ॥ 24 ॥

परेणानन्दरूपेण व्यापकेनामलेन च।

व्यासयाम्यखिलं विप्र रसेनेव तरूत्तमम् ॥ 25 ॥

मूले सिक्तं शिखाशाखापत्रपुष्पफलान्वितम्।

नारद :---

सत्यं त्वया जगत्सृष्टं विधृतं च त्वया विभो ॥ 26 ॥

कालरूपी त्वमेवान्ते सत्यं संहारकृतस्मृतः।

पातालादौ च ये लोकास्त्वन्नाभेश्च समुत्थिताः ॥ 27 ॥

धर्मसंस्थापनं चैव पुनरेव त्वया कृतम्।

संहृताश्च त्वया दैत्याः श्रुतं च विदितं मया ॥ 28 ॥

यथा येन प्रकारेण त्वमेव प्रकरोषि च।

तद्वै वेदितुमिच्छामि त्वत्सकाशात्सुविस्तरम् ॥ 29 ॥

\[सकलनिष्कलात्मना द्विधा भिन्नाया मन्त्ररूपाया मूर्तेर्बन्धतद्विपर्ययहेतुत्वोपपादनम्\] 4-7

श्रीभगवान् ---

योगवीर्येण विप्रेन्द मन्त्ररूपा पुरातनी।

निष्कला सकला चैव भोगमोक्षप्रदा शुभा ॥ 30 ॥

कृता मया च लोकानां सम्यगालोकदा शुभा।

मन्त्रोत्पत्तिक्रमेणैव स्थिता शान्ततरात्मना ॥ 31 ॥

तमोमयाभ्यां मूर्त्ताभ्यां दोषाभ्यां नाशनाय वै।

सैवावतिष्ठते लोके प्रकृतिर्विश्वपालिनी ॥ 32 ॥

या करोत्येवमादीनि कर्माण्यस्मिन्भवोदरे।

भक्तानां मोक्षयत्याशु कृत्वा बन्धपरिक्षयम् ॥ 33 ॥

नारद :---

निश्शेषेण च तद्योगं तन्मन्त्रं वीर्यमेव च।

आदिशस्व जगत्कर्तु(र्त)र्यदि सानुग्रहोऽसि मे ॥ 34 ॥

\[मन्त्रतद्वीर्यादिपरिज्ञानस्य ब्रह्मज्ञानमूलत्वकथनम्\] 4-8

श्रीमगवान् ---

ब्रह्मपूर्वमिदं सर्वं यत्त्वया चोदितो ह्यहम् ॥ 35 ॥

तद्विना न प्रवर्तन्ते यानि सङ्कीर्तितानि ते।

नारद :---

किं तद्ब्रह्म विजानीयां येन योगेश्वरेश्वर ॥ 36 ॥

विभवो मन्त्रपूर्वश्च मन्त्रोपकरणं तथा।

प्रवर्तन्ते विभो क्षिप्रं भक्तानां भक्तवत्सल ॥ 37 ॥

श्रीभगवान् ---

ज्ञानेन तदभिन्नेन परिज्ञातेन नारद।

जायते ब्रह्मसंसक्तिस्तस्माज्ज्ञानं समभ्यसेत् ॥ 38 ॥

नारद :---

ब्रह्मसिद्धिप्रदं ज्ञानं ब्रूहि तल्लक्षणं प्रभो।

यज्ज्ञात्वा न भवेज्जन्म मरणं भवबन्धनम् ॥ 39 ॥

श्रीभगवान् ---

\[ज्ञानस्य द्वैविध्यम्, तयोः क्रियाख्येन सत्ताख्यस्य निष्पत्तिः\] 4-9

ज्ञानं तु द्विविधं विद्धि सत्ताख्यं च क्रियात्मकम्।

सत्ताख्यस्य क्रियाख्येन अभ्यस्तेन मवेद्धृतिः ॥ 40 ॥

नारद :---

ज्ञानं क्रियात्मकं तावद्वद कीदृग्विधं प्रभो।

येनाभ्यस्तेन सत्ताख्यं ज्ञास्यामि ब्रह्मसिद्धिदम् ॥ 41 ॥

\[क्रियात्मकस्य यमनियमभेदेन द्वैविध्यम्\] 4-10

श्रीभगवान् ---

द्विविधं च क्रियाज्ञानं पूर्वं नियमलक्षणम्।

यमाख्यं परमं चैव तच्च स्वाभाविकं स्मृतम् ॥ 42 ॥

निर्वर्त्य नियमाख्यं तद्यमयुक्तं च सिद्धिदम्।

नारद :---

एतयोर्लक्षणं ब्रूहि यदायत्तं परं पदम् ॥ 43 ॥

विस्तरेण जगन्नाथ भवाब्धिपतितस्य मे।

\[यमनियमनिरूपणम्\]

श्रीभगवान् ---

शुचिरिज्या तपश्चैव स्वाध्यायश्रुतिपूर्वकः ॥ 44 ॥

अक्रूरताऽनिष्ठुरता क्षमा चैवानपायिनी।

सत्यं भूतहितं चैव यदबाधा परेष्वपि ॥ 45 ॥

परस्वादेरहिंसा च चेतसो दमनं महत्।

इन्द्रियाभ्यवहार्याणां भोगानामपि चास्पृहा ॥ 46 ॥

आसने शयने मार्गे असक्तिश्चापि भोजने।

हृद्गतं न त्यजेद्ध्यानमानन्दफलदं च यत् ॥ 47 ॥

आत्मशक्त्या प्रदानं च सत्यं वाक्यमनिष्ठुरम्।

अमित्रेषु च मित्रेषु समा बुदिस्सदैव हि ॥ 48 ॥

आर्जवत्वमकौटिल्यं कारुण्यं सर्वजन्तुषु।

एतदङ्गान्वितो यो यो यमो यमनियामकः ॥ 49 ॥

\[क्रियाख्यात्सत्ताख्यनिष्पत्तेर्ब्रह्माभिन्नज्ञानोदयः, तेन ब्रह्मोपसम्पत्तिः\]

एवं क्रियाख्यात्सत्ताख्यं ज्ञानं प्राप्नोति मानवः।

ब्रह्मण्यभिन्नं सत्ताख्यात् ज्ञानाज्ज्ञानं ततो भवेत् ॥ 50 ॥

ब्रह्माभिन्नात्ततो ज्ञानाद्ब्रह्म संयुज्यते परम्।

\[ब्रह्मसमापत्तेरपुनर्भवलक्षणमोक्षरूपता\] 4-11

अनादिवासनायुक्तो यो जीव इति कथ्यते ॥ 51 ॥

तस्य ब्रह्मसमापत्तिर्याऽपुनर्भवता च सा।

\[ब्रह्माभिन्नत्वप्रकारोपपादनम्\] 4-12

यत्सम्यग्ब्रह्मवेत्तृत्वं मनाग्या चैव भिन्नता ॥ 52 ॥

ईषद्ब्रह्मसमापत्तिस्तदभिन्नं तु वै स्मृतम्।

\[अविद्यायोगादात्मनो देवादिभेदः\]

ज्ञानं त्वनेकभेदैर्यत्तत्त्वतामेति चात्मनः ॥ 53 ॥

(1)गौण(णे ?)विद्यामये तत्त्वे सम्यग्विद्यामयस्य च।

नारद :---

का गुणाख्या ह्यविद्या च यत्र ज्ञानमयः प्रभुः ॥ 54 ॥

(1. र्गोण्ये A.)

त्वयोक्तं यत्तु (तत्त्व ?)तामेति भेदैर्नानाविधैर्विभो।

\[अविद्यास्वरूपनिरूपणम्\] 4-13

श्रीभगवान् ---

गुणत्रयस्य यत्साम्यं साऽविद्याऽनेकरूपिणी ॥ 55 ॥

रागादीनां च दोषाणामुत्पत्तिस्थानमेव च।

नारद :---

ब्रह्मप्राप्तौ तु यस्सम्यगुपायः कथितः पुरा ॥ 56 ॥

स च किंलक्षणो ब्रूहि यश्चात्मेति त्वयोदितः।

\[जीवात्मनोर्निरूपणम्\] 4-14

श्रीभगवान् ---

यत्तत्स्थितं च चिद्रूपं स्वसंवेद्याद्यनिर्गतम् ॥ 57 ॥

रञ्जितं गुणरागेण स आत्मा कथितो द्विज।

नारद :---

ज्ञानमात्मस्वरूपं च माया तद्रञ्जिका तु वै ॥ 58 ॥

आचक्ष्व भगवन्ब्रह्म प्राग्व(ग्य ?)त्संचोदितं मया।

तन्मे न विदितं सम्यग्यदर्थं क्रियते क्रिया ॥ 59 ॥

यत्प्राप्य न पुनर्जन्म भवेऽस्मिन्प्राप्यते बुधैः।

\[परब्रह्मनिरूपणम्\] 4-15

श्रीभगवान् ---

आनन्दलक्षणं ब्रह्म सर्वहेयविवर्जितम् ॥ 60 ॥

स्वसंवेद्यमनौपम्यं परा काष्ठा परा गतिः।

सर्वक्रियाविनिर्मुक्तं सर्वेषामाश्रयं प्रभुः ॥ 61 ॥

चिन्तामणौ यथा (1)सर्वं मूर्तं सङ्गि व्यवस्थितम्।

तथा सर्वं तु सर्वत्र विद्ते सर्वगस्य च ॥ 62 ॥

(1. सर्वममूर्तं संव्यव A.)

अनादि तदनन्तं च न सत्तन्नासदुच्यते।

सर्वत्र करवाक्पादं सर्वतोऽक्षिशिरोमुखम् ॥ 63 ॥

सर्वतःश्रुतिमद्विद्धि सर्वमावृत्य तिष्ठति।

सगुणैरिन्द्रियैस्सर्वै(2)र्भासितं चैव वर्जितम् ॥ 64 ॥

(2. भावितं C. L.)

तदसक्तं हि सर्वत्र यत्तु सर्वत्र चैव हि।

निर्गुणो गुणभोक्ता च सर्वस्यान्तर्बहिः स्थितः ॥ 65 ॥

चलाचलं तु तद्विद्धि सूक्ष्मत्वान्नोपलभ्यते।

दूरस्थितस्तथा हृत्स्थः परमात्मा परः प्रभुः ॥ 66 ॥

भूतेभ्यश्चाविभक्तं तद्विभक्तमुपलभ्यते।

स भावभूतभृच्च स्यात्संहर्तापि सृजत्यपि ॥ 67 ॥

प्रकाश्यं(3) ज्योतिषां तच्च अज्ञानात्परतः स्थितम्।

ज्ञानं तदेव ज्ञेयं च तद्ध्यानेनाधिगम्यते ॥ 68 ॥

(3. शं A.)

सर्ववर्णरसैर्हीनं सर्वगन्धरसान्वितम्।

सर्वज्ञस्सर्वदर्शी च सर्वस्सर्वेश्वरः प्रभुः ॥ 69 ॥

सर्वशक्तिमयश्चैव स्वाधीनः परमेश्वरः।

अनादिश्चाप्यनन्तश्च सर्वदुःखविवर्जितः ॥ 70 ॥

विदित्वैवं (एवं वेत्ति ?) परं ब्रह्म ज्ञानेन परमेण च।

यदा न जायते भूयस्संसारेऽस्मिस्थदा पुमान् ॥ 71 ॥

नारद :---

सर्वतः पाणिपादाद्यैर्यदुक्तं लक्षणैस्त्वया।

न चैकमुपपद्येत घटते तद्यथाऽऽदिश ॥ 72 ॥

श्रीभगवान् ---

इति तस्य जगद्धातुस्सर्वज्ञत्वाच्च नारद।

महिमाऽयमनन्तस्य ईश्वरत्वाच्च विद्यते ॥ 73 ॥

तस्य सर्वातिशायित्वं यथा ते न मयोदितम्।

अन्यथा विद्यते तस्य महिमाऽयं तथाऽच्युते ॥ 74 ॥

अनादिस्सर्पूर्वत्वान्न सत्तन्नासदित्यपि।

अप्रत्यक्षतयाऽक्षाणां तदसद्द्विजसत्तम ॥ 75 ॥

स्वसंवेद्यं तु तद्विद्धि गन्धः पुष्पादिगो यथा।

तथा समस्तमाक्षिप्तं यस्माद्वै परमात्मना ॥ 76 ॥

तस्माद्वै सर्वपाणित्वं सर्वगस्यानुमीयते।

नावच्छिन्नं हि देशेन न कालेनान्तरीकृतम् ॥ 77 ॥

अतस्सर्वगतत्वाद्वै सर्वतःप्रात्प्रभुः स्मृतः।

ऊर्ध्वं तिर्यगधोयातैर्यथोच्चै(स्रै?)र्भासयेद्रविः ॥ 78 ॥

तद्वत्प्रकाशरूपत्वात्सर्वचक्षुस्ततो ह्यजः।

यथा सर्वेषु गात्रेषु प्रधानं गीयते शिरः ॥ 79 ॥

भवेऽस्मिन्प्राकृतानां तु न तथा तस्य सत्तम।

समत्वात्पावनत्वाच्च सिद्धस्सर्वशिराः प्रभुः ॥ 80 ॥

यथाऽनन्तर(1)सास्सर्वे तस्य सन्ति सदैव हि।

सर्वत्र शान्तरूपस्य अतस्सर्वमुखः स्मृतः ॥ 81 ॥

(1. रताः S. & C. L.)

शब्दराशिर्यतो विद्धि स एव परमेश्वरः।

सर्वतः श्रुतिमांश्चातो यथा दृक्श्रावकोरगः ॥ 82 ॥

अयःपिण्डे यथा वह्निर्भिन्नस्थिष्ठत्यभिन्नवत्।

तद्वत्सर्वमिदं देवो व्यावृ(पृ?)त्य परितिष्ठति ॥ 83 ॥

निर्मले दर्पणे यद्वत्किञ्चिद्वस्त्वभितिष्ठति।

न च तद्दर्पणस्यास्ति अस्ति तस्य च तद्द्विज ॥ 84 ॥

सेन्द्रियैस्तु गुणैरेवं संयुक्तश्चापि वर्जितः।

अस्मिन्मायामये विश्वे व्यापी सर्वेश्वरः प्रभुः ॥ 85 ॥

सर्वदा विद्ध्यसक्तश्च यथाऽम्भः पुष्करच्छदे।

सर्वभृद्वैश्वरूप्याच्च अमोघत्वाच्च निर्गुणः ॥ 86 ॥

उदासीनवदासीनो गुणानां गुणभुक् ततः।

सर्वदाऽन्तर्गतस्यैव कुम्भस्य च यथोदकम् ॥ 87 ॥

तथा सर्वस्य जगतो बहिरन्तर्व्यवस्थितः।

घटसंस्थं यथाऽऽकाशं नीयमानं विभाव्यते ॥ 88 ॥

नाकाशं कुत्रचिद्याति नयनात्तु घटस्य च।

चलाचलत्वमेवं हि विभोश्चैवानुमीयते ॥ 89 ॥

बहुष्वम्बुजपत्रेषु वेधं कुर्वन्क्रमात्क्रमात्।

कालवच्चातिसूक्ष्मत्वान्न सदाऽप्युपलभ्यते ॥ 90 ॥

अज्ञानाच्चातिदूरस्थं ज्ञानात्सम्भाव्यते हृदि।

यदा तदा समीपस्थं स्वसंवेद्यश्चिदात्मकः ॥ 91 ॥

आकाश्सय (शःस ?) च यो वायुस्तद्द्वयोरप्यभेदतः (दिता ?)

तथा तस्य(स्या ?) विभक्त्यैक्यं भूतानां हि परस्य च ॥ 92 ॥

चेतनाचेतनास्सर्वे भूताः स्थावरजङ्गमाः।

पूरिताः परमेशेन रसेनौषधयो यथा ॥ 93 ॥

एकेनाभिन्नरूपेण भूतभृत्त्वेन हेतुना।

यथैव सूर्याधीने तु प्रकाशतमसी द्विज ॥ 94 ॥

तद्वत्सृष्टि ससंहारां स्वतन्त्रः प्रकरोति च।

प्रकाशो ज्योतिषां तच्च श्रोत्रादीनां यथा मनः ॥ 95 ॥

शब्दादिके न संदृष्टे (1)तथाऽपि श्रुणुतेऽन्यथा।

तमसोऽन्यो यथाऽलोकश्चाज्ञानात्तत्परस्तथा ॥ 96 ॥

(1. ततोपि C. L.)

ज्ञानं तदेव ज्ञेयं च वह्नेर्ज्वाला यथैव हि।

वर्णऐर्विरहितं सर्वैर्नीरूपत्वात्सितादिकैः ॥ 97 ॥

मधुरादिरसैस्तद्वत्कल्पनारहितं यतः।

मयूरकण्ठवत्सर्वैर्वर्णैस्तदुपचर्यते ॥ 98 ॥

अनुभावाद्रसानां च तथा सर्वरसात्मकः।

सर्ववर्णरसैर्हीनो युक्तस्चातस्स्मृतोऽच्युतः ॥ 99 ॥

सर्वज्ञस्सर्ववेत्तृत्वाद्दर्शस्सर्वत्र दर्शनात्।

साम्यात्सर्वेश्वरश्चैव यतस्सर्वज्ञतादिभिः ॥ 100 ॥

युक्तश्चान्तस्सर्वशक्तिः षाङ्गुण्यमहिमान्वितः।

स्वाधीनश्च स्वतन्त्रत्वात्पुराणत्वादनादि तत् ॥ 101 ॥

न ह्यस्यान्तोस्त्यतोऽनन्तस्तृप्तत्वाद्दुः खवर्जितः।

अमूर्त एव सर्वेशो ह्यभ्यासादुपलभ्यते ॥ 102 ॥

यथा काष्ठान्तराद्वह्निर्घृतं क्षीरान्तराद्यथा।

स्वानुभावाद्विना नैव वक्तुं संयुज्यते यथा ॥ 103 ॥

माधुर्यमिक्षुसंस्थं च अमूर्तमुपलभ्यते।

एवं स्वदेहगं देवं परमात्मानमव्ययम् ॥ 104 ॥

हेयोपादेयरहितं सुसितानन्दविग्रहम्।

प्रमाणैरपरिच्छैद्यं यतस्संविन्मयं महत् ॥ 105 ॥

विभाति हृदयाकाशे येषां मायाविवर्जितम्।

एष नारायणो देवस्सर्व्रोपाधिविवर्जितः ॥ 106 ॥

स्वात्मसंवेदनत्वाद्द्यो विना लक्ष्यः परः प्रभुः।

तमाश्रयस्वानिर्देश्यं ज्ञानेन परमेण च ॥ 107 ॥

यच्चोपमानै रहितं व्यवहारैर्धियोऽक्षगैः।

कारणं तदनौपम्यं ये विदन्त्यभयास्तु ते ॥ 108 ॥

भावातीतं परं ब्रह्म स्फटिकामलसन्निभम्।

मोक्षं यान्ति च ते मुक्ताः स्थितिस्तेषां परे पदे ॥ 109 ॥

नानाभेदेन भेदानां निवसत्येक एव हि।

न तस्य विद्यते मानं न च रूपं महात्मनः ॥ 110 ॥

तेजोवाय्विन्दुभावेन, पद्मसूत्रायुतायुतात्।

कोठ्यंशेन तु मानेन सुसूक्ष्मेषु स्थितोऽणुषु ॥ 111 ॥

किञ्चिच्च तेभ्यः स्थूलेषु (1)स्थूलज्योतिः पुरोदितात्।

प्रमाणात्संस्थितो व्यापी परमात्मा ह्यधोक्षजः ॥ 112 ॥

(1. स्थूलत्वेन C. L. 1 स्थूलवच्च A.)

वाय्वात्मना स भूतानां स्थितः कुटिलभाविनाम्।

सर्गो रूपेण धातूनां पार्थिवानामशेषतः ॥ 113 ॥

स्थितःषड्रसरूपेण सर्वौषधिषु सर्वगः।

अनेकाबिस्च संज्ञाभिस्तमव्ययमुपासते ॥ 114 ॥

ईश्वरत्वेन विप्रेन्द्र पुरुषत्वेन चैव हि।

शिवसूर्यात्मकत्वेन सोमत्वेन तथैव च ॥ 115 ॥

अग्नीषोमात्मकत्वेन शब्दत्वेनापि वै पुनः।

ज्योतिर्ज्ञानात्मकत्वेन कालत्वेन च नारद ॥ 116 ॥

जीवक्षे(1)त्रात्मकत्वेन भूतात्मत्वेन वै तथा।

एवमेकः परो देवो नानाशक्त्यात्मरूपधृत् ॥ 117 ॥

(1. क्षेत्रज्ञकत्वेन C. L.)

नारायणः परं ब्रह्म निष्ठा सन्ब्रह्मवेदिनाम्।

\[सनिदर्शनमुपासकानां ब्रह्मसम्पत्तिनिरूपणम्\] 4-16

यद्वन्महापुरस्यान्तर्यायिनः प्रविशन्ति च ॥ 118 ॥

सर्वदिग्बहुनिर्माण(?)स्तद्वद्विष्णोरुपासकाः।

ध्येयेष्वीश्वरभूतेषु ध्यायिनस्तु सदैव हि ॥ 119 ॥

विशन्ति क्षीणमोहाश्च यथा क्षीणामृता द्विज।

कला या ऐन्दवास्सूर्ये तद्वद्विष्णौ च योगिनः ॥ 120 ॥

मेघाद्धारागणेनैव पृथगम्बुगतं क्षितौ।

प्राप्नोत्यैक्यं तथा सर्वे भगवत्यपि योगिनः ॥ 121 ॥

यथाऽनेकेन्धनादीनि संप्रविष्टानि पावके।

अलक्ष्याणि च दग्धानि तद्बद्ब्रह्मण्युपासकाः ॥ 122 ॥

सरित्सङ्घाद्यथा तोयं संप्रविष्टं महोदधौ।

अलक्ष्यश्चोदके भेदः परस्मिन् योगिनां तथा ॥ 123 ॥

उपासते यमात्मज्ञा यतस्सूर्यो विराजते।

तमाश्रय मुने शश्वद्यस्य कोठ्यंशजा वयम् ॥ 124 ॥

तथा सहस्रमूर्धा यः सहस्राक्षस्सहस्रपात्।

सहस्रबाहुभिः पूर्णस्सहस्रात्मधरः प्रभुः ॥ 125 ॥

सहस्रदीप्तिभिः स्फीतः श्रीनिवासः किरीटवान्।

श्रीवत्सवक्षा विप्रेन्द्र कौस्तुभाद्यैरलङ्खृतः ॥ 126 ॥

चन्द्रार्कौ नयनोद्देशे जिह्वासङ्घे(स्थाने?)सरस्वती।

यस्योच्छ्वासश्च पवनस्तस्मादूर्ध्वस्तु कावधौ (?) ॥ 127 ॥

श्रोत्रोद्देशे दिशो यस्य विदिशो यस्य बाहवः।

पातालादौ तलं यस्य विज्ञेयं पादसन्ततौ ॥ 128 ॥

प्रभा यस्य च कालाग्निर्जीमूताः (2)केशसन्ततिः।

रोमाणि यस्य विबुधा ऋषयो रोमकूपगाः ॥ 129 ॥

(2. कच.)

मुखेऽग्निरापस्स्वेदो वै ग्रहा ऋक्षादयो मलम्।

मलमस्योपचारत्वान्नत्वेवं परमार्थतः ॥ 130 ॥

इदमुक्तं मया ब्रह्मन् ब्रह्मतत्त्वं यथार्थतः।

यज्ज्ञात्वा न पुनर्भूयो भवमेष्यसि सङ्कुलम् ॥ 131 ॥

खवत्सर्वगतं चैव यद्यप्यस्मिंश्चराचरे।

स्थितं ज्ञानं विना विप्र तथाऽपि हि सुदुर्लभः ॥ 132 ॥

इति श्री पाञ्चरात्रे जयाख्यसंहितायां शुद्धसर्गब्रह्मतत्त्वाख्यानं नाम चतुर्थः पटलः।

 \* \* \* \* \*

 पटलः - 5

अथ ब्रह्मज्ञानोत्पत्त्याख्यानं नाम पञ्चमः पटलः 5-1

नारद :---

ब्रह्माभिन्नं विभो ज्ञानं श्रोतुमिच्छामि तत्त्वतः।

येन सम्प्राप्यते ज्ञेयमन्तःकरणसंस्थितम् ॥ 1 ॥

\[ज्ञानस्य योगाभ्यासैकलभ्यत्वम्\] 5-2

श्रीभगवान् ---

सर्वोपाधिविनिर्मुक्तं ज्ञानमेकान्तनिर्मलम्।

उत्पद्यते(1) हि युक्तस्य योगाभ्यासात्क्रमेण तत् ॥ 2 ॥

(1. तेऽभि A)

तेन तत्प्राप्यते विप्र अन्यथा दुर्लभं भवेत्।

नारद :---

कथमेवंविधं ज्ञानमुत्पद्येत जगत्प्रभो ॥ 3 ॥

यतस्स्याज्ज्ञेयसमता एतद्विस्तरतो वद।

\[भगवच्छक्तिसामर्थ्याद्गुणसाम्यापत्त्या स्वात्मस्वरूपजिज्ञासोत्पत्तिः\] 5-3

श्रीभगवान् ---

संसारपादपस्थानां फलानां चैव नारद ॥ 4 ॥

पव्ककर्मरसानां च भ्रान्तानां भवसागरे।

भगवच्छक्तिसामर्थ्याद्गुणसाम्यं भवेत्क्षणात् ॥ 5 ॥

तत्साम्यात्कर्मसमता जायते समनन्तरम्।

तत्समत्वाद्विचारस्तु प्रवर्तेतात्मलाभदः ॥ 6 ॥

कोऽहं किमात्मकश्चैव किमिदं दुःखपञ्जरम्।

यत्राहमसमाश्वस्तस्संस्थितस्सर्वदैव हि ॥ 7 ॥

इति मत्त्वा ततो याति निष्पन्नस्य गुरोर्गृहम्।

\[विविदिषयोपसन्नस्य शिष्यस्याधिकारानुगुणमुपाये नियोज्यत्वम्\] 5-4

ज्ञात्वा तस्यातुरत्वं च सर्वज्ञो गुरुमूर्तिगः ॥ 8 ॥

भाति (व?) व्यापृतिकं बृध्वा तं तथा विनियोजयेत्।

सोपलब्धे तु निर्बीजे स्वसामर्थ्यात्परे पदे ॥ 9 ॥

निर्वाणे तु निरातङ्के सानन्दे चिन्मये तु वा।

मान्त्रेऽधिक्रियम्(?) वाऽपि भोगमोक्षप्रदक्षमे ॥ 10 ॥

\[स्वाधिकारानुगुणं मन्त्राराधने प्रवृत्तस्य ज्ञानोदयप्रकारः\] 5-5

मन्त्राराधनसक्तस्तु तत्सिद्धीनामलोलुपः।

भक्तस्तद्ध्याननिष्ठश्च तत्क्रियापरमो महान् ॥ 11 ॥

तदाद्यभिमुखाकांक्षी ब्रह्मचर्यव्रते स्थितः।

भवं भावयते सम्यक् दुःखशोकप्रदं महत् ॥ 12 ॥

अनित्यमध्रुवं कष्टं जरामरणसङ्कुलम्।

द्वन्दयोगभयाक्रान्तमपर्याप्तमनश्वरम् ॥ 13 ॥

सदैतच्चिन्तनाच्छश्वत्तथा मन्त्राद्यनुग्रहात्।

नियमाच्चापि शारीरात्परं वैराग्यमावहेत् ॥ 14 ॥

वैराग्याच्च ततो विप्र विषयैः कलुषीकृतम्।

शरत्काले जलं यद्वच्चित्तमेति प्रसन्नताम् ॥ 15 ॥

प्रसन्नस्थिरतां याति निस्तरङ्ग इवोदधिः।

निवाताचलदीपाभमचलं बोधसम्मुखम् ॥ 16 ॥

यत्तच्चित्तमिवा(मथा)पन्नः पुमांश्चैतन्यलक्षणः।

संबोधं च तदाप्नोति तज्ज्ञानं परमं स्मृतम् ॥ 17 ॥

सैव चिद्धृदयाकाशे ह्युदेत्यादित्यवत्क्रमात्।

तेनाधिगम्यते ज्ञेयं यद्वत्सूर्योदयाज्जगत् ॥ 18 ॥

सम्बोधो ज्ञेयनिष्ठा सा तदाऽऽयाति शनैश्शनैः।

तदा समरसत्वं हि सह तेनैव तस्य हि ॥ 19 ॥

ज्ञेयज्ञप्तिकरं ज्ञानं क्रमोपेतं च नारद।

निर्वाणदमसङ्कीर्णमिदं ते संप्रकाशितम् ॥ 20 ॥

युक्तितस्तदभिन्नं च भेदवत्प्रतिभाति यत्।

तथाऽपीदं स्वभावेन विद्धि नातः परं तु वै ॥ 21 ॥

विद्यते ब्रह्मशार्दूल किं वा तत्र प्रवर्तते।

यथेदं ते मया विप्र स्वालोकं प्रकटीकृतम् ॥ 22 ॥

अनुभूतं न भूयस्त्वं मया वस्तुं हि शक्ष्य(1)से।

\[ब्रह्ममो दुरवबोधत्वम्\] 5-6

अवाच्ये वर्तते कुत्र वाग् वै संवेदनं विना ॥ 23 ॥

(1. क्यते C. L.)

षण्णां यद्वद्रसानां च स्वादुत्वं नानुभूयते।

प्राकृतैः सरणैस्तद्वन्नाभिव्यक्तिं(2) बहिर्व्रजेत् ॥ 24 ॥

(2. क्तं C. L.)

केवलं ह्युपमानेन तत्प्रत्यक्षं प्रकाश्यते।

प्रवर्तनार्थं मन्दानां नामन्दानां तु वै पुनः ॥ 25 ॥

योगी समरसत्वेन वेदय त्वं विचारतः।

(3)तस्मात्त्वमेव विप्रेन्द्र अनुभूतं स्थिरीकुरु ॥ 26 ॥

(3. समत्वमेतत् A.)

लयमेष्यसि येनात्र (4)निजानन्दे ह्यनूपमे।

भूतानन्दस्वरूपेण त्यक्त्वा सम्यक्परिग्रहम् ॥ 27 ॥

(4. निरा A.)

निवेदितं मया यत्ते तत्त्द्वाच्यं न जातु वै।

त्वया यदनुभूतं च तदानीं मयि मन्यसे ॥ 28 ॥

सर्वोपमानरहितं वागतीतं स्ववेदनम्।

अस्तीति परमं वस्तु निरालम्बमतीन्द्रियम् ॥ 29 ॥

आत्मन्यानन्दसंस्थस्य व्यज्यते करणैर्विना।

करणाः प्राकृतास्सर्वे चित्तजाश्च विशेषतः ॥ 30 ॥

\[मन्त्रसमाघ्योर्मन्त्रस्य सुकरोपायत्वम्\] 5-7

उपायमत्र मन्त्रौघास्समन्त्रास्ते च सिद्धिदाः।

तस्मान्मुद्रादिकरणा भावजाश्च समाधयः ॥ 31 ॥

क्रियोपेतास्तथा मन्त्राः सर्वे सद्वस्तु(5)साधकाः।

विघ्नायुतसहस्रं तु परोत्साहसमन्वितम् ॥ 32 ॥

(5. वाचकाः C. 1.)

प्रहरन्त्यनिशं तच्च सर्व(स्या)भिमुखस्य च।

मन्त्रपूर्वं हि यत्किञ्चित्स्थूलं ब्रह्मव्यपेक्षया ॥ 33 ॥

विघ्नजालस्य सर्वस्य वीर्यध्वंसकरं स्मृतम्।

यथाग्नेर्दाहसामर्थ्यमुदकेन निपात्यते ॥ 34 ॥

मायारूपस्तु विघ्नौघो मन्त्राद्यैरुपहन्यते।

निकटस्था यथा राज्ञस्त्वन्येषां साधयन्ति च ॥ 35 ॥

सिद्धिं राजोपगां शीघ्रमेवं मन्त्रादयः परम्।

ज्ञात्वैवं सर्वदा विप्र य आस्ते मत्परायणः ॥ 36 ॥

अभीप्सितेन मार्गेण निष्पद्येताचिरात्तु सः।

इति श्रीपाञ्चरात्रे जयाख्यसंहितायां ब्रह्मज्ञानोत्पत्त्याख्यानं नाम पञ्चमः पटलः॥

 \* \* \* \* \*

 पटलः - 6

अथ मुक्यमन्त्रोद्धारो नाम षष्ठः पटलः॥ 6-1

नारद :---

त्वत्प्रसादेन भगवन्संविल्लव्धा मया परा।

मनसश्चञ्चलत्वाच्च नहि मे स्थिरतां व्रजेत् ॥ 1 ॥

अतः पूर्वोदितान्सर्वानुपायान्कथयस्व मे।

अशेषांश्च क्रमेणैव भोगमोक्षफलप्रदान् ॥ 2 ॥

\[मन्त्रनिरूपणारम्भः\]

श्रीभगवान् ---

साधु नारद पृष्टोंऽहं सारभूतमिदं त्वया।

मन्त्रपूर्वं हि वै सर्वं यत्त्वया परिचोदितम् ॥ 3 ॥

तस्मान्मन्त्रं प्रवक्ष्यामि भुक्तिमुक्तिप्रदं शुभम्।

स्थूलसूक्ष्मस्वरूपेण नानासिद्धिफलप्रदम् ॥ 4 ॥

शक्त्यङ्गावरणोपेतमनेकाद्भुतदर्शनम्।

\[मातृकापीठपरिकल्पनाप्रकारः\] 6-2

भूमिभागे समे शुद्धे मृद्गोमयसुलेपिते ॥ 5 ॥

पञ्चगव्येन संसिक्ते चन्दनाद्युपलेपिते।

निवाते च सुसंछन्ने(1) धूपैरप्यगिवासिते ॥ 6 ॥

(1. सुसंप A.)

मृदुकल्हारकुसुमैः केवलैः कुसुमैः शुभैः।

प्रणवादिनमोन्तेन स्वनाम्ना पूज्य वै पुरा ॥ 7 ॥

परिजप्याथ बहुशो मृदं भूमौ प्रसार्य च।

चतुरश्रं सुवृत्तं च द्विहस्तं हस्तमेव वा ॥ 8 ॥

सुसमं मातृकापीठं कृत्वा प्रस्तार्य तामपि।

\[अक्षरेषु विभाव्यो भगवतः स्थितिभेदः\] 6-3

एकैव भिन्नवर्गा च वर्गान्तेऽप्यसमाक्षराः ॥ 9 ॥

षोडशाक्षर आद्यस्तु अकाराद्यो द्विजोत्तम।

विसर्गान्तस्थितस्तस्मिन्नग्नीषोमात्मकः प्रभुः ॥ 10 ॥

पञ्चार्णानां तु पञ्चानां वर्गाणां परमेश्वरः।

(1)सुस्थितः कादिमान्तानां तत्त्वात्मत्वेन सर्वदा ॥ 11 ॥

(1. सं. Y)

जाग्रदादिक्रमेणैव स्थितोऽवस्थात्मनात्र वै।

यादिवान्ते चतुर्वर्णे वर्गे विप्रेन्द्र (2)सत्तमे ॥ 12 ॥

(2. सप्त. Y)

तुर्यातीतात्मरूपेण शादिक्षान्तेषु संस्थितः।

आलोकस्तीक्ष्णता व्याप्तिर्ग्रहणं क्षेपणेरणे ॥ 13 ॥

पाकः प्राप्तिरिति ह्यष्टौ सूर्यभागे व्यवस्थिताः।

अकारादिषु ह्वस्वेषु वर्णेष्वेतेष्वनुक्रमात् ॥ 14 ॥

द्रवता शैत्यभावाश्च तृप्तिःकान्तिः प्रसन्नता।

रसताऽऽह्लाद् आनन्दो ह्यष्टौ चान्द्रास्त्विमा मताः ॥ 15 ॥

आकारादिषु दीर्घेषु संस्थिता मातृकात्मना।

अविनाभावरूपेण अन्योन्येन सदैव हि ॥ 16 ॥

अष्टानामपि चाष्टौ तु संस्थिता बहिरन्तरे।

क्ष्मादितत्त्वसमूहस्तु पुरुषान्तः क्रमेण तु ॥ 17 ॥

जाग्रत्स्वप्नसुषुप्तं च तुर्यमूर्ध्वेऽत्र वर्तते।

संस्थितः परमालोकशब्दो नित्योदितः परः ॥ 18 ॥

परानन्दश्च समता वेद्यवेदकवर्जितः।

स्वरूपमेतत्कथितं तुर्यातीतात्मनो विभोः ॥ 19 ॥

\[एवं भगवतः स्थितिं विभाव्योल्लिख्यमानानामक्षराणं भगवन्मातृकादेहरूपता\] 6-4

इति वर्णप्रभावं च व्यापकं चानुभूतिगम्।

बुध्वा च लिपिरूपेण संलिखेद्येन केनचित् ॥ 20 ॥

संवेद्योऽपि जनेनैव न लिपिर्विप्र मातृकाः।

परमः पुरुषो दिव्यो योऽनुभूतः पुरा त्वया ॥ 21 ॥

तस्यायं मातृकादेहः चतुर्धा संव्यवस्थितः।

\[मातृकायाः स्वविग्रहे न्यासक्रमः\] 6-5

सूत्रेण मणयो यद्वत्प्रोतास्त्वेकेन नारद ॥ 22 ॥

तद्वद्वर्णा मया तन्तुस्वरूपेणाव्ययात्मना।

इति चेतसि वै कृत्वा मन्त्रानुद्धरते च यः(1) ॥ 23 ॥

(1. यत् CL.)

दृष्टादृष्टफलप्राप्तिस्तस्य मन्त्रात्प्रजायते।

एवं स्वविग्रहे न्यस्य मातृकां मन्त्रमात्रकाम् ॥ 24 ॥

वस्तुपूर्णेषु तत्त्वेषु स्वेषु स्वेषूदितेषु च।

स्नात्वा शुक्लाम्बरधरस्स्रक्चन्दनविभूषितः ॥ 25 ॥

\[मन्त्रमातृकोद्धारक्रमः\] 6-6

तामेव प्रस्तरेन्मन्त्री अष्टवर्गां पृथक्स्थिताम्।

अष्टारे तु महाचक्रे मध्यतः सुविभूषिते ॥ 26 ॥

प्रागरादि क्षकारान्तमवर्गादिक्रमेण तु।

मघ्यतः प्रणवं लिख्य वर्णचक्रं प्रभुं परम् ॥ 27 ॥

एकैकं तु स्वसंज्ञाभिश्चक्रारेष्वक्षरं लिखेत्।

यावन्निष्पद्यते वर्गस्स्थितः स्वैस्स्वैररान्तरे ॥ 28 ॥

स्वख्यञ्जनसंयुक्तां मातृकामग्रतो यजेत्।

\[मातृकापूजनप्रकारः\] 6-7

पाद्यार्घ्यपुष्पधूपेन दीपेन च विलेपनैः ॥ 29 ॥

फलमूलादिनैवेद्यैरोंनमोमन्त्रमातृके।

संपूज्यश्च ततो भक्त्या मातृकाविग्रहः पुमान् ॥ 30 ॥

प्रागुक्तेन स्वनाम्ना वै प्रणत्या प्रणवेन च।

स्वाभिधाभिः क्रमेणातो ह्येकैकं चाक्षरं यजेत् ॥ 31 ॥

मध्याह्नभास्काराकारं प्रस्फुरन्तं विचिन्त्य च।

\[भगवद्रूपाणामक्षराणामकारादिक्रमेणाभिधाभेदः\] 6-8

अकारश्चाप्रमेयश्च प्रथमो (भवो ) व्यापकः स्मृतः ॥ 32 ॥

आदिदेवस्तथाऽऽकार आनन्दो गोपनः स्मृतः।

रामसंज्ञ इकारश्च इष्ट इद्धः प्रकीर्तितः ॥ 33 ॥

ईकारः पञ्च बिन्दुर्वै (2)विष्णोर्माया द्विजाधिप।

उकारो भुवनाख्यश्च उद्दाम उदयस्तथा ॥ 34 ॥

(2. विष्णु CL.)

ऊकार ऊर्जो लोकेशः प्रज्ञाधारस्तथैव च।

सत्यश्च ऋत्तधामा च ऋकारस्स तु चाङ्कुशः ॥ 35 ॥

ऋकारं विष्टरं विद्धि ज्वाला सैव (1)प्रसारणम्।

लिङ्गात्मा भगवान्प्रोक्तो लृकारस्तारकस्स्मृतः ॥ 36 ॥

(1. प्रधा A.)

ल्टृकारो दीर्घघोणश्च देवदत्तो विराट् स तु।

त्र्यश्र एकारसंज्ञस्तु जगद्योनिरिग्रहः ॥ 37 ॥

ऐश्वर्यं योगधाता च ऐ समैरावणस्स्मृतः।

ओकार ओतदेहश्च ओदनस्स च विक्रमी ॥ 38 ॥

और्वोऽथ भूधाराख्यश्च औस्स्मृतो ह्यौषधात्मकः।

त्रैलोक्यैश्वर्यदो व्यापी व्योमेशोऽङ्कार एव च ॥ 39 ॥

विसर्गः सृष्टिकृत्ख्यातो ह्यकारः परमेश्वरः।

कमलश्च करालश्च ककारः प्रकृतिः परा ॥ 40 ॥

खकारः खर्वदेहश्च वेदात्मा विश्वभावनः।

गदध्वंसी गकारश्च गोविन्दस्स गदाधरः ॥ 41 ॥

घकारश्चैव घर्मांशुस्तेजस्वी दीप्तिमान्स्मृतः।

ङकार एकदंष्ट्रश्च भूतात्मा विश्वभावकः ॥ 42 ॥

चकारश्चंचलश्चक्री चन्द्रांशुस्स च कथ्यते।

छकारः छलविध्वंसी छन्दश्छन्दःपतिः स्मृतः ॥ 43 ॥

अजितो जन्महन्ता च जकारस्स च शाश्वतः।

झषो झकारः कथितः सामात्मा सामपाठकः ॥ 44 ॥

उत्तमस्त्वीश्वराख्यश्च ज्ञकारस्तत्त्वधारकः।

चान्द्री टकार आह्लादो विश्वाप्यायकरः स्मृतः ॥ 45 ॥

ठकारः कौस्तुभः प्रोक्तो नेमिर्धाराधरस्तथा।

डकारो दण्डधारश्च मौसलोऽखण्डविक्रमः ॥ 46 ॥

ढकारो विश्वरूपश्च वृषकर्मा प्रतर्दनः।

णकारोऽभयदश्शास्ता वैकुण्ठः परिकीर्तितः ॥ 47 ॥

ताललक्ष्मा तकारश्च वैराजस्स्रग्धरस्स्मृतः।

धन्वी भुवनपालश्च थकारस्सर्वरोधकः ॥ 48 ॥

दत्तावकाशो दमनो दकारश्शान्तिदः स्मृतः।

धकारः शार्ङ्रधृ(1)द्धर्ता माधवश्च प्रकीर्तितः ॥ 49 ॥

(1. द्धामा A)

नरो नारायणः पन्था नकारस्समुदाहृतः।

पकारः पद्मनाभश्च पवित्रः पश्चिमाननः ॥ 50 ॥

फकारः फुल्लनयनो लाङ्गली श्वेतसंज्ञिकः।

बकारो वामनो ह्रस्वः पूर्णाङ्गस्स च गीयते ॥ 51 ॥

भल्लायुधो भकारश्च ज्ञेयस्सिद्धिप्रदो ध्रुवः।

मकारो मर्दनः कालः प्रधानः परिपठ्यते ॥ 52 ॥

चतुर्गतिर्यकारस्तु स सूक्ष्मश्शङ्ख उच्यते।

अशेषभुवनाधारो रोऽनलः कालपावकः ॥ 53 ॥

लकारो विबुधाख्यस्तु धरेशः पुरुषेश्वरः।

वराहश्चामृताधारो वकारो वरुणस्स्मृतः ॥ 54 ॥

शकारः शङ्करः शान्तः पुण्डरीकः प्रकीर्तितः।

नृसिह्मश्चाग्निरूपश्च षकारो भास्करस्तथा ॥ 55 ॥

सकारश्चामृतं तृप्तिस्सोमस्तु परिपठ्यते।

सूर्यो हकारः प्राणस्तु परमात्मा प्रकीर्तितः ॥ 56 ॥

अनन्तेशः क्षकारस्तु वर्गान्तो गरुडस्स्मृतः।

अशेषसंज्ञा वर्णानामित्येताः परिकीर्तिताः ॥ 57 ॥

अनुलोमविलोमे नर्णाद्वर्णस्य वै पुनः।

संख्या संज्ञा च या सम्यक्सामान्या सा महामते ॥ 58 ॥

\[भगवदंशभूतानामक्षराणामङ्गाङ्गिभावेन मिथःसङ्गातानां मन्त्रोत्पत्तिहेतुता\]

एते भगवदंशाश्च शब्दा भास्वरविग्रहाः।

कारणं सर्वमन्त्राणां भगवच्छक्तिबृंहिताः ॥ 59 ॥

परस्पराङ्गभावेन मन्त्रोत्पत्तिं(2) व्रजन्ति च।

चराचरेऽस्मिंस्तन्नास्ति यदमीभिर्न भावितम् ॥ 60 ॥

कृत्वैवं भावगां व्याप्तिं वर्णानां (3)पूजनक्रिया।

\[पन्त्रोद्धारक्रमः\] 6-9

स्वहृच्चक्रेऽथ भूमिष्ठे ततो मन्त्रान्समुद्धरेत् ॥ 61 ॥

(3. पूजनं त्रिधा. Y)

वर्गान्तमाद्यं बीजं तु सप्तवर्गाद्विभेदितम्।

पञ्चबिन्दुयुतं मूर्ध्नि व्योमेशेन नियोजितम् ॥ 62 ॥

इदं बीजवरं दिव्यं सर्वकामफलप्रदम्।

अनन्तेशात्तृतीयं तु स्वरवर्गान्तयोजितम् ॥ 63 ॥

द्वितीयं तस्य तद्बीजं जरामृत्युभयापहम्।

स्वराद्यं पञ्चमं चैव पञ्चविंशेन योजितम् ॥ 64 ॥

तयोराद्यं लिखेद्बीजं भोगमोक्षप्रदं शुभम्।

नमस्कारपदोपेतं सर्वशक्त्याश्रयं प्रभुम् ॥ 65 ॥

एतद्वर्णत्रयं देहः स्थूलभासो मम द्विज।

भूतदे(1)हव्यपेक्षायां किञ्चित्सूक्ष्मश्च नारद ॥ 66 ॥

(1. भेद A)

परमूर्त्त्यन्तरेणैव स्थूल एव विभाति च।

अत्युत्कृष्टगुणैर्युक्तो ह्यदृश्यो यस्य कस्यचित् ॥ 67 ॥

अपि चेत्केवलस्सर्वामर्थसिद्धिं प्रयच्छति।

किं पुनर्मूर्त्तिमन्त्रेण द्वादशार्णेन संयुतः ॥ 68 ॥

पदं नारायणायेति कुर्याद्विश्वात्मने ततः।

हीं स्वाहाकारसंयुक्तो मूर्त्तिमन्त्रो ह्ययं स्मृतः ॥ 69 ॥

\[मन्त्रमहिमानुवर्णनम्\] 6-10

सङ्कल्पाकल्परूपस्तु त्र्यर्णस्याद्योदितस्य च।

अणिमादिगुणाधारः पातालोत्थानसिद्धिदः ॥ 70 ॥

मोक्षदो मोक्षकामस्य भोगकामस्य भोगदः।

राज्यदो राज्यकामस्य धनकामस्य भूतिदः ॥ 71 ॥

यान्यान्प्रार्थयते कामान्सर्वान्वै साधकाय च।

द(दा)त्युच्चारमात्रेण सम्यक्तद्भावितात्मने ॥ 72 ॥

\[देवताध्यानम्\] 6-11

अनादिनिधनं देवं जगत्स्रष्टारमीश्वरम्।

ध्यायेच्चतुर्भुज विप्र शङ्खचक्रगदाधरम् ॥ 73 ॥

चतुर्वक्त्रं सुनयनं सुकान्तं पद्मपाणिनंम्।

वैकुण्ठं नरसिह्मास्यं वाराहं कपिलाननम् ॥ 74 ॥

शुक्लं खगेश्वरारूढं सर्वाभग्णभूषितम्।

सर्वलक्षणसंपन्नं माल्याम्बरधरं विभुम् ॥ 75 ॥

किरीटकौस्तुभधरं कर्पूरालिप्तविग्रहम्।

सूर्यायुतसहस्राभं सर्वदेवनमस्कृतम् ॥ 76 ॥

\[लक्ष्म्यादीनां भगवद्रूपे नित्यसान्निध्यम्\] 6-12

लक्ष्मीः कीर्त्तिर्जया माया देव्यस्तस्याश्रितास्सदा।

स्वशक्तिनिचयोपेता निराकारास्तु निष्कलाः ॥ 77 ॥

सूर्यस्य रश्मयो यद्वदूर्मयश्चाम्बुधेरिव।

सर्वैश्वर्यप्रभावेन कमला श्रीपतेस्तथा ॥ 78 ॥

नानाविशेषलक्ष्मीभिः कोटिसङ्ख्याभिरावृता।

कीर्त्तिस्तथाविधेर्देव (नैव ) विधिना विग्रहे विभोः ॥ 79 ॥

तन्नास्ति यन्न हि तया व्याप्तं सामान्यदेहया।

यस्य या च यदा कीर्तिस्स्वसामर्य्यात्प्रजायते ॥ 80 ॥

सा सा विप्र स्मृता सर्वा विशेषप्रतिपत्तिभिः।

जया जयेश्वरस्यैवं व्याप्तिमावेन संस्थिता ॥ 81 ॥

या काचिद्विद्यते माया जगत्यस्मिन् सुरादिषु।

भगवन्माययोद्भूतां तां विद्धि परमां तु वै ॥ 82 ॥

तदीयं निष्कलं रूपं मुक्त्वा वै पारमार्थिकम्।

कोऽस्मिंस्तत्त्वोदधौ चास्ति चतुर्धा मुनिसत्तम ॥ 83 ॥

भगवच्छक्तिभिस्सम्यगाभिर्योगविभागतः।

स्वालोकज्ञानसामर्थ्यात्साकारत्वमुपागताः ॥ 84 ॥

\[लक्ष्म्यादीनां ध्यानप्रकारः\] 6-13

द्यातव्यास्साधकेन्द्रेण यस्य स्त्रीश्च(स्त्रियश्चास्य )स्वसिद्धये।

एकवक्त्रा द्विनेत्राश्च द्विभुजाश्चारुकुण्डलाः ॥ 85 ॥

पद्मगर्भनिभाः कान्ता मेखलादाममण्डिताः।

श्वेतमाल्याम्बरधरा हारकेयूरभूषिताः ॥ 86 ॥

सर्वलक्षणसंपन्नाः पीनोन्नतपयोधराः।

प्रबुद्धोत्पलविस्तीर्णलोचनाश्च स्मिताननाः ॥ 87 ॥

चलद्द्विरेफपटलतुल्यैर्युक्तास्तथाऽलकैः।

ललाटतिलकैश्चित्रैर्विविवैः परिमण्डिताः ॥ 88 ॥

आरक्ताधररक्ताश्च वंशमुक्ताफलद्विजाः।

अर्धचन्द्रललाटाश्च श्लक्ष्मकुञ्चितमूर्धजाः ॥ 89 ॥

पाशाङ्कुशधरा देव्य(1): सर्वकामार्थसाधकाः।

पूर्वादिदिग्विभागस्थाः केसरारेषु नारद ॥ 90 ॥

(1. व्याः CL.)

बद्धपद्मासनाश्चैव देवदेवस्य संमुखाः।

\[लक्ष्म्यादिमन्त्रनिरूपणोपक्रमः\]

मन्त्रांस्तासां प्रवक्ष्यामि पूजार्थं विविधानथ ॥ 91 ॥

यैस्समारादिताः शश्वदभीष्टं साधयन्ति च।

मूलमन्त्राद्द्वितीयं यत्केवलं बीजनायकम् ॥ 92 ॥

सामान्यं हृदयं ह्येतत्सर्वासां परिकीर्त्तितम्।

मूर्त्तिमन्त्रचतुष्कं तु क्रमेणासां पृथक्शृणु ॥ 93 ॥

\[लक्ष्मीमन्त्रः\] 6-14

प्रणवं चोद्धरेत्पूर्वं हृद्बीजं तदनन्तरम्।

द्विरक्षरे पदं लक्ष्म्यै प्राङ्गमोन्तं निवेश्य च ॥ 94 ॥

ततः परमशब्दं तु तदन्ते पुरुषेशव्रम्।

वर्गान्तमास्वरोपेतं वस्थितायै पदं न्यसेत् ॥ 95 ॥

भूयस्तद्धृदयं बीजं श्रीं ह्रीं बीजद्वयं ततः।

स्वाहासमन्वितं विप्र प्रणवाद्यं च मन्त्रराट् ॥ 96 ॥

मूर्त्तिमन्त्रसमेतस्तु लक्ष्म्याख्यो (2)द्विदशाक्षरः।

\[कीर्त्तिमन्त्रः\] 6-15

हृद्बीजं प्रणवाद्यं तु पदं कीर्त्त्यै ततो नमः ॥ 97 ॥

(2. द्वा A.)

सदोदितानन्दपदं विग्रहायै पदं त्वनु।

हीं क्ली स्वाहासमेतस्तु प्राक्संख्यं कीर्तिमन्त्रराट् ॥ 98 ॥

\[जयामन्त्रः\] 6-16

हृद्बीजं प्रणवोपेतं जयायै त्र्यक्षरं नमः।

स्वराद्यं(3) जितशब्दश्च धामा वर्णद्वयं ततः ॥ 99 ॥

(3. त्मा. A)

वस्थितायै पदं कृत्वा तद्धृद्बीजं न्यसेत्पुनः।

अशेषभुवनाधारावस्थितं च तृतीयकम् ॥ 100 ॥

व्योमेशपञ्चबिन्दुस्स्यात्स्वाहा तदनु नारद (वै पदम्)।

पर्णद्विदशसंख्यश्च जयाख्यौ मन्त्र उत्तमः ॥ 101 ॥

प्राग्बीजं प्रणवाद्यं च मायायै च ततो नमः।

मोहातीतपदं चाथ नान्तं तदनु योजयेत् ॥ 102 ॥

द्वितीयस्वरसंयुक्तं दकारं तदनन्तरम्।

शृतायै त्र्यक्षरश्शब्दौ मायाबीजं ततो भवेत् ॥ 103 ॥

प्रधानमनलारूढं चतुर्थस्वरभूषितम्।

त्रैलोक्यैश्वर्यदेनैव युक्तं स्वाहान्तमुद्धरेत् ॥ 104 ॥

मायामन्त्रश्च पूर्वेषां वर्णसंख्यासमस्स्मृतः।

\[हृदाद्यङ्गमन्त्रनिरूपणम्\]

अङ्गानि देवदेवस्य कथयिष्यामि तत्त्वतः ॥ 105 ॥

सन्नद्धः साधको यैस्तु अवध्यस्त्रिदशैरपि।

साधयेत्सर्वकार्याणि यान्यायुस्सुखदानि च ॥ 106 ॥

भक्तस्तद्भावितात्मा च यदि मन्त्रक्रियापरः।

\[हृन्मन्त्रः\] 6-18

अनन्तपूर्वं यद्बीजं बिन्दुभूषितमुद्धरेत् ॥ 107 ॥

नमोऽन्तं प्रणवाद्यं तु हृन्मन्त्रं विद्दि निष्कलम्।

अस्यैव मूर्त्तिमन्त्रो यस्तं ते वच्मि यथास्थितम् ॥ 108 ॥

प्रणवो बिन्दुसंभिन्नस्सूर्यस्सोमो विसर्गधृक्।

शुचिशब्दं ततः कुर्यादग्निरूपमथोद्धरेत् ॥ 109 ॥

दकारवर्णं तदनु प्रणवेनाप्यलङ्कृतम्।

हृदयाया नमस्कुर्यात् हृन्मन्त्रो मूर्तिसंयुतः ॥ 110 ॥

सप्तादशाक्षरो विप्र सर्वसिद्धिप्रदायकः।

\[शिरोमन्त्रः\] 6-19

द्वितीयस्वरसंयुक्तं तदेव शिरसि न्यसेत् ॥ 111 ॥

एवमुद्धृत्य च ततस्तस्यादौ प्रणवं न्यसेत्।

प्रणतिं चावसाने तु मूर्धानं विद्धि निष्कलम् ॥ 112 ॥

मुर्त्तिमन्त्रमथो वक्ष्ये अस्यैवानुचरस्तु यः।

प्रोद्धरेत्पद्मनाभाख्यं केवलं तादृशं त्वनु ॥ 113 ॥

अशेषभुवनाधारं फलं तस्यावसानगम्।

कालपावकसंस्थं वै तं च फान्तं द्विजोत्तम ॥ 114 ॥

अथोद्धरेत्प्राणसंज्ञ मदनेनोपरि स्थितम्।

शिरसे च पदं पश्चात्स्वाहा शब्दस्तदन्तगः ॥ 115 ॥

त्रयोदशाक्षरं विद्धि शिरोमन्त्रं तु नारद।

\[शिखामन्त्रः\] 6-20

प्रणवं प्रथमं दद्यात्सूर्याख्यं तदनन्तरम् ॥ 116 ॥

विष्णुनाऽलङ्कृतं मूर्ध्ना त्रैलोक्यैश्वर्यदेन च।

नमश्चास्यावसाने वै शि खामन्त्रश्च निष्कलः ॥ 117 ॥

मूर्त्तिमन्त्रमथास्यैव वच्मि सर्वार्थसिद्धिदम्।

पद्मनाभश्च(भं च )रारूढं(1) दकारं शङ्खमूर्ध्वगम् ॥ 118 ॥

(1. ढः S)

कुर्यात्तमोतदेहेन प्रोतं यत्नेन नारद।

केवलस्ताललक्ष्मातो रामोपेतो नरस्ततः ॥ 119 ॥

शिखायै वौषडन्तश्च शिखामन्त्रो ह्ययं स्मृतः।

सार्धत्रयोदशार्णश्च नानासिद्धिफलप्रदः ॥ 120 ॥

\[कवचमन्त्रः\] 6-21

नतिप्रणवमद्ये तु प्राणं व्योमविभूषितम्।

पञ्चमस्वरसंयुक्तं कवचार्णं(2) विनिर्दिशेत् ॥ 121 ॥

(2. न्तं A)

(3)कृष्णस्य मूर्त्तिमन्त्रे तु भुक्तिमुक्त्यर्थसिद्धिदम्।

प्रोद्धरेच्छङ्कराख्यं तु आनन्देनाभ्यलङ्कृतम् ॥ 122 ॥

(3. उ Y)

वराहस्थं तमेवाथ वैराजं केवलं ततः।

केवलं पुण्डरीकं तु केवलं कालपावकम् ॥ 123 ॥

चतुर्गतिसमारूढं वैकुण्ठं प्रोद्धरेत्ततः।

कवचाय पदं कुर्याद्धुङ्कारेण विभूषितम् ॥ 124 ॥

उभयात्मैष उक्तस्तु मन्रः पञ्चदशाक्षरः।

\[नेत्रमन्त्रः\] 6-22

नमोन्तः प्रणवाद्यश्च प्राणो व्योमविभूषितः ॥ 125 ॥

(4)औकारस्वरसंयुक्तो नेत्रमन्त्रस्तु निष्कलः।

पवित्रमनलारूढं कमलं गोपनाङ्कितम् ॥ 126 ॥

(4. आं. A)

केवलं शङ्करश्चान्ते रारूढं पश्चिमाननम्।

अजितश्चामृताधारस्संस्थितं प्रोद्धरेत्ततः ॥ 127 ॥

धरेशं केवलं दद्यान्नेत्राय त्र्यक्षरं पदम्।

तदन्ते च वौषट् कुर्यान्नेत्रमन्त्रो ह्ययं स्मृतः ॥ 128 ॥

त्रिपञ्चवर्णसंख्यस्तु सार्द्धार्णो द्विज सिद्धिदः।

\[अस्त्रमन्त्रः\] 6-23

नमः प्रणवमध्यस्थः परमात्मा ह्यनन्तरम् ॥ 129 ॥

सविसर्गःस एवास्त्रं(1) मूर्त्तिमन्त्रसमन्वितम्।

दत्तावकाशसंज्ञं वै मायाभूषितविग्रहम्र् ॥ 130 ॥

(1. स्र A.)

पवित्रं स्रग्धरारूढं तदूर्ध्वे चोदनं न्यसेत्।

मदनं(2) सत्यसंस्थं च पवित्रं ताललक्ष्मगम् ॥ 131 ॥

(2. दमनं A.)

भूयस्त(3)मनलस्थ च केवलं च ध्रुवं ततः।

तदन्ते चाप्रमेयं तु सोमाख्यं चोद्धरेत्ततः ॥ 132 ॥

(3. स्थ. A)

वैराजस्थं द्विजश्रेष्ठ सोऽपि चानलसंस्थितः।

गोपनेनाङ्कयेत्तं वै पिण्डोऽयं चतुरक्षरः ॥ 133 ॥

केवलं च ततः सूक्ष्मं फट्‌कारपदभूषितम्।

चतुर्दशस्वरं ह्यस्त्रमर्द्धाक्षरमन्वितम्र् ॥ 134 ॥

\[पूर्वं चतुर्वक्त्रतयोक्तस्य देवस्य नृसिह्माद्यास्यत्रयमन्त्राः\] 6-24

स्थिता नृसिह्मपूर्वेषु तान्वक्ष्यामि समासतः ॥ 135 ॥

सदेहाश्च पृथग्भागे(4) साङ्गास्सपरिवारकाः।

देवस्य वक्त्रमात्रेण ध्येयाः पूज्याश्च यत्नतः ॥ 136 ॥

(4. ग्या CL.)

विश्वाप्याययुतं विप्र प्रणवं पूर्वमुद्धरेत्।

अजितञ्चानलस्थं च ओदनेन समन्वितम् ॥ 137 ॥

चन्द्रिणञ्चोर्ध्वतः कृत्वा व्यापनस्तस्य चोपरि।

प्रोद्धरेज्जन्महन्तारं तदधस्सामपाठकम् ॥ 138 ॥

कुर्याच्चानलसंस्थं च र्उर्जं वै तदधः पुनः।

ऊर्ध्वे(5) व्यापी तथा ह्यादै भूधरश्च भवेत्क्रमात् ॥ 139 ॥

(5. ऊर्ध्वस्यापि A.)

पिण्डाक्षरमिदं विप्र द्वितीयस्य नमोन्तगम्।

ज्वलनायुतशब्दं च दीप्तये त्र्यक्षरं पदम् ॥ 140 ॥

नृसिह्मायेति च पदं स्वाहा तदनु योजयेत्।

ऊनविंशाक्षरो मन्त्रो मूर्तामूर्ते नृकेसरी ॥ 141 ॥

पूजितस्संस्मृतो ध्यातस्सञ्जप्तश्च ततो द्विज।

निहन्यात्सामयान्दोषांस्तथा भूतग्रहानपि ॥ 142 ॥

प्रोद्धरेत्प्रणवञ्चादौ सूर्य्याख्यं तदनन्तरम्।

तमेव लोकेशगतं व्योम चान्द्री(1) तदूर्ध्वतः ॥ 143 ॥

(1. न्द्रं A.)

रेफबीजमथादाय घर्मांशुं तदधो न्यसेत्।

तदधो ह्यनलं भूयः प्रज्ञाधारोपरि स्थितम्र ॥ 144 ॥

औषधात्माऽस्य चोर्ध्वे तु चान्द्री व्यापी क्रमाद्भवेत्।

अस्य पिण्डद्वयस्यान्ते नमस्कारं नियोजयेत् ॥ 145 ॥

\[कपिलमन्त्रः\] 6-25 

अनन्तभासाय पदं कपिलाय ततो भवेत्।

स्वाहासमन्वितं कुर्यान्मन्त्रं सप्तदशाक्षरम् ॥ 146 ॥

अत्युग्रं कपिलं नाम्ना सर्वद्वन्दोपशान्तिदम्।

प्रायस्चित्तविधौ नित्यं जप्तव्यस्सिद्धहेतुकः ॥ 147 ॥

\[वराहमन्त्रः\] 6-26 

तथाऽपवर्गप्राप्त्यर्थमचिरेण तु नारद।

प्रागोङ्कारमथादाय गोविन्दाख्यमथोद्धरेत् ॥ 148 ॥

पुरुषेश्वरमस्याथ ओतदेहं तदूर्ध्वगम्।

त्र्यैलोक्यैश्वर्यदोपेतं टकारस्तस्य चोपरि ॥ 149 ॥

अमृताख्यं वराहस्थमूकारं तदधो द्विज।

ओकारान्तं तदूर्ध्वे तु त्र्यैलोक्यैश्वर्यदं ततः ॥ 150 ॥

विश्वाप्यायसमायुक्तमस्यान्ते विन्यसेन्नमः।

कृष्णवर्णद्वयं दद्यात्पिङ्गलाय पदं ततः ॥ 151 ॥

वराहाय पदं स्वाहा मन्त्रस्सप्तदशाक्षरः।

शान्तिश्रीपुष्टिमारोग्यं कुर्यादाप्यायनं स्मृतम् ॥ 152 ॥

गोप्तव्यश्चैव जप्तव्यो वाराहो भुक्तिमुक्तिदः।

\[अथ कौस्तुभादिमन्त्रः\] 6-27

कौस्तुभाद्यङ्कुशान्तांश्च मन्त्रान्सर्वान्यथा शृणु ॥ 153 ॥

येषामनन्तविभवः शश्वदाराधनाद्भवेत्।

\[कौस्तुभमन्त्रः\]

कौस्तुभो व्योमसंभिन्नः परमात्मा ततो द्विज ॥ 154 ॥

ऊर्ध्वाधोऽनलसंभिन्नं कुर्यात्तदनु नारद।

अकारेणाङ्कितं तं वै तं तमूर्जेन कारयेत् ॥ 155 ॥

ततो व्योमान्वितो नेमी नमस्कृतिरनन्तरम्।

प्रभात्मने पदं दद्यात्कौस्तुभाय पदं ततः ॥ 156 ॥

स्वाहान्वितस्सप्रणवः कौस्तुभस्य प्रकीर्त्तितः।

षोडशार्णो महामन्त्रो नास्ति तद्यन्न साधयेत् ॥ 157 ॥

\[मालामन्त्रः\] 6-28

प्रोद्धरेत्प्रणवान्ते तु धरेशं तदधो न्यसेत्।

तृप्तिसंज्ञं च तस्याधो वरुणं विनिवेश्प च ॥ 158 ॥

मायाव्योमान्वितः पिण्डो नमस्कारसमन्वितः।

स्थलवर्णद्वयं दद्याज्जलोद्भूतपदं ततः ॥ 159 ॥

भूषिते वनमाले स्वाहा समेतं पदं ततः।

एकानविंशवर्णस्तु मालामन्त्र उदाहृतः ॥ 160 ॥

अभीष्टसिद्धिदो विप्र नित्यमाराधकस्य च।

\[पद्ममन्त्रः\] 6-29

प्रणवस्यावसाने तु वामनाख्यं नियोजयेत् ॥ 161 ॥

सोमाक्यं तदधो योज्य उद्दामोपरि संस्थितः।

त्र्यैलोक्यैश्वर्यदोपेतः पिण्डो नतिसमन्वितः ॥ 162 ॥

श्रीनिवासपदं दद्यात्पद्माय तदनन्तरम्।

स्वाहान्वितस्तु पद्मस्य मन्त्रः स्यात्त्रिदशाक्षरः ॥ 163 ॥

प्रयच्छत्यतुलां भूतिं भक्तानामक्षयां द्विज।

\[शंखमन्त्रः\] 6-30

प्रणवं पूर्वमादाय परमात्मानमुद्धरेत् ॥ 164 ॥

भेदयेद्भुवनान्तेन त्र्यैलोक्यैश्वर्यदेन तु।

नमस्कारं क्रमं कुर्यादेतदेवाक्षरं त्रिधा ॥ 165 ॥

महाशङ्खाय च स्वाहा शङ्खाख्यस्त्रिदशाक्षरः।

मन्त्रश्थुभतरः प्रोक्तो धियं विद्यां प्रयच्छति ॥ 166 ॥

\[चक्रमन्त्रः\] 6-31

शाश्वतः प्रणवान्ते तु रारूढस्सि(1)द्धिकृद्युतः।

तादृशश्चापि कमलः प्रफुल्लनयनस्ततः ॥ 167 ॥

(1. सृष्टि CL.)

केवलस्स्यात्तदन्ते तु ह्लादस्स्वरविवर्जितः।

परमात्मानमुद्धृत्य अङ्कुशाद्येन संयुतम् ॥ 168 ॥

और्वान्तेनाङ्कितं मूर्ध्ना तदन्तेयोजयेन्नमः

फट्‌कारत्रितयं पश्चाद्विष्णुचक्राय वै पदम् ॥ 169 ॥

स्वाहार्णद्वितयं चान्ते चाक्रं सप्तदशाक्षरम्।

अर्धाक्षरचतुष्केन युक्तं सर्वमिदं जगत् ॥ 170 ॥

\[गदामन्त्रः\] 6-32

उद्धरेत्प्रणवं त्वादौ तदन्ते च गदाधरम्।

प्रधानोपरिसंस्थं च तदधः पुरुषेश्वरम् ॥ 171 ॥

जगद्योनियुतं मूर्ध्ना व्योमेशमुपरि न्यसेत्।

ततो जकारमादाय विष्टरोपरि संस्थितम् ॥ 172 ॥

विसर्गाद्येन संभिन्नं नमस्कारविभूषितम्।

सहस्राश्रि(2)गदे स्वाहा गदाख्यस्त्रिदशाक्षरः ॥ 173 ॥

(2. श्रिं A.)

अभीष्टदो महामन्त्रो विघ्नजालक्षयंकरः।

\[गरुडमन्त्रः\] 6-33

प्रणवं पूर्वमादाय अनन्तेशमतः परम् ॥ 174 ॥

ऊर्ध्वाऽधोनलसंभिन्नं सत्याद्यं तदधो न्यसेत्।

त्र्यैलौक्यैश्वर्यदा दानत्रैलोक्यैश्वर्यदेन च ॥ 175 ॥

शिरसा भूषितं कुर्याद्वेदात्मानमथोद्धरेत्।

सोऽप्यनन्तेशवत्कार्यस्स्वरव्यञ्जनभूषितः ॥ 176 ॥

सृष्टिकृत्सहितं भूयः कूटं दद्यान्नमोन्तगम्।

पदञ्चान्तेऽनन्तगते स्वाहान्तं गरुडाय च ॥ 177 ॥

सप्तदशाक्षरो मन्त्रः कीर्त्तितो गरुडस्य च।

यस्य संस्मरणात्सम्यक्समस्तापल्लयं व्रजेत् ॥ 178 ॥

\[पाशमन्त्रः\] 6-34

आदायादौ तु वैकुण्ठं तस्यारूढं च रं न्यसेत्।

व्योमानन्दसमेतं च कढ्ढकढ्ढपदं ततः ॥ 179 ॥

धाराधरद्वयोपेतं वरपाशाय वै पदम्।

स्वाहा चैव तु तस्यान्ते कुर्यात् (1)सप्तदशाक्षरः ॥ 180 ॥

(1. पञ्चदशा C. L.)

स तारको ह्ययं मन्त्रः पाशाख्यः क्षिप्रसिद्धिकृत्।

\[अङ्‌कुशमन्त्रः\] 6-35

प्रणवान्ते ततः कुर्याद्विराट्‌संज्ञं तदूर्घ्वतः ॥ 181 ॥

व्योमविप्रानलोपेतं कमलं तदनन्तरम्र्।

ऋतधामोपरिस्थं च व्योम तस्योपरि न्यसेत् ॥ 182 ॥

पदं निशित(2)घोणाय अङ्कुशाय पदं ततः।

स्वाहान्वितस्त्रिपञ्चार्णो मन्त्रराडङ्कुशस्य च ॥ 183 ॥

(2. को A.)

शीघ्रकर्मकरः प्रोक्तो नित्य(3)मिच्छान्तलक्षणः।

\[उपाङ्गपञ्चकनिरूपणारम्भः\] 6-36

उपाङ्गपञ्चकं चाथ सत्यादीनां हि वाचकम्र ॥ 184 ॥

(3. विच्छा Y.)

ब्रह्मस्वरूपममलं व्यापकं सर्वसिद्धिदम्।

सम्यक्‌शृणुष्व देवर्षे सरहस्यं वदामि ते ॥ 185 ॥

यद्विन्यासात्साधकस्य सिद्धो वै यत्र कुत्रचित्।

फलदो मन्त्रमूर्तिस्स्यादचिरात्तन्मयस्य च ॥ 186 ॥

स्याद्देवेशसमो मन्त्री तन्न्यासाद्व्याप्तिभावनात्।

यागाहुतस्य मन्त्रस्य शक्त्यङ्गाद्यावृतस्य च ॥ 187 ॥

सम्यङ्‌निरोधसिद्ध्र्थं योजनीयं सदैव हि।

तथात्मनः कृते न्यासे न्यस्ते चोपाङ्गपञ्चके ॥ 188 ॥

शश्वत्स्याच्चित्तवृत्तीनां विक्षिप्तानां च संयमः।

\[सत्याद्युपाङ्गपञ्चकबीजमन्त्रः\]

तुर्यातीतात्मसंज्ञो यो वर्गः पञ्चार्णभूषितः ॥ 189 ॥

विलोमेन सुपर्णाद्यं स्थापयित्वा नियोज्य च।

आद्यं वै भूधराख्येन ऊर्जसंज्ञेन चापरम् ॥ 190 ॥

लोकेशेन तृतीयं तु तुर्यं साक्षाच्च विष्णुना।

पञ्चमं त्वादिदेवेन व्यापी सर्वत्र मूर्धनि ॥ 191 ॥

समस्तेन द्विजोङ्कारे एकैकं मध्यतः क्षिपेत्।

पञ्चकं पञ्चसंज्ञस्य बीजभूतमिदं स्मृतम् ॥ 192 ॥

संस्थितं तु परत्वेन एतस्मात्प्रभवन्ति ते।

सौक्ष्म्येन(1) व्यापकत्वेन धातृत्वेन तु नारद ॥ 193 ॥

(1. श CL.)

एकैकस्मिन्समूहेन पञ्चैते संव्यवस्थिताः।

प्रशान्तहुतभुग्रूपाः परमन्त्रसहोदिताः ॥ 194 ॥

आदिदेवस्य वै विष्णोः सत्याख्यस्य महात्मनः।

महाविभवसंज्ञस्य प्रथमो मन्त्रराट् स्मृतः ॥ 195 ॥

वासुदेवस्य च विभोर्द्वितीयः परिकीर्तितः।

सङ्कर्षणस्य च ततो बीजमुक्तं तृतीयकम् ॥ 196 ॥

चतुर्थं विप्रशार्दूल प्रद्युम्नस्य महात्मनः।

उपाङ्गं पञ्चमं विद्धि अनिरुद्धात्मनो विभोः ॥ 197 ॥

सत्याद्यमनिरुद्धान्तं पवित्रं मन्त्रपञ्चकम्।

उपाङ्गसंज्ञं यो वेत्ति स सत्यं वेत्ति नान्यथा ॥ 198 ॥

इति सूक्ष्मस्वरूपस्य विभोर्मन्त्रवरस्य च।

त्र्यक्षरस्य द्विबीजाद्यं व्यापकस्यामलस्य च ॥ 199 ॥

मूर्त्तिमन्त्रादितः प्रोक्तो मन्त्रसंज्ञो( घो ) यथाक्रमम्।

अभीप्सितप्रदस्सम्यग्भक्तानां भावितात्मनाम् ॥ 200 ॥

अत्रासक्तो भव मुने यजैतत्पूजयस्व च।

विधिना शास्त्रदृष्टेन वाञ्छितं यत्प्रयछति ॥ 201 ॥

नारद :---

\[मूलमन्त्रपूर्वावयवभूतनिष्कलांशस्य परमन्त्रत्वोपपादनम्\] 6-37 

स्थूलसूक्ष्मविभागेन एष मन्त्रः परो मया।

ज्ञातः परस्वरूपेण न ज्ञातः परमेश्वर ॥ 202 ॥

पुराऽस्यैव परा मूर्तिर्मान्त्री संसूचिता त्वया।

समाचक्ष्व समासेन यदि सानुग्रहोऽसि मे ॥ 203 ॥

\[मन्त्रस्य परस्वरूपनिरूपणम्\]

श्रीभगवान्

मूर्तिमन्त्रं विना विप्र यो मन्त्रः प्रागुदीरितः।

प्रभवाद्यो विसर्गान्तस्सुधासन्दोहविग्रहः ॥ 204 ॥

सर्वदेवमयश्थुद्धस्सर्वाध्वात्मा परः प्रभुः।

समस्तशक्तिदेहस्तु भारूपस्सूक्ष्मरूपधृत् ॥ 205 ॥

संसारार्णवमग्नानामिच्छया स्थूलतां गतः।

अधिष्ठितस्स विभुना परेणालोकरूपिणा ॥ 206 ॥

सुसूक्ष्मेणाविग्रहेण सदालोकरसात्मना।

अणीयांसमणोर्विद्धि मन्त्रशक्तिः परा हि सा ॥ 207 ॥

उपाधिरहितं शुद्धं मत्सामीप्यफलप्रदम्।

तच्छरीरं हि मे मन्त्रं परं परफलप्रदम् ॥ 208 ॥

\[परसूक्ष्मस्थूलरूपेण सतां मन्त्राणां संविन्मयात् सर्वतः परतरात्प्रादुर्भावनिरूपणम्\] 6-38

निर्विकारशरीरं च यागाख्यं परमं स्मृतम्।

तुर्यात्परं पदादस्मात् ज्ञेयाख्यं परमं मम ॥ 209 ॥

ग्राह्यग्राहकनिर्मुक्तं संविदानन्दलक्षणम्।

तन्मयास्तं प्रपश्यन्ति विशुद्धेनान्तरात्मना ॥ 210 ॥

यतः परः प्रभवति भाः(1)शब्दाख्यस्च मन्त्रराट्।

यत्र सप्तपदार्थं तु विज्ञातं व्यक्तिमेति च ॥ 211 ॥

(1. शक्त्या CL.)

यत्र वै वर्णरूपेण सर्वे लोकाः प्रतिष्ठिताः।

प्रधानकारणानां यद्द्वाब्यां यत्परतस्स्थितम् ॥ 212 ॥

\[व्यापकमन्त्रनिरूपणम्\] 6-39 

मन्त्रोत्पत्तिक्रमेणैव यादृक्संस्थं तथा शृणु।

अनुक्रमेण संयोज्य सृष्टिन्यायेन नारद ॥ 213 ॥

सप्तकञ्चैव वर्णानां संविभक्तिविभावितम्।

सूर्यसोमाग्निरूपं तु प्रधानपुरुषेश्वरम् ॥ 214 ॥

अशेषभुवनाधारं त्र्यैलोक्यैश्वर्यदायकम्।

एष वर्णमयः पिण्डः परो मे मन्त्रविग्रहः ॥ 215 ॥

भावग्राह्यमनौपम्यमप्रकाश्यमिदं मुने।

प्रकाशितो मया तेऽद्य जीवभूतो हि मन्त्रराट् ॥ 216 ॥

समस्तमन्त्रचक्रस्य सामर्थ्यजनको हि यः।

मन्त्रेण तेन विधिना ओतप्रोतव्यवस्थया ॥ 217 ॥

अधिष्ठितोऽपि बीजो वै निर्मलस्फटिको यथा।

निर्मलेनाम्बरेणैव दृश्यादृश्येन वै तथा ॥ 218 ॥

व्याप्तास्तेनापरे मन्त्रास्तथैव परिभाविताः।

नारद :---

\[अविकारस्य व्यापकस्य परस्य ब्रह्मणो मन्त्रदेहत्वानुपपत्त्याशङ्कापरिहरणम्\] 6-40 

मन्त्र(: )सृष्टिक्रमेणैव यथावन्नोदितस्त्वया ॥ 219 ॥

तमादिशंस्व येनाद्य कृतकृत्यो भवाम्यहम्।

योऽविकारः परश्शुद्धस्स्थितस्संवेदनात्परे ॥ 220 ॥

स कथं व्यापकं ब्रह्म मन्त्रमूर्त्तित्वमागतः।

\[मन्त्रसृष्टिकमविवेचनम्\]

श्रीभगवान् ---

तस्यैकां परमां शक्तिं विद्धि तद्धर्मचारिणीम्र् ॥ 221 ॥

ययोपचर्यते विप्र सृष्टिकृत्परमेश्वरः।

बृह्मितो यद्बृहत्वेन नित्यानन्दोदितस्तथा ॥ 222 ॥

सर्वदा नित्यशुद्धो यस्तस्यैतन्नोपपद्यते।

शक्त्यात्मकस्स भगवान्सर्वशक्त्युपबृंहितः ॥ 223 ॥

अग्नीषोमात्मकेतं मे (कत्वेन ) तुल्यकालं हि मूर्च्छति।

प्रकाशस्तु भवेत्सूर्य आह्लादस्सोम उच्यते ॥ 224 ॥

द्वयोरन्तर्गता संवित्ताभ्यामस्तोदयावपि।

पुमान्स एव चिन्मूर्त्तिरग्नीषोममयो द्विज ॥ 225 ॥

यदग्निरूपं त्रैगुण्यं तंच्च विद्यामयं तु वै।

चिदात्मा शलभो यद्वत्तमधिष्ठाय तिष्ठति ॥ 226 ॥

ततः प्रधानिकीं भूमिं तत्रस्थो गमयेत्प्रभुः।

पुरुषेश्वरतां याति क्ष्मातत्त्वेऽधिष्ठिते सति ॥ 227 ॥

ममेति वासनाविद्धस्तेजसा परिपूरयेत्।

तत्त्वबृन्दं च सकलं त्रैलोक्यैश्वर्यतां व्रजेत् ॥ 228 ॥

तैजसादभिमानात्तु ततस्तस्मान्निवर्तते।

स्वां स्थितिं समवाप्नोति परावस्थास्थितिं पुनः ॥ 229 ॥

गमयेत्स्थूलरूपं वा सूक्ष्मं वा शक्तिवेष्टितम्।

द्वयमेतत्समाश्रित्य लोकानुग्रहकृद्भवेत् ॥ 230 ॥

संप्रयच्छति मोक्षं च भोगं राज्यादिकं तु वा।

यत्तस्मात्तदुपास्यो वै स्थूलसूक्ष्मोभयात्मकः ॥ 231 ॥

\[स्थूलसूक्ष्मोभयात्मकस्य त्र्यक्षरस्य परमन्त्रस्य प्रभाववर्णनम्\] 6-41

त्र्यक्षरः परमो मन्त्रस्तेन संदीक्षयेत्क्रमात्।

भवाब्धिपतितान्भक्तानपरेण तु ( )कर्हिचित् ॥ 232 ॥

दीक्षितः पाशमुक्तो वै त्यक्तसर्वपरिग्रहः।

पिण्डपाताभिलाषी वा योगैकगतमानसः ॥ 233 ॥

भक्तः परो योजनीयस्सर्वो निर्वाणभागथ।

तत्स्थः परं पदं याति स्थूलसूक्ष्मोभयेन तत् ॥ 234 ॥

व्यक्तिमेत्यचिराद्विप्र भविनां भावितात्मनाम्र्।

उपलब्धो तु सत्यां वै संयुक्तं चैव विष्णुना ॥ 235 ॥

जपमानस्तु यो ध्यायेत्पञ्चस्थानविनिर्गतम्।

सृष्टिक्रमेण तस्याशु सिध्यते मनसेप्सितम् ॥ 236 ॥

विग्रहादुदितं वाऽथ व्याप्तिसत्तासमन्वितम्र्।

यत्पदादवतीर्णं च तदाक्रम्य पुनर्बहिः ॥ 237 ॥

वर्तते विग्रहं त्यक्त्वा संस्मृतो मोक्षमृच्छति।

दश्याद्वायोर्गतिपथाद्व्यापाराच्च क्रमेण तु ॥ 238 ॥

संहृत्य हृदयात्सर्वं स्थाना(1)न्यूर्ध्वे तथैव च।

तत्सेवामृतसंभिन्नान्नित्याभ्यासाच्च नारद ॥ 239 ॥

(1. द्.)

स्यात्स्थिरत्वं शरीरस्य भोगमोक्षबलं तथा।

तस्मादस्य सदा पूजा ध्यानजप्यमयी भवेत् ॥ 240 ॥

नोपचारमयी कार्यो पुष्पधूपादिकैर्बहिः।

यतस्सकलदेहस्य पूजनं विहितं मुने ॥ 241 ॥

भावना निष्कलाख्यस्य नैतदस्ति द्वयोज्झिते।

यदस्याविकृतं रूपं तदनेन त्वधिष्ठितम् ॥ 242 ॥

भाव्योदयेन योगेन सोऽस्य वै जनको यतः।

अस्मात्सिंह्मादिवच्चान्यदेवमेव विभावयेत् ॥ 243 ॥

पृथग्यागे समस्ते वा निर्विघ्नफलसिद्धये।

ब्रह्मप्रात्तौ तथा भोगे दीक्षाद्ये कर्मसंग्रहे ॥ 244 ॥

एतदीयं हि सामर्थ्यं मन्त्रस्य त्र्यक्षरस्य तु।

बोद्धव्यस्स त्रिधैवात्मा गुणत्रयमयस्तथा ॥ 245 ॥

सदा विप्र त्रिलोकात्मा त्रिवेदात्मा स उच्यते।

त्रेताग्निं तं विजानीयात्कर्म वाङ्मनसे असौ ॥ 246 ॥

मनोबुद्धिरहङ्कारो बुद्धिकर्माक्षभूतवान्।

सोमसूर्याग्निरूपेण त्रिधा सोऽपि (1)त्रयोऽक्षरः (राः ) ॥ 247 ॥

(1. त्र्यक्षरः A.)

प्रकृतिः पुरुषश्चैव तृतीयश्चेश्वरश्च सः।

स च नाडीत्रयं देहे स्थानत्रयसमन्वितम् ॥ 248 ॥

एवमेवास्य मन्त्रस्य वैश्वरूप्यं च नारद।

व्यापकत्वं च यो वेत्ति तत्सत्यं वेत्ति नान्यथा ॥ 249 ॥

इति मन्त्रगणो मुख्यस्सर्वोपप्लवशान्तिकृत्।

प्रकाशितो यथा तथ्यं नाख्येयो यस्य कस्यचित् ॥ 250 ॥

इति श्रीपाञ्चरात्रे जयाख्यसंहितायां मुख्यमन्त्रोद्धारो नाम षष्ठः पटलः।

 \* \* \* \* \*

 पटलः - 7

अथ उपकरणमन्त्रोद्धारो नाम सप्तमः पटलः 7-1

श्रीभगवान् ---

अथाधारासनाख्यानां मन्त्राणां लक्ष्णं शृणु।

पूजनं यैर्विना विप्र मन्त्रेशस्य न जायते ॥ 1 ॥

\[आधारशक्तिमन्त्रः\] 7-2

अशेषभूवनाधारामाधाराधेयवन्न्यसेत्।

परमात्मनि विप्रेन्द्र यायाख्यो मत ऊर्ध्वतः ॥ 2 ॥

नमोऽन्तं प्रणवाद्यं च बीजमाधारशक्तिजम्।

आधेयतुल्यसामर्थ्यमस्य रूपं तथाविधम् ॥ 3 ॥

\[कूर्ममन्त्रः\] 7-3

उद्धृत्य प्रणवं पूर्वमनन्तेशस्य पूर्वजम्।

तत्कालपावकेनैव भिन्नं कुर्याद्द्विजोभयोः ॥ 4 ॥

त्रैलोक्यैश्वर्यदेनैवमूर्जेन तु तथा द्विज।

नमस्कारान्वितं बीजं कूर्मकालाग्निवाचकम् ॥ 5 ॥

आधारशक्तेरुपरि विमलं दीप्तविग्रहम्।

ज्वालाशतसमाकीर्णं शङ्खचक्रगदाधरम् ॥ 6 ॥

\[अनन्तमन्त्रः\] 7-4

अनन्तेशस्य यत्पूर्वं गोपनेन समन्वितम्।

व्योमयुक्तमनन्ताख्यं नागराजस्य कीर्त्तितम् ॥ 7 ॥

प्रणवादि नमोऽन्तं च एतद्बीजवरं शुभम्।

पूर्णचन्द्राननं ध्यायेत्सहस्रफणभूषितम् ॥ 8 ॥

चक्रलाङ्गलहस्तं च प्रणमन्तः परात्परम्।

\[धरामन्त्रः\] 7-5

अनन्ताख्यं च यद्बीजं प्रधानोपरि संस्थितम् ॥ 9 ॥

सोऽप्यारूढो धरेशस्य व्योमानन्तद्वयाङ्कितम्।

प्राग्वदाद्यन्तसंरुद्धं धरायास्संप्रकीर्तितम् ॥ 10 ॥

कुङ्कुमोदकसङ्काशां हेमरत्नविभूषिताम्।

बद्धाञ्जलिं शिरोदेशे संस्मरन्तीं विभोः स्मरेत् ॥ 11 ॥

\[क्षीरोदमन्त्रः\] 7-6

अमृतं वरुणस्थं च आदिदेवेन योजितम्।

क्षीरोदमन्त्रराडेष व्योमयुक्तो द्विजोत्तम ॥ 12 ॥

अस्यादौ प्रणवञ्चान्ते नमस्कारपदं न्यसेत्।

शुद्धकुन्देन्दुधवलं स्रोतोरश्मिभिरावृतम् ॥ 13 ॥

कीर्णसंपूर्णचंद्राभं ध्यायेद्गम्भीरविग्रहम्।

\[पद्ममन्त्रः\] 7-7

पद्मस्याथ प्रवक्ष्यामि मन्त्रं सन्निधिकारणम् ॥ 14 ॥

प्रणवं प्रणवान्ते च पवित्रं तदनन्तरम्।

भुवनं व्योमसंभिन्नमाधारेति पदं ततः ॥ 15 ॥

पद्माय च नमश्चान्ते पदं पूर्वपदस्य च।

प्रशान्तपावकाकारमुदयादित्यसन्निभम् ॥ 16 ॥

ध्यायेद्वै द्विभुजं हस्वं जठराद्यैर्विलम्बितम्।

भासितं सितदन्तं च वेष्टितं सुरषट्‌पदैः ॥ 17 ॥

व्यक्ताव्यक्तपरत्वेन (1)पद्माद्यं त्रितयं स्मरेत्।

त्रितयं तदधस्थं यच्छक्यं तस्यैवमेव हि ॥ 18 ॥

(1. वत्मार्द्य A.)

अयमाधारषट्‌कस्य मन्त्रमार्गः प्रकीर्तितः।

\[धर्माद्यासनमन्त्राः\] 7-8

अत्रोपर्यासनाख्यांश्च षण्मन्त्रानथ मे शृणु ॥ 19 ॥

धर्त्ताऽजितोऽमृताधारो विबुधाख्यैश्च नारद।

व्युत्क्रमानुक्रमेणैव कृत्वैकैकस्य योजयेत् ॥ 20 ॥

सम्यग्ज्वालाऽथ लिङ्गात्मा देवदत्तस्ततो द्विज।

वामनं सोममुद्दामं प्रणवस्योपरि न्यसेत् ॥ 21 ॥

त्रैलोक्यैश्वर्यदं दद्यात्सर्वेषां स्याच्चतुष्टयम्।

धर्माद्यं तद्विपर्यासैर्युक्तं वेदैस्तथा युगैः ॥ 22 ॥

\[सितपद्नमन्त्रः\] 7-9 

सुसितं चामृतं पद्मं सूर्येन्द्वग्नित्रयं ततः।

एतेषां प्रणवः संज्ञा नमस्कारो भवेद्द्विज ॥ 23 ॥

\[धामत्रयमन्त्राः\] 7-10 

\[भावासनमन्त्रः\] 7-11 

अत्रोपर्यपरं विप्र चिद्धासा खचितं शुभम्।

भावासनं विभोर्दद्यात्स्थूलशूक्ष्मद्वयात्परम् ॥ 24 ॥

अप्रमेयेण सूर्येण व्योमाख्येनामृतेन च।

परमेश्वरयुक्तेन त्रितारोक्तात्मनाथ(1)वा ॥ 25 ॥

(1. यथा CL.)

इत्येवं पीठपूजार्थो मन्त्रग्रामो द्विजोत्तम।

रहस्यमेतदाख्यातमिदानीमपरं शृणु ॥ 26 ॥

\[क्षत्रपालमन्त्रः\]

क्षेत्रेशाद्यं मन्त्रचयं विग्ननिर्यथनक्षमम्।

अनन्ताख्यं च कालेन भेदयेत्सानलेन च ॥ 27 ॥

त्रैलोक्यैश्वर्यदेनाथ सादिदेवेन भेदितम्।

क्षेत्रपालस्य मन्त्रोऽयमोङ्कारान्तेन भूषितः ॥ 28 ॥

\[क्षेत्रपालध्यानम्\] 7-12

नीलजीमूतसङ्काशं दण्डहस्तं महातनुम्।

मुष्टिकृद्वामहस्तेन यागक्षेत्रावधौ स्मरेत् ॥ 29 ॥

\[श्र्यादीनां पद्मनिद्यन्तानां मन्त्राः\] 7-13

पुण्डरीकस्ततश्चक्री पवित्रश्चाथ शाश्वतः।

वराहश्च गदध्वं(सी) सूक्ष्मश्शान्तः पवित्रकः ॥ 30 ॥

क्रमणे मुनिशार्दूल एतद्वर्णगणं लिखेत्।

अशेषभूवनाधारं विश्रान्तं व्योमभूषितम् ॥ 31 ॥

मायाद्यस्योपरि न्यस्य चतुर्णामथ विक्रमी।

पञ्चबिन्दुरतो द्वाभ्यां लोकेशोऽप्यपरे द्वये ॥ 32 ॥

प्रणवेनाभिधानेन नमस्कारेण भूषिताः।

सर्वे मन्त्रवरा ह्येते स्वसामर्थ्यफलप्रदाः ॥ 33 ॥

श्रियश्चण्डप्रचण्डाभ्यां जयस्य विजयस्य च।

गङ्गायमुनयोर्विप्र सनिध्योः सङ्खपद्मयोः ॥ 34 ॥

\[श्र्यादीनां पद्मनिघ्यन्तानां ध्यानम्\]

पद्मकुम्भकरां लक्ष्मीं पद्मोपरिगतां स्मरेत्।

चण्डाद्या विजयान्ताश्च सर्वे ज्ञेयाश्चतुर्भुजाः ॥ 35 ॥

गदाचक्रधराश्चैव शङ्खहस्ता महाबलाः।

तर्जयन्तो ह्यभक्तानां दोषाणआं ध्वंसनोद्यताः ॥ 36 ॥

तोयाधारं वहन्त्यौ ते कलशं वारिपूरितम्।

नवयौवनलावण्यस्त्रीरूपं च नदीद्वयम् ॥ 37 ॥

निधिपौ शङ्खपद्मौ च निधिभाण्डोपरि स्थितौ।

स्थूलदन्तौ च पिङ्गाक्षौ द्विभुजौ भगवन्मयौ ॥ 38 ॥

\[गणेशादिपित्रन्तानां मन्त्राः\]

पित्रन्तं च गणेशाद्यमथ मन्त्रगणं शृणु।

\[गणेशमन्त्रः\] 7-14

गदाधरं समुद्धृत्य प्रज्ञाधारेण भेदयेत् ॥ 39 ॥

अंकारयोजितं मूर्ध्नि गणाधिपतये पदम्।

नमस्कारान्वितं पूर्वं प्रणवञ्चास्य योजयेत् ॥ 40 ॥

नवाक्षरो ह्ययं मन्त्रो विघ्नेशस्य च वाचकः।

एष एव गदध्वंसी षोढा कार्योऽथ भेदयेत् ॥ 41 ॥

आदिदेवादिषट् दीर्घैर्विराट् ज्वालोज्झितैः क्रमात्।

पञ्चानां मस्तके व्यापी जात्यैकैकं स्वयं न्यसेत् ॥ 42 ॥

नमः स्वाहा ततो वौषट् हुं वौषट्‌ फट् समन्विताः।

जातयः षट् समाख्याता हृदादीनां क्रमेण तु ॥ 43 ॥

\[गणेशघ्यानम्\]

ध्यायेच्चम्पकवर्णाभं बद्धपद्मासनं द्विज।

कर्णिकायां त्रिपत्रेऽब्जे रक्ते षट्‌केसरे शुभे ॥ 44 ॥

वरदाभयहस्तश्च (स्तं च ) दक्षिणे साक्षसूत्रकम्।

विश्रान्तं चिन्तयेद्वामं चतुर्थं परशुपरि ॥ 45 ॥

\[मत्स्यमुद्रा\] 7-15 

वरदाभयहस्ताभ्यां मत्स्यमुद्राद्वयं स्मरेत्।

तर्जन्यङ्गुष्ठसङ्घट्टाज्जायते यदयत्नतः ॥ 46 ॥

स्थूलाङ्गमेकदंष्ट्रं च लम्बक्रोडं गजाननम्।

केसरेष्वङ्गषट्‌कं च पत्रत्रयगतं न्यसेत् ॥ 47 ॥

\[वागीश्वरीमन्त्रः\] 7-16

आदाय प्रणवञ्चादौ सुपर्णं तदनन्तरम्।

तदन्तेऽथ तदाद्यं च सोमं तदनु वै द्विधा ॥ 48 ॥

प्राक्बीजस्याध ऊर्ध्वे च योजयेत्कालपावकम्।

अथो दद्याद्द्वितीयस्य केवलं तच्च नारद ॥ 49 ॥

शङ्खसंस्थं तृतीयस्य चतुर्थस्याक्षरस्य च।

स्रग्धरेण तु शङ्खेन तदूर्ध्वाधोयुतं न्यसेत् ॥ 50 ॥

पुनरादिक्रमेणैव द्वाभ्यां मायां नियोज्य च।

द्वाभ्यां तं चादिदेवं च सर्वेषां व्योम चोपरि ॥ 51 ॥

तदन्ते वर्णपूर्वान्तां क्षान्तां संयोज्य मातृकाम्।

वागीश्वर्यै नमश्चान्ते एकषष्ठ्यक्षरः( )शुभः ॥ 52 ॥

वाग्विभूतिप्रदो मन्त्रो वागीश्वर्या मयोदितः।

सोमं चानलसंस्थं च गणेशाङ्गोदितैस्स्वरैः ॥ 53 ॥

भिन्नमस्याङ्गषट्कं स्यात् ओङ्काराद्यं नमोऽन्तकम्।

\[वागीश्वर्या द्यानम्\] 7-17

सूर्येन्दुमण्डलाभ्यां च मद्ये पद्मं स्मरेत् स्थितम् ॥ 54 ॥

तन्मध्ये संस्थितां देवीं वह्निवेश्मप्रभाञ्चिताम्।

सर्वोपाधिविनिर्मुक्तां सर्वाकारसमन्विताम् ॥ 55 ॥

इत्यस्या वैश्वरूप्यं स्याद्ध्यानमप्यधुना शृणु।

सितकुन्देन्दुधवलां शङ्खपद्मकरोद्यताम् ॥ 56 ॥

वरदाभयहस्तां च विलिखन्तीं च पुस्तकम्।

द्विनेत्रामेकवक्त्रां च हेमकुण्डलभूषिताम् ॥ 57 ॥

ध्याता भगवती ह्येषा शक्तिः शब्दात्मिका विभोः।

समभ्यस्ता ददात्याशु साधकानामभीप्सितम् ॥ 58 ॥

\[गुरूणां मन्त्राः\] 7-18

प्रणवद्वितयं व्यापी तदधस्थोदयस्तु गः।

गुरवे सनमस्चान्ते मन्त्रोऽयं पूजने गुरोः ॥ 59 ॥

प्रणवत्रितयान्ते तु सव्योमा पश्चिमाननः।

ततः परमशब्दस्तु गुरवे सनमस्ततः ॥ 60 ॥

गुरोर्गुरोरयं मन्त्रस्तदुरोरवधारय।

मन्त्राद्यस्य चतुष्कं तु पद्मनाभमतः परम् ॥ 61 ॥

न्यसेत्तस्यानन्दयुतं व्योमोर्ध्वे परमेष्ठिने।

सनमस्कं पदं दद्यात् पितृभ्यां \[तॄणां\] चाथ मे श्रृणु ॥ 62 ॥

\[पितॄणां मन्त्राः\] 7-19

तारपञ्चकमाह्लादं व्योमप्राणोपरि न्यसेत्।

कालानलौ तु तदधस्सर्वलोकेश्वरोपरि ॥ 63 ॥

यथाक्रमोदितैर्वर्णैः पिण्डं कृत्वा ततः पदम्।

स्वधा पितृभ्यःसनमः पितृसङ्घस्य मन्त्रराट् ॥ 64 ॥

\[पूर्वसिद्धमन्त्रः\] 7-20

कथितो द्विजशार्दूल पूर्वसिद्धेष्वथोच्यते।

अन्ते प्रणवषट्‌कस्य आनन्दं व्योमभूषितम् ॥ 65 ॥

पद तथादिसिद्धेभ्यस्सनमस्कं नियोजयेत्।

प्रागिमं मन्त्रनिचयं पूजयित्वा ततोऽर्चयेत् ॥ 66 ॥

प्रधानमन्त्रपूर्वा ये यस्मिंन्यस्मिंस्तु कर्मणि।

\[लोकेशमन्त्राः\]

अथ लोकेशमन्त्राणां शास्त्राणां लक्षणं शृणु ॥ 67 ॥

व्योमानन्दं ततः प्राणं धरेशोपरि संस्थितम्।

एतदेकीकृतं वर्णं(1) सृष्टिन्यायेन नारद ॥ 68 ॥

(1. र्ण A.)

ऐन्द्रो मन्त्रस्समुद्दिष्ट इतरेषां निबोध मे।

प्राणद्वयं द्विजोध्दृत्य क्रमादनलकालगम् ॥ 69 ॥

द्वितीयस्वरसंयुक्तं व्योममस्तकभूषितम्।

शिखिनस्चान्तकस्यैव द्वे बीजे परिकीर्तिते ॥ 70 ॥

व्यापी (2)नरश्च लिङ्गात्मा प्राग्वत्संयोज्य पिण्डवत्।

(3)यात्वीशस्य तु बीजेन अन्येषामवधारय ॥ 71 ॥

(2. नारं च C L तारं च A.)

(3. यं बीजस्य तु बीजेशं A.)

परमात्मानमुज्धृत्य द्विधा द्वाभ्यामथो न्यसेत्।

वराहसूक्ष्मसंज्ञौ तु व्योमानन्दावथोपरि ॥ 72 ॥

अनुक्रमेण विज्ञेयौ बीजौ वरुणवायुजौ।

घर्मांशोरूर्ध्वगं न्यस्य वर्णं वाराहसंज्ञकम्र ॥ 73 ॥

प्राग्वत्स्वरद्वयोपेतं बीजं चोडुपतेः(1) स्मृतम्।

सूर्यमूर्जोपरिस्थं(2) च व्यापकेन तथाङ्कितम् ॥ 74 ॥

(1. दे C L.)

(2. स्थाप्य A.)

ईशानाख्यं स्मृतं बीजं विश्वाप्यायकरान्वितम्।

आदिदेवान्वितं व्योम प्राणाख्यस्योपरि न्यसेत् ॥ 75 ॥

वैकुण्ठस्तदधो योज्यो बीजं नागेश्वरस्य च।

प्राग्वत्स्वरान्विते सूर्ये वेदात्मानमथो(3) न्यसेत् ॥ 76 ॥

(3. धो C L.)

ब्रह्मणो बीजमाख्यातं परं(4) व्योमेश्वरस्य च।

सर्वेषां प्रणवं पूर्वं स्वसंज्ञान्ते नमोयुताः ॥ 77 ॥

(4. र C L.)

\[वज्राद्यायुधमन्त्रः\] 7-21 

अथायुधानां क्रमशो ये मन्त्राः शुभलक्षणाः।

स्थितान् शृणु समासेन यतायोगानुवाचकान् ॥ 78 ॥

अजितं च द्विधोद्धृत्य प्रधानोपरिसंस्थितम्।

अशेषभुवनाधारमूर्ध्वेऽधश्चानयोर्न्यसेत् ॥ 79 ॥

लोकेशोर्ध्वोदितं पूर्वं द्वितीयं पञ्चबिन्दुना।

विसर्गयुक्तें द्वे चैते बीजे कुलिशशक्तिजे ॥ 80 ॥

अखण्डविक्रमश्वान्द्री द्वावेतौ मर्दनस्थितौ।

लोकेश्वरविसर्गाढ्यौ विज्ञेयौ दण्डखङ्गयोः ॥ 81 ॥

आह्लादाजितसंज्ञौ द्वौ (5)शताख्यवरुणस्थितौ।

विसर्गानन्दसंयुक्तौ ज्ञेयौ पाशध्वजाभिधौ ॥ 82 ॥

(5. मयाख्य. A.)

परमात्मानमुद्धत्य अनलाख्यमतःपरम्।

तयोरुपरि तौ कुर्यात्क्रमादनलशाश्वतौ ॥ 83 ॥

सोद्दामेन विसर्गेण एकैकमथ योजयेत्।

प्रोक्तौ मुद्गरशूलौ द्वौ सोमेशाभ्यां द्विजायुधे ॥ 84 ॥

परप्रकृतिसंज्ञं यद्विन्यसेदनलोपरि।

ओदनं सविसर्गं च ततस्तस्यैव योजयेत् ॥ 85 ॥

सीराख्यं बीजमेतद्धि वारिजस्याधुनोच्यते।

वरुणञ्च द्विजोद्धृत्य नराख्यस्योपरि स्थितम् ॥ 86 ॥

विसर्गेणादिदेवेन युक्तं पाद्ममिहोदितम्।

\[विष्वक्सेनमन्त्रः\] 7-22

आक्रान्तमनेलेनैव प्राणाख्यं बीजनायकम् ॥ 87 ॥

त्रैलोक्यैश्वर्यदोपेतमूर्जोपरि गतं तु तत्।

ततो वाराहमादाय भूधरव्योमभूषितम् ॥ 88 ॥

विष्वक्सेनाय तदनु सनमस्कं पदं न्यसेत्।

प्रणवाद्यो ह्ययं मन्त्रो विष्वक्सेनस्य कीर्तितः ॥ 89 ॥

पूर्वबीजं हि यच्चास्य ऊकारस्वरवर्जितम्।

गणेशवच्च षट्‌दीर्घैर्भिन्नमङ्गगणं भवेत् ॥ 90 ॥

प्रणवेन स्वनाम्ना च जातिभिः पड्भिरन्वितम्।

\[औपचारिकमन्त्रपञ्चकम्\] 723

औपचारिकमन्त्राणां पञ्चकं चाधुनोच्यते ॥ 91 ॥

मूलमन्त्रादिसर्वेषां सामान्यं यन्महामते।

येन विज्ञातमात्रेण जपध्यानादिकं विना ॥ 92 ॥

यथाकालं प्रयुक्तत्वात्संपूर्णं जायतेऽर्चनम्।

\[आवाहने विनियोक्तव्यो मन्त्रः\]

प्रणवद्वितयोपेतं परमं त्र्यक्षरं पदम् ॥ 93 ॥

धामावस्थितपञ्चार्णं द्वितीयं प्रोद्धरेत्ततः।

(1)तदनुग्रहकाम्यं यो अष्टार्णं परमं पदम् ॥ 94 ॥

(1. मट्‌ C.L.)

दकारं च यकारस्थं तदन्ते योजयेद्द्विज।

आदिदेवान्वितं पश्चात्ताललक्ष्माणमुद्दरेत् ॥ 95 ॥

ततो वरुणसंज्ञं च केवलस्रग्धरं ततः।

अशेषभुवनाधारं जगद्योनियुतं ततः ॥ 96 ॥

परमात्मानमन्ते च गोपनेन समन्वितम्।

रामोपेतं ध्रुवं दद्यात्ततः कालं च केवलम् ॥ 97 ॥

वैराजं केवलं चाथ सिद्धिदं त्र्यक्षरं पदम्।

मन्त्रेति द्व्यक्षरं दद्याच्छङ्करं केवलं ततः ॥ 98 ॥

अशेषभुवनाधारं मायायुक्तं ततो न्यसेत्।

विक्रमव्योमसंभिन्नमनलं(2)चोद्धरेत्ततः ॥ 99 ॥

(2. न्त A.)

नमो नमः पदं पश्चादष्टत्रिंशाक्षरः परः।

प्रणवेनाधिको विप्र द्वितीयेन महाप्रभः ॥ 100 ॥

मन्त्र आवाहने विप्र योक्तव्यस्तु परं शृणु।

\[पाद्याद्येषूपचारेषु विनियोज्यो मन्त्रः\]

औपचारिकहृत्संज्ञं क्रियते येन पूजनम् ॥ 101 ॥

प्रणवान्ते त्रिधा(1) योज्य प्राणं(2) व्योमविभूषितम्।

इदमिदमिदं पश्चात्पदं दद्यात्षडक्षरम् ॥ 102 ॥

(1. क्रिया A.)

(2. ण C. L.)

गृहाण च ततः स्वाहा मन्त्रः पञ्चदशाक्षरः।

योग्यस्सर्वोपचारेषु पाद्याद्येषु सदैव हि ॥ 103 ॥

\[न्यूनाधिकपरिहाराय विनियोज्या विष्णुगायत्री\]

प्रणवं विश्वरुपाय विद्महे विन्यसेत्ततः।

विश्वातीताय तदनु धीमेहे तदनन्तरम् ॥ 104 ॥

पदद्वयान्ते तदनु तन्नो विष्णुः प्रचोदयात्।

सर्वेषां कर्मणामन्ते पूरणार्थं प्रयोजयेत् ॥ 105 ॥

न्यूनाधिकनिमित्तार्थं गायत्री वैष्णवी परा।

चतुर्विंशाक्षरो ह्येष नमःप्रणवसंयुतः ॥ 106 ॥

\[प्रसादने विनियोज्यो मन्त्रः\]

उद्धरेत्प्रणवं पूर्वं विष्णुं व्योमान्वितं ततः।

ह्रींकारं च ततो दद्याद्भूयो विष्णुं तथाविधम् ॥ 107 ॥

ततो व्योमान्वितं प्राणं सोमं तदनु केवलम्।

परवर्णं द्वयं दद्यात्परमेशपदं ततः ॥ 108 ॥

प्रसीद ओं नमस्यान्तो मन्त्रो ह्यष्टादशाक्षरः।

मन्त्रप्रसादने योज्यो मुद्राबन्धावसानतः ॥ 109 ॥

\[विसर्जने विनियोक्तव्यो मन्त्रः\] 7-24

ओं भगवन्मन्त्रमूर्त्ते दद्यादष्टाक्षरं पदम्।

तदन्ते वरुणारूढममृताख्यं नियोज्य च ॥ 110 ॥

पदमासादयपदं ततो दद्यात् षडक्षरम्।

क्षमस्व त्र्यक्षरं भूयः प्रणवान्तं च विन्यसेत् ॥ 111 ॥

नमोनमःपदं दद्यात्षड्विंशार्णं तु मन्त्रराट्।

विसर्जने नियोक्तव्यो मन्त्रग्रामस्य सर्वदा ॥ 112 ॥

(3)ज्ञप्तिसंज्ञं तु यद्वर्णं वराहोपरि संस्थितम्।

व्योमेशं विष्णुना युक्तं नमःप्रणवमध्यगम् ॥ 113 ॥

(3. तृ A.)

सौरभीयो ह्ययं मन्त्रः स्वसंज्ञासंयुतो द्विज।

संपूरणार्थं भोगान्ते तेषामाप्यायनार्थतः ॥ 114 ॥

\[मन्त्राणां गोपनीयता\] 7-25 

इत्येष कथितो विप्र मन्त्रकोशो यथा स्थितः।

सर्वपापक्षयकरस्सर्वदुःखोपशान्तिदः ॥ 115 ॥

गोपनीयो ह्यभक्तानां शठानां च विशेषतः।

\[मन्त्राणामपात्रे विनियोगस्यानर्थावहता\] 7-26 

नास्तिकानामसाधूनां धूर्तानां छद्मचारिणाम् ॥ 116 ॥

नास्तिकानां च भक्तानां श्रद्धासंयमसेविनाम्।

गुरुशास्त्ररतानां च नयमार्गानुवर्तिनाम् ॥ 117 ॥

तत्त्वतश्चोपपन्नानां दृढश्रद्धावलम्बिनाम्।

(1)तन्मयानामिदं वाच्यमितरेषु च योऽन्यथा ॥ 118 ॥

(1. भ A.)

वक्ति चैतेषु यो मोहाद्भक्तिश्रद्धोज्झितेषु च।

लोभेनान्यायतः कामात्स याति नरकेऽधमः ॥ 119 ॥

सिद्धोऽपि विप्रशार्धूल असिद्धस्य तु का कथा।

तस्मादालक्ष्य वै पूर्वं न्यायधर्मो यथार्थतः ॥ 120 ॥

वक्तव्यमुपसन्नस्य न्यायतः श्रणुयाद्यदि।

यो वक्ति न्यायरहितं विना न्यायं शृणोति यः ॥ 121 ॥

तावुभौ नरकं घोरं व्रजतः कालमक्षयम्।

ज्ञात्वैवं मुनिशार्दूल रहस्यमिदमुत्तमम् ॥ 122 ॥

साधनं भोगमोक्षाभ्यां वक्तव्यं नापरीक्षिते।

यद्यत्किञ्चिज्जगत्यस्मिंस्तत्तत्सर्वं विनश्वरम्र् ॥ 123 ॥

स्वप्नवत्क्षणमात्रस्य सुखदायि धनादिकम्।

समाचारक्रियाश्शास्त्रे मान्त्रं ज्ञानमनश्वरम् ॥ 124 ॥

अनन्तनित्यसुखदं वृद्धिं याति क्षणात्क्षणम्।

इतिश्रीपाञ्चरात्रे जयाख्यसंहितायां उपकरणमन्त्रोद्धारो नाम सप्तमः पटलः।

 \* \* \* \* \*

 पटलः - 8

अथ जयाख्यसंहितायां मुद्राबन्धाख्यानं नाम अष्टमः पटलः।

श्री भगवानुवाच। 8-1

अस्यैव मन्त्रवृन्दस्य क्रमेण तु यथाक्रमम्।

मुद्राकोशं प्रवक्ष्यामि येन सन्निहितस्सदा ॥ 1 ॥

भवेच्च साधकेन्द्राणां भुक्तिमुक्तिप्रसाधने।

आदौ तु मूलमन्त्रस्य अन्येषां तदनन्तरम् ॥ 2 ॥

\[मुद्राबन्धकालः तत्प्रयोजनं च\] 8-2 ?

मुद्रां वै बन्धयेन्मन्त्री स्नानकाले जलान्तरे।

आत्मनो न्यासकाले तु पूजान्ते मण्डलाव(1)नौ ॥ 3 ॥

(1. दि A)

अर्चासु मन्त्रविन्यासे अर्घ्यपात्रेऽम्बुभाजने।

पूर्णाहुत्यवसाने च मन्त्रे वह्न्यन्तरस्थिते ॥ 4 ॥

हिंसकानां विधाताय सर्वविग्नोपशान्तये।

सर्वकार्यार्थसिध्यर्थं मुद्राकोश इहोदितः ॥ 5 ॥

\[जयामुद्रा\] 8-3

अधोमुखाद्वामहस्तान्मध्यमां ग्राहयेन्मुने।

कनिष्ठया दक्षिणस्य तिस्रोऽन्या मुष्टिवत्स्थिताः ॥ 6 ॥

अङ्गुष्ठमुभयं कृत्वा मुद्रेयं तु जया स्मृता।

अधस्ताद्गरुडं तस्या वामहस्ते विचिन्तयेत् ॥ 7 ॥

पृष्ठे स्याद्दक्षिणे हस्ते ध्यायेद्विष्णुं सनातनम्।

एषा मुद्रा जया नाम सर्वकार्यार्थसाधनी ॥ 8 ॥

योजयेद्देवदेवस्य तार्क्ष्येण सहितस्य च।

\[शक्तिमुद्रा\] 8-4

प्रसार्य वाममुत्तानमङ्गुल्यो विरलाः स्थिताः ॥ 9 ॥

कार्यास्त्वाकुञ्चिताः प्रान्तादङ्गुष्ठं सेतुवद्भवेत्।

सम्मुखं तासु संलग्नं करशाखासु मध्यतः ॥ 10 ॥

हृत्सम्मुखं तु बध्नीयाच्छक्तिमुद्रां सुखप्रदाम्।

शक्तियुक्तस्य देहस्य मुद्रा वै सन्निधापनी ॥ 11 ॥

प्रदेशिन्या (2)ततो(?)विद्धि लक्ष्मीपूजासु शक्तिषु।

\[हृदयमुद्रा\] 8-5

दक्षिणेन तु हस्तेन मुष्टिबन्धं प्रकल्पयेत् ॥ 12 ॥

(2. धौ A.)

अड्गुष्ठं करमध्यस्थं कृत्वा योज्यं हृदि द्विज।

हृदयाख्या भवेन्मुद्रा सर्वमन्त्रेषु साधनी ॥ 13 ॥

\[शिरोमुद्रा\] 8-6

प्रसृता अङ्गुलीस्सर्वा अङ्गुष्ठेन तु संस्पृशेत्।

शिरोमुद्रेति विख्याता मन्त्रसन्निधिकारिणी ॥ 14 ॥

\[शिखामुद्रा\] 8-7

मुष्टिं बध्वा शिखास्थाने तर्जनी चोर्ध्वसंस्थिता।

शिखामुद्रेति विख्याता सर्वदुष्टक्षयङ्करी ॥ 15 ॥

दोषविघ्नविनाशाय सदा ह्येषा प्रकीर्तिता।

आदौ तस्मात्प्रयत्नेन यागवेश्मनि बन्धयेत ॥ 16 ॥

उत्सादं सर्वविघ्नानां कुरुते मन्त्रसंयुता।

\[कवचमुद्रा\] 8-8

उभयोरग्रतश्शाखा ग्रस्तास्तु करयोर्द्विज ॥ 17 ॥

तयोर्मध्यं ह्यसंश्लिष्टं करबन्धादितो भवेत्।

वार्मण्येषा भवेन्मुद्रा द्वावंसावनया स्पृशेत् ॥ 18 ॥

दुर्भेद्या दुष्टसङ्घस्य भूतवेतालयोगिनाम्।

कर्मकाले च बघ्नीयात्समन्त्रां च प्रयत्नतः ॥ 19 ॥

\[नेत्रमुद्रा\] 8-9

करयोर्ग्रथिताड्गुल्यस्संवृताः पाणिपृष्ठगाः।

तर्जन्यौ प्रान्तसंलग्ने सुषिरेचोर्चि(1)ते तयोः ॥ 20 ॥

(1. च्छ्रि A.)

अङ्गुष्ठौ मूलसंलग्नविपर्यस्तौ परस्परम्।

लोचनाख्या भवेन्मुद्रा दर्शयेच्चक्षुषोऽन्तिके ॥ 21 ॥

\[अस्त्रमुद्रा\] 8-10

तर्जनीं स्फोटयेद्दिक्षु दशस्वङ्गुष्ठकेन तु।

द्रुतं करद्वयेनैव चक्षुर्भ्यां सन्निरीक्षयेत् ॥ 22 ॥

अस्त्रमुद्रेति विख्याता त्रासिनी त्रिदशेष्वपि।

किं पुनर्दुष्टयोनीनां वाङ्भनःकायसंयुता ॥ 23 ॥

\[सिह्ममुद्रा\] 8-11

उत्ताने दक्षिणे वामे कुञ्चयित्वाऽङ्गुलित्रयम्।

प्रसारयेच्च तिर्यग्वै अड्गुष्ठं तर्जनीं तथा ॥ 24 ॥

ईषदूर्ध्वीकृताऽधोदृग् निष्कम्पालोकसंयुता।

पाशवन्धक्षयकरी सर्वोपद्रवनाशिनी ॥ 25 ॥

सिह्ममुद्रा भवत्येषा विस्मयाख्या महाप्रभा।

\[कपिलमुद्रा\] 8-12

तर्जन्यङ्गुष्ठयोर्मध्ये मध्यमां तु प्रपीडयेत् ॥ 26 ॥

प्रसारयेदनामां च पश्चात्तस्याः कनिष्ठिकाम्।

परस्परं च दूरस्थे मुद्रैषा कपिली स्मृता ॥ 27 ॥

सर्वसिद्धिकरी ह्येषा अणिमादिषु साधनी।

\[क्रोडमुद्रा\] 8-13

अधोमुखे वामहस्ते मध्यमानामिके यद्गा ॥ 28 ॥

अङ्गुष्ठस्य तु संसक्ते कनिष्ठा तर्जनीद्वयम्।

प्रसारितं ततः कार्यं मुद्रा क्रोडात्मिका स्मृता ॥ 29 ॥

सर्वयन्त्रप्रमथनी सर्वदुष्टनिवारिणी।

स्वे स्वे स्थाने नियोक्तव्या मुद्रावक्त्रेषु या स्थिता ॥ 30 ॥

\[कौस्तुभमुद्रा\] 8-14

मध्यमानामिकान्यूना मुष्टिवत्पाणिमध्यगाः।

उभयोर्हस्तयोर्विप्र पश्चान्मुष्टिद्वयं तु तत् ॥ 31 ॥

श्लेषयेत्समरन्ध्रेण तर्जन्यौ द्वे प्रसार्य च।

ततः सं श्लेषयेदग्रादड्गुष्ठाग्रे नियोजयेत् ॥ 32 ॥

मद्यत(1)स्तर्जनीभ्यां तु अन्योन्येन क्रमेण तु।

मुद्रैषा कौस्तुभस्योक्ता मालामुद्रामथो श्रृणु ॥ 33 ॥

(1. म A.)

\[मालामुद्रा\] 8-15

शाखाष्टकं कराभ्यां यद्ग्रस्तमग्रानदूरतः।

संश्लक्ष्णं लम्बमानं च उपविष्टोऽथ वास्थितः ॥ 34 ॥

कुर्याद्बाहुद्वयं विप्र ऊरुमद्यावलम्बितम्।

मणिबन्धावधौ सम्यङ्भालामुद्रा प्रकीर्तिता ॥ 35 ॥

\[पद्ममुद्रा\] 8-16

अङ्गुष्ठौ सङ्गतौ लग्नौ अङ्गुल्यो विरलाः स्थिताः।

पाद्मी ङ्येषा भवेन्मुद्रा पुष्टिसौभाग्यदायिका ॥ 36 ॥

\[शङ्खमुद्रा\] 8-17

मुष्टिना ग्राहयेद्वाममङ्गुष्ठं दक्षिणेन तु।

अङ्गुलीर्वामहस्तात्तु दक्षिणस्योपरि न्यसेत् ॥ 37 ॥

वामतर्जनिकाग्रं तु अङ्गुष्ठाग्रं च दक्षिणात्।

परस्परं सम्मुखं तु सुश्लिष्टं विनियोजयेत् ॥ 38 ॥

शङ्खस्यैषा भवेन्मुद्रा उत्ताना तु यदा स्थिता।

\[चक्रमुद्रा\] 8-18

स्पष्टौ प्रसारितौ हस्तौ परस्परनियोजितौ ॥ 39 ॥

भ्रमणाच्चक्रवत्तौ तु(1) चक्रमुद्रेति कीर्तिता।

नाशिनी सर्वदुःखानां मुद्राणां भेदिनी परा ॥ 40 ॥

(1. च A.)

\[गदामुद्रा\] 8-19

बध्वा मुष्टिं दक्षिणेन वामाङ्गुष्ठस्य मूर्धिनि।

कृत्वैवं दर्शयेदेषा कौमोदक्याः सुशोभना ॥ 41 ॥

गदामुद्रेति विख्याता दोषसैन्यप्रमर्दनी।

\[पक्षिराजमुद्रा\] 8-20

प्रसार्य संहतं(2) कृत्वा पुरा पाणिद्वयं द्विज ॥ 42 ॥

(2. हृ C. L.)

अनामा मूलदेशाभ्यामड्गुष्ठाग्रद्वयं न्यसेत्।

अधोमुखं तु पतितं मण्बन्धस्य सम्मुखमे ॥ 43 ॥

सुश्लिष्टमग्रतः कृत्वा न्यसेत्तच्चाङ्गुलिद्वयम्।

तर्जनीमध्यामाभ्यां यद्वामं युग्मं करद्वयात् ॥ 44 ॥

प्रोच्छ्रितं विरलं कुर्यात्कुञ्चितं चापि सम्मुखम्।

सुस्पष्टमुच्छ्रितं लग्नं पुच्छवत्कन्यसायुगम् ॥ 45 ॥

पक्षिराजस्य मुद्रैषा केवलस्य महात्मनः।

\[पाशमुद्रा\] 8-21

प्रसार्य दक्षिणं पाणि ततोऽङ्गुष्ठकनिष्ठिके ॥ 46 ॥

मेलयेदग्रदेशाच्च सेतुवत्करणेन तु।

(3)फणवत्कुञ्चितं लग्नं तर्जन्याद्यं लतात्रयम् ॥ 47 ॥

(3. ल C. L.)

पाशमुद्रा भवत्येषा अङ्कुशाख्यं निषोधमे।

\[अङ्कुशमुद्रा\] 8-22

कनिष्ठा मध्यमा नाम वामहस्तस्य मध्यतः ॥ 48 ॥

पृष्ठवन्निक्षिपेत्पृष्ठे तासामड्गुष्टकं भवेत्।

अग्रतस्तर्जनी कार्या कुञ्चिताङ्कुशवद्द्विज ॥ 49 ॥

इत्येषाऽङ्कुशमुद्रैव सत्यादीनामथो श्रुणु।

\[सत्यादिमुद्रापञ्चकम्\] 8-23

दक्षिणस्य तु हस्तस्य अग्रतोऽङ्गुलिपञ्चकम् ॥ 50 ॥

परस्परं स्पृशेत्कार्यं प्रोन्नतं मुखसम्मुखम्।

सत्यस्यैषा भवेन्मुद्रा प्रागुपाड्गोद्भवस्य च ॥ 51 ॥

अङ्गुष्ठतर्जनीयोगाद्द्वितीयस्य प्रकीर्तिता।

अङ्गुष्ठमध्यमायोगात्तृतीयस्य प्रकीर्तिता ॥ 52 ॥

अङ्गुष्ठानामिकायोगाच्चतुर्थस्य तु नारद।

कनिष्ठाङ्गुष्ठसंयोगात्पञ्चमस्य तु जायते ॥ 53 ॥

\[महाजयामुद्रा\] 8-24

हृल्लग्नं वामहस्तं तु कृत्वोत्तानं प्रसारितम्।

पृष्ठे तु मुष्टिबन्धं तु दक्षिणेन करेण तु ॥ 54 ॥

मुष्टेरूर्ध्वं स्थितोऽङ्गुष्ठं चक्षुर्भ्यामवलोकितम्।

दैवी ह्येषा भवेन्मुद्रा मन्त्रराजस्य सुव्रत ॥ 55 ॥

महाजयेति विख्याता सर्वयोगप्रसाधनी।

सर्वसिद्धिकरी शश्वत्सर्वमुद्राप्रपूरणी ॥ 56 ॥

अनया मुद्रितं विश्वमाब्रह्मभवनान्ति(1)मम्।

सर्वाङ्गशक्तियुक्तस्य सर्वमन्त्रालयस्य च ॥ 57 ॥

(1. क A.)

निष्कलस्याविकारस्य ब्रह्मन्सप्ताक्षरस्य च।

इत्येष गर्भमन्त्राणामुक्तो मुद्रागणो मया ॥ 58 ॥

आधारासनमन्त्राणां मुद्राणां लक्षणं श्रुणु।

\[आधारशक्तिमुद्रा कूर्ममुद्रा च\] 8-25

क्षिप्तमङ्गुलियुग्मं तु मुष्टिभ्यामन्तरे द्विज ॥ 59 ॥

वामस्य दक्षिणो मुष्टिः पृष्ठे स्यात्स्पर्शवर्जितः।

असावाधारशक्तौ च ऊर्ध्वतः कूर्मवह्नि (द्द्वि?)ज ॥ 60 ॥

\[अनन्तासनमुद्रा\] 8-26

अधोमुखस्य वामस्य अनामा तर्जनी उभे।

आकुंच्य पृष्ठलग्ने तु मध्यमायां तु संस्थिते ॥ 61 ॥

तयोरधस्तान्मध्याख्यामृज्वीं कुर्यादधोमुखाम्।

कनिष्ठिका तु साङ्गुष्ठा कार्या सुप्रसृता मुने ॥ 62 ॥

अनन्तासनमुद्रेयमनेनास्या(ख्या?)यते द्विज।

सर्वं जगदिदं ह्येषा क्रोडीकृत्य च वर्तते ॥ 63 ॥

सर्वास्वाधारमुद्रासु प्राधान्येन व्यवस्थिता।

तस्यादौ मन्त्रमुच्चार्य प्लुतं च बहुमातृकम् ॥ 64 ॥

शब्दशक्यविभागोत्थं भावग्राह्यमनाहतम्।

(1)ततस्तस्य विसर्गे तु अनन्तासनसंज्ञया ॥ 65 ॥

(1. तस्मादस्य A.)

बद्धं प्रकल्पयेद्विप्र सद्भावध्यानसंयुतम्।

सदाधिकारयागे तु मन्त्राणां भिन्नरूपिणाम् ॥ 66 ॥

क्षिप्रकर्मप्रसिध्यर्थं योजनीया प्रयत्नतः।

\[पृथिवीमुद्रा\] 8-27

करद्वयेन बध्नीयाल्लग्नमुष्टिद्वयं पुरा ॥ 67 ॥

अङ्गुलित्रितयेनैव अङ्गुष्ठे तर्जनीद्वयम्।

प्रान्तलग्नं ततः कृत्वा तद्युगे मेलयेत्पुनः ॥ 68 ॥

एषा तु पार्थिवी मुद्रा सामुद्रीमधुना शृणु।

\[समुद्रमुद्रा\] 8-28

मणिबद्धौ च संलग्नौ नखाग्राणि करद्वयात् ॥ 69 ॥

कार्याणि साङ्गुलीकानि परस्परमुखानि तु।

अङ्गुष्ठाग्रे निराधारे तन्मध्ये चालयेद्धृतम् ॥ 70 ॥

मध्यं कुर्याच्च हस्ताभ्यां गाधं तु सुषिरोपमम्।

क्षीरार्णवस्य मुद्रैषा प्रागुक्ता पङ्कजस्य तु ॥ 71 ॥

मन्त्रयोगात्तथा ध्यानादन्यत्वं चैव जायते।

\[धर्मादिमुद्राचतुष्टयम्\] 8-29

करद्वयमसंलग्ने(ग्नं?) कृत्वा तदनु योजयेत् ॥ 72 ॥

मुखे मुखं तर्जनीभ्यां तं मुञ्चेदथ मध्ययोः।

कुर्यात्ताद्दृग्विधं बन्धं तं त्यक्त्वाऽनामिकाद्वये ॥ 73 ॥

उपसंहृत्य तं चापि द्वे कनिष्ठे नियोजयेत्।

प्रत्येकबन्धे संलग्नमङ्गुष्ठयुगलं न्यसेत् ॥ 74 ॥

धर्माद्यस्य चतुष्कस्य विद्धि मुद्रागणं क्रमात्।

तदूर्ध्वस्थस्य पद्मस्य प्रागुक्ता मन्त्रयोगतः ॥ 75 ॥

\[सूर्येन्द्वग्निलक्षणधामत्रयमुद्रा\] 8-30

दक्षिणस्य तु हस्तस्य तर्जन्यङ्गुष्ठमेलनम्।

कृत्वा तदनु तद्बन्धं विकास्य च शनैः शनैः ॥ 76 ॥

समुत्तानं पुनः कुर्याच्छाखासङ्घं पृथक्स्थितम्।

(1)धामत्रयस्य मुद्रैषा हंसाख्यां तु निबोध मे ॥ 77 ॥

(1. द्विधा मन्त्रस्य तत्रैषो A.)

\[हंसमुद्रा\] 8-31

स्पष्टौ प्रसारितौ हस्तौ कुर्यादञ्जलिरूपकौ।

भावासनस्य मुद्रैषा सुशुद्धा परमार्थकी ॥ 78 ॥

एष आसनमन्त्राणां वीजानां मयोदितः।

क्रमात्क्षेत्रेशपूर्वाणां वीजानां मुनिसत्तम ॥ 79 ॥

पद्मनिद्यधिपान्तानां मुद्रादशकमुच्यते।

\[क्षेत्रेशमुद्रा\] 8-32

ग्रस्तमङ्गुलिसंख्यातं कृंत्वा पाणिद्वयेन तु ॥ 80 ॥

बलात्प्रपीडयेत्कुर्यादङ्गुष्ठद्वयमुच्छ्रितम्।

मुद्रेयं क्षेत्रपालस्य श्र्यादीनामथ मे शृणु ॥ 81 ॥

\[श्रीमुद्रा\] 8-33

उत्तानौ तु करौ कृत्वा निकटस्थौ तु नारद।

तदङ्गुलीगणं सर्वं कुञ्चितं मध्यसंस्थितम् ॥ 82 ॥

अङ्गुष्ठौ पतितौ कृत्वा क्रमशः स्पष्टतां नयेत्।

श्रीबीजस्य तु मुद्रैषा प्रथमं कथिता तव ॥ 83 ॥

\[चण्डमुद्रा\] 8-34

समुत्थाप्य कराद्वामात्तर्जनीं चण्डबीजजा।

\[प्रचण्डमुद्रा\] 8-35

तामेव दक्षिणाद्धस्तात्प्रचण्डाख्यस्य विद्धि वै ॥ 84 ॥

\[चयमुद्रा\] 8-36

मध्यमाद्वामहस्ताद्वै समुत्थाप्य जयस्य च।

\[विजयमुद्रा\] 8-37

दक्षिणाद्विजयाख्यस्य बीजस्य परिकीर्तिता ॥ 85 ॥

\[गांगमुद्रा\] 8-38

वामाच्चानामिका प्राग्वत्कृत्वा गाङ्गस्य विद्धि ताम्।

\[यामुनमुद्रा\] 8-39

दक्षिणाद्यामुनस्योक्ता मुद्रा बीजस् नारद ॥ 86 ॥

\[शङ्खमुद्रा\] 8-40

निधीस्वरस्य शङ्खस्य वामहस्तात्कनिष्ठिका।

\[पद्मनिधिमुद्रा\] 8-41

पद्माक्यस्यापराद्धस्तात्सैव चोर्ध्वीकृता यदा ॥ 87 ॥

\[गणेशमुद्रा\] 8-42

दक्षिणेन तु हस्तेन साङ्गुष्ठेन च मुष्टिना।

प्रदेशिनीं ह्यनामां च वामहस्तस्य पीडयेत् ॥ 88 ॥

प्रयत्नकृतशङ्खानां पृष्ठे योज्या च मध्यमा।

लम्बमानकराकारा यथा संदृश्यते च सा ॥ 89 ॥

मुष्टेर्नातिसमीपस्थां वामहस्तात्कनिष्ठिकाम्।

दक्षिणाङ्गुष्ठबाह्ये च दंष्ट्रावत्परिभावयेत् ॥ 90 ॥

ईषत्तिर्यक्ततस्स्पष्टो वामाङ्गुष्ठस्तथा परः।

यथा तौ परिदृश्येते गजकर्णोपमौ द्विज ॥ 91 ॥

गणेश्वरस्य मुद्रेयं सर्वविघ्नक्षयङ्करी।

\[वागीश्वरीमुद्रा\] 8-43

सुश्लिष्टौ मणिबन्धौ तु कृत्वा पाणिद्वये पुरा ॥ 92 ॥

संलग्नमग्रदेशात्तु प्रोन्नतं मध्यमायुतम्।

प्रदेशिनीद्वयं तद्वत्कृत्वाऽनामायुगं तथा ॥ 93 ॥

अचलं द्विगुणीकृत्य नमयेत्तदधोमुखम्।

शनैः शनैः स्पृशेद्यावत्स्वं स्वं पाणितलं द्विज ॥ 94 ॥

स्पष्टं सुविरलं कुर्यादङ्गुष्ठद्वितयं द्विज।

तद्वत्कनीयसीयुग्मं समेन धरणेन तु ॥ 95 ॥

मुद्रैषा वाग्विभूत्यर्थी यो बध्नाति दिने दिने।

जपमानस्तु तद्भावी तस्य चावतरेत्तु धीः ॥ 96 ॥

\[गुरुमुद्रा\] 8-44

सम्मुखौ संपुटीकृत्य द्वौ हस्तौ संप्रसारितौ।

विनियोज्यौ ललाटोर्ध्वे शिरसाऽवनतेन तु ॥ 97 ॥

गुरोर्गुरुतरस्यापि मुद्रा ह्येषा पितुः पितुः।

\[पितृगणमुद्राः\] 8-45

प्रोत्तानं दक्षिणं पाणिं कृत्वाङ्‌गुलिगणं ततः ॥ 98 ॥

संलग्नं कुञ्चयेत्किञ्चिदङ्गुष्ठं संप्रसार्य च।

तिर्यग्भवैः शनैः किञ्चित्कुर्याद्वाऽधोमुखं ततः ॥ 99 ॥

मुद्रा पितृगणस्यैषा नित्यतृप्तिकरी स्मृता।

पूजाकाले तु वै तस्माद्दर्शनीया प्रयत्नतः ॥ 100 ॥

यो वै नैमित्तिकाच्छ्राद्धात्परितोषस्तु जायते।

स पितॄणां शतगुणो मुद्राबन्धाच्च पूजनात् ॥ 101 ॥

\[सिद्धमुद्रा\] 8-46

करद्वयं समुत्तानं नाभिदेशे नियोजयेत्।

वामस्य दक्षिणे(?) पृष्ठे मुद्रैषा सिद्धसन्ततेः ॥ 102 ॥

\[वराभयमुद्रे\] 8-47

सुस्पष्टं दक्षिणं हस्त स्वात्मनस्तु पराङ्मुखम्।

पराङ्मुखं लम्बमानं वामपाणिं प्रकल्पयेत् ॥ 103 ॥

क्रमाद्वराभयाख्यं तु इदं मुद्राद्वयं द्विज।

विज्ञेयं लोकपालानामिन्द्रादीनां समासतः ॥ 104 ॥

एकैकेन तु मन्त्रेण वज्राद्येन क्रमाद्युताम्।

अस्त्राख्यां शक्तिसंयुक्तां प्रागुक्तां संप्रदर्शयेत् ॥ 105 ॥

लोकपालायुधानां तु पूजितानां क्रमेण वै।

\[विष्वक्सेनमुद्रा\] 8-48

कनिष्ठाऽनामिका मद्या वामाच्च करमध्यगाः ॥ 106 ॥

तासामङ्‌गुष्ठकः पृष्ठे तर्जनी प्रोन्नता भवेत्।

नासावंशप्रदेशस्था ततो दक्षिणपाणिना ॥ 107 ॥

अङ्गुलीत्रितयेनैवं मुष्टिं बध्वा तु पूर्ववत्।

तर्जनीद्विगुणं कृत्वा अङ्गुष्ठाग्रे निरोधयेत् ॥ 108 ॥

प्रोद्यतो बाहुदण्डः स्याच्चक्रक्षेपे यथोद्यतः।

विष्वक्सेनस्य मुद्रेयं विश्वकर्मनिकर्तनी ॥ 109 ॥

\[आवाहनमुद्रा\] 8-49

किञ्चिदाकुञ्चयेद्धस्तं दक्षिणं हृदयोपगम्।

अङ्गुष्ठो विरलस्पष्टो मुद्रा ह्यावाहने स्मृता ॥ 110 ॥

\[विसर्जनमुद्रा\] 8-50

खङ्गधारासमाकारा विरलाङ्गुलिकावुभौ।

अङ्गुष्ठौ दण्डवत्कृत्वा मुष्टिबन्धं शनैश्शनैः ॥ 111 ॥

कुर्यात्कनिष्ठिकादिभ्यो मुद्रैषा स्याद्विसर्जने।

\[सुरभिमुद्रा\] 8-51

ग्रथितौ \[द्वौ\] करौ कृत्वा सुश्लिष्टौ चाप्यधोमुखौ ॥ 112 ॥

कनीयसौ तदाङ्गुष्ठौ सुश्लेषेण नियोज्य च।

मध्यमाङ्गुलियुग्मं तु अन्योन्यकरपृष्ठगम् ॥ 113 ॥

विक्षिप्तानामिकायुग्मं तर्जनीयुगलं तथा।

मुद्रैषा कामधेन्वाख्या सर्वेच्छापरिपूरणी ॥ 114 ॥

द्विप्रकारं तु (1)मुद्राणां प्रयोगं नित्यमाचरेत्।

संविन्मयं तु चाद्यात्मरूपं भास्वरसंपुटम् ॥ 115 ॥

(1. विप्राणां C L.)

बाह्यान्तस्त्रिविधं विप्र कर्मवाक्चित्तजं तु यत्।

अनेन विधिना मुद्रां यो बध्नाति विधानवित् ॥ 116 ॥

तेनेदं मुद्रितं विश्वमपुनर्भवसिद्धिदम्।

इति श्रीपाञ्चरात्रे जयाक्यसंहितायां मुद्राबन्धाख्यानं नाम अष्टमः पटलः।

 \* \* \* \* \*

 पटलः - 9

अथ पाञ्चरात्रे जयाख्यसंहितायां स्नानविधिर्नाम नवमः पटलः। 9-1

श्रीभगवान्।

अथाधिकारसिद्ध्यर्थं स्नानं वक्ष्यामि पूर्वतः।

येन भक्तोऽभिषिक्तस्तु स्यादर्हो होमयागयोः ॥ 1 ॥

\[स्नाने द्वैविध्यम्\]

स्नानं तु द्विविधं कुर्यान्मलसङ्करशुद्धये।

सामान्यविधिना स्नात्वा विशेषविधिना ततः ॥ 2 ॥

सामान्यं लौकिकं स्नानं विशिष्टं मन्त्रसंस्कृतम्।

\[शौचविधिः\] 9-2

तच्चापि शौचपूर्वं स्यात्तदादौ कथयामि ते ॥ 3 ॥

तिस्रो लिङ्गे मृदो देया एकैकान्तरमृत्तिकाः।

पञ्च वामकरे देयास्तिस्रः पाण्योर्विशुद्धये ॥ 4 ॥

मूत्रोत्सर्गे शुद्धिरेषा पुरीषस्याप्यनन्तरम्।

पञ्चापाने मृत्तिकास्स्युस्तथैवान्तरमृत्तिकाः ॥ 5 ॥

दश वामकरे देयास्सप्त तूभयहस्तयोः।

पादाभ्यां त्रिसृभिश्शुद्धिर्जङ्घाशुद्धिश्च पञ्चभिः ॥ 6 ॥

नियोजयोत्ततो विप्र कट्यां वै सप्तमृत्तिकाः।

स्वदेहस्वेददोषघ्नं बाह्यकर्दमशान्तये ॥ 7 ॥

भक्तानां श्रोत्रियाणां च वर्षास्वेवं निरूपितम्।

प्रावृट्‌सूक्तात्तदेतस्मादेकमृद्व्यपनोदनम् ॥ 8 ॥

शरद्ग्रीष्मवसन्तेषु नित्यं कार्या क्रियापरैः।

एतस्मादपि चैकैका परिलोप्या तु मृत्तिका ॥ 9 ॥

हेमन्ते शिशिरे विप्र श्रोत्रियैः संयमस्थितैः।

पथि शौचं प्रकर्तव्यं देशकालानुरूपतः ॥ 10 ॥

गन्धलेपमपास्यैवं मनश्शुद्ध्या विशुध्यति।

\[स्नानार्थं मृत्संग्रहणम्\] 9-3

एवं कृत्वा पुरा शौचं समाचम्य ततः खनेत् ॥ 11 ॥

शङ्कुना ह्यस्त्रजप्तेन शुचिस्थानात्तु मृत्तिकाम्।

गृहीत्वाऽस्त्रेण सङ्गृह्यं यायाज्जलनिकेतनम् ॥ 12 ॥

\[स्नानविधिः\]

\[लौकिकस्नानम्\] 9-4 

तत्रादौ जलकूलं तु क्षालयेदस्त्रवारिणा।

मृदः कृत्वा द्विधा स्थाप्य एक भागोपगं ततः ॥ 13 ॥

निधाय गोमयं दर्भान्स्तिलास्त्रानभिमन्त्रितान्।

लौकिकं गोमयाढ्येन भागेन \[स्नानमाचारेत्\] ॥ 14 ॥

\[औदकं विधिस्नानम्\] 9-5 

तत(तच्च)स्नानं पुरा कृत्वा विधिस्नानं सगाचरेत्।

\[विधिस्नाने क्रमः\]

विधिस्नाने तु मृद्भागौ यस्तं कुर्याद्द्विधा पुनः ॥ 15 ॥

पादादि क्षाल्यमेकेन पूर्ववत्क्रमयोगतः।

पाणिप्रक्षालनं कृत्वा विनिमज्य जलान्तरे ॥ 16 ॥

\[स्नानाङ्गमन्त्रन्यासमुद्रावन्धौ\]

समुत्थाय न्यसेन्मन्त्रं षडङ्गं विग्रहे स्वके।

मन्त्रन्यासं ततः कुर्यान्मुद्राबन्धं च कारयेत् ॥ 17 ॥

कीटाद्यशुचिसम्पर्काज्जलस्यावहतो द्विज।

वहतोऽप्युद्धृतस्यापि शुद्धिरेवं भवेत्पुरा ॥ 18 ॥

निर्मलं वारुणं विप्र चन्द्रार्ककरतापितम्।

यद्यपि स्यात्तथा नैवं सम्यङ्मान्त्रे क्रियाक्रमे ॥ 19 ।

\[पवित्रधारणम्\]

त्रिपञ्चसप्तकाण्डोत्थं द्रढिमग्रन्थिसंयुतम्।

पवित्रकद्वयं दार्भमस्त्रमन्त्राभिमन्त्रितमू ॥ 20 ॥

हस्तद्वयेऽपि निक्षिप्य अनामाड्गुलयोरधः।

\[वामपाणौ मूलादिस्थानभेदेन त्रेधा विभक्ताया मृदः क्रमेणास्त्रादित्रयेणाभिमन्त्रणम्\]

सावशेषां मृदं शोषां कृत्वाऽऽदायास्त्रमुच्चरन् ॥ 21 ॥

तां तथा वामपाणौ तु मूलमध्याग्रतो भजेत्।

सास्त्रेण मूलमन्त्रेण जपेदङ्गैरनुक्रमात् ॥ 22 ॥

\[तत्रास्त्राभिमन्त्रिताया विनियोगः\]

अस्त्रजप्तां मृदं गृह्य क्षिपेद्दिक्षु विदिक्षु च।

अध ऊर्ध्वे च तन्मन्त्रं (न्त्र) मुद्राबन्धेन संयुतम् ॥ 23 ॥

तेन स्नानहरा विघ्ना दिग्विदिक्परिसंस्थिताः।

प्रयान्ति वि(1)ह्वलीभूता यावत्तन्नोपसंभृ(2)तम् ॥ 24 ॥

(1. विफली A.)

(2. हृ C L.)

\[मूलमन्त्रिताया मृदो विनियोगः\]

मृद्भागो मूलमन्त्रेण मन्त्रितो यः पुरा स्थितः।

तमुच्चरंस्तमादाय तोयमध्ये विनिक्षिपेत् ॥ 25 ॥

तेन तत् द्विजशार्दूल तत्क्षणादेव जायते।

गङ्गातोयेन संपूर्णं यामुनेन जलेन च ॥ 26 ॥

प्रायागं चक्रतीर्थं च प्रभासं पुष्कराणि च।

भवन्ति सन्निधीभूता मन्त्रस्यास्य प्रभावतः ॥ 27 ॥

ततो वै विष्णुतीर्थाय मन्त्रान्ते पदमुच्चरेत्।

सनमस्कं भवेत्तेन विष्णुतीर्थस्य सन्निधिः ॥ 28 ॥

\[तीर्थान्तरे केवलमूलमन्त्रमात्रयोजनम्\]

अन्यतीर्थे यदा स्नानं कुर्यात्तत्र च योजयेत्।

केवलं मूलमन्त्रं तु विष्णुतीर्थपदं विना ॥ 29 ॥

तीर्थान्तरेष्विदं नाम न सङ्कीर्तयते सुधीः।

सन्निधाने हि तीर्थस्य यद्यन्यामभिधां स्मरेत् ॥ 30 ॥

स्नातकस्तस्य तत्तीर्थमभिशप्य क्षणं व्रजेत्।

निर्जराम्बुतटाकादौ सामान्यस्नानकर्मणि ॥ 31 ॥

गङ्गादीनां नदीनां च तीर्थानां च प्रकीर्तितम्।

मान्त्रे स्नानक्रमे सम्यग्विष्णुतीर्थाय कीर्तयेत् ॥ 32 ॥

\[अङ्गमन्त्राभिमन्त्रितस्य मृद्भागस्य विनियोगः\]

ततोऽङ्गमन्त्रजप्तं च भागं पाणितले स्थितम्।

तोयेनालोढ्य मसृणं तापयेदर्करश्मिभिः ॥ 33 ॥

मेघच्छन्ने स्वकं मन्त्रं सूर्यवत्खस्थितं स्मरेत्।

दर्शयित्वा करे तस्य ताभ्यां सर्वाङ्गकं स्पृशेत् ॥ 34 ॥

\[तीर्थस्य परमीकरणप्रकारः\]

धारणाद्वि(1)तयेनाथ तीर्थस्य सजलस्य च।

परमीकरणं कुर्याद्विधिदृष्टेन कर्मणा ॥ 35 ॥

(1. ज A.)

आधारशक्तेरारभ्य सङ्कल्पविषयावधि।

वह्निना पूरयेत्सर्वं ज्वालामालाविलेन च ॥ 36 ॥

निरम्मयं जगत्कृत्वा तीर्थं शान्ततनु स्मरेत्।

शान्ते संविन्मये विष्णौ भूयस्तदवतार्य च ॥ 37 ॥

निशाम्बुकणसङ्काशमियत्ताकल्पितं पुरा।

स्मृत्वा शक्तिप्रभावेन ब्रह्मस्रोतो विनिर्गतम् ॥ 38 ॥

धाराकल्लोलसङ्गीर्णं पतमानं तु वेगतः।

आब्रह्मभवनं सर्वं पूरयेच्छशिसन्निभम् ॥ 39 ॥

विलोकनपदैश्शश्वत्सङ्घट्टं तं तु भावयेत्।

समस्ते प्राक्स्वरूपेण तन्मध्ये त्वासनं प्रभोः ॥ 40 ॥

दत्वा तदुपरि ब्रह्मन् स्मरेन्नारायणं प्रभुम्।

चन्द्रकोटिसमं शुद्धसुधाधारागणावृतम् ॥ 41 ॥

साहं(1)शक्तिसमूहाढ्यं प्रोद्गिरन्तं सुधारसम्।

एवं कृते सति भवेत्तीर्थं नारायणात्मकम् ॥ 42 ॥

(1. भं A.)

निमज्जनं ततः कुर्यादुन्मज्जनसमन्वितम्।

गन्धैस्सामलकैर्हृद्यैः पवित्रैर्विविधैः शुभैः ॥ 43 ॥

चक्रवर्त्युपचारेण मन्त्री स्नायादतन्द्रितः।

\[अथ स्नानोत्तराङ्गविधिः\]

ततश्चान्तर्जलस्थश्च स्मरेन्मन्त्रं स्वशक्तितः ॥ 44 ॥

भास्वद्भास्वररूपोऽसौ उदेति हृदयान्तरे।

हृदयादग्रतश्चान्ते द्वादशान्तेन दूरतः ॥ 45 ॥

परमं पुरुषं दृष्ट्वा प्रत्यक्षस्थं तु नारद।

समुत्थाय जलात्पश्येद्गगनस्थं तमेव हि ॥ 46 ॥

ततोऽप्सु तारमासाद्य उपविश्य यथासुखम्।

न्यसेदङ्कुशमुद्राग्रे हृन्मन्त्रं सितविग्रहम् ॥ 47 ॥

स्वेनानिलेन संयुक्तं रेचयेत्तीर्थमध्यतः।

पूरकेण समाकृष्य मुद्रायुक्तेन तत्पुनः ॥ 48 ॥

एवञ्चोपगतं तीर्थं पुरा कृत्वा तु नारद।

प्रणेवेनोपचाराक्यहृदयेनाचमेत्ततः ॥ 49 ॥

सुप्रसन्नेन तोयेन जान्वन्तस्थेन पाणिना।

एकेन पाद्यमन्त्रेण सोपचारहृदा द्विज ॥ 50 ॥

ध्वात्वा तत्र स्थितं देवं साङ्गं सपरिवारकम्।

जप्यमानश्च मन्त्रोऽयमुपस्थानं तु कारयेत् ॥ 51 ॥

प्रणवेन ततस्सर्वान्पितृदेवांश्च तर्पयेत्।

तिलमिश्रेण विधिवत्सन्त्यजेत्स्नानकर्पटम् ॥ 52 ॥

सुधौतं परिधायाथ वस्त्रयुग्ममखेददम्।

अथवा तदधश्शाटीं योगपट्टकसंयुताम् ॥ 53 ॥

नैकवस्त्रेण वै यस्माद्भवितव्यं कदाचन।

स्थानेऽस्त्रशोधितेऽन्यस्मिन्ननन्तासनसंस्थितम् ॥ 54 ॥

आधारमासनं ध्यात्वा जलमध्येऽच्युतस्य च।

मन्त्रग्रामसमोपेतमाहूय विनिवेश्य तम् ॥ 55 ॥

तर्पयेदुदकेनैव विष्वक्सेनावसानकम्।

स्वेन स्वेन तु मन्त्रेण पाणिभ्यामग्रतः क्रमात् ॥ 56 ॥

देवताश्च मुनीन्नागान् ग्रहभूतवियच्चरान्।

सन्तर्प्य स्थावरान्तांश्च स्ववंशं तर्पयेत्क्रमात् ॥ 57 ॥

व्रजन्तं सासनं देवं जलमध्यात्ततस्स्मरेत्।

तीर्थशुद्धौ पुरा मन्त्रो न्यस्तोऽसावपि दिक्षु वै ॥ 58 ॥

प्रेरयन्पूर्ववद्देवान्प्रा(1)णाग्रेणानिलं द्विज।

तमेकीकृत्य वै तेन त्यक्त्वा तोयं तु शुक्लवत् ॥ 59 ॥

(1. न्घ्ना C. L.)

आपूर्य हृदि विन्यस्येत् सोपसंहारमुद्रया।

इत्युक्तमौदकं स्नानमथ मान्त्रं निबोध मे ॥ 60 ॥

\[मन्त्रस्नानम्\] 9-6

तोयाभावे च यत्कुर्याद्दुर्गे काले च शीतले।

गमने क्षिप्रसिद्धौ वा गुरुकार्ये स्वतन्त्रताम् ॥ 61 ॥

प्राप्तां वा वीक्ष्य विप्रेन्द्र निशाभागे दिनस्य वा।

प्रक्षाल्य पदावाचम्य प्रोद्धृतेन तु वारिणा ॥ 62 ॥

(2)स्नानं दश दिशः प्राग्वत्संशोध्योपविशेत्ततः।

अस्त्रं हस्ततले योज्यं क्रमान्न्यासं ततस्तनौ ॥ 63 ।

(2. स्था A.)

मूलमन्त्रादि तत्कुर्यात्सर्वमन्त्रगणेन तु।

केवलादुदकस्नानात्संस्कारपरिवर्जितात् ॥ 64 ॥

प्रभासादिषु तीर्थेषु यत्फलं स्नातकस्य च।

ज्ञेयं शतगुणं तस्मान्मन्त्रग्रामस्य नार ॥ 65 ॥

\[घ्यानस्नानम्\] 9-7

ध्यानस्नानमथो वक्ष्ये द्वाभ्यामपि परं तु यत्।

खस्थितं पुण्डरीकाक्षं मन्त्रमूर्तिं प्रभुं स्मरेत् ॥ 66 ॥

तत्पादोदकजां धारां पतमानां स्वमूर्धनि।

चिन्तयेद्ब्रह्मरनध्रेण प्रविशन्तीं स्वकां तनुम् ॥ 67 ॥

तया संक्षालयेत्सर्वमन्तर्देहगतं मलम्।

तत्क्षणाद्विरजा मन्त्री जायते स्फटिकोपमः ॥ 68 ॥

इदं स्नानं परं मान्त्रात्स्नानाच्छतगुणं स्मृतम्।

तस्मादेकतमं कार्यं स्नानं श्रद्धापरेण तु ॥ 69 ॥

स्नानपूर्वाः क्रियास्सर्वा यतस्सम्यक्फलप्रदाः।

तस्मात्स्नानं पुरा कुर्याद्य इच्छेच्छ्रेय आत्मनः ॥ 70 ॥

स्नानेन निर्मलो जन्तुः कृतमात्रेण जायते।

द्विजेन्द्र निर्विवेकात्मा किं पुनर्यः क्रियापरः ॥ 71 ॥

इति श्री पाञ्चरात्रे जयाख्यसंहितायां स्नानविधिर्नाम नवमः पटलः।

 \* \* \* \* \*

 पटलः - 10

अथ समाधिख्यापनं नाम दशमः पटलः। 10-1

\[घ्यानार्थं निर्जनस्थानं प्रति गमनम्\] 10-2

श्रीभगवान् ---

सास्त्रं दूर्वाङ्कुरं दत्वा पुष्पं पत्रं तिलांस्तु वा।

सोदकाना(1)त्मनो मूर्ध्नि शिखास्थाने च नारद ॥ 1 ॥

(1. न्या C. L.)

ततश्चोदकसम्पूर्णं भाण्डमादाय पाणिना।

एकान्तनिर्जनं यायान्मनोज्ञं दोषवर्जितम् ॥ 2 ॥

ह्टन्मध्यस्थं स्मरे(र)न्मन्त्रं प्रबुद्धानलविग्रहम्।

दिगन्तरमवीक्षन्वै मौनी संरोधितानिलः ॥ 3 ॥

\[स्थानप्राप्तिसमये कर्तव्यांशः\] 10-3

प्राप्य स्थानं स्वमन्त्रं तु नासाग्रेण विरेचयेत्।

बहिरस्त्रं च विन्यस्य चरणेन हनेत्क्षितिम् ॥ 4 ॥

मन्त्रपूर्वं स्मरेद्विष्णुं सकलं गरुडासनम्।

\[दर्भाद्यासनविकल्पः\] 10-4

एकदेशं समासाद्य बद्नीयाद्रुचिरासनम् ॥ 5 ॥

दर्भे चर्मणि वस्त्रे वा फलके यज्ञकाष्ठके।

\[गुरुस्मरणपूर्वकमानसक्रियानिर्वहणम्\] 10-5

अभिवन्द्य हरिं भक्त्या मनसा गुरुसन्ततिम् ॥ 6 ॥

गृहीत्वा मानसीमाज्ञां तेभ्यस्तु शिरसा नतः।

मानसीं निर्वहेत्सर्वां क्रियां विप्र यथास्थिताम् ॥ 7 ॥

\[आसनशुद्धिः\] 10-6

मूलमन्त्राभिजप्तेन तोयेन प्रोक्ष्य चासनम्।

च्छोटिकां मन्त्रसंयुक्तां दद्यात्तच्छुद्धये पुनः ॥ 8 ॥

\[करशुद्धिः\] 10-7

हस्तशुद्धिं ततः कुर्याद्यथा तच्छृणु नारद।

द्वे तले हस्तपृष्ठे द्वे सर्वाश्चाड्गुलयस्तथा ॥ 9 ॥

अस्त्रमन्त्रेण संशोध्य ध्यानोच्चारप्रयोगतः।

कृत्वैवं करशुद्धिं च स्थानशुद्धिं समाचरेत् ॥ 10 ॥

\[स्थानशुद्धिः\] 10-8

ध्यात्वा देवं ज्वलद्रूपं सहस्रार्कसमप्रभम्।

ज्वालाकोटिसमाकीर्णं वमन्तं ज्वलनं मुखात् ॥ 11 ॥

तेन संपूरयेत्सर्वमाब्रह्मभुवनान्तिमम्।

दिगोघं प्रज्वलन्तं च भावयेन्मन्त्रतेजसा ॥ 12 ॥

क्ष्मामण्डलमिदं सर्वं स्मरन्पव्कं च वह्निना।

मन्त्रजेन द्विजश्रेष्ठ मृण्मयं भाजनं यथा ॥ 13 ॥

स्थानशुद्धिर्भवत्येवं सुधाकल्लोलसेचनात्।

भूतशुद्धिं शृणु मुने यथावदनुपूर्वशः ॥ 14 ॥

\[भूतशुद्धिप्रकरणम्\]

पृथ्व्यप्तेजोनिलाकाशं शरीरं भूतपञ्चकम्।

इन्द्रजालोपमं विद्धि ज्ञानाद्यैरुज्झितं गुणैः ॥ 15 ॥

मलिनञ्चास्वतन्त्र च रेतोरक्तोद्भवं क्षयि।

यावन्न शोधितं सम्यक् धारणाभिर्निरन्तरम् ॥ 16 ॥

तावदेतदयोग्यं स्यान्मन्त्रन्यासादिवस्तुषु।

\[पृथिव्यादिभूतानां बीजानि\] 10-9

शङ्करश्चाग्निरूपश्च (1)सोमःसूर्यस्तदन्तकः ॥ 17 ॥

(1. सोमसूर्यावनन्तरः A.)

वर्णपञ्चकमेतद्वै युक्तं कुर्यात्क्रमेण तु।

धरेशेन वराहेण अनलेनाथ कम्बुना ॥ 18 ॥

प्रधानेन द्विजश्रेष्ठ सर्वेषां योजयेत्ततः।

त्रैलोक्यैश्वर्यदोपेतमादिदेवं च मूर्धनि ॥ 19 ॥

पृथ्वीकाग्निमरुद्व्योमबीजान्येतान्यनुक्रमात्।

पृथ्व्यादिसंज्ञायुक्तानि हुंफडन्तानि नारद ॥ 20 ॥

प्रागोङ्कारेण युक्तानि भूतशुद्धौ त्रिधोच्चरेत्।

भूतेश्वराणां पञ्चानां परत्वेन क्रमात्स्थिताः ॥ 21 ॥

\[पृथिव्यादिभूतानां देवताः\] 10-10

अनिरुद्धादयः पञ्च सत्यपूर्वाः पुरोदिताः।

शक्तित्वेन च वर्तन्ते तैश्च तान्व्याहरेत्क्रमात् ॥ 22 ॥

\[पृथिव्यादिमहाभूतांनां स्वविग्रहे प्रवेशन-तद्व्यापन-तद्विलयनप्रकाराः\] 10-11

सौषुम्नाद्दक्षिणद्वारान्निर्गमय्य हरिं बहिः।

सहस्ररविसङ्काशं वृत्तमण्डलमध्यगम् ॥ 23 ॥

तप्तकाञ्चनवर्णाभमासीनं परमे पदे।

मन्त्रात्मानं तु तं ध्यात्वा ह्युपरि द्वादशाङ्गुले ॥ 24 ॥

प्रभाचक्रं तु तदधस्तत्त्वाधिष्टातृसंयुतः।

निष्कलं मन्त्रदेहं तु ध्यात्वा तु तदधः क्रमात् ॥ 25 ॥

\[तत्रादौ पृथिवीतत्त्वनिलयनम्\]

तुर्यश्रां पीतभां भूमिं चिन्तयेद्वज्रलाञ्छिताम्।

शब्दाद्यैः पञ्चभिर्युक्तां नगद्रुमसमाकुलाम् ॥ 26 ॥

पुरप्राकारसुसरिद्द्वीपार्णवपरिष्कृताम्।

संविशन्तीं स्मरेद्बाह्यात्पूरकेण स्वविग्रहे ॥ 27 ॥

प्रोच्चारयंश्च तन्मन्त्रं विश्रान्तामथ चिन्तयेत्।

जान्वोः पादतलं यावत्तया व्याप्तं क्रमेण तु ॥ 28 ॥

कुम्भकेन द्विजश्रेष्ठ मन्त्रमूर्तौ स्वके ततः।

शनैः शनैर्लयम् यातां गन्धशक्तौ च मन्त्रराट् ॥ 29 ॥

\[जलतत्त्वनिलयनम्\]

गन्धशक्तिं च तां पश्चाद्रेचकेन बहिःक्षिपेत्।

तोयाख्ये च महाधारे ततस्तोयं च वैभवम् ॥ 30 ॥

समुद्रससरित्स्रोतो रसषट्‌कं च सौषधीः।

यानि यान्यम्बुभूतानि भूतानि भुवनान्तरे ॥ 31 ॥

अर्धचन्द्रसमाकारं कमलध्वजशोभितम्।

वारुणं विभवं बाह्ये ध्यात्वा तेनाथ विग्रहम् ॥ 32 ॥

संपूर्य पूरकाख्येन करणेन शनैश्शनैः।

ऊरुमूलाच्च जान्वन्तं शरीरं मण्डलं स्वकम् ॥ 33 ॥

तेनाखिलं तु संव्याप्तं कुम्भकेन स्मरेद्द्विज।

तन्मध्ये वारुणं मन्त्रं धारणाख्यं विचिन्त्य च ॥ 34 ॥

अम्मयं विभवं सर्वं तन्मद्ये विलयं गतम्।

ततस्तं रसशक्तौ च सा शक्तिर्वह्निमण्डले ॥ 35 ॥

\[तेजस्तत्त्वनिलयनम्\]

रेचकेन विनिक्षिप्य ततो वान्हं च वैभवम्।

त्रिकोणभूवनाकारं दीप्तिमद्भिर्विभूषितम् ॥ 36 ॥

विद्युच्चन्द्रार्कनक्षत्रमणिरत्नैश्च धातुभिः।

स्वप्रकाशशरीरैस्तु अशरीरैश्च खेचरैः ॥ 37 ॥

चिन्हितं स्वस्तिकैर्दीप्तैर्व्याप्यैवं विभवं महत्।

तैजसं मुनिशार्दूल तन्मान्रं चाथ संस्मरेत् ॥ 38 ॥

तन्मण्डलान्तरस्थं तु प्रोच्चरन्वै तमेव हि।

प्रविष्टं पूर्ववद्ध्यायेत्तेनैव करणेन तु ॥ 39 ॥

आनाभेः पायुपर्यन्तं व्याप्तं कृत्वाऽ(1)वधार्य च।

तं विप्र विभवं सर्वं तैजसं परिभावयेत् ॥ 40 ॥

(1. पिधाय A.)

तन्मन्त्रविग्रहे श्रान्तं मन्त्रं तच्चानलात्मकम्।

रुपशक्तौ लयं यातं शक्तिस्संविन्मयी च सा ॥ 41 ॥

\[वायुतत्त्वनिलयनम्\]

तया मन्त्रशरीरं स्वं स्वशक्त्या विलयीकृतम्।

रेचकेन कृतां शक्तिं वाय्वाधारे बहिः क्षिपेत् ॥ 42 ॥

ततस्तु वायवीयं वै वैभवं बाह्यतः स्मरेत्।

वृत्तं राजोपलाभं तु बिम्बैर्युक्तं तु तैजसैः ॥ 43 ॥

पूर्णं नानाविधैर्गन्धैरनेकैस्तद्गुणैस्तथा।

स्वमन्त्रेण समाक्रान्तं धारणाख्येन तं स्मरेत् ॥ 44 ॥

तथा स्वरूपं तन्मन्त्रं ध्यात्वोच्चार्य समाहरेत्।

पूर्वोक्तकरणेनैवं घ्राणाग्रेण शनैश्शनैः ॥ 45 ॥

आकण्ठान्नाभिदेशान्तं तेन व्याप्तं तु भावयेत्।

प्रागुक्तकरणेनैव वायव्यं विभवं ततः ॥ 46 ॥

अधिष्ठातृलयं यातं स्मृत्वा तं च महामुने।

स्पर्शाख्यायां महाशक्तौ तां शक्तिमविनश्वरीम् ॥ 47 ॥

\[आकाशतत्त्वनिलयनम्\]

व्याप्तां नित्यामदृश्यां च स्वशक्तिविभवान्विताम्।

शब्दाख्ये तु महाधारे निक्षिपेद्व्योममण्डले ॥ 48 ॥

ध्यात्वाऽथ विभवं सर्वं व्योमाख्यं विग्रहाद्बहिः।

नानाशब्दसमाकीर्णं नीरूपं चाञ्जनप्रभम् ॥ 49 ॥

अविग्रहेश्शब्दमयैः (1)पूर्णं सिद्धैरसङ्ख्यकैः।

तन्मघ्ये धारणान्मन्त्रं व्योमाख्यं संस्मरेद्द्विज ॥ 50 ॥

(1. पूर्व CL.)

धारयन्तं स्वमात्मानं स्वसामर्थ्येन सर्वदा।

शब्दमत्रामरूपं तु व्यापकं विभवेष्वपि ॥ 51 ॥

धिया च संपरिच्छन्नं कृत्वा विन्यस्य विग्रहे।

प्रागुक्तकरणेनैव तेन व्याप्तं तु भावयेत् ॥ 52 ॥

आकर्णाद्ब्रह्मरन्ध्रान्तं व्योमाख्यं विभवेन च।

सन्धार्य कुम्भकेनैव यावत्कालं तु योगिना ॥ 53 ॥

ध्यायेत्परिणतं पश्चात्स्वमन्त्रे तु तथा मुने।

व्योमाख्यं धारणामन्त्रं शब्दशक्तौ लयं गतम् ॥ 54 ॥

\[शब्दशक्तेः क्रमात् गन्धादिशक्तिनिलयनास्पदभूताया निष्कलेऽनुप्रवेशभावनम्\] 10-12

तां शक्तिं ब्रह्मरन्ध्रेण प्रयान्तीमनुभावयेत्।

युक्तां शक्तिचतुष्केण गन्धाद्येनाविनश्वरीम् ॥ 55 ॥

आश्रयेन्निष्कलं मन्त्रं व्योमातीतं निरञ्जनम्।

शक्तयो याश्च सत्याद्यास्तासामपि परश्च यः ॥ 56 ॥

पट्‌कं (ष्ठं ) तं निष्कलं विद्धि व्याप्तिः प्रागुदिताऽस्य च।

समन्त्रं विभवं भौतमेवमस्तं नयेत्क्रमात् ॥ 57 ॥

\[जीवस्य पदात्पदान्तरप्रापणक्रमेण देहात् स्थूलात् प्रभाचक्रविशेषप्रापणेन कैवल्यस्थितिप्रापणम्\] 10-13

चैतन्यं जीवभूतं यत्प्रस्फुरत्तारकोपमम्।

भावनीयं तु विश्रान्तं निस्सृतं भूतपञ्जरात् ॥ 58 ॥

निष्प्रपञ्चे परे मन्त्रे पञ्चशक्त्याख्यविग्रहे।

अनेन क्रमयोगेन जीवमात्मानमात्मना ॥ 59 ॥

इक्षते(क्षेत) तद्धृदाकाशे अचलं सूर्यवर्चसम्।

स्फुरद्‌द्युतिसमाकीर्णमीश्वरं व्यापकं परम् ॥ 60 ॥

ततो मन्त्रशरीरस्थं समाधिं चाभ्यसेत्परम्।

परं मन्त्रशरीरं यद्व्यक्तमक्षरसन्ततौ ॥ 61 ॥

सूर्यादिव्योमपर्यन्तमतीतं शक्तिकारणैः।

हेयं चेत्थमिदं बुध्वा यदा तत्स्थानबृंहितः ॥ 62 ॥

अतृप्तोऽकृतकृत्यश्च मन्त्रहृत्पद्मसेवनात्।

षट्‌पदी()ह्यात्मतत्त्वं च ज्ञानरज्वाऽवलंब्य च ॥ 63 ॥

हृत्कोटरोर्ध्वान्निर्यान्तं स्वात्मानं स्वात्मना स्मरेत्।

भारूपान्नाडिमार्गेण मन्त्रवह्नेश्शिखा हि सा ॥ 64 ॥

पद्मसूत्रप्रतीकाशा सुषुम्ना चोर्ध्वगामिनी।

तद्ब्रह्मरन्ध्रगां स्मृत्वा सुपथा तेन नारद ॥ 65 ॥

शनैश्शनैस्स्वमात्मानं रेच्य विज्ञानवायुना।

मान्त्रं कारणषट्कं च एवमव्यापकं नय्सेत् ॥ 66 ॥

प्राप्नुयाच्च तदूर्ध्वात्तु यः परात्प्रभुविग्रहात्।

उदितं (तो ) द्विजशार्दूल तेजःपुञ्जो ह्यनूपमः ॥ 67 ॥

तत्प्र भाचक्रनाभिस्थं स्वानन्दानन्दनन्दितम्।

एवं पदात्पदस्थस्य आत्मतत्त्वस्य नारद ॥ 68 ॥

तत्त्व(स्य )निर्मुक्तदेहस्य केवलस्य चिदात्मनः।

य उदेति महानन्दः सा शक्तिर्वैष्णवी परा ॥ 69 ॥

अलुप्तकर्मकर्तारं जीवं कृत्वा तमात्मसात्।

यत्रोदिता च तत्रैव पुनरेवावतिष्ठते ॥ 70 ॥

तच्च(तं च) सङ्कल्पनिर्मुक्तमवाच्यं विद्धि नारद।

\[त्यक्ततया भावितस्यास्य भौतिकदेहस्य प्रज्वालन--भस्मीकरणभावनम्\] 10-14

एवं स्वस्थानमासाद्य त्यक्त्वा भौतं च विग्रहम् ॥ 71 ॥

तत्र स्थितो दहेत्पिण्डं शक्तितन्मात्रव्रजितम्।

षाट्कोशिकमसारं च निर्दग्ध(1)तृणरूपिणम् ॥ 72 ॥

(1. निर्दण्ड S.)

\[इच्छाग्निमन्त्रः\] 10-15

इच्छानिर्मथनोत्थेन मन्त्रजेन तु वह्निना।

अशेषभुवनाधारं चतुर्गतिसमन्वितम् ॥ 73 ॥

लोकेशोपरिसंस्थं च व्योम्नि तस्योपरि न्यसेत्।

प्रणवादिनमोऽन्तं च इच्छाग्नेर्वाचकः स्वयम् ॥ 74 ॥

\[भस्मीभूतत्वभावनम्\] 10-16

तेनाङ्घिदेशादारभ्य तं पिण्डं ज्वलितं स्मरेत्।

\[शान्ताग्निमन्त्रः\] 10-17

भस्मराशिसमप्रख्यं शान्ताग्निं तदनु द्विज ॥ 75 ॥

\[भस्मीभूततया भावितस्य ध्यानसमुद्भूतसलिलेनाप्लावनभावना\] 10-18

साह्लादेन च सूक्ष्मेण व्यापिनोङ्कारपूर्विणा।

नमोऽन्तेन तु तद्भस्मपातं ध्यात्वाऽन्वितस्ततः ॥ 76 ॥

\[भस्मावशेषतया भावितस्य समाप्लावनभावना\] 10-19

ध्यानजेनोदकेनाथ भूतिं संप्लाव्य दिग्गताम्।

विनिपातात्स्वमन्त्रेण सिक्तेन क्षीररूपिणा ॥ 77 ॥

\[अथापूर्वतेजोयशरीरसृष्टिभावनाक्रमः\] 10-20

वगहममृतारूढं त्रैलोक्यैश्वर्यदान्वितम्।

दीपकं द्वितयेनैतत्संपुटीकृत्य पूर्ववत् ॥ 78 ॥

तेन क्षीरार्णवाकाराद्ध्यायेद्विश्वं चराचरम्।

पात्यमानं तदूर्ध्वे तु धारासङ्घो द्विजामृतः ॥ 79 ॥

तुर्यस्थानाद्विनिष्क्रान्तो भावनीयो मुहुर्मुहुः।

तत्राधारमयीं शक्तिं मद्ये विन्यस्य वैष्णवीम् ॥ 80 ॥

बीजभूतां च सर्वस्य तदुत्थं चाम्बुजं स्मरेत्।

षडध्वतत्त्वभूतं च सितं तेजोमयं शुभम् ॥ 81 ॥

मण्डलत्रितयाकीर्णं स्पुरत्किरणभास्वरम्।

मन्त्रात्मानं च तन्मध्ये ध्यायेन्नारायणं प्रभुम् ॥ 82 ॥

निष्कलं केवलं शुद्धं पञ्चसन्मन्त्रविग्रहम्।

तन्मन्त्रशक्तिभिर्भूयो मूर्च्छितं भावयेद्द्विज ॥ 83 ॥

व्योमादिपञ्चभूतीयं मन्त्रमीश्वरपञ्चकम्।

तेभ्योऽथ प्रसरन्तं च व्योमाद्यं विभवं स्मरेत् ॥ 84 ॥

संयोगजनितं पिण्डं ध्यायेद्विभवपञ्जरात्।

सहस्रसूर्यसङ्काशं शतचन्द्रगभस्तिमत् ॥ 85 ॥

निर्मलस्फटिकप्रख्यं जरामरणवर्जितम्।

जनित्वैवं सपिण्डं तु परमं भोगमोक्षयोः ॥ 86 ॥

साधनं मुनिशार्दूल सहजं सर्वदेहिनाम्।

तमासाद्य क्रमेणैवं सिसृक्षालक्षणेन च ॥ 87 ॥

स्वपादान्निस्तरङ्गाच्च कृत्वा शक्त्या सहोदयम्।

\[जीवस्य सृष्टे शरीरे प्रवेशनक्रमः\] 10-21

स्वानन्दं (1)च महानन्दात्स्वन(2)न्ताच्चाश्रयेत्ततः ॥ 88 ॥

(1. चिन्म A.)

(2. त्स्वानन्दा A.)

मारीचं नाभसं चक्रं तस्माद्रूपं स्वकं च यत्।

सूर्यकोटिकराभासं प्रस्पुरन्तं स्वभाससा ॥ 89 ॥

कदम्बगोलकाकारं निशाम्बुकणनिर्मलम्।

एवमात्मानमानीय स्वस्थानात्स्वात्मना द्विज ॥ 90 ॥

विशेन्मन्त्रशरीरं स्वं ब्रह्मरन्ध्रेण पूर्ववत्।

ज्योत्स्नानाडीपथेनैव पुर्यष्टककजान्तरम् () ॥ 91 ॥

स्ववाचकं भावयन्वै ध्वनिना निष्कलेन तु।

\[आत्ममन्त्रः\] 10-22

अशेषभुवनाधारं विश्वाप्यायकरेण तु ॥ 92 ॥

अङ्कयेदमृताख्यं च तदन्ते चात्मने नमः।

स तारकस्त्वयं मन्त्रो विज्ञेयो ह्यात्मवाचकः ॥ 93 ॥

ततस्तु निष्कलो मन्त्रो यावद्भानुं च विग्रहः।

पञ्चकं चाभिमानं तु आसाद्यालोकविग्रहम् ॥ 94 ॥

\[स्वदेहस्य मन्त्रमयतापादनम्\] 10-23

स्वमन्त्रादमृतौघेन सेचयेद्विग्रहं स्वकम्।

ततस्स्वतन्त्रं तं बिम्बमाकृष्य हृदि विन्यसेत् ॥ 95 ॥

निस्तरङ्गा परा शक्तिर्महानन्दमयी च सा।

स्वानन्दाच्च प्रभाचक्रं रूपमात्मीयभास्वरम् ॥ 96 ॥

सौषुम्नस्तादृशो मार्गः पिण्डमन्त्र

 पटलः - 11

अथ मन्त्रन्यासविधिर्नाम एकादशः पटलः। 11-1

संशुद्धविग्रहो मन्त्री मन्त्रन्यासं समाचरेत्।

येन विन्यस्तमात्रेण(1) देवदेवसमो भवेत् ॥ 1 ॥

(1. मन्त्रेण A.)

पूजादौ सर्वकार्याणामधिकारश्च जायते।

भवेद्वै सर्वसिद्धीनामाविर्भावस्तु येन च ॥ 2 ॥

यं कृत्वा निर्भयस्तिष्ठेद्देशे दुष्टसमाकुले।

विजयश्चापमृत्यूनां स्याद्येन विहितेन च ॥ 3 ॥

\[आसनपरिकल्पनम्\] 11-2

क्षितावुपरि विन्यासं यत्पुरा (2)फलकोदितम्।

तस्मिंश्चोपरि विन्यासं समुद्रं पद्मसंयुतम् ॥ 4 ॥

(2. फलकादिकम्.)

स्वेन स्वेन तु मन्त्रेण ध्यानयुक्तेन यत्नवान्।

तार्क्ष्यं चैव ततो न्यस्य ध्यात्वा चोपविशेत्ततः ॥ 5 ॥

\[आसनाद्बहिः प्राकारपरिकल्पनम्\] 11-3

दिशो विरेच्य चास्त्रेण पुनरेव मुहुर्मुहुः।

शरजालोपमं स्मृत्वा प्राकारं चासनाद्बहिः ॥ 6 ॥

सप्राकारं तु संस्थानं कवचेनावकुण्ठयेत्।

ज्वलत्कञ्चुकरूपेण

\[न्यासप्रयोजनम्\] 11-4

यथा सिद्धादिषु द्विज ॥ 7 ॥

गगनस्थेष्वदृश्यः स्यादाचरेन्न्यासमात्मनः।

अगुप्तस्य यतो वीर्यं मन्त्रजस्याहरन्ति ते ॥ 8 ॥

तस्मादनेन विधिना त्वादौ गुप्तिं समाचरेत्।

हस्तन्यासं पुरा कृत्वा देहन्यासं समाचरेत् ॥ 9 ॥

\[हस्तन्यासः\] 11-5

अङ्गुष्टे मूलमन्त्रं तु मूर्तिमन्त्रसमन्वितम्।

एवमेव क्रमेणैव तर्जन्यादिषु देवताः ॥ 10 ॥

कनिष्ठान्तासु वै सर्वा न्यस्य चाड्गानि योजयेत्।

कनिष्ठिकाद्यासु ततो हृदयादीन्यनुक्रमात् ॥ 11 ॥

अस्त्रमङ्गुष्ठके यावत्कराग्रेषु च लोचनम्।

नृसिह्मं दक्षिणे हंस्ते वामे च कपिलं न्यसेत् ॥ 12 ॥

वामहस्तादि चोभाभ्यां वराहं चाङ्गुलीषु च।

कौस्तुभं दक्षिणतले वनमालां तथाऽपरे ॥ 13 ॥

दक्षिणे मध्यतः पद्मं शङ्खं वामतले न्यसेत्।

अनन्तारं च तत्रैव चक्रमस्त्रं महाप्रभम् ॥ 14 ॥

गदां च दक्षिणे हस्ते ज्वलन्तीं स्वेन तेजसा।

अङ्गुष्ठाद्दक्षिणादादौ वामान्तं मूलदेशतः ॥ 15 ॥

गारुडं विन्यसेन्मन्त्रं दशस्वङ्गुलिषु क्रमात्।

वामहस्ततले पाशमङ्कुशं दक्षिणे तथा ॥ 16 ॥

क्रमेण हृदयाद्येन उभयोर्हस्तयोर्न्यसेत्।

सत्यादि चानिरुद्धान्तमौपाङ्गं बीजपञ्चकम् ॥ 17 ॥

नखाद्यामणिबन्धान्तं कृत्स्ने पाणियुगे ततः।

न्यसेत्सप्ताक्षरं मन्त्रं सर्वमन्त्रोपरि स्थितम् ॥ 18 ॥

अनेन विधिना पूर्वं हस्तन्यासं समाचरेत्।

\[देहन्यासाद्धस्तन्यासस्य प्राथम्ये कारणम्\] 11-6

वैभवी (1)परमा शक्तिर्हृच्चक्रकुहरान्तगा ॥ 19 ॥

(1. चरमा C. L.)

वायव्यं रूपमास्थाय दशधा संव्यवस्थिता।

इच्छया स्वप्रवाहेण पाणिमार्गेण निर्गताः ॥ 20 ॥

नाडीदशकमाश्रित्य ता एवाङ्गुलयो मताः।

अत एव द्विजश्रेष्ठ शक्त्याख्ये प्रभुविग्रहे ॥ 21 ॥

पूर्वं मन्त्रगणं न्यस्य ततो भूतमये न्यसेत्।

\[देहन्यासः\] 11-7

विग्रहे मन्त्रसङ्घातं यथावदवधारय ॥ 22 ॥

आमूर्ध्नश्चरणान्तं च मूलमन्त्रं पुरा तनौ।

व्यापकत्वेन विन्यस्य पादाद्भूयश्शिरोऽन्तिमम् ॥ 23 ॥

मूर्तिमन्त्रेण वै कुर्यान्न्यासं सर्वाङ्गकं ततः।

मूर्ध्नि वक्त्रेंऽसयुग्मे च क्रमात्सव्येतरे हृदि ॥ 24 ॥

पृष्ठे नाभौ तथा कठ्यां जानुनोरथ पादयोः।

क्रमेण हावसानं च नाद्यं द्वादशवर्णकम् ॥ 25 ॥

मूर्तिमन्त्रं तु विन्यस्य देवतां तु ततो न्यसेत्।

वामस्कन्धे तथा लक्ष्मीं कीर्तिं दक्षिणतो न्यसेत् ॥ 26 ॥

जयां दक्षिणपाणिस्थां मायां वामे तथा न्यसेत्।

हृदयादीनि चाङ्गानि विन्यसेत्तदनन्तरम् ॥ 27 ॥

स्तनान्तरे तु हृन्मन्त्रं शिरोमन्त्रं च मूर्घनि।

चूडिकां च शिखास्थाने स्कन्धयोः कवचं ततः ॥ 28 ॥

नेत्राभ्यां विन्यसेन्नेत्रमस्त्रं पाणितले द्विज।

नृसिह्मं दक्षिणे श्रोत्रे कपिलञ्च कृवाटिके ॥ 29 ॥

वामश्रोत्रावधौ न्यस्य वाराहं मन्त्रनायकम्।

वक्षसः कौस्तुभं मध्ये कण्ठे च वनमालिकाम् ॥ 30 ॥

पद्मादींश्च ततः प्राग्वदूरुभ्यामन्तरे द्विज।

गरुडाख्यं महामन्त्रमथोपाङ्गं गणं न्यसेत् ॥ 31 ॥

क्रमेण वाऽनिरुद्धेन प्रथमं द्विंजसत्तम।

पादयोर्वस्तिशीर्ष च नाभौ हृदि शिखावधौ ॥ 32 ॥

सत्याद्येन क्रमेणैव भूयस्तत्पञ्चकं न्यसेत्।

ब्रह्मरंध्रान्तरे चैव हृन्मध्ये नाभिपुष्करे ॥ 33 ॥

नाभिमेढ्रान्तरे चैव पादयोः क्रमयोगतः।

योजयेच्च ततो देहे आमूर्ध्नश्च तनुत्रवत् ॥ 34 ॥

सप्ताक्षरं महामन्त्रं विष्णुं नारायणं प्रभुम्।

सर्वे मन्त्रास्तदन्तस्था(1)स्तेषामन्तगर्तश्च सः ॥ 35 ॥

(1. सर्वेष्व A.)

अस्यैव मन्त्रसङ्घस्य परमं करणञ्च सः।

सर्वेषां वर्तते मूर्ध्नि तस्मात्सर्वोपरि न्यसेत् ॥ 36 ॥

शक्तिचक्रं(2) हृदन्नाभिं(?)नाना तु मुनिसत्तम।

न्यस्तमात्रेण वै तेन सन्धानमुपपद्यते ॥ 37 ॥

(2. शक्तिश्च Y.)

एवं न्यासं पुरा कृत्वा करयोर्विग्रहे ततः।

\[तत्तन्मुद्राप्रदर्शनम्\] 11-8

मूलमन्त्रादिसर्वस्य न्यस्तमन्त्रगणस्य च ॥ 38 ॥

मुद्रां प्रदर्शयेत्स्वां स्वां मन्त्रन्याससमन्विताम्।

\[साधकेन कर्तव्यध्यानप्रकारः\] 11-9

ततस्सविग्रहं ध्यायेदात्मानं विष्णुरूपिणम् ॥ 39 ॥

पूर्वोक्तध्यानयोगेन षाड्गुण्यमहिमावृतम्।

स्वरूपं विश्वरूपं वा यथाभिमतरूपकम् ॥ 40 ॥

अहं स भगवान्विष्णुरहं नारायणो हरिः।

वासुदेवो ह्यहं व्यापी भूतावासो निरञ्जनः ॥ 41 ॥

एवं रूपमहङ्कारमासाद्य सुदृढं मुने।

तन्मयश्चाचिरेणैव जायते साधकोत्तमः ॥ 42 ॥

न्यासाद्ध्यानात्तथा भावान्मध्यमाच्चापि योगजात्।

इति संक्षेपतः प्रोक्तं न्यासकर्म मया च ते ॥ 43 ॥

समाचर यथान्यायं गोपयस्व च यत्नतः।

इति श्रीपाञ्चरात्रे जयाख्यसंहितायां मन्त्रन्यासविधिर्नाम एकादशः पटलः।

 \* \* \* \* \*

 पटलः - 12

अथ मानसयागाख्यानं नाम द्वादशः पटलः। 12-1

श्रीभगवान् ---

एवं विष्णुमयो भूत्वा स्वात्मना साधकः पुरा।

मानसेन तु यागेन ततो विष्णुं समर्चयते ॥ 1 ॥

\[मानसयागोपक्रमे अवयवविभागशः स्थानभेदेन आधारशक्त्यादिपद्मान्तानां षण्णां कल्पनाप्रकारः\] 12-2

नाभिमेढ्रान्तरे ध्यायेच्छक्तिं चाधाररूपिणीम्।

कालाग्निं च तदूर्ध्वे तु अनन्तं तस्य चोपरि ॥ 2 ॥

तदूर्ध्वे वसुधां देवीं चतुर्भिः पूरितां स्मरन्।

कन्दान्नाभ्यवसानाच्च चतुर्द्धा भाजितैः पदैः ॥ 3 ॥

नाभौ क्षीरार्णवं ध्यात्वा ततः पद्मं समुत्थितम्।

सहस्रदलपर्यन्तं सहस्रकिरणावृतम् ॥ 4 ॥

\[पद्मस्योपरिपीठकल्पनम्\] 12-3

सहस्ररश्मिसङ्काशं तत्पृष्ठे चासनं न्यसेत्।

\[तस्य पीठस्य धर्मादिषोडशपादपरिकल्पनाप्रकारः\] 12-4

धर्मं ज्ञानं च वैराग्यमैश्वर्यं च चतुर्थकम् ॥ 5 ॥

अवतार्य स्वमन्त्रेण आग्नेयादिचतुष्टये।

चतुष्कमेतद्विन्यस्य यावदीशानगोचरम् ॥ 6 ॥

पीठपादचतुष्के तु सितास्सिह्मानना अमी।

शरीरात्पुरुषाकाराः परोत्साहसमन्विताः ॥ 7 ॥

तत्पूर्वदिग्विबागादि यावदुत्तरगोचरम्।

न्यस्याधर्मं तथाऽज्ञानमवैराग्यमनैश्वरम् ॥ 8 ॥

पुरुषाकृतयस्त्वेते बन्धूककुसुमोज्वलाः।

प्रागीशानदिगन्ते तु प्रागाग्नेयदिगन्तरे ॥ 9 ॥

यातुवारुणमध्ये तु वायव्यवरुणान्तरे।

ऋग्वेदाद्यं चतुष्कं तु पीतं हयनराकृतिम् ॥ 10 ॥

ईशानसोमदिग्मध्ये अन्तकाग्निदिगन्तरे।

याम्यराक्षसमध्ये तु सौम्यसामीरणान्तरे ॥ 11 ॥

कृताद्यं युगसङ्घं च कृष्णं वृषनराकृतिम्।

सर्वे चतुर्भुजास्त्वेते द्वाभ्यां सन्धारयन्ति च ॥ 12 ॥

पीठमञ्जलिना द्वाभ्यां प्रणमन्ति जगत्प्रभुम्।

\[धर्मादिपीठस्योपरि अवयवविभागशः स्थानभेदेन सितकमलसूर्येन्द्वग्निपक्षिराजान्तासनपञ्चकस्योपर्युपरि परिकल्पनप्रकारः\] 12-5

एषामुपरि विन्यस्य सितपद्मादितस्त्रयम् ॥ 13 ॥

प्रागुक्तैस्स्वोदितैर्मन्त्रैरुपर्युपरि नारद।

तत्पृष्ठे पक्षिराजं च वराहं (1)तूभयं न्यसेत् ॥ 14 ॥

(1. तु हयं A.)

आनाभि हृदयान्तं च पञ्चधा सुसमैः पदैः।

विकल्प्य भावयेद्व्याप्तिमस्य मन्त्रासनस्य च ॥ 15 ॥

\[आधारशक्तिप्रभृति पक्षिराजान्तेष्वेकादशपदेषु भूतपञ्चकप्रभृतीश्वरपर्यन्तानां तत्त्वानां क्रमाद्‌व्याप्तिः\] 12-6

आधारशक्तेरारभ्यं यावन्मान्त्रं परं पदम्।

भूतान्याधाराशक्तौ तु तन्मात्राः कालपावके ॥ 16 ॥

वागादिकं तथैवाक्षमनन्तं व्याप्य संस्थितम्।

श्रोत्रादिकं धरण्यां च मनः क्षीरार्णवे द्विज ॥ 17 ॥

अनन्तदलपह्ने तु अहङ्कारस्समाश्रितः।

द्विरष्टकं च धर्माद्यमधिष्ठाय च धीस्स्थिता ॥ 18 ॥

तदूर्ध्वपद्मे प्रकृतिर्गुणसाम्याऽविभागिनी।

(2)धामत्रयाश्रितः कालो भावाख्ये पुरुषः स्थितः ॥ 19 ॥

(2. सी C L.)

गरुडश्चेश्वरेणैव प्रभुत्वेन त्वधिष्ठितः।

एकादशपदं ह्येवं मन्त्रमूर्तौ जनार्दने ॥ 20 ॥

आसीनं च शरीरस्थमविभक्तं विभक्तिमत्।

\[विष्णोर्ध्यानोपक्रमः\] 12-7

विष्णुं विश्वात्मकं देवमीश्वराधारविग्रहम् ॥ 21 ॥

स्वस्थानाच्च समायान्तं प्राक्प्रवाहेण भावयेत्।

\[प्रथमं मन्त्रात्परतरस्वरूपस्य भावनम्\]

मरीचिचक्रपर्यन्तं मन्त्रात्परतरस्थितिम् ॥ 22 ॥

परसूक्ष्मविबागेन ततो मन्त्रात्मना स्मरेत्।

\[परसूक्ष्मोभयात्मनाऽवस्थितस्य मन्त्रात्मस्वरूपस्य भावनम्\]

परं ज्योतिर्मयं रूपमाह्लादानन्दलक्षणम् ॥ 23 ॥

सूक्ष्मं चिच्छक्तिलक्षं तु लिङ्गमात्रं प्रकाशवत्।

\[स्थूलस्वरूपस्य स्मरणम्\]

ततः स्थूलवपुर्ध्येयो नानारूपविभागशः ॥ 24 ॥

\[परसूक्ष्मात्मनाऽवस्थितस्य मन्त्रमूर्तेविष्णोरैश्वर्यम्\] 12-8

वालाग्रशतभागश्च प्रधानपुरुषेश्वरः।

गुणभोक्ता गुणाधारो गुणवान्निर्गुणस्तथा ॥ 25 ॥

देहेश्वरस्सविख्यातस्सर्वदेवमयः प्रभुः।

अङ्गुष्ठमात्रः पुरुषस्सर्वदेहेषु तिष्ठिति ॥ 26 ॥

मणिर्यथा विभागेन नीलपीतादिभिर्युतः।

रूपभेदमवाप्नोति ध्यानभेदात्तथा विभुः ॥ 27 ॥

ब्रह्माह्ययं तथा रुद्रश्चन्द्रसूयौं प्रजापतिः।

परमात्मसमुद्भूतमन्त्राज्जातास्तदात्मकाः ॥ 28 ॥

\[लक्ष्म्यादिभिः सहैवपूज्यत्वम्\] 12-9

बुद्धिस्सन्तारिका या वै परे तद्धर्मधर्मिणी।

तत्‌ज्ञा वा (सा )प्राग्विभागेन प्रभा चन्द्रमसो यथा ॥ 29 ॥

अवस्थिता चतुर्धा वै शक्तित्वेन जगद्गुरोः।

ज्ञानक्रियास्वरूपेण ईशित्वानुग्रहात्मना ॥ 30 ॥

पञ्चैव बुद्धिपूर्वास्ताः प्रागुक्तासु च शक्तिषु।

विकारत्वेन वर्तन्ते आसामपि च नारद ॥ 31 ॥

बुद्धिं विना चतसॄणां विकृतिश्चापि नश्वरी।

व्यवस्थिताश्चतुर्धा या लक्ष्म्याद्या देवतास्तु ताः ॥ 32 ॥

ताभिस्सह सदा पूज्यस्साङ्गो हृत्पद्मकोटरे।

\[परमात्मनः शक्तिभूतानां लक्ष्म्यादीनां धर्मज्ञानादिविकृत्यष्टकमूलप्रकृतित्वम्\] 12-10

एतासां हि विकारश्च श्रेयोमार्गनियामकाः ॥ 33 ॥

सदैव मत्प्रपन्नानां जनानां येऽनुरागिणः।

संस्थिताश्च जगत्यस्मिन् धर्मज्ञानादयस्तु ते ॥ 34 ॥

एतेषां वै द्विजश्रेष्ठ विकारत्वेन संस्थितम्।

अधर्माद्यं चतुष्कं तु अश्रेयः पथयोजकम् ॥ 35 ॥

गुर्वग्निमन्त्रशास्त्राणां दूषकादिषु जन्तुषु।

शेषं मायामयं सर्वं तां मायां विद्धि मामकीम् ॥ 36 ॥

पृथग्रूपं तथैक्यं च आभ्यामुक्तं पुरा मया।

\[हृत्पुण्डरीकमध्येऽवस्थापितस्य मन्त्रात्मनः परस्य चैतन्यज्योतिषो विष्णोः प्रभावविशेषः\] 12-11

एवं प्र(1)कीर्तितं (2)सङ्घं मन्त्रचक्रं परात्मकम् ॥ 37 ॥

(1. प्रव CL.)

(2. सर्वं A.)

हृत्पुण्डरीकमद्यस्थं चैतन्यज्योतिरव्ययम्।

कदम्बगोलकाकारं विश्वरूपं मणिप्रभम् ॥ 38 ॥

रत्नदीपसमाकारमच्छिन्नप्रसरं महत्।

श्रोत्रपूर्वैः खरन्ध्रैश्च रश्मयस्तस्य निर्गताः ॥ 39 ॥

छिद्रपूर्णाद्यथा कुम्भान्महादीपयुताद्ध्विज।

याति भासां गणो बाह्ये शरीरादेवमेव हि ॥ 40 ॥

मन्त्रो रश्मिसमूहस्तु नाडीभिः प्रसरेद्बहिः।

\[स्थैर्यादीनां पृथिव्यादिगुणआनामपि परमात्मैकाश्रयत्वम्\] 12-12

अप्रत्यक्षस्सदाऽक्षाणां मन्त्रात्माऽयमपि द्विज ॥ 41 ॥

तथाऽप्यनेन न्यायेन प्रत्यक्षमुपल(3)क्ष्यते।

बहिस्थितं यद्भूतानां क्ष्मादीनां गुणपञ्चकम् ॥ 42 ॥

(3. म्य CL.)

तेन तच्चोपलब्धव्यं प्रत्यक्षेण परोक्षगम्।

तस्य भौमो गुणस्थैर्यं तद्गुणएन हि सा स्थिरा ॥ 43 ॥

परस्परानुभावेन संवृत्तौ तदुपारुहेत्।

आह्लादो यस्तदीयोऽपि सतोये चोपलभ्यते ॥ 44 ॥

तोये गुणस्तु तस्यास्ति कथं स्यादन्यथा मुने।

स्मृतमात्रेण मन्त्रेण आह्लादो मानसो महान् ॥ 45 ॥

रूपात्मना परिणतस्सचाग्नौ पारमेश्वरः।

यो रूपाख्यो गुणश्चाग्नेस्समन्त्रात्मनि तिष्ठति ॥ 46 ॥

तेजो विना यतो ध्यानं कुत्रचिन्नोपलभ्यते।

स्पर्शधर्मो हि यो वायोस्स तदीयो महामते ॥ 47 ॥

यो वायव्यो गुणस्सूक्ष्मस्स च (4)मन्त्रतनौ स्थितः।

स चान्तःकरणे चैव संहृते स्यात्तदुत्थितः ॥ 48 ॥

(4. मान्त्रे CL.)

यदाकाशस्य शून्यत्वमस्ति तस्मात्तदुद्भवः।

स मन्त्रात्मनि संविष्टो गुणो ह्यस्मिन्महामते ॥ 49 ॥

अग्राह्यत्वाच्च करणैः प्राकृतैर्भावनां विना।

इत्येवं मन्त्रसामर्थ्यं पुरा ज्ञात्वा यथार्थतः ॥ 50 ॥

\[मुद्रामन्त्रपूर्वकमावाहनम्\] 12-13

सन्निधानं भवेद्येन पूजाकाले ह्युपस्थिते।

मुद्रासमन्वितो मन्त्रो य आवाहनसंज्ञितः ॥ 51 ॥

पूरकेण द्विजश्रेष्ठ मनसा समुदीरयेत्।

समाहूय ततः पश्चान्मूर्तिमन्त्रेण चेतसा ॥ 52 ॥

ध्यानोक्तां कल्पयेन्मूर्त्तिं तस्य हृत्पद्ममद्यगाम्।

परेणाधिष्ठितं ध्यायेन्मूलमन्त्रं ज्वलत्प्रभम् ॥ 53 ॥

\[आवाहितस्य तस्य संमुखीकरणम्\] 12-14

सम्मुखीकारणं कुर्यान्मन्त्रमूर्त्तोर्द्विजात्मनः।

आत्ममन्त्रादितो भूयो मन्त्रैस्सर्वैश्च पूर्ववत् ॥ 54 ॥

करन्यासं विना देहे न्यासं तस्य च संस्मरेत्।

पुष्ममर्घ्यं तथा धूपं दीपं माल्यं विलेपनम् ॥ 55 ॥

चेतसा सादरेणैव पाद्यपूर्वं च भक्तितः।

प्रणाममथ चाष्टाङ्गं जयशब्दांश्च मानसान् ॥ 56 ॥

कुत्वा भगवते ब्रह्ममुद्रां वै संप्रदर्शयेत्।

स्वागतं तव देवेश सन्निधिं भज मेऽच्युत ॥ 57 ॥

गृहाण मानसीं पूजां यथार्थपरिभाविताम्।

ज्ञात्वा तु सुप्रसन्नं तं प्रसादाभिमुखं (1)प्रभुम् ॥ 58 ॥

(1. वि A.)

\[अथ विस्तरेण मानसयागारम्भः\] 12-15

विस्तरेण द्विजश्रेष्ठ मानसं यागमारभेत्।

सङ्कल्पजनितैर्द्रव्यैः पवित्रैरक्षयैः शुभैः ॥ 59 ॥

सर्वकामप्रदं देवं मन्त्रमूर्त्तिधरं यजेत्।

अभ्यङ्गोद्वर्तने पूर्वं स्नानं चाथ विलेपनम् ॥ 60 ॥

वस्त्रपूर्वाणि माल्यानि सुगन्धानि निवेद्य च।

हारकेयूरकटकैर्मकुटैर्भूषितं स्मरेत् ॥ 61 ॥

चित्रेण कटिसूत्रेण हेमरत्नमयेन च।

माणिक्यरचितैश्शुद्धैर्मुक्ताहारैश्च भूषयेत् ॥ 62 ॥

संपूर्णेन्दुसमानं च हेमदण्डसमन्वितम्।

छत्रं निवेदयेद्विष्णोर्मायूरं व्यजनं शुभम् ॥ 63 ॥

कर्पूरचूर्णसंमिश्रं सुगन्धि मधुरं बहु।

धूपं भगवते दत्वा दीपमालां घृतेन च ॥ 64 ॥

मधुसर्पिःप्लुतं चाथ मधुपर्कं निवेद्य च।

पशुं च विविधं मूर्तं पावनं शकुनिं तथा ॥ 65 ॥

औषधीश्शालिदूर्वां च सत्फलाढ्यं वनस्पतिम्।

मूर्तं निवेदयेत्पूर्वमिदमन्नं चतुर्विधम् ॥ 66 ॥

नैवेद्यं विविधं शुद्धं भक्ष्यभोज्यान्यनेकशः।

हृद्यानि फलमूलानि षड्‌ऋतुप्रभवानि च ॥ 67 ॥

षड्रसानि च चित्राणि पानान्यथ निवेद्य च।

सर्वाण्यात्मोपभोग्यानि भक्तिश्रद्धावशाद्द्विज ॥ 68 ॥

प्राग्दिक्ष्वप्यविरुद्धानि देवाय विनिवेदयेत्।

तन्त्रीवाद्यान्यनेकानि नृत्तगेयान्वितानि च ॥ 69 ॥

भेरीपटहयोषादिस्तुतिपाठान्वितानि च।

चिन्तयेद्देवदेवस्य लोकत्रयगतानि च ॥ 70 ॥

किङ्किणीजालयुक्तेन चामरेणोपवीज्य च।

वितानकं पताकाश्च ध्वजानि विविधानि च ॥ 71 ॥

विनिवेद्य विभोर्भक्त्या प्रसन्नेनान्तरात्मना।

गजाश्वधेनुयानानि सुवस्त्रालङ्कृतानि च ॥ 72 ॥

निवेद्य चान्तरा तानि ग्राहयन्तं स्मरेत्ततः।

आत्मानं ससुतान्दारांस्तस्मै च नमसा युतान् ॥ 73 ॥

निवेद्य प्रणतो मूर्ध्ना आनन्दाश्रुसमन्वितः।

कामधेनुमयीं मुद्रां मनसा मन्त्रसंयुताम् ॥ 74 ॥

बध्वा संचिन्तयेद्विष्णोस्सर्वकामप्रपूरणीम्।

हृद्द्योमपुष्कराग्रस्थं देवमिष्ट्वा जगद्गुरुम् ॥ 75 ॥

समस्तमन्त्रदेहं तु सकलं निष्कलात्मकम्।

\[लक्ष्म्याद्यङ्गपूजनम् तत्रलययागादिभेदः\] 12-16

शक्तयश्चाङ्गषट्‌कं च लांछनं कमलादिकम् ॥ 76 ॥

भूषणं कौस्तुभाद्यं च वदनानां तथा त्रयम्।

सत्याद्या मूर्तयश्चैव देहे देवस्य भाविताः ॥ 77 ॥

व्यापय्य च तथात्वेन स्वे स्वे स्थाने तथात्मकाः।

तद्देहसंस्थितास्सर्वे पूजनीयाः क्रमेण तु ॥ 78 ॥

परिवारं विना मन्त्रैः स्वैः स्वैः पुष्पानुलेपनैः।

लययागो ह्ययं विप्र लक्ष्म्यादिष्वनुकीर्तितः ॥ 79 ॥

\[भोगयागार्थं हृत्पद्मे सर्वमन्त्राणां विन्यासक्रमः\] 12-17

तस्माद्धृत्कर्णिकाधारे मूर्तौ वा यत्र कुत्र चित्।

मूलमन्त्रशरीरस्थं परिवारं यजेत्सदा ॥ 80 ॥

याग एष लयाख्यस्तु संक्षिप्तस्सर्वसिद्धिदः।

मन्त्रराट् कर्णिकामध्ये लक्ष्म्याद्याः केसरादिषु ॥ 81 ॥

साकाराः केवलास्सर्वे यत्र भोगाभिधस्स तु।

केवलेन च यागेन पृथग्भूतेन नारद ॥ 82 ॥

पूजनं कमलादीनामधिकाराभिधस्स तु।

सांप्रतं सर्वमन्त्राणां भोगयागार्थमेव च ॥ 83 ॥

हृत्पद्मे तु विभागेन विन्यासमवधारय।

पूर्वभागे विभोर्लक्ष्मीं केसरस्थां च विन्यसेत् ॥ 84 ॥

कीर्तिं दक्षिणतस्तस्य पृष्टतस्तु जयां हरेः।

तस्यैव चोत्तरे भागे मायां केसरगां न्यसेत् ॥ 85 ॥

विदुक्ष्वङ्गानि विन्यस्य केसरेषूपरि द्विज।

पूर्वयाम्यान्तरे विष्णोर्हृन्मन्त्रं विनिवेश्य च ॥ 86 ॥

शिरःपूर्वोत्तरे दद्याच्छिखां पश्चिमदक्षिणे।

पश्चिमोत्तरदिङ्भध्ये कवचं विन्यसेद्विभोः ॥ 87 ॥

अग्रतः केसरोद्देशे नेत्रं दिक्ष्वस्त्रमेव च।

दक्षिणे मन्त्रनाथस्य पद्मपात्रे नृकेसरी ॥ 88 ॥

कपिलः पश्चिमेन्यस्यो वराहश्चोत्तरे दले।

कौस्तुभं वनमालां च विभोः पूर्वदलान्तरे ॥ 89 ॥

नृसिह्मक्रोडमन्त्राभ्यां समीपे तद्दलद्वये।

पद्मशङ्खौ तु विन्यस्य गदाचक्रे तथैव च ॥ 90 ॥

समीपे रत्नमालां च गणुडं नातिदूरतः।

पाशं च तत्समीपेत् गदाया निकटोङ्कुशसम् ॥ 91 ॥

अनिरुद्धाद्युपाङ्गानि पत्राग्रेषु तु विन्यसेत्।

सौम्माप्यदक्षिणे पूर्वे कर्णिकासंस्थितस्य च ॥ 92 ॥

तदीशपत्रादारभ्य दलाग्रेषु चतुर्ष्वपि।

सत्यमन्त्रं तु विन्यस्य यावद्वायुदलावधि ॥ 93 ॥

ब्रह्मरन्ध्राद्विनिष्क्रान्ते मूलमन्त्रस्य नारद।

प्रभानाले निराधारे प्रचरद्रश्मिपल्लवे ॥ 94 ॥

आनन्दकेसराकीर्णे महानन्दाख्यकर्णिके।

न्यसेत्सप्ताक्षरं मन्त्रं निष्कलं तु च केवलम् ॥ 95 ॥

यद्वै तद्भावभावित्वमेतावत्तस्य पूजनम्।

सङ्कल्पजनितैर्भोगैर्विकल्पपदवर्तिभिः ॥ 96 ॥

कथं स्यात्पूजनं तस्य यतस्तेभ्यः स्थितः परे।

न्यस्यैवं मन्त्रसङ्घं तु पूर्ववत्पूजयेत्क्रमात् ॥ 97 ॥

ध्यात्वैकैकं स्वमन्त्रेण तद्ध्यानमवधारय।

भोगस्थाने च मन्त्राणां यत्सदा संप्रयोजयेत् ॥ 98 ॥

यत्पूर्वं कथितं रूपं मन्त्राणां निष्कलं मया।

सकलेन बहिस्थेन छुरितं भावयेत्तत्तः ॥ 99 ॥

निर्मलं स्फटिकं यद्वदुपरागेण केनचित्।

स्फटिकं चोपरागस्य नान्तरं संविशेद्यथा ॥ 100 ॥

उपरागस्त्वनिच्छातस्संविशेत्स्फटिकान्तरम्।

एवं हि सकलं रूपं निष्कलेन (1)सह स्मरेत् ॥ 101 ॥

(1. बहिः Y)

भोगस्थानगतस्यैव विद्धि तच्चोभयात्मकम्।

अधिकारपदस्थस्य मन्त्रस्य मुनिसत्तम ॥ 102 ॥

सकलं योजयेद्ध्यानं तस्य हृप्तद्ममद्यगम्।

निराधारस्थितं ध्यायेत्तद्रूपं निष्कलं तु तत् ॥ 103 ॥

भिन्नात्मभ्यां ततस्ताभ्यामेकत्वेन स्थितिं पुरा।

इति चेतसि वै कृत्वा ततस्संपूजयेद्द्विज ॥ 104 ॥

पादपश्च यथा भौमैर्गुणैर्दूरतरे स्थितः।

पादपीयैर्गुणैस्तद्वद्दुरे तिष्ठति मेदिनी ॥ 105 ॥

सकलाकलमन्त्राभ्यामविनाभाव ईदृशः।

केवलात्सकलाद्ध्यानात्पदसिद्धिर्न जायते ॥ 106 ॥

स्वभावनिष्कलान्मन्त्रात्तद्वद्दूरे च सिद्धयः।

अत एव क्रमाद्ध्यातैः पूजितैस्तोषितैस्ततः ॥ 107 ॥

\[विशेषपूजनम्\] 12-18

विशेषपूजनं विप्र कल्पयेदच्युतस्य तु।

सौवर्णपुष्पसंपूर्णमञ्जलिं संप्रसार्य च ॥ 108 ॥

मूलमन्त्रं समुच्चार्य प्रयत्नात्पूरकादिभिः।

दीर्घघण्टारवप्रख्यं यावत्तत्संभवावधि ॥ 109 ॥

स्फुरद्रस्मिचयाकीर्णमग्न्यर्केन्दुशतप्रभम्।

ध्यात्वा नारायणं देवमञ्चलौ सन्निरोधयेत् ॥ 110 ॥

तमञ्जलिं क्षिपेन्मूर्ध्नि तस्मिन्वै मन्त्रविग्रहे।

अर्घ्यं निवेदयेद्भूयः पुनः पुष्पाञ्जलिं शुभम् ॥ 111 ॥

मुद्रां सन्दर्श्य मूलाख्यां मानसं जपमारभेत्।

संख्याहीनं यथाशक्ति घण्ठाख्यकरणेन च ॥ 112 ॥

भोगस्थानगतानां च लक्ष्म्यादीनां क्रमेण च।

मनसा दर्शयेन्मुद्रां जपं कुर्यात्सकुत्सकृत् ॥ 113 ॥

स्त्रोत्रमन्त्रैः पवित्रैश्च स्तुत्वा सम्यक्प्रसादयेत्।

एवं क्रमेण विप्रेन्द्र कृत्वा यागं तु मानसम् ॥ 114 ॥

\[अथ मानस होमप्रकारः\] 12-19

होमं तथाविधं कुर्यान्मोक्षलक्ष्मीप्रदं शुभम्।

नाभिचक्रान्तरस्थं तु ध्यायेद्वन्हिग्र(गृ )हं मुने ॥ 115 ॥

त्रिकोणं त्रिगुणेनैव अव्यक्तेनावृतं परि।

ध्यानारणिं तु निर्मथ्य चिदग्निमवतार्य च ॥ 116 ॥

सुशुद्धं संस्कृतं दीप्तं सदैवोर्द्वशिखं द्विज।

वासुदेवात्मकं यस्मात्स वसत्यन्तरात्मसु ॥ 117 ॥

प्रोच्चरेन्मूलमन्त्रं तु यावच्छद्बस्य गोचरम्।

तत्रस्थमाहरेद्दिव्यमाह्लादाज्यामृतं परम् ॥ 118 ॥

ब्रह्मसर्पिःसमुद्राद्यन्निस्तरड्गाप्तरिस्रुतम्।

गृहीत्वाऽमृतमार्गेण ब्रह्मरन्ध्रेण संविशेत् ॥ 119 ॥

हृदयान्मध्यमार्गेण चिन्मयेन सदीप्तिना।

प्रोल्लसन्तं स्मरेन्मन्त्रं ब्रह्मशक्त्युपबृंहितम् ॥ 120 ॥

स्वकारणाग्नौ नाभिस्थे य ऊर्ध्वेन्धनवत्स्थितः।

स्वभावदीप्तब्रह्माग्नौ परितश्चोदरोज्वलम् ॥ 121 ॥

स्मृत्वा मन्त्रं तु तन्मूर्ध्नि पतमानं द्विजाम्बरात्।

चिन्तयेदमृतंत्वाज्यं पुरा यच्चाहृतं द्विज ॥ 122 ॥

चिदग्निमेव सन्तर्प्य नाभौ मन्त्रस्वरूपिणम्।

ज्वालाग्रावस्थितं चैव भूयो हृत्पङ्कजे स्मरेत् ॥ 123 ॥

प्रोच्चारयंश्च मन्त्रेशं प्लुतं ध्यानसमन्वितम्।

कृत्वैवमेकसन्धानं स्थानद्वयगतस्य च ॥ 124 ॥

विष्णोर्मन्त्रस्वरूपस्य नानामन्त्रात्मकस्य च।

सर्वं तु सन्यसेत्पश्चात्तस्मिन्मन्त्रकृतं च यत् ॥ 125 ॥

तोयपुष्पाक्षतैः पूर्णं भावयेद्दक्षिणं करम्।

तन्मध्ये निष्कलं मन्त्रं संस्मरेत्किरणाकुलम् ॥ 126 ॥

यागोत्थां फलसंपत्तिं लक्ष्मीरुपां विचिन्त्य च।

मूलमन्त्रं समुच्चार्य पाणिमध्ये तथा स्मरेत् ॥ 127 ॥

भूयश्च निष्कलं मन्त्रं तस्यामुपरि भावयेत्।

सशीर्षे जानुनी भूमौ कृत्वा विष्णोर्निवेदयेत् ॥ 128 ॥

प्रसादाभिमुखेनाथ तेन तच्चात्मसात्कृतम्।

भावनीयं द्विजश्रेष्ठ परितुष्टेन चादरात् ॥ 129 ॥

अयं यो मानसो यागो जराव्याधिभयापहः।

पापोघसर्गशमनो भवाभावकरो द्विज ॥ 130 ॥

सतताभ्यासयोगेन देहपातात्प्रमोचयेत्।

यस्त्वेवं परया भक्त्या सकृदाचरते नरः ॥ 131 ॥

क्रमोदितेन विधिना तस्य तुष्याम्यहं मुने।

याजकानां च सर्वेषां प्रधानत्वेन वर्त्तते ॥ 132 ॥

तारयेत्स्वपितॄन्यातानेष्यांश्चैव तु सांप्रतात्।

किं पुनर्नित्ययुक्तो यस्तद्भावगतमानसः ॥ 133 ॥

मन्त्राराधनमार्गस्थश्रद्धाभक्तिसमन्वितः।

न तस्य पुनरावृत्तिस्स याति परमं पदम् ॥ 134 ॥

ज्ञात्वैवं यत्नतो नित्यं कुर्याद्यागं तु मानसम्।

इदं रहस्यं परमं मयोक्तं तेऽद्य नारद ॥ 135 ॥

नाशिष्याणां च वक्तव्यं नाभक्तानां कदाचन।

अत्यन्तभवभीतानां भक्तानां भावितात्मनाम् ॥ 136 ॥

इदं रहस्यं वक्तव्यं सम्यग्भावं परीक्ष्य च।

इति श्रीपाञ्चरात्रे जयाख्यसंहितायां मानसयागो नाम द्वादशः पटलः।

 \* \* \* \* \*

 पटलः - 13

अथ बाह्ययागाख्यानं नाम त्रयोदशः पटलः। 13-1

श्रीभगवान्

पुराऽने(1)न विधानेन कृत्वा यागं तु मानसम्।

कर्मणा भक्तियुक्तेन मण्डलस्थं यजेत्ततः ॥ 1 ॥

(1. तेन S.)

हृत्पुण्डरीकमध्ये य इष्टो मन्त्रगणः पुरा।

प्रस्फुरन्तं तमत्रैव प्राणापानगतं स्मरेत् ॥ 2 ॥

विसर्जयेन्न तं यावन्न कृता बाह्यतः क्रियाः।

न्यसनीयो ह्ययं(2) यस्मादर्घ्यपात्रे द्विजोत्तम ॥ 3 ॥

(2. सौ C. L.)

मण्डले ह्यक्षसूत्रे च कुण्डमध्यगतेऽनले।

\[प्रश्नप्रतिवचनमुखेन बाह्ययागस्यावश्यकत्वनिरूपणम्\] 13-2

\[नारदः\]

भगवंस्त्वत्प्रसादेन ज्ञातो ह्यज्ञाननाशनः ॥ 4 ॥

ज्ञानविज्ञानसहितो हृद्यागस्सर्वसिद्धिदः।

किमर्थं बाह्यतः पूजा कार्या वै मण्डलान्तरे ॥ 5 ॥

एतदाचक्ष्व भगवंस्तत्र मे संशयो महान्।

श्रीभगवान् ---

बाह्योत्था बासना विप्र बहुजन्मार्जिता दृढा ॥ 6 ॥

लोलीकृतोऽनया ह्यात्मा शुद्धोऽशुद्धस्वरूपया।

या मन्त्रविषया शुद्धा क्रिया शान्तस्वरूपदा ॥ 7 ॥

समुत्थानविनाशार्थमस्यास्सा संप्रकीर्तिता।

स बाह्याभ्यन्तराब्यां च क्रियाभ्यां तन्मयो भवेत् ॥ 8 ॥

दृढोत्थवासनानां च तानवं स्याच्छनैश्शनैः।

यन्मयस्साधको विप्र देहस्थस्सांप्रतो भवेत् ॥ 9 ॥

तन्मयो देहपातात्स्यादित्येतत्कथितं मया।

नारदः ---

ब्रूहि मे देवदेवेश मण्डले यजनं यथा ॥ 10 ॥

स्वरूपं मण्डलस्यापि यदि सानुग्रहोऽसि मे।

श्री भगावान्

\[मण्डल विन्यासः\] 13-3

शृणु मण्‍डलविन्यासं विष्णोरद्भुततेजसः ॥ 11 ॥

प्रवक्ष्यामि समासेन येन श्रोयो ह्यवाप्स्यसि।

परीक्ष्य विविधामुर्वीं गन्धवर्णस्सान्विताम् ॥ 12 ॥

लाङ्गलाद्यैः पुरा यत्नास्कृत्वा तु परिशोधिताम्।

दुष्टशल्यविनिर्मुक्तां हस्तिभारवतीं दृढाम् ॥ 13 ॥

तत्पृष्ठे मण्डपं कुर्यात्सुधाधवलितं शुभम्।

वितानकपताकाभिर्वस्त्रैश्च सुपरिष्कृतम् ॥ 14 ॥

तत्रादौ लक्षयेद्बुध्या ब्रह्मस्थानं प्रयत्नतः।

वृक्षजाम्()उन्नतां कुर्याद्वेदिं याग(गे)द्विजाधिका(यता)म् ॥ 15 ॥

अस्त्राभिमन्त्रितं कृत्वा पञ्चगव्यं तु तेजसा।

उपलिप्याग्रतस्सूत्रं वेदिकामभिमन्त्र्य च ॥ 16 ॥

दद्यात्पू(1)र्वपरं सूत्रं तत्र मध्ये च नारद।

अष्टहस्तं तदर्द्धं वा चतुरस्रं तु साधयेत् ॥ 17 ॥

(1. पूर्वा A.)

मानादर्धार्धसूत्रेण ब्रह्मस्थानस्थितेन च।

दिग्द्वयान्मध्यसूत्रं तु चिन्हीकृत्य समं यथा ॥ 18 ॥

चिन्हाचिन्हगतं(2) सूत्रं कृत्वा तदनु नारद।

उल्लङ्घ्योल्लङ्घ्य वै कुर्याल्लांछने सौम्ययाम्यगे ॥ 19 ॥

(2. चि C. L.)

एवमेवापरे चिन्हे तद्वत्तस्मिंश्च दिग्द्वये।

कुर्यात्तेनैव सूत्रेण चिन्हा(3)च्चिन्हगतेन च ॥ 20 ॥

(3. चि C. L.)

प्रसार्योर्द्धस्थितं सूत्रं मत्स्यसन्धिद्वये द्विज।

दक्षिणोत्तरदिग्यातं प्राक्पूर्वापरसंस्थितम् ॥ 21 ॥

ततो मानार्धसूत्रेण चिन्हयेद्दिक्चतुष्टयम्।

तेषु चिन्हेषु वै पृष्ठे कृत्वा तच्चाथ सूत्रकम् ॥ 22 ॥

सल्लांछ्य कोणभागान्वै पूर्वतुल्यैस्तु लांछितैः।

दिद्गलस्थेन सूत्रेण ततस्सूत्रचतुष्टयम् ॥ 23 ॥

दद्याद्वै क्षेत्रसिध्यर्थं कोणात्कोणे च नारद।

समैः पदैस्तु तत्क्षेत्रं कृत्वा षोडशधा ततः ॥ 24 ॥

चतुर्भिस्तु पदैर्मध्ये पद्ममष्टदलं लिखेत्।

तद्वदष्टासु वै कुर्यादाशासु कमलाष्टकम् ॥ 25 ॥

दिक्षु पद्मचतुष्कं तु देवीनां पूजनाय च।

विदुक्ष्वन्यानि चत्वारि सत्यान्ता येष्ववस्थिताः ॥ 26 ॥

तेषां मध्ये तु नवमं पूज्यते यत्र केशवः।

मध्यमं कमलं क्षेत्रं चतुर्द्धा भ्रामयेन्मुने ॥ 27 ॥

वर्जयित्वाऽष्टमांशं तु व्योम तेनार्धतो बहिः।

भ्रमणेनान्तरस्थेन भवति द्विज कर्णिका ॥ 28 ॥

केसराणि द्वितीयेन तृतीये पत्रसन्धयः।

पत्राग्राणि चतुर्थेन भ्रमणोपरि कल्पयेत् ॥ 29 ॥

कोणात्कोणगतं तस्मिन्पद्मे सूत्रद्वयं क्षिपेत्।

सूत्राणामन्तरे भूयः क्षिपेत्सूत्राष्ठकं तथा ॥ 30 ॥

पद्मसन्धिस्थसूत्रेण दिक्क्रमेण दलाष्टकम्।

भ्राम्य वृत्तार्थयोगेन एवमन्ये बहिस्थिताः ॥ 31 ॥

पद्माः कार्याः प्रयत्नेन (1)सुसमाश्च परस्परम्।

चतुर्धा केशरांशं तु पत्रे पत्रे विभज्य च ॥ 32 ॥

(1. समृद्धा A.)

केसरत्रितयं मद्ये एकैकेन यथा भवेत्।

संसक्तनवपद्मे तु गर्भस्यार्धेन वीधिकाः ॥ 33 ॥

आधाय वीधिविस्तारान् षडंशं वाऽथ पञ्चकम्।

तेन पद्मसमूहस्य चतुरश्रं लिखेद्बहिः ॥ 34 ॥

तत्र्रिधा विभजेद्दिक्षु पीठः स्यात्पादगात्रभृत्।

दिग्पद्मं परितो द्वारं कुर्याद्दिक्षु चतुर्ष्वपि ॥ 35 ॥

तस्मिन्भागद्वयेनैव कर्णं कुर्याद्द्विजोत्तम।

चतुर्भिरुपकर्णं तु कोणं कोणं भवेत्ततः ॥ 36 ॥

द्वाविंशतिपदैः पूर्णमेकीकृत्य विशोध्य च।

विविक्तं पश्चिमद्वारं कुर्याद्रेखाविवर्जितम् ॥ 37 ॥

कणिंकां पीतवर्णेन पीतरक्तेन केसरान्।

पत्राष्टकं सितं कुर्यादन्तरालं नभस्समम् ॥ 38 ॥

पीतेन पीठकोणादि गात्रकाण्यरुणेन तु।

सितं द्वारचतुष्कं तु कोणान्रक्तेन भूषयेत् ॥ 39 ॥

बाह्ये रेखात्रयं दद्याद्रक्तपीतासितान्तिमम्।

अन्तःशक्तिगतेनैव स्वरषोडशकेन च ॥ 40 ॥

\[मण्डले प्रकारभेदाः फलभेदाश्च\] 13-4

अथवा द्वादशारं तु द्वादशस्वरभावितम्।

अष्टारं विलिखेन्नित्यं नाभिनेमिसमन्वितम् ॥ 41 ॥

वर्गाष्टकेन वै व्याप्ता अरा ऋझ्वस्सुशोभनाः।

चक्रनाभौ लिखेत्पद्मं पूर्वलक्षणलक्षितम् ॥ 42 ॥

शङ्खोदरेऽथवा लेख्यं पङ्कजं सुमनोहरम्।

कौमोदक्यां पुरो वाऽपि बिम्बे वा कौस्तुभोपमे ॥ 43 ॥

पुष्पमालाकृतौ वाऽथ यथाकामाप्तये मुने।

स्वलांछनाकृतौ यागे ददात्यभिमतं विदुः ॥ 44 ॥

नवनाभौ परां सिद्धिमैहिकामुष्मिकीं लभेत्।

पद्मोदरे कृते यागे सदा लक्ष्मीः प्रवर्धते ॥ 45 ॥

चक्रमध्ये भवेद्राज्यं शत्रुपक्षक्षयङ्करम्।

शान्तिकर्मणि वै शङ्खे गदायां सुभगो भवेत् ॥ 46 ॥

कौस्तुभे राज्यलाभस्तु पुष्टिर्वै पुष्पमण्डले।

एष पद्मोदरो यागः पद्मादेर्मध्यगः स्मृतः ॥ 47 ॥

\[मण्डलस्येव कुम्भ पुष्पमण्डल स्थण्डिल प्रतिमादीनामपि बाह्ययाग प्रदेशत्वविधानम्\] 13-5

नानावर्णकसंयुक्तस्त्वन्यः कुम्भोदरे श्रुणु।

सौवर्णं राजतं ताम्रं मृण्मयं वा घटं दृढम् ॥ 48 ॥

कालमूलैस्तु रहितं त्रासप्राणविवर्जितम्। ()

क्षीरपूर्णं तु तं कुर्याद्दध्ना वा गन्धवारिणा ॥ 49 ॥

सर्वरत्नौषधीगाढं कुशदूर्वाफलोदरम्।

सिद्धार्थकाक्षतोपेतं कुङ्कुमोदकभावितम् ॥ 50 ॥

प्रशस्ततरुशाखाभिः कोमलाभिरलङ्कृतम्।

शङ्खस्वस्तिकपद्मैश्च चर्चितं चन्दनेन च ॥ 51 ॥

शोभितं च सितैर्वस्त्रैः पट्टैश्चैव स्रगादिभिः।

तन्मध्ये चासनं पद्मं तन्मध्ये तु जनार्दनः ॥ 52 ॥

वैनतेयोपरिस्थस्तु लक्ष्माद्याः पूर्ववत्स्थिताः।

संक्षेपपूजनार्थं तु कुम्भे यागः प्रकीर्तितः ॥ 53 ॥

उपलिप्य स्थलं वाथ गोमयेन मृदाम्भसा।

वर्त्तुलं पीयात्तत्र दद्याद्वा चतुरश्रकम् ॥ 54 ॥

यथा कालोद्भवैः पुष्पैः पवित्रैः (1)कटमुक्तये।

तत्र संपूजयेद्देवमथवा मुनिसत्तम ॥ 55 ॥

(1. कूट A.)

अहतं सुसितं वस्त्रं धूपगन्धादिवासितम्।

पृष्ठतस्तु स्थले दत्वा तत्रोपरि यजेद्धरिम् ॥ 56 ॥

प्रतिमां कारयेद्वाऽथ घातुमृच्छैलदारुजाम्।

सपद्मं केवलं वाऽथ भद्रपीठं प्रकल्पयेत् ॥ 57 ॥

केवले तोयमध्ये वा दीप्थेऽग्नौ धूमवर्जिते।

स्थितमायतने वाऽथ साकारं परमेश्वरम् ॥ 58 ॥

शङ्खचक्रधरं विष्णुं सुरसिद्धावधारितम्।

ऋषिभिर्मनुजैर्वाऽथ भक्तियुक्तैः प्रतिष्ठितम् ॥ 59 ॥

तन्मूर्त्तौ च स्वमन्त्रेण यजेदावाहनं विना।

भूमिष्ठे ह्यचले विप्र पाषाणे चक्रलांच्छिते ॥ 60 ॥

चले वा शङ्खपद्माख्यमुद्राभिर्विप्र मुद्रिते।

तत्रोपरि यथापूर्वं तथा संपूजयेत्प्रभुम् ॥ 61 ॥

एभिर्यागपरैर्मध्यादेकं निष्पाद्य यत्नतः।

कर्मणा भक्तियुक्तेन पूजयेत्सर्वकामदम् ॥ 62 ॥

यथाशक्त्युपचारेण विभवेन तु वा मुने।

\[अथ मण्डले बाह्ययागप्रकारः\]

अर्घ्यपात्रं समादाय सुवर्णरजतादिजम् ॥ 63 ॥

शैलं मृद्दारुजं वाऽथ पलाशांबुजपर्णजम्।

अस्त्रोदकेन प्रक्षाल्य लेपयेत्कुङ्कुमादिभिः ॥ 64 ॥

अनेकाङ्गं च तत्रार्घ्यं योजयेदस्त्रसंस्कृतम्।

\[अर्ध्यद्रव्याणि\] 13-6

सिद्धार्थकास्तिलादूर्वास्सयवास्सिततण्डुलाः ॥ 65 ॥

तोयक्षीरफलोपेता इदमर्घ्यमुदाहृतम्।

आप्याय्य मूलमन्त्रेण सुधासन्दोहमूर्तिना ॥ 66 ॥

\[अर्ध्यस्य विनियोगः\] 13-7

पात्रद्वयस्थितं तेन कृत्वा भागद्वयं मुने।

एकस्मिन्निष्कलाधारे संस्थितं निष्कलात्मकम् ॥ 67 ॥

मन्त्रचक्रं स्ववीर्येण प्रस्फुरत्तच्च विन्यसेत्।

संस्थाप्य मण्डलाग्रे तु पूज्यं पुष्पादिना पुरा ॥ 68 ॥

धारणाद्वितयेनैव अग्नीषोममयेन च।

सम्यग्द्वितीयं संस्कुर्याद्यथावदवधारय ॥ 69 ॥

प्रचण्डकिरणव्रातैर्भास्करीयैर्दहेत्पुरा।

संचिन्त्य भस्मभूतं तु ततः पूर्णेन्दुरश्मिभिः ॥ 70 ॥

आपूर्यामृतकल्लोलधारापातेन नारद।

कान्तिमच्चिन्तयेद्भूयो यद्दग्धं भानुना तु वै ॥ 71 ॥

मूलमन्त्रादिभिर्मुख्यैर्मन्त्रैस्तदभिमन्त्र्य च।

बध्वाकामदुधां मुद्रां स्रवन्तीं (1)मन्त्रसंयुताम् ॥ 72 ॥

(1. पद्म A.)

गोरूपां हिमशैलाभां निराधारपथस्थिताम्।

गन्धदिग्धौ करौ कत्वा अर्ध्यपात्रोद्धृतेन च ॥ 73 ॥

मण्डलं मण्टपं प्रोक्ष्य यागद्रव्याण्यशेषतः।

दाहयेदस्त्रमन्त्रेण मूलेन प्लावयेत्ततः ॥ 74 ॥

निर्मलो द्रव्यसङ्घश्च यागयोग्यो भवेत्तदा।

नमस्कृत्य ततो विष्णुं मूलमन्त्रं समुच्चरेत् ॥ 75 ॥

\[द्वारपूजा\] 13-8

स्वमूर्तिसंस्थितः पूज्यः पुष्पैरञ्जलिसंस्थितैः।

अर्ध्यपात्रं समादाय पुष्पं धूपं विलेपनम् ॥ 76 ॥

दीपनैवेद्यपर्यन्तं द्वारं बाह्यं ततो यजेत्।

\[द्वारदेवतापूजा\] 13-9

उदुम्बरस्य मूले तु बहिर्द्वारस्य मध्यतः ॥ 77 ॥

भूमिष्ठं क्षेत्रपालं च पूजयेत्तदनन्तरम्।

द्वारोपरि स्थितां लक्ष्मीमूर्ध्वसंस्थ उदुम्बरे ॥ 78 ॥

दक्षिणोत्तरशाखाभ्यां मूले चण्डप्रचण्डकौ।

तद्वज्जयं च विजयं बाह्ये द्वारस्य चान्तरे ॥ 79 ॥

शाखाद्वयस्य मध्ये तु वामदक्षिणतः क्रमात्।

गङ्गां च यमुनां चैव पूजयेत्तदनन्तरम् ॥ 80 ॥

तेनैव क्रमयोगेन द्वारस्याभ्यन्तरस्थितौ।

निधीशौ शङ्खपद्माख्यावर्घ्यपुष्पादिभिर्यजेत् ॥ 81 ॥

\[यागमंदिरप्रवेशविधिः\] 13-10

कृत्वैव द्वारयागं तु ततः पुष्पं च सम्मुखम्।

गृहीत्वाऽङ्गुष्ठपूर्वेण अड्गुलीत्रितयेन तु ॥ 82 ॥

अभिमन्त्र्य तदस्त्रेण चक्रं तदुपरि स्मरेत्।

निशितारं ज्वलद्रूपं वर्षन्तमनलाशनिम् ॥ 83 ॥

क्षयकृद्विघ्नजालानां क्षिपेद्यागगृहान्तरे।

दक्षिणां तर्जनीं विप्र कुर्यादूर्ध्वमुखीं ततः ॥ 84 ॥

शिखामन्त्रेण संयुक्तां विद्युद्विलसितप्रभाम्।

स्मृत्वा भ्रामयमाणस्तां संविशेद्यागमन्दिरम् ॥ 85 ॥

\[उपवेशनशेषभूतमासनप्रोक्षणादि\]

स्वासनं च ततः प्रोक्ष्य अर्ध्यपात्रोदकेन च।

सास्त्रेण ताड्य पुष्पेण तत्पृष्ठे क्रमशो द्विज ॥ 86 ॥

आधारशक्तिपूर्वं तु मन्त्रसङ्घं प्रपूजयेत्।

उपविश्य ततः पश्चात्

\[पूजनाङ्गभूतावेक्षणप्रोक्षणविशेषौ\] 13-11

हृदयस्थं च तत्परम् ॥ 87 ॥

तेजो नारायणाख्यं तु तत्कुर्यान्नेत्रमध्यगम्।

वासुदेवाभिधानं तु प्रागुक्तं च समाश्रयेत् ॥ 88 ॥

निरीक्ष्य सकलं सम्यक्स्तब्धनेत्रयुगेन च।

मण्डलञ्चार्घ्यपात्रं तु पुनः प्रोक्ष्य कुशाम्भसा ॥ 89 ॥

\[आधारशक्त्याद्यासनकल्पनतत्पूजनक्रमः\] 13-12

पूजनं प्रारभेत्पश्चात्सार्ध्यैः पुष्पैः क्रमेण तु।

आधारशक्तोरारभ्यअनुसन्धानपूर्वकम् ॥ 90 ॥

युगावसानं प्राक् दत्वा स्थूलं मन्त्रासनासनम्।

तत्रोर्ध्वे मद्यदेशेऽपि प्रागुक्तविधिना न्यसेत् ॥ 91 ॥

द्विरष्टकं तु धर्माद्यं कान्तिमत्पररूपधृत्।

तच्च षोडशकं न्यस्य भूयो भूयो दिगष्टके ॥ 92 ॥

सूक्ष्मरूपधरं विप्र प्राक्पदादीशगोचरम्।

पद्मादिवन्हिवेश्मान्तमेकैकस्मिन्‌न्यसेत्ततः ॥ 93 ॥

तदेव गर्भदेशस्थं ह्यनुसन्धाय विनय्सेत्।

भावासनावसानान्तं (नं तत् ) मन्त्रैः स्वैस्स्वैरथार्चयेत् ॥ 94 ॥

उपर्युपरि योगेन पुष्पधूपानुलेपनैः।

\[चतुरस्रायतमण्डलकल्पनम्\]

युगावसाने पीठस्य पृष्ठे विधिसमीपतः ॥ 95 ॥

कल्पनाजनितं कुर्याच्चतुरस्रायतं ततः।

मण्डलं देवदेवस्य दक्षिणे मण्डलोपरि ॥ 96 ॥

वायव्यकोणादारभ्य यावदीशानगोचरम्।

\[गणेशादिपूजनम्\] 13-13

तत्रादौ तु स्वमन्त्रेण गणेशं पूजयेत्‌द्विजः ॥ 97 ॥

ततो वागीश्वरीं देवीं तदन्ते गरुडं यजेत्।

पूजयेच्च ततो भक्त्या गुरुं परमसंज्ञितत् ॥ 98 ॥

परमेष्ठी ततः पूज्यस्ततः पितृगणं यजेत्।

आदिसिद्धसमूहं च भगवद्ध्यानतत्परम् ॥ 99 ॥

अनुज्ञां प्रार्थयेत्तेभ्यो यथानुक्रममेव च।

\[हृदयकमलाद्भगवत आवाहन पूजनप्रकारः\] 13-14

गृहीत्वा शिरसा तां च तत आवाहयेत्प्रभुम् ॥ 100 ॥

आवाह्य मन्त्रेण मुने मुद्रायुक्तेन भक्तितः।

प्रोच्चार्य मूलमन्त्रं तु हृदयस्थं च सर्वगम् ॥ 101 ॥

अवतार्य क्रमेणैव रेचकेन शनैश्शनैः।

नाडीभ्यां सन्धिदेशेन नीरूपेणामलेन च ॥ 102 ॥

कल्पनारहितेनैव चिद्भावाभासितेन च।

सर्वगस्य ततो विप्र सार्घ्यं पुष्पाञ्जलिं विभोः ॥ 103 ॥

निक्षिण्याथोमुखेनैव पाणियुग्मेन मूर्धनि।

लययागोक्तविधिना पूजयेत्प्रथमं ततः ॥ 104 ॥

पुष्पार्घ्यलेपनैर्धूपैर्मूलमन्त्रादिभिः क्रमात्।

\[लक्ष्म्यादीनां ध्यानपूर्वको क्रमात्।\]

ततो भगवतो विष्णोर्भासा भास्वरविग्रहात् ॥ 105 ॥

लक्ष्म्यादीर्निस्सृता ध्यायेत्स्फुलिङ्गनिचया यथा।

भोगस्थाने यथायोगमेकैकं विन्यसेत्ततः ॥ 106 ॥

\[मण्डले मन्त्रन्यासक्रमः\] 13-15

मण्डलोपरि मन्त्रं च यथा तदवधारय।

ऊर्ध्वतः पद्ममद्ये तु यथा भूतं तथा न्यसेत् ॥ 107 ॥

मूलमन्त्रं द्विजश्रेष्ठ मूर्तियुक्तं तु पूर्ववत्।

तदग्रसंस्थिते पद्मे लक्ष्मीं वै कर्णिकान्तरे ॥ 108 ॥

कीर्तिं दक्षिणभागस्थे पृष्ठगे तु जयां न्यसेत्।

मायां चोत्तरपद्मे तु कर्णिकान्तेऽथ(1) विन्यसेत् ॥ 109 ॥

(1. न्तेतु Y)

आग्नेये हृदयं मध्ये शिरस्त्वीशानपङ्कजे।

शिखां राक्षसदिङ्भध्ये कवचं वायुगोचरे ॥ 110 ॥

अथ मध्यस्थिते पद्मे देवस्य पुरतो दले।

नेत्रमन्त्रं विन्यसेत्तु विदिक्पत्रेषु चास्त्रराट् ॥ 111 ॥

अत्रैव नारसिह्माख्यं( द्यं ) वराहान्तत्रयं क्रमात्।

दिक्षु पत्रत्रयं (ये ) विष्णोर्याम्ये प्रत्यक्तथोत्तरे ॥ 112 ॥

लक्ष्मीकमलयन्त्रा (पत्रा )णां सर्वेषां कौस्तुभं न्यसेत्।

तद्वद्धृत्पङ्कजीयानां वनमालां निवेश्य च ॥ 113 ॥

कीर्तिपङ्कजपत्राणां पद्ममाहूय विन्यसेत्।

शङ्खं शिखाब्जपत्राणां जयाब्जे चक्रमेव च ॥ 114 ॥

ततस्तु तत्र पद्मे तु (2)पत्रस्थां विनय्सेद्गदाम्।

मायाम्बुजच्छदे विप्र न्यसेत्पाशं ततो द्विज ॥ 115 ॥

(2. पद्म Y.)

शीर्षाधारे तु वै पद्मे पत्राणामङ्कुसं ततः।

न्यसेद्द्वारचतुष्के तु समाहूय खगेश्वरम् ॥ 116 ॥

कर्णिकायां न्यसेत्सत्यं हृन्मन्त्रस्य ततो(थो )परि।

आश्रित्य दक्षिणं भागमथ ब्रह्माम्बुजोपरि ॥ 117 ॥

(1)मूर्तं मूर्तव्यपेक्षायां न्यस्तं मन्त्रेषु नारद।

शिरस्यूर्ध्वे तु विन्यस्य वासुदेवं तथैव च ॥ 118 ॥

शिखायामुपरि न्यासं कुर्यात्सङ्कर्षणस्य तु।

अथोर्ध्वे कर्णिकायास्तु प्रद्युम्नं कवचोपरि ॥ 119 ॥

लक्ष्म्यादिष्वनिरुद्धं च आधेयत्वेन चोपरि।

ततस्सप्ताक्षरं मन्त्रं मूलमन्त्रोपरि न्यसेत् ॥ 120 ॥

प्राच्यादावीशपर्यन्तमिन्द्राद्यं चाष्टकं बहिः।

नागेशं विन्यसेच्छेषमधःस्थमथ चोर्ध्वगम् ॥ 121 ॥

ब्रह्माणं च सुरेशानमेवं लोकेशसन्ततिम्।

न्यसेत्तदनु चास्त्राणि बहिस्तेषां तु विन्यसेत् ॥ 122 ॥

पूर्वादिक्रमयोगेन यावदीशानगोचरम्।

अधो नागेश्वरास्त्रं च ब्रह्मास्त्रमुपरि न्यसेत् ॥ 123 ॥

त्र्यम्बकोत्तरदिग्भ्यां तु मद्यतः खस्थितं स्मरेत्।

विष्वक्सेनं द्विजश्रेष्ठ आयान्तं गगनान्तरात् ॥ 124 ॥

एवं न्यासं पुरा कृत्वा मन्त्राणां मण्डलान्तरे।

\[अथ मन्त्राणां यथान्यासं ध्यानविधिः\]

ततस्संचिन्तयेद्ध्यानमेकैकस्य यथास्थितम् ॥ 125 ॥

मूलमन्त्रस्य देवा(वी )नां पुरा प्रोक्तंय मया मुने।

नोक्तं यद्धृदयादीनां तदेकाग्रमनाः श्रुणु ॥126 ॥

\[हृदयमन्त्रध्यानप्रकारः\] 13-16

सितशोणितवर्णाभमेकवक्त्रं चतुर्भुजम्।

गरुडासनसंस्थं च पद्मशङ्खकरान्वितम् ॥ 127 ॥

मुद्रालङ्खृतिमत् ध्यायेद्दक्षिणं चापरं करम्।

वामपाणिं द्वितीयं च संयुक्तमभयेन तु ॥ 128 ॥

सिताभरणमाल्यैश्च कर्पूरालिप्तविग्रहम्।

सम्मुखं देवदेवस्य हृन्मन्त्रं संस्मरेत्सदा ॥ 129 ॥

\[शिरोमन्त्रध्यान प्रकारः\] 13-17

बन्धुजीवोपमं रक्तं पद्मचक्रोद्यतंद्विज।

स्वमुद्रासंयुतं ध्यायेत्पाणिना वरदेन च ॥ 130 ॥

कुङ्कुमेन विलिप्ताङ्गं रक्तभासं मनोहरम्।

रक्ताभरणसंयुक्तं रक्तपुष्पविभूषितम् ॥ 131 ॥

सम्मुखं मन्त्रनाथस्य शिरोमन्त्रं च संस्मरेत्।

\[शिखामन्त्रध्यानप्रकारः\] 13-18

चलालिपटलाभं तु पद्मकौमोदकीधरम् ॥ 132 ॥

आत्मीयमुद्रां धर्त्तारं युक्तं चाभयपाणिना।

युक्तं मृगमदेनैव पुष्पाद्यैरसितैश्च तम् ॥ 133 ॥

ईषत्स्मिताननं ध्यायेच्छिखामन्त्रं च नारद।

\[कवचमन्त्रध्यानप्रकारः\] 13-19

मधुपिङ्गलवर्णाभं शङ्खचक्रधरं तथा ॥ 134 ॥

स्वमुद्राव्यग्रितं ध्यायेत्पाणियुग्मयुतो(तं) परम्।

मिश्रैर्विलेपनैर्लिप्तं मिश्रैः पुष्पादिभिस्तथा ॥ 135 ॥

निरीक्ष्य(क्ष )माणं च विभोः कवचं संस्मरेद्द्विज।

\[नेत्रमन्त्रध्यानप्रकारः\] 13-20

रक्तपीतप्रभं चैव गदापद्मोद्यतं क्रमात् ॥ 136 ॥

दक्षिणापरहस्ताभ्यां युक्तं चैव स्वमुद्रया।

सकाश्मीरेण लिप्ताङ्गं चन्दनेन सितेन च ॥ 137 ॥

पुष्पाभरणवासोभिः पीतैर्मण्डितविग्रहम्।

संस्मरेन्नेत्रमन्त्रं तु सुनेत्रं च स्मिताननम् ॥ 138 ॥

\[अस्त्रमन्त्रध्यानप्रकारः\] 13-21

राजोपलद्युतिमुषं गदाचक्रोद्यतं गहत्।

युक्तं चैव स्वमुद्राभ्यां सुवर्णसदृशैः शुभैः ॥ 139 ॥

युक्तमाभरणाद्यैश्च प्रलयानलविक्रमम्।

अस्त्रमन्त्रं विभोर्ध्यायेत्सम्मुखं स्वामिनः सदा ॥ 140 ॥

एकवक्त्राः स्मृताः सर्वे सर्वे च गरुडा(1)सनाः।

इतीदमुक्तमङ्गानां घ्यानं पापहरं शुभम् ॥ 141 ॥

(1. ननाः Y.)

नृसिंहपूर्वमन्त्राणां त्रयाणामवधारय।

\[नृसिह्ममन्त्रध्यानप्रकारः\] 13-22

प्रलयाम्बुदनिर्घोषं (1)प्रोद्वमन्तं च पावकम् ॥ 142 ॥

(1. द्वह Y.)

पद्मशङ्खगदाचक्रधर्त्तारं परमेश्वरम्।

द्रवच्चामीकराभासं नानाभरणभूषितम् ॥ 143 ॥

नानाविलेपनाड्गं च प्रभूतस्रग्धरं द्विज।

रक्तकौशेयवसनं नृसिह्मं संस्मरेद्विभुम् ॥ 144 ॥

\[कपिलमन्त्रध्यानप्रकारः\] 13-23

उदयादित्यसङ्काशं पिङ्गलश्मश्रुलोचनम्।

चतुर्भुजमुदाराङ्गं पद्माद्यैरुपशोभितम् ॥ 145 ॥

सितवस्त्रोत्तरीयं च मुक्ताभरणभूषितम्।

सितमाल्यधरं ध्यायेत्कापिलं मन्त्रनायकम् ॥ 146 ॥

\[वाराहध्यानप्रकारः\] 13-24

राजाश्मराशिवर्णाभं पीताभरणभूषितम्।

महाद्युतिधरं ध्यायेच्चतुर्हस्तं च नारद ॥ 147 ॥

प्राग्वल्लाञ्छनसङ्घेन कमलाद्येन मण्डित्।

(2)वराहमन्त्रनाथं च मधुपिङ्गललोचनम् ॥ 148 ॥

(2. वाराहं A.)

चलद्विद्युद्‌भुवं रौद्रं ज्वालाश्मश्रुसटं(3) स्मरेत्।

बालचन्द्राग्रतुल्येन युक्तं दंष्ट्राद्वयेन तु ॥ 149 ॥

(3. जेटं Y)

पद्मासनोपविष्टास्च चिन्तयन्तः स्वकारणम्।

सम्मुखाः (4)कर्णिकाधःस्थाः स्मर्तव्याः सर्वदा मुने ॥ 150 ॥

(4. कास्तस्य Y.)

\[कौस्तुभादिध्यानप्रकारः\] 13-25

कौस्तुभं द्विभुजं ध्यायेत्सहस्रार्कसमप्रभम्।

नानावर्णधरां देवीं वनमालां तथैव च ॥ 151 ॥

कान्तां कमलपत्राक्षीं प्रौढस्त्रीसदृशीं द्विज।

पुण्डरीकप्रबं पद्मं शङ्खं कुन्देन्दुसन्निभम् ॥ 152 ॥

राजोपलप्रभं चक्रं हेमाभां संस्मरेद्गदाम्।

द्विरष्टवर्षवत्कान्तां कुमारीं नवयौवनाम् ॥ 153 ॥

\[गरुडध्यानप्रकारः\] 13-26

रक्ततुण्डं महाप्राणं भीमभुकुटिलोचनम्।

द्रवच्चामीकराकारं पक्ष्मण्डलमण्डितम् ॥ 154 ॥

संस्मरेद्गरुडं विप्र गृध्रवक्रं पृथूदरम्।

\[पाशाङ्कुशयोर्ध्यानप्रकारः\] 13-27

नवदूर्वाङ्कुरश्यामं पाशेशं पन्नगाननम् ॥ 155 ॥

संस्मरेदङ्कुशं कृष्णं दीर्घनासं भयानकम्।

स्वमुद्रालङ्कृताः सर्वे द्विभुजाश्चारुकुण्टलाः ॥ 156 ॥

ध्यातव्याः पुरुषाकाराः स्वप्रभाभिर्विराजिताः।

एतल्लाञ्छनमन्त्राणां ध्यानमुक्तं मया मुने ॥ 157 ॥

\[सत्यादिपञ्चकध्यानप्रकाराः\] 13-28

सत्यादीनामथ ध्यानं समासादवधारय।

द्विभुजं संस्मरेत्सत्यं सितमिन्दुशताकृतिम् ॥ 158 ॥

वरदाभयहस्तं च ध्यानोन्मीलितलोचनम्।

सितकौशेयवसनं मुक्तादामाद्यलतङ्कृम् ॥ 159 ॥

सितचन्दनलिप्ताङ्गं सितपुष्पविभूषितम्।

ऊर्ध्वस्थं मन्त्रनाथस्य ब्रह्मपु(प )त्रस्थितं स्मरेत् ॥ 160 ॥

पद्मासनेनोपविष्टं प्रसन्नवदनं द्विज।

एवं विधं ततो ध्यायेद्वासुदेवं चतुर्भुजम् ॥ 161 ॥

शङ्खपद्मधरं चैव वरदाभयदं विभुम्।

प्रशान्तहुतभूग्रूपं न सितं नातिचारुणम् ॥ 162 ॥

ध्यायेत्सङ्कर्षणं देवं प्रद्युम्नं संस्मरेत्ततः।

पीतचम्पकवर्णाभं कमलायतलोचनम् ॥ 163 ॥

शरद्गगनसङ्काशमनिरुद्धं स्मरेत्ततः।

वासुदेवसमाः सर्वे भुजा(1)भरणलाञ्छनैः ॥ 164 ॥

(1. भूषण Y.)

उपविष्टास्तथैवेते ब्रह्मरन्ध्राम्बुजेषु च।

\[सप्ताक्षरमन्त्रध्यानप्रकारः\] 13-29

सुशुद्धस्फटिकप्रख्यं नीरूपमिव (मपि )रूपिणम् ॥ 165 ॥

सर्वाकारधरं चैव सर्वाकारविवर्जितम्।

सर्वतः पाणिपादं च सर्वतोऽक्षिशिरोमुखम् ॥ 166 ॥

प्रसन्नरश्मिजालेन स्फटिकामलरूपिणा।

स्वदेहनिस्सृतेनैव भासितं परितः प्रभुम् ॥ 167 ।

प्रतिबिम्बति वै यस्मिन्मन्त्रचक्रं यथास्थितम्।

ध्यायेत्सप्ताक्षरं मन्त्रं भोगस्थानगतं मुने ॥ 168 ॥

एवं ध्यात्वा समभ्यर्च्य यथान्यासक्रमेण च।

\[घ्यानानानन्तरं न्यासक्रमेण मन्त्रगणस्य बाह्ययागप्रकारः\] 13-30

अर्घैः पाद्यैस्तथा पुष्पैः सुगन्धैरनुलेपनैः ॥ 169 ॥

शालिपूर्णोत्थितागारपृष्ठसंस्थैरनेकशः।

सुगन्धघृतदीपैश्च पुष्पालम्बनचर्चितैः ॥ 170 ॥

महामोदैश्शुभोद्दीपैरच्छिन्नैर्गुग्गुलान्वितैः।

भक्ष्यैर्भोज्यैस्तथा लेह्यैः पेयैरन्यैरनेकधा ॥ 171 ॥

मधुपर्कैश्च मात्राभिः फलमूलैरनेकशः।

पायसैर्विविधैर्दिव्यैः मोदकैः कृसरादिभिः ॥ 172 ॥

सुसंस्कृतैश्च बहुभिर्मध्वाज्यादिपरिप्लुतैः।

एकैकस्मिंस्तु वै भोगे मुद्रां कामदुघां पुरा ॥ 173 ॥

समन्त्रां पूर्ववद्ध्यायेत्प्रोक्षयेर्दर्घ्यवारिणा।

दत्वा पुष्पार्घ्यमुपरि संस्पृशेद्विष्णुपाणिना ॥ 174 ॥

निवेदयेत्ततो विप्र शिरसाऽवनतेन च।

यत्किंञ्चन्मानसे यागे पुरा प्रोक्तं मया चते ॥ 175 ॥

तत्सर्वं देवदेवस्य बहुमूर्तं निवेदयेत्।

असन्निधिश्च यो भोगो ह्यङ्गभावमनुव्रजेत् ॥ 176 ॥

तत्तद्ध्यात्वा तु मनसा भक्त्या विष्णोर्निवेदयेत्।

यथानुक्रमतो ह्येवं सर्वमन्त्रगणं मुने ॥ 177 ॥

इष्ट्वा पूर्वं विधानेन भूयः संपूज्य केशवम्।

\[पुष्पाञ्जलिप्रकारः\] 13-31

मूलमन्त्रं समुच्चार्य पुष्पैरापूर्य चाञ्जलिम् ॥ 178 ॥

तन्मद्ये परमात्मानं मन्त्रं माणिक्यदीधितिम्।

समस्तमन्त्रसंलीनं ध्यायेदुद्धारयोगतः ॥ 179 ॥

पूरकादिविभागेन शब्देनातिप्लुतात्मना।

यावच्छब्दावसानस्थो व्यज्यतेऽसावनेकधा ॥ 180 ॥

तन्त्रीशब्दात्मना विप्र ततो भासात्मना तु वै।

ह्लादात्मना च तदनु आनन्दविभवात्मना ॥ 181 ॥

तस्मात्सर्वपदातीतः सर्वत्र विभवात्मना।

सच्चिद्धनोर्मिनिर्मुक्तशान्तबोधान्तरात्मना ॥ 182 ॥

एवं षडूर्मिनिर्मुक्तं विकल्पातीतगोचरम्।

अवगाह्य क्रमेणाथ पुनरेत्य पदात्पदम् ॥ 183 ॥

घ्यात्वा मन्त्रं सहस्त्रांशुं सहस्रकरजामृतम्।

रेचकेन विनिक्षिप्य देवदेवस्य मूर्धनि ॥ 184 ॥

ततोऽछिन्नं करे कृत्वा धूपपात्रं तु दक्षिणे।

\[धूपपात्रविधिः\] 13-32

पद्मचक्राङ्कितं दिव्यमाधारं कञ्जरूपिणम् ॥ 185 ॥

एकनालं च कर्तव्यं (कुर्वीत ) शेषं सप्तफणं विभुम्।

बद्धाञ्जलिपुटं नित्यं ध्यायन्तं कारणं परम् ॥ 186 ॥

चक्रलाङ्गलहस्तं च पद्मासनगतं विभुम्।

कर्तव्यं (कुर्वीत ) धूपघर्त्तारं किङ्किणीजालशोभितम् ॥ 187 ॥

चक्रं तच्चक्रहृदयं पद्मं हृत्कोटरं विदुः।

चक्रे या या (ये ये ) अराख्या (स्स्यु )स्ता नाड्यो वै द्वादश स्मृताः ॥ 188 ॥

किङ्किण्यो याः स्मृता विप्र ज्ञेयास्ताः सूक्ष्मनाडयः।

यासां वै मध्यमा शक्तिर्भुजङ्गकुटिलोपम् ॥ 189 ॥

धूमधूसरवर्णाभा अण्डं भित्वा विनिर्गता।

कालाग्निहृदयोत्था सा सत्यान्ते तु लयं गता ॥ 190 ॥

तया संबोधितो ह्यात्मा मन्त्रमूर्तिधरः प्रभुः।

सन्निधौ भवति, क्षिप्रमन्युच्छिन्नं दहेत्तथा ॥ 191 ॥

\[धूपपात्रमन्त्रविधानम्\] 13-33

मन्त्रेणानेन विप्रर्षे तन्मन्त्रमवधारय।

ओङ्कारं पूर्वमुद्धृत्य परमात्मा ततः पुनः ॥ 192 ॥

व्योमानन्देन संयुक्तमनन्ताय पदं ततः।

कालाग्निरूपाय पदं जगद्धूमपदं तथा ॥ 193 ॥

सुगन्धिने पदं कुर्यात्सर्वगन्धवहाय च।

नमः स्वाहासमायुक्तमेकत्रिंशाक्षरं परम् ॥ 194 ॥

मन्त्रं द्विज समाख्यातं धूपपात्रस्य नारद।

मुद्राद्यानसमायुक्तं (क्तां) सर्वसिद्धिकरं (रीं)परम् (राम्) ॥ 195 ॥

पूजितां धूपितां लिप्तां मन्त्रविनय्स्तविग्रहाम्।

एकीकृत्य स्वशब्देन हृद्गतेनान्तरात्मना ॥ 196 ॥

\[घण्टाचालनविधानम्\] 13-34

सञ्चालयेत्ततस्सम्यक्सशब्दां चक्रचिन्हिताम्।

त्रैलोक्यद्राविणीं घण्टां सर्वदु(1)ष्टनिबर्हिणीम् ॥ 197 ॥

\[घण्टानादप्रभाववर्णनम्\] 13-35

एषा दूती हि मन्त्राणां सुप्तानां च प्रबोधिनी।

वारणी सर्वविघ्नानां सर्वमन्त्रप्रसादिनी ॥ 198 ॥

\[मन्त्रशब्दनिरुक्तिः\] 13-36

प्रणवान्ते ध्वनिर्ह्येष शब्दशक्तौ लयं गतः।

वर्णदेहाः स्मृता मन्त्रा मन्त्रदेहाश्च देवताः ॥ 199 ॥

घण्टास्तनितमूलास्ते प्रबुद्धाः कर्मसिद्धिदाः।

परशब्दोत्थिता शक्तिर्घण्टास्तनितरूपिणी ॥ 200 ॥

वर्णत्वं समनुप्राप्ता तैर्वर्णैर्मुनिसत्तम।

मन्त्राणां कल्पनादेहा नानाकाराः सहस्रशः ॥ 201 ॥

स्वेच्छया त्वनया शक्त्या सामर्थ्यात्स्वात्मनस्स्वयम्।

अनुग्रहार्थमिह हि भक्तानां भावितात्मनाम् ॥ 202 ॥

मननान्मुनिशार्दूल त्राणं कुर्वन्ति वै ततः।

ददते पदमात्मीयं तस्मान्मन्त्राः प्रकीर्तिताः ॥ 203 ॥

अनभिव्यक्तशद्बास्ते निराकारास्तथैव च।

घण्टायां चाल्यमानायां निर्यान्ति च सहस्रशः ॥ 204 ॥

\[आवाहनाद्युपचारेषु घण्टाचालनस्य कर्तव्यता\] 13-37

अत एव मुनिश्रेष्ठ मन्त्रमाता प्रकीर्तिता।

एषा घण्टाभिधा शक्तिर्वागीशी च सर्स्वती ॥ 205 ॥

वाचि मन्त्राः स्थितास्सर्वे वाच्या मन्त्रे प्रतिष्ठिता।

मन्त्ररूपात्मकं विश्वं स बाह्याभ्यन्तरं ततः ॥ 206 ॥

वण्टाशब्दगतं सर्वं तस्मात्तां चालयेत्पुरा।

आवाहनेऽर्घ्ये धूपे च दीपे नैवेद्यजोषणे ॥ 207 ॥

नित्यमेव प्रयुञ्जीत सम्यङ्मन्त्रार्थसिद्धये।

\[पूजाकालादन्यत्र घण्टाचालनप्रतिषेधः\] 13-38

पूजाकालं विनाऽन्यत्र हितं नास्याः प्रचालनम् ॥ 208 ॥

नानया तु विना कार्यं पूजनं सिद्धिमिच्छता।

यस्मात्तस्मात्परं मन्त्रमेतदीयमिदं शृणु ॥ 209 ॥

\[घण्टामन्त्रनिरूपणम्\] 13-39

आदाय प्रणवं पूर्वमनन्तेशं ततः परम्।

तच्चानलेन संभिन्नमूर्ध्वाधो मुनिसत्तम ॥ 210 ॥

त्रैलोक्यैश्वर्यदेनाथ लाञ्छयेत्पञ्चबिन्दुना।

दद्यादस्यावसाने तु जगद्ध्वनिपदं ततः ॥ 211 ॥

मन्त्रामात्रे पदं चान्यत्स्वाहाक्षरसमन्वितम्।

तदन्ते परमात्मानं प्रज्ञाधारोपरि स्थितम् ॥ 212 ॥

भूधरेण युतं मूर्ध्ना भूधरोपरि विन्यसेत्।

विश्वाप्यायकरान्तस्थं त्रैलोक्यैश्वर्यदं मुने ॥ 213 ॥

त्रयोदशाक्षरो मन्त्रो घण्टाख्यस्सर्वसिद्धिकृत्।

विन्यासकाले यस्या वै प्लुतमुच्चारयेत्ततः ॥ 214 ॥

\[घण्टाध्यानप्रकारः\] 13-40

ध्यानयुक्तं द्विजश्रेष्ठ तद्ध्यानमवधारय।

अधोमुखं तु ब्रह्माण्डं ध्यायेज्जनरवाकुलम् ॥ 215 ॥

सनालं च तदूर्ध्वे तु पद्ममष्टदलं तथा।

प्रकीर्णपत्रं सुसितं (त) केसरालं (लिं) सुकर्णिकम् ॥ 216 ॥

तन्मध्ये चिन्तयेद्देवीं वर्गाष्टक भुजान्विताम्।

मुख्यहस्तचतुष्के तु लाञ्छनं कमलादिकम् ॥ 217 ॥

कमलं च ततः शङ्खं पाशं चैवाङ्कुशं क्रमात्।

स्फटिकं चाक्षसूत्रं च तथा विज्ञानपुस्तकम् ॥ 218 ॥

अभयं वरदं चैव हस्तद्विद्वितये परे।

पद्मासने चोपविष्ठां पद्मपत्रायतेक्षणाम् ॥ 219 ॥

पद्मगर्भप्रतीकाशां पद्मालाविभूषिताम्।

विद्याभरणसंछन्नां पीतवस्त्रविवेष्टिताम् ॥ 220 ॥

दर्शयेद्देवदेवस्य मुद्रां नारायणात्मनः।

\[लक्ष्म्यादिमन्त्राणामभ्यर्चनम्\] 13-41

लक्ष्म्यादीनां ततो भक्त्या मन्त्राणांच महामुने ॥ 221 ॥

भूयोऽर्घ्यपुष्पगन्धेन धूपान्तेन समर्चयेत्।

\[अथ स्तुतिः\] 13-42

ततः स्तुवीत देवेशं स्तोत्रेणानेन नारद ॥ 222 ॥

सम्यक्प्रणवपूर्वेण नमोऽन्तेन तु वै त्रिधा।

जितन्ते पुण्डरीकाक्ष नमस्ते विश्वभावन ॥ 223 ॥

नमस्तेऽस्तु हृषीकेश महापुरुषपूर्वज।

\[मधुपर्कादिसमर्पणप्रकारः\] 13-43

जपन्वै दधिसंपूर्णं मधुना सर्पिषाऽन्वितम् ॥ 224 ॥

पात्रं करतले कृत्वा तन्मध्यस्थं प्रभुं स्मरेत्।

मूलमन्त्रेण तद्वस्तु स्वरूपादुदितेन च ॥ 225 ॥

लसत्पीयूषकल्लोलसत्तरङ्गेण नारद।

तन्निवेद्य पुनर्भक्त्या भूयः पुष्पाञ्जलिं क्षिपेत् ॥ 226 ॥

ततो निवेदयेद्विष्णोर्हिरण्यकटकादिकम्।

अनन्तरं निमित्तार्थं ताम्बुलं तदनन्तरम् ॥ 227 ॥

प्रक्षाल्य गन्धतोयेन अर्घ्यपात्रोद्धृतेन वै।

पाणियुग्मं यथा वै स्यात्सार्धमत्यन्तनिर्मलम् ॥ 228 ॥

नैवेद्यधूपपात्राद्यैः पात्रैश्च निर्मलीकृतम्।

कृत्वा तद्गन्धदिग्धौ दौ अर्घ्येणार्च्य परस्परम् ॥ 229 ॥

तन्निवेद्य विभोः पश्चाद्वाक्कर्ममनसाऽन्वितः।

\[बाह्ययागपरिसमापनक्रमः\] 13-44

पुण्डरीकाक्ष विश्वात्मन्मन्त्रमूर्ते जनार्दन ॥ 230 ॥

गृहाणेदं जगन्नाथ मम दीनस्य शाश्वत।

इत्युक्त्वा सोदकं पुष्पं कृत्वा दक्षिणपाणिगम् ॥ 231 ॥

अग्रतो निक्षिपेद्विष्णोर्मूलमन्त्रेण नारद।

भावयेच्च ततस्सम्यक्स्फुरन्तीं तारकावलीम् ॥ 232 ॥

प्रविष्टां भवगद्वक्रे वक्रान्ताद्धृद्गतां पुनः।

हृदयाद्द्विजशार्दूल संहाराख्यक्रमेण तु ॥ 233 ॥

पूर्ववद्ब्रह्मरन्ध्रेण परेण सह योजयेत्।

भगवन्तं ततो नत्त्वा अष्टांगेन तु भक्तितः ॥ 234 ॥

समुत्थायासनात्तस्मिन्नर्घ्यपुष्पे विनिक्षिपेत्।

यस्मात्तत्क्षणमन्त्रं() तुन शून्यं संपरित्यजेत् ॥ 235 ॥

अज्ञानात्‌ज्ञानतो वाऽपि यातमूनाधिकं च यत्।

दासस्य मम दीनस्य क्षन्तव्यं लोकलोचन ॥ 236 ॥

इति श्रीपाञ्चरात्रे जयाख्यंसहितायां बाह्ययागाख्यानं नाम त्रयोदशः पटलः॥

 \* \* \* \* \*

 पटलः - 14

अथ जपविधानं नाम चतुर्दशः पटलः 14-1

नारद :---

ब्रृहि मे देवदेवेश विष्णोर्विभवमात्मनः।

निर्णयं जपयज्ञस्य न ज्ञातं तत्कथं भवेत् ॥ 1 ॥

श्री भगवानुवाच

एवं सन्तर्प्य देवेशं कुम्भे वा मण्डलादिषु।

जपयज्ञविधानेन देवं सन्तर्पयेत्ततः ॥ 2 ॥

तदा स सर्वकामार्थान्मनसेष्टान्प्रयच्छति।

\[जपस्य त्रैविध्यम्\] 14-2

जपं ति त्रिविधं कुर्यादक्षसूत्रकरार्पितः ॥ 3 ॥

वाचिकं क्षुद्रकर्मभ्य उपांशुं सिद्धिकर्मणि।

मानसं मोक्षकमार्थं ध्यायेद्देवं तु सर्वतः ॥ 4 ॥

अक्षसूत्रं शुभं कार्यमदृश्यमितरैर्जनैः।

\[अक्षसूत्रविधानम् तत्र मणिप्रमाणादिविशेषाः\] 14-3

अक्षास्थिमात्रैर्मणिभिर्ज्येष्ठं कुर्यात्सुवर्त्तुलम् ॥ 5 ॥

घात्रीफलानां गर्भेण प्रमाणं मघ्यमं स्मृतम्।

बदरास्थिप्रमाणेन (1)कनीयं समुदाहृतम् ॥ 6 ॥

(1. कन्यसं Y.)

अष्टोत्तरशतं पूर्णं तदर्धं पादमेव वा।

कुर्यात्तच्च विधानोक्तं विधिना प्रतिकर्मणि ॥ 7 ॥

सौवर्णं द्रव्यसिध्यर्थमुत्तमं तत्र कारयेत्।

पुष्ट्यर्थं रूपलाभाय राजतं पितृकर्मणि ॥ 8 ॥

मेधावीर्यमहातेजोलाभार्थं ताम्रमेव च।

मघ्यमं मुनिशार्दूल कार्यं चैवाक्षसूत्रकम् ॥ 9 ॥

यक्षाणां यक्षिणीनां च साधने त्रपुजं स्मृतम्।

राक्षसानां पिशाचानां वशे सीसमयं तु वै ॥ 10 ॥

पातालसाधनार्थं तु अरीतिमयमुच्यते।

सपन्नगानां नागानां साधने स्यात्तु कांस्यजम् ॥ 11 ॥

कनीयस्तु तदा कुर्यादायसं क्षुद्रकर्मणि।

इति धातुमयानां च सूत्राणां विधयः स्मृताः ॥ 12 ॥

वक्ष्ये मणिमयानां च विभागं मुनिसत्तम।

सर्वं मणिमयं चैव आयुरारोग्यभूतिदम् ॥ 13 ॥

मोक्षदं तु विशेषेण स्फाटिकं शान्तिकर्मणि।

त्रितयं चोत्तमाद्यं यत्समं सर्वेषु कर्मसु ॥ 14 ॥

मूलजानामथो वक्ष्ये बीजानां विधिमुत्तमम्।

सौभाग्ये वैद्रुमं कार्यमुत्तमाद्यं सदा त्रयम् ॥ 15 ॥

मुक्त्यर्थं पुत्र दीप्तैस्तु पुष्पषैर्दोप्रशान्तये।

वक्ष्ये जलोत्थितानां च विषयं सर्वसिद्धिदम् ॥ 16 ॥

पद्मबीजैश्च शाङ्खैश्च श्रीकामो जपमारभेत्।

आयुःप्रज्ञायशश्शान्तौ मौक्तिकं सर्वसिद्धिदम् ॥ 17 ॥

उत्तमादिविभागेन त्रितयं यत्प्रकीर्तितम्।

एभ्यो मध्यादेकतमं ग्राह्यं चैव शुभे दिने ॥ 18 ॥

\[मणीनां क्षालनप्रकारः\] 14-4

सास्त्रेण गन्धतोयेन क्षालयेत्तदनन्तरम्।

\[सूत्रविशेषविधानम्\] 14-5

शाणं कार्पासकं वाऽथ प्राप्य सूत्रं नवं दृढम् ॥ 19 ॥

त्रिगुणं त्रिगुणीकृत्य चतुर्था वा यथा दृढम्।

सुवेष्टितं तु वै कृत्वा क्षालयेत्पूर्ववद्द्विज ॥ 20 ॥

\[सूत्रे मणीनां योजनप्रकारः\] 14-6

निक्षेप्या मणयस्तस्मिन्सन्धानक्रमयुक्तितः।

मणयस्सुसमास्सर्वे ऊनादिक्यविवर्जिताः ॥ 21 ॥

जपार्थं मुनिशार्दूल नित्यं मन्त्रेषु निष्कले।

मणिभिः क्रमसूत्रैस्तु सुतन्तुकल निष्कले () ॥ 22 ॥

सकले तु यथेच्छा वै सूत्रार्थं मणिगोलकाः ()।

युगलं युगलं सूत्रे परस्परमुखं द्विज ॥ 23 ॥

पृष्ठं पृष्ठस्य लग्नं वा यथा स्याद्योजयेत्तथा।

सन्धाय चातिसुश्लिष्टं गहनं न भवेद्यथा ॥ 24 ॥

\[अक्षसूत्रस्य वलयाकारतापादनम्\] 14-7

परस्परमणीनां तु प्रोतानां मुनिसत्तम।

अव्युच्छिन्नेन तेनैव त्वेंकेन प्रोततन्तुना ॥ 25 ॥

मणिभ्यां सङ्गमोद्देशात्सूत्रं सूत्रेण वेष्टयेत्।

यथा स्यात्कटकाकारं स्तब्धं वृत्तं विभक्तिमत् ॥ 26 ॥

\[अक्षसूत्रे मेरुकल्पनम्\] 14-8

ग्रन्धिसन्धावतो विप्र मणिसख्याधिकं ततः।

मेरुं प्रकल्पयेन्मध्ये एकेन गुलिकेन च ॥ 27 ॥

\[अक्षसूत्रसंशोधनावधानम्\] 14-9

विलिप्य चन्दनाद्यैस्तु स्थापयेद्भाजने शुभे।

संपूज्य पुष्पधूपाद्यैस्तस्य शुद्धिमथाचरेत् ॥ 28 ॥

दग्धमस्त्रेण संचिन्त्य वर्मणा मारुतेरितम्।

आप्लाव्य मूलमन्त्रेण परमामृतरूपिणा ॥ 29 ॥

संशोध्यैवं पुरा सूत्रं देहवच्चिन्तयेत्ततः।

\[अक्षसूत्रस्य दिव्यदेहत्वेन चिन्तनम्\]

चतुर्भुजं तु विरजो नारायणमिवापरम् ॥ 30 ॥

वरदाभयहस्तं च बद्धाञ्जलिधरं स्मरेत्।

ब्रह्मद्वारस्थितं तच्च सूत्रं ध्यायेच्छिखोपमम् ॥ 31 ॥

स्वमन्त्रेण द्विजश्रेष्ठ मन्त्रमत्र निबोधतु।

\[अक्षसूत्रमन्त्रः\] 14-10

प्रोद्धरेत्प्रणवं पूर्वं तदन्ते कौस्तुभं न्यसेत् ॥ 32 ॥

त्रैलोक्यैश्वर्यदोपेतं गोपनेनाङ्कयेच्च तत्।

तदन्ते त्वक्षसूत्राय पदं पञ्चाक्षरं न्यसेत् ॥ 33 ॥

नमस्कारान्वितः प्रोक्तो ह्यक्षसूत्रस्य मन्त्रराट्।

\[स्वमन्त्रेणाक्षसूत्रस्य सकलीकरणपूजने\]

सकलीकरणं कुर्यान्मन्त्रेणानेन तस्य वै ॥ 34 ॥

पूजयेच्च स्वमन्त्रेण ततस्तत्सन्घये क्रमात्।

\[वैष्णव्याः परशक्तेरक्षसूत्रे भावनाक्रमविधानम्\] 14-11

या परा वैष्णवी शक्तिरभिन्ना परमात्मनः ॥ 35 ॥

प्रचलत्पूर्णचन्द्राभा सूर्यवत्किरणावृता।

युगक्षयोग्रहुतभुक्तेजसा तीवृबृंहिता ॥ 36 ॥

प्राग्वत्सृष्टिक्रमेणैव स्मरेद्धृत्पद्ममध्यगाम्।

पूरकेण तु विप्रेन्द्र कुम्भकेन निरोधिताम् ॥ 37 ॥

हृत्पद्मादुत्थितां भूयो ब्रह्मरन्ध्रावधिं स्मरेत्।

ब्रह्मरन्ध्रात्ततो विप्र प्रोल्लसन्तीं शनैश्शनैः ॥ 38 ॥

पूर्ववत्सन्धिमार्गेण चिन्तयेद्द्वादशान्तगाम्। ()

रेचकाख्येन योगेन तया सूत्रं तु भावयेत् ॥ 39 ॥

\[अक्षसूत्रप्रभोद्भासितत्वेन यागालयस्मरणम्\]

भासितं चाथ सूत्रेण सर्वं यागालयं स्मरेत्।

पूर्णेन्दुनेव गगनं,

\[मन्त्रात्मनो भगवच्छत्तेः सूत्रस्य मन्त्राक्षराणां चैकीभूतत्वभावनविधिः\]

निष्कलो मन्त्रराट् ततः ॥ 40 ॥

मन्त्रबृन्दसमायुक्तो मग्नस्तत्रेति चिन्तयेत्।

मन्त्रात्मा भगवच्छक्तिस्सूत्रमन्त्राक्षराणि वै ॥ 41 ॥

सर्वमेकीकृतं ध्यायेद्यथा क्षीरेण सोदकम्।

\[सकलनिष्कलमन्त्रस्य सृष्टिक्रमेणाक्षसूत्रे सान्निध्यचिन्तनम्\]

तत्र पुष्पाञ्जलौ पृष्ठे गृहीत्वा चिन्तयेदिमम् ॥ 42 ॥

सुसंस्कृताक्षसूत्रस्य पतन्तं पृष्ठतो द्विज।

सृष्टिक्रमात्समायातं मन्त्रं सकलनिष्कलम् ॥ 43 ॥

स्फुलिङ्गगणसङ्काशमाधेयतनुतां गतम्।

\[भगवत्प्रार्थनापूर्वक तदभ्यनुज्ञयाऽक्षसूत्रस्य ग्रहणम्\]

इदं विज्ञाप्य देवेशमक्षसूत्रमयाच्युत ॥ 44 ॥

प्रयच्छ मन्त्रजापार्थं स्मरेद्दत्तं च तेन तत्।

गृहीस्वा शिरसा पश्चात्प्रसीद इति चोच्चरेत् ॥ 45 ॥

\[अभ्यर्चनपूर्वकमक्षसूत्रे मन्त्रस्य प्रतिष्ठापनक्रमः\]

प्राप्तं संस्नापयेत्पश्चादर्घ्यपात्राच्च वारिणा।

संपूज्य पुष्पधूपाद्यैर्मन्त्रं तव च विन्यसेत् ॥ 46 ॥

साधारं साधनं चैव शक्तिपूर्वैस्समावृतम्।

सन्निधौ भव देवेश सन्निरुद्धो भवाच्युत ॥ 47 ॥

सूत्राख्ये मणिजालेऽस्मिन्यावच्चंद्रार्कतारकम्।

एवं मुने प्रतिष्ठाप्य मन्त्रं सूत्रेऽक्षसंज्ञिके ॥ 48 ॥

प्रतिष्ठितस्य वै पश्चान्मुद्रां स्वां च प्रदर्शयेत्।

\[अक्षसूत्रमुद्रा\] 14-12

लग्नं तिर्यग्गतं कुर्यात्कुञ्चितं दक्षिणात्करात् ॥ 49 ॥

चतुष्कमङ्गुलीनां च अङ्गुष्ठाग्रेण संस्पृशेत्।

तर्जनादिक्रमेणैव कनिष्ठान्तं द्विजोत्तम ॥ 50 ॥

संस्पृशन्तं कनिष्ठान्तमङ्गुष्ठं चोर्ध्वमानयेत्।

अक्षसूत्रस्य मुद्रैषा नित्यसन्निधिकारिणी ॥ 51 ॥

जपं समारभेत्पश्चाददृश्यमितरैर्जनैः।

\[जपारम्भात्प्राक्कर्तव्योऽनुसन्धानविशेषः\] 14-13

करणं वाङ्भनश्चैव मन्त्रेण परमात्मना ॥ 52 ॥

विष्णुना शक्तिरूपेण भावितं भावयेत्पुरा।

चेतसा यदुपारूढं तद्युक्तं वस्तु वाग्गतम् ॥ 53 ॥

वस्तुयुक्तं च चैतन्यं वाक्तृतीया च नारद।

समारोहेत्कर्मपदे विकारत्वे शनैश्शनैः ॥ 54 ॥

एवं विवर्तते मन्त्रस्तुर्याज्जाग्रावधि क्रमात्।

प्रातिलोम्येन वै विप्र पुनरेव निवर्तते ॥ 55 ॥

करणं वाक्स्वरूपं स्याद्वाक्च चिद्रूपिणी भवेत्।

यच्चित्तं स भवेन्मन्त्रो यो मन्त्रस्स त्वजो हरिः ॥ 56 ॥

ब्रह्माद्यजाग्रत्पर्यन्तं पुनरत्रैव संनयेत्।

व्यापकं यत्परं ब्रह्म शक्तिर्नारायणी च या ॥ 57 ॥

सा ह्येव परिणामेन तुर्याख्यं(1) भजते पदम्।

तुर्यं सुषुप्ततामेति सुषुप्तं स्वप्नतां व्रजेत् ॥ 58 ॥

(1. खं S.)

जाग्रत्वं स्वप्नमायाति एवं जाग्रादितः पुनः।

\[जाग्रदादिभेदनिरूपणम्\] 14-14

भगवच्छक्तिपर्यन्तं सन्धानं चैकतां स्मरेत् ॥ 59 ॥

यदनित्यमिदं विप्र चित्रवत्परिदृश्यते।

बाह्यं विषयजालं च जाग्रदेतदुदाहृतम् ॥ 60 ॥

अनित्यप्रतिपत्तिर्या अस्मिन्नुपरि सर्वदा।

भङ्गुरे स्वप्ततुल्यो यस्स स्वप्नो जाग्रकारणम् ॥ 61 ॥

सुषुप्तं शान्ततां विद्धि स्वप्नवृत्तेः परं तु यत्।

शक्तिरूपस्य वै विष्णोः प्राप्तस्तुर्यत्वमेति सः ॥ 62 ॥

तया सह समत्वं च तुर्यातीतं तदुच्यते।

मन्त्रातीतं परं मन्त्रं स्थूलसूक्ष्मद्वयं तथा ॥ 63 ॥

आत्मानं पञ्चमं विप्र एकत्वेनानुसन्धयेत्।

कृत्वैवमनुसन्धानं प्रारभेत जपं तथा ॥ 64 ॥

\[अन्तर्हृत्पुण्डरीकादिव बहिरक्षसूत्रे मन्त्रस्योदय क्रमभावनम्\] 14-15

हृत्पुण्डरीकमद्यस्थो भारूपः परमेश्वरः।

निर्मलस्फटिकप्रख्यः प्रस्फुरन्यः स्वतेजसा ॥ 65 ॥

तस्य शब्दमयी शक्ती(क्तिः )ज्वालावन्निस्सृतं महत् (ताहिया)।

तद्धर्मधर्मिणी शुद्धा तस्या वै वर्णसन्ततिः ॥ 66 ॥

निस्सृता मन्त्रजननी तदग्राच्चैव मन्त्रराट्।

निस्सृतं(तु) यथा पुष्पं लताग्रान्मुनिसत्तम ॥ 67 ॥

एवमेवाक्षसूत्रे तु उदितं च क्रमं स्मरेत्।

हृल्लयं तल्लयीकुर्याद्धृल्लयस्य च तत्तथा ॥ 68 ॥

एकस्य मन्त्रनाथस्य अन्तर्बाह्योदितस्य च।

\[जपसङ्ख्याविधानम्\] 14-16

यदैकं तज्जपो विप्र लक्षसंख्याभिधो भवेत् ॥ 69 ॥

एवं लक्षस्थितो यस्माज्जपस्तु परिसंख्यते।

प्रयत्नादक्षसूत्रेण जपसंख्या तु सा स्मृता ॥ 70 ॥

अनेन क्रमयोगेन विष्णुवत्करणं भवेत्।

विष्णुवद्योगमाश्रित्य अक्षमक्षं समाहरेत् ॥ 71 ॥

सह प्राणोदयेनैव निष्ठाक्षं यावदेव हि।

\[मेरोर्लङ्घननिषेधः\] 14-17

ततः प्रदक्षिणं कुर्यान्मेरुमूर्तिस्थितस्य च ॥ 72 ॥

निष्कलस्य च मन्त्रस्य तदूर्ध्वेऽवस्थितस्य च।

ग्रन्धीरूपस्य च विभोरमलस्य महात्मनः ॥ 73 ॥

पृष्ठेन लङ्घनं यस्माद्वर्जनीयं तु नारद।

मेरुमूलेऽङ्गुलिप्रान्तं शिष्टं कृत्वा शनैश्शनैः ॥ 74 ॥

अङ्गुष्ठस्य भ्रमं कुर्यान्नमेरोर्लङ्घनं भवेत्।

अङ्गुष्ठमूलमध्ये च भ्रामणीयं च छत्रवत् ॥ 75 ॥

विधिनाऽनेन जप्तव्यो मन्त्रो ध्यानसमन्वितः।

\[शान्तिकपौष्टिकादिनिमित्तभेदेन मन्त्रस्य भिन्नभिन्नरूपतया ध्यानविधानम्\] 14-18

शांन्तिके स्फाटिकाभं च पीतं ध्यायेच्च पौष्टिके ॥ 76 ॥

वश्ये किंशुकपुष्पाभमाकृष्टौ नृपशैलवत्।

मारणे कज्जलाभं तु विद्वेषे चाषपक्षवत् ॥ 77॥

उच्चाटने च धूम्राभं मन्त्रं ध्यायेज्जपेत्सदा।

\[परापरभेदेन जपस्य द्वैविध्यम्\] 14-19

परापरस्वरूपेण जपस्तु द्विविधः स्मृतः ॥ 78 ॥

परदेहप्रदे(वे)शे च तत्त्वानां प्रेरणे द्विजं।

क्रूरकर्मणि सिध्यर्थं जपो ज्योतिर्मयस्स्मृतः ॥ 79 ॥

तत्रान्तर्लीनममलं शब्दं तु परिभावयेत्।

भुक्तिमुक्तिप्रसिध्यर्थं दोषदुःखक्षयङ्करम् ॥ 80 ॥

शान्तौ तु सर्वकार्याणां सिध्यर्थमविचारतः।

सुखसौभाग्यसिध्यर्थं तथाऽप्याधानकर्मणि ॥ 81 ॥

जपो भवति शब्दाख्यस्तत्रान्तस्तु विभावयेत्।

निशाम्बुकणसङ्काशप्रकाशात्मजनार्दनम् ॥ 82 ॥

हृत्पद्मात्तु स्वमन्त्रेणं बावयेच्छब्दमुत्थितम्।

न

 पटलः - 15

\[अथाग्निकार्यविधानं नाम पञ्चदशः पटलः\] 15-1

श्रीभगवान्

जपं कृत्वा यथाशक्ति जपान्ते पूजयेत्प्रभुम्।

भक्तितश्चार्घ्यपुष्पाब्यां ततो धूपानुलेपनैः ॥ 1 ॥

पश्चात्सन्तर्पयेद्विप्र अग्निमध्यगतं प्रभुम्।

\[कुण्‍डपरिकल्पनविधानारम्भः\] 15-2

देवादुत्तरदिग्भागे कुण्डं कुर्यात्सलक्षणम् ॥ 2 ॥

देवागारात्तु वाऽन्यत्र भूमिभागे सहक्षणे।

धूमनिर्गमनोपेतमण्टपे सुसमे शुभे ॥ 3 ॥

तत्र कुर्यात्पुरा वेदिं चुतरश्रां समन्ततः।

सर्वलक्षणसंपन्नां कुर्यात्कुण्डं तदूर्ध्वतः ॥ 4 ॥

चतुरश्रं समं श्रेष्ठं वर्तुलं वा मनोरमम्।

द्विग्विदिक्संस्थितं चैव काम्यानां कर्मणां हितम् ॥ 5 ॥

निष्कामो वा सकामो वा मद्यतस्सर्वदिक्षु च।

\[कुण्डानां दिग्भेदेन फलभेदः\] 15-3

ईशानदिग्गते कुण्डे मन्त्रात्मा तपितो हरिः ॥ 6 ॥

ददाति सिद्धिं भौलोकीं तत्सिद्धीप्सोर्महात्मनः।

वियद्गतिपरः कुण्डे जुहुयात्पूर्वदिक्स्थिते ॥ 7 ॥

रिपूणां निग्रहार्थाय होममाग्नेयदिग्गते।

होमं दक्षिणदिक्कुण्डे शान्तय्र्थी ह्याचरेत्सदा ॥ 8 ॥

उत्सादनार्थमन्येषां कुण्डे नैऋतदिग्गते।

अपमृत्युजयार्थी च सर्वोपप्लवशान्तये ॥ 9 ॥

होमं वारुणदिक्कुण्डे मन्त्रस्सन्तर्पितो यदा।

(हुत्वा वारुणदिक्कुण्डे मन्त्रं सन्तर्पयेत्सुधीः ?)

यदा वायव्यदिक्कुण्डे मन्त्रस्सन्तर्पितस्तदा ॥ 10 ॥

विविधानि निधानानि प्रयश्च(च्छ)त्यचिरेण तु।

आरोग्यं संपदं पुष्टिं प्रददाति च मन्त्रराट् ॥ 11 ॥

तर्पितस्सौम्यदिक्कुण्डे नात्र कार्या विचारणा।

\[आहुतिसङ्ख्याभेदेन कुण्डानां मानभेदः\] 15-4

शतार्धसङ्‌ख्यहोमे च कुण्डं स्याव्द्दादशाङ्गुलम् ॥ 12 ॥

होमे साष्टशते चैवमुष्ट्यरत्निसमं भवेत।

होमे सार्धशते चैव सारत्निस्सकनिष्ठिका ॥ 13 ॥

हस्तं सहस्रहोमे तु अयुताख्ये द्विहस्तकम्।

लक्षहोमे चतुर्हस्तं कोटिहोमेऽष्ट हस्तकम् ॥ 14 ॥

\[खातमानम्\] 15-5

विस्तारार्धेन सर्वत्र खातस्तु परिशस्यते।

स्वीयात्प्राङ्भेखलामानादायं खाते युगं पुरः ॥ 15 ॥

त्यक्त्वा तु मेखलाबन्धं ततश्चैव समारभेत्।

\[कुण्डमानभेदेन मेखलानां मानभेदाः\] 15-6

प्रमाणं मेखलानां च यवद्वादशसम्मितम् ॥ 16 ॥

द्वादशाङ्गुलमानस्य कुण्डस्य परिकीर्तितम्।

विस्तारतुल्यमुच्छ्रायो मेखलानां महामते ॥ 17 ॥

मेखलात्रितयं चैवमेकीकृत्य तु जायते।

विस्तारस्तु ततोच्छ्रायस्सार्धं तु चतुरङ्गुलम् ॥ 18 ॥

रत्निमात्रस्य कुण्डस्य मेखला द्व्यङ्गुलाः स्मृताः।

अङ्गुलं सकनिष्ठस्य कुण्डस्यार्धोत्तरं द्वयम् ॥ 19 ॥

त्र्यङ्गुला हस्तमात्रस्य कुण्डस्य समता स्मृता।

द्विहस्तस्य द्विजश्रेष्ठ मेखलास्चतुरङ्गुलाः ॥ 20 ॥

चतुर्हस्तस्य कर्तव्यास्सर्वाश्चैव षडङ्गुलाः।

अष्टाङ्गलिश्च कुण्डस्य अष्टहस्तस्य कीर्तिताः ॥ 21 ॥

\[नाभिलक्षणम्\] 15-7

दिङ्भध्येऽप्यथ कुण्डस्य नाभिं (?) कुर्याद्द्विजोत्तम।

अश्वत्थपत्रसदृशीं मेखलोपरि संस्थिताम् ॥ 22 ॥

यदुक्तं प्राङ्भया मानं मेखालानां क्रमेण तु।

एकीकृत्य तु तत्सर्वं मध्यात्सूत्रेण लाञ्छयेत् ॥ 23 ॥

अर्धमर्धेन्दुवद्बाह्यात्तत्र (1)चातिशयेन च।

मुखाद्यभ्यन्तरं यावत्क्रमेणानेन ह्रासयेत् ॥ 24 ॥

(1. सूत्रचयेन च Y.)

उभयोः पक्षयोर्विप्र गजोष्ठाकृतिवत्तथा।

पृष्ठतो मेखलमानात्किञ्चित्कार्या द्विजोन्नता ॥ 25 ॥

एकमेखलमानाच्च त्र्यंशेनार्धेन वा मुने।

क्रमेण ह्रासयेत्तावत्तावद्वै मेखलोच्छृतिः ॥ 26 ॥

ईषदुच्चा भवेत्सा वै मेखलोपरि संस्थिता।

एकमेखलतुर्यांशमानं कुण्डान्तरे द्विज ॥ 27 ॥

योन्येषु (?) निस्सृतं कुर्यात्तमेवाधोगतं तु वै।

आक्रम्य मेखलाभूमिं यावत्खातं तु संस्पृशेत् ॥ 28 ॥

इत्येतत्कथितं नाभेर्लक्षणं च यथास्थितम्।

साधनं चतुरश्रस्य विद्धि कुण्डस्य यागवत् ॥ 29 ॥

चतुरश्रस्य वै मध्ये सूत्रं कृत्वा भ्रमं (?) ततः।

चतुरश्रं समं कुर्यात्सर्वदिक्कोण वर्जितम् ॥ 30 ॥

\[कुण्डानां विकल्पः\] 15-8

नित्यनैमित्तके होमे वृत्तं वा चतुरश्रकम्।

त्रिमेखलं तु कर्तव्यमोष्ठनाभिसमन्वितम् ॥ 31 ॥

द्विमेखलं वा विप्रेन्द्र सुश्लक्ष्णं च मनोरमम्।

एकमेखलकं वाऽपि कुण्डं क्षेपणि(?)णकर्मणि ॥ 32 ॥

\[कुण्डे हवनस्य प्राशस्त्यम्\] 15-9

कुर्याच्चलं स्थिरं वाऽपि न हि कुण्डं विना शुभम्।

हवनं विप्र मन्त्राणां तस्मात्कुण्डं च साधयेत् ॥ 33 ॥

\[देशकालवैगुण्येन कुण्डस्यासम्भवे हवनप्रकारः\] 15-10

देशकालवशाच्चैव कुण्डं न घटते यदि।

तं विना हवनच्छेदो न कार्यस्सिद्धिमिच्छता ॥ 34 ॥

शोधिते ह्युपलिप्ते च स्थले चलमृदान्विते।

होमस्तु विहितस्सम्यक् मन्त्रस्यामन्त्रितस्य च ॥ 35 ॥

पिण्डिका चतुरश्रा तु बहिस्सर्वत्र शस्यते।

मध्ये पद्मं प्रकुर्वीत श्रीपद्मं पद्ममध्यगम् ॥ 36 ॥

एवं कृते शुभे कुण्डे अग्निकार्यं समाचरेत्।

यागगेहात्तु वाऽन्यस्मिन्यदि गेहे महामुने ॥ 37 ॥

पूर्ववद्वारयागं तु कृत्वा संप्रविशेत्ततः।

तत्रैव यदि वा कुर्याद्दत्वाऽन्यच्चासनं शुभम् ॥ 38 ॥

तत्र पूर्वोक्तविधिना उपविश्य समाहितः।

\[कुण्डसंस्कारप्रकारः\] 15-11

कुण्डस्यारम्भकाले तु संस्कारा न कृता यदि ॥ 39 ॥

निष्पन्नस्य च ते सर्वे विधेयाश्च क्रमेण तु।

ताडयेदस्त्रमन्त्रेण पुष्पैर्दक्षिणपाणिना ॥ 40 ॥

गृहीत्वा चैकदेशात्तु कुण्डमध्याच्च मृत्कणम्।

अङ्गुष्ठानामिकाभ्यां तु हृदयेन समुद्धरेत् ॥ 41 ॥

अस्त्रेणैव समीकृत्य न स्यान्निम्नोन्नतं यथा।

सेचयेत्कवचेनैव कुट्टयेत्तदनन्तरम् ॥ 42 ॥

लेपयेद्गन्धतोयेन अस्त्रेण परिशोधयेत्।

उल्लिखेदस्त्रराजेन दर्भकाण्डेन यत्नतः ॥ 43 ॥

भूमावभ्यन्तरे कुण्डे दक्षिणाशादितः क्रमात्।

उत्तराशावधिर्यावद्दद्याद्रेखात्रयं समम् ॥ 44 ॥

प्रत्यग्भागात्समारभ्य नयेत्पूर्वमुखं तु तत्।

तन्मध्ये त्रितयं चान्यद्रेखाणामुत्तरामुखम् ॥ 45 ॥

एवमुल्लिख्य विधिना प्रोक्षयेत्कवचेन तु।

अच्छिन्नाग्रैस्ततो दर्भैरस्त्रमन्त्राभिमन्त्रितैः ॥ 46 ॥

कुण्डभित्तिगणं सर्वं प्रोत्थितं परिभूषयेत्।

कृत्वैवमक्षवाटं तु कुण्डसंस्कारमुत्तमम् ॥ 47 ॥

\[नाभिपूजनम्\] 15-12

समभ्यर्च्य ततोऽर्घ्याद्यैर्मध्यतः प्रणवेन तु।

तेनैव विधिना नाभिं पूजयेच्चन्द्रसन्निभाम् ॥ 48 ॥

\[मेखलापूजनम्\] 15-13

मेखलात्रयपूजायां हृन्मन्त्रं तु प्रयोजयेत्।

\[मेखलात्रये तत्त्वत्रयस्य पूजनम्\] 15-14

ततस्तत्वत्रयं पूज्यं मेखलात्रितयोपरि ॥ 49 ॥

प्रधानपुरुषेशाख्यं प्रणवत्रितयेन च।

अर्घ्यैर्विलेपनैर्धूपैरिष्ट्वा कुण्डं पुरा द्विज ॥ 50 ॥

\[कुण्डमध्ये आधारशक्त्याद्यासनकल्पनपूर्वकं नारायणाख्यायाः शक्तेः स्थापनप्रकारः\] 15-15

चतुष्पथे तु कुण्डस्थे सपुष्पं दर्भविष्टरम्।

हृन्मन्त्रेण च विन्यस्य तत्रोपर्यथ पूजयेत् ॥ 51 ॥

(1)सम्पूज्याग्निं समादाय सम्भ्राम्यायतनं त्रिधा।

योनिमार्गेण निक्षिप्य वह्निबीजमनुस्मरेत् ॥ 52 ॥

(1. अयं श्लोकः S पुस्तके योजितो दृश्यते। अन्येषु पुस्तकेषु नास्ति अस्थानेऽस्य प्रक्षेप इति प्रतिभाति)

आधारशक्तिपूर्वं च आसनं वैष्णवं च यत्।

तत्र नारायणाख्यां वै शक्तिं विद्योतलक्षणाम् ॥ 53 ॥

लक्ष्म्याकृतिपदं प्राप्ताममृतावृतदेहिनीम्।

सर्वातिशयरूपां च सर्वशक्तिसमन्विताम् ॥ 54 ॥

सौकुमार्येण रूपेण सर्ववस्त्वन्तरस्थिताम्।

शाश्वतीं सृष्टिमार्गेण अवतार्य हृदम्बुजे ॥ 55 ॥

पुरा ध्यानक्रमेणैव हृन्मन्त्रेण हृदम्बुजात्।

स्वनामपदयुक्तेन सनमःप्रणवादिना ॥ 56 ॥

रेचकेन विनिक्षिप्य कुण्डहृत्पद्ममद्यतः।

संपूज्य गन्धपुष्पाद्यैः पद्ममुद्रां पदर्श्य च ॥ 57 ॥

(1)चक्रमन्त्रेण संयुक्तामेवं कुर्याच्च सन्निधिम्।

\[वह्नेरुत्पादनक्रमः\] 15-16

आदौ च भगवच्छक्तेर्वह्नेरुत्पादनाय च ॥ 58 ॥

(1. उक्त S.)

आदायारणिजं चाग्निं सूर्यकान्तोद्भवं तु वा।

लोहपाषाणजं वाऽथ अदुष्टं लौकिकं तु वा ॥ 59 ॥

तैजसे ताम्रपात्रेऽथ मृण्मयेऽभिनवे तथा।

\[अग्नेस्ताडनप्रोक्षणादयो बाह्याः पञ्चसंस्काराः\] 15-17

सन्ताड्य चास्त्रमन्त्रेण प्रोक्षयेच्छिखया च तम् ॥ 60 ॥

अर्चयेत्कवचेनैव कवचेनावकुण्ठ्य च।

प्लावयेदमृतेनैव नेत्रमन्त्रेण नारद ॥ 61 ॥

\[अग्नेः स्वात्मन्युपशमापादनपूर्वकं सृष्टिक्रमेण पदात्पदमवतारितस्य नाभिगतत्वचिन्तनम्\] 15-18

पूरकेणोपसृत्याथ स्वात्मन्युपशमं नयेत्।

क्रमादानन्दशक्तौ तु प्राग्वदुद्धृत्य योजयेत् ॥ 62 ॥

सृष्टिक्रमेण तद्भूयो ह्यवतार्य पदात्पदम्।

शब्दास्पदावधिर्यावत्स्मरेन्नाभिगतं ततः ॥ 63 ॥

\[नाभिकुण्डस्थतया भाविते तेजोविशेषे होमक्रमः\] 15-19

प्रणवेन तु नाभिस्थमग्नीषोमात्मकं यजेत्।

त्रिधा समिद्भिर्भिन्नेन अद(ह?) मादिभिरादरात् ॥ 64 ॥

त्रयाणामथ बीजेन भिन्नेनाथ यजेद्द्विज।

एकाहुतिप्रदानेन तत्रस्थो बुध्यते यथा ॥ 65 ॥

तेन मार्गेण जप्तव्यं ध्यात्वा चाज्यामृतं हृदि।

\[तस्याग्नेः स्वमन्त्रेण नाभीकुण्डादुत्थापनम्\] 15-20

ततः स्वमन्त्रेणोत्थाप्यो नाभिकुण्डाद्धुताशनः ॥ 66 ॥

\[अग्नेर्मन्त्रः\] 15-21

कृत्वाऽऽदौ प्रणवं विप्र तदन्ते त्वजितं न्यसेत्।

अशेषभुवनाधारमथ उर्ध्वेऽस्य योजयेत् ॥ 67 ॥

उर्ध्वाधोभ्यां च तस्यैव भूधरोर्जौ न्यसेत्ततः।

त्रैलोक्यैश्वर्यदं मूर्ध्नि बीजस्यास्य महामते ॥ 68 ॥

ततः क्रमेण संयोज्य धरेशाद्यं च सप्तकम्।

सुपर्णसंज्ञापर्यन्तं सप्तकस्यास्य योजयेत् ॥ 69 ॥

उर्ध्वाधोभ्यां च नालं तु मायाव्योमे तथोपरि।

तेजसे पदमादाय ततः सप्तार्चिषे पदम् ॥ 70 ॥

स्वाहासमन्वितश्चाग्नेर्मन्त्रो ह्यष्टादशाक्षरः।

\[स्वमन्त्रेण नाभीकुण्डादुद्बोधितस्य तेजसः पात्रस्थवह्नौ प्रक्षेपः\] 15-22

धूधूशब्दशरीरान्तं (?) सच्छब्दालोकबोधितम् ॥ 71 ॥

विकल्पधूमनिर्मुक्तं सच्चैतन्यस्फुलिङ्गिनम्।

नादान्तेन क्षिपेद्विप्र सिद्धिमार्गेण पूर्ववत् ॥ 72 ॥

पुरा हृते च पात्रस्थे वन्हौ वन्हि(ह्निं?)विशुद्धये।

करद्वयेन चादाय भ्राम्य कुण्डे विनिक्षिपेत् ॥ 73 ॥

\[कुण्डमद्ये प्रक्षिप्तस्याग्नेश्चिन्तविशेषः\]

कुण्डमध्यस्थया चाथ शक्त्या नारायणाख्यया।

नासाग्रेण तमग्निं च घ्रातं ध्यायेत्स्वहृद्गतम् ॥ 74 ॥

\[वह्नेरुद्बोधनम्\]

त्रिपञ्च सप्त वा दद्यात् समिधे हृदयेन च।

वह्नेरुद्बोधनार्थं तु नेत्रमन्त्रेण नारद ॥ 75 ॥

\[पर्यग्निकरणम्\] 15-23

पर्यग्निकरणं कुर्याद्धृदयेनार्द्रपाणिना।

\[परिस्तरणम्\]

स्तरं ततोऽस्त्रमन्त्रेण चतुर्दिक्षु त्रिधा त्रिधा ॥ 76 ॥

प्रागादौ तु यथामूलं तदग्रैश्छादितं भवेत्।

कुर्यात् स्तरसमाप्तिं तु सर्वदाऽऽत्मन उत्तरे ॥ 77 ॥

स्तरोपर्यथ संस्थाप्य वन्हिकार्योपयोगि यत्।

\[प्रणीतापात्रेघ्मस्रुक्स्रुवाद्युपकरणद्रव्यसादनम्\] 15-24

प्रणीतापात्रयुग्मं तु तथेध्मयुगलं तु वै ॥ 78 ॥

स्रस्स्रुवद्वितयं चैवमाज्यस्थालीं तथैव हि।

सर्वं संप्रोक्ष्य मूलेन निधायाथ स्तरोपरि॥ 79 ॥

प्रणीतापात्रमापूर्व तोयेन तदनन्तरम्।

तत्रासनवरं ध्यात्वा विष्णुमूलेन विनय्सेत् ॥ 80 ॥

याग(गे ?)यज्ञपति(ते ?)र्मन्त्रमेवं संस्थाप्य चोत्तरे।

\[परिधिविधानम्\] 15-25

प्रदद्याच्च ततो विप्र परिधीन्हृदयेन च ॥ 81 ॥

यज्ञकाष्ठोद्भवान्स्पष्टान्सपर्णान्हस्तसम्मितान्।

चतुर्यवपरीणाहानगारे हस्तसम्मिते ॥ 82 ॥

अन्येषां द्व्यङ्गुला वृद्धिः परिधीनां द्विजोत्तम।

यावदष्टकरं कुण्डमत ऊर्ध्वं न कारयेत् ॥ 83 ॥

\[ब्रह्मादिलोकपालार्चनम्\] 15-26

विष्टराणि ततो दद्यात्तेषु पृष्ठे हृदा मुने।

तत्पृष्ठे पूजयेन्नित्यं लोकपालान्स्वदिकस्थितान् ॥ 84 ॥

ब्रह्ममाहेन्द्ररुद्रादीन्गन्धपुष्पादिभिः शुभैः।

\[स्रुक्‌स्रुवयोः संस्कारक्रमः\] 15-27

स्रुक्सुवाभ्यां च संस्कारमुपयामाग्रगैः कुशैः ॥ 85 ॥

स्रुवं द्वादशधा शोध्यं ह्यस्वेणोष्णेन वारिणा।

तथैव द्विजशार्दूल स्रुक्संशोध्या द्विधैव तु ॥ 86 ॥

संक्षाल्यौ स्रुक्स्रुवौ ह्येवं शिखामन्त्रेण वै ततः।

कुण्डस्थेनाग्निना ताप्यौ

\[स्रुक्‌स्रुवयोर्लक्षणम्\] 15-28

तयोर्लक्षणमुच्यते ॥ 87 ॥

स्वबाहुदण्डमानेन मन्त्रज्ञः कल्पयेत्पुरा।

दैवीस्रुक्सिद्धये काष्टं विस्ताराच्च षडङ्गुलम् ॥ 88 ॥

दैर्ग्याद्भागद्वयेनाथ दण्डमष्टास्रमुच्यते।

सार्धद्व्यङ्गुलमानं तु कृत्वा शेषं तु शोधयेत् ॥ 89 ॥

कलशं दण्डमूले तु कुर्यात्पद्माननं शुभम्।

कर्णिकास्थो यथा दण्डो भवेद्वै मुनिसत्तम ॥ 90 ॥

त्रिवलिं त्वथवा शङ्खं यथा दण्डस्तदास्यगः।

कृत्वाऽग्रस्थं द्विधा भागं समांशेन प्रयत्नतः ॥ 91 ॥

द्व्यङ्गुलं चाथ भागस्य वैपुल्यं चाग्रतः क्रमात्।

दण्डावस्थस्य भागस्य त्र्यह्गुलं परितः समम् ॥ 92 ॥

दत्वा भ्रमं ततः कुर्यान्निम्नं खातं सलक्षणम्।

तन्मद्ये पङ्कजं कुर्यात्प्रफुल्लं चोर्घ्वपल्लवम् ॥ 93 ॥

आज्यकोशं तु तं विद्धि सप्तपञ्चपलोपमम्।

पद्ममद्ये निमग्ना च कर्णिका वै सकेसरा ॥ 94 ॥

द्वादशारं बहिश्चक्रं पद्मस्याष्टदलस्य च।

पद्मबाह्ये तु कर्तव्यं शङ्खं कोणचतुष्टये ॥ 95 ॥

ततोऽग्रभागस्य मुने पार्श्वयोरुभयोरपि।

एकैकमङ्गुलं शोध्यं स विभाज्यस्त्रिधा ततः ॥ 96 ॥

कर्णमेकेन भागेन मद्ये त्वस्यौ (त्वंसौ ?) द्वयेन तु।

विच्छिन्नं वक्त्रमंसाब्यां मध्यमेकाङ्गुलेन तु ॥ 97 ॥

विस्तारं कर्णतुल्यं तु वर्जयित्वा ततः पुरा।

कर्णदेशात्समारम्य शेषं तु परिशोधयेत् ॥ 98 ॥

क्रमागतेन सूत्रेण स्याद्वाराहाननं यथा।

ततः पुष्करपत्रात्तु मुखाग्रं यावदेव हि ॥ 99 ॥

कुर्यादाज्यप्रणआलं तु समं न्यूनाङ्गुलं मुने।

ईषद्वै क्रमशूक्ष्मं च नाज्यं याति यथा द्रुतम् ॥ 100 ॥

हस्तमात्रं ततः कुर्यात्स्रुवं विप्र मनोरमम्।

विस्तारं द्वयङ्गुलं काष्ठं वैपुल्याच्च तदर्धतः ॥ 101 ॥

विस्तारमानादग्रेऽस्य वृत्तं कुर्याद्द्विरङ्गुलम्।

क्रमात्तन्निम्नखातं च गोलके चैव मुद्रितम् ॥ 102 ॥

मध्ये मृगपदाकारचिन्हेन तु विराजितम्।

विस्तारस्य त्रिभागेन ग्रीवा (1)साश्रा त्रिरङ्गुला ॥ 103 ॥

(1. साग्रा A.)

मूले चोभयतः कुर्यात्स्वस्थिकं द्व्यङ्गुलायतम्।

विचित्ररचनायुक्तं दण्डं श्लक्ष्णं तु वा भवेत् ॥ 104 ॥

स्रुवमेवंविधं कुर्याद्धोमकर्मणि साधकः।

संस्कारार्य ततोग्नेर्वै तेन समाचरेत् ॥ 105 ॥

\[अग्नेः संस्कारद्वैविध्यम्\] 15-29

अग्नेश्च (2)दश संस्काराः कुण्डमध्यगतस्य च।

बाह्ये तु पञ्चसंस्कारा एवं पञ्चदश स्मृताः ॥ 106 ॥

(2. प्राशनभोगयोरेकसंस्कारत्वाश्रयणेन दशविध)त्वम्, एतदुत्तरत्र व्यक्तीभविष्यति।)

प्रोक्षणं ताडनं बाह्ये अर्चनं चावकुण्ठनम्।

अमृतीकरणं वन्हेः पञ्चैते कथिताः पुरा ॥ 107 ॥

\[अग्नेर्गर्भन्यासादिसंस्काराः\]

कुण्डमद्ये तु वै विप्र प्राग्लक्ष्म्यां तु प्रयोजनम्।

गर्भन्यासं पुंसवनं ततो वै वक्त्रकल्पना ॥ 108 ॥

सीमन्तं वक्त्रनिर्यासं निष्क्रामं जातकर्म च।

नामदेयं च भोगं च प्राशनाद्यं द्विजाखिलम् ॥ 109 ॥

अधिकारं च सर्वान्वै हृदा कुर्याच्च नारद।

\[अथाज्यसंस्काराः\] 15-30

आज्यकर्मणि वै कुर्याद्दशैवं विधिपूर्वकम् ॥ 110 ॥

अधिश्रयणमादौ हृन्मन्त्रेण कवचेन च।

संप्लवोत्प्लवने चैव उपाधिश्रयणं तथा ॥ 111 ॥

प्रसादीकरणं चैव पवित्रीकरणं तथा।

ततो नीराजनं नाम त्रीण्येतानि च नारद ॥ 112 ॥

हृन्मन्त्रेण च कार्याणि कवचेनावकुण्ठनम्।

अवलोकामृतीकारौ तैनैव तदननत्रम् ॥ 113 ॥

भाण्डस्थस्य यदाज्यस्य दर्भैः प्रज्वलितैः पुरा।

स्पर्शनं विद्धि संस्कारमधियणसंज्ञकम् ॥ 114 ॥

ततः पाणिद्वयेनैव अनामाङ्गुष्ठपीडितम्।

मध्यनम्रं कुशाकाण्डं गृहीत्वाऽऽज्योपरि त्रिधा ॥ 115 ॥

नयेत्तच्चानयेद्विप्र तमग्नौ निक्षिपेत्कुशम्।

संप्लवोत्प्लवनावेतौ संस्कारौ परिकीर्तितौ ॥ 116 ॥

उपाधिश्रयणं नाम यत्तद्द्रावणमुच्यते।

परिवर्तनमन्यस्मिन्भाण्डे दोषापनुत्तये ॥ 117 ॥

प्रसादीकरणं ह्येतत्ततो दार्भं पवित्रकम्।

विनिक्षिपेच्च तन्मध्ये पवित्रीकरणं च तत् ॥ 118 ॥

कुण्डादुल्मुकमादाय ज्वलन्तं धूमवर्जितम्।

तेनावर्तं सकृद्विप्र तद्वै नीराजनं स्मृतमू ॥ 119 ॥

नीरजीकृत्य तत्पश्चात्कवचोदरगं स्मरेत्।

अवकुण्ठनमेतद्वि तर्जन्या यत्प्रदक्षिणम् ॥ 120 ॥

तेजसा हृदयस्थेन दृग्गतेनावलोकनम्।

निरीक्षणमिदं विप्र ततस्तत्रोपरि स्मरेत् ॥ 121 ॥

चन्द्रमण्डलमध्यस्थं धेनुमुद्रासमन्वितम्।

मन्त्रं वै सौरभेयं च स्फुरदिन्दुशतप्रथम् ॥ 122 ॥

तदन्तरस्थं मन्त्रेशं हिमाचलनिभं स्मरेत्।

तत्स्रुतैरमृतौघैश्च शशिजैर्धेनुजैरपि ॥ 123 ॥

सर्वसंस्कारसंयुक्तं स्मरेदाज्यं च भावितम्।

अमृतीकरणं नाम इदं ते संप्रकाशितम् ॥ 124 ॥

अवलोक्यामृतीकृत्य दातव्ये चैव चक्षुषी।

\[स्रुक्‌स्रुवाब्यां कुण्डस्य दक्षिणवामभागयोः क्रमादाज्यहोमः\]

स्रुव(च ?) माज्येन संपूर्य सूर्यबीजेन चिन्तयेत् ॥ 125 ॥

सहस्रांशुं च तन्मध्ये दद्यात्कुण्डस्य दक्षिणे।

अपरस्मिन्स्रुवे ध्यात्वा सोमाख्येनाक्षरेण तु ॥ 126 ॥

पूर्णं शशाङ्कबीजं च प्रदद्यात्तु तदुत्तरे।

\[कुण्डस्य मध्यमभागे अग्नीषोमात्मकस्य यजनप्रकारः\]

ताभ्यामभ्यन्तरे पश्चादग्नीषोमात्मकं यजेत् ॥ 127 ॥

यद्बीजं हि सतत्त्वस्य शरीरस्याखिलस्य च।

अविभागेन वै यत्र संस्थिता देहधातवः ॥ 128 ॥

बहिः (र्हि?) कण्ठोपमं ध्यात्वा लक्ष्मीबीजान्तरस्थितम्।

उक्तं (क्त ?) बीजद्वयेनैव मन्त्रेणैकीकृतेन वै ॥ 129 ॥

प्राग्वद्घृतं स्वयं दद्याद्ध्यान(त?)मस्त्रसमन्वितम्।

\[तिलादिहोमद्रव्याणामाज्येन संस्कारः\]

ततश्चाज्येन संस्कार्याः सर्वहोम्यास्तिलादयः ॥ 130 ॥

\[अग्नेर्गर्भाधानादिसंस्काराणां विवेचनम्\] 15-31

अग्नेर्होमे।़थ कर्तव्यः सर्वसंस्का(1)रसिद्धये।

हृदाऽनलं पुटीकृत्य कर्मनाम समुच्चरेत् ॥ 131 ॥

(1. कामार्थ S.)

संपादयामि स्वाहान्तः सर्वकर्मस्वयं क्रमः।

\[अथ तत्र गर्भाधानसंस्कारविवेचनम्\]

श्रीकुक्षिकुहरे यद्वै बहिष्ठस्य प्रवेशनम् ॥ 132 ॥

गर्भाधानं तु तं विद्धि संस्कारं प्रथमं मुने।

\[पुंसवनम्\]

घ्राणयोगाच्च या शक्तिर्वन्हि(ह्नेः?) श्रीजठरे स्थिता ॥ 133 ॥

ज्वालारूपाऽक्षया सूक्ष्मा तस्याश्चित्प्रसरो हि यः।

भगवच्छक्तिचैतन्यसंसर्गाच्च शनैः शनैः ॥ 134 ॥

सत्वे (स्मृत्वै ?) तज्जुहुयादाज्यं तन्मन्त्रेणोदितेन च।

भवेत्पुंसवनं चाग्नेश्चिच्छक्तिनयनात्तु वै ॥ 135 ॥

\[अथ वक्त्रकल्पना\]

तस्य चार्चिष्मतो वक्त्रात्प्रबुद्धस्योद्भवन्ति ताः।

आलोके दहने शक्त्या (क्ता ?) निराकारस्य सांप्रतम् ॥ 136 ॥

गोलकाकृतिमात्रस्य विद्धि तां वक्त्रकल्पनाम्।

\[सप्तानां वक्त्रर्चिषां नामानि\]

तासां वक्त्रार्चिषां चैव शृणु नामानि नारद ॥ 137 ॥

प्रभा दीप्तिः प्रखाशा च मरीचिस्तपनी तथा।

कराला लेलिहा चैव कुण्डं व्याप्य व्यवस्थिताः ॥ 138 ॥

ईशपूर्वाग्निदिग्भागे प्रभाद्यं त्रितयं स्मृतम्।

रक्षोवारुणवायव्ये मरीच्याद्यं त्रयं तु तत् ॥ 139 ॥

उदग्दिङ्भध्यतो याम्ये स्थितैका लेलिहाऽभिधा।

\[वक्त्रार्चिषां बीजगणः\]

आसां बीजगणं विश्वं वह्निबीजावसानकम् ॥ 140 ॥

पूर्वोदितक्रमेणैव प्रणवाद्यं नमोऽन्तकम्।

\[अथ सीमन्तः\]

अव्यक्ताश्च तदन्तस्थाः शिरःपाण्यादयोऽखिलाः ॥ 141 ॥

स्वां स्वां वै कर्मसीमानं प्रबुद्धाः संश्रयन्ति ये।

विभागकल्पना तेषां सीमन्तं तदुदाहृतम् ॥ 142 ॥

\[अथ वक्रनिर्यासः\]

नरसिह्मादयो वक्त्राः स्फुरत्तारकसन्निभाः।

शक्तिचैतन्यमध्यस्थाः सा च शक्तिस्तदात्मना ॥ 143 ॥

सम्यक् परिणता विप्र तस्मात्ता निष्क्रमन्ति वै।

स्वस्वस्थाने स्ववीर्येण वक्त्रनिर्यास उच्यते ॥ 144 ॥

\[अथ निष्क्रामः\]

मुखश्वासो (से?) न निर्यातद्यानं(1) श्रीकुक्षिगोचरात्।

निष्क्रामः सह वै वह्नेः संस्कारो जुहुयाच्च तम् ॥ 145 ॥

(1. त A.)

\[अथ जातकम्\]

निस्सृतस्य च वै गर्भाज्जातकं तदुदाहृतम्.

\[प्राशनम्\]

(2)हिरण्यमधुसर्पिभ्यां स्नानं संप्राशनं द्विज ॥ 146 ॥

(2. हिरण्येत्यस्यार्धस्य नामकारावसानं चेत्यस्यार्धस्यानन्तरं पाठः समुचितः प्रतिभाति।)

\[नामकरणम्\]

कुर्यात्तदनु वै नाम जातस्याग्नेः प्रयत्नतः।

नामकारावसानं च प्रणवं वैष्णवाग्नये ॥ 147 ॥

\[भोगः\]

अन्नप्राशनपूर्वस्तु भोगो दारावसानिकः।

अभ्ङ्ग एकः संस्कारो होतव्यः पूर्ववद्द्विज ॥ 148 ॥

\[अथाधिकारः\]

ततोऽधिकारसंज्ञस्तु संस्कारो बहुरूपधृत्।

\[उक्तसंस्कारसंस्कृतस्याग्नेर्नारायणत्वेन ध्यानम्\] 15-32

इति संस्कारसंशुद्धं वह्निं नारायणात्मकम् ॥ 149 ॥

चतुर्भुजं चतुर्वक्त्रं शङ्खचक्रगदाब्जिनम्।

कुण्डमध्यस्थितं ध्यात्वा उदयार्कसमप्रभम् ॥ 150 ॥

\[ज्वालामार्गेण हृदये प्रविष्टत्वभावनम्\]

तत्र तज्जनितं(तां ?) कुण्डाज्ज्वालामार्गेण चागताम्।

परानन्दप्रकाशाभांनासि(1)क्या(?)द्वादशावधि ॥ 151 ॥

(1. धि C. L. श Y.)

ततोऽवतारयोगेन प्रविष्टां भावयेद्धृदि।

\[अथ संस्कृतस्याग्नेः पूजनम्\] 15-33

संस्कृतस्याथ वै वह्नेः पूजां कृत्वा तु भक्तितः ॥ 152 ॥

पुष्पैर्धूपेन दध्ना च तिलैरक्षतमिश्रितैः।

अन्नैर्भक्ष्यफलोपेतैराज्येन क्रमशो द्विज ॥ 153 ॥

संपूर्णहृदयेनैव स्वमन्त्रेणानलं ततः।

तर्पयेत यथाशक्ति तिलाज्याद्यैरनुक्रमात् ॥ 154 ॥

अग्नेः पूर्णाहुतिं दत्वा वौषडन्तां घृतेन च।

\[अग्निमद्ये देवस्य पूजनम्\]

ततः पूजा प्रकर्तव्या देवस्याग्नेस्तु मध्यतः ॥ 155 ॥

\[तत्र प्रथमं वन्हेः स्मरणप्रकारः\] 15-34

पूर्वं तं च स्मरेद्वह्निं साकारं निष्कलप्रभम्।

स्वयोगबलवीर्येण व्यापकं सर्वदिग्गतम् ॥ 156 ॥

सर्वतः करवाक्पादं सर्वतोऽक्षिशिरोमुखम्।

कदम्बकुसुमाकारं स्वप्रभाभिर्विराजितम् ॥ 157 ॥

कुण्डमापूरयन्सर्वं सर्वाकृत्या च सर्वतः।

एवं हि विततो व्यापी निराकारः सुदीप्तिमान् ॥ 158 ॥

\[व्योमवद्व्यापकतया भावितस्याग्नेर्मध्ये देवयजनम्\] 15-35

बह्निं तु व्योमवद्ध्यात्वा तन्मध्ये पूजयेत्प्रभुम्।

गन्धपुष्पादिना चैव

\[अस्त्रादियजनम्\] 15-36

ततोऽस्त्रं कवचं यजेत् ॥ 159 ॥

दक्षिणे बाहुमार्गे तु अनिरुद्धसमीपतः।

अग्नीषोमात्मकं तत्र आत्मरक्षार्थमेव च ॥ 160 ॥

देवं चक्रस्थितं चक्रं

\[अथ होमविधानम्\]

ततो होमं समारभेत्।

तिलैर्घृतसमायुक्तैः द्रव्यैः सर्वैश्च याज्ञिकैः ॥ 161 ॥

सुगन्धाज्यप्लतैश्चैव कुर्वीत विधिवत्ततः।

\[लक्ष्म्यादीनां होमसङ्ख्याविधानम्\] 15-37

मूलमन्त्राच्चतुर्थांशं लक्ष्म्यादीनां च होमयेत् ॥ 162 ॥

अङ्गानां शक्तिहोमाच्च अर्धं तु जुहुयात्ततः।

तदर्धेन तु वक्त्राणां होमं कुर्याद्‌द्विजोत्तम ॥ 163 ॥

वक्त्रेभ्यः कौस्तुभादीनामर्धं तु परिहोमयेत्।

सत्यादीनां तदर्धं तु तेभ्यश्चार्धं परेऽक्षरे ॥ 164 ॥

अर्धमर्धांशसंयुक्तमधिकं चाग्रवर्तिनाम्।

\[जपानुगुण्येन होमस्य कर्तव्यता\] 15-38

जपकाले यथा होमे कर्तव्यं सिद्धिमिच्छता ॥ 165 ॥

एवं ज्ञात्वा ततः कुर्यात्कोटिहोमाच्छतावधि।

यस्मादतर्पितो मन्त्रो न कदाचित्फलप्रदः ॥ 166 ॥

कामैरवश्यफलदैर्देशकालसमुद्भवैः।

\[होमद्रव्यनिरूपणम्\] 15-39

तिलैर्घृतेन पयसा दध्ना वा पायसेन तु ॥ 167 ॥

सिद्धान्नैः साधितैर्भक्ष्यैर्बीजलाजैश्च तण्डुलैः।

मूलैः फलैः पल्लवैर्वा सुप्रशस्तैश्च कोमलैः ॥ 168 ॥

सुगन्धैः स्थलपद्माद्यैः पुष्पैर्विप्र सितादिकैः।

गुग्गुलेनाज्यमिश्रेण साज्यश्रीवेष्टकेन वा ॥ 169 ॥

धात्रीफलैर्वा सरसैरुत्पलैश्च शुभैस्तथा।

सुसितैः सितररक्तैश्च पद्मैर्बिल्वैः सुशोभनैः ॥ 170 ॥

दूर्वाकाण्डैरभग्नाग्रैः दन्तिसद्दन्तनिर्मलैः।

एधौंभिर्ब्रह्मवृक्षोत्थैः क्षीरद्रुममयैस्तथा ॥ 171 ॥

अमृता क्षीरसंयुक्ता औदुम्बर्यो मधुप्लुताः।

अच्छिन्नाग्रा ह्यभग्नाश्च कण्टकैः परिवर्जिताः ॥ 172 ॥

सर्वास्त्रिमधुरक्ताश्च घृतयुक्तास्तु वा पुनः।

\[होमद्रव्यभेदेन फलभेदः\] 15-40

आज्ययुक्तैस्तिलैः शान्तिः सिद्धयः सकलास्तथा ॥ 173 ॥

घृतेन पयसा दध्ना होमस्तृप्ति प्रयच्छति।

पायसेन तु सिद्धान्नैर्भक्ष्यैः पुष्टिः सदा भवेत् ॥ 174 ॥

बीजैर्धान्यैस्तण्डुलैश्च तर्पितो मन्त्रराड्‌ भवेत्।

प्रयच्छति सदा श्रेयः प्रसन्नः परमेश्वरः ॥ 175 ॥

पल्लवैः फलमूलैश्च होमस्तुष्टिं प्रयच्छति।

जहाति चापमृत्युं च रोगांश्चोपशमं नयेत् ॥ 176 ॥

तर्पितः स्थलपद्माद्यैः पुष्पैश्चान्यैः सितादिकैः।

सौभाग्यमतुलं विप्र अचिरात्संप्रयच्छति ॥ 177 ॥

गुग्गुल्वाद्यैर्द्विजारोग्यं शुभैर्धात्रीफलैस्तथा।

आज्याक्तैः पद्मबीजैश्च लक्ष्मीं शीघ्रं प्रयच्छति ॥ 178 ॥

उत्पलैर्वश्यकामस्तु भोगकामश्च होमयेत्।

दूर्वामृताभिर्होमेन आयुषो वृद्धिमाप्नुयात् ॥ 179 ॥

एधोभिश्च शुभैर्होमाद्दोषशान्तिप्रदः प्रभुः।

\[आहुतिप्रमाणभेदः\] 15-41

तिलानां शस्यते होमः सततं मृगमुद्रया ॥ 180 ।

घृतस्य काषि(र्ष ?)को होमः क्षीरस्य च विशेषतः।

शुक्तिमात्राहुतिर्दध्नः प्रसृतिः पायसस्य च ॥ 181 ॥

ग्रासार्धमात्रमन्नानां भक्ष्याणां स्वप्रमाणतः।

सर्वेषामेव बीजानां मुष्टिना होममाचरेत् ॥ 182 ॥

अग्राङ्गुलिस्तु लाजानां शालीनां पञ्चकं हुनेत्(?)।

फलानां स्वप्रमाणं च पल्लवानां तथैव च ॥ 183 ॥

त्रितीयं मूलखण्डानां पुष्पाणां स्वप्रमाणतः।

कर्कन्धुमात्रगुलिका होतव्या गुग्गुलैस्सदा ॥ 184 ॥

धात्रीफलप्रमाणां वा संभवे सति होमयेत्।

दूर्वाकाण्डानि विप्रेन्द्र चतुरष्टाङ्गुलानि वा ॥ 185 ॥

समित्प्रदेशमानेन समच्छेदा त्वगन्विता।

\[स्वाहाकार वषट्‌कार--वौषट्‌कारादिप्रयोगे निमित्तभेदनिरूपणम्\] 15-42

स्वाहाकारं सदा होमे पूर्णायां वौपडेव च ॥ 186 ॥

तमेव शान्तिके कुर्याद्वषड्वाऽऽप्ययने सदा।

स्वधा पितृक्रियायां च फट्‌कारः क्षयकर्मणि ॥ 187 ॥

विद्वेषे हुं वशे हीं च नमो मोक्षप्रसिद्धये।

\[पूर्माहुतिप्रकारः\] 15-43

कर्महोमावसाने च घृतेनापूर्य च स्रुव(च)म् ॥ 188 ॥

अभावात्तु प्रभूतस्य(?) होमद्रव्येन पूरयेत्।

तत्रोपरि घृतं दद्यात्ततोर्घ्यकुसुमादिभिः ॥ 189 ॥

मूलदेशात्समारभ्य स्रुक्संपूज्या स्रुवान्विता।

घृतयुक्तं तु तद्द्रव्यं स्रुचः पुष्करकुक्षिगम् ॥ 190 ॥

द्रवच्चन्द्रोपमं ध्यायेत्ततः पूर्णं समुद्धरेत्।

स्रुग्दण्डं देहनाभौ तु मूले संरोध्य संस्मरेत् ॥ 191 ॥

निष्कलं मन्त्रनाथं तु पूर्णशीतांशुसन्निभम्।

आमूलाच्च मरुच्छक्त्या प्रोद्धरेच्च स्वविग्रहात् ॥ 192 ॥

विधाय चेश्वराधारे तस्माद्धारामृतं महत्।

नासिकासन्दिमार्गेण स्रुक्पद्मे पतितं स्मरेत् ॥ 193 ॥

सामृतामाज्यधारां च वसुधारामिव क्षिपेत्।

मुखमध्ये तु मन्त्रस्य तद्ब्रह्मविवरेऽथवा ॥ 194 ॥

हृत्पद्मान्तर्गतां सम्यक्प्रविष्टामनुभावयेत्।

तया वै बृंहितं मन्त्रं भाबयेद्ब्रह्मधारया ॥ 195 ॥

तृप्तं हृष्टं च पुष्टं च तुष्टं वै साधकोपरि।

मन्त्रोच्चारसमेता वै शरीरकारणान्विता ॥ 196 ॥

ध्यानोपेता द्विजश्रेष्ठ पूर्णेयं परिपातिता।

सर्वसिद्धिकरी शश्वन्मोक्षलक्ष्मीविवर्धनी ॥ 197 ॥

\[अग्नेर्वर्णादिभेदैः कर्मसिद्धेर्ज्ञातव्यता\] 15-44

बहुशुष्केन्धनेऽग्नौ च होतव्यं कर्मसिद्धये।

अग्नेर्वर्णास्च गंधाश्च शब्दाश्चाकृतयस्तथा ॥ 198 ॥

विकाराश्च शिखाश्चैव संवेद्याः कर्मसिद्धये।

पद्मरागद्युतिः श्रेष्ठो लाक्षालक्तकसन्निभः ॥ 199 ॥

बालार्कवर्णो हुतभुक् जयार्थं शस्यते द्विज।

इन्द्रकोपकवर्णाभः शोणाभो वाऽथ पावकः ॥ 200 ॥

शक्रचापनिभः श्रेष्ठः कुङ्कुमाभस्तथैव च।

रक्तानां पुष्पजातीनां वर्णेनाग्निरिहेष्यते ॥ 201 ॥

सुगन्ध(1) द्रव्यगन्धोऽग्निर्घृतगन्धश्च शोभनः।

आयुर्दः पद्मगन्धः स्याद्बहुगन्धश्च सुव्रत ॥ 202 ॥

(1. दिव्य C. L.)

उग्रगन्धोऽभिचारे तु विहितः सर्वदाऽनलः।

जीमूतवल्लकीशङ्खमृदङ्गध्वनितुल्यकः ॥ 203 ॥

शब्दोऽग्नेः सिद्धये हेतुरतोऽन्यः स्यादसिद्धिदः।

छत्राकारो भ्रमः श्रेष्ठो ध्वजचामररूपकः ॥ 204 ॥

विमानादिवितानानां प्रासादानां वृषस्य वा।

आकारेणाथ हंसानां मयूराणां च सिद्धिदः ॥ 205 ॥

रक्ताभस्तु यदा वह्निर्लक्षणात्परिदृश्यते।

भग्नराजोपलाभश्च स्फटिकाभस्तथा शुभः ॥ 206 ॥

यद्रूपं कथितं पूर्वं यदि तस्य प्रदक्षिणम्।

अन्योन्यत्वं प्रपद्येत तथा सिद्धिकरोऽनलः ॥ 207 ॥

तर्हितेन तु तर्णेन यदि कापोतिकादिना।

परिवर्तं करोत्यग्निस्तदा विप्र विपर्ययम् ॥ 208 ॥

होमान्ते तन्निमित्तं वै होमं कुर्याच्छताधिकम्।

विषमाश्च शिखा वह्नेस्त्रयादयश्च शुभावहाः ॥ 209 ॥

हस्वा ह्रस्वोन्नता दीर्घा ज्वालाः सिद्धिप्रदाः स्मृताः।

स्निग्धः प्रदक्षिणावर्तः श्रुतिप्रच्छादितध्वनिः ॥ 210 ॥

स नित्यमेव शुभकृद्यदन्यैर्वर्जितो गुणैः।

\[होमे प्रशस्तोऽग्निः\] 15-45

प्रदीप्ते लेलिहानेऽग्नै निर्धूमे सगुणे तथा ॥ 211 ॥

हृद्ये तुष्टिप्रदे चैव होतव्याः श्रियमिच्छता।

\[होममे वर्ज्योऽग्निः\] 15-46

अल्पतेजोऽल्परूपश्च विष्फुलिङ्गसमन्वितः ॥ 212 ॥

ज्वालाभ्रमविहीनश्च कृशानुर्मैव सिद्धिदः।

अप्रबुद्धे सधूमे च जुहयाद्यो हुताशने ॥ 213 ॥

कर्महानिर्भवेत्तस्य त्वाभिचारार्थमश्रुते।

दुर्गन्धश्चावलीढश्च पीतः कृष्णश्च यो भवेत् ॥ 214 ॥

असकृत्कुं लिखेद्यस्तु स तु दद्यात्पराभवम्।

\[तिथिभेदेन फलभेदाः\] 15-47

शुभे ग्रहे सुनक्षत्रे शुक्लपक्षे तिथिष्वपि ॥ 215 ॥

द्वादश्यां धर्मकामार्थानग्निस्थः कुरुते विभुः।

सौभाग्यं तु त्रयोदश्यामेकादश्यां ध्रुवं जयः (यं ?) ॥ 216 ॥

पञ्चम्यां द्रव्यसिद्धिं च नवम्यां कीर्तिदः प्रभुः।

तिथयः शुक्लपक्षे तु प्रोक्ताः सौभाग्यकर्मणि ॥ 217 ॥

यथाकामं तु मोक्षार्थी पक्षयोरुभयोरपि।

\[प्रभाद्यर्चिःसप्तके क्रमादेकैकस्मिंस्तर्पितस्य मन्त्रस्य फलभेदः\] 15-48

प्रभामूर्तिगतो मन्त्रस्तर्पितो यदि नारद ॥ 218 ॥

विद्यां प्रयच्छत्यचिरात् दीप्तिस्थो भूप्रदः प्रभुः।

तापयत्याशु शत्रूणां प्रकाशोपर्यवस्थितः ॥ 219 ॥

शत्रुक्षयं ददात्याशु मरीच्यामूर्ध्वगो विभुः।

तपन्यामूर्ध्वगो मन्त्रः सर्वतापोपशान्तिदः ॥ 220 ॥

विपक्षोच्चाटनं कुर्यात्करालासंस्थितो विभुः।

लेलिहावस्थितो मन्त्रो यदि सन्तर्पितो मुने ॥ 221 ॥

दद्यादभीप्सितं चैव देहान्ते परमं पदम्।

इदमुक्तं मया विप्र होमकर्म समासतः ॥ 222 ॥

\[होमान्ते कर्तव्यस्य तदुत्तराङ्गस्य विधानम्\]

होमान्ते सानलं मन्त्रं भूयः पुष्पादिभिर्यजेत्।

मुद्राः प्रदर्शयेत्सर्वा मूलमन्त्रादितः क्रमात् ॥ 223 ॥

सन्दर्शयेत्ततो वह्नेर्मुद्रां मन्त्रसमन्विताम्।

\[अग्निमुद्रा\] 15-49

पद्माकारौ करौ कृत्वा अङ्गुष्ठौ च कनिष्ठिके ॥ 224 ॥

संमील्य चाग्रदेशात्तु कर्णिकेव यथा द्विज।

तर्जन्यादित्रयं शेषमूर्ध्वगं च करद्वयात् ॥ 225 ॥

असंलग्नं तु निक्षिप्तं मुद्राऽग्नेः संप्रकीर्तिता।

\[मण्डले विन्यस्तस्य मन्त्ररूपस्य भगवतो मूर्धनि पुष्पाञ्जलिसमर्पणप्रकारः\] 15-50

मण्डलाग्रं ततो यायाद्धोमं विष्णोः समर्प्य च ॥ 226 ॥

आपूर्य पाणियुगलं पुष्पैस्तत्रोपरि स्थितम्।

संस्मरेन्निष्कलं मन्त्रममृतेनोपबृंहितम् ॥ 227 ॥

प्रभूतदीप्तिच्छुरितं निक्षिपेन्मन्त्रमूर्धनि।

\[अथ प्रार्थना\]

तर्पितोऽसि विभोर्भ(भ ?)क्त्या होमेनानलमध्यगम्(1)(ग ?) ॥ 228 ॥

(1. गः C. L.; Y.)

होमद्रव्येषु यद्वीर्यं तदिदं चात्मसात्कुरु।

गृहीतं भावयेत्तेन प्रसन्नेनान्तरात्मना ॥ 229 ॥

\[अथ मण्डलस्थस्य विसर्जनप्रकारः\] 15-51

विसर्जनं ततः कुर्याद्दत्वाऽर्घ्यं धूपसंयुतम्।

\[अथ प्रसादस्य शिरसि धारणम्\]

प्रसादार्घ्यं सपुष्पं च कर्णिकोर्ध्वात्परिच्युतम् ॥ 230 ॥

गृहीत्वा स्वात्मनो मूर्ध्नि दत्वा

\[मण्डलादुद्धृतरजसा तिलकधारणम्\]

ऽथ रजसा मुने।

ललाटे तिलकं कुर्यात्पीतरक्तेन मण्डलात् ॥ 231 ॥

\[अर्ध्यपात्रे न्यस्तस्य मन्त्रस्य पूरकेण स्वदेहे व्याप्तत्वभावनम्\]

द्विधा यश्चार्ध्यपात्राभ्यां मन्त्रो न्यस्तः (2)पुरा द्विज।

मन्त्रमुद्रासमेतेन पूरकेण तु नारद ॥ 232 ॥

(2. पुरा---बाह्ययागाख्याने 112 पत्रे व्यक्तमेतत्.)

भासितं भावयेद्देहं तेनापादाच्छिरोऽवधि।

\[भोगस्थानगतानां मन्त्राणां मुक्यमन्त्रशरिरे प्रविष्टत्वभावनम्\]

भोगस्थानगता मन्त्राः पूजिता ये यथा क्रमात् ॥ 233 ॥

मुख्यमन्त्रशरीरं तु संप्रविष्टांश्च संस्मरेत्।

ज्वाला ज्वालान्तरे यद्वत्समुद्रस्येव निम्नगाः ॥ 234 ॥

\[सर्वमन्त्रास्पदस्य तस्य स्थूलमन्त्रशरीरस्य स्वकारणसूक्ष्मादिक्रमेण पररूपे प्रविष्टत्वभावनम्\]

तं मन्त्रविग्रहं स्थूलं सर्वमन्त्रास्पदं द्विज।

प्रविष्टं भावयेत्सूक्ष्मे बुध्यक्षे ह्युभयात्मके ॥ 235 ॥

परे प्रागुक्तरूपे तु तं सूक्ष्ममुभयात्मकम्।

\[पररूपस्य तस्य स्वहृदये प्रविष्टत्वभावनम्\]

तं परं प्रस्फुरद्रूपं निराधारपदाश्रितम् ॥ 236 ॥

सिद्धिमार्गणहृत्पद्मे संप्रविष्टं तु भावयेत्।

\[स्वहृदयं प्रविष्टस्य परस्वरूपस्य भासाऽऽपादमस्तकं स्वदेहस्य व्याप्तत्वभावनम्\]

मन्त्रमुद्रासमेतेन पूरकेण तु नारद ॥ 237 ॥

भासितं भावेयेद्देहं तेनापादाच्छिरोवधि।

प्रविष्टेन तु मन्त्रेण प्रयत्नेन विना द्विज ॥ 238 ॥

विग्रहः कम्पते यस्य मन्त्रस्तस्य प्रसीदति।

\[विसर्जनानन्तरं दीक्षितेभ्यो नैवेद्यप्रदानम्\] 15-52

एवं विसृज्य मन्त्रेशं लोकपालास्त्रवर्जितम् ॥ 239 ॥

दीक्षितानां द्विजानां च श्रद्धासंयमसेविनाम्।

प्रदद्याद्द्विज नैवेद्यं शिष्याणां भावितात्मनाम् ॥ 240 ॥

\[मूलमन्त्राभ्यर्चने विनियुक्तानां पुष्पादीनां समाहरणम्\] 15-53

वलमानस्य(?) मन्त्रस्य तुल्यकालं समाहरेत्।

पुष्पाण्यस्त्रं च नैवेद्यं मूलमन्त्रोपयोजितम् ॥ 241 ॥

\[समाहतेन तेन द्रव्येण विष्वक्सेनाभ्यर्चनम्\]

तेन भाण्डस्थितेनापि समाहूयाम्बरान्तरात्।

विष्वक्सेनं यजेद्भक्त्या ध्वात्वा वै मण्डलान्तरे ॥ 242 ॥

चतुर्भुजमुदाराङ्गं गदाशङ्खधरं विभुम्।

नवाम्रपत्रसङ्काशं पिङ्गलश्मश्रुलोचनम् ॥ 243 ॥

पीतवस्त्रं चतुर्दष्ट्रं स्वमुद्राद्वितयान्वितम्।

समभ्यर्च्य क्रमात्साङ्गं मुद्रामस्याथ दर्शयेत् ॥ 244 ॥

\[अथ कुण्डे विन्यस्तस्य मन्त्रस्य पुष्पैः पूजनम्\]

गत्वा कुण्डसमीपं तु मन्त्रं पुष्पैः प्रपूज्य च।

\[भस्मना तिलकधारणम्\]

भस्मनाऽस्त्राभितप्तेन ललाटे तिलकं शुभम् ॥ 245 ॥

\[मण्डलस्थस्येव कुण्डस्थस्य मन्त्रस्योपसंहरणम्\]

कृत्वा मण्ड(ल)वत्पश्चादुपसंहृत्य चात्मनि।

\[अथ विष्वक्सेनस्य कुण्डे सन्तर्पणक्रमः\] 15-54

विष्वक्सेनस्ततो भक्त्या तर्पणीयस्तिलाक्षतैः ॥ 246 ॥

वौषडन्तेन मन्त्रेण दद्यात्पूर्णाहुतिं द्विज।

मण्डले पूजयित्वाऽथ कुर्यात्तस्य विसर्जनम् ॥ 247 ॥

\[विष्वक्सेनविसर्जनम्\] 15-55

स्वमन्त्रेण द्विजश्रेष्ठ क्षमस्वेति पदेन च।

मुद्रासमन्वितेनाथ नभस्युत्पतितं स्मरेत् ॥ 248 ॥

पूर्णेन कलशेनाथ अस्त्रजप्तेन नारद।

क्षीराम्बुमधुराज्येन प्रापयेन्मण्डलं तु तत्(?) ॥ 249 ॥

ततः कुण्डात्समुत्थाप्य विष्वक्सेन यथा पुरा।

\[लोकपालादीनां विसर्जनप्रकारः\] 15-56

पूजयेल्लोकपालांश्र्च पुष्पाद्यैस्तर्पयेत्ततः ॥ 250 ॥

एकाहुतिप्रदानेन शक्त्या वा बहुभिः पुनः।

यथाविधि स्वमन्त्रेण पूजयित्वा विसर्जयेत् ॥ 251 ॥

सास्त्रान्सपरिवारांश्च स्वं स्वं स्थानं क्रमेण तु।

\[अथ क्षेत्रपालादीनां घृतादिभिस्तर्पणक्रमः\] 15-57

गत्वा कुण्डसमीपेऽथ क्षेत्रपालादयः क्रमात् ॥ 252 ॥

आधारशक्तेरारभ्य पीठमन्त्राश्च सर्वशः।

गणेशाद्याश्च सिद्धान्तास्तर्पणीया घृतादिकैः ॥ 253 ॥

सकृत्सकृत्स्वशक्त्या वा पूर्णां सर्वेष्वथ क्षिपेत्।

पात्रस्थं कलशस्थं च मन्त्रतन्त्रावतारितम् ॥ 254 ॥

क्रमेण चोपसंहृत्य घ्राणाग्रेण तु पूर्ववत्।

\[अथ वह्नेस्तर्पणप्रकारः\] 15-58

स्वमन्त्रेण ततो वह्निं शक्तितस्तर्पयेद्द्विज ॥ 255 ॥

अच्छिद्रकरणीं पूर्णां पूर्णामन्त्रेण पातयेत्।

कुण्डे पुष्पाञ्जलिं कृत्वा वह्निमन्त्रमनुस्मरन् ॥ 256 ॥

समाघ्राय न्यसेत्कोष्ठे ह्यवतारक्रमेण तु।

\[अथाग्नेः परिषेचनम्\] 15-59

स्रुवन्तु तोयेनापूर्य कुण्डं बाह्ये प्रदक्षिणम् ॥ 257 ॥

कुर्यादीशानकोणाद्वै अच्छिद्रोदकधारया।

\[नैवेद्यादीनां तोये प्रक्षेपविधानम्\] 15-60

नैवेद्यमुपसंहृत्य वस्त्रालङ्कारवर्जितम् ॥ 258 ॥

अगाधोदकमध्ये तु वहत्यधिविनिक्षिपेत्।

\[निमाष्टर्युपलेपनपूर्वकं सिद्धार्थकादीनामुत्किरणम्\] 15-61

सम्यक्कृत्वा निमार्ष्टिं वै उपलिप्याथ चोत्किरेत् ॥ 259 ॥

सिद्धार्थकादिलाजांश्च तिलं सुमनसोऽक्षतान्।

\[रक्षार्थं स्थापितयोः कवचास्त्रयोरुपसंहारः\]

वर्मास्त्रे ह्युपसंहृत्य रक्षार्थं योजिते पुरा ॥ 260 ॥

\[स्वविग्रहे कृतस्य न्यासस्योपसंहारः\]

यागस्थानाच्च तिलकं कृत्वा न्यासं स्वविग्रहात।

उपसंहृत्य मेधावी कुर्याद्वै भोजनादिकम् ॥ 261 ॥

इदमुक्तं समासेन मन्त्रसन्तर्पणं द्विज।

\[अपात्रेऽस्य मन्त्रसन्तर्पणक्रमस्यावाच्यत्वकथनम्\] 15-62

वाच्यं नादीक्षितानां च नाभक्तानां कदाचन ॥ 262 ॥

नान्यदर्शनसंस्थानां नोपहासरतात्मनाम्।

\[पात्रे वक्तव्यता\]

सद्भावज्ञे तु वक्तव्यं समयज्ञेऽथ पुत्रेक ॥ 263 ॥

साधके तु गुरोर्वापि भक्ते स्निग्धे विमत्सरे।

सत्यधर्मपरे वापि साचारे समयस्थिते ॥ 264 ॥

इति श्रीपञ्चरात्रे जयाख्यसंहितायामग्निकार्यविधानं नाम पञ्चदशः पटलः।

 \* \* \* \* \*

 पटलः - 16

अथ दीक्षाविधानं नाम षोडशः पटलः 16-1

नारद :---

श्रोतुमिच्छामि भगवन्दीक्षालक्षणमुत्तमम्।

(1)समयिनः पुत्रकस्य साधकाचार्ययोस्तथा ॥ 1 ॥

(1. समाधिनः S. समधीनः Y.)

नैष्ठिकानां तथा स्त्रीणां शिशूनां भावितात्मनाम्।

विस्तरेण समाख्याहि यदि सानुग्रहोऽसि मे ॥ 2 ॥

श्रीभगवान् ---

शृणु दीक्षां प्रवक्ष्यामि शिष्याणां भावितात्मनाम्।

देवाग्निगुरुपूजासु अधिकारो यथा(या ?)भवेत् ॥ 3 ॥

सिद्धये मुक्तये चैव तां वक्ष्यामि त्रिधा यथा।

\[आढ्यानाढ्यभेदेन दीक्षाप्रकारे भेदः\] 16-2

महामण्डलयागेन वित्ताढ्यानां तु कारयेत् ॥ 4 ॥

वित्त(1)योगविमुक्तस्य स्वल्पवित्तस्य देहिनः।

संसाररभयभीतस्य विष्णुभक्तस्य तत्त्वतः ॥ 5 ॥

(1.लोभ A. CL., S.)

अग्नौ चाज्यान्वितैर्बीजैः सतिलैः केवलैस्तथा।

द्रव्यहीनस्य वै कुर्याद्वाचैवानुग्रहं गुरुः ॥ 6 ॥

\[उपसन्नस्यावश्यं दीक्षायितव्यता\] 16-3

यः समः सर्वभूतेषु विरागी वीतमत्सरः।

जितेन्द्रियः शुचिर्दक्षः समग्रावयवान्वितः ॥ 7 ॥

कर्मणा मनसा वाचा भीतेष्वभयदः सदा।

संबुद्धिपदसंप्राप्तस्तत्रापि भगवन्मयः ॥ 8 ॥

पञ्चकालरतश्चैव पञ्चरात्रार्थवित्तथा।

विष्णुतत्त्वं पिरज्ञाय एकं चानेकभेदगम्(2) ॥ 9 ॥

(2. कम् CL.)

दीक्षयेन्मेदिनीं सर्वां किं पुनश्चोपसर्पितान्।

\[एकस्यैवाच्युतस्यानेकरूपेण स्थितत्वनिर्देशः\]

निराश्रयमसङ्कल्पं स्वरूपादच्युतं स्थिरम् ॥ 10 ॥

ग्राह्यग्राहकधर्मैश्च निर्मुक्तमचलं ध्रुवम्।

एव(क?)मेव फले पञ्च(?)वक्ष्ये ते नैकधा स्थितम् ॥ 11 ॥

व्याप्तव्यापकभेदेन यथावन्मुनिसत्तम।

\[परसूक्ष्मस्थूलात्मना त्रिधा स्थितेषु तत्त्वेषु अच्युतस्य त्रेधा व्याप्य स्थितिः\] 16-4

स्थूलं सूक्ष्मं परं चान्यद्व्याप्य तत्त्वत्रयं स्थितम् ॥ 12 ॥

प्रधानपुरुषेशाख्यं तथाऽन्यच्छ्रोत्रपूर्वकम्।

व्याप्याच्युतः स्थितस्साक्षात् त्रिधा वै बुद्धिपश्चिमम् ॥ 13 ॥

त्रिविधं विष्णुतत्त्वं तु एकं ज्ञात्वाऽप्यनेकधा।

एकैकेन तु भेदेन कुर्यात्सर्वेष्वनुग्रहम् ॥ 14 ॥

यथानुरूपं क्रमशः समयज्ञादिषु द्विज।

\[मन्त्रमूर्तेर्भगवतस्त्रेधाऽवस्थानम्\]

पिण्डात्मा भगवानेक उपाङ्गाढ्यश्च स द्विधा ॥ 15 ॥

त्रिविधे मन्त्रराशौ तु त्रिधा चैव व्यवस्थितः।

\[स्थूलसूक्ष्मपरात्मना मन्त्रराशेस्त्रैविध्यम्\] 16-5

(3)मणेराकृष्टिमन्त्रान्तो मान्त्रः प्राग्राशिरुच्यते ॥ 16 ॥

(3. अत्र मणिशब्देन कौस्तुभः, आकृष्टिशब्देनाड््कुशः, भूधरशब्देन वराहो विवक्षितः।)

लक्ष्म्याद्यो भूधरान्तश्च द्वितीयः सूक्ष्मसंज्ञितः।

सप्तामूर्मू(र्णान्मू?)र्तिमन्त्रान्तस्तृतीयस्तु परः स्मृतः ॥ 17 ॥

तत्त्व(1)(मन्त्र?)ग्रामं समुच्चित्य स्थितः (2)संक्षेपकर्मणि।

\[स्थूलसूक्ष्मपरात्मना त्रेधाऽवस्थितस्य मन्त्रराशेः स्थूलाद्येकैकराशौ प्रत्येकं स्थूलादित्रिकरूपेणावस्थितिः\] 16-6

त्रित्रिकावस्थरूपेण त्रयं कृत्वा त्रिधा स्वयम् ॥ 18 ॥

(1. तत्र CL.)

(2. संक्षेपमध्यमविस्तारभेदेन त्रेधा वक्ष्यमाणे दीक्षाभेदे संक्षेपक्रमे समुच्चित्य स्थितिर्भावनीयेति यावत्।)

राशीनां भगवान्विष्णुर्लोकानुग्रहकृत्स्थितः।

अङ्कुशाद्वैनतेयान्तं स्थूलात्स्थूलमिदं त्रिकम् ॥ 19 ॥

गदामन्त्राच्च शङ्खान्तं स्थूलमध्यं च नारद।

पङ्कजात्कौस्तुभान्तं च स्थूलपारं भवेत्र्रिकम् ॥ 20 ॥

वराहात्सिह्ममन्त्रान्तं सूक्ष्मं स्थूलं त्रिकं स्मृतम्।

अस्त्राद्धृदयपर्यन्तं सूक्ष्ममध्यो भवेत्प्रभुः ॥ 21 ॥

मायाशक्तेस्तु लक्ष्म्यन्तं भवेत्सूक्ष्मं परं तु तत्।

समूलो मूर्तिमन्त्रो यः सर्वस्सप्तदशाक्षरः ॥ 22 ॥

परस्थूलमिदं विद्धि सप्तमं सर्वसिद्धिदम्।

अनिरुद्धात्तु सत्यान्तं सर्वं तत्परमध्यमम् ॥ 23 ॥

परात्परं मन्त्रपदं नवमं भोगमोक्षदम्।

विद्धि सप्ताक्षरं पिण्डं मन्त्रग्रामस्य नायकम् ॥ 24 ॥

उत्तरोत्तरता चैव सर्वेषां वर्तते क्रमात्।

सामर्थ्येन तु वीर्येण ज्ञानेन विविधेन च ॥ 25 ॥

भवच्छेदे च दीक्षायां विविधासु च सिद्धिषु।

\[मन्त्रसङ्‌घस्य तत्त्वसङ्घे संक्षेपमघ्यविस्तारात्मकदीक्षात्रैविध्यानुगुणं त्रेधाऽवस्थाननिरूपणम्\] 16-7

क्रमेण गन्धतन्मात्रात्प्रभुतत्त्वावधिं द्विज ॥ 26 ॥

मन्त्रसङ्घः परत्वेन किञ्चित्सङ्कोचरूपधृत्।

स्थूलसूक्ष्मादि नवधा मध्ये विस्तारकर्मणि ॥ 27 ॥

भूयोऽनुक्रमयोगेन पञ्चविंशतिधा मुने।

एकः स एव मन्त्रात्मा भिन्नोऽपि बहुभेदतः ॥ 28 ॥

\[अधिभूताधिदैवाध्यात्मभेदेन त्रेधा विभिन्नस्य प्रत्येकं पञ्चविंशतिधाऽवस्थितिनिरूपणम्\] 16-8

अध्यात्मत्वाधिदैवत्वाधिभूतत्वव्यवस्थया।

स्थितस्त्वीश्वरतत्त्वाच्च यावत्तत्त्वं धराभिधम् ॥ 29 ॥

ईश्वरोऽथ प्रधानं च बुद्धिश्चाहंकृतिर्मनः।

पञ्चेन्द्रियाणि श्रोत्राद्याः पञ्च वागादयस्तथा ॥ 30 ॥

पञ्च शब्दादयश्चान्ये पञ्च भूतानि खादयः।

अधिभूतगणश्चायमधिदैवगणं शृणु ॥ 31 ॥

मकाराद्यानि बीजानि कावसानानि वै क्रमात्।

ईश्वरादिषु तत्त्वेषु कथितास्साधिदैवताः ॥ 32 ॥

मन्त्राश्चाध्यात्मरूपा ये क्रमशः शृणु नारद।

सप्ताक्षरः परो मन्त्रो ह्यध्यात्मं चैश्वरं स्मृतम् ॥ 33 ॥

सत्यादिपञ्चकं विद्धि प्रकृतेः परमव्ययम्।

मूलमूर्तिसमेतं च बुद्धेरध्यात्ममुच्यते ॥ 34 ॥

लक्ष्मीमन्त्रमहङ्कारे मनसः कीर्तिसंज्ञितम्।

श्रोत्रेन्द्रिये जयाख्यं तु मायाख्यं च त्वगिन्द्रिये ॥ 35 ॥

हृच्चक्षुरिन्द्रिये विद्धि जिह्वाग्रे तु शिरः स्मृतम्।

शिखा घ्राणेन्द्रिये विद्धि वाक्तत्वे कवचं स्मृतम् ॥ 36 ॥

पाणितत्त्वे भवेन्नेत्रमस्त्रं पादाभिधस्य च।

पाय्वाख्यस्य च तत्त्वस्य सिह्ममन्त्रं परं स्मृतम् ॥ 37 ॥

कापिलं विद्ध्युपस्थस्य शब्दे वाराह उच्यते।

स्पर्शे त्वध्यात्मरूपं च मन्त्रं कौस्तुभसंज्ञितम् ॥ 38 ॥

रूपाक्यस्य तु मालाख्यं पद्मं विद्धि रसस्य च।

शङ्खमन्त्रस्तु गन्धस्य चक्रं नभसि नारद ॥ 39 ॥

गदामन्त्रः स्मृतो वायोरग्नेर्गारुड उच्यते।

अप्तत्त्वस्य तु पाशाख्यो भूमेरङ्‌कुशसंज्ञितः ॥ 40 ॥

वैतत्येनोदिता मन्त्राः सतत्त्वा वितते क्रमे।

दीक्षाकर्मणि संक्षिप्ते मध्यमे विततेऽथ च ॥ 41 ॥

यावन्न त्रितयं ज्ञातं तावद्दीक्षा न जायते।

एवमेष जगन्नाथो मन्त्रात्मा परमेश्वरः ॥ 42 ॥

पञ्चविंशतितत्त्वेषु तत्त्वबीजेषु चैव हि।

स्थितो ह्यधिष्ठातृत्वेन परत्वेन महामते ॥ 43 ॥

ऊर्ध्वे सप्ताक्षरं विप्र स्थिता नारायणी स्थितिः।

या ह्येव कथिता पूर्वं त्रिधा सैव तु नान्यथा ॥ 44 ॥

\[तथाभूतस्य मन्त्रात्मनः परमेश्वरस्य विशेषतस्त्र्यक्षरे मन्त्रे सान्निद्यनिरूपणम्\]

स्थितीस्सर्वाश्च संहृत्य विशेषेण व्यवस्थितः।

परं(र ?)सूक्ष्मयुतं(त ?)स्थूलरूपेण त्र्यक्षरे सदा ॥ 45 ॥

मन्त्रे ह्यनुग्रहार्थस्तु भविता भावितात्मनाम्।

\[वक्ष्यमाणदीक्षाङ्गभूततत्त्वशोधने त्र्यक्षरस्य मन्त्रस्य विनियोगभेदः\] 16-9

त्रिरुच्चारेण वै कुर्याद्दीक्षां वा तेन नारद ॥ 46 ॥

ईशप्रदानतन्मात्रसन्धाने शोधने सति।

द्विरुच्चारेण वा कुर्यादीशप्रकृतियोगतः ॥ 47 ॥

प्रकृतिर्व्द्यक्षरो(रे?)शोध्या(1) प्रणवेनेश्वरस्तथा।

\[सप्ताक्षरमन्त्रेणेश्वरतत्त्वसंशोधनप्रकारः सोपपत्तिकः\] 16-10

सप्तार्णेनेश्वरं वाथ एकोच्चारेण शोधयेत् ॥ 48 ॥

(1. च्चार्य Y.)

मन्त्रा यतोऽखिलास्तस्मिन्पिण्‍डे तत्त्वानि चेश्वरे।

इत्येवं विष्णुतत्त्वं तु व्यापकत्वेन संस्थितम् ॥ 49 ॥

ज्ञात्वा सम्यक्ततो दीक्षां मन्त्रैः कुर्याद्द्विजाखिलैः।

यतः परेण विभुना सर्वे मन्त्रा अधिष्ठिताः ॥ 50 ॥

\[शिष्यलक्षणपरीक्षणपूर्वकं शिष्याणां दीक्षितव्यता\] 16-11

परिक्ष्य तन्नियुक्तांस्तु ब्रह्मचर्यस्थितान् शुचीन्।

दक्षान् जितेन्द्रियान्धीरान्गुरुदेवाग्नितत्परान् ॥ 51 ॥

वर्णाश्रमगुणोपेतान्विनीतान् श्रद्धयाऽन्वितान्।

शिष्यांश्च भगवद्भक्तान् संसारानलखेदितान् ॥ 52 ॥

दीक्षयेद्विधिना मन्त्री मन्त्रदीक्षादितः क्रमात्।

संस्थिताऽनेकभेदेन यथा तद्गदतः शृणु ॥ 53 ॥

\[सामान्यदीक्षायास्त्रैविध्यम्\] 16-12

सर्वेषां केवलैर्मन्त्रैर्मान्त्री सामान्यलक्षणा।

तत्त्वैर्बीजैस्तथा मन्त्रैर्ध्यानेन हवनेन च ॥ 54 ॥

सामान्या हि(त्रि ?)विधा चान्या सर्वेषां भावितात्मनाम्।

संक्षिप्ता मध्यमा सा च तृतीया चातिविस्तरा ॥ 55 ॥

\[संक्षिप्तादित्रयस्य फलभेदः\] 16-13

क( अ ?)ल्पकालं च संक्षिप्ता भोगं यच्छति सङ्कटम्।

मध्यमा मध्यमं भोगं तथा कालं प्रयच्छति ॥ 56 ॥

अनन्तभोगफलदा भवेद्भोगाभिलाषिणाम्।

प्रभावाद्धोमपूजाभ्यां विस्तीर्णा कालमक्षयम् ॥ 57 ॥

समत्वमपवर्गे तु भवेद्दीक्षात्रयस्य च।

\[विशेषदीक्षायाः पञ्चविधत्वम्\] 16-14

विशेषाख्या च या दीक्षा पञ्चधा सा व्यवस्थिता ॥ 58 ॥

\[पञ्चविधासु विशेषदीक्षासु प्रत्येकमधिकारिभेदनिरूपणम्\]

प्रथमा समयज्ञानां बलानां विष्णुचेतसाम्।

भक्तानां कन्यकानां च द्वितीया पुत्रकेषु च ॥ 59 ॥

तृतीया मोक्षमार्गस्था साधकानां तु वै सदा।

चतुर्थी मुनिशार्दूल ब्रह्मसायुज्यदायिका ॥ 60 ॥

देशिकानां तु कर्तव्या अङ्गनानां तु पञ्चमी।

\[संक्षिप्तमध्यमविस्तृतभेदभिन्नासु सामान्यदीक्षासु क्रमात्तत्त्वसंयोजनप्रकारभेदः\] 16-15

एतासां क्रमशो वक्ष्ये समत्वं तत्त्वसंग्रहम् ॥ 61 ॥

येन विज्ञातमात्रेण दीक्षा सम्यक्प्रवर्तते।

संहारक्रमयोगेन मन्त्रराशित्रयं च यत् ॥ 62 ॥

प्रागुक्तं योजनीयं तत्तृतीये (त्रितयं ?) बीजसंयुते(तम् ?)।

तन्मात्रके प्रधाने च ईश्वराख्ये च शुद्धये ॥ 63 ॥

राशित्रयस्य यो भेदः कथितो नवधा पुरा।

अङ्कुशात्सप्तवर्णान्तं तन्मात्रेषु च पञ्चसु ॥ 64 ॥

अहङ्कारे तथा बुद्धौ प्रकृतौ चेश्वरे च वै।

तया संहृतियुक्त्या वै गन्धमात्रादितः क्रमात् ॥ 65 ॥

विस्तीर्णायां तृतीयायां यदध्यात्मादिनोदितम्।

क्रमः स एव बोद्धव्यः सृष्टिसंहारयोगतः ॥ 66 ॥

सामान्यत्रितयस्येदं दीक्षायोगस्य लक्षणम्।

\[अथ विशेषदीक्षापञ्चकभेदे प्रत्येकं मन्त्रैस्तत्त्वसंयोजनप्रकारभेदः\] 16-16

पञ्चकस्याधुना विद्धि विशेषाख्यस्य नारद ॥ 67 ॥

त्र्यक्षरं पदभेदेन मूर्तिमन्त्रसमन्वितम्।

संक्षिप्ते तत्त्वजाले तु योजनीयं क्रमेण तु ॥ 68 ॥

तन्मात्राणां च ह्रीं स्वाहा पञ्चानां तु सकृन्न्यसेत्।

विश्वात्मने पदं यच्च द्वितीयं तदहङ्कृतौ ॥ 69 ॥

नारायणाय बुद्धौ तु तृतीयं योजने(येत् ?)स्मरन्।

नमः प्रधानतत्वे तु त्र्यक्षरं चेश्वरे ततः ॥ 70 ॥

विशेषपञ्चकस्यैषा प्रथमा परिकीर्तिता।

द्वितीयं शृणु विप्रेन्द्र सर्वसिद्धिप्रदा हि या ॥ 71 ॥

गन्धतन्मात्रपूर्वाणि हृदयाद्यैरनुक्रमात्।

अहङ्कारं तु नेत्रेण(?) बुद्धिं जीवेन शोधयेत् ॥ 72 ॥

प्रधानं मध्यमेनैव देवीनां हृदयेन तु।

ईश्वरं प्रणवेनैव कुर्यात्तत्रैव योजनम् ॥ 73 ॥

पुत्रकाणां स्मृता दीक्षा विधिनाऽनेन नारद।

साधकानां तु वक्ष्यामि तत्त्वशुद्धौ क्रमेण तु ॥ 74 ॥

संशोध्य गन्धतन्मात्रं वक्रमन्त्रत्रयेण तु।

रसाख्यमङ्गषट्केन रूपमात्रं च शक्तिभिः ॥ 75 ॥

समस्तमूलमन्त्रेण शोधयेत्स्पर्शसंज्ञितम्।

संशोध्य शब्दतन्मात्रमनिरुद्धेन नारद ॥ 76 ॥

प्रद्युम्नेन त्वहङ्कारं बुद्धिं सङ्कर्षणेन च।

प्रदानं वासुदेवेन ततः सत्येन चेश्वरम् ॥ 77 ॥

शोधयेत्साधकस्यैवं तत्त्वं सद्वैष्णवस्य च।

दीक्षार्थं तत्त्वसंशुद्धौ गुरोर्मन्त्रानथो शृणु ॥ 78 ॥

दशभिस्सास्त्रमन्त्रैस्तु गन्धमात्रं तु संहरेत्।

लोकेशाद्यै रसाख्यं तु रूपाख्यं कौस्तु भादिकैः ॥ 79 ॥

स्पर्शसंज्ञं त्रिभिर्वक्रैर्हृदाद्यैः शब्दसंज्ञितम्।

लक्ष्म्याद्यैरप्यहङ्कारं बुद्धिं मूलेन शोधयेत् ॥ 80 ॥

प्रधानमथ सत्याद्यैः पञ्चभिः परिशोध्य च।

सप्ताक्षरेण मन्त्रेण शोधयेदीश्वरं ततः ॥ 81 ॥

क्रम एष हि दीक्षायामाचार्याणामुदाहृतः।

स्त्रीणां तु भोगसिद्ध्यर्थं शृणु दीक्षाक्रमं मम ॥ 82 ॥

पुरुषं प्रथमे तत्त्वे योजयेद्गन्धसंज्ञिते।

रसतन्मात्रसंज्ञेऽथ सत्त्यं चैव द्वितीयके ॥ 83 ॥

अच्युतं च तृतीये तु वासुदेवं चतुर्थके।

सकलेन तु रूपेण एतदादौ चतुष्टयम् ॥ 84 ॥

योजनीयं च मन्त्राणां चतुस्तन्मात्रशुद्धये।

पञ्चमेचानिरुद्धं तु षष्ठे योज्यः पुनः प्रभुः ॥ 85 ॥

प्रद्युम्नस्तु विशालाक्षस्ततः सङ्कर्षणः परे।

निष्कलस्सप्तमे योज्यो देव्यो योज्यास्तथाऽष्टमे ॥ 86 ॥

नवमे तु महातत्त्वे ध्यायेन्नारायणं प्रभुम्।

त्र्यक्षरेण तु मन्त्रेण त्रिदैवत्यं जगद्गुरुम् ॥ 87 ॥

एवं तत्त्वसमूहस्थं ज्ञात्वा मन्त्रगणं पुरा।

प्रारभेत ततो दीक्षां सुशुभे दिवसे गुरुः ॥ 88 ॥

\[दीक्षायां प्रशस्तास्तिथयः\] 16-17

यद्यप्युक्ता मया विप्र तिथयः पूजने पुरा।

तथाऽपि द्वादशी श्रेष्ठा दीक्षायां पूजने हरेः ॥ 89 ॥

सर्वं दशम्यामाहृत्य यागौपकरणं तु वै।

\[स्नानादिनियमपूर्वकं यागशालाप्रवेशः\] 16-18

प्राग्वत्स्नात्वा समाचम्य कृतन्यासस्स्मरेद्धरिम् ॥ 90 ॥

पुष्पार्घ्यतोयहस्तश्च संविशेद्यागमन्दिरम्।

\[नृसिंह्यमन्त्रादिभिरभिमन्त्रितानां सिद्धार्थकानां यागशालायां परितः प्रक्षेपः\]

नृसिंह्ममन्त्रेणास्त्रेण सचक्रेणाभिमन्त्र्य च ॥ 91 ॥

सिद्धार्थकान्क्षिपेत्पश्चादूर्ध्वेऽधो दिग्विदुक्षु च।

\[स्वमन्त्रेण गदास्थापनम्\] 16-19

प्राकाराकारदेहां च नानाज्वालासमावृताम् ॥ 92 ॥

शक्तिरूपां गदां तत्र स्वमन्त्रेण तु विन्यसेत्।

\[सत्याद्यभिमन्त्रितेन पञ्चगव्येन त्र्यक्षरमन्त्रेण सर्वद्रव्यप्रोक्षणम्\] 16-20

पात्रे चाभिनवे कुर्यात्संमिश्रसलिलेन च ॥ 93 ॥

सत्यादिपञ्चकेनाथ पञ्चगव्यं तु मन्त्रयेत्।

त्र्यक्षरेण तु मूलेन सर्वं संप्रोक्ष्य तेन वै ॥ 94 ॥

कौशेयेन पवित्रेण ध्यायमानस्तमेव हि।

\[कलशविधिः\] 16-21

अथादाय दृढं शुभ्रमेकरूपं च निर्व्रणम् ॥ 95 ॥

कलशं मृण्मयं रम्यं सौवर्णं चाथ राजतम्।

रत्नहाटकसद्गन्धफलसर्वौषधीयुतम् ॥ 96 ॥

शुभपादपशाखाढ्यं पट्टस्रक्कण्ठभूषणम्।

गालितोदकसंपूर्णं वारिधारान्वितं शुभम् ॥ 97 ॥

चन्दनाद्युपलिप्तं च परितश्चार्घ्यचर्चितम्।

\[यथाविधि मन्त्रस्य साङ्गस्य पूजनीयत्वविधानम्\]

मन्त्रपीठोपरि ब्रह्मन्साङ्गं सपरिवारकम् ॥ 98 ॥

मन्त्रं पूर्वोक्तविधिना पूजयेच्च यथाविधि।

\[वर्धन्या अभिमन्त्रणम्\]

सास्त्रेण चक्रमन्त्रेण मन्त्रयेदथ वर्धनीम् ॥ 99 ॥

तत्र चक्तस्थितं चास्त्रं यजेन्नारायणात्मकम्।

\[वर्धनीस्थसलिलधारया भित्तिसंसेचनपूर्वकं कलशस्य भ्रामणविधिः\]

तया भित्तिगणं(1) सर्वं संसिच्याच्छिन्नधारया ॥ 100 ॥

(1. अत्र भित्तिगणमिति वेदिर्लक्ष्यत इति प्रतिभाति! तथा च पाद्गे दीक्षाप्रकरणे- \`अच्छिन्नधारया सिञ्चेद्वेदिकां परितोगुरु' रिति।)

प्रदक्षिणक्रमेणैवमीशकोणादितो द्विज।

पृष्ठतः कलशो भ्राम्यस्स्तुल्यकालं तु वा पृथक् ॥ 101 ॥

\[अथ भ्रामितस्य कलशस्य स्थापनविधिः\]

शाल्यादिषु परिस्थाप्यः कलशो वर्धनीयुतः।

ईशदिक्संमुखं चाथ पुष्पाद्यैः पूजयेत्पुनः ॥ 102 ॥

\[स्थापितस्य कलशस्य पूजनम्\]

अस्त्रेण वस्त्रयुग्मं तु अहतं चाभिमन्त्र्य वै।

धूपादिवासितं कृत्वा तावुभौ परिवेष्ट्य च ॥ 103 ॥

पूजां कृत्वाऽथ पुष्पाद्यैः

\[स्थण्डिलेऽग्नौ च हरेर्यजनविधानम्\] 16-22

स्थण्डिलेऽथ यजेद्धरिम्।

पूर्वोक्तेन विधानेन ततोग्नेर्मध्यतो यजेत् ॥ 104 ॥

सन्तर्प्य पूर्वविधिना चरुं वै साधयेत्ततः।

\[अथ चरुसाधनप्रकारः\] 16-23

प्रक्षाल्य च पुराऽस्त्रेण गन्धैरालिप्य चान्तरात् ॥ 105 ॥

क्षीरेण हविरापूर्य हृन्मन्त्रेण तु नारद।

लक्षयित्वा शृतं क्षीरं निक्षिपेत्तण्डुलांस्ततः ॥ 106 ॥

शक्तिमन्त्रचतुष्केण चालयेत्सिह्ममूर्तिना।

सिद्धमुत्तारयेत्कुण्डान्मन्त्रेण कपिलात्मना ॥ 107 ॥

प्रक्षाल्यालिप्य च ततो मन्त्रेण क्रोडमूर्तिना।

स्थगयेन्मूलमन्त्रेण

\[सिद्धस्य चरोश्चतुर्धा विभज्य विनियोगविधानम्\] 16-24

चतुर्धा संविभज्य तत् ॥ 108 ॥

स्थण्डिलाराधितस्यादौ भागमेकं निवेद्य च।

मध्वाज्यसंप्लुतं कृत्वा द्वितीयं कलशस्थिते ॥ 109 ॥

तृतीयं भागमादाय तमग्निस्थे तु होमयेत्।

परिवारे बलिं दद्यात्स्थलेशकलशावधौ(?) ॥ 110 ॥

\[स्थण्डिलादिस्थानत्रये देवस्य पुनः पूजनम्\]

मुद्रां बध्वा ततो जप्त्वा पुष्पाद्यैः पूजयेत्पुनः।

त्रिस्थानस्थं क्रमाद्देवं शिष्यानाहूय मण्डितान् ॥ 111 ॥

\[शिष्याणां प्रोक्षणम्\] 16-25

सुस्नातान्धौतवस्त्रांश्च पवित्रीकृतविग्रहान्।

द्वारदेशस्थितान्कृत्वा बहिर्वासान्तरे(1) द्विज ॥ 112 ॥

(1. संकटे Y.)

प्रोक्षयेदर्घ्यपात्रात्तु प्रागस्त्रेण तु नारद।

\[अथ सर्वाङ्गसंस्पर्शः\]

सर्वाङ्गालभनं कुर्याच्छाखाजप्तैः पदैः क्रमात् ॥ 113 ॥

\[अभिमन्त्रितस्यार्घ्यपुष्पस्य शिरसि प्रक्षेपः\]

दत्वाऽर्ध्यपुष्पं शिरसि शिरोमन्त्राभिमन्त्रितम्।

\[शिष्याणां मन्त्रमयशरीरत्वापादनम्\]

दहनोत्पादनं कुर्यात्पूर्ववत्क्रमयोगतः ॥ 114 ॥

ततस्तेषां विधानेन कुर्यान्मन्त्रमयीं तनुम्।

\[गुरुणा शिष्ये कर्तव्यो भावनाविशेषः\] 16-26

यथाऽऽत्मनि पुरा देवे यथाऽग्नौ कलशे यथा ॥ 115 ॥

शिष्यस्य च तथा ध्यायेत्सकलान्निष्कलात्परम्।

परं च त्र्यक्षरेणैव केवलेन तु नारद ॥ 116 ॥

संस्कारस्सकलः प्रोक्तः शङ्खचक्रगदाधरः।

निष्कलः शक्तिरूपस्तु मध्यमो मन्त्रनायकः ॥ 117 ॥

परःशक्त्यवसानस्तु प्रणमात्मा (वात्मा(1) ?) व्यवस्थितः।

सकलाधिष्ठिता व्यक्ता प्रकृतिः स्पष्टरूपिणी ॥ 118 ॥

(1. परवात्मा Y. एतत्पाठानुगुणस्तु परमात्मेति पाठः प्रतिभाति.)

निष्कलाधिष्ठितं ज्ञेयमव्यक्तं पुरुषीश्चितिम्(?)

मन्त्ररूपेण देवेन सदसद्व्यक्तिरूपिणा ॥ 119 ॥

परेणाधिष्ठितं सर्वं व्यक्ताव्यक्तं चिदात्मकम्।

\[स्वस्य शिष्यस्य चोक्तप्रकारेणैकीभावं भावयतो गुरोरेव संसारविमोचकत्वोक्तिः\] 16-27

एवं देवं स्वमात्मानं शिष्यं च पुरुषात्मकम् ॥ 120 ॥

एकीभावेन यो वेत्ति न्यासकाले परस्य तु।

दीक्षाधिवासने विप्र स संसाराद्विमोचकः ॥ 121 ॥

\[मत्रमूर्तेर्भगवतः सन्निधौ विज्ञापनम्\] 16-28

विज्ञाप्यश्चाथ भगवान्स्थलस्थो मन्त्रविग्रहः।

सबन्धान्वैषयैः पाशैः विदेहं (विवशान् ?) पशुपक्षिवत् ॥ 122 ॥

त्वदनुग्रहसामर्थ्यान्मोक्षयामि जगद्गुरो।

विज्ञाप्यो भगवनेवं विनिवेद्य पशू(?)न्विभोः ॥ 123 ॥

पुत्राः शिष्यास्तथा भृत्यास्तथै(वै?)व परमेश्वर।

\[अहतेन वाससा शिष्यस्य नेत्रबन्धनम्\]

वाससा ह्यहतेनाथ शुद्धेन सुसितेन च ॥ 124 ॥

नेत्रमन्त्राभिजप्तेन नेत्रे शिष्यस्य बन्धयेत्।

\[पिनद्धनेत्रस्य शिष्यस्य हस्तेन पुष्पाञ्जलिप्रक्षेपणम्\]

अमन्त्रं क्षेपयेच्चातो विष्णोः पुष्पाञ्जलिं स्थले ॥ 125 ॥

\[पुष्पाञ्जलिपतनानुसारेण शिष्यस्य नामकरणम्\] 16-29

यत्र सा पतति ब्रह्मन्बुद्धिसङ्कल्पितेऽम्वुजे।

नवधा विभजेत्प्राग्वत्तन्नामानं तमङ्कयेत् ॥ 126 ॥

विष्णुशब्दान्वितेनैव पति(ति?)संज्ञायुतेन च।

\[अमन्त्रकं कलशपूजनम्\]

अमन्त्रमर्चयेत्पश्चात्कलशं सास्त्रवर्धनीम् ॥ 127 ॥

\[(1)मायासूत्रविधाननिरूपणम्\] 16-30

(1. इदं सूत्रं पाद्भे \`मायासूत्रेण वेष्टयेदि'ति मायासूत्रमिति परिभाष्यते। इहचानुपदमव्यक्त लिङ्गसूत्रमिति च सूच्यते।)

सुसितं सूत्रमादाय लाक्षालक्तकभावितम्।

\[तत्र सूत्रमानम्\]

सम्मुखं चोत्थितं शिष्यं समपादशिरोन्नतम् ॥ 128 ॥

कृत्वाऽङ्गुष्ठद्वयस्याग्रात्समारभ्य द्विजोत्तम।

यावच्छिखावसानं तु सूत्रमानं समाहरेत् ॥ 129 ॥

\[तस्य सूत्रस्यैकगुणद्विगुणत्वाद्यन्यतमविधानम्\]

कुर्यादेकगुणं तद्वै द्विगुणं त्रिगुणं तु वा।

त्रित्रिस्थगुणितं वाथ पञ्चविंशतिधा तु वा ॥ 130 ॥

\[तस्य सूत्रस्य संर्वविकारप्रकृतिभूताव्यक्तत्वेनभावनम्\]

अव्यक्तलिङ्गसूत्रं तु प्रागविद्याकलात्मकम्।

नित्यं जडं व्यापकं च तस्मिन्विश्वं प्रतिष्ठितम् ॥ 131 ॥

तत्राप्त(स्त?)मयते भूयस्तस्माद्वै संप्रवर्तते।

तत्रस्थां चिन्तयेत्सर्वामभिन्नां तत्त्ववर्धनीम् ॥ 132 ॥

तत्रोद्भवास्तु ये विप्र पाशबन्धात्मका दृढाः।

रागेण रञ्जिताश्चित्रा अविद्यासंप्रदीपिताः ॥ 133 ॥

विच्छिन्नाश्चैव कालेन नियता व्यापकास्तथा।

\[तस्य सूत्रस्यैकद्वित्र्याद्यन्यतमप्रकारेण तत्त्वसङ्ख्याक्रमेण यथेच्छं ग्रंथनम्\]

तत्त्वसङ्ख्याक्रमेणैव ग्रथयेत्तद्विजेच्छया ॥ 134 ॥

एकधा वा द्विधा चैव त्रिधा वा नवधा मुने।

संक्षिप्तं विस्तरेणाथ ग्रथयेत्पञ्चपञ्चधा ॥ 135 ॥

\[भोगमोक्षार्थिनः शिष्यस्य तदन्तरायोन्मूलनार्थं शिष्यशरीरतया भाविते सूत्रे तत्त्वसृष्टिक्रमेण शिखाप्रभृतिचरणान्तावयवभावनापूर्वकं होमस्य कर्तव्यताविधानम्\] 16-31

तत्त्वसृष्टिक्रमेणैव शिखाग्राच्चरणावधि।

भविष्यत्फलदेहेऽसौ (स्य ?) कृतकृत्यस्य कर्मणः ॥ 136 ॥

कल्पयित्वा तु होतव्यो मन्त्रैर्निमूलकारणम्।

भोगमोक्षप्रसक्तस्य बाधन्ते न यथा पुनः ॥ 137 ॥

कदाचिद्देहपादाद्यैः कर्माणि मुनिसत्तम।

अनिच्छमानस्य बलाज्जन्तोः संप्रेयरन्ति च ॥ 138 ॥

सेश्वरे प्राकृते देहे स हि कर्मास्पदो यतः।

आश्रयस्य त्वभावेन कर्माण्युपशमन्ति च ॥ 139 ॥

स्वयमेव यथावह्नेर्ज्वालाद्या इन्धनं विना।

भोगासक्तस्य वै जन्तोरन्ते मोक्षाभिकांक्षिणः ॥ 140 ॥

संविधानमिदं कुर्यान्न निर्वाणाश्रितस्य च।

\[सूत्रं कुंढसमीपं नीत्वा तस्मिन् सूत्रात्मके देहे तत्त्वानां संक्षेपविस्ताराभ्यां पूर्वोक्तैकद्वित्र्यादिग्रन्थनप्रकारविकल्पानुगुणं स्मरणप्रकारः\] 16-32

साधुपर्णपुटे सूत्रं कृत्वा तं मल्लकेऽथ वा ॥ 141 ॥

प्रयायात्कुण्डनिकटं सह शिष्येण वै गुरुः।

निधाय कुण्डनिकटे देहे शैष्येऽथ सौत्रके ॥ 142 ॥

तत्त्वसङ्घं स्मरेद्भिन्नं स्पष्टं सृष्टिक्रमेण तु।

केवलं चेश्वरं वाथ तं प्रधानान्वितं तु वै ॥ 143 ॥

ते द्वे तन्मात्रकं वर्गमेकं च बहुधात्मकम्।

ईश्वरं प्रकृतिं मेधामहङ्कारादिकं गणम् ॥ 144 ॥

नवधा वा मुनिश्रेष्ठ विस्तारेणाथ चिन्तयेत्।

ईश्वराच्च प्रथिव्यन्तं यथा चानुक्रमेण वा ॥ 145 ॥

ललाटादङ्घ्रिपर्यन्तं स्थानभेदेन नारद।

व्यापकत्वेन वै तत्त्वं सर्वेषां च लयं गतम् ॥ 146 ॥

\[तत्त्वगणस्य दीपालोकयोरिवापृथग्भावलक्षणमैक्यम्\]

प्रदीपाच्च यथा गेहे बहवस्स्थानभेदकाः।

दृश्यते(न्ते ?)च तदुद्भूतआलोकोन विभाव्यते ॥ 147 ॥

व्यापकत्वात्पृथग्रपमेवं तत्त्वगणं मुने।

अपृथक्च पृथग्भूतं संमिश्रं तु विभावयेत् ॥ 148 ॥

यथावज्ज्ञानदृष्ट्या तु बुद्ध्या संशोध्य योजयेत्।

एवमेवापृथग्विद्धि भेदमेकस्य तं प्रति ॥ 149 ॥

दिक्संस्थितस्य यच्चैक्यं मिश्रीभूतत्वमेव हि।

\[तत्रैकधाग्रन्थनपक्षे\]

एकोच्चारप्रयोगेण ईशं सर्वत्र भावयेत् ॥ 150 ॥

\[द्विधा ग्रन्थनपक्षे\]

द्विरुच्चारप्रयोगेण ईश्वरं तु (1)विभावयेत्।

व्यक्तौ प्रधानतत्त्वं तु व्यापकं देहरूपधृत् ॥ 151 ॥

(1. विभावयेत् (हृदन्तरे) Y. C L. S.)

\[त्रिधा ग्रन्थनपक्षे\]

त्रिरुच्चारेण चामूर्ध्नो हृदयान्तं स्मरेद्विभुम्।

हृदयान्नाभिपर्यन्तं प्रधानं परिभावयेत् ॥ 152 ॥

आनाभेः पादपर्यन्तं स्मरेत्तन्मात्रकं गणम्।

\[नवधा ग्रन्थनपक्षे\]

नवधा मुनिशार्दूल एवमेव क्रमं शृणु ॥ 153 ॥

आकर्णादीश्वरं मूर्ध्नि प्रधानं वक्षसोऽन्तरे।

नाभौ बुद्धिमहङ्कारं कन्दमूलाश्रितं स्मरेत् ॥ 154 ॥

ऊरुभ्यां शब्दतन्मात्रं स्पर्शाख्यं सन्धिदेशजम्।

जङ्घाभ्यां रूपतन्मात्रं गुल्फयोरससंज्ञितम् ॥ 155 ॥

पादाभ्यां गन्धसंज्ञं तु सबीजं ध्यानसंयुतम्।

स्मरेद्देहे शिशोस्सूत्रे नवग्रन्थिसमायुते ॥ 156 ॥

ध्यायेद्ध्याता धरान्तं वा दीक्षाकाले ह्युपस्थिते।

\[अथ तत्त्वानां होमः\] 16-33

ललाटे चेश्वरं साक्षाच्चिद्रूपं सर्वतो मुखम् ॥ 157 ॥

समग्रैश्वर्यसंपूर्णं स्वबीजेन महामते।

तद्वदेव हि शिष्यस्य ध्वात्वा तदनु होमयेत् ॥ 158 ॥

स्वबीजेन शतं साष्टं तदर्धं त्र्यंशमेव वा।

तत्पादमथ पादार्धं ज्ञात्वाव्यक्तबलं तु वै ॥ 159 ॥

हुत्वाऽथ हविषाऽऽपूर्य स्रवं तेन हुने(?)च्छिशुम्।

मूर्ध्नि पूर्णोपमं कुण्डे स्वाहान्तं तु विनिक्षिपेत् ॥ 160 ॥

सूत्रग(ग्र ?)न्धावथोर्ध्वस्थे तत्तत्वं भावयेत्तथा।

एवमीश्वरसंपातं होमं कृत्वा समासतः ॥ 161 ॥

प्रधानं च भुवोर्मध्ये स्वमन्त्रेण तु भावयेत्।

सिन्दूरपुञ्जसङ्काशं होमयेत्तद्वदेव हि ॥ 162 ॥

सितेन्दुरश्मिवर्णाभां तालुमध्ये धियं स्मरेत्।

कुसुम्भरससङ्काशं खद्योतमिव खेचरम् ॥ 163 ॥

तालुमूले त्वहङ्कारं तालुकर्णान्तरे ततः।

राजोपलद्युति मुषंषः (माकृतेः ?) कदम्बकुसुमोपम् ॥ 164 ॥

मनसश्चानुसन्धानं कुर्यात्सन्तर्प्य पूर्ववत्।

कर्णाद्धृत्पद्मर्पयन्तं स्मरेत्पञ्चपदे समे ॥ 165 ॥

श्रोत्रादीनथ वै पञ्च प्रस्फुरत्तारकोज्वलान्।

स्वैः स्वैर्बीजैश्च पूर्वोक्तैर्ध्यात्वा सन्तर्प्य पूर्ववत् ॥ 166 ॥

तत्स्थाना .... .... .... ....

स्पन्द (पद्मा) स्थानाच्च नाभ्यन्तं प्राग्वत्पञ्चपदान्तरे।

वागादीन्वै स्थितान् पञ्च बीजैः स्वैः पूर्ववत्स्मरेत् ॥ 167 ॥

अनुक्रमेण चैकैकमुच्चार्य जुहुयान्न्यसेत्।

आनाभेर्वस्तिशीर्षान्तं सुसमे पदपञ्चके ॥ 168 ॥

शब्दतन्मात्रपूर्वाणि गन्धमात्रावसानतः।

स्वैःस्वैर्गुणैश्च युक्तानि भास्वज्ज्योतिःप्रभाणि तु ॥ 169 ॥

ऊरुमूले तथा मध्ये बुद्धिदेशे(?)ततस्त्वधः।

दण्डे मर्मावसाने तु(?)सर्वस्मिंश्चरणे क्रमात् ॥ 170 ॥

खवाय्वग्न्युदकक्ष्मान्तं चिन्तयेद्भूतपञ्चकम्।

नि(नी?)रूपाञ्जनवर्णं तु संस्मरेद्व्योमगोलकम् ॥ 171 ॥

वायव्यं नीलपीतञ्च तैजसं मधुपिङ्गलम्।

मुक्ताफलनिभं चाप्यं रत्नपीतं तु पार्थिवम् ॥ 172 ॥

सध्यानद्रष्टा चोङ्कारं बीजं तदनु वै नमः।

तत्रैव काले होमार्थं बीजं प्रणवपूर्वकम् ॥ 173 ॥

तत्तत्सज्ञं ततः स्वाहा संपाते त्वीदृशो विधिः।

\[संपातहोमः ?\] 16-34

तुर्यातीतपदावस्थो गुरुः कुर्यादनुग्रहम् ॥ 174 ॥

एकोच्चारेण शिष्यस्य क्रियामप्यपरित्यजन्।

द्विरुच्चारेण तुर्यस्थः सुषुप्तावस्थगस्त्रिभिः ॥ 175 ॥

नवभिस्स्वप्नभूमिष्ठो जाग्रत्स्थानोऽखिलैर्जुहेत्।

एकधा वा द्विधा त्रेधा पञ्चधा पञ्चपञ्चधा ॥ 176 ॥

हुत्वा संपातहोमार्थं सर्वद्वन्द्वोपशान्तये।

कुर्यात्पूर्णाहुतिं चैव होमान्ते बीजसन्ततम् ॥ 177 ॥

समूलमन्त्रं संस्मृत्य वौषडन्तं महामुने।

यः पुमान् जीवसंज्ञस्तु तस्यैता भोगभूमयः ॥ 178 ॥

ऊर्ध्वाधोभ्यामविश्रान्तस्तावत्कुर्याद्गमागमम्।

यावन्न गुरुणा सम्यङ्‌मन्त्रमूर्त्तौ नियोजितः ॥ 179 ॥

तत्स्थितो भगवच्छक्तिकिरणैस्चामलीकृतः।

निर्मलो मलसोपानपदवीं न व्रजेत्पुनः ॥ 180 ॥

एवं संपातहोमं तु संपाद्य च पुरा मुने।

विधाय तत्त्वसूत्रं तु पात्रेणैवापरेण तु ॥ 181 ॥

संवेष्ट्य सितसूत्रेण गत्वाऽथ विनिवेद्य च।

\[रजोघटिकाकर्तर्याद्युपकरणद्रव्याणामासादनादिसंस्कारः\] 16-35

कुम्भाग्रे वायुकोणे वा रजांसि घटिकां तथा ॥ 182 ॥

कर्त्तरीं शालिपूर्णां तु सूत्रं किरणसंज्ञितम्।

सौवर्णीं राजतीं चैव शलाकां ताम्रजामथ ॥ 183 ॥

धूपदीपादिकं सर्वं मूलमन्त्रेण नारद।

संपूज्याथ परामृश्य निरीक्ष्याच्छाद्य वाससा ॥ 184 ॥

\[बलिहरणम्\] 16-36

ततश्शिष्यसमायुक्तो द्वाराद्बाह्यं व्रजेद्गुरुः।

भूतानि दूरतोऽस्त्रेण प्रेर्य चैव बलिं क्षिपेत् ॥ 185 ॥

तोयतण्डुलसिद्धार्थदधिजालसमन्वितम्।

\[परिखालेखनम्\] 16-37

शङ्कुनाऽस्त्राभिजप्तेन परितः परिखां लिखेत् ॥ 186 ॥

समाचम्योपविश्याथ प्राङ्‌मुखो वाप्युदङ्मुखः।

\[पञ्चगव्यप्रदानम्\] 16-38

अनुक्रमेण शिष्याणां वर्णतो व्यवहारतः ॥ 187 ॥

पञ्चगव्यमथो दद्याद्दुर्भुक्तानां विशुद्धये।

\[चरुशेषभक्षणम्\] 16-39

आचम्य चरुशेषं तु अश्नीयाच्छिष्यसंयुतः ॥ 188 ॥

\[अथ दन्तकाष्ठचर्वणतत्प्रक्षेपणविधानम्\] 16-40

भुत्त्काऽस्त्रेणाभिमन्त्र्याथ दन्तकाष्ठं तु भक्षयेत्।

\[अधिकारिभेदेन दन्तकाष्ठपरिमाणभेदः\] 16-41

नवाष्टसप्तषट्पञ्चाङ्गुलैर्ब्राह्मणपूर्वकम् ॥ 189 ॥

दद्यात्स्त्रीबालपर्यन्तं गुरोर्वै द्वादशाङ्गुलम्।

एकापायेन चैतस्मात् समयज्ञावसानतः ॥ 190 ॥

भक्षयित्वा विनिक्षिप्य तौ(सं?)क्षाल्य प्रयतस्ततः।

स्पष्टं कृत्वा (1)खवक्त्रं तु अग्रपातं विलोक्य च ॥ 191 ॥

(1. घवस्रं A.)

\[शुभाशुभपरिज्ञानम्\] 16-42

उदक्पश्चिमऐशानप्राङ्‌मुखं पतितं तु वा।

शुभं शेषासु विप्रेन्द्र दिक्षु चाशुभमादिशेत् ॥ 192 ॥

सदोषाश्चाशुभे पाते निर्दोषाश्च शुभे स्मृताः।

\[अशुभशान्त्यर्थो होमः\] 16-43

तत्राशुभोपशान्त्यर्थं प्रभाते जुहुयाद्गुरुः ॥ 193 ॥

शतं सहस्रं साष्टं वा यथाशक्त्यथवा द्विज।

मध्वाज्यक्षीरसंमिश्रान् सफलांश्च तिलानथ ॥ 194 ॥

अस्त्रसंपुटितेनैव नाम्ना स्वाहान्वितेन तु।

दोषं जहि जहीत्येव पदं नामावसानगम् ॥ 195 ॥

\[अथ शयनविधिः\] 16-44

आचम्य पाणिपादं तु प्रक्षाल्य शिशुना सह।

सर्वं प्रदक्षणीकृत्य त्रिस्थानस्थक्रमेण तु ॥ 196 ॥

प्राग्दक्षिणशिरो वाऽथ शयनं कल्पयेद्गुरु।

दर्भांस्तत्रास्त्रमन्त्रेण क्षिपेत्सिद्धार्थकांस्तथा ॥ 197 ॥

भगवन्तं स्मरंस्तत्र नारायणमजं विभुम्।

उपोष्य रजनीमेकां नियमस्थां तु कारयेत् ॥ 198 ॥

शतमावर्तयेन्मन्त्रमर्धं पादं तु शक्तितः।

\[स्वप्नाधिपतिमन्त्रः\] 16-45

ओंकारः प्राक्ततः प्राणो लोकेशोपरि संस्थितः ॥ 199 ॥

तदूर्ध्वे व्यापकं चान्द्रं ह्रीङ्कारस्तदनन्तरम्।

स्वप्नाधिपतये दद्यात्पदं चाथ षडक्षरम् ॥ 200 ॥

रजनीश्वराय शब्दं वै विष्णवे त्र्यक्षरं ततः।

स्वाहा समन्वितो विंशत्यक्षरः स्वप्नमन्त्रराट् ॥ 201 ॥

\[अर्धरात्रे शयनादुत्थाय गुरुणा विधेयो विशेषः\] 16-46

ततोऽर्धरात्रसमये उत्थाय शयनाद्गुरुः।

प्रक्षालिताङ्घ्रिपाणिश्च आचम्य न्यासमाचरेत् ॥ 202 ॥

स्थलस्थं धूपयित्वाऽग्निमुत्थाप्यैकीकृतं स्मरेत्।

कुम्भस्थे मन्त्रमूर्तौ तु प्राग्वत्कुर्याच्च मण्डलम् ॥ 203 ॥

शोभयेच्च तथा विप्र (1)दद्यादस्त्राभिमन्त्रितम्।

शराष्टकं बहिर्दिक्षु सफलं पुष्पमण्डितम् ॥ 204 ॥

(1. विद्या Y.)

शराश्रितं त्रिधा छिन्नं सूत्रं वै पञ्चरङ्गकम्।

वस्त्रैः कृत्वा परिच्छन्नं यथान्यो नावलोकयेत् ॥ 205 ॥

कृतो वा क्रियमाणो वा यस्मान्नापूजितो मुने।

दर्शनीयो रजःपातः कस्यचित्सिद्धिमिच्छता ॥ 206 ॥

\[प्रभाते शिष्याणामुद्बोधनम्\]

प्रभाते बोधयेच्छिष्यान् स्वप्नं पृच्छेच्छुभाशुभम्।

\[शुभाशुभस्वप्नभेदनिरूपणम्\] 16-47

गुरुदेवद्विजाःकन्या गोगजाश्चाश्वकेसरी ॥ 207 ॥

दर्पणं शङ्खभेर्यौ च तन्त्रीवाद्यं च रोद(शोभ ?)नम्।

ताम्बूलभक्षणं चैव तथा दध्यभिवन्दनम् ॥ 208 ॥

सिद्धान्नमाममांसं च मद्यस्त्रीमदिरासवम्।

छत्रं यानं सितं वस्त्रं तथाऽन्यत् श्वेतचन्दनम् ॥ 209 ॥

माल्यं मुक्ताफलैर्हारो भूयःपूर्णोदितश्शशी।

प्रचण्डकिरणः खस्थो निम्नगाऽथ महोदधिः ॥ 210 ॥

प्रफुल्लपादपश्शाली कुङ्कुमं रोचना मधु।

लाजाः सिद्धार्थका बीजं नवभाण्डं च पायसम् ॥ 211 ॥

तपस्यन्वै तथाऽऽचार्यो गायन्ती च वराड्गना।

मनःप्रीतिकराश्चान्ये लोके शंसापदङ्गताः ॥ 212 ॥

सर्वे स्वप्नाश्शुभा विद्धि सिद्धिमोक्षफलप्रदाः।

अतोऽन्ये विपरीताश्च मनसः खेददाश्च ये ॥ 213 ॥

गर्हिता लोकविद्विष्टास्स्वप्नास्ते ह्यशुभावहाः।

\[अशुभस्वप्नदोषपरिहाराय होमविधानम्\] 16-48

पृष्ट्वा समाचरेद्धोमं दन्तकाष्ठोदितं मुने ॥ 214 ॥

केवलेनाथवाऽऽज्येन सिंहमन्त्रेण शान्तये।

\[न्यूनातिरिक्तप्रायश्चित्तार्थं होमस्य विधानम्\] 16-49

सशिष्योऽथ गुरुस्स्नात्वा पूर्ववत्संप्रविश्य च ॥ 215 ॥

ऊनातिरिक्तशान्त्यर्थं सर्वमन्त्रैश्च होमयेत्।

\[पूर्वोक्तप्रकारेण मण्डलपूजनादि\] 16-50

मण्डलं पूजयेत्पश्चात् पूर्वोक्तविधिना मुने ॥ 216 ॥

सर्वं होमावसानं तु कृत्वा शिष्यान् प्रवेशयेत्।

\[आबद्धनेत्राणां शिष्याणां हस्ततः पुष्पाञ्जलिप्रक्षेपणम्\] 16-51

क्रमात् पुष्पाञ्जलिं कृत्वा बद्धनेत्रांश्च पूर्ववत् ॥ 217 ॥

क्षेपयेच्च हिरण्याढ्यं मणिमुक्ताफलान्वितम्।

\[उद्घाटितनेत्रैः शिष्यैः गुरुनमस्कारादेः कर्तव्यता\] 16-52

उद्धाट्य नयने पश्चादखिलं संप्रदर्शयेत् ॥ 218 ॥

गुरोर्वै पादपतनं कृत्वाऽष्टाङ्गेन भक्तितः।

प्रदक्षिणद्वयं कुर्यान्मण्डले नतमस्तकः ॥ 219 ॥

व्रजेदग्नेस्समीपं तु उपविश्य ततो गुरुः।

\[अथ गुरुणा कर्तव्यहोमविशेषविधानम् तत्र मन्त्रतृप्तिहोमः\] 16-53

विन्यस्य वह्नेर्गेहे तु मन्त्रमण्डलमुत्तमम् ॥ 220 ॥

स्वाहान्तान् होमयेद्भूयो मन्त्रान्विधिपुरस्सरान्।

देवीरङ्गानि सत्यास्त्रं ? तिलैराज्येन शक्तितः ॥ 221 ॥

मन्त्राणां तर्पणं कृत्वा सर्वेषां मुनिसत्तम।

\[मन्त्राधिकारहोमः\] 16-54

दीक्षारम्भनिमित्तार्थं दशभागव्यवस्थया ॥ 222 ॥

मन्त्रपूजाधिकारार्थं होमं कुर्यात्ततोऽपरम्।

प्रतिमन्त्रस्य जुहुयात् पञ्चपञ्चाहुतिक्रमात् ॥ 223 ॥

अधिकारो भवत्येवं जपेऽग्नौ च श्रुतेऽर्चने।

\[अथ मलशोधनहोमः\] 16-55

दीक्षायां (1)मलशुद्ध्यर्थं मूलमन्त्रस्य वै शतम् ॥ 224 ॥

(1. मध्य A.)

अष्टाधिकं घृतेनैव तिलेनापि यथेच्छया।

देवीनां पञ्चविंशेन त्वङ्गानां दशकेन तु ॥ 225 ॥

सिंहादिष्वष्टकेनैव सप्तकेन ततो मुने।

विहितं कौस्तुभादीनां षड्भिस्सत्यादिषूदितम् ॥ 226 ॥

सप्ताक्षरस्य मन्त्रस्य विहितं पञ्चकेन वै।

पूर्णाहुतिं घृतेनैव मूलमन्त्रेण पातयेत् ॥ 227 ॥

तदा दीक्षा भवेच्छश्वन्मान्त्री सामान्यलक्षणा।

विना स्वरूपज्ञानेन यया सन्तारयेद्गुरुः ॥ 228 ॥

मन्त्रैस्तु संपुटीकुर्यात् किन्तु संज्ञा(ज्ञां?)शिशोर्द्विज।

इत्येतन्मन्त्रदीक्षायां केवलायां समासतः ॥ 229 ॥

\[अथ दीक्षायां ज्ञातव्यविशेषविधानम्\]

हवने लक्षणं प्रोक्तं सतत्त्वायामतश्शृणु।

दीक्षाकाले तु गुरुणा ज्ञातव्या तत्त्वपद्धतिः ॥ 230 ॥

ज्ञेयानुष्ठानभावेन यथा तु सुकरो भवेत्।

मन्त्रशूद्धिप्रभावाच्च शुद्धो भवति वै गुरुः ॥ 231 ॥

गुरुशुद्धिप्रभावाच्च मन्त्रग्रामो भवेत्स्थिरः।

प्रागुक्तेन विधानेन हवनादपि सन्धनात् ॥ 232 ॥

दीक्षाकर्मणि विस्तीर्णे मध्यमे वाऽवाधारय।

\[नवतत्त्वशोधनेन सर्वतत्त्वानां शुद्धता\] 16-56

गन्धतन्मात्रपूर्वैस्तु तन्मात्रैः शोधितैः क्रमात् ॥ 233 ॥

भवन्त्यमी विशुद्धास्तु पृथिव्याद्याः खपञ्चमाः।

तेषामन्तर्गतौ ज्ञेयौ द्वौ वर्गाविन्द्रियात्मकौ ॥ 234 ॥

कर्मेन्द्रियात्मकं पूर्वं ततो बुद्धीन्द्रियात्मकः।

एवं तन्मात्रशुद्ध्या वै विंशत्तत्वं विशोधितम् ॥ 235 ॥

अहङ्कारेण शुद्धेन मनश्शुद्धिरिहोच्यते।

बुद्ध्या तु शुद्धया शुद्धाः प्रत्ययाः सविपर्ययाः ॥ 236 ॥

प्रधानेन तु शुद्धेन व्यक्ताव्यक्तं तु शोधितम्।

ईश्वरेण तु शुद्धेन शुद्धश्चित्पुरुषो भवेत् ॥ 237 ॥

अशोध्यं परमं तत्त्वं यत्र केवलतां व्रजेत्।

तत्रैव तु लयं कुर्यात्परब्रह्मस्वभावके ॥ 238 ॥

ज्ञानदीक्षाक्रमेणैव तत्त्वशुद्धेरनन्तरम्।

एवं वेदविदां श्रेष्ठः पुरा ज्ञात्वा समासतः ॥ 239 ॥

\[मुमुक्षुशिष्याणां तत्त्वशोधने विशेषविधानम्\]

मुमुक्षूणां च शिष्याणामध्वानं शोधयेत्क्रमात्।

यादृक्तद्विस्तरेणैव श्रुणुष्वावहितो मम ॥ 240 ॥

\[बह्वौ भाविते मन्त्रमयमूर्त्तिस्वरूपे शिष्यतत्त्वानामुपसंहरणप्रकारः\] 16-57

वह्नौ तु व्योमवद्ध्यात्वा न्यस्तो मन्त्रगणो हि यः।

सर्वव्यापकरूपेण तन्मध्ये तत्त्वपद्धतिम् ॥ 241 ॥

समग्रां योजयेद्ध्यात्वा तत्त्वात्तत्वं क्रमेण तु।

\[निरीक्षणप्रोक्षणादिलक्षणः शिष्यशरीरसंस्कारः\] 16-58

बद्धपद्मासनं शिष्यं कृत्वा चात्मसमीपगम् ॥ 242 ॥

निरीक्ष्य पूर्ववत्प्रोक्ष्य मन्त्रहस्तेन संस्पृशेत्।

\[अथ ततस्तत्वानां सृष्टिभावनम्\] 16-59

ईश्वराद्धूमिपर्यन्तां पुरा पूर्वां तु वै त्रिधा ॥ 243 ॥

सृष्टिं कुर्यात्स्वरूपस्थां तमेवमुपसंहरेत्।

ततः शिष्यतनौ सम्यक्सृष्टिं स्पष्टां स्मरेत्क्रमात् ॥ 244 ॥

येन शिष्यतनुस्थानां तत्त्वानां जडरूपिणाम्।

संबोधमावहत्याशु दीक्षाकाले ह्युपस्थिते ॥ 245 ॥

\[अथानुज्ञाग्रहणपूर्वकं पाशसूत्रस्य कुण्डसमीपे नयनम्\] 16-60

ततः कुंभस्थितं मन्त्रं गत्वा संप्रार्थ्य चेतसा।

लब्धानुज्ञस्समादाय पाशसूत्रं पुटस्थितम् ॥ 246 ॥

यायात्कुण्डसमीपं तु तमुद्घाट्य निधाय वै।

\[मूलमन्त्रेण होमः\] 16-61

सहस्रेण शतेनाथ आहुतीनां तु तर्पयेत् ॥ 247 ॥

मूलेन मगवन्तं तु परमं सृष्टिकारणम्।

पूर्णा दीक्षावसाने तु दातव्या मुनिसत्तम ॥ 248 ॥

एकानेकप्रयोगाणां न तु कर्मणि कर्मणि।

\[ताडनलक्षणं शिष्यशरीरशुद्धीकरणम्\] 16-62

एकचित्तस्थितिं कृत्वा शिष्यरूपं समाधिना ॥ 249 ॥

सांप्रतं मूलमन्त्रेण मन्त्रजापोत्थितेन तु।

प्रजप्य मूलमन्त्रेण पुष्पं तु बहशस्ततः ॥ 250 ॥

हुं फट्कारान्तयुक्तेन हृदयं तस्य ताडयेत्।

संबोधमावहेच्छीघ्रं पिण्डमद्यगतस्य च ॥ 251 ॥

\[तत्त्वानां शोधनप्रकारः\] 16-63

(1)क्ष्मातत्त्वे जननं पूर्वं चैतन्यस्य प्रकाशता।

सद्व्याप्तिभावना तस्मिन् स्वस्मिन्स्वस्मिन्स्थितस्य च ॥ 252 ॥

(1. क्ष्मादितत्त्वानां प्रत्येकं क्रमाज्जनन-- (सूक्ष्मदेहतापादन) चैतन्यप्रकाशनव्याप्तिभावन--ऐश्वर्यं-भोग-तत्तृप्तितत्सभाप्ति-वियोजनसम्पादनपूर्वकं पूर्णया त-तन्मन्त्रेण कुण्डस्थे मन्त्रमूर्तावुपसंहारः कार्यं इति प्रकरणाशयः। अयमेव विषयः सात्त्वतसंहितायामेकोनविंशे परिच्छेदे \`पूरकेण समाकृष्य शिष्यं ज्ञत्कमलाद्धृदि' इत्यादिना ग्रन्धसन्दर्भेण निरूपितः।)

मन्त्रसंबोधसामर्थ्यात्तत्रैश्वर्यपदं पुनः।

तद्भोगमपि चैश्वर्यात्तत्तृप्तिमथ भावयेत् ॥ 253 ॥

जन्तोर्भोगसमाप्तिं तु भोगान्ते तु वियोजनम्।

अथोद्धारस्तु कर्तव्यस्तत्त्वात्तत्त्वे ह्यनुक्रमात् ॥ 254 ॥

एवं तु विविधं कर्म तत्त्वे तत्त्वे विचिन्तयेत्।

प्रतितत्त्वं शतं हुत्त्वा आहुतीनां तु नारद ॥ 255 ॥

मन्त्रयुक्तेन बीजेन सर्वतत्त्वानि होमयेत्।

अध्यात्ममन्त्रमुच्चार्य अस्येति द्व्यक्षरं परम् ॥ 256 ॥

तदन्ते शिष्यसंज्ञां तु तत्त्वबीजमथोच्चरेत्।

बीजान्ते तत्त्वसंज्ञा च शोधयेति पदं ततः ॥ 257 ॥

स्वाहां तदनु वै कुर्याश्र्छमं नयपदं ततः।

नमस्कारसमायुक्तो मन्त्रोऽयं होमकर्मणि ॥ 258 ॥

चिन्तयेत्तत्वरत्नं तु शिष्यान् (शैष्यं ?) संस्मृत्य पार्थिवम्।

चैतन्यकरणेनापि निक्षिप्तं च स्रुचोऽग्रतः ॥ 259 ॥

विभवव्यूहसूक्ष्मात्मा तदेव परिभावयेत्।

विकर्त्त्य पार्थिवग्रन्थिं सूत्रात्कुर्यात्स्रुचोऽग्रगम् ॥ 260 ॥

नियोज्य पूर्णया चाग्नावङ्कुशेन तु नारद।

एवं संहारयोगेन परस्मिन्मन्त्रकारणे ॥ 261 ॥

ज्वलद्रूपेऽग्निकुण्डस्थे क्ष्माख्यतत्वं (1)शमं नयेत्।

क्रमेणानेन विप्रेन्द्र अप्तत्त्वेऽपि प्रयुज्यते ॥ 262 ॥

(1. विनिक्षिपेत् A.)

तद्द्वत्तदुपसंहृत्य पूर्णां पाशेन तस्य वै।

तेजसो गरुडेनैव गदयाप्यथ मारुते ॥ 263 ॥

ततस्त्वाकाशसन्धाने पूर्णां चक्रेन निक्षिपेत्।

गन्धतन्मात्रशुध्द्यर्थं शङ्खमन्त्रेण नारद ॥ 264 ॥

पूर्णां वै पद्ममन्त्रेण रसतन्मात्रशुद्धये।

रूपतन्मात्रशुद्ध्यर्थं मालामन्त्रेण निक्षिपेत् ॥ 265 ॥

स्पर्शसंज्ञस्य विप्रेन्द्र कौस्तुभाख्येन योजयेत्।

शब्दतन्मात्रतत्त्वस्य वाराहेण समाचरेत् ॥ 266 ॥

उपस्थतो वाङिनिष्ठानां पञ्चानां परियोजयेत्।

कापिलेनाथ सिह्मेन अस्त्रनेत्रेण वर्मणा ॥ 267 ॥

कार्यं सदैव विप्रेन्द्र इन्द्रियाणामतः श्रुणु।

शिखया शिरसा चैव हृन्मन्त्रेणाथ मायया ॥ 268 ॥

जयामन्त्रेण श्रोत्राख्य इन्द्रियान्तं लयक्रमात्।

आरभ्य घ्राणसंज्ञां च सततं पूर्णकर्मणि ॥ 269 ॥

मनसः कीर्तिमन्त्रेण लक्ष्माख्येन त्वहङ्कृतेः।

समग्रमूलमन्त्रेण बुद्धेः पूर्णाहुतिं क्षिपेत् ॥ 270 ॥

सत्यादिपञ्चकेनैव प्रकृतिं प्रलयन्नयेत्।

पुरुषञ्चेश्वरस्थाने शमन्नयति सर्वदा ॥ 271 ॥

गुरुः सप्ताक्षरेणैव पूर्णाहुत्या प्रसन्नधीः।

ईश्वरात्तु परं तत्त्वं तत्त्वग्रामे न विद्यते ॥ 272 ॥

पुमानीश्वरतत्वात्तु अधो यातः पदात्पदम्।

येनेश्वरस्वरूपस्सन्ननिशं प्रतिभाति वै ॥ 273 ॥

तस्माद्दीक्षाक्रमेणैव तत्रोद्धृत्य पुनः क्षिपेत्।

लयस्तत्रैव कर्तव्यो भोगार्थंच शिशोस्तदा ॥ 274 ॥

\[गुरुणा कर्तव्यो भावनाविशेषः\]

ईश्वराधारसंज्ञस्तु स्वात्मवान्दीक्षितः शुचिः।

ध्यायेन्निरक्षराकारं विश्वो विश्वात्मकस्त्वथ(1) ॥ 275 ॥

(1. स्तथा Y.)

अनाधिनिधनं देवमच्युताच्युतविग्रहम्।

\[भोगार्थपूर्णाहुतिप्रकारनिरूपणम्\] 16-64

ध्यात्वा नारायणं पश्चात्मूलमन्त्रं विलोमतः ॥ 276 ॥

परमामृतसंक्षुब्धरूपमोघं तु चामृतम्।

मुञ्चमानमनौपम्यमप्रतर्क्यमतीन्द्रियम् ॥ 277 ॥

शशिसूर्यप्रतीकाशां विसर्गेण तु बन्धभृत्।

पूर्णाहुतिः प्रदातव्या वौषडन्तेन नारद ॥ 278 ॥

एवं पूर्णाहुतिं दत्वा सम्भोगार्थमचन्तरम्।

\[मोक्षार्थपूर्णाहुतिप्रकारनिरूपणम्\] 16-65

मोक्षार्थं पातयेदन्यां पूर्णां संपूर्णलक्षणाम् ॥ 279 ॥

संशुद्धसर्वतत्त्वं तु ईश्वरादुर्ध्ववर्तिनम्।

अक्षरेण तु मन्त्रेण त्रिदैवत्यमिवाच्युतम् ॥ 280 ॥

ध्यात्वा तु सकलं शिष्यमात्मानं निष्ललं तथा।

पूर्णार्थमुद्यतं चाज्यं ध्यायेत्सकलनिष्कलम् ॥ 281 ॥

शिष्यदेहं तथा कर्मभिन्नं भावनया पुरा।

ततः स्रुचोऽग्नो(ग्रे?) सन्धाय द्वे एकीकरणेन तु ॥ 282 ॥

निष्कलेन स्वरूपेण शिष्याज्ये तु यथा पुरा।

कृत्वाऽऽचार्यस्वभावस्थं स्वचैतन्यं शनैः शनैः ॥ 283 ॥

यावत्सुनिर्भरानन्दस्वानन्दपदमेति वै।

ततः स्वानन्दविश्रान्ते महानन्दातुलास्पदे ॥ 284 ॥

षडूर्मिषङ्गुणातीतं मन्त्रमुद्राक्रमोज्झितम्।

स्वशक्तिवैभवं दिव्यं प्रतिभाव्याच्युतं गुरोः (रुः ?) ॥ 285 ॥

ततो विज्ञानशब्दात्मपर्यन्तं रूपमुज्वलम्।

अनुच्चार्य (ध्याय ?) समुच्चार्य मन्त्रं सप्ताक्षरं द्विज ॥ 286 ॥

पूर्णाहुतिं तदन्तेन वौषडन्तेन होमयेत्।

\[ब्रह्मसमापत्तिहोमप्रकारः\] 16-66

ततो ब्रह्मसमापत्तिंस्थित्यर्थं होमयेद्गुरुः ॥ 287 ॥

प्रणवादिनमोन्तैस्तु दशभिस्तु महापदैः।

अप्रतर्क्यमनिर्देश्यमनौपम्यमनामयम् ॥ 288 ॥

सूक्ष्मं सर्वगतं नित्यं ध्रुवमव्ययमीश्वरम्।

भवेद्दशदशाहुत्या तद्वत्पूर्णाहुतिं पुनः ॥ 289 ॥

शिष्यं चैव तथात्मानं परं ध्यात्वा परं पुनः।

वौषडन्तं महापूर्णां तृतीयां पूर्ववत्क्षिपेत् ॥ 290 ॥

क्षीरं क्षीरं यथा विप्र नीरमेकत्र चिन्तयेत्।

शिष्यं चैव तथाऽऽत्मानं विष्णुं सर्वगतं विभुम् ॥ 291 ॥

निस्तरङ्गे मुनिश्रेष्ठ एकत्र समतां गतम्।

तदा स्यान्मुक्तिदा दीक्षा वैष्णवी मोक्षदाऽर्थदा ॥ 292 ॥

तत्त्वसंहारयोगेन अपुनर्भवता मुने।

\[सृष्टिक्रमेण संपादितानां तत्वानां शिष्यदेहे योजनम्\] 16-67

अलुप्तानन्दविज्ञानब्रह्मशैलाग्रगो गुरुः ॥ 293 ॥

पातयेत्सृष्टिमार्गेण दिव्यमन्त्रमयं पुरम्।

शिष्यः समाप्तहोमोऽयं कृतो विष्णुमयः पुरा ॥ 294 ॥

विज्ञानवायुनाऽऽकृष्य निस्सृतं भावयेच्छनैः।

वासुदेवोदधेर्मध्यादायान्तं च पदात्पदम् ॥ 295 ॥

(1)प्रवाहमौदकं यद्वत्सृष्टिमार्गे नियोज्य च।

.... मन्त्रे परे सूक्ष्मे तथा परे ॥ 296 ॥

(1. प्रभाव Y.)

शुद्धे त्वंशपदे चाद्ये तत्त्वानामुदयास्पदे।

तत्वात्तत्वं समायाति (दाय ?) तदा चात्मनि योजयेत् ॥ 297 ॥

संशुध्य शिष्यचैतन्यं भागार्थं ब्रह्मणो हरेत्।

अनुग्रहार्थं (2)भक्तानां शिष्यदेहे नियोजयेत् ॥ 298 ॥

(2. तत्वानां A.)

एवं समाप्य वै दीक्षां विष्णोस्सायुज्यदायिकाम्।

\[वह्निमध्यस्थस्य मन्त्रमूर्तेर्भगवतोऽर्चनम्\] 16-68

भगवन्तं ततो विष्णुं व्यापकं वह्निमध्यगम् ॥ 299 ॥

मन्त्ररूपं परं ध्यातं साकारं संस्मरेत्पुनः।

पूजयित्वाऽर्घ्यपुष्पाद्यैः समयान् श्रावयेद्गुरुः ॥ 300 ॥

\[अथ समयोपदोशः\] 16-69

स्वमन्त्रो नोपदेष्टव्यो न वक्तव्यश्च संसदि।

गोपनीयं स्वशास्त्रं च रक्षणीयं शरीरवत् ॥ 301 ॥

यथा यथा यत्र तत्र न गृह्णीयाच्च केवलम्।

अभक्त्या तु गुरोर्नाम गृह्णीयात्प्रयतात्मनः (ना ?) ॥ 302 ॥

प्रणवग्रथितो (तं?) नाम विष्णुशब्दमनन्तरम्।

पादशब्दसमेतं तु नतमूर्धा कृताञ्जलिः ॥ 303 ॥

न तमाज्ञापयेन्मोहात्तच्छायां तु न लङ्घयेत्।

आसनं शयनं यानं तदीयं तु न चाक्रमेत् ॥ 304 ॥

गुर्वग्निमन्त्रशास्त्राणां भक्तिरव्यभिचारिणी।

प्रभाते मन्त्रजापस्तु पूजनं सततं विभोः ॥ 305 ॥

प्रक्षीणदिनवेलायां जपेन्मन्त्रं स्वशक्तितः।

द्वादश्यां सितकृष्णायां परिपीडं समाचरेत् ॥ 306 ॥

नक्तमास्ते त्वसामर्थ्याद्दानपूजापुरस्सरम्।

वैष्णवानां पराभक्तिराचार्याणां विशेषतः ॥ 307 ॥

पूजनं च यथाशक्ति तानापन्नांश्च पालयेत्।

मुद्राक्षसूत्रे संरक्ष्ये स्वमन्त्रं न प्रकाशयेत् ॥ 308 ॥

दराच्च पादपतनं गुरोः पादाभिवन्दनम्।

नोच्चासने हरेरग्रे उपवेश्यं कदाचन ॥ 309 ॥

न शङ्खपद्मचक्राङ्के आसनेऽपि च नारद।

नानिवेद्य हरेः किञ्चिद्भोक्तव्यं वा गुरोस्तथा ॥ 310 ॥

मन्त्रोपभुक्तिमर्घ्यं च तथा यन्मन्त्रसंस्कृतम्।

प्राप्तमायतनाद्विष्णोः प्रयतः शिरसोद्वहेत् ॥ 311 ॥

उदके निक्षिपेत्पश्चाद्भूमौ वै निपतेद्यदि।

विशेषपूजनं कुर्यात्पक्षे मासेऽथ वत्सरे ॥ 312 ॥

द्वादश्यां वैष्णवैस्सार्द्धं तत्रैव शुभजागरम्।

कार्यायतनयात्रा वै तत्र दानं च शक्तितः ॥ 313 ॥

पठनं श्रवणं कुर्याच्छास्त्राध्ययनमाचरेत्।

अतन्द्रितश्च सततं विना वै द्वादशीद्वयम् ॥ 314 ॥

प्रतिपत्पौर्णमास्यौ च साष्टमीं च चतुर्दशीम्।

ग्रहोपरागसंक्रान्तिं विना चाथा(ना?)गते गृहम् ॥ 315 ॥

गुरौ गुरुभ्रातरि वा यतिसङ्घे तु वैष्णवै।

रथ्याचत्वरमार्गेषु सन्निधावप्यदीक्षिते ॥ 316 ॥

तथाप्यवैष्णवे मूर्खे पूजया च विना मुने।

शास्त्रव्याक्या न कर्तव्या न श्रोतव्या शुभेप्सुना ॥ 317 ॥

तदारम्भे गुरोः पूजा मध्ये चैव विशेषतः।

अन्ते विशेषयागं च क्रीडनं च महोत्सवम् ॥ 318 ॥

फलमूलं तथा पुष्पं गन्धोऽप्यन्नं नवं च यत्।

तत्तदादौ गुरौ मन्त्रे विनिवेद्योपयोजयेत् ॥ 319 ॥

सामान्यसिद्धौ रक्षार्थं पेरषां न कदाचन।

प्रयुञ्जीत स्वमन्त्रं च आपत्स्वपि च नाचरेत् ॥ 320 ॥

गारुडं भूतकर्माऽपि लोकस्यार्थेन नारद।

कृपया परया कुर्यादनाथेष्वथ संसदि ॥ 321 ॥

सूर्यसोमान्तरस्थं च गवाश्वत्थाग्निमध्यगम्।

भावयेद्भगवद्विष्णुं गुरुविप्रशरीरगम् ॥ 322 ॥

ज्ञेयो माता पिता विष्णुर्ज्ञेयो विष्णुः प्रियोऽतिथिः।

ज्ञेयो विष्ण्वाश्रयी विष्णुरात्मा ज्ञेयोथ विष्णुवत् ॥ 323 ॥

यत्र तत्र परीवादो मात्सर्याच्छ्रूयते गुरोः।

तत्र तत्र न वस्तव्यं प्रयायात्संस्मरेद्धरिम् ॥ 324 ॥

यैः कृता च गुरोर्निन्दा विभोः शास्त्रस्य नारद।

तैर्नैव सह वस्तव्यं न वक्तव्यं कदाचन ॥ 325 ॥

कर्मणा मनसा वाचा न हिंस्यात्परदारकान्।

प्रदक्षिणे प्रयाणे च प्रदाने च विशेषतः ॥ 326 ॥

प्रभाते च प्रवासे च स्वमन्त्रं बहुशः स्मरेत्।

स्वप्ने वाऽक्षसमक्षं वा आश्चर्यमतिहर्षदम् ॥ 327 ॥

अकस्मादपि जायेत नाख्यातव्यं गुरोर्विना।

इत्येतत्समयौघं तु विद्धि साधारणं द्विज ॥ 328 ॥

ब्राह्मणादौ च वर्णानां समयीपुत्रकात्मनाम्।

साधकानां गुरूणांच येभ्यो मध्यात्सुखप्रदान् ॥ 329 ॥

अविरुद्धांस्तथाऽक्लिष्टांस्त्रीबालानां च नारद।

स्त्रीणां विशेषतो दद्यात्पतिभक्तिसमन्वितान् ॥ 330 ॥

पतिशून्या च या नारी तस्या आयतने हरेः।

लेपनं शोधनं दद्यात्संयमं च मिताशिताम् ॥ 331 ॥

पालनात्समयानां च सिद्धिरुत्पद्यतेऽचिरात्।

मन्त्रः साम्मुख्यमभ्योति समयज्ञस्य सर्वदा ॥ 332 ॥

सिद्धयः समयज्ञस्य सिद्धाः स्युर्मोक्षपश्चिमाः।

इत्यग्नावग्रतो विप्र दत्वा समयसंचयम् ॥ 333 ॥

\[विष्णुहस्तप्रदानपूर्वकं शिष्यस्य मन्त्रहृद्यागाद्युपदेशः\] 16-70

भूतिना तिलकं कृत्वा मण्डलाग्रं व्रजेद्गुरुः।

संपूज्य तत्र मन्त्रेशं विधिवत्पूर्ववन्मुने ॥ 334 ॥

विष्णुहस्तं ततो दद्यान्मूर्ध्नि पृष्ठे हृदन्तरे।

आलम्भे(भेत्?)मुद्रया सर्वं मूर्ध्नः पादतलान्ततः ॥ 335 ॥

शिष्यमुच्चारयेन्मन्त्रं न्यासहृद्यागपूर्वकम्।

\[कुम्भस्थदेवस्यार्चनम्\] 16-71

मन्त्रेण विविधैर्भोगैर्यथा चावसरोदितैः ॥ 336 ॥

कुम्भस्थमर्चयेद्भक्त्या देववन्मन्त्रभक्तितः।

\[अथ गुरोः पूजनम्\] 16-72

गुरुमष्टाङ्गपातेन पूजयेत्तदनन्तरम् ॥ 337 ॥

शिरः पादतले कृत्वा आनन्दाश्रुयुतो वदेत्।

सपुत्रदारः सधनः प्रभो दासोऽस्म्यहं तव ॥ 338 ॥

भावोपेतं द्विज गुरोरात्मानं तु निवेदयेत्।

ग्रामं वा रत्ननिचयं सुवर्णं वा कृताकृतम् ॥ 339 ॥

हस्त्यश्वरथपादातदासीदासगणैस्सह।

यद्यद्यथोचितं वस्तु येन वा तुष्यते गुरुः ॥ 340 ॥

समग्रेणापि दत्तेन भवेन्नानृणता गुरोः।

भक्त्या विशुद्धया युक्तः पूजितस्य फलाम्बुना ॥ 341 ॥

अशाठ्येन तु विप्रेन्द्र भवत्यनृणवान्गुरोः।

\[दीक्षान्ते वैष्णवानां भोजनादिना सन्तर्पणम्\] 16-73

आचार्यो दीक्षये(र्यस्तोषये?)त्पश्चाद्वैष्णवान्पाञ्चरात्रिकान् ॥ 342 ॥

यथाथक्ति ह्यशाठ्येन भोजनेन धनेन च।

\[रात्र्यतिवाहने विशेषनियमः\] 16-74

गीतकैर्मङ्गलैर्वाद्यैः स्तौत्रैः शास्त्रकथान्वितैः ॥ 343 ॥

क्षपयित्वा ततो रात्रिं त्रिरात्रं सप्त पञ्च वा।

\[त्रिस्थानस्थस्य भगवतो विसर्जनं विश्वक्सेनपूजनं च\] 16-75

पूजया जपहोमेन दीक्षितः श्रद्धयाऽन्वितः ॥ 344 ॥

प्रागुक्तेनैव विधिना त्रिस्थानस्थं हरिं क्रमात्।

विसृज्य पूजयेत्पश्चाद्विश्वक्सेनं तु पूर्ववत् ॥ 345 ॥

\[अवभृथ सोमपानप्रकारनिरूपणम्\] 16-76

कलशद्वितयं कुर्यात्प्रागुक्तविधिना शुभम्।

मध्वाज्यक्षीरसंपूर्णं यागमेकेन सेचयेत् ॥ 346 ॥

द्वितीयं मूलमन्त्रेण चन्द्रमध्यगतेन च।

अभिमन्त्र्य च संस्थाप्य सोमपानार्थमादितः ॥ 347 ॥

मण्डलं प्लावितं येन कलशेन द्विजोत्तम।

यानारूढो गृहीत्वा तं वामहस्ततले गुरुः ॥ 348 ॥

पृष्ठेऽस्य दक्षिणं दद्यादस्त्रराजं जपेन्मुने।

शिष्यैः परिवृतो यायान्मङ्गलादिपुरस्सरैः ॥ 349 ॥

पटहैः शङ्खशब्दैश्च पूजां(1) निक्षिप्य चोदके।

प्राक्षाल्य पाणिपादं तु आचम्य न्यासमाचरेत् ॥ 350 ॥

(1. विश्वक्सेनपूंजाद्रव्यम्)

तमानीय च संपूर्णमम्भसा यत्र नारद।

प्रक्षिप्तयागसंलग्नपुष्पार्घ्यादिकलम्भनम् ॥ 351 ॥

फलशाखान्तरस्थं च पुष्पस्रक्कण्ढधारिणम्।

छादितं सितवस्त्रेण सर्वमन्त्राभिमन्त्रितम् ॥ 352 ॥

प्रविश्य यागभवनं मध्ये ह्युपविशेद्गुरुः।

पीठन्यासप्रयोगेण प्रागुत्तरमुखस्ततः ॥ 353 ॥

क्रमेण दीक्षितानां च धारया सेचयेच्छिरः।

चक्रास्त्रसिंह्मैरच्छिद्रैः सिद्धये सिद्धिमिच्छताम् ॥ 354 ॥

दीक्षावसाने सर्वत्र विधिनाऽनेन यत्नतः।

शिष्याणां कृपयाऽऽचार्यो दद्यादवभृथं शुभम् ॥ 355 ॥

यथाऽभिषेके तु मुने आचार्यस्साधकात्मनाम्।

स्नानार्थं कलशं तद्वत्कुर्यादवभृथे सदा ॥ 356 ॥

कलशेन शुभेनैव सर्वतीर्थमयेन तु।

स्नातः संपूजयेद्भूयो गुरुं च सपरिच्छदम् ॥ 357 ॥

प्रसन्नः पूजितो दद्यात्सोमपानं ततः क्रमात्।

पात्रेष्वस्त्राभिजप्तेषु चन्द्रबिंबयुतेषु च ॥ 358 ॥

एकैकं तु ततःपात्रं मुद्रया चामृतेन तु।

संपूर्यामृतमन्त्रेण सुधासन्दोहरूपिणा ॥ 359 ॥

\[अथ गुरुयागः\] 16-77

ततोऽपरिस्मिन्नहनि महता विभवेन तु।

गुरुयागं मुने कुर्याच्छिष्यः सत्यपराक्रमः ॥ 360 ॥

रजोभिर्मण्डलं कृत्वा चतुरश्रायतं शुभैः।

तूलपूर्णं ततो दद्यादासनं फलकोपरि ॥ 361 ॥

तदाधारक्रमेणऐव पुष्पाद्यैः पूजयेच्छिशुः।

अभ्यज्योद्वर्त्त्य संस्थाप्य आलभ्याच्छाद्य शोभनैः ॥ 362 ॥

वस्त्रैःकटककेयूरैः पश्वादुपविशेति च।

विज्ञाप्यो ह्यद्य भगवान्गुरुमूर्तिर्जनार्दनः ॥ 363 ॥

उपविष्टं तु पुष्पाद्यैर्मन्त्रेणानेन पूजयेत्।

अज्ञानगहनालोकसूर्यसोमाग्निमूर्तये ॥ 364 ॥

दुःखत्रयाग्निसन्तापशान्तये गुरवे नमः।

नैवेद्यमग्रतः कृत्वा पवित्रं विविधं बहु ॥ 365 ॥

वीजयन्नग्रतस्तिष्ठेत्किंकुर्वाणपरायणः।

भुक्तं तृप्तमथाचान्तं प्रार्च्य संवाहयेत्ततः ॥ 366 ॥

शयनस्थं गुरुं विप्र स्वयं भुञ्जीत वै ततः।

तदनुज्ञां गृहीत्वा तु शिरसा शान्तमानसः ॥ 367 ॥

\[गुरुशिष्ययोर्दीक्षाविधानफलम्\] 16-78

एवं विधिविधानेन दीक्षां यः कुरुते गुरुः।

यस्य हि क्रियते विप्र समोक्षमधिगच्छति ॥ 368 ॥

कुरु गुप्तमिदं सर्वमभक्तानां च सर्वदा।

दर्शयस्व च भक्तानामास्तिकानां विशेषतः ॥ 369 ॥

इति श्रीपञ्चरात्रे जयाख्यसंहितायां दीक्षाविधानं नाम षोडशः पटलः।

 \* \* \* \* \*

 पटलः - 17

अथ शिष्यभेदाक्यानं नाम सप्तदशः पटलः। 17-1

नारद :---

साधकाचार्यसमयिपुत्रकाणां यथार्थतः।

ज्ञातुमिच्छामि भगवन् त्वत्तो लक्ष्णमुत्तमम् ॥ 1 ॥

समयज्ञश्च किं कुर्यात्पुत्रकः किं समाचरेत्।

साधकः कथमास्ते वै किमाचार्यः करोति च ॥ 2 ॥

श्रीभगवान् ---

\[समयिलक्षणम्\] 17-2

यस्य मन्त्रे पराभक्तिर्ब्रह्मचारी जितेन्द्रियः।

सत्यवाक्चतुरो धीरो ह्टीश्रद्धाबुद्धिमांश्च यः ॥ 3 ॥

दृढव्रतः शुचिश्वैव गुर्वाराधनतत्परः।

समाचरेच्छुभं नित्यं प्रसन्नात्मा प्रियंवदः ॥ 4 ॥

प्राप्तानुज्ञस्सवित्तोऽपि यागेन गुरुणार्चऽयेत्।

पश्येत्तथाऽन्यतो गत्वा यागं वै यत्र यत्र च ॥ 5 ॥

पूजितं तर्पितं विष्णोः शास्त्रं च शृणुयात्सदा।

पालयेत्समयान्सर्वान्मन्त्रस्मरणपूर्वकान् ॥ 6 ॥

शङ्खचक्रगदापद्ममूर्तिमुद्रासमन्वितः।

द्वादश्यादिषु कालेषु पूजयेद्धवनं विना ॥ 7 ॥

पठनं शवणं कुर्यात्सततं चार्चनं विना।

शास्त्रार्थं विधिवद्‌ज्ञात्वा नयाचारसमन्वितः ॥ 8 ॥

पालयन्गुरुगेहाच्च व्यवहारं सुदत्थितम्।

एवं लक्षणसंपूर्णो गुरुमभ्यर्थयेत्पुनः ॥ 9 ॥

प्रत्यहं पूजनार्थं यस्समयज्ञस्स नारद।

ज्ञात्वा तं गुरुणा सम्यगुक्तचिह्नैस्तु सामयैः ॥ 10 ॥

पूरणीयाऽस्य चाकांक्षा यदर्थमुपरोध(धि?)तः।

तापनं गुरुवेश्मार्थं व्यवहारं सहेत सः ॥ 11 ॥

\[पुत्रकलक्षणनिरूपणम्\] 17-3

निर्वर्त्य मण्डलं स्मयक्तदीयेन धनेन च।

रजोभिः पत्रपुष्पाद्यैरभावा(र्विभवात् ?)त्प्रापणस्य च ॥ 12 ॥

समयज्ञं ततः शिष्यं (पुत्रं ?) क्रमेणारचयेद्गुरुः।

ततःप्रभृति कालाच्च पूजां विष्णोः समाचरेत् ॥ 13 ॥

प्राणात्ययेऽपि विप्रेन्द्र रक्षेल्लोपं( पात् ? )प्रयत्नतः।

नचास्य विहितो होमो धर्मार्थं पूजनं विना ॥ 14 ॥

नित्यपूजाभियुक्तो यः पूर्वोक्तगुणभूषितः।

समुपैति तमुत्कर्षं श्रवणाच्छास्त्रचिन्तनात् ॥ 15 ॥

ददात्युत्कलिकां तस्य हृदयस्थो जनार्दनः।

साधनोपरि मन्त्रस्य प्रार्थयेतं गुरुं ततः ॥ 16 ॥

\[साधकलक्षणनिरूपणम्\] 17-4

शुश्रूषा परमा भक्त्या संक्रमो गुरुणा ततः।

क्रमोत्कृष्टगुणैर्युक्त एकरूपस्समाहितः ॥ 17 ॥

नियुक्तादच्युतश्रद्धी शास्त्रार्थकृतघीर्महान्।

यजेद्यागेन वै भूयो मन्त्रं चाभीष्टसिद्धये ॥ 18 ॥

अभिषिक्तोऽभ्यनुज्ञातो धैर्योत्साहसमन्वितः।

एकान्तं निर्जनं यायान्नारायणनिकेतनम् ॥ 19 ॥

दूरतो बान्धवानां च दुर्जनानां विशेषतः।

क्षेत्रमायतनं चैव निर्द्वन्द्वं चाथ पर्वतम् ॥ 20 ॥

सोदकं च फलाकीर्णं रम्यमासन्नगह्वरम्।

वनञ्चोपवनं वाऽथ प्रसिद्धं सिद्धसेवितम् ॥ 21 ॥

वितृष्णो बन्धुवर्गाच्च संविसृज्य पुरान्वितम्।

स्वाध्यायशौचसन्तोषसंपूर्णे स्वगृहेऽथवा ॥ 22 ॥

सधायेदीप्सितं मन्त्रं भावशुद्धिसमन्वितः।

यथा सुखेनासनेन आसने व्याप्तिभाविते ॥ 23 ॥

प्रसन्नास्यः कृतन्यासो लक्षं लक्ष्यस्थितो जपेत्।

क्षेत्रीकृतो भवेन्मन्त्रो यत्र तत्र स्थितस्य च ॥ 24 ॥

निर्वर्तनेन जिह्राग्रात्परित्यक्तोऽपि वै जपेत्।

समाराधनसिध्यर्थं मन्त्रस्यार्घ्यकृतो मुने ॥ 25 ॥

दद्याद्धृदयमन्त्रेण ततः प्रभृति नारद।

चरुभुग्वा फलाहारो भिक्षाशी वा पयोभुजः ॥ 26 ॥

शाकमूलं तथा कन्दमश्नीयाद्द्वर्तते यथा।

शुद्धान्तसर्पिषश्शालीन् प्रत्यक्षलवणोज्झितान् ॥ 27 ॥

हृष्टस्स्तुष्टः प्रसन्नात्मा कालोक्तजपमारभेत्।

इदमाचरमाणस्तु प्रत्यहं मुनिसत्तम ॥ 28 ॥

निशाक्षये तु शयनात्स्मृत्वा नारायणं विभुम्।

उत्थाय दक्षिणांसेन वामपादं न्यसेद्भुवि ॥ 29 ॥

पदे पदे स्मरंश्चास्त्रं दूरं यायाद्द्विजालयात्।

कृत्वा मलच्युतिं तत्र वाससा कं विवेष्ट्य च ॥ 30 ॥

दिङ्‌नभो न निरीक्षेत ततो यायाज्जलाशयम्।

शौचं कृत्वा यथापूर्वं विधिनाऽऽचमनं ततः ॥ 31 ॥

दन्तकाष्ठं तु वै भुक्त्वा स्नायात्तदनु नारद।

सामान्यविघिनाऽस्त्रेण गायत्रीं वैष्णवीं जपेत् ॥ 32 ॥

सकृत्र्रिःपञ्चवारान्वा सप्त वाऽथ स्वशक्तितः।

ततः स्वमाश्रमं गत्वा मन्त्रं पुष्पैश्च पूजयेत् ॥ 33 ॥

केवलं शास्त्रपीठस्थं स्वदेहस्थं तु वा मुने।

संपूज्य च जपं कुर्याद्यावद्वै प्रहरद्वयम् ॥ 34 ॥

तदूर्ध्वे पूर्ववत्स्नात्वा विशेषेण विधानवत्।

न्यासावसानं निखिलं सर्वं कुर्यात्पुरोदितम् ॥ 35 ॥

पूजाग्निहोत्रपर्यन्तं ततस्तु जपमारभेत्।

यावद्दिनावसानं तु भूयः स्नायाद्द्विजोत्तम ॥ 36 ॥

उपास्य विधिवत्संध्यां देवं संपूजयेत्ततः।

विसर्ज्य भोजनं कुर्यात्सततं तारकोदये ॥ 37 ॥

भुक्त्वा शयीत शयने मृदुस्निग्धे च भूतले।

अर्धरात्रे समुत्थाय पादशेषेऽथ वा द्विज ॥ 38 ॥

आचम्य देवं संस्मृत्य शीघ्रं संपूज्य पूर्ववत्।

जपं कुर्याद्यथाशक्ति अर्चयेच्च विभोस्ततः ॥ 39 ॥

येन संरक्षितो विप्र भवेद्वै नापहीयते।

सिद्धैरदृश्यभूतैस्तु मन्त्रिसिध्यभिकांक्षिभिः ॥ 40 ॥

सपर्प्य चैवं शयने श्रमं वै सन्त्यजेत्पुनः।

अनेन विधिना यो वै मन्त्राराधनतत्परः ॥ 41 ॥

उच्यते मुनिशार्द्‌ल विज्ञेयस्सतु साधकः।

न तेन कुत्रचित्कार्ये शापानुग्रहकर्मणि ॥ 42 ॥

न तेन मन्त्रो वक्तव्यो मुद्रा वा समयास्तु वा।

स्वानुष्ठानेऽपि यत्कर्म सर्वं सर्वस्य गोपयेत् ॥ 43 ॥

मन्त्रगुप्तिस्तु कर्तव्या सततं मन्त्रसिद्धये।

ताद्व्याप्तिभावनोपेता ज्ञातव्या मन्त्रवादिना ॥ 44 ॥

गुरुं प्रसाद्य देवं च शास्त्रं चालोक्य यत्नतः।

तन्त्रज्ञो मन्त्रवद्धीरो द्वाभ्यां चैव द्विजोत्तमः ॥ 45 ॥

\[अथाचार्यलक्षणम्\] 17-5

मन्त्रसिद्धिस्तु वै तस्य विज्ञाता गुरुणआ यदा।

गुरुणा वै सोऽभिषिक्तः(षेच्यः ?)ततः शिष्यः प्रसादतः ॥ 46 ॥

कृत्वा यागं चतुर्थं तु तद्वित्तेन तु पूर्ववत्।

पूजयित्वा समाहूय साधकं लक्षणान्वितम् ॥ 47 ॥

पूजा कार्या विधानेन लययागोदितेन वै।

स बाह्याभ्यन्तरोक्तेन निश्शेषेण यथा पुरा ॥ 48 ॥

अग्नौ तु पूर्ववद्दीक्षां निर्वाणाख्यां समापयेत्।

ततोऽभिषिच्य विधिना स्वाधिकारं निवेदयेत् ॥ 49 ॥

गृहीत्वा तेन कर्तव्यं गुरुत्वमितरेषु च।

पूजाग्निहवनं चैव जपध्यानान्वितं सदा ॥ 50 ॥

भक्तानां संशयच्छेदं कुर्याच्छास्त्रं विना तु वै।

अनुग्रहं च शापं च मन्त्रारंभणमर्पणम् ॥ 51 ॥

न लोभेन न रागेण न स्वार्थेन न नामतः।

कुर्यादनुग्रहं जन्तोः कस्यचिद्वा शठस्य च ॥ 52 ॥

भीतस्य च विनीतस्य भक्तस्यार्त्तस्य कारयेत्।

प्रायश्चित्तैः सदा शान्तिं कुर्यान्नीतिच्युतस्य च ॥ 53 ॥

विभागो लिंगिनां चैव वेदनीयः सदैव हि।

वैखानसादि सर्वेषां वैष्णवानां च नारद ॥ 54 ॥

प्रसन्नश्चाभिषिञ्चेत भक्तं भव्यमनेकधा।

मोक्षार्थमाधिपत्यार्थं दुःखोपशमनाय च ॥ 55 ॥

कुण्डमण्डलपद्मादीन्सूत्रयेत्प्रतिमादिकान्।

शिष्याणामुपकारार्थं दर्शयेत्शिल्पिनस्तथा ॥ 56 ॥

कुर्यात्सम्यक्प्रतिष्ठानं देवदेवस्य वै विभोः।

समदृष्ट्या तथाऽन्येषां देवानां स्थापनं द्विज ॥ 57 ॥

अवैष्णवेषु मर्त्येषु भक्तेष्वन्यत्र सर्वदा।

तच्छासनं गुरूणां च अभयात्प्रार्थितोऽपि तैः ॥ 58 ॥

स्वकल्पोक्तविधानेन कुर्यात्सर्वेष्वनुग्रहम्।

अभ्यर्थितस्तदा विप्र यजनं च पवित्रकम् ॥ 59 ॥

स्वशिष्यपरशिष्याणां लोभनिर्मुक्त आचरेत्।

अशास्त्रज्ञे(षु ?) चान्येषु गुरुभावस्थितेन च ॥ 60 ॥

चुम्बुकत्वं न कुर्याद्वै तर्केणागमतोऽपि वा।

नातीव संग्रहं कुर्यान्मात्रावित्तस्य नारद ॥ 61 ॥

नित्यमभ्यस्यति त्यागमनित्यं भावयेद्भवम्।

एवं लक्षणसंपन्नो यस्स आचार्य उच्यते ॥ 62 ॥

इति श्रीपाञ्चरात्रे जयाक्यसंहितायां शिष्यभेदाख्यानं नाम सप्तदशः पटलः।

 \* \* \* \* \*

 पटलः - 18

अथाभिषेकाक्यानं नामाष्टादशः पटलः।

श्रीभगवान् ---

\[अभिषेकेऽधिकारः\] 18-1,2

अथाभिषेचयेच्छिष्यं सर्वलक्षणसंयुतम्।

सुखान्तं स्पष्टमनसं संयतं देवपूजकम् ॥ 1 ॥

गुरुभक्तं जिताक्षं च पूर्वोक्तसमयस्थितम्।

एवंविधस्य सततं कर्तव्यमभिषेचनम् ॥ 2 ॥

\[अभिषेक्तुराचार्यस्य ब्राह्मणजातीयस्य सर्वेषामभिषेकविधानेऽधिकारः\] 18-3

आचार्यस्सर्ववर्णानामाश्रमाणां तथैव च।

तथा सामयिकादीनां त्रयाणां च विशेषतः ॥ 3 ॥

प्रभुत्वेनाभिषेक्तव्यमधिकारार्थमेव च।

तेनापि सर्वजन्तूनां कार्यो नित्यमनुग्रहः ॥ 4 ॥

परितुष्टेन सततं दातव्यमभिषेचनम्।

ब्राह्मणः पञ्चकालज्ञः कुर्यात्सर्वेष्वनुग्रहम् ॥ 5 ॥

\[ब्राह्मणाद्यभावे क्षत्रियादीनां स्वस्वावरवर्णानां शिष्याणामनुग्रहाभिषेककरणेऽधिकारः\] 18-4

तदभावाद्द्विजश्रेष्ठ शान्तात्मा भगवन्मयः।

भावितात्मा च सर्वज्ञः शास्त्रज्ञः सत्क्रियापरः ॥ 6 ॥

सिद्धित्रयसमायुक्त आचार्यत्वेऽभिषेचितः।

क्षत्रविट्‌शूद्रजातीनां क्षत्रियोनुग्रहक्षमः ॥ 7 ॥

क्षत्रियस्यापि च गुरोर भावादीदृशो यदि।

वैश्यःस्यात्तेन वै कार्यो द्वयोर्नित्यमनुग्रहः ॥ 8 ॥

सु(स?)जातीयेन शूद्रेण तादृशेन महाधिया।

अनुग्रहाभिषेकौ च कार्यौ शूद्रस्य सर्वदा ॥ 9 ॥

\[उत्तमवर्णस्याविदुष उपायेन संबोधप्रापणम्\] 18-5

उपायेन भयाल्लोभात्सर्वैर्मूर्खो द्विजोत्तमः।

सन्मार्गे विनियोक्तव्यः शास्त्रेण क्रियया तथा ॥ 10 ॥

यावत्संबोधमाप्नोति स्वात्मना शुभलक्षणम्।

\[प्राप्तसंबोधस्य तस्य विनाऽनुग्रहबुद्ध्या सकलक्रियाधानपूर्वकं कालेन कृतकृत्यतापादनम्\] 18-6

पूर्वोक्तेन विधानेन इष्ट्वा यागेन चाच्युतम् ॥ 11 ॥

विधिनाऽग्नौ च सन्तर्प्य स्नापयित्वा द्विजोत्तम।

विनाऽनुग्रहबुध्या वै तस्य कार्या क्रियाऽखिला ॥ 12 ॥

मन्त्रेणार्चापयेद्विष्णुमर्थितो ह्युपवेशितम्।

कृतकृत्यो यदा स स्यात्क्रमात्कालान्तरेण च ॥ 13 ॥

आचारेण तथा नीत्या शास्त्रेण कृपया तथा।

\[सजतीयस्यापि गुरोरलाभेन स्वस्य स्वेनैवानुग्रहाभिषेकयोः कर्तव्यता\] 18-7

तथा शास्त्रोक्तविधिना स्वयमिष्ट्वा जगद्गुरुण् ॥ 14 ॥

हुत्वा शास्त्रोक्तविधिना अर्चयित्वाऽच्युतं प्रभुम्।

अनुग्रहाभिषेकौ च स्वयमात्मनि कल्पयेत् ॥ 15 ॥

स्वजातीयगुरोर्विप्र अभावादिदमाचरेत्।

अनुकल्पं द्विजाद्यैश्च आत्मसंस्कारसिद्धये ॥ 16 ॥

\[सति गुरौ स्वेनैव कर्तव्यतायाः प्रतिषेधः\] 18-8

गुरौ वर्णोत्त्रमे विप्त विद्यमाने श्रुतेऽपि वा।

स्वदेशतोऽपि वाऽन्यत्त्र नेदं कार्यं शुभार्थिना ॥ 17 ॥

स्वदेशतोऽपि यः कुर्याद्यत्र यत्र विपर्ययम्।

तस्येह पुत्रनाशः स्यात्तस्माच्छास्त्रोक्तमाचरेत् ॥ 18 ॥

\[उत्तमवर्णस्य दीक्षादिविधानेऽवरवर्णस्यानधिकारः\] 18-9

क्षत्रविट्‌शूद्रजातीयः प्रातिलोम्यान्न दीक्षयेत्।

त्रितत्वविद्द्विजातीयो दीक्षयेदनुलोमतः ॥ 19 ॥

\[समयज्ञाभिषेकविधानप्रकारः\] 18-10

मूलमन्त्रोपजप्तेन तद्व्याप्तिविभवं विना।

समयज्ञस्य संपाद्यं गुरुणाचाभिषेचनम् ॥ 20 ॥

\[पुत्रकस्याभिषेकविधानप्रकारः\] 18-11

मन्त्रोच्चारणमात्रेण ध्यानसंवित्तिवर्जितम्।

ध्यात्वाऽथ तत्त्वनिश्रेर्णी नवधा बीजसंस्थिताम् ॥ 21 ॥

एकोनाधिष्ठितां स्रवां मूलेन सकलात्मना।

तां तु संपूज्य संस्मृत्य सृष्टिधर्मक्रमेण तु ॥ 22 ॥

मनसा तु मुनिश्रेष्ठ पुष्पैर्वा विविधैः शुभैः।

ततोऽभिषेको दातव्यस्तत्त्वाख्यः पुत्रकस्य च ॥ 23 ॥

\[साधकाभिषेकप्रकारः\] 18-12

साधकस्यापि वक्ष्यामि अभिषेकविधिं क्रमात्।

ध्यात्वाऽथ तत्त्वनिश्रेणीं संहारं सृष्टियोगतः ॥ 24 ॥

नवधा त्रिविधेनैव भिन्नां सूक्ष्मादिना त्वथ।

मन्त्रश्रेणीं च नवधा क्रमान्न्यस्य पुरोदिताम् ॥ 25 ॥

तत्रैव सृष्टिं योगेन सकलं निष्कलं द्विधा।

पूजयित्वा विधानेन कलशेषु पृथक् पृथक् ॥ 26 ॥

प्राग्वत्संस्मृत्य संस्मृत्य साधकत्वेन पुत्रकम्।

तत्त्वाभिषेचनं दद्याच्छुभं सिद्धिकरं महत् ॥ 27 ॥

तत्वमन्त्रावधिर्यावत्साधकस्याभिषेचनम्।

\[आचार्याभिषेचनम्\] 18-13

दत्वैवं मन्त्रसिद्धस्य गुरुत्वेन ततो द्विज ॥ 28 ॥

तस्यैव यादृशं दद्यादभिषेकं हितं शृणु।

ईश्वरादचलान्ताच्च साधिभूताधिदैवताम् ॥ 29 ॥

तत्त्वमालां स्मरेत्सर्वां सृष्टिन्यायेन वै पुरा।

तत्र विन्यस्य विततां मन्त्रश्रेणीं पुरोदिताम् ॥ 30 ॥

त्रिविधेन प्रकारेण सप्तार्णाद्यावदङ्कुशम्।

प्रपूज्य विधिना पश्चात्संहाराख्यक्रमेण तु ॥ 31 ॥

परिजप्यं द्विजश्रेष्ठ यावद्वाणी निवर्तते।

स्वभावस्थो गुरुः साक्षात्परेणानेकभेदिना ॥ 32 ॥

ततोऽभिषेको दातव्यो मनसा विभवेन च।

परतत्वावधिं ध्यात्वा देशिकञ्चाभिषेचयेत् ॥ 33 ॥

\[समयज्ञादीनां चतुर्णामभिषेके भावनीयः पर्वभेदः\] 18-14

सेनापतिक्रमेणैव समयज्ञस्य सर्वदा।

महामन्त्रित्वविधिना पुत्रकस्याभिषेचनम् ॥ 34 ॥

युवराजविधानेन दातव्यः साधकस्य च।

राजोपचारविधिना अभिषेको गुरोः स्मृतः ॥ 35 ॥

\[आचार्याभिषेकप्रयोगः\] 18-15

दीक्षामण्डलवेद्यां तु सितेन रजसा गुरुम्।

स्वस्तिकं मण्डलं कृत्वा तन्मध्ये मण्डलं शुभम् ॥ 36 ॥

द्विहस्तं शाश्वतं पद्मं यज्ञवृक्षोद्भवं तु वा।

सुकृतं चाऽथ सुश्लक्ष्णं सर्वत्राष्टाङ्गुलोच्छ्रितम् ॥ 37 ॥

मृगचर्म तु तत्पृष्ठे सितं वस्त्रं तदूर्ध्वतः।

वितानेनोर्ध्वताच्छेन (?) सपुष्पेण सितेन च ॥ 38 ॥

पूर्णपात्रान्वितं तत्र दिक्षु पूर्णघटादिकम्।

दद्याद्दीपाष्टकं तत्र लाजादीन् परितः क्षिपेत् ॥ 39 ॥

संस्थाप्य पीठनिकटे भ्रमद्दक्षिणतः क्रमात्।

चन्दनं सितमर्घ्यं च दूर्वा जातिफलानि च ॥ 40 ॥

तांबूलव्यञ्जनं दण्डं विचित्रे चाप्युपानहौ।

शङ्खचक्रगदापद्मशुभमुद्राचतुष्टयम् ॥ 41 ॥

वाससी उपवीतं च कौशेयं च पवित्रकम्।

घटिकां करणीं सूत्रमर्घ्यपात्रं कमण्डलुम् ॥ 42 ॥

गैरिकं मुखवासांसि सितमृद्गोमयं तथा।

कृष्णसाररुरोश्चर्म दन्तधावनमेव च ॥ 43 ॥

ततः सर्वाधिकारार्थं संहितापुस्तकादि च।

ईशदिङ्भण्डलस्याथ स्थलीं कृत्वा तथाविधाम् ॥ 44 ॥

शोभितां च वितानाद्यैस्तत्र मन्त्रेश्वरस्ततः।

आदौ तु कलशे पूज्यस्ततो मण्डलमध्यगः ॥ 45 ॥

वह्निमध्ये ततः पूज्यः शिष्यदेहे पुनः पुनः।

आत्मस्थं च पुरा देवं संपूज्य तदनन्तरम् ॥ 46 ॥

आनीय कलशन्दिव्यान् पूर्वलक्षणलक्षितान्।

सर्वरत्नैश्च संपूर्णान्कदलीफलशोभितान् ॥ 47 ॥

तीर्थोदकेन संपूर्णान् प्रागुक्तरचनान्वितान्।

प्रदक्षिणेन विन्यस्य प्रागादौ मण्डलाद्बहिः ॥ 48 ॥

स्वतत्त्वसंख्ययाऽऽचार्ये

\[आचार्याभिषेकात् साधकाद्यभिषेके कलशसंख्यायां भेदः\]

साधके पुत्रकेऽथ च।

एकं वै समयज्ञस्य द्रवे कर्म(व्यमेकं)विनिक्षिपेत् ॥ 49 ॥

एवंविधांस्तु(स्त्रीन्)कलशान्सत्याद्यैश्च प्रतिष्ठितान्।

पुरा कृत्वा विधानेन प्रागुक्तेन क्रमेण तु ॥ 50 ॥

मन्त्रैः संजप्य संपूज्य संचित्य च यथाक्रमम्।

प्रागादिष्वथ सर्वेषु गन्धपुष्पादिभिः क्रमात् ॥ 51 ॥

पूर्वोदितेन विधिना इष्ट्वा मन्त्रोश्वरं विभुम्।

प्रजापयेत्ततः शिष्यं स्वात्मीयेन क्रमेण तु ॥ 52 ॥

चरुणा च ततःपूज्यमाधारादिक्रमेण तु।

वेदिमध्यगतं चैव अभिषेकासनं शुभम् ॥ 53 ॥

मन्त्रपीठत्वमापन्नं लाजप्रकरशोभितम्।

तस्योपरि स्थितं कृत्वा शिष्यं मन्त्रशरीरिणम् ॥ 54 ॥

गत्वाऽथ मण्डलाग्रं तु विज्ञाप्यः परमेश्वरः।

त्वच्छासनप्रपन्नानामधिकारं करोम्यहम् ॥ 55 ॥

शिष्यमात्मसमं भक्तमहं यास्यामि ते लयम्।

लब्धानुज्ञस्ततो विप्र पूर्वदिक्संस्थितश्च यः ॥ 56 ॥

कलशं पूजयित्वा तं स्वमन्त्रेण स्वमुद्रया।

सहस्रपरिजप्तेन सम्यगष्टाधिकेन च ॥ 57 ॥

शतजप्तेन दशभिः सकृत्गुर्वादितः क्रमात्।

ध्वात्वा चामृतसंपूर्णं मन्त्रं रत्नोज्ज्वलं प्रभुम् ॥ 58 ॥

तस्य मूर्ध्नि शुभं दत्वा कलशं मन्त्रपूजितम्।

ततः क्रमेण कलशैः सकलैरभिषेचयेत् ॥ 59 ॥

पठद्भिर्माङ्गलीयानि ऋक्‌सामानि यजूंषि च।

मङ्गलैर्दीयमानैस्तु तन्त्रीवाद्यसमन्वितैः ॥ 60 ॥

शङ्खशब्दैः सपटहैर्जयशब्दसमन्वितैः।

अनेन विधिना कुर्यादाचार्यस्याभिषेचनम् ॥ 61 ॥

मन्त्रोपकरणं सर्वं तस्य संप्रतिपाद्य च।

हस्तद्वयं च वक्तव्यं प्रणम्या(त्या?)संस्थितस्य च ॥ 62 ॥

सहस्रकिरणाभं तु सूर्यबीजेन चाच्युतम्।

स्मरेद्दक्षिणहस्तस्थं पद्मे चानन्तपल्लवे ॥ 63 ॥

कलाद्वादशसंयुक्ते अकाराद्यैरदारुणैः (?)।

द्रव्यशुद्धिविदाहार्थं द्रव्योत्पत्तौ ततः स्मरेत् ॥ 64 ॥

सितं सहस्रपत्राढ्यं कलाषोडशकेसरम्।

सोमबीजेन तन्मध्ये स्मरेन्नारायणं प्रभुम् ॥ 65 ॥

स्रवन्तममृतं दिव्यं द्रव्योत्पादनकर्मणि।

भौतं तान्मात्रिकं मान्त्रं विग्रहं चास्य दर्शयेत् ॥ 66 ॥

विज्ञानपदवीं सर्वां स्वानुभूतामनेकशः।

स्थावलक्षक्रमेणैव वक्त्वया विविधाश्च वै ॥ 67 ॥

व्याख्याताः पुस्तके याश्च विज्ञानगतयः शुभाः।

तच्चित्तं हि क्रमात्तासामनुसन्धाय वै गुरुः ॥ 68 ॥

आचार्यसमयान् पश्चादूर्ध्वस्थाञ्छ्रावयेच्छुभान्।

\[आचार्यपदासाधारणा विशेषसमयाः\] 18-16

संसारभयभीतानां भक्तानां परमेश्वरे ॥ 69 ॥

शास्त्रक्रमेण विधिवदिदं शास्त्रं प्रकाशयेत्।

गच्छंस्तिष्टन्स्वपन् जाग्रद्भगवन्तं स्मरेत्सदा ॥ 70 ॥

पुण्डरीकस्य मध्यस्थं द्रव्यैर्दानसमुद्भवैः।

मान्त्रभावाद्यजेद्विष्णुं देशे तस्करसंकटे ॥ 71 ॥

नाभिमानाच्च वै बाह्या क्रिया त्याज्या कदाचन।

चातुर्मास्यं च नियममवतिष्ठेदवश्यतः ॥ 72 ॥

उपभुक्तं परेणैव विशेषाद्दीक्षितेन तु।

छत्रोपानहवस्त्राद्यं नोपयुञ्जीत जातु वै ॥ 73 ॥

असंपत्तावथापत्सु न दोषं क्षालिते सति।

स्वगुरोर्दीक्षितानां च आचार्याणां सदैव हि ॥ 74 ॥

उपभुक्तं न दोषः स्यात्स्वदत्तादाहृतात्तु वा।

भगवद्भक्तिनिष्णातास्तच्चित्तास्तत्परायणाः ॥ 75 ॥

कर्मणा मनसा वाचा संमान्याश्च सदैव हि।

भर्तव्याश्चैव पूज्याश्च वाग्दानैर्मधुरैः सदा ॥ 76 ॥

जातिधर्ममनुज्झित्वा तथाच स्वगुरोः क्रमम्।

स्वशास्त्रविहितं चापि ज्ञानं शिक्षेदशिक्षितम् ॥ 77 ॥

एकतः समयाः सर्वे नियमाश्चैव सर्वशः।

एकतो भगवान्विष्णुर्गुरुस्तद्भाविनो नराः ॥ 78 ॥

ज्ञात्वा जीर्णमसारं च इदं पुत्र कलेवरम्।

स्वाधिकारं समारोप्य योग्यस्याटनमाचरेत् ॥ 79 ॥

दण्डी कषायवासाश्च नमो नारायणाय वै।

ब्रुवन्प्रणवपूर्वं च त्यक्त्वा सर्वपरिच्छदम् ॥ 80 ॥

क्षेत्रायतनतीर्थानामन्ते ब्रह्मणि योजयेत्।

आत्मतत्वं शरीरं च अग्नौ वा खेचरादिषु ॥ 81 ॥

तत्त्वसन्यासयोगेन येन स्याच्छान्तिराच्युति।

इत्युक्त्वा दक्षिणे हस्ते स्वयं सञ्चिन्त्य वै गुरुः ॥ 82 ॥

मन्त्रात्मानं परं विष्णुं परं सकलनिष्कलम्।

संपूज्य गन्धपुष्पाद्यैर्दद्यात्तस्य च मस्तके ॥ 83 ॥

\[शिष्येण गुरोः पादोदकप्राशनकर्तव्यता\] 18-17

न्यस्यासनं ततः शिष्यः पादयोर्निक्षिपेच्छिरः।

प्रक्षाल्य सलिलेनाथ गुरोश्चरणपङ्कजम् ॥ 84 ॥

तेनात्मानं तु संसिच्य पिपेदञ्जलिना ततः।

पूर्ववत्पूजयेद्भक्त्या आत्मनाऽथ धनेन च ॥ 85 ॥

अनेन विधिना कुर्यादाचार्यस्याभिषेचनम्।

\[साधकाभिषेकातिदेशः\]

एवमेव विधानेन साधकं चाभिषेचयेत् ॥ 86 ॥

समालम्भनपूर्वं यद्द

 पटलः - 19

अथ मन्त्रसिद्धिचिन्हाख्यानं नामैकोनविंशः पटलः। 19-1

अभिषिक्तो ह्यनुज्ञातः कृतजापः प्रसन्नधीः।

मन्त्रस्याराधनं कुर्याद्विधिनाऽनेन नारद ॥ 1 ॥

एकान्ते स्वगृहे वाऽथ पूर्वोक्तध्याननिर्मितम्।

बिम्बं सुलक्षणं कृत्वा पटस्थं धातुजं तु वा ॥ 2 ॥

सर्वावयवसंपूर्णं तालं तालाधिकं तु वा।

विधिना तं प्रतिष्ठाप्य तत्र मन्त्रं यजेत्सदा ॥ 3 ॥

सर्वकामविभूत्यर्थं मोक्षार्थं मुनिसत्तम।

द्वादशाब्दानि विधिवन्नियमस्थोऽर्चयेत्सदा ॥ 4 ॥

हृद्यैः पुष्पैस्तथा गन्धैः सौभाग्यारोग्यवर्धनैः।

जपहोमैश्च विविधैर्भूत्वा मन्त्राकृतिः स्वयम् ॥ 5 ॥

शुक्लाम्बरधरः स्रग्वी सितगन्धानुलेपनः।

पीतयज्ञोपवीती च कटकाङ्गदभूषितः ॥ 6 ॥

ताम्बूलशुद्धवदनो मुखवास्यैः सुवासितः।

विचित्रतिलकोपेतः सुनिर्मलशिरोरुहः ॥ 7 ॥

माल्यैर्मनोहरैर्गन्धैरशेषैरधिवासितः।

कुङ्कुमालिप्तचरणस्तथाकृतकरद्वयः ॥ 8 ॥

मूर्तिमुद्राचतुष्केण उपतिष्ठेद्विभूषितः।

पवित्रभृद्धविष्याशी, समाराध्यश्व मन्त्रराट् ॥ 9 ॥

अभावात्साधनस्यापि केशश्मश्रुविलुण्ठितः।

यथासम्भववस्त्री च मलयूकादिवर्जितः ॥ 10 ॥

सुविनीतसुहृद्युक्तो मन्त्रमाराध्य भक्तितः।

पूजया जपहोमेन मन्त्रराडथ सिध्यति ॥ 11 ॥

तेन सिद्धेन वै कुर्यात्कर्माणि विविधान्यपि।

यान्यात्मनोऽभीप्सितानि लोकानामीप्सितानि च ॥ 12 ॥

नारद :---

कैर्लिङ्गैर्लक्ष्यते नाथ सुसिद्धश्चैव मन्त्रराट्।

भगवान् ---

\[मन्त्रसिद्धौ प्रवृत्तस्य साधकस्य वत्सरत्रयं विघ्नप्राप्तिः\] 19-2

साधकस्याक्षतार्थस्य नित्याभ्यासरतस्य च ॥ 13 ॥

समाराधनकामस्य (सक्तस्य) प्रथमं वत्सरत्रयम्।

जायन्ते बहुशो विघ्ना नियमस्थस्य नारद ॥ 14 ॥

नोद्वेगं साधको याति कर्मणा मनसा यदि।

\[विघ्नैरनुपहतचित्तस्य तस्य चतुर्थादिवत्सरेषु बहुशिष्योपसेव्यतादिलक्षणशुमप्राप्तिः\] 19-3

तृतीयाद्वत्सरादर्ध्वं शूभं तस्य प्रजायते ॥ 15 ॥

सेव्यते बहुभिः शिष्यैरहर्निशमतन्द्रितैः।

साधकाश्चोपसेवन्ते किङ्करत्वेन भक्तितः ॥ 16 ॥

निवेदयन्ति सर्वस्वं साधकस्य महात्मनः।

\[सप्तमादारभ्य राजाद्युपसेव्यता\] 19-4

सप्तमाद्वत्सरादूर्ध्वं राजानश्व महीभृतः ॥ 17 ॥

प्रार्थयन्त्युपरोधेन गर्विताश्चाभिमानतः।

प्रसादः क्रियतां नाथ ममोद्धारणकारणम् ॥ 18 ॥

प्रज्वलन्तं प्रपश्यन्ति तेजसा विभवेन च।

अतस्ते मुनिशार्दूल निष्ठुरं वक्तुमक्षमम् ॥ 19 ॥

\[दशमादारभ्य नानाश्चर्यदर्शनम्\] 19-5

नवमाद्वत्सरादूर्ध्वं स्वयं पश्यति मन्त्रवित्।

नानाश्चर्याणि हृदये हासानन्दमयानि तु ॥ 20 ॥

सदाऽऽह्लादप्रदान्याशु प्रत्यक्षेण बहिस्तथा।

जड आस्ते क्षणं विप्र क्षणमास्ते प्रहर्षितः ॥ 21 ॥

क्षणं दुन्दुभिनिर्घोषं श्रृणुयादन्तरिक्षतः।

क्षणं च मधुरं वाद्यं नानारीतिसमन्वितम् ॥ 22 ॥

क्षणमाजिघ्रते गन्धान् कर्पूरमृगनाभिजान्।

क्षणमुत्पतमानं च पश्यत्यात्मानमात्मना ॥ 23 ॥

चन्द्रार्ककिरणाकीर्णं क्षणमालोकयेन्नभः।

गवाश्वगजनादांश्च श्रृणुयाच्च क्षणं द्विज ॥ 24 ॥

निर्झरस्याम्बुसंक्षोभं क्षणमाकर्णयेन्मह्त।

विद्युज्ज्वालाकुलं पश्येत् क्षणं क्षितितलं द्विज ॥ 25 ॥

तोयपूर्णं क्षणं पश्येत्समग्रं क्षितिमण्डलम्।

ऋग्युजुस्सामघोषांश्च आकर्णयतिच क्षणम् ॥ 26 ॥

तारकाकारिणश्चित्रान्योगिनो नभसि स्थितान्।

पश्यत्युग्रान्भयार्तांश्च क्षणं मन्त्रव्रती मुने ॥ 27 ॥

क्षणं किलकिलारावं सह वह्निरवं क्षणम्।

क्षणं मेघोदयं पश्येत्क्षणं रात्रिं दिने सति ॥ 28 ॥

रात्र्यां च दिवसालोकं ससूर्यं क्षणमीक्षते।

बलेन परिपूर्णस्तु तेजसा सूर्यवर्चसा ॥ 29 ॥

सूर्येन्दुसदृशः कान्त्या गमने पक्षिराडिव।

स्वरेण युक्त उच्चेन गम्भीरेण महात्मना ॥ 30 ॥

स्वल्पाशनेन कृशता बहुना च न विद्यते।

विण्मूत्रयोरथाल्पत्वं भवेन्निद्राजयो महान् ॥ 31 ॥

जपध्यानरतो मौनी न खेदमभिगच्छति।

विना भोजनपानाभ्यां पक्षमासाधिकं तु वै ॥ 32 ॥

इत्येवमादिभिश्चिह्नैः स्वहृद्विस्मयकारकैः।

प्रवर्तमानैर्बोद्धव्यः प्रसन्नो मम मन्त्रराट् ॥ 33 ॥

\[मन्त्रसिद्धेरप्रकाश्यता\] 19-6

मन्त्रप्रसादनितं लिङ्गं न तु गुरोर्विना।

प्रकाशनीयं विप्रेन्द्र कदाचित्सिद्धिमिच्छता ॥ 34 ॥

प्रकाशयति यो मोहादौत्सुक्यान्मन्त्रजं सुखम्।

करसंस्थाश्च वै तस्य सिद्धयो यान्ति दूरतः ॥ 35 ॥

आविर्भवन्ति दुःखानि शोकाश्च विविधा अपि।

तस्मात्सर्वप्रयत्नेन सिद्धिलिङ्गानि नारद ॥ 36 ॥

गोपनीयानि यत्नेन य इच्छेद्भूतिमात्मनः।

इति श्रीपाञ्चरात्रे जयाक्यसंहितायां मन्त्रसिद्धिचिह्नाख्यं नामैकोनविंशः पटलः।

 \* \* \* \* \*

 पटलः - 20

अथ प्रतिष्ठाविधानं नाम विंशः पटलः। 20-1

नारदः

साधकानां हितार्थाय बिम्बं यदुदितं त्वया।

तदहं ज्ञातुमिच्छामि कथं तत्क्रियते विभो ॥ 1 ॥

व्क तस्यापि विधानेन स्थापनं कथयस्व मे।

यस्य संपूजनान्नाथ लिङ्गान्येतानि चाप्नुयात् ॥ 2 ॥

श्रीभगवान् ---

\[अथ पटे बिम्बविधानम्\] 20-2

पटे बिम्बविधानं तु सांप्रतं शृणु नारद।

सर्वसिद्धिकरं रम्यं निर्दोषं नातिविस्तरम् ॥ 3 ॥

\[पटमानादि\] 20-3

द्विहस्तं चतुरस्त्रं तु हस्तमात्रं तु वा पटम्।

कार्पासमथ वा क्षौमं नवं शुक्लमनाहतम् ॥ 3 ॥

\[पटस्य चित्रकरस्य च संस्कारः\] 20-4

प्रक्षाल्य बहुशोऽस्त्रेण चित्रज्ञं स्नाप्य वै द्विज।

दाहोत्पादनयुक्त्याऽथ सपटं संस्मरेच्च तं ॥ 4 ॥

\[आसनपदम्\]

संसूत्र्य कमलं तत्र अष्टपत्रं सकर्णिकम्।

\[गृहार्चामानम्\] 20-5

कर्णिकामध्यसंस्थं तु प्रोच्छायं द्वादशाङ्गुलम् ॥ 5 ॥

त्रिविंशत्यङ्गुलान्तं च बिम्बं लिख्यं सुलक्षणम्।

\[लक्ष्म्यादिपरिवारोपेतस्य ग्राह्यता\]

लक्ष्म्यादिपरिवाराढ्यं लोकेशास्त्रसमावृतम् ॥ 6 ॥

संगृह्याद्यजनार्थं तु

\[गृहादन्यत्र मानाधिक्यम्\] 20-6

तत्प्रमाणं द्विजोर्ध्वतः।

मानं कुर्याद्‌गृहाद्बाह्ये स्थाने प्रासादपूर्वके ॥ 7 ॥

\[गृहार्चासु लेख्यचित्रबिम्बस्य हस्ताधिकमानत्वेऽप्यदोषता\] 20-7

हस्ताधिकेऽपि च कृते चित्रबिम्बे गृहस्थिते।

न दोषः साधकानां तु दारुमृच्छैलजैर्विना ॥ 8 ॥

\[अथ बिम्बस्यावयवमानविधानम्\] 20-8

बिम्बमानं तु नवधा प्रोच्छ्रयात्संविभज्य च।

भागं भागं तु तं भूयो भजेद्द्वादशधा मुने ॥ 9 ॥

तदड्गुलं तु बिम्बस्य तेनाङ्गावयवास्ततः।

दर्शनीयाश्च गुरुणा शिल्पिकस्य समासतः ॥ 10 ॥

चिबुकाच्च ललाटान्तं स्याद्वक्रं द्वादशाङ्गुलम्।

ललाटादूर्ध्वतो विप्र त्र्यङ्गुलेनोन्नतं शिरः ॥ 11 ॥

द्वादशाड्गुलविस्तीर्णं त्रिगुणं परिणाहतः।

विस्तारद्व्यङ्गुलौ कर्णौ तन्मानद्विगुणोच्छ्रितम् ॥ 12 ॥

कनिष्ठाग्रसमं विद्धि रन्ध्रं श्रोत्रस्य चान्तरात्।

कर्णभागावधोर्ध्वस्थमानेनार्धाङ्गुलौ स्मृतौ ॥ 13 ॥

कर्णछिद्रात्तु वै बाह्ये कर्णमध्येऽङ्गुलोऽवटम्।

त्र्यङ्गुलं कर्णपाशाभ्यां व्यासो वा स्यादथेच्छया ॥ 14 ॥

भ्रूलता शशिलेखाय(खेव ?)आयामाच्चतुरङ्गुला।

अर्धाङ्गुलेन विस्तीर्णा मध्ये स्थूलाऽग्रतः कृशा ॥ 15 ॥

भ्रूसन्धिरङ्गुलसमो नासा तु चतुरङ्गुला।

द्व्यङ्गुलाच्चाग्रतः कार्या तिलपुष्पाकृतिर्यथा ॥ 16 ॥

नेत्राभ्यामन्तरं विद्धि द्व्यङ्गुलं नेत्रभूस्तथा।

दैर्घ्येण द्व्यङ्गुलं नेत्रं तदायामेन चाड्गुलम् ॥ 17 ॥

त्र्यंशेन तारकं मध्ये (1)ज्योतिस्तत्र्र्यं शसम्मितम्।

घ्राणाधश्चाङ्गुलेनैव पादहीनेन कल्पयेत् ॥ 18 ॥

(1. ज्योतिस्तु A.)

गोजिकां(?)मुनिशार्दूल एकांशेन ततोऽधरः।

उत्तराख्यो ह्यधस्थं तु प्रमाणेनाङ्गुलः स्मृतः ॥ 19 ॥

द्व्यङ्गुलं चिबुकं विप्र उच्छ्रायेण प्रकीर्तितम्।

विस्तारद्व्यङ्गुलं विद्धि सृव्किणी चतुरङ्गुले ॥ 20 ॥

ईषद्विहस्तमाने च कर्णपाल्योः परस्परम्।

कपोलमूर्ध्वे शशिवत्तन्मध्ये चतुरङ्गुलौ ॥ 21 ॥

मुखगण्डौ समौ कुर्यात्सुसंपूर्णौ मनोहरौ।

कर्णोच्छायस्त्र्यङ्गुलस्याद्विस्तारात्तच्च नारद ॥ 22 ॥

अष्टाङ्गुलञ्च परिधेस्त्रिगुणं परिकीर्तितम्।

कण्ठादधः स्थितं वक्षो यावत्स्पन्दावधिं द्विज ॥ 23 ॥

उन्नतत्वेन विहितं सदैव द्वादशाङ्गुलम्।

द्विगुणं चैव विस्ताराद्व्यङ्गुलं स्तनमण्डलम् ॥ 24 ॥

एतयोश्चूचुके कुर्यादष्टमांशं स्वकाङ्गुलात्।

परस्परं च स्तनयोरन्तरं द्वादशाङ्गुलम् ॥ 25 ॥

अष्टाङ्गुलौ स्मृतौ चांसौ विस्तरेण महामते।

प्रोन्नतत्वेन वै कुर्यात्स्कन्धमूर्ध्वं षडङ्गुलम् ॥ 26 ॥

उच्छ्रायेण तु नाभ्यन्तं स्पन्दाद्वै द्वादशाङ्गुलम्।

परिधिं नाभिदेशस्य चत्वारोंऽशास्तु पञ्च वै ॥ 27 ॥

अङ्गुलं नाभिरन्ध्रं तु क्रमान्निम्नं द्विरङ्गुलम्।

कुर्यात्प्रदक्षिणावर्तं नाभिमेढ्रान्तरं मुने ॥ 28 ॥

उच्छ्रायेण तु संपाद्यं सुसमं द्वादशाङ्‌गुलम्।

नाभ्यावधेस्तदुदरं संपाद्यं चतुरङ्गुलम् ॥ 29 ॥

शेषं तत्कटिभूभागं विस्तारेणोदरं मुने।

द्विसप्ताङ्गुलमानं स्यात्परिधेस्त्रिगुणं हितत् ॥ 30 ॥

त्रिषट्‌काङ्गुलविस्तीर्णं कटिमानं विधीयते।

चतुः पञ्चाशदङ्गुल्यः परिधिस्तु कटेः स्मृतः ॥ 31 ॥

षट्‌त्रिंशाङ्गुलमानेन परिधिस्तु कटे स्मृतः(?)।

कुर्यात्प्रजननं विप्र उच्छ्रायेण षडङ्गुलम् ॥ 32 ॥

द्व्यङ्गुलेन तु विस्तीर्णं वृषणौ चतुरङ्गुलौ।

त्रिचतुर्मुष्क(?)संपूर्णौ उरुदण्डौ ततो द्विज ॥ 33 ॥

उच्छ्रायेण प्रकर्तव्यौ चतुर्विंशाङ्गुलौ समौ।

प्रथुमूलौ क्रमात्क्षामौ संलग्नौ गजपाणिवत् ॥ 34 ॥

विस्तारेणाथ वा कुर्यादूरुमूलं नवाङ्गुलम्।

षट्‌त्रिंशाङ्गुलमानं स्यादूरुमद्ये तु वष्टनम् ॥ 35 ॥

उरुभ्यामवसाने तु वेष्टितञ्चैकविंशतिः।

त्र्यङ्गुलं मुनिशार्दूल परितो जानुमण्डलम् ॥ 36 ॥

विस्तारेणोन्नतश्वापि जानुभ्यामथ मे शृणु।

द्विद्वादशेनाङ्गुलानां जङ्घोच्छ्राय इहोच्यते ॥ 37 ॥

षडङ्गुलेन विस्तीर्णं जङ्घामूलं प्रकीर्तितम्।

जङ्घामध्ये तयोर्नाहो ॥ 38 ॥

जङ्घावसाने विस्तारे ज्ञेयः पञ्चाङ्गुलो मुने।

तमेव त्रिगुणीकृत्य तस्यैव परिधिर्भवेत् ॥ 39 ॥

गुल्फादधस्त्र्यंगुलं स्यात्पदोच्छ्रायस्तु नारद।

तत्पर्ष्णिपृष्ठतो यावदङ्गुलाग्रं द्विजोत्तम ॥ 40 ॥

भवेत्पादस्तु दैर्घ्येण अङ्गुलानां द्विसप्तकम्।

षडङ्गुलेन विततः कूर्मपृष्ठोन्नतः क्रमात् ॥ 41 ॥

चतुरङ्गुलदैर्घ्येण अङ्गुष्ठं द्व्यङ्‌गुलं ततः।

त्रिगुणं वेष्टनं तस्य दैर्घ्यात्तत्पादतोऽधिका ॥ 42 ॥

पादप्रदेशिनी कार्या तत्समीपस्थिताङ्‌गुलिः।

अङ्‌गुष्ठस्य समा कार्या तत्पादोना त्वनामिका ॥ 43 ॥

अनामिकायाः पादेन हीना पादकनीयसी।

त्र्यंशेन विद्धि सर्वासां पर्वमानं तु नारद ॥ 44 ॥

पर्वार्धेन नखाः कार्या अर्धेन्दुसदृशाः शुभाः।

षट्‌त्रिंशदङ्गुलं मानं पृष्ठमंसावधि स्मृतम् ॥ 45 ॥

गोमुखं वा क्रमान्निम्नं यावद्विंशाङ्‌गुलं भवेत्।

मध्यप्रदेशाद्विततः पृष्ठवंशोन्नतः क्रमात् ॥ 46 ॥

सुश्लक्ष्णश्चाविभक्तश्च विभक्तश्च्च यथा मुने।

संमीलनं मीनयुक्तं वक्षा पञ्चाङ्गुला स्मृता ॥ 47 ॥

सुवर्त्तुलौ स्फिजौ कार्यौ विस्तारात्षोडशाङ्गुलौ।

सुविभक्ते च पीने च करिकुम्भोपमे शुभे ॥ 48 ॥

अधस्तात् स्कन्धशीर्षस्य बाहुः स्याद्द्वादशाङ्गुलः।

अष्टादशाङ्गुलं विद्धि उपबाहुं द्विजोत्तम ॥ 49 ॥

मणिबन्धप्रदेशस्तु तत्र त्र्यङ्‌गुल उच्यते।

मध्यमाङ्गुलिपर्यन्तं मणिबन्धावसानतः ॥ 50 ॥

द्वादशाङ्गुलमानं तु स्कन्धं स्यात्परिवर्त्तुलम्।

चतुरङ्गुलविस्तीर्णं परिधेस्त्रिगुणं स्मृतम् ॥ 51 ॥

मूलतश्चोपबाहुर्वै पञ्चाङ्गुलमुदाहृतम्।

त्रिगुणं च तथा नाहं तं क्रमाद्ध्रासयेन्मुने ॥ 52 ॥

गोपुच्छसदृशाकृत्या तथा स्यात्र्यङ्गुलं मुने।

मणिबन्धप्रदेशस्तु विस्तारेण च वेष्टनात् ॥ 53 ॥

नवाङ्गुलप्रमाणेन पाणेर्मानमतः शृणु।

मणेरङ्गुलिमूलान्तं विद्धि सप्ताङ्गुलं सदा ॥ 54 ॥

पञ्चाङ्गुलप्रमाणेन तिर्यग्विस्तरमुच्यते।

निम्नं करतलं कुर्याच्छुभरेखाविभूषितम् ॥ 55 ॥

तत्र मद्याङ्गुलिं चिद्धि विप्र पञ्चाङ्गुलं तु वा।

तस्या द्वे पार्श्वतोऽङ्गुल्यावूने त्वर्धाङ्गुलेन वै ॥ 56 ॥

तत्पञ्चमांशहीनां च नित्यं कुर्यात्कनीयसीम्।

सार्धत्र्यङ्गुलमङ्गुष्ठं द्विपर्व परिकीर्तितम् ॥ 57 ॥

त्रिपर्वाङ्गुलयः शेषाः पर्वार्धेन नखाः स्मृताः।

गोपुच्छसदृशः कार्या अङ्गुल्योऽङ्गुलमानतः ॥ 58 ॥

पादहीना कनिष्ठा स्यात्सपादश्चाङ्गुलोङ्गुलाः(?)।

स्वकप्रमाणविस्तारात्रिगुणं विद्धि वेष्टनम् ॥ 59 ॥

कूर्मपृष्ठनखाः सर्वे अग्रतश्चार्धचन्द्रवत्।

लिङ्गाकृतिं (?) मूलदेशान्मानमेषामनिश्चितम् ॥ 60 ॥

सलोमदन्तकेशानां मानं शोभाविकल्पितम्।

केशैरलकजालं तु ललाटोपरि शोभितमू ॥ 61 ॥

ललाटोर्ध्वाङ्गुलच्छादि कुर्यात्रिवलिसंयुतम्।

मनोहरा ह्यवयवाः सर्वे कार्याः सुलक्षणाः ॥ 62 ॥

समानविषमा विप्र सक्तासक्ता विशेषतः।

मानेनानेन वै कुर्यात् बिम्बं विप्र सुलक्षणम् ॥ 63 ॥

शतमष्टोत्तरं पूर्णमङ्गुलानां स्वकाङ्गुलैः।

उच्छ्रायेण द्विजश्रेष्ठ मूर्ध्नः पादतलावधि ॥ 64 ॥

हारनूपुरकेयूरमेखलामौलिशोभितम्।

पीनाङ्गमध्यदेशाच्च समानवलिशोभितम् ॥ 65 ॥

शेषं ध्यानोदितं सर्वमुक्तानुक्तं प्रकल्पयेत्।

\[अथ बिम्बद्रव्यविधानम्\] 20-9

कुर्यादनेन मानेन सौवर्णं वाथ राजतम् ॥ 66 ॥

बिम्बमाराधनार्तं तु आरकूटमयं तु वा।

शिलामृद्दारुजं वाऽथ यथा संभवतो मुने ॥ 67 ॥

\[सिद्ध्यमिकांक्षिणां गृहे शैलजादिप्रतिषेधः\] 20-10

सम्भवे सति यः कुर्याच्छैलमृद्दारुजं गृहे।

चिरेण सिद्धयस्तस्य प्रवर्तन्ते महामते ॥ 68 ॥

निर्विघ्नेन भवेन्मोक्षो ह्यतस्सिध्यभिकांक्षिभिः।

न कार्यं शैलजं गेहे दारुजं वाथ मृण्मयम् ॥ 69 ॥

\[अथ पीठमानम्\] 20-11

बिम्बमानाद्यथा पीठं कुर्याद्देवस्य तच्छृणु।

\[तत्र पीठद्वैविध्यम्\] 20-12

चतुरश्रं तु तद्विद्धि चरुरश्रायतं तथा ॥ 70 ॥

\[चतुरश्रपीठलक्षणम्\] 20-13

बिम्बोच्छ्रायसमं पीठं परितश्चैव विस्तृतम्।

तदर्धेनोच्छ्रितं कुर्यादेतत्सामान्यलक्षणम् ॥ 71 ॥

चतुरश्रस्य पीठस्य कथितं च महामुने।

\[चतुरश्रायतपीठलक्षणम्\] 20-14

चतुरश्रायतस्याथ प्रमाणमवधारय ॥ 72 ॥

बिम्बार्धेन तु विस्तीर्णं तत्प्रमाणेन चोन्नतम्।

समं देवस्य दैर्घ्येण चतुरश्रायतं तु तत् ॥ 73 ॥

कुर्यात्तुङ्गालयस्थानां देवतानां सदैवहि।

\[चलार्चायागृहार्चायाश्च पीठमानम्\] 20-15

चलानां वेश्मसंस्थानां बिम्बानां पीठमन्यथा ॥ 74 ॥

कुर्थात्स्कन्धसमं दैर्घ्यात् स्तनमानान्वितं तुवा।

आपादाज्जानुपर्यन्तं विस्तारेणोच्छ्रयेण च ॥ 75 ॥

ऊ(तदू?)र्ध्वेनाथ वा कुर्यात् विस्तारं चापिचोन्नतिम्।

उक्तोन्नतेर्वा विप्रेन्द्र स्यादर्धेन तु विस्तृतिः ॥ 76 ॥

तच्चतुर्भागहीनं तु त्रिभागं चार्धमेव वा।

तुङ्गत्वं विहितं पीठे चलबिम्बस्य सर्वदा ॥ 77 ॥

धातुद्रव्यस्य चाभावात्स्थिराणामेवमेवहि।

\[अथोपपीठलक्षणम्\] 20-16

कृत्वा तु तदधः कुर्यादुपपीठं प्रमाणतः ॥ 78 ॥

त्रिभागेनाथ पीठस्य प्रणालं मध्यतो भवेत्।

तन्मानेन तु तद्दीर्घं स्वमानादग्रतः पुनः ॥ 79 ॥

त्र्यंशमानेन विस्तीर्णं तस्यापि त्र्यंशमन्तरात्।

खातव्यमग्रतो मूलात्तत्कुर्यान्मकराननम् ॥ 80 ॥

वराहकूर्मवक्त्रं वा सुश्लक्ष्णमथ केवलम्।

उच्छ्रायं नवधा युंज्याच्चतुरश्रं तु मण्डलम् ॥ 81 ॥

भागद्वयेन भूस्पर्शं कुर्याज्जान्वंघ्रिसंज्ञितम्।

घण्टा(टा ?)कारं तदूर्ध्वे तु वृत्तं भागद्वयोन्नतम् ॥ 82 ॥

वृत्तोपरि ततः कुर्यात्कण्ठभागद्वयोच्छ्रितम्।

तं च भागेन भागेन परितः संप्रवेशयेत् ॥ 83 ॥

अर्धभागेन निष्क्रान्तामेकांशेन तदर्ध्वतः।

कुर्याद्वै मेखलां विप्र भागेनार्धेन कुम्भवत् ॥ 84 ॥

सार्धेनोपरि भागेन चतुरश्रां तु मेखलाम्।

जलाधारः सविज्ञेयो द्विगुणञ्चोर्ध्वविस्तृतम्(तः ?) ॥ 85 ॥

तल्यंशेन तुलापीठं निम्नखातेन खातयेत्।

तदूर्ध्वे कमलं कुर्यान्नातिनिम्नं च नोन्नतम् ॥ 86 ॥

देवतास्तत्र कर्तव्या दलस्थाः पूर्वचोदिताः।

तासां वा पूजनार्थं तु केवलं विततच्छ्रदम् ॥ 87 ॥

पीठोच्छ्रायात्तु पादेन तदूर्ध्वे कमलोच्छितम्।

संभवे सति वै भिन्ना(न्न?)मभिन्नां(न्नं?) सत्यसंभवे ॥ 88 ॥

\[बिम्बपीठयोः सजातीयविजातीयद्रव्यत्वविकल्पः\] 20-17

सजातीयं हि यत्पीठं बिम्बस्य मुनिसत्तम।

तदनन्तफलं विद्धि क्षेमारोग्यसुभिक्षदम् ॥ 89 ॥

बिम्बेन सह यत्पीठं भिन्नं तच्छोभनं भवेत्।

मोक्षदं कीर्त्तिदं चापि दद्यात्परिमितं फलम् ॥ 90 ॥

राजनं(तं?) हेमबिम्बस्य पीठं भवति शोभनम्।

ताम्रजं राजतस्योक्तमीरितं तस्य शैलजम् ॥ 91 ॥

शैलजं शैलजस्योक्तं दारुजस्यापि दारुजम्।

मृण्मयस्य च दारूक्तं शैलजं दारुजस्य च ॥ 92 ॥

\[अथ प्रासादोपपीठः\] 20-18

चातुर्भागेन वै गर्भाद्भित्तिमानं विधीयते।

गर्भमानात्सभित्तीकात्प्रासादस्य तु नारद ॥ 93 ॥

पादहीनं पुरा पीठं वृत्तं वा चतुरश्रकम्।

अर्घन्यूनं तु वै कुर्यात्संक्षिप्तं वा सुसम्मितम् ॥ 94 ॥

सोपानपदवीयुक्तं चतुर्दिक्षु तथा मुने।

एवमेव समं पीठं संपाद्यादौ विचिन्त्य वा ॥ 95 ॥

\[अथ प्रासादलक्षणम्\] 20-19

प्रासादं च तथा कुर्यात्तस्य लक्षणमुच्यते।

\[तत्र प्रासादपीठः\]

देवमानात्पुरा विप्र पीठमानाद्विचिन्तयेत् ॥ 96 ॥

पीठं दैर्घ्येण वै कुर्यात्प्रासादस्य समन्ततः।

गर्भद्विगुणविस्तीर्णं गर्भागारं त(य?)थाविधम् ॥ 97 ॥

सिद्धविद्याधराकीर्णं देवद्विजनृपान्वितम्।

उद्यानबूधराम्भोघिसंभवैः परिभूषितम् ॥ 98 ॥

गजाश्वनृपसिह्माद्यैर्मृगयूथैश्च शोभितम्।

तस्मिन्पीठोपरि शुभं प्रासादं परिकल्पयेत् ॥ 99 ॥

\[प्रासादे भेदाः\] 20-20

चतुरश्रं चतुर्द्वारं वृत्तमष्टाश्रमेव वा।

एकद्वारं विचित्रं वा यथाभिमतदिग्गतम् ॥ 100 ॥

प्रागुक्तात्क्षेत्रमानाद्वै तत्सार्धं च(द्वि?) गुणोन्नतम्।

\[प्रासादपीठरचनाविधानम्\] 20-21

कृत्वा प्रासादपादार्धमंशकं भित्तिसम्मितम् ॥ 101 ॥

दत्वा तस्मिंस्ततः कुर्यात्पीठोक्ता(क्तां?)रचना(नां?)मुने।

\[प्रासादजङ्घा\] 20-22

गर्भोक्तोन्नतिमानेन जङ्‌घामुद्धृत्य यत्नतः ॥ 102 ॥

स्तम्भाष्टकसमोपेतां प्रागुक्तरचनान्विताम्।

नानापत्रलताकीर्णां पुष्पस्तवकभूषिताम् ॥ 103 ॥

\[जङ्‌घोर्ध्वरचना\] 20-23

ततः शिष्टं तु शिखरं संविभज्य त्रिपञ्चधा।

जङ्घोर्ध्वरचना कार्या एकांशेन महामते ॥ 104 ॥

सद्गृहाणि विमानानि देवतायतनानि च।

नानारूपाणि वै तत्र चतुर्दिक्षु प्रकल्पयेत् ॥ 105 ॥

\[अथ भूमिकापञ्चकविधानम्\] 20-24

भागत्रिदशकेनाथ कुर्याद्वै भूमिकागणम्।

सङ्कोचमुन्नतिं तासां रचनामवधारय ॥ 106 ॥

एकीकृत्य पुरा सर्वभूमिकाभागसञ्चयम्।

भु(भ?)ञ्जन्नवतिभिर्भागैस्समैरेकाधिकैर्मुने ॥ 107 ॥

त्रयोदशभिरड्गैस्तु कपोतोपरि भूमिका।

एकापायेन तन्मानादूर्ध्वान्तं ह्रासयेत्क्रमात् ॥ 108 ॥

भूमिर्वै मुनिशार्दूल यावदूर्ध्वं तु भूमिका।

भवत्येकेन चांशेन अनेन विधिना भवेत् ॥ 109 ॥

उच्छ्रायह्रासौ भूमीनां पार्श्वसङ्कोच उच्यते।

कपोतपालेरूर्ध्वात्तु परितः शिखरं भवेत् ॥ 110 ॥

सप्तविंशतिभिर्भागैरूर्ध्वसूत्रैस्समानतः।

कपोतपालेरर्वाक्तु भूमावेकांशमादितः ॥ 111 ॥

परितश्शोधयित्वा वै एकं चोपरि भूमिषुं।

एकैकमंशं संशोध्य यावदूर्ध्वं तु भूमिका ॥ 112 ॥

पञ्चधा भूमिकाः कुर्यात्क्रमाद्वै विषमांशतः।

एकस्मिन्मेखलास्तिस्रो भागे कार्याह्यघःस्थिते ॥ 113 ॥

कपोतवद्द्वितीयेऽस्मिन्भागे तु रजना भवेत्।

मेखलाद्वितयं कुर्यात्तृतीये च तदूर्ध्वतः ॥ 114 ॥

चतुर्थं रचयेत्पश्चात्कम्बुभिः चक्रपङ्कजैः।

एकैव मेखला कार्या ऊर्ध्वभागे तु पञ्चमे ॥ 115 ॥

मेखलापत्रपुष्पाद्यै रचनीयाऽथ वा द्विज।

सुश्लक्ष्णा केवला कार्या सुवृत्ता अश्रभूषिता ॥ 116 ॥

एवं तु सर्वभूमीनां कृत्वा तु रजनाः शुभाः।

ऊर्ध्वस्था ऊर्ध्वभूमौ तु भागः पञ्चदशो हि यः ॥ 117 ॥

\[अथामलसारकविधानम्\] 20-25

तेनोष्णीषसमायुक्तं कुर्यादमलसारकम्।

संविभज्य त्रिधा तद्वै उष्णीषं प्रथमेन वै ॥ 118 ॥

भूमिकाग्राच्च निष्क्रान्तमीषच्छादनवद्द्विज।

ऊर्ध्वात्तु भूमिकातुल्यः(ल्यं?)सुलक्ष्णं रचनोझ्झितम् ॥ 119 ॥

तदूर्ध्वं नवभिर्भागैः सुसमैः संविभज्य च।

भागेन मध्यतः कण्ठं(1) विस्तीर्णं परिकल्पयेत् ॥ 120 ॥

(1. कर्णं Y)

परितश्चार्धभागेन कण्ठं(2) तु परिवर्त्तुलम्।

कण्ठा(3)त्र्रितीयभागेन कुर्यात्तच्चापि चोन्नतम् ॥ 121 ॥

(2. कर्णं Y)

(3. कर्णा Y.)

तथाविधं तु कण्ठो(4)र्ध्वे कार्यं दण्डासनं शुभम्।

शुक्तिसंपुटरूपैस्तु शृङ्गैरमलसारकम् (?) ॥ 122 ॥

(4. कर्णा Y.)

\[अमलसारकस्योर्ध्वमाणे चक्रविधानम्\] 20-26

युक्तं कुर्याद्द्विजश्रेष्ठ चक्रं चाथ तदूर्घ्वतः।

ध्वजदण्डसमोपेतं द्वादशारं तु धातुजम् ॥ 123 ॥

एवंविधानि सूक्ष्माणि प्रासादानि च नारद।

कुर्याद्वै भूमिकोणेषु द्विपञ्चाशत्कसंख्यया ॥ 124 ॥

\[अथ प्रासादद्वारविधानम्\] 20-27

द्वारं द्वाराणि वा चास्य कुर्यान्मानयुतानि च।

सपीठात्प्रतिमानाच्च(मामानात्?)दशमांशेन चाधिकम् ॥ 125 ॥

उच्छ्रितं कल्पयेद्द्वारं उच्छ्रायार्धेन विस्तृतम्।

द्वारोच्ल्रायप्रमाणं तु विहीनेन तु कल्पयेत् ॥ 126 ॥

द्वारशाखाद्वयं चैव तदूर्ध्वाध उदुंबरौ।

नवशाखान्वितं कुर्याच्छाखायुग्ममुदुम्बरे ॥ 127 ॥

\[द्वाराग्रे मण्टपविधानम्\] 20-28

द्वाराग्रे मण्डपश्चात्र कार्यो द्वारत्रयान्वितः।

प्रासादक्षेत्रविस्तीर्णं चतुरश्रं समं ततः ॥ 128 ॥

कपोतभूमिपर्यन्तमुन्नतस्तत्र मध्यतः।

स्तम्भद्वादशकं दद्याद्भित्तिकाद्वादशान्वितम् ॥ 129 ॥

प्रासादमानयुक्त्या तु भित्तयः स्युश्च नारद।

एवं हि कौस्तुभं नाम कृत्वा प्रासादमुत्तमम् ॥ 130 ॥

तन्मध्ये संप्रतिष्ठाप्या मन्त्रमूर्तिः सनातना।

\[प्रतिष्ठाकालः\] 20-29

शुक्लपक्षतिथौ श्रेष्ठे सुशुभे च महाग्रहे ॥ 131 ॥

स्वानुकूले च नक्षत्रे शुद्धलग्ने स्थिते(रे?)तथा।

आषाढकार्तिके चैत्रे यत्र यत्र स्थिते रवौ ॥ 132 ॥

\[अधिवासमण्‍डप विधानम्\] 20-30

प्राग्वा ह्युदग्वा प्रासादात्त्रिंशद्धस्तैर्द्विजायतम्।

द्व्यधिकैर्मण्डपं कुर्याद(1)न्य(?)द्वादशभिः करैः ॥ 133 ॥

(1. \`चतुर्दशकराच्चैव यावत्त्रिंशत्करावधि' इति सात्वते प्रतिष्ठाविधिप्रकरणे 25-अ. श्लो. 5. दृश्यते, तत्समानार्थकतयाऽस्मिन् पाठः शोधनीयः प्रतिभाति।)

\[मण्डपमद्ये वेदिपञ्चककल्पनम्\] 20-31

स्यात्तुर्यास्रायतं मध्ये वेदीनां तत्र पञ्चकम्।

परितः पञ्चहस्तं च हस्ते हस्तेऽन्तरीकृतम् ॥ 134 ॥

प्रदक्षिणगणोपेतं वितानाद्यैश्च भूपितम्।

\[पञ्चानां वेदीनां विनियोगभेदः\] 20-32

वेद्यामुत्तरसंस्थायां कुर्यात्कृण्डं सलक्षणम् ॥ 135 ॥

होमोपकरणं सर्वं तत्रोपरि निवेश्यच।

ततोऽपरायां वेद्यां तु नेत्र उन्मील्य नारद ॥ 136 ॥

मण्डलं मध्यमायां तु वेद्यामप्येकपङ्कजम्।

प्रस्तार्य चित्रं शयनं चतुर्थ्यां मुनिसत्तम ॥ 137 ॥

स्नानकर्म ततः कुर्यात्पञ्चमाया तु दक्षिणे।

\[प्रतिष्ठाविधानोपक्रमः\] 20-33

एवं कृत्वा समानीय पीठं ब्रह्मशिलान्वितम् ॥ 138 ॥

जपमान्सतु वाराहं मन्त्रमस्त्रं च देशिकः।

भूमिष्ठे भद्रपीठे तु वेदिकायां निवेश्य च ॥ 139 ॥

आचार्यान्साधकान्वाथ चतुरः परिकल्प्य च।

वासुदेवादिभिर्मन्त्रैः कृतन्यासांस्तु पूजयेत् ॥ 140 ॥

वस्त्राद्यैः कर्मशालाश्च यायादस्त्रोदकेन तु।

बिम्बमाकारशुध्यर्थं स्नापयित्वा समन्ततः ॥ 141 ॥

उद्धृत्य मूर्तिपाद्यैस्तु शिल्पिभिर्वा रथस्थितम्।

समानीय ततो यत्नाज्जपन्वै नारसिह्मकम् ॥ 142 ॥

वस्त्रेणाच्छाद्य संस्थाप्य पिण्डिकोपरि साधकः।

चक्राभिमन्त्रितान्मूर्ध्नि दद्यात्सिद्धार्थकांस्ततः ॥ 143 ॥

कृत्वा स्नानं समाचम्य द्वारं संपूज्य पूर्ववत्।

संप्रविश्य च दिग्बन्धं कुर्यात्सिद्धार्थकाक्षतैः ॥ 144 ॥

शिष्यस्य दीक्षाविधिना प्रागुक्तं च समापयेत्।

बिम्बादिसर्वद्रव्याणामधिवासं यथास्थितम् ॥ 145 ॥

स्वार्थतो वा परार्थेन साधकः सुसमाहितः।

शिष्यवद्देवदेवस्य किं तु बिम्बं निवेदयेत् ॥ 146 ॥

भगवन्भूतभव्येश त्वय्येवाराधनाय च।

इदं बिम्बं करिष्यामि संस्तुत्य(1) रजनिक्षये ॥ 147 ॥

(1. संस्कृत्य A.)

\[शिल्पिदोषविनाशार्थस्नपनविधानम्\] 20-34

ततः स्नात्वा प्रभाते तु स्नापयेत्प्रतिमां मुने।

प्रथमं कर्मशालोत्थ दोषविध्वंसनाय च ॥ 148 ॥

(2)पञ्चविंश(ति?)त्तु कोष्ठानि कल्पयित्वा तु पूर्ववत्।

नृसिह्ममन्त्रजप्तेन केवलेनोदकेन च ॥ 149 ॥

(2. नृसिंहमन्त्रजप्तेनेत्यर्धस्यानन्तरं पञ्जविंशतीत्यस्य पाठः समुचितः प्रतिभाति।)

ततः प्रागादितो न्यस्य साधकः कलशाष्टकम्।

पूर्वं क्षीराम्बुना पूर्णमपरं शुद्धवारिणा ॥ 150 ॥

तृतीयं रत्नतोयेन होमतोयेन चापरम्।

गन्धसंमिश्रितं चान्यत्फलपुष्पोदकान्वितौ(3) ॥ 151 ॥

(3. न्वितम् Y.)

शालीबीजाम्भसा पूर्णमष्टमं परिकीर्तितम्।

सत्याद्यैः पञ्चभिर्मन्त्रैस्त्रिभिः सिंहादिकैः क्रमात् ॥ 152 ॥

एकैकं सप्तधाऽऽमन्त्र्य प्रागादौ कलशं द्विज।

एकैकस्मिन्विनिक्षिप्य दर्भमृद्गोमयांस्तिलान् ॥ 153 ॥

ततस्तेषां बहिर्न्यस्य तथादिक्कलशाष्टकम्।

धात्रीफलोदकं पूर्वे पथ्यातोयं ततो परे ॥ 154 ॥

गलूचिक्वाथमन्यस्मिन्विभीतकजलं परे।

कुमारिक्वाधितं तोयं व्याघ्रीसलिलमेव च ॥ 155 ॥

नागरोदकमन्यस्मिन्तथाऽन्यस्मिन्मधूदकम्।

एतानि चक्रमन्त्रेण हृदाद्येनाभिमन्त्र्य च ॥ 156 ॥

पूर्वोक्तैरथ गायत्र्या कलशैः स्नापयेत्क्रमात्।

द्वितीयावरणस्थैस्तु उपचारा हृदा मुने ॥ 157 ॥

केवलेनोदकेनाथ अस्त्रजप्तेन सेचयेत्।

शिल्पिदोषविनाशार्थं स्नानमेतदुदाहृतम् ॥ 158 ॥

\[अधिवासस्नपनार्थकलशस्थापनाविधानम्\] 20-35

विलिख्य तत्र चैशान्यां कमलं षोडशच्छदम्।

कर्णिकोपरि संस्थाप्य कलशानां चतुष्ट्यम् ॥ 159 ॥

पूर्वपत्रात्समारभ्य यावदीशानगोचरम्।

षोडशान्यान्प्रतिष्ठाप्य तथैव कलशान्मुने ॥ 160 ॥

परिधाय ततो विप्र वाससी अधरोत्तरे।

\[अथ नेत्रोन्मीलनविधानम्\] 20-36

द्वितीयवेद्यामूर्ध्वे तु शयनं परिकल्प्य च ॥ 161 ॥

तत्र पूर्वशिरस्कं च बिम्बं प्रस्वापयेद्द्विज।

स्वयं शलाकां सौवर्णीं ग्रहीत्वाऽस्त्राभिमन्त्रिताम् ॥ 162 ॥

उल्लिखेत्साधको नेत्रे नेत्रमन्त्रेण नारद।

स्नातः शुद्धाम्बरधरस्त्वाचार्येणावलोकितः ॥ 163 ॥

अस्त्रमन्त्रितशस्त्रेण शिल्पी प्रकटतां नयेत्।

पीठिका तु यदग्रे स्याद्ब्रह्मपाषाणसंयुता ॥ 164 ॥

भद्रपीठे समारोप्य तथा बिम्बं तु सुस्थिरे।

आधारादिक्रमोपेते सदा लब्धे सुपूजिते ॥ 165 ॥

निरीक्षेत ततो बिम्बं प्रदीप्तं ज्ञानचक्षुषा।

ताडयेदस्त्रपुष्पेण कवचेनावकुण्ठ्य च ॥ 166 ॥

\[नेत्रोन्मीलनाङ्गभूतलघुस्नपनम्\] 20-37

हृदा वै पञ्चगव्येन ततश्चैव मृदम्बुना।

सर्वौषध्युदकेनैव केवलेनाम्मसाऽथ वै ॥ 167 ॥

संमृज्य वाससा चैव सुसितेनाहतेन च।

\[कौतुकविसर्जनम्\]

कौतुकं मोचयेत्पश्चात् चक्रमन्त्रेण मन्त्रवित् ॥ 168 ॥

दत्वा शिरसि चार्घ्यं तु पुष्पोदकसमन्वितम्।

संशोध्य धारणाभिस्तु ध्यात्वा तीक्ष्मांशुबिम्बवत् ॥ 169 ॥

संहृत्य हृदि निक्षिप्य बहिस्थं स्नापयेत्ततः।

\[अधिवासस्नपनविधानम्\] 20-38

पूजितैर्मन्त्रितैः शुद्धैः कलशैर्द्रव्यपूरितैः ॥ 170 ॥

चन्दनार्घ्यफलोपेतैर्वृक्षपल्लवशोभितैः।

दर्भच्छदधरैः पट्टस्रग्ग्न्धपरिभूषितैः ॥ 171 ॥

हृद्यैः षोडशभिर्विप्र तत्रैवेशानदिक्‌स्थितैः।

\[स्नपनकलशेषु पूरणीयद्रव्याणि\] 20-39

प्रथमं पञ्चगव्येन केवलेन तु पूरयेत् ॥ 172 ॥

गोमूत्रेण द्वितीयं तु तृतीयं गोमयाम्बुना।

त्रेताग्निभूतिना विप्र च (तु?)र्थं सोदकेन तु ॥ 173 ॥

गजगोवृषभशृङ्गवल्मीकाख्य (कोत्थ?) मृदा परम्।

शालिक्षेत्रान्नदीमध्यात्पद्मषण्डाच्च पर्वतात् ॥ 174 ॥

मृद्भिः षष्ठं तु कलशं पूरणीयं ततो द्विज।

सप्तमं सर्षपाम्भोभिः सर्वौषधिभिरष्टमम् ॥ 175 ॥

क्षीरेण नवमं विद्धि दध्ना दशममुच्यते।

घृतेन चैकादशकं मधुना द्वादशं द्विज ॥ 176 ॥

सर्वैस्त्रयोदशं बीजैः फलैस्सर्वैश्चतुर्दशम्।

समस्तधान्यैरपरं सर्वगन्धैस्तु षोडशम् ॥ 177 ॥

हृदाऽभिमन्त्रितं कृत्वा एकैकं कलशं पुरा।

स्नपयेन्मूलमन्त्रेण एकैकेन ततः क्रमात् ॥ 178 ॥

उदकान्तरितेनैव सार्घ्येण मुनिसत्तम।

मसूरमाषगोधूमचूर्णैरथ विमृज्य च ॥ 179 ॥

\[बिम्बे मन्त्रन्यासविधानम्\] 20-40

प्रक्षाल्य चार्च्य शिरसा मूर्तिमन्त्रं न्यसेत्ततः।

मूर्ध्नि वक्त्रेऽसयोः कर्णे हृदि नाभौ तु पृष्ठतः ॥ 180 ॥

कटिमूले तथोर्वोश्च जानौ गुल्फे च पादयोः।

शेषं मन्त्रगणं प्राग्वद्धस्तन्यासं विना न्यसेत् ॥ 181 ॥

\[सकलीकरणादि विधानम्\] 20-41

सकलीकरणं कुर्यान्निष्कलीकरणं तथा।

ततश्चोभयरूपात्मा(पत्वं?) सर्वं पूर्वोक्तवद्द्विज ॥ 182 ॥

\[कर्णिकास्थितैः कलशैः स्नपनम्\] 20-42

सत्यादिमन्त्रैः संस्नाप्य कलशैः कर्णिकास्थितैः।

पुष्पोदकेन प्रथमं गन्धस्वर्णोदकेन तु ॥ 183 ॥

सर्वरत्नोदकेनाथ मार्जयेदथ वाससा।

\[अथार्घ्यसमर्पणप्रभृतिविज्ञापनान्तमभ्यर्चनम्\] 20-43

मूलमन्त्राभिजप्तं तु दत्वाऽर्घ्यं मूर्ध्नि नारद ॥ 184 ॥

समालभ्य ततो बिम्बं चन्दनाद्यैर्विलेपनैः।

वाससी परिधायाथ अलङ्कृत्य यथाविधि ॥ 185 ॥

किरीटनूपुराद्यैश्च दिव्यैराभरणैर्मुने।

सुपुष्पधूपदीपादिमधुपर्केण चार्चयेत् ॥ 186 ॥

नैवेद्यैर्विविधैश्चाथ मात्राताम्बूलदर्पणैः।

मुद्रां बध्वा प्रणम्याथ विज्ञाप्य परमेश्वरम् ॥ 187 ॥

\[अथ बिंबसहिते पीठे समस्ताध्वमयत्वध्यानम्\] 20-44

विधिनाऽनेन संपूज्य पीठं ब्रह्मशिलान्वितम्।

स्नापितं सह बिम्बेन यत्पुरा मुनिसत्तम ॥ 188 ॥

समस्ताध्वमयीं ध्यायेत्पीठिकां विग्रहान्विताम्।

\[पीठे आधारशक्त्यादिध्यानम्\] 20-45

आधारशक्तिभूतान्तं स्मरेद्ब्रह्मशिलान्वितम् ॥ 189 ॥

\[पीठस्याच्छादनम्\] 20-46

शिलां सपिण्डिकां पश्चादाच्छाद्य शुभवाससा।

\[अथ नीराजनम्\] 20-47

निवेद्याचमनं चार्घ्यं कुर्यान्नीराजनं ततः ॥ 190 ॥

\[अथ रथयात्राविधानम्\] 20-48

पुण्याहजयघोषेण वेदध्वनियुतेन च।

शङ्खवादित्रनिर्घोषपटहैर्गीतिभिस्सह ॥ 191 ॥

सुशुभैरतुलैर्विप्र समारोप्याचलं यथा(रथे?)।

ततः प्रदक्षणीकृत्य ग्रामं प्रासादपूर्वकम् ॥ 192 ॥

तं रथं रथमार्गेण राजवेश्म प्रवेशयेत्।

भक्त्याऽर्घ्यपाद्ये दत्वादौ द्वाराग्रस्थस्य वै ततः ॥ 193 ॥

\[अथ शयनाधिवासविधानम्\] 20-49

श्वोभूतायां चतुर्थायां कुर्यात्स्वस्तिकमण्डलम्।

रजसा वाऽथ कुसुमैः चतुर्वर्णैर्महोज्वलैः ॥ 194 ॥

तत्र दर्भस्तरं दत्वालाजादीन्मध्यतः क्षिपेत्।

सखट्ठालिप्तकां(?) न्यस्य सर्वोपकरणान्वितम् ॥ 195 ॥

पीठन्यासक्रमेणाथ मूर्ध्नो देशेऽथ नारद।

पूर्वलक्षणसंयुक्तं पूजितं कलशं न्यसेत् ॥ 196 ॥

तस्मिन्निद्रां तथा रात्रिमनन्तं पूजयेच्छ्रियम्।

ततः पीठस्थितं देवमवतार्य शनैः शनैः ॥ 197 ॥

शय्यायामुपरि न्यस्य प्राक्‌शिरो हृदयेन तु।

वर्मणाऽऽच्छादनपटं दत्वा धूपादिवासितम् ॥ 198 ॥

मूलेन शयनस्थस्य कुर्यादाप्यायनं ततः।

वैभवं देवताचक्रं व्यूहाख्यं तदनन्तरम् ॥ 199 ॥

सूक्ष्मं चापि मुनिश्रेष्ठ पादयेर्हृदि मूर्धनि।

प्रपूज्य पुष्पधूपार्व्यमुद्राभिः प्रणमेदथ ॥ 200 ॥

\[स्नपननेत्रोन्मीलनादितत्तत्क्तियाङ्गभूतहोमविधानम्\] 20-50

गत्वा कुण्डसमीपं तु व्यापारेष्वखिलेषु च।

होमं कुर्याद्यथाशक्ति तिलाज्यैः शतपूर्वकम् ॥ 201 ॥

स्मृत्वैकैकं तु वै कर्म कर्ता मन्त्रोद्नितेन च।

हृन्मन्त्रेण समूलेन दत्वा पूर्णाहुतिं ततः ॥ 202 ॥

आप्रभाताच्च तत्कालं कर्मणां पूरणाय च।

\[शान्त्युदकेन बिम्बशिरसि प्रोक्षणम्\] 20-51

ततः शान्त्युदकं मूर्ध्नि होमान्ते स्वात्मनो(?)द्विज ॥ 203 ॥

दत्वाऽथ बिम्बशिरसि मूलेनाष्टकमेव तत्।

\[कर्ममन्त्राणां जपो बलिदानं च\] 20-52

जपं च कर्ममन्त्राणां यथाशक्ति समाचरेत् ॥ 204 ॥

भूतानां बलिदानं च कृत्वाऽस्त्रेण तु पूर्ववत्।

\[चतुर्दिक्षु होमः\] 20-53

प्रासादस्य चतुर्दिक्षु कुण्डेषु सुशुभेषु च ॥ 205 ॥

मण्डपस्याथवा कुर्याद्धोमं प्रागादि मूर्तिपः।

स्वैस्वैर्मन्त्रैः सहस्रं तु शतं वाऽष्टाधिकं मुने ॥ 206 ॥

(1)तैश्च शान्त्युदकं मूर्ध्नि बिम्बे वै दापयेद्गुरुः।

(1. तैः---मूर्तिपैः)

\[अथ ध्यानाधिवासनम्\] 20-54

अथाधिवासनं कुर्याद्विधिदृष्टेन कर्मणा ॥ 207 ॥

ध्यानाख्यं निष्कलं शुद्धं येन सन्निहितः सदा।

मन्त्रोह्यर्चागतो विप्र स्यात्पटस्थोऽथवा पुनः ॥ 208 ॥

न चोपसंहृतो यावद्गुरुणा तच्ववेदिना।

प्राक्सर्वमुपसंहृत्य संहारक्रमयोगतः ॥ 209 ॥

स्वरूपे(ऽ)विकृते शुद्धे गुरुरास्ते च नारद।

स्वहृद्रश्मिमये पद्भे स्थितिं कृत्वा पुराऽत्मनः ॥ 210 ॥

एवमेवाविनाशां च निरस्तावयवामथ।

बोधिविज्ञानदेहं च बिम्बं सम्भाव्य वै तथा ॥ 211 ॥

द्वौ सुषुम्नात्मकौ मार्गौ प्रज्वलद्भास्वराकृती।

हृत्पद्मगोलकापूर्वमेकैकं तौ व्यवस्थितौ ॥ 212 ॥

मणिप्रभेवचोद्बुद्धौ (र्ध्वाधो ?) व्यापकत्वेन संस्थितौ।

यथाऽत्मनि तथा देवे यथा देवे तथाऽत्मनि ॥ 213 ॥

विभाव्य च ततो यायाद्दक्षिणेन पथा मुने।

स्वदेहाद्धृदयं दे(दै?)वं वाममार्गेण संविशेत् ॥ 214 ॥

यथात्मात्महृदये ह्यनुभूतो ह्यनूपमः।

तदा तद्धृदयान्तस्थं स्मरेद्विज्ञानगोलकम् ॥ 215 ॥

दृष्ट्वा स्वरस्मिखचितमानन्दापूरितं महत्।

गमागमैकनिष्ठं तु शक्तौ ब्रह्मण्यथात्मनि ॥ 216 ॥

देवदेहस्थितेनैव विज्ञानेन सहैकता।

निष्पाद्या यावदस्पन्दकालमानं स्वदेहगम् ॥ 217 ॥

पदं यदात्मना विप्र केवलेनानुभूयते।

स्पन्दप्रवर्तितेनाथ कालेनैकात्मना द्विधा ॥ 218 ॥

कृत्वाऽऽत्मनि तथा देवे निष्क्रामेदथ साधकः।

देवदक्षिणमार्गेण विशेद्वामेन चात्मनः ॥ 219 ॥

हृदयं भासुराकारं जन्मा(ज्ञाना ?)मृतपरिप्लुतम्।

योगोऽयं मुनिशार्दूल बिम्बस्य द्रव्यजस्य च(?) ॥ 220 ॥

आपादान्मर्धपर्यन्तं नाडीबृन्दस्य व्यञ्जकम्(कः ?)।

\[ईश्वरसन्धानम्\] 20-55

येन सर्वेशता विप्र बिम्बस्यास्य प्रजायते ॥ 221 ॥

तं योगमधुना वच्मि एकाग्रमवधारय।

हृत्पुण्डरीकमध्यस्थः साधको वृत्तिवर्जितः ॥ 222 ॥

स्वमन्त्रोच्चारयोगेन प्राग्वत्पदमनामयम्।

यायादूर्ध्वं प्रवाहेण तावद्भूयः प्रवर्तते ॥ 223 ॥

(1)अनिच्छन्नव्यथोऽक्षुब्धः स्वेच्छया क्षोभमेति च।

यथाऽऽसन्नतरो दीपो ह्यकम्पः कम्पमेति च ॥ 224 ॥

(1. अग्निच्चन्नो C.L.)

कोशकारो यथा तन्तुं गृहीत्वा संप्रवर्तते।

विज्ञानशक्तिमालम्ब्य एवं भूयो हृदम्बुजम् ॥ 225 ॥

स्वकीयं माययाऽऽचार्यः पूर्ववत्संविशेत्ततः।

देवस्य हृदयाम्भोजं विलोक्य सह तेन वै ॥ 226 ॥

भावयित्वाऽथ विज्ञानं बोधशक्त्या ततो व्रजेत्।

तद्द्वादशान्तमागत्य ज्ञेयाख्यं नच नान्तरम् ॥ 227 ॥

तत्पदात्पूर्वयुक्त्याऽथ दैवं हृदयमाश्रयेत्।

ततो वै देवहृदयात्प्रविश्य हृदयं स्वकम् ॥ 228 ॥

सह मार्गेण हृदयादेत्य स्वं नेत्रगोलकम्।

एवं देवेऽनुसन्धाय निरीक्ष्य च परस्परम् ॥ 229 ॥

देवालोकेन चात्मानमनुसिद्धिं च संस्मरेत्।

आत्मालोकेन देवेशं भिन्नं सर्वत्र भावयेत् ॥ 230 ॥

एतदीश्वरसन्धानं भिन्नमेकान्तलक्षणम्।

सर्वैश्वर्यप्रदं विद्धि सर्वदा प्रतिमासु वै ॥ 231 ॥

\[शब्दानुसन्धानम्\] 20-56

अथशब्दानुसन्धानमनेकाद्भुतदर्शनम्।

वक्ष्यामि चैव मन्त्रात्मा बिम्बेनैकाङ्गतां व्रजेत् ॥ 232 ॥

निष्कम्पबोधसामानय्रूपो भूत्वा पुनःस्वयम्।

ये शब्दजनिता भावाः सूक्ष्मैः(क्ष्माः ?)सूक्ष्मतराखिलाः ॥ 233 ॥

(2)सामान्याबोधशब्देन तान्पश्येदेकतां गतान्।

सङ्कल्पपूर्वपूर्वोत्थशब्दमात्रेण वर्जितान् ॥ 234 ॥

(2. सामान्य A)

सचाभिमुखमायाति संकल्पादुत्थितस्य च।

शब्दरूपपदार्थस्य शब्दः स परमो द्विज ॥ 235 ॥

सङ्कल्पपदवीरूढः स्फुरत्यन्तस्थितः स्फुटम्।

पदार्थोपरि यः शब्दो मध्यमं विद्धि तं मुने ॥ 236 ॥

हृत्पद्मकर्णिकासंस्थः प्रयत्नपदवीषु च।

विज्ञानकरणोत्थासु यश्चाभिव्यक्तिमेति च ॥ 237 ॥

वाच्यवाचकरूपेण स शब्दः स्थूल उच्यते।

अतिस्थूलपरत्वेन स च वाग्विषये पुनः ॥ 238 ॥

दृश्यादृश्येपु भावेषु अभिव्यक्तिं प्रयाति च।

ततः स्थूलतरः शब्दो व्यवहारेऽखिलः स्थितः ॥ 239 ॥

तस्माच्छब्दमयो देह इति चेतसि वै पुरा।

निष्कम्पं साधकैः कृत्वा बिम्बं भाव्य तदात्मकम् ॥ 240 ॥

शब्दसंहारयोगेन स्वपिण्डं बिम्बसंयुतम्।

निष्कम्पबोधशब्दात्मा यो गुरुः सप्रपश्यति ॥ 241 ॥

पूर्वोक्तक्रमयोगेन शब्दब्रह्मात्मना (1)तु तम्।

पश्येत्परिणतं विप्र क्रमाद्बिम्बात्मना तु वै ॥ 242 ॥

(1. कृतम् Y)

तेन संस्थापितं बिम्बं भुक्तिमुक्तिफलप्रदम्।

एवं शब्दानुसन्धानं कृत्वा बिम्बस्य नारद ॥ 243 ॥

\[अथ मन्त्रसन्धानम्\] 20-57

ततो वै मन्त्रसन्धानमारभेत प्रयत्नतः।

अशब्दभेदं शव्दात्म नित्योदितमनाहतम् ॥ 244 ॥

स्वहृत्पद्मस्थितं मन्त्रमुदितं नादसूत्रवत्।

निस्सृतं मध्यमार्गेण बिम्बान्तः संविशन् स्मरेत् ॥ 245 ॥

स्फुरत्तारकरूपं च मन्त्रैर्व्याप्तं तथाऽखिलैः।

मन्त्रात्मानं जगन्नाथं बिम्बं तत्पद्ममद्यगम् ॥ 246 ॥

संस्मरेत्सृष्टिसंहारौ कुर्वन्तं साधकोत्तमः।

परः सएव बोद्धव्यः सुसूक्ष्मः स च निष्कलः ॥ 247 ॥

सकलं निष्कलं चैव बोद्धव्यमुभयात्मकम्।

\[भगवतो निद्रानुसन्धानप्रकारः\]

विज्ञानरजनीमध्ये ज्ञेयं निद्रारसान्वितम् ॥ 248 ॥

\[अथ प्रबोधप्रकारानुसन्धानम्\]

तत्त्वग्रामप्रभातेऽथ सम्भोगदिवसोदये।

प्रबुद्धं संस्मरेद्देवमवतीर्णं परात्पदात् ॥ 249 ॥

\[बिम्बस्य पीठेन सहैकीकृतत्वभावनम्\]

सर्वाध्वभोगभूपीठं तेनाक्रान्तं च भावयेत्।

स्थितिराधारशक्तिर्वै विभोर्मन्त्रात्मकस्य च ॥ 250 ॥

तस्माद्ब्रह्मशिलापीठं बिम्बमेकीकृतं स्मरेत्।

\[अथ मन्त्रन्यासपूर्वकमभ्यर्चनम्\] 20-58

ध्यानाधिवासयोगेन पूजयेत्तदनन्तरम् ॥ 251 ॥

मन्त्रन्यासं पुरा कृत्वा त्रिधा पूर्वक्रमेण तु।

हस्तन्यासं विना विप्र लययुक्ततयाऽखिलम् ॥ 252 ॥

पाद्येनार्घ्येण पुष्पेण धपेन च विलेपनैः।

मधुपर्केण चान्नेन भक्ष्यैरुच्चावचैस्तथा ॥ 253 ॥

पवित्रैः पानकै हृद्यैस्तै रसालादिभिः फलैः।

मवुराम्बुरसैः सर्वैर्मूर्त्तैर्भोगैरनेकशः ॥ 254 ॥

समस्तधातुभिर्बीजैर्वाद्यैर्गेयैस्तथाऽखिलैः।

वसनच्छत्रवस्त्रैस्तु दर्पणाञ्जनवाहनैः ॥ 255 ॥

उपानट्‌पादुकाभ्यां च चामरैः पादपीठकैः।

प्रतिग्रहेण ताम्बूलैर्वासोभिर्ध्वजभूषणैः ॥ 256 ॥

उद्यानवेश्मप्रासादरचनारचितैः शुभैः।

शयनैरासनैः सर्वैः गृहोपकरणैस्तथा ॥ 257 ॥

पताकाभिर्वितानैश्च शस्त्रैश्शास्त्रैस्तथाऽखिलैः।

मात्रागोभिस्तथा ग्रामैः पशुभिः पक्षिभिस्तथा ॥ 258 ॥

अन्तर्मानैरनन्तैश्च संपूर्णैरप्यकृत्रिमैः।

वध्वा कामदुधां मुद्रां स्वमन्त्राभोगरूपिणीम् ॥ 259 ॥

भोगमन्त्रेण चैकैकं गायत्र्र्या विनिवेद्य च।

ततो जितंते स्तोतव्यो दत्वा धूपं मुहूर्मुहूः ॥ 260 ॥

\[पूर्वादिषु चतुर्षु दिक्षु पश्चिमाद्यभिमुखमवस्थितैर्ब्राह्मणैः क्रमादृगादिमन्त्रपठनम्\] 20-59

पूर्वे प्रत्यङ्‌मुखं कृत्वा आसनस्थं द्विजोत्तमम्।

पुष्पमाल्यैस्तथोष्णीषैर्भूषणैस्त्वङ्गुलीयकैः ॥ 261 ॥

ऋङ्‌मन्त्रान्पाठयेत्पूर्वं वीक्ष्यमाणमुदग्दिशम्।

यजुर्बृन्दं वैष्णवं यत्पाठयेद्देशिकस्तु तत् ॥ 262 ॥

गायेत्सामानि शुद्धानि सामज्ञः पश्चिमस्थितः।

भक्तश्चोदक्‌स्थितो ब्रूयाद्दक्षिणस्थो(णास्यो?) ह्यथर्वणम् ॥ 263 ॥

स्वशाखोक्तांस्तथा मन्त्रान् (1)ज्ञातलिङ्गानशेषतः।

एकैकं शिष्यवर्गेण वृतो याज्यक्रमेण तु ॥ 264 ॥

(1. ज्ञान Y.)

\[आप्ताद्यनुयायिभिः सह ईशादिविदिक्षु स्थितैः यत्यादिभिः एकायनीयशाखामन्त्रपठनम्\] 20-60

भगवद्भाविनो ये च (2)यतयः पाञ्चरात्रिकाः।

चतुर्भिराप्तैर्विप्राद्यैर्युक्तांस्त्वीशदिशि न्यसेत् ॥ 265 ॥

(2. यत्यादीनां लक्षणं द्वाविंशे पटले बोव्यम्)

एकान्तिनस्तथाऽऽप्तैश्च(ऽनाप्तैः?)युक्तानाग्नेयदिग्गतान्।

निवेश्य विप्र नैऋत्यां भक्तान्वैखानसैः(सान् ?)सह ॥ 266 ॥

चतुर्भिरञ्जलीकैस्तु ततो वायव्यगोचरे।

सारम्भिणस्सात्वतांश्च तत्काले भगवन्मयान् ॥ 267 ॥

चत्वारोऽथ चतुर्दिक्षु योज्याश्च शिखिनो मुने।

तेषां चैवानुयायित्वाच्चत्वारस्तु प्रवर्तिनः ॥ 268 ॥

ब्राह्मणाः क्षत्रिया वैश्याः शूद्राश्च मुनिसत्तम।

एकायनीयशाखोत्थान्मन्त्रान्परमपावनान् ॥ 269 ॥

पाठयेच्च यतीनाप्तान् पूर्वान्वै पाञ्चरात्रिकान्।

स्वानुष्ठानैः स्वकान्मन्त्रान्जपतः संशितव्रतान् ॥ 270 ॥

\[प्रागादिषु चतुर्षु दिक्षु गुर्वादीनां स्थितिः\] 20-61

प्रागादौ चोन्तरान्तं च चत्वारो (3)गुरुपूर्वकाः।

बहवः समयज्ञान्ताः द्वावेको वा स्वशक्तितः ॥ 271 ॥

(3. गुर्वादीनां लक्षणामष्टादशे पठले प्रोक्तम्.)

कृतन्यासास्तथा ध्यानमुद्रालङ्‌कृतपाणयः।

स्ववाससि स्वकां मुद्रां छन्नां कुर्युः परस्परम् ॥ 272 ॥

\[स्तोत्रपाठकानां बहिः स्थितः\] 20-62 ?

गीतनृत्तपरीश्चान्ये अग्रतः स्तोत्रपाठकाः।

वन्दिबृन्दयुता बाह्ये तथा दुन्दुभिवादिनः ॥ 273 ॥

प्रतिकर्म ततः कुर्याद्धोमं शक्त्या तु साधकः।

\[ब्रह्मशिलापीठयोस्तत्त्वसंशोधनादि\] 20-63

दीक्षाविधिक्रमेणैवं सकलां तत्त्वपद्धतिम् ॥ 274 ॥

संशोध्य परभावस्थ आचार्यः सुसमाहितः।

आधारशक्तिमन्त्रेण जुहुयाद्ब्रह्मसंज्ञितमाम् ॥ 275 ॥

सन्तर्प्य पीठिकां शक्त्याधारमन्त्रेण नारद।

लयात्मरूपी भगवानाज्येन बहुना ततः ॥ 276 ॥

\[शान्त्युदकप्रोक्षणम्\] 20-64

दद्याच्छान्त्युदकं मूर्ध्नि क्रमेणैव तु त्रिष्वपि।

मूलमन्त्रेण विधिवद्धृदयाद्रेचितेन तु ॥ 277 ॥

भगवन्तं कृते त्त्वेवं बिम्बस्थं श्रावयेद्गुरूः।

मनसा सुविशुद्धेन इमं मन्त्रमुपस्थितम् ॥ 278 ॥

\[सान्निघ्यप्रार्थनम्\] 20-65

त्वया सन्निहितेनात्र भवितव्यमथोक्षज।

मत्पूर्वाणां हि भक्तानां सिद्धिहेतोर्निरञ्जन ॥ 279 ॥

ततः स भगवान्मन्त्रप्रबुद्धः (1)कमलेक्षणः।

\[उत्थापनसंमुखीकरणादि\] 20-66

विम्बमुत्थाप्य तु ध्येय आचार्येण तु सम्मुखम् ॥ 280 ॥

(1. सकले A.)

कृत्वा तु पादपतनमष्टाङ्गेन तु साधकः।

\[लयभोगविधानेन यजनम्\] 20-67

अत्यौत्सुक्याच्च यागस्थमवतार्य यजेत्ततः । 281 ॥

लयभोगात्मना सम्यक् पूर्वोक्तविधिना ततः।

\[वह्निस्थस्य पूजनम्\] 20-68

तथा क्रमेण वह्निस्थं पूजयित्वा प्रतर्प्य च ॥ 282 ॥

\[शान्तिहोमविधानम्\] 20-69

चतुर्द्रव्यमयं होमं ततः साधक आचरेत्।

तत्त्वानां च समस्तानां विभवस्याखिलस्य च ॥ 283 ॥

व्यूहस्य सूक्ष्मसंज्ञस्य मन्त्रस्यानेकरूपिणः।

मन्त्रातिरिक्तशक्तेस्तु शक्तीशस्यायुतस्य च ॥ 284 ॥

एकसन्धानकरणं विन्यस्यापि(स्तानां ?) ततो मुने।

संहारस्थितियोगेन यथा तदवधारय ॥ 285 ॥

बिम्बात्मनो विभोः स्पृष्ट्वा घृतेन चरणद्वयम्।

तद्धृतं होमयेद्विप्र शतसंख्याष्टसंयुतम् ॥ 286 ॥

अन्ते निक्षिप्य पादाभ्यां दर्भकूर्चेन चोपरि।

तथैव दध्ना होमं च स्पृष्ट्वा नाभिं समाचरेत् ॥ 287 ॥

क्षीरहोमं ततः कुर्याद्धृद्देशे स्पर्शने सति।

अथोत्तमाङ्गं संस्पृश्य होमयेत्केवलं मधु ॥ 288 ॥

एकीकृत्याथ वै सर्वं समभागेन नारद।

सर्वगात्राणि संस्पृश्य होमयेत्तदनन्तरम् ॥ 289 ॥

अनिरुद्धादिसत्यान्तैर्मन्त्रैः पादादि होमयेत्।

दत्वा घृतेन वै पश्चात्पूर्णां मूलेन नारद ॥ 290 ॥

\[शान्तिहोमान्ते मद्वादिचतुर्द्रव्यैर्भोजनविधानं दक्षिणादानं च\]

भोजयेन्मूर्त्तिमन्त्रेण मध्वाज्यघृतपायसैः।

दक्षिणां च यथाशक्ति दद्याद्धेमादिकं ततः ॥ 291 ॥

\[अथ लग्नकालप्रतीक्षायां कालापनोदनक्रमः\] 20-70

प्रतीक्षेल्लग्नकालं तु यावन्नायाति स द्विज।

तावद्विनौदैर्होमैश्च हासैः पाठैश्च संक्षिपेत् ॥ 292 ॥

\[अथ प्रतिष्ठासमये सन्निहिते प्रथमं कर्तव्यः प्रार्थनाप्रकारः\]

प्राप्ते लग्नोदये विप्र सन्निरोध्य जगत्प्रभुम्।

क्षणं क्षमस्व भगवन्सर्वज्ञ करुणास्पद ॥ 293 ॥

निवेशयामि ते यावत्प्रासादे ब्रह्मपीठिकाम्।

\[शयनस्थस्य भगवतो निद्रायमाणत्वेन स्मरणम्\]

स्मरेन्निद्रायमाणं तु शयनस्थं जगद्गुरुम् ॥ 294 ॥

\[प्रासादप्रवेशविघ्नप्रशमनादिविधानम्\]

ततो मूर्तिधरैः सार्धं प्रासादं संव्रजेद्गुरुः।

हन्याच्चक्रेण तत्रस्थान् विघ्नान्सास्त्रेण नारद ॥ 295 ॥

प्रक्षाल्य च तमस्त्रेण स्मरेद्बह्मशिलां ततः।

\[ब्रह्मशिलास्थापनविधानम्\] 20-71

किञ्चित्पीठतलन्यूनां समां श्लक्ष्मां दृढां द्विज ॥ 296 ॥

कृत्वा नवपदां पूर्वं पद्मं तस्यां पदे पदे।

विलिख्य रेखया सम्यक् खनेत्सर्वेषु कर्णिकाम् ॥ 297 ॥

सप्तधा तु ततः कुर्यात्प्रासादं सुसमैः पदैः।

द्वारात्पश्चिमभित्यन्तमेकद्वारेण नारद ॥ 298 ॥

द्वारदेशात्समारभ्य त्यक्त्वा भागचतुष्टयम्।

द्वाभ्यां पदाभ्यां मद्ये तु न्यसेद्ब्रह्मशिलां मुने ॥ 299 ॥

द्वारान्मध्यं न सन्त्याज्यं देवस्थापनकर्मणि।

चतुर्द्वारे तु भवने मद्येऽथ विनिवेस्य च ॥ 300 ॥

त्रिधा कृते चतुर्दिक्षु तत्र ब्रह्मशिलां दृढाम्।

ब्रह्मशीलाक्षेपादौ सति गर्भे लभेर्चनम्(?) ॥ 301 ॥

ततो ब्रह्मशिलामानं बाहुव्यायामयोः खनेत्।

तत्पूर्वं सूत्रमार्गेण सञ्चाल्योत्तरदिङ्नयेत् ॥ 302 ॥

श्वभ्रं तत्रापि मध्ये तु शुभं कुर्यात्षडङ्गुलम्।

तस्मिंस्तु रत्नसंपूर्ण हेमजं वाऽथ ताम्रजम् ॥ 303 ॥

चतुरङ्गुलमात्रं तु कलशं कम्बुरूपिणम्।

हृन्मन्त्रेण तु सम्मन्त्र्य गायत्र्या च निवेश्य च ॥ 304 ॥

सपिधानं तु तत्कृत्वा सुधालेपं तथोपरि।

दत्वा ब्रह्मशिलां न्यस्येत्प्राङ्‌मन्त्रपरिभाविताम् ॥ 304 ॥

व्यापकत्वं समालम्ब्य स्वयमेव तदा गुरुः।

तां शिलां व्यापिकां ध्यायेदाधाराधेयविग्रहाम् ॥ 305 ॥

तत्र सर्वोर्ध्वगं न्यासं मूलमन्त्रेण भावयेत्।

एवं तत्सन्निधिं कृत्वा पश्चात्तत्रोपरि द्विज ॥ 306 ॥

\[रत्नादिन्यासः\] 20-72

न्यासं रत्नादिकं कुर्याद्यथा तदवधारय।

हैममग्निं तथाऽनन्तं राजतं हेमजां धराम् ॥ 307 ॥

अष्टलोहमयं पद्मं मध्ये ब्रह्मशिलोपरि।

प्राच्यादौ पद्मगर्भेषु क्रमादीशानगोचरम् ॥ 308 ॥

वज्रं च सूर्यकान्तं च इन्द्रनीलं तथैव च।

महानीलं मुनिश्रेष्ठ मुक्ताफलमतः परम् ॥ 309 ॥

पुष्यरागमतश्चैव पद्मरागमतः परम्।

ऐशान्ये न्यस्य वैडूर्यं मध्यतः स्फटिकं न्यसेत् ॥ 310 ॥

प्रागादौ रजतं ताम्रं त्रपु वंगमतीरुतम्।

लोहं तथायसं कांस्यं मध्ये हेम निवेश्य च ॥ 311 ॥

तालं मनश्शिलां चापि रजनीं कुष्ठमेव च।

स्त्रोतोऽञ्जनं तु दरदं सौराष्ट्रं हेमगैरिकम् ॥ 312 ॥

मध्ये तु राजपाषाणं पारदं चाथ सर्वतः।

गोधूमांश्च यवान्वन्यान्मुद्गमाषांस्तथैव च ॥ 313 ॥

चणकान्मुनिशार्दूल कुलुत्थं च मसूरकम्।

क्रमादष्टसु विन्यस्य मध्ये सिद्धार्थकांस्तिलान् ॥ 314 ॥

हीबेरं रजनीं मांसीं सहदेवीं वचां ततः।

विष्णुक्रान्तां वलां मोटां श्यामाकं शङ्खपुष्पकम् ॥ 315 ॥

प्रागादौ मध्यपर्यन्तं विन्यसेन्मूलसन्ततिम्।

अभावात्सर्ववस्तूनां हेमं सर्वत्र विन्यसेत् ॥ 316 ॥

तदभावात्तु तारं तु न्यसेन्मुक्ताफलानि च।

घृतेन पयसा वाथ प्रापितेन पुरैव तु ॥ 317 ॥

प्रदद्याल्लेपनं विप्र सर्वगर्तेषु चैव हि।

अहतं सुसितं पस्चात्तत्रोपरि दुकूलकम् ॥ 318 ॥

\[ब्रह्मशिलोपरि पीठन्यासविदानम्\] 20-73

ततः श्लक्ष्णं सुधालेपं दत्वा पीठं तु विन्यसेत्।

सन्धाय पूर्ववत्तच्च शिलया सह नारद ॥ 319 ॥

पीठश्वभ्रेऽथ विन्यस्य सौवर्णं गरुडं मम(मुने)।

क्षीरं दधि धृतं लानं मधुपुष्पफलानि च ॥ 320 ॥

सर्वगन्धानि विप्रेन्द्र सर्वौषदियुतानि च।

भावयेत्पूर्ववत्पीठे धर्माद्यैरखिलैर्युतम् ॥ 321 ॥

चिदासनमयीं व्याप्तिं पुनस्तत्रोपरि न्यसेत्।

हृदाऽथ विष्णुगायत्त्र्या एकैकमभिमन्त्र्य च ॥ 322 ॥

विन्यस्य कुर्याद्धवनं यस्मिन्यस्मिंस्तु कर्मणि।

पीठन्यासविधिं यावत्ततः पूर्णाहुतिं जुहेत् ॥ 323 ॥

\[अथ प्रबोधनम्\] 20-74

प्राप्ते लग्नोदये विप्र शयनस्थं प्रबोधयेत्।

मन्त्रात्मन् रूपमात्मीयमाग्नेयमुपसंहर ॥ 324 ॥

समाश्रयस्व सौम्यत्वं स्थित्यर्थं परमेश्वर।

नमस्तेऽस्तु हृषीकेश उत्तिष्ठ परमेश्वर ॥ 325 ॥

मदनुग्रहहेत्वर्थं पीठभूमिं समाक्रम।

\[देवस्य प्रासादे प्रवेशनम्\] 20-75

उहृत्य मूर्त्तिपैः सम्यक् पृष्ठे वा साधकोऽग्रतः ॥ 326 ॥

यायात्प्रक्षिपमाणस्तु सार्द्यार्थं(?)रत्नकं बहु।

प्रदक्षिणं ततः कुर्यात्प्रासादस्य च नारद ॥ 327 ॥

शनैः प्रवेशयेद्देवं यतोर्ध्वं तु न संस्पृशेत्।

पार्श्वदूयं तु द्वारीयं

\[अथ पीठे देवस्य स्थापनम्\] 20-76

पीठमध्येऽथ विनय्सेत् ॥ 328 ॥

हृदा संपुटयोगेन मूलमन्त्रेण नारद।

तत्र तं चाग्रतः स्थाप्य तत्पार्श्वे पृष्ठतोऽपि च ॥ 329 ॥

वज्रलेपेन गायत्र्या पीठस्यैकात्म्यतां नयेत्।

तारकं पूर्वमुच्चार्य गुरुः प्रणतमस्तकः ॥ 330 ॥

\[विज्ञापनम्\] 20-77

आराधितोऽसि भगवन्साधकानां हिताय च।

त्वयाऽप्यनुग्रहार्थं च वस्तव्यमिह सर्वदा ॥ 331 ॥

त्वं तिष्ठसि प्रभो यत्र तत्र सिद्धिर्न दूरतः।

भवेद्वै साधकेन्द्राणामित्युक्तं च पुरा त्वया ॥ 332 ॥

तस्माध्रुवं सदा तुष्टस्सानुकम्पापरो महान्।

सदा ह्यनुग्रहपरस्तिष्ठस्वाचन्द्रतारकम् ॥ 333 ॥

एवमुक्त्वा ततो दद्यादर्घ्यं शिरसि पादयोः।

\[अथ तत्त्वसंस्थापनम्\] 20-78

तत्त्वसंस्थापनं कुर्यात्प्रकृतिस्थापनादनु ॥ 334 ॥

विज्ञानानन्दकल्लोलज्ञेयभासां तथा रवैः।

अनेकाह्लादजनितैराचारादिभिरा(राजाधाराच्छिरो ?)वधि ॥ 335 ॥

पश्येन्मन्त्रमयं बिम्बमनेकाद्भुतविग्रहम्।

एवं सर्वसमुत्पत्तिस्थाने संकल्पसिद्धिदम् ॥ 336 ॥

\[बिम्बस्य मन्त्रमयवृक्षत्वेन भावनं\] 20-79

बिम्बं मन्त्रमयं वृक्षं प्रतिष्ठाप्यामलात्मना।

तद्विज्ञानमयीं शाखां प्रवरायाति चो(मायतो?)न्नताम् ॥ 337 ॥

अनन्तगगनाक्रान्तां भावयेत्साधको द्विज।

प्रभूतेन तु वै तस्मादनौपम्यामृतेन तु ॥ 338 ॥

मन्त्रबिम्बमयं वृक्षं सरसं भावयेत्सदा।

यथा भौमेन तोयेन गगनोत्थेन नारद ॥ 339 ॥

मन्दारपुष्पविटपी तद्वदेव हि नान्यथा।

\[बिंबपीठादिषु न्यस्तस्य मन्त्रचक्रस्य लयभोगादिविधानेन पूजनविदानम्\]

ततः संपूजयेत्तत्र लययागेन चाखिलम् ॥ 340 ॥

पीठस्थं भोगयागेन मन्त्रचक्रं यजेत्पुनः।

पीठमूलं समाश्रित्य लोकेशान्सायुधान्यजेत् ॥ 341 ॥

पीठीयमन्त्रसङ्घं च विलोमेनाथ पूजयेत्।

आधारशक्तिपर्यन्तं सृष्टिन्यासेन नारद ॥ 342 ॥

\[प्रतिष्ठादिवसे कर्तव्यं प्रतिष्ठानन्तरं स्नपनम्\] 20-80

पूजयित्वा ततो देवं स्नापयेत्

\[चतुःस्थानार्चनम्\]

मण्डले पुनः।

प्रपूज्य पूर्वविधिना मण्डलानुक्रमेण तु ॥ 343 ॥

होमान्तं निखिलं कृत्वा दद्यात्पूर्णाहुतिं ततः।

\[सुप्रतिष्ठितत्वाभिशंसनम्\] 20-81

स्वामीति च स्वनामान्तं रूढिशब्दं प्रकल्प्य च ॥ 344 ॥

ताल(र ?)शब्दयुतं सर्वैरेवमस्त्विति चोच्चरन्।

पुष्पाक्षताञ्जलिं पूर्णं क्षिपमाणाश्च नारद ॥ 345 ॥

सर्वे वदेयुस्तत्रस्था भगवान्सुप्रतिष्ठितः।

\[स्तुतिजयोद्घोषः\] 20-82

ततः सर्वैस्स भगवास्तोतव्यो जगतः पतिः ॥ 346 ॥

जितन्तेनोच्चया वाचा ततो जयजयेति च।

जीवभूतेन वैतेन विभुना मन्त्रमूर्त्तिना ॥ 347 ॥

प्रतिष्ठितेन विप्रेन्द्र विद्धि सर्वं प्रतिष्ठितम्।

\[प्रदक्षिणप्रणामौ\]

आमूलाद्ध्वजपर्यन्तं प्रासादे यः पुराकृतः ॥ 348 ॥

देवं प्रदक्षणीकृत्य अष्टाङ्गेन प्रणम्य च।

\[बलिदानम्\] 20-83

ग्रहीत्वा चार्घ्यपात्रं तु यायाद्देवगृहाद्बहिः ॥ 349 ॥

प्रभूतानां च भूतानां बलिदानं समापयेत्।

गृह्णन्तु भगवद्भक्ता भूताः प्रासादबाह्यगाः ॥ 350 ॥

बलिं मन्त्रपवित्रास्च(त्रं च ?) तेषामनुचराश्च ये।

सोदकेन तु पात्रेण दत्वा देवं प्रणम्य च ॥ 351 ॥

\[न्यूनाधिकशान्त्यर्थपूर्णाहुतिः\] 20-84

व्रजेद्यागगृहं पश्चात्पूर्णहोमं समाचरेत्।

ऊनाधिकनिमित्तं च दद्यात्पूर्णाहुतिं ततः ॥ 352 ॥

\[अथ फलश्रुतिः\] 20-85

आदेवालयभूयागाद्ध्वजान्ताच्चापि मण्डपात्।

सर्वोपकरणोपेतात्परमाणुषु नारद ॥ 353 ॥

यावती जायते सङ्ख्या तावत्कर्ता समावसेत्।

भोगभुग्विष्णुलोके च यात्यन्ते परमं पदम् ॥ 354 ॥

\[प्रतिष्ठाकर्मणि वृतानां पूजनम्\] 20-86

ततः संपूज्य विधिवत्क्रमात्सर्वान्पुरोदितान्।

गन्धार्घ्यपुष्पधूपेन माल्यैश्चैवानुलेपनैः ॥ 355 ॥

भोजनैर्विविधैश्शक्त्या दक्षिणाभिर्महामुने।

\[अथ रात्रौ जागरणम्\] 20-87

रात्रौ जागरणं कुर्यान्नृत्तगीतैर्महोत्सवम् ॥ 356 ॥

\[प्रतिष्ठादिनाद्यावद्दिनचतुष्टयं होमस्य कर्तव्यता\] 20-88

अव्युच्छिन्नोदितं होमं कुर्याद्दिनचतुष्टयम्।

क्षणवारानुसारेण(?)बहिः कुण्डेषु चान्तरे ॥ 357 ॥

यथा दिनचतुष्कं तु धूमच्छेदो न तत्र वै।

\[प्रतिष्ठादिनाच्चतुर्थदिने स्नपनादिविधानम्\] 20-89

चतुर्थेऽहनि संप्राप्ते संस्नाप्य परमेश्वरम् ॥ 358 ॥

प्रपूज्य पूर्वविधिना होमं कुर्याच्च शक्तितः।

समग्रमन्त्रजालस्य दत्वा पूर्णाहुतिं ततः ॥ 359 ॥

\[अथ विष्वक्सेनपूजनम्\] 20-90

प्रागुक्तेन विधानेन प्रासादाभ्यन्तरे द्विज।

ऐशान्यां चलपीठस्थं कुम्भे वा तोयपूरिते ॥ 360 ॥

प्रपूज्य विष्वक्सेनं च पूजितव्याश्च मूर्तिपाः।

\[शिष्टद्रव्यविनियागप्रकारः\] 20-91

निर्वर्त्य सर्वसंभारं स्वगुरोर्विनिवेद्य च ॥ 361 ॥

स्वयं वा यः प्रतिष्ठानमाचार्यस्त्वाचरेद्द्विज।

यत्नाद्विभजनीयं तन्मूर्त्तिपादिष्वनुक्रमात् ॥ 362 ॥

\[अवभृथः\] 20-92

सिद्धिमुक्त्योरभीप्सार्थं स्नायादवभृथेन च।

इत्येतत्साधकस्योक्तं मन्त्राराधनकांक्षिणः ॥ 363 ॥

मन्त्रमूर्त्तिप्रतिष्ठानं यत्रस्थः सिद्धिमाप्नुयात्।

\[चित्रप्रतिष्ठायां विशेषः\] 20-93

लेपभित्तिपटस्थानां स्नानाद्यं दर्पणे मुने ॥ 364 ॥

कुर्यान्निरवशेषं च पुष्पैः पूजां जलोज्झितैः।

\[तत्र रत्नन्यासप्रतिषेधः\] 20-94

भित्तिगानां पटस्थानां बिम्बानां स्थापने द्विज ॥ 365 ॥

पीठब्रह्मशिलारत्नन्यासाख्यो न भवेद्विधिः।

\[अन्यत्र धातुजादिषु तद्विधानम्\] 20-95

समानयोनिपीठानां धातुजानां तु नारद ॥ 366 ॥

चलानां लघुदेहानां बिम्बानां तु समाचरेत्।

शैलमृद्दारुजानां तु एवमेवहि नान्यथा ॥ 367 ॥

निस्सारे सति वै पीठे अन्तस्सारे स्मरेद्धिया।

\[अथ जीर्णोद्धारविधानम् तत्र जीर्णबिम्बस्याभ्यर्चनप्रतिषेधः\] 20-96

पटे कुड्ये परिक्षीणे भग्ने बिम्बे प्रमादतः ॥ 368 ॥

नार्चनं विहितं विप्र न सुशोभनमर्चनम्।

तस्मात्कृत्वाऽर्चनं होमविशेषेण महामते ॥ 369 ॥

दानपूजा यतीनां च भगवत्तत्ववेदिनाम्।

अवतारक्रमेणैव निखिलं हृदि चारभेत् ॥ 370 ॥

आधारनिचयं न्यस्तं पूर्वोक्तविधिना मुने।

\[धातुद्रव्योद्भवादन्यस्य भग्नबिम्बस्य जलाशये प्रक्षेपविधानम्\] 20-97

विष्वक्सेनस्य मन्त्रेण न्यासपूजामिव क्षिपेत् ॥ 371 ॥

जलाशये ह्यगाधे च धातुद्रव्योद्भवं विना।

यस्मात्त .... .... .... बिम्बकर्मणि संस्कृतिम् ॥ 372 ॥

इत्येतदेकदेहानां बिम्बानां परिकीर्तितम्।

\[पीठेन सहसन्धिंगभितेषु बिंबेषु विशेषाः\]

अन्योन्यैकीकृतानां तु वज्रबन्धेन मे श्रुणु ॥ 373 ॥

\[तत्र किञ्चित्पीठभङ्गे निर्दोषत्वम्\] 20-98

किञ्चित्पीठविभङ्गे तु न दोष उपजायते।

\[ईषदङ्गक्षते सन्धानम्\]

ईषदङ्गक्षते कुर्याद्बिम्बस्य स्वर्णघर्षणम् ॥ 374 ॥

\[पीठस्य भङ्गाधिक्ये तत्त्यागः\]

बृहद्भङ्गे समुत्थाप्य पीठाद्बिम्बं तु तं क्षिपेत्।

कृत्वा चाभिनवं पीठं तत्र संस्थापयेत्पुनः ॥ 375 ॥

\[बिंबस्य भड्गाधिक्ये तत्त्यागः\]

भग्ने बिम्बे शुभे पीठे सति बिम्बं नवं स्मृतम्।

\[अविज्ञाते बीजन्यासे प्रणवेन विधानम्\] 20-99

बीजन्यासे ह्यविज्ञाते ब्रह्मतत्त्वं हि तद्गतम् ॥ 376 ॥

तत्त्ववित्प्रोद्धरेद्यत्नात्प्रणवेनात्र कर्मणि।

सर्वज्ञानानि तत्स्थाने मन्त्राश्च प्रणवे स्थिताः ॥ 377 ॥

वाच्यवाचकसंबन्धस्ताभ्यां नान्यस्य वै यतः।

अनेन विधिना विप्र कृतमायतनस्य यत् ॥ 378 ॥

तिष्ठत्यविषयं कालं नान्तर्धानं व्रजेत्पुनः।

\[देशभङ्गाद्युपद्रवे अवधानेन संरक्ष्यता\] 20-100

देशभङ्गे तु मरणे दुर्भिक्षे चतिसङ्कटे ॥ 379 ॥

अनावृष्टिभयात्स्थानं निरीक्ष्यं यदि तद्भवेत्।

प्राधान्यात्सबिधानस्य नाशुद्धिं बिम्बमाप्नुयात् ॥ 380 ॥

तस्करादिषु संस्पर्शात्तस्मिन्वेशाभिषेवणात्। (?)

यो यो मन्त्र(न्त्रि?)वरो भक्तः साधकः कृतनिश्चयः ॥ 381 ॥

स सोऽत्र सिद्धिमचिरात्प्राप्नुयान्मानसेप्सिताम्।

\[महोत्सवस्य कर्तव्यताविधानम्\] 20-101

सनक्षत्रं दिनं शुभ्रं सौम्यग्रहसमन्वितम् ॥ 382 ॥

देशकर्त्तृनृपादीनामनुकूलं च मन्त्रिणः।

समाश्रित्य नृपः कुर्यात्कर्त्ता धन्योऽपि वैष्णवः ॥ 383 ॥

महानिमित्तमुद्दिश्य त्रीन्वारान्वत्सरं प्रति।

स्वदेशविहितेनैव विधिना च महोत्सवम् ॥ 384 ॥

कर्मबिम्बं विमानस्थं हित्वा चक्रादिकं तु वा।

नृत्तगीतस्वनैर्गीतैर्वाद्यदानपुरस्सरम् ॥ 385 ॥

बलिकर्मसमोपेतं भ्रमणीयं सुशान्तये।

सर्वग्रामादिवीधीनां कीर्तिपुण्यफलाप्तये ॥ 386 ॥

इति श्रीपाञ्चरात्रे जयाक्यसंहितायां प्रतिष्ठाविधिर्नाम विंशः पटलः।

 \* \* \* \* \*

 पटलः - 21

अथ पवित्रविधानं नाम एकविंशः पटलः ॥ 21-1

नारद :---

\[अनुष्ठानलोपे निष्कृतिप्रकारप्रस्नः\]

नियमस्थस्य भगवन्साधकस्याभियोगिनः।

मोहाद्वा देशभङ्गाच्च ज्वरादिव्याधिपीडितात् ॥ 1 ॥

अनुष्ठानमसम्पन्नं कदाचित्कर्मदोषतः।

किं कार्यं तेन वै नाथ किंवा तस्य भवेद्वद ॥ 2 ॥

श्रीभगवान् ---

\[पवित्रारोपणस्य निष्कृतित्वविधानम्\]

क्रियया जपहोमेन कृतेन ... ... ... ....।

क्रियाजपार्चनादीनां लुप्तानां साधकस्य च ॥ 3 ॥

पवित्रारोपणाद्विप्र ऋते नान्या भवेद्गतिः।

नारद :---

\[प्रवित्रारोपणविधानप्रकारप्रश्नः\] 21-2

पवित्रारोपणं विष्णोः श्रोतुमिच्छामि तत्त्वतः ॥ 4 ॥

येनाहं कृतकृत्यः स्यां क्रियासक्तः सदैव हि।

श्रीभगवान् ---

\[पवित्रारोपमकालविधानम्\]

कर्कटस्थे द्विजादित्ये सिह्मकन्यातुलास्थिते ॥ 5 ॥

द्वादश्यां शुक्लपक्षे तु राकायां यत्र रोचते।

जपहोमक्रियालोपशान्तये विधिपूर्वकम् ॥ 6 ॥

यागं पवित्रकोद्देशे कृत्वा पूर्वोदितश्च(तं च?)यः।

\[सूत्रादिद्रव्यांणामधिवासकालविधानम्\] 21-3

दशम्यामधिवासं तु द्रव्याणां विधिपूर्वकम् ॥ 7 ॥

कुर्याच्चैव ससूत्राणां

\[सूत्राणां कौसेयत्वादिविकल्पः\] 21-4

तत्सूत्रं विद्धि पट्टजम्।

कार्पासम्थ वाक्षौमं श्लक्ष्णं दृढमकृत्रिमम् ॥ 8 ॥

तस्य शुद्धिं पुरा कृत्वा दहनाप्यायनेन च।

पञ्चभूतात्मकं ध्यात्वा व्यापकत्वेन तत्पुनः ॥ 9 ॥

\[अथ सूत्रैः पवित्रनिर्माणविधानम्\] 21-5

पुरा तत्र्रिगुणं कृत्वा ततः कुर्याच्चतुर्गुणम्।

समतां सर्वभावानां द्विजोत्पादयते यतः ॥ 10 ॥

अतो न विषमैः कुर्यात्तन्तुभिः सूत्रमेव तत्।

तेन सूत्रेण विप्रेन्द्र पवित्राण्यारभेत्ततः ॥ 11 ॥

\[मण्डले प्रतिमन्त्रं समर्पणीयपवित्रसङ्ख्या\] 21-6

मूलमन्त्रादिसर्वस्य मन्त्रचक्रस्य नारद।

त्राणि त्रीण्यथवा द्वे द्वे एकैकं सत्यसम्भवे ॥ 12 ॥

पवित्रकं तु प्रत्येकमनुकल्पेषु नारद।

\[तेषां पवित्राणां व्यासमानग्रन्धिसख्यादिविधानम्\] 21-7

व्यासादर्धसमैः(1)(?) कुर्याद्धाराकारं च तन्तुभिः ॥ 13 ॥

शतेनाष्टोत्तरेणाद्यं द्विगुणेन द्वितीयकम्।

त्रिगुणेन तृतीयं तु व्यासमेवं तु तन्नयेत् ॥ 14 ॥

षट्‌त्रिंशद्ग्रन्धिकं चाद्यं द्वितीयं द्विगुणं स्मृतम्।

तृतीयं त्रिगुणं विप्र

\[प्रवित्रग्रन्धीनां रञ्जनादिविधानम्\] 21-8

ग्रन्धिं वै कुङ्कुमेन तु ॥ 15 ॥

रञ्जयेच्चन्दनाद्येन यथा शोभानुरूपतः।

ग्रन्धियुक्तेन तुल्येन मृदुना सुसितेन तु ॥ 16 ॥

पुरयेद्‌ग्रन्धयोर्मध्ये शङ्खाकारं यथा भवेत्।

मण्डले मन्त्रमूर्तीनां पूजनार्थं तु नारद ॥ 17 ॥

व्यासमानं तु कथितं पवित्राणां च सर्वदा।

\[बिम्बस्य शिरःप्रभृत्यवयवभेदेन पवित्राणामाकृतिभेदमानभेदविधानम्\] 21-9

प्रतिष्ठितस्य बिम्बस्य परादौ(?) धातुजस्य वा ॥ 18 ॥

मालाकृतिं च शिरसि यथेच्छग्रन्धिपूरकैः।

द्वितीयमंसयोर्यावल्लम्वितं जानुमण्डले ॥ 19 ॥

मूर्ध्नः पादावधिर्यावन्‌त्रितीयमतिविस्तृतम्।

\[पीठपवित्रप्रमाणविधानम्\] 21-10

पृथक्पीठस्य वै कुर्यात्स्वप्रमाणेन शोभनम् ॥ 20 ॥

\[प्रतिसराणां व्यासानियमः\] 21-11

बिम्बप्रतिसराणां च व्यासश्चानियतः स्मृतः।

सूत्रमानं च पूर्वोक्तं द्विगुणं सम्भवे सति ॥ 21 ॥

त्रिगुणं वा मुनिश्रेष्ठ आलभेत्पूरयेत्ततः।

त्र्यङ्गुलान्तरिता देयास्सर्वेषां ग्रन्धयः समाः ॥ 22 ॥

सङ्ख्यानेन विना सम्यङ्भातुलुङ्गोपमाः शुभाः।

\[कुम्भादिपवित्रनिर्माणप्रकारविधानम्\] 21-12

कुम्भोत्तमाभ्यामग्रे तु विद्यापीठस्य चैवहि ॥ 23 ॥

स्रुक्‌स्रुवाभ्यां च घण्डायामक्षसूत्रे च नारद।

अर्घ्यपात्रस्य चैककं सूत्रगर्भेर्यथेच्छया ॥ 24 ॥

\[गुर्वादीनां षण्णां यथाक्रमं पवित्रविधानप्रकारभेदः\] 21-13

गुर्वादिसमयज्ञानां यतीनां भावितात्मनाम्।

कुडुम्बिनां क्रमात्कुर्यात्तन्तुभिर्मुनिसत्तम ॥ 25 ॥

चतुर्विंशतिभिश्चैव सूत्रैः षोडशभिस्तथा।

ततो द्वादशभिर्ब्रह्मन्नष्टभिस्तदनन्तरम् ॥ 26 ॥

षड्भिस्त्रिभिस्ततो देया ग्रन्धयः सूत्रसङ्ख्यया।

रञ्जयेत्पूर्वविधिना न कुर्याद्गर्भपूरणम् ॥ 27 ॥

\[पवित्राधिवासाक्यकर्मविधानम्\] (तत्र पवित्रासादन प्रकारः) 21-14

(1)संस्थाप्य वै दले भाण्डे पलाशपुटकेऽथवा।

आच्छाद्य वाससा पश्चात्सुसितेनाहतेन तु ॥ 28 ॥

(1. \`संस्थाप्य वै दले भाण्डे' इत्यादिना रात्रौ जागरणं कुर्यादित्यन्तोग्रन्धः (28-50) पवित्राधिवासाक्य कर्मविधानपरः। सात्त्वतसंहितां व्याचक्षाणैः प्राचीनैः पवित्रारोपणप्रकरणव्याख्या नावसरे \`दशम्येकादश्यः कर्तव्यं पवित्राधिवासाख्यं कर्माह-\`दशम्यामित्यारभ्य जागरेण निशां नयेत्' इत्यन्ते नेत्युक्तम्।)

मद्ये तु यागद्रव्याणां तद्भाण्डं विनिवेस्य च।

\[नित्यार्चनपूर्वकविशेषयजनविधानम्\]

स्नात्वा तु पूर्वविधिना कुर्यान्नित्यार्चनं हरेः ॥ 29 ॥

ततो विशेषयजनं दीक्षाख्येन क्रमेण तु।

द्वारयागादिकं कृत्वा सर्वं कलशपूर्वकम् ॥ 30 ॥

संविधानं मुनिश्रेष्ठ हवनेन समन्वितम्।

एवं हि पूजनं कृत्वा मन्त्रसन्तर्पणं पुरा ॥ 31 ॥

मुद्राबन्धजपान्तं च दद्यात्पूर्णाहुतिं ततः।

पुरा यस्मिन्दिने विप्र अतीते वत्सरे कृतः ॥ 32 ॥

पवित्रकोपसंहारस्तद्दिनादादितः स्मरेत्।

अर्घ्यपुष्पादिबलिभिः पूजयेत्सर्वमध्वरम् ॥ 33 ॥

समाचम्य स्मरेत्सर्वं मन्त्रबृन्दं क्रमेण तु।

पुरा प्रतिष्ठितं बिम्बं स्वयमन्य(कृ)तंतु वा ॥ 34 ॥

निर्गत्य स्नापयेद्भक्त्या पूर्वोक्तविधिना ततः।

पूजयित्वा विशेषेण दत्वाऽर्घ्यं पुनरेव च ॥ 35 ॥

संस्मृत्य मूलमन्त्रं तु जपमुद्रासमन्वितम्।

स्मरेत्कृताकृतं सर्वं पूर्ववद्वासरीयकम् ॥ 36 ॥

कृत्वा प्रदक्षिणं यायाद्भूयो यागनिकेतनम्।

\[चतुःस्थानार्चनविधानम्\]

स्थलस्थस्य च वै तत्र मन्त्रमूर्त्तेर्निवेद्य च ॥ 37 ॥

ताम्बूलदन्तकाष्ठं च पञ्चगव्यपुरस्सरम्।

अग्रतो देवदेवस्य सिह्ममूर्त्तौ तु दक्षिणे ॥ 38 ॥

प्रदीपं च तथा धूपं दर्पणं हेमसूत्रकम्।

पश्चिमे कापिले मूर्त्तौ हेमपात्रं तु नारद ॥ 39 ॥

निवेद्य हविषा पूर्णं नाराहे चोत्तरे ततः।

माल्यान्यथौषधीस्तोयं क्षीरं माक्षिकमेव च ॥ 40 ॥

फलानि शालिबीजानि त्वन्येषां दन्तधावनम्।

ताम्बूलेन समायुक्तं ततः प्रतिसरं मुने ॥ 41 ॥

निवेद्य पात्रतः कृत्वा कुम्भेऽग्नावेवमेव हि।

बाह्यतः प्रतिमायां च सर्वं प्रतिसरान्तकमे ॥ 42 ॥

\[आमन्त्रणम्\]

ततो निमन्त्रयेन्मन्त्रमिष्यं येन क्रमेण तु।

आमन्त्रितोऽसि देवेश कृतो यागो यथाविधि ॥ 43 ॥

तमाहरस्व भगवन्सर्वकर्मप्रपूरणम्।

एवं संश्रावयित्वा तु मनुभेदस्थितं विभुम् ॥ 44 ॥

\[सूत्रेण यागसदनवेष्टनम्\]

सर्वं सितेन सूत्रेण त्रिरावृत्तेन चान्तरा।

सेषुणा यागसदनं वेष्टयेत्तदनन्तरम् ॥ 45 ॥

पिधाय पात्रैः सुदृढैः पवित्राणि पृथक् पृथक्।

\[पूर्वोक्तप्रकारेण प्रासादवेष्टनम्\]

तथैव वेष्टयेद्विप्र प्रासादं बाह्यतस्ततः ॥ 46 ॥

\[भूतबलिः\]

सम्यग्भूतबलिं दद्यादस्त्रमन्त्रेण नारद।

\[पञ्चगव्यप्राशनादिविधानम्\]

पञ्चगव्यं पुरा पीत्वा भुक्त्वा चान्नं चरुस्थितम् ॥ 47 ॥

संचर्व्य दन्तकाष्ठं तु ताम्बूलं वा यथेच्छया।

आचम्य न्यासपूर्वंतु सकलीकृत्य विग्रहम् ॥ 48 ॥

स्थलस्थमुद्धरेन्मन्त्रं कलशे न्यस्य वाऽऽत्मनि।

\[रात्रौ जागरणस्य मण्डलकर्मणः समापनस्य च विधान\]

रात्रौ जागरणं कुर्यान्मण्डलं च समापयेत् ॥ 49 ॥

रात्रिक्षये ततः स्नायाद्विभवेनाच्युतं यजेत्।

\[पवित्रारोपणप्रकारविधानम्--तत्र नित्यार्चनपूर्वक चतुस्स्थानार्चनम्\] 21-15

नित्यकर्म पुरा कृत्वा कुंभस्थं तु यजेत्क्रमात् ॥ 50 ॥

मण्डलस्थं ततः पश्चादग्निस्थं तदनन्तरम्।

स्नानपूर्वं तु बिम्बस्थं प्रासादाभ्यन्तरे द्विज ॥ 51 ॥

\[प्रथमं कलशस्थस्य पवित्रारोपणप्रकारः\] 21-16

प्रविश्य यागसदनं गत्वा कलशसन्निधिम्।

पूजयित्वा समुद्घाट्य पात्रं प्रातिसरीयकम् ॥ 52 ॥

अवलोक्य समादाय तस्मिन्ध्यायेद्द्विजाखिलम्।

संवत्सरं तु यत्कर्म आप्रभातान्निशान्तकम् ॥ 53 ॥

ध्यानोत्थं निष्कलं सम्यगपवर्गपदं तु यत्।

संस्मृत्य निष्कलं मन्त्रं शुद्धोच्चारक्रमेण तु ॥ 54 ॥

मन्त्रं सन्धाय तत्सूत्रं सूत्रे मन्त्रं तथैव च।

एकीकृत्यात्मना सार्धं दद्याद्वै मन्त्रमूर्धनि ॥ 55 ॥

समादाय परं सूत्रं तस्मिन्सकलनिष्कलम्।

ज्ञानकर्मस्वरूपं तु कर्म ध्यायेच्च वत्सरम् ॥ 56 ॥

स्मृत्वा चोभयरूपं तु मन्त्रं (1)कलशपूजितम्।

पूर्ववच्चानुसन्धानं कृत्वा दद्यात्पवित्रकम् ॥ 57 ॥

(1. सकल A.)

ततः प्रितसरं विप्र तृतीयं च समाहरेत्।

बाह्यं सांवत्सरं कर्म सकलं चाखिलं स्मरेत् ॥ 58 ॥

पूजयन्तं स्वमात्मानमाधाराच्च परावधिम्।

लयभोगाधिकाराख्यक्रमेण सकलात्मना ॥ 59 ॥

सकलं मन्त्रनाथं तु लयभोगादिविग्रहम्।

स्मृत्वा कृत्वा च सन्धानं दद्यात्प्रतिसरं ततः ॥ 60 ॥

अर्घ्यैः पुष्पैस्तथा माल्यैः धूपान्तैश्च विलेपनैः।

अन्तरान्तरयोगेन पृजां कुर्यात्र्रिधा तथा ॥ 61 ॥

मूलमन्त्रस्य विप्रेन्द्र गायत्र्योपहृतात्मना।

(1)दत्वैवं कलशस्थस्य पुत्रा विप्र पवित्रकम् ॥ 62 ॥

(1.गत्वै A.)

\[मण्डलस्थस्य पवित्रारोपणम्\] 21-17

अनेन विधिना दद्यान्मण्डलस्थस्य वै पुरा।

पवित्रकत्रयं शुभ्रं भोगस्थाने च नारद ॥ 63 ॥

दद्यात्समस्तमन्त्राणां त्रीण्येकं वा यथेच्छया।

\[अग्निस्थस्य ततो बिम्बस्थस्य च पवित्रारोपणम्\] 21-18

पूजयित्वा ततोऽग्निस्थं विभुं बिम्बगतं ततः ॥ 64 ॥

कलशोक्तप्रयोगेण भूषणैस्तु त्रिभिस्त्रिभिः।

\[अग्निस्थस्य समर्पणे विशेषनिरूपणम्\] 21-19

अग्नौ निवेदयेद्विप्र भूषणं न तु होमयेत् ॥ 65 ॥

यस्मात्सन्यासमूर्ध्वे तु विहितं भूषणस्य च।

नाहर्त्तुं युज्यते दग्धुं दोषमाहरणं विना ॥ 66 ॥

पवित्रकावधेरूर्ध्वं साधकानां तु नारद।

\[महामन्त्रजपविधानम्\] 21-20

पश्चात्पद्मासनं बध्वा देवस्याभिमुखस्थितः ॥ 67 ॥

सकृज्जपं महामन्त्रं सर्वकर्मप्रवर्धनम्।

नाशनं सामयानां च दोषाणां स्मरणादपि ॥ 68 ॥

\[अथ विज्ञापनम्\] 21-21

ततः संश्रावयेद्देवं त्रिस्थानस्थं क्रमेण तु।

कामतोऽकामतो वाऽपि न कृतं नियतार्चनम् ॥ 69 ॥

केनचिद्विघ्नदोषेण मया यत्परमेश्वर।

तेन मे मनसाऽतीव सन्तापो दहनात्मकः ॥ 70 ॥

यतः समयदोषेण बाधितोऽस्मि जनार्दन।

त्वयोद्दिष्टं पुरा नाथ भक्तानां हितकाम्यया ॥ 71 ॥

दोषविध्वंसकृच्छुद्धं पवित्रं तत्कृतं मया।

प्रसीद मे कुरु त्राणं जहि कोपं हि लोपजम् ॥ 72 ॥

निमज्जतो भवाम्भोधौ समयप्रच्युतस्य च।

नमो नमस्ते मन्त्रात्मन् प्रसीद परमेश्वर ॥ 73 ॥

पाहि पाहि त्रिलोकेश केशवार्त्तिविनाशन।

त्वत्प्रसादाच्च मे मास्तु दोषः समयसंज्ञि(श्रि?)तः ॥ 74 ॥

अद्यास्तु कर्मसंपत्तिर्नित्यनैमित्तिकी प्रभो।

श्रुत्वैवमादरात्तस्य संसारार्तस्य मन्त्रराट् ॥ 75 ॥

पूर्णभावं नयच्छ्रीघ्रं हन्ति दोषांश्च सामयान्।

\[अथ गुरोः पूजनम्\] 21-22

एवं कृत्वा ततो भक्त्या पूजयेद्विष्णुवद्गुरुम् ॥ 76 ॥

दक्षिणाभिर्यथाशक्ति विविधैः पानभोजनैः।

प्राप्ता नियन्त्रिताश्चान्ये भगवद्भाविनस्तु वै ॥ 77 ॥

\[पवित्रोत्सवान्ते कृतस्य यत्यादिभ्यो दानस्य फलाधिक्यकथनम्\] 21-23

पञ्च वैखानसान्ताश्च यतिपूर्वाश्च नारद।

आप्तादिपञ्चभेदेन चत्वारो ब्राह्मणादयः ॥ 78 ॥

पञ्च योगरताद्यास्तु शास्त्रसन्धारणान्तिमाः।

असंख्यं यतये दत्तं वैष्णवाय प्रकीर्तिम् ॥ 79 ॥

विद्धि कोटिगुणञ्चैव दत्तमेकान्तिने तु यत्।

तस्माद्दशशतांशोनं दत्तं यच्छिखिने तु वै ॥ 80 ॥

सात्वताय शतांशोनं दशांशोनं तु नारद।

विद्धि वैखानसे दत्तं दानं प्रतिसरावदौ ॥ 81 ॥

चतुर्विधे द्विजाप्ते तु एवमेवमुदाहृतम्।

आकोटेर्दानहासस्तु अनाप्तानामतः श्रुणु ॥ 82 ॥

अनाप्ते लक्षगुणितं ब्राह्मणे परिकीर्तितम्।

एवमेव तु दत्तं च बुहुशो बहुभोजनन् ॥ 83 ॥

यो निरस्यति विप्रेन्द्र साधको (1)वाऽप्यसाधकः।

तस्याशु भवते सिद्धिरिह लोके परत्र च (?) ॥ 84 ॥

(1. बाह्य A.)

इत्येतत्साधकानां च क्रियासंपूरणं मया।

कथितं मुनिशार्दूल तत्सहस्रशतांशतः ॥ 85 ॥

शतांशोनं तदंशेन दत्तमेव नृपादितः।

लक्षार्धत्रिगुणं दानं ततस्तामेति नारद ॥ 86 ॥

अञ्जलीयकविप्राय यद्दत्तं विधिपूर्वकम्।

सहस्रांशशतांशेन ... ... ... ह्रसेच्च तत् ॥ 87 ॥

नृपादिशूद्रपर्यन्तं वक्ष्ये त्वारम्भिणामतः।

लक्षपादगुणं दानं विप्रायारंभिणे मतम् ॥ 88 ॥

सहस्रांशाद्दशांशोनं विद्धि क्षत्रादिपूर्वकम्।

अथायुतगुणं दानं ब्राह्मणे संप्रवर्तिनि ॥ 89 ॥

नृपे सहस्रगुणितं वाऽपि तच्छतसंज्ञकम्।

अतो दशगुणं विद्धि योगज्ञादिष्वतः शृणु ॥ 90 ॥

कोटिकोटिगुणं दानं भगवद्योगवेदिनि।

विप्रे वेदविदां श्रेष्ठे तत्सहस्रांशवर्जितम् ॥ 91 ॥

क्षत्रिये वैश्यजातौ तु शतांशोनं तदेव तु।

दशांशहीनं तच्छूद्रे भगवद्योगसेविनि ॥ 92 ॥

कोटिलक्षगुणं चैव जपनिष्ठे द्विजोत्तमे।

सहस्रांशशतांशोनं दशांशोनं नृपादिषु ॥ 93 ॥

कोटिसाहस्रगुणितं ब्राह्मणे विष्णुतापसे।

प्राग्वदूनं सहस्रादेस्तत्क्षत्रादिषु नारद ॥ 94 ॥

नारायणागमज्ञे तु दानं द्विजवरे तु यत्।

दत्तं काले पवित्रे तु कोटीशतगुणं स्मृतम् ॥ 95 ॥

राजन्यवैश्यशूद्राणां पूर्ववत्कल्पयेच्च तत्।

धत्ता(धृता?)गमानां यो विप्रो वैष्णवानां च भक्तितः ॥ 96 ॥

कोटीदशगुणं दानं तद्दत्तं भवतीति च।

क्षत्रादिष्वेव विहितं तत्सहस्रादितो भवेत् ॥ 97 ॥

\[वैष्णवमात्रस्य पूज्यता\] 21-24

यः कश्चिद्वैष्णवस्तस्मिन्काले तत्रावतिष्ठते।

स पूजनीयो विप्रेन्द्र यथाशक्ति च भक्तितः ॥ 98 ॥

स्वभाववैष्णवो जन्तुरास्तां तावन्महामुने।

\[वैष्णवलिङ्गधारिमात्रस्य पूज्यता\] 21-25

गृहीत्वा वैष्णवं लिङ्गं भक्तो यः कश्चिदागतः ॥ 99 ॥

अर्थ्यहं वैष्णवो देहि ब्रूते ह्येवमभीक्ष्णशः।

सोऽपि यत्नाद्यथाशक्ति पूज्योऽज्ञातोऽपि नारद ॥ 100 ॥

\[आरोपितानां पवित्राणां यावदपनयनकालं तथैव मण्डलादौ संस्थाप्यता\] 21-26

एकरात्रं त्रिरात्रं वा सप्तरात्रं तु वा द्विज।

पवित्रकं स्थापनीयं मण्डलेऽर्चागतं तथा ॥ 101 ॥

अथवाऽर्च्चागतं विप्र तद्वत्संस्थाप्य भूषणम्।

यावदेकादशी शुक्ला संप्राप्ता कार्तिकस्य तु ॥ 102 ॥

\[पुष्पमात्रस्य प्रत्यहमपनीयता\]

पुष्पपूजापनयनं कृत्वा वै प्रत्यहं पुनः।

पवित्रकं योजनीयं संप्राप्ते कालवासरे ॥ 103 ॥

\[पवित्रविसर्जनप्रकारविधानम्\] 21-27

अपनीय गुरोर्भक्त्या निवेद्य ब्राह्मणस्य वा।

पञ्चकालप्रसक्तस्य तदभावात्तु नारद ॥ 104 ॥

षट्‌कर्मसंप्रसक्तस्य विष्णुभक्तस्य तत्त्वतः।

विशेषयागं होमान्तं कृत्वाऽऽचार्यप्रपूजनम् ॥ 105 ॥

वैष्णवाः पूर्ववत्पूज्या दद्यादाच्चादनं ततः।

तेषां चैव यथाशक्ति अभावादथ नारद ॥ 106 ॥

युग्ममेकं तु वा वस्त्रमेकस्यावश्यमेव हि।

उपवीतानि चान्येषां सोत्तरीयाणि योजयेत् ॥ 107 ॥

\[यतीनां सन्निधौ प्रार्थना\]

प्रार्थना च ततः कार्या यतीनां संयतात्मनाम्।

युष्मत्प्रसादसामर्थ्यान्ममास्तु परिपूर्णता ॥ 108 ॥

क्रियाङ्गानां च सर्वेषां मा मेऽस्तु समयच्युतिः।

\[अथ यत्यादीनां प्रतिवचनम्\]

एवमस्त्विति वक्तव्यं सर्वैस्तालसमन्वितम् ॥ 109 ॥

सांवत्सरः क(त?)दाऽकृत्यदोषः समयपूर्वकः।

नाशमायाति वै क्षिप्रं पवित्रारोहणान्मुने ॥ 110 ॥

\[पवित्रशब्दनिर्वचनम्\] 21-28

पाति यस्मात्सदोषं हि पतनात्परिरक्षति।

विशेषेण द्विजां स्त्राति पूर्णं कर्म करोति च ॥ 111 ॥

साधके च क्रियाहीने तस्मादुक्तो मया महान्।

याग एव पवित्राख्य उक्तलक्षणलक्षितः ॥ 112 ॥

\[पवित्रकर्मविधानानन्तरं पालनीया विशेषनियमाः\] 21-29

कृते पवित्रके विप् भक्तैर्मन्त्रक्रियापरैः।

कश्चिद्विशेषनियमः पालनीयः प्रयत्नतः ॥ 113 ॥

यावदेकादशी शुक्ला कार्तिकस्यातिपुण्यदा।

भूयस्तदादि विप्रेन्द्र प्रयत्नाद्दिनपञ्चकम् ॥ 114 ॥

कुर्याद्व्रतपरं किञ्चिद्दानपूजनपूर्वकम्।

समस्तदोषशमनं समस्तसुखवर्धनम् ॥ 115 ॥

मधुमांसमसत्यं च मैथुनं मृगयान्वितम्।

तैलाभ्यङ्गं च मत्स्यं च बहुशो बहुभोजनम् ॥ 116 ॥

यो निरस्यति विप्रेन्द्र साधको वाऽप्यसाधकः।

तथाऽस्य भवते सिद्धिरिह लोके परत्र च ॥ 117 ॥

इत्येतत्साधकानां च क्रियासंपूरणं मया।

कथितं मुनिशार्दूल पवित्रं पापनाशनम् ॥ 118 ॥

मन्त्राराधनसक्तानामचिरात्सिद्धिदं महत्।

मन्त्रतन्त्रविहीनानां भक्तानां भुवनत्रये ॥ 119 ॥

पवित्रस्य फलं शश्वत्प्रददाति समापनात्।

नारद :---

कोऽसौ मन्त्रो जगत्कर्त्तर्यो जप्तव्यः क्रियापरैः ॥ 120 ॥

पूजावसानकाले तु यथावत्कथयस्व मे।

श्रीभगवान् ---

\[पवित्रकर्मावसाने जप्तव्यतया पूर्वमुक्तो महामन्त्रः\] 21-30

ओङ्कारत्रितयं पूर्वं प्रथमं केवलस्ततः ॥ 121 ॥

पवित्र ऋतधामाऽथ परा प्रकृतिरेव च।

ताललक्ष्मा तदन्ते तु बुद्धिरानन्दचिह्निता ॥ 122 ॥

आकारेणाङ्कितं दद्याद्रेफं च तदनन्तरम्।

केवलोऽथ यकारश्च शास्ता तद्वद्द्विजोत्तम ॥ 123 ॥

त्वां प्रपन्नोऽस्मि तदनु रक्षरक्ष पदान्वितम्।

ततो मकारमादाय व्योमेशानन्दभूषितम् ॥ 124 ॥

(1)स(श?)र्ववज्रद्वयञ्चान्ते दमनो विक्रमीयुतः।

नृसिह्मः सिद्धिदश्चान्तो यकारस्त्र्यश्रभूषितः ॥ 125 ॥

(1. नृद्वयं A.)

इलायुधोऽप्यकारस्थो विसर्गेण विभूषितः।

ततः (2)सकारमादाय वरुणस्थस्ततोऽनलः ॥ 126 ॥

(2. मकार CL.)

(3)सकारश्च मकारश्च सुसूक्ष्मस्तदनन्तरम्।

ओंयुक्तो विबुधाद्यस्तु बकारो विग्रहान्वितः ॥ 127 ॥

(3. सतार Y.)

गकारोऽथ यकारस्थ आकारेण विभूषितः।

तृप्तिं च वरुणारूढमुद्धरेत्कालपावकम् ॥ 128 ॥

सकारः केवलश्चाथं परा संवित्ततोऽनलः।

गकारोऽथ सकारश्च पारूढश्चानलः स्मृतः ॥ 129 ॥

एकारेणाङ्कितश्चैव शान्तोऽथ वरुणः स्थितः।

रेफं च केवलं दद्यात्सर्वशक्तपदं ततः ॥ 130 ॥

सर्वाधारपदोपेतं सर्वान्तर्बहिरेव च।

स्थितेवर्णद्वयं दद्यात्सर्ववर्णद्वयं ततः ॥ 131 ॥

परां प्रकृतिमादाय रेफं च तदधो न्यसेत्।

इष्टेनाप्यङ्कयेत्तच्च यकारं चोद्धरेत्ततः ॥ 132 ॥

आकारेण समायुक्तमेकदंष्ट्रमथोद्धरेत्।

(4)गकारं तदधो दद्यादाकारं च ततो मुने ॥ 133 ॥

(4. दकारं A.)

इकारेणाङिकतं दद्यान्नरं तदनु नारद।

द्विधा मकारं तदनु पूरयेति पदं ततः ॥ 134 ॥

सर्वाणि पदमादाय (5)ङकारस्तदनन्तरम्।

उत्तमं तदधो न्यस्याद्द्विधा नारायणं ततः ॥ 135 ॥

(5. दकार A.)

आकारेणाङ्कयेत्पूर्वमिकारेण परं द्विज।

द्विधा मकारस्तदनु प्रकाशय पदं द्विधा ॥ 136 ॥

सर्वाणि करणानीति पदं कालं ततो द्विधा।

स्वात्मलाभे पदं चाथ नियोजय पदं द्विधा ॥ 137 ॥

भगवंस्त्र्यक्षरमिति त्र्यक्षरं भवहेति च।

भूतात्मानमथादाय तदधस्थं गदाधरम् ॥ 138 ॥

गोपनेनाङ्कितं मूर्ध्नो रेफं वै योजयेत्ततः।

वैराजोपरिसंस्थं च ओंकारेणाङ्कयेच्च तम् ॥ 139 ॥

व्योमेशाढ्यो हकारश्च शङ्खश्चानन्दभूषितः।

आदाय चढ्चलं विप् ईश्वरं तदधो न्यसेत् ॥ 140 ॥

आनन्देनाङ्कितं कुर्याज्जिते पाणिपदं ततः।

चतुरर्णं तु संयोज्य मकारं च ततो न्यसेत् ॥ 141 ॥

व्योमेशाकारसंभिन्नं सत्यं तदनु चोद्धरेत्।

तदन्तेऽभयदं न्यस्य गकारं तदनन्तरम् ॥ 142 ॥

व्योमेशभिन्नो वैकुण्ठो वाराहस्त्विनभूषितः।

शार्ङ्गभृद्वरुणारूढो न्यस्यो व्योमेशचिह्नितः ॥ 143 ॥

संस्कारोऽथ(?)यकारश्च लिप्तोऽस्मि त्र्यक्षरं पदम्।

सकारोऽथ मकारश्च यकारस्तदनन्तरम् ॥ 144 ॥

ततो धरेशमादाय ओंकारेण विभूषितम्।

पकारश्च वकारश्च लक्षणं केबलास्त्वमी ॥145 ॥

विश्वभावकमादाय कमलोपरिसंस्थितम्।

शिरसाऽविग्रहाख्येन वर्णेन परिभूषितम् ॥ 146 ॥

नकारं केवलं चाथ पदं निर्मलमित्यथ।

मापादय पदं दद्यात्सकलेति पदं द्विज ॥ 147 ॥

उद्दामस्थं गकारं तु लकारं केवलं ततः।

आदिदेवान्वितः पन्था रामोपेतश्च माधवः ॥ 148 ॥

पकारश्च तकारश्च यकारोऽविग्रहान्वितः।

द्विधा जहि पदं देयं कालं त्र्यश्रेन चाङ्कितम् ॥ 149 ॥

चतुर्गतिसमारूढं वैराजमथ योजयेत्।

आनन्दाख्येन चाक्रान्तं न्यसेद्रेफमतो द्विज ॥ 150 ॥

वैराजोपरिसंस्थं तु (1)सोमेशाख्यं स्थितं पुनः।

पदं तु मानसं तेदं(दोषं?) दद्यात्पञ्चाक्षरं द्विज ॥ 151 ॥

(1. सोम शङ्‌ख A.)

वाचिकांस्त्र्यक्षरं चातो दुरुक्तान् कायिकांस्ततः।

षडक्षरं कुवृत्तीन्वै त्र्यक्षरं तदनु न्यसेत् ॥ 152 ॥

परमेश्वरशब्दं तु दद्यात्पञ्चाक्षरं मुने।

ततः परममूर्तौ(र्ते?)च प्रसीद पदमेव च ॥ 153 ॥

मे प्रपन्नस्य च पदं न्यसेत्पञ्चाक्षरं मुने।

आदेशाच्छलविध्वंसी इकारेण विभूषितः ॥ 154 ॥

रामोपेतं नरं दद्यान्माधवं तदधो न्यसेत्।

भिन्धि संसारमिति च दद्यात्पञ्चाक्षरं मुने ॥ 155 ॥

(1)दकारं भुवनारूढं विसर्गेण समन्वितम्।

विश्वभावनमादाय केवलं च तदन्तगम् ॥ 156 ॥

(1. इकारं A)

उद्धरेद्द्विजशार्दूल शाश्वतं तदनन्तरम्।

व्योमेशानन्तसंभिन्नं वामनं प्रोद्धरेत्ततः ॥ 157 ॥

पन्थानं माधवारूढं व्योमेशानन्तभूषितम्।

(2)ककारश्चैव रेफश्च द्वावेतौ भुवनोपरि ॥ 158 ॥

(2. अकार A)

एकारेणाङ्कितः कालो वैराजो रामभूषितः।

सर्वेभ्योऽनुग्रहं चैव पदं सप्ताक्षरं ततः ॥ 159 ॥

ज्ञानात्मनो पदं दद्यात्पुरुषोत्तमसंयुतम्।

महातमः प्रविष्टस्य पदमष्टाक्षरं त्विदम् ॥ 160 ॥

... ... ... मादाय जगद्योनिविभूषितम्।

विज्ञानालोकशब्दं तु (3)प्रदाने त्र्यक्षरं पदम् ॥ 161 ॥

(3. प्रधाने A)

हकारञ्च मकारं च सर्वदेहमथोद्धरेत्।

क्रमात् त्रयाणां योक्तव्या ना(रा?)मोद्दामोऽपि विक्रमी ॥ 162 ॥

(4)भकारश्च वकारश्च व्यापकः केवलास्त्वमी।

(5)रारूढः पद्मनाभस्य(श्च?)स्रग्धरो रामभूषितः ॥ 163 ॥

(4. हकार A.)

(5. आरूढ A)

(6)हकारश्च तकारश्च पुण्डरीकश्च केवलः।

वैराजस्थोऽथ कमलश्शङ्खस्त्र्यश्रेण चाङ्कितः ॥ 164 ॥

(6. ककार A.)

परमात्माऽथ सूक्ष्मस्थः पुण्डरीकश्च केवलः।

रामस्ततस्तकारस्थः सूक्ष्मस्थश्चामृतस्ततः ॥ 165 ॥

कालश्चैकारसंभिन्नस्समुद्धरपदं ततः।

अजितस्तु पदं त्र्यर्णं मम जन्मपदं द्विज ॥ 166 ॥

केवलश्च ततो हस्वो (1)नकारस्त्रासनस्थितः।

त्र्यैलोक्यैश्वर्यदोपेतो घातयेति पदं द्विधा ॥ 167 ॥

(1. नकरो CL.)

ज्ञानैश्वर्यपदं दद्याल्लीलासक्तपदं त्वनु।

पद्मनाभश्च रारूढः कमलो\[ऋ\]तथात्म(धाम?)गः ॥ 168 ॥

इष्टोपेतस्तु कमलो वैराजं भुवनोर्ध्वगम्।

केवलः पद्मनाभस्तु धन्वी चानङ्गभूषितः ॥ 169 ॥

हकारश्च नकारश्च वकारो रामभूषितः।

आह्लादस्थं ततो भानुं मदनेन समन्वितम् ॥ 170 ॥

त्र्यैलोक्यैश्वर्यदोपेतं परमात्मानमुद्धरेत्।

स्रग्धरं वरुणारूढं त्र्यैलोक्यैश्वर्यदान्वितम् ॥ 171 ॥

मम त्राता पदं योज्यं सकलेति पदं ततः।

जकारश्च नकारश्च शरणेति पदं ततः ॥ 172 ॥

शरणागतोऽक्षरं(?)दद्यात्पदं वि प्र षडक्षरम्।

त्र्यश्रान्वितं च वैराजं कुरुवीप्सापदं ततः ॥ 173 ॥

दकारं केवलं शङ्खं गोपनेनाङ्कितं न्यसेत्।

नकारं च द्विधा दद्यादन्त्यं वै गोपनाङ्कितम् ॥ 174 ॥

देयो भुवनपालस्च सकारः शङ्खसंस्थितः।

पन्था गोपनसंभिन्नः केवलः सर्वरोधकः ॥ 175 ॥

पुण्डरीकाक्षशब्दं तु परमं त्र्यक्षरं पदम्।

पदं कराणि(रारुणि?)केत्युक्त्वा ततो भक्तजनेन(ति?) च ॥ 176 ॥

पदं वत्सलमादाय पिण्डभावनसंयुतम्।

विश्वात्मा च(2) ततः शब्दं विश्वेश्वरपदं ततः ॥ 177 ॥

(2. नं A.)

हृषीकेशपदं दद्यान्मोक्षलक्ष्मीपदं ततः।

पद्मनाभश्च रेफस्थो दकारः केवलस्ततः ॥ 178 ॥

भगवन्सर्वमन्त्रात्मन् पदमष्टाक्षरं शुभम्।

नरस्त्र्यश्रेण संभिन्नस्सर्वमन्त्रपदं ततः ॥ 179 ॥

केवलं पुण्डरीकं च रेफं वै विष्णुनाऽङ्कितम्।

भूयस्तं विक्रमीयुक्तं त्र्यैलोक्यैश्वर्यदान्वितम् ॥ 180 ॥

नमो नमःपदोपेतं पञ्चधाऽथ त्रिकं न्यसेत्।

क्रमेण द्विजशार्दूल कूट(?)सूर्यामृताभिधाम् ॥ 181 ॥

विसर्गेणाङ्कयेत्पूर्वं व्योमेशेन पदं ततः।

तृतीयमौर्वसंज्ञेन चतुर्थं-छादनेन तु ॥ 182 ॥

पञ्चमं योगधात्रा तु योज्यः षष्ठेन नारद।

अविग्रहः सप्तमे तु देवदत्तं नियोजयेत् ॥ 183 ॥

तारकं त्वष्टमे विप्र विष्टरं नवमे ततः।

दशमे ऋतधामानमूर्जमेकादशं मुने ॥ 184 ॥

द्वादशेऽभ्युदयं विद्धि न्यसेद्विष्णुं त्रयोदशे।

रामं द्विसप्तमे विप्र विन्यसेत्तदनन्तरम् ॥ 185 ॥

आनन्दं पञ्चदशमे बीजे तदनु नारद।

प्रणवस्सनमस्कोऽन्ते तदन्ते प्रणवः पुनः ॥ 186 ॥

भूयः प्रणवमादाय भगवत्पदमेव च।

ममेति द्व्यक्षरं शब्दे विवेकपदमेव च ॥ 187 ॥

पकारं केवलं दद्याद्दकारं गोपनाङ्कितम्।

ताललक्ष्माणमन्ते तु अप्रमेयोज्झितं मुने ॥ 188 ॥

समयोत्थानतः शब्दं दोषं ज्ञानाङ्कुशेन वै।

पदं सप्ताक्षरं दद्यात्कमलं केवंल ततः ॥ 189 ॥

विश्वरूपसमारूढं दण्डधारं न्यसेत्ततः।

तदन्ते कमलं दद्याद्दण्डधारमथोद्धरेत् ॥ 190 ॥

वृषकर्मा च तदधः अकरालस्ततो द्विज।

अखण्डविक्रमी देयस्तदधस्थः प्रतर्दनः ॥ 191 ॥

शश्वच्छब्दस्ततो विप्र चन्द्रांशुश्चन्दपृष्ठतः।

आनन्देनाङ्कितः कार्यो व्योमेशेनाङ्कितेन तु ॥ 192 ॥

रामाङ्कं स्रग्धरं चाधो मापादय पदं ततः।

कालत्र्यश्राङ्कितं दद्यान्नरं रामाङ्कितं ततः ॥ 193 ॥

अनलं वरुणं चैव केवलं योजयेत्क्रमात्।

पुण्डरीकोऽग्निरूपश्च वैकुण्ठस्तु तृतीयकः ॥ 194 ॥

छन्दस्त्र्यश्राङ्कितो (तं?) योज्यश्च(ज्यंच ?)न्द्रांशुं प्रोद्धरेत्ततः।

छन्दःपतिसमारूढमानन्देनाथ चाङ्कयेत् ॥ 195 ॥

गकारं केवलं दद्याद्वैकुण्ठं व्योमराड्‌युतम्।

पूजयेति वदेद्वीप्सां सूर्यं तदनु चोद्धरेत् ॥ 196 ॥

सामदाम(फाठ?)कमस्यान्ते दीप्तिमन्तमनन्तरम्।

उत्फुल्लनयनस्चान्ते चतुर्णां योजयेत्क्रमात् ॥ 197 ॥

त्र्यैलोक्यैश्वर्यदं मूर्ध्नि प्रज्ञादारमथासने।

ततो झषं समादाय ज्वालारूढं तु नारद ॥ 198 ॥

व्योमेशेन समायुक्तं घर्मांशुं प्रोद्धरेत्ततः।

तस्यासने तु लिङ्गात्मा योजनीयोऽवसानतः ॥ 199 ॥

अप्रमेयोज्झितः स्रग्वी आधेयश्चाथ लाङ्गली।

आसने भगवानस्य वैराजस्तस्य पूर्वकम् ॥ 200 ॥

द्विधाऽनलं समुद्धृत्य न्यस्यस्ताभ्यामथ क्रमात्।

लाङ्गली विश्वरूपश्च व्यापी बाह्यात्तु मस्तके ॥ 201 ॥

प्रथमस्यासने योज्यं नाम्ना वर्णं प्रसारणम्।

दीर्घघोणं द्वितीयस्य योजयेत्तदनन्तरम् ॥ 202 ॥

अथानलं द्विजादाय तदधः सामफाठकम्।

अशेषभुवनाधाररूढं कृत्वाऽस्य मूर्धनि ॥ 203 ॥

ऐश्वर्यसंवृतं व्योम न्यसेदेकं द्विधा मुने।

ततोऽनलं समादाय सूर्यं न्यस्येदधस्ततः ॥ 204 ॥

अस्य चाधोऽनलं चोर्ध्वे व्योमचैरावमस्थितम्।

ततस्तु रेफमादाय झषोपरि गतं मुने ॥ 205 ॥

तदधोपरि तेजस्वी तदधो ह्यनलं पुनः।

लोकेशोपरिसंस्थं तु अंकारश्चास्य मूर्धनि ॥ 206 ॥

पट्‌कारद्वितयं चान्ते केवलो लाङ्गली ततः।

रामाङ्कितो दण्डधर स्रग्वी तेनैव चाङ्कितः ॥ 207 ॥

महामन्त्रेति च पदं शब्देनेति पदं ततः।

विघ्नोऽयमिति वै देयं समयेति पदं ततः ॥ 208 ॥

दोषहृद्दन्त(वृन्दं न?)दन्ते तु अविद्यानिचयं ततः।

बधरीभूतामिति वै शीघ्रं कुरु कुरु द्विज ॥ 209 ॥

ततः प्रणवमादाय सूर्यो योज्यस्ततो मुने।

सूपर्णं च तदन्ते तु प्राणस्तदनु नारद ॥ 210 ॥

कूटस्तदवसाने तु सर्वलोकेशसंस्थितः।

व्योमेशभूषितश्चैव भगवन्मे पदं ततः ॥ 211 ॥

संपूर्णे च पदं दद्याद्दानवर्णयुतं(1) ततः।

कर्मणिशब्दमथ च संपादय पदं द्विधा ॥ 212 ॥

(1. द्वयं A.)

तदन्ते कौस्तुभपदं ओंभगवन्पदं ततः।

ततश्चामृतमूर्ते वै समस्तपदमेव हि ॥ 213 ॥

पदं मन्त्रगणं चातो (2)यकारः केवलस्ततः।

नारायणः प्रधानस्थश्शान्तिदः केवलस्ततः ॥ 214 ॥

(2. वकारः A.)

नरोऽथ भुवनारूढो रारूढोऽथ गदाधरः।

ओतदेहाङ्कितप्राणश्शङ्कस्थश्चाथ शान्तिदः ॥ 215 ॥

व्योमेशयुक्तो वैराजः स्रग्धरः केवलस्ततः।

ताललक्ष्मा तदन्ते तु तृप्तिं च तदधो न्यसेत् ॥ 216 ॥

तस्याप्यधो वराहं तु विष्णोऽयं गोपनाङ्कितः।

नारायणोऽथ चैकाकी भूयस्स दमनोर्ध्वगः ॥ 217 ॥

आदिदेवेन चाक्रान्तो मन्दरोऽथाङ्कुशस्थितः।

औकारसंयुतः स्रग्वी त्र्यश्रयुक्तोऽथ दीप्तिमान् ॥ 218 ॥

केवलश्च ततः पन्थास्सन्तर्पयपदं द्विधा।

सोमोऽथ वरूणारूढो द्विधा देयश्च नारद ॥ 219 ॥

व्यापी चान्द्री तथाऽऽनन्दो योज्यस्तदनु वै द्वयोः।

वराहोऽथामृतस्थस्तु तदधः पुरुषेश्वरः ॥ 220 ॥

उद्दामो ह्यथ तस्याधो व्यापी चान्द्री च मूर्धनि।

एतदेव पुनर्दद्याद्भुवनार्णेन वर्जितम् ॥ 221 ॥

विष्णुनालङ्कृतं किं तु सानन्दममृतं ततः।

तदधश्चामृताधारं शङ्खं तस्याप्यधो न्यसेत् ॥ 222 ॥

विश्वाप्यायकरानन्दं त्रैलोक्यैश्वर्यदान्वितम्।

परमेश्वरसंयुक्तं न्यसेत्सोममथ द्विधा ॥ 223 ॥

वरुणो भूधरोपेतस्त्वग्निरूपोऽथ केवलः।

दण्डधारस्ततो देयः प्रणवेनाङ्कितो मुने ॥ 224 ॥

नमो नमस्ततः स्वाहा मन्त्रोऽयं त्रिदशार्चितः।

शतानि पट् च वर्णानां वर्णा द्वादश च द्विज ॥ 225 ॥

अर्धाक्षराणि वै पञ्च इत्येतत्कथितं मुने।

\[अस्य महामन्त्रस्य प्रशंसा\] 21-31

मन्त्रोऽयं सूचितः प्राग्वै रक्षणीयः प्रयत्नतः ॥ 226 ॥

छिन्नानामपि भिन्नानां मन्त्राणां चारुरूपिणाम्।

एषा(षां?) मन्त्रवरः श्रेष्ठस्सर्वेषामपि पूरयेत् ॥ 227 ॥

तेजसाऽपि च वीर्येण सौम्यत्वेन सदैव वा।

समस्तदोषशमनो विघ्नविध्वंसकृन्महान् ॥ 228 ॥

मन्त्रोऽयं मुनिशार्दूल गोपनीयः प्रयत्नतः।

सामान्यं साधकानां च सच्छासननिषेविणाम् ॥ 229 ॥

अनेकवक्त्रनयनमनेकाङ्घ्रिकरान्वितम्।

अनेकाद्भुतदातारमनेकाभरणभूषितम् ॥ 230 ॥

अनेकगन्धपुष्पाढ्यमनेकायुधधारिणम्।

अनेकदीप्तनयनमनेकफलभूषितम् ॥ 231 ॥

अनेकमन्त्रकोटीभिस्संस्मरेत्सेवितं सदा।

यस्तु नैमित्तिके यागे नित्ये वानन्यमानसः ॥ 232 ॥

सोऽचिरात्प्राप्नुयात् सिद्धीर्नावसीदति कर्हिचित्।

इति श्रीपाञ्चरात्रे जयाख्यसंहितायां पवित्रकविधानं नामैकविंशः पटलः।

 \* \* \* \* \*

 पटलः - 22

अथ वैष्णवाचारलक्षणं नाम द्वाविंशः पटलः। 22-1

नारद :---

\[यतिप्रभृतीनां वैष्णवानां स्वरूपप्रश्नः\]

श्रोतुमिच्छामि भगवन्वैष्णवानां च लक्षणम्।

सर्वेषां यतिपूर्वाणामाचारं च विशेषतः ॥ 1 ॥

दानं प्रदानं द्विविधं येषामुक्तं त्वया फलम्।

तानहं तु कथं नाम वेद्मि वै लक्षणं विना ॥ 2 ॥

श्रीभगवान् ---

\[भागवतधर्मैकनिष्ठानां साम्येऽपि भेदे कारणम्\] 22-2

भगवद्धर्मतन्त्र्राणां पञ्चकालनिषेविणाम्।

अप्रतिग्राहकाणां च कणभिक्षाभिवर्तिनाम् ॥ 3 ॥

बाह्याभ्यन्तरतुल्यानां श्रद्धासंयमसेविनाम्।

नारायणैकनिष्ठानां येऽस्मिन्जाता महाकुले ॥ 4 ॥

ऊनाधिकेन विप्रेन्द्र कर्मणाऽनिष्ठितेन च।

कालह्रासवशाच्चैव वैषम्यमुपयान्ति च ॥ 5 ॥

\[यतीनां लक्षणम्\] 22-3

संस्कृताश्च निषेकाद्यैः पित्रा वा गुरुणा त्वनु।

स्वयं विवेकभावस्था ब्रह्मचारिगुणैर्युताः ॥ 6 ॥

सर्वभूतस्थितं विष्णुं पश्यन्त्यमलया धिया।

सर्वे भूतास्तदन्तस्था भावयन्तीति सर्वदा ॥ 7 ॥

कर्मणा मनसा वाचा यजन्त्येकमधोक्षजम्।

आद्यद्विजेन्द्रवेश्मभ्यस्तदभावान्महामते ॥ 8 ॥

षट्कर्मरतविप्रेभ्यो नित्यं चायाचितेन तु।

सिद्धान्नेन च (1)वर्तन्तो मुण्डितश्मश्रुमस्तकाः ॥ 9 ॥

(1. वर्तन्ते A.)

काषायवासोधर्त्तारो दण्डमात्रपिरग्रहाः।

ते विप्रा यतयः शुद्धाः सत्वस्था वैष्णवाः स्मृताः ॥ 10 ॥

\[एकान्तिलक्षणम्\] 22-4

भ्रान्त्वा मिक्षां च षट्‌कर्मनिरतेभ्यस्तु सत्कृताम्।

अपरिग्रहवान्यो वै तया संपूजयेत्प्रभुम् ॥ 11 ॥

पुमान्गोप्तारमव्यक्तमष्टाङ्गविधिना महत्।

गुणिना सह शिष्येण वसत्येको विचारधीः ॥ 12 ॥

कुलक्रमेणाधिकारी स एकान्तीह वैष्णवः।

\[वैखानसलक्षणम्\] 22-5

यः परिग्रहवान्विप्रः पूजयेत्परमेश्वरम् ॥ 13 ॥

याचितेन द्रिजेंद्राच्च प्राप्तेनायाचितेन तु।

धनेन क्षत्रियाद्वैश्यात्कुटुम्बमपि पालयन् ॥ 14 ॥

विद्धि वैखानसः सोऽपि जटी छत्री सिताम्बरः।

\[कर्मसात्त्वतस्य लक्षणम्\] 22-6

मुख्यत्वेन क्रियार्थं यः कुटुंबस्य च पालने ॥ 15 ॥

आत्मनो भरणे चापि इत्यु(उद्यु?)क्तश्चोपसर्पति।

वृत्त्यर्थमपि राजानं स विप्रः कर्मसात्त्वतः ॥ 16 ॥

\[शिखिनो लक्षणम्\] 22-7

स्फुरत्यविरतं यस्य वैष्णवं यजनं हृदि।

प्राधान्येनाथ पित्र्यादि तदर्थं कृषिपूर्वकम् ॥ 17 ॥

समाचरति वै कर्म शिखी साक्षाद्विजोत्तमः।

(1)मय्यपेक्षावशेनैव यद्यप्युत्कृष्टतां गतः ॥ 18 ॥

(1.मया Y. त्रय्यं A.)

तथापि चातुराश्रम्यं सर्वेषां विहितं सदा।

\[वैखनसादिभ्यो वैष्णवेभ्यो भगवत्पूजनशेषभूतवृत्तिप्रदानां फलविशेषः\] 22-8

भगवत्पूजनार्थं तु त्रणायां यः प्रयच्छति ॥ 19 ॥

मठं सायतनं कृत्वा वृत्तिपूर्वमकण्टकम्।

दासीकर्मकरोपेतं शुद्धवेदवरान्वितम् ॥ 20 ॥

ते यान्ति भगवत्स्थानं भक्तानां सदनं महत्।

\[गृहस्थेभ्यो वैष्णवेब्यो ग्रामादिदाने फलम्\] 22-9

भगवद्यजनार्थं वा सात्त्विकेन तु चेतसा ॥ 21 ॥

मठायतनभिन्नं च ग्रामभूद्रविणं महत्।

गृहाश्रमरतानां च वैष्णवानां निवेदयेत् ॥ 22 ॥

न्यायोपायविधिप्राप्तं यस्स मोक्षमवाप्नुयात्।

\[ब्राह्मणादन्यतो वृत्तिग्रहणप्रतिषेधः\] 22-10

अलाभाच्चैव भिक्षाणामसामर्थ्यात्तथाऽऽत्मनः ॥ 23 ॥

स्वकर्मणि ह्यलोपार्थं पुत्रादेर्भरणाय च।

अत्यापद्यपि जातायां कुटुम्बी वैष्णवो द्विजः ॥ 24 ॥

ब्राह्मणादेव गृह्णीयाद्वृत्तिं देवमठाश्रिताम्।

केवलां ग्रामपूर्वां वा याचितायाचितात्तथा ॥ 25 ॥

आप्रभातान्निशान्तेन कर्मणा वैष्णवेन च।

क्रियमाणेन तदुत तदर्थमघमेति वै ॥ 26 ॥

इत्येतद्यतिपूर्वामां वैप्णवानां च लक्षणम्।

कथितं मुनिशार्दूल आप्तादीनामथो शृणु ॥ 27 ॥

\[आप्तलक्षणम्\] 22-11

ये यजन्ति क्रमाद्देवं पञ्चकाल्येन कर्मणा।

द्विजातीनां चतुर्णां तु अधिकारं ददत्यपि ॥ 28 ॥

शुद्धे तु भगवन्मार्गे सत्त्वस्थास्सात्त्वताश्च ते।

असंकीर्णा द्विजश्रेष्ठ ब्रह्मरुद्रेन्द्रपूर्वकैः ॥ 29 ॥

विशेषदेवतायागैरमुख्यैर्नातिनिर्मलैः।

वासुदेवं विना \[चातुरात्म्यं त\] त्प्रभवादिना ॥ 30 ॥

संन्यासकर्म (कर्मसंन्यास ?) योगेन फलसंपद्विनैव हि।

वेदान्तविधि(न्तार्थवि ?)शेषज्ञाश्चतुर्णामुपरि स्थिताः ॥ 31 ॥

\[अञ्जलिकारिलक्षणम्\] 22-12 ?

(1)मोक्षार्थमपि विप्रेन्द्र स्थितास्तेऽञ्जलिकारिणः।

प्रतिभात्यधिकं येषां यत्स्यात्संस्थापने हरेः ॥ 32 ॥

(1. अञ्जलिकारिलक्षणपरस्य \`मोक्षार्थमपी' त्यस्य \`आरम्भिणस्ते' बोद्धव्या वैष्णवा ब्राह्मणादय इत्यस्यानन्तरं पाठो युक्तः। अत्र त्वसङ्गतः।)

धनं समार्ज्य यत्नेन प्रतिष्ठामाचरन्ति ये।

वैष्णवीं भक्तियुत्केन चेतसा कीर्तयन्ति च ॥ 33 ॥

भगवद्भाविनो विप्रा इत्याप्तास्समुदाहृनाः।

\[अनाप्तलक्षणम्\] 22-13

वर्णधर्ममनुज्झित्य ह्याप्तादिष्टेन कर्मणा ॥ 34 ॥

यजन्ति श्रद्धया देवमनाप्तास्ते प्रकीर्तिताः।

\[आरम्भिलक्षणम्\] 22-14

विनातेनार्थसिध्यर्थं विश्वात्मानं यजन्ति ये ॥ 35 ॥

आरम्भिणस्ते बोद्धव्या वैष्णवा व्राहाणादयः।

\[संप्रवर्तिलक्षणम्\] 22-15

श्रद्धया ये प्रवर्तन्ते स्वयं संपूजने हरेः ॥ 36 ॥

अमार्गेण तु विप्रेन्द्र विद्धि तान्संप्रवर्तिनः।

लिङ्गैरेतैस्तु बोद्धव्यास्सदैवाप्तादयो मुने ॥ 37 ॥

अथातो योगिपूर्वाणां वैष्णवानां समासतः।

विप्रादिमौद्गलान्तानां लक्षणं चावधारय ॥ 38 ॥

\[योगिनां लक्षणम्\] 22-16

शय्यासनपथिस्थश्च हृद्गतं संस्मरेत्प्रभुम्।

निष्कलादिप्रभेदेन अथवायतने हरेः ॥ 39 ॥

निमीलिताक्षोपविष्टस्समाधिं चाभ्यसेत्सदा।

नमो नारायणायेति वासुदेवेति वा वदेत् ॥ 40 ॥

कर्मणा मनसा वाचा नानिष्टं कस्यचित्स्मरेत्।

लिंङ्गैरेतैस्तु बोद्धव्या भगवद्योग सेविनः ॥ 41 ॥

\[जपनिष्ठानां लक्षणम्\] 22-17

यो नु शुद्धश्शान्तमना दण्डी काषायवस्त्रभृत्।

भगवद्भाविजन्तूनां साभिलाषं निरीक्षते ॥ 42 ॥

पौत्रदीप(1)कपद्माक्षस्फाटिकेनामलेन वा।

गणित्रेण करस्थेन भजमानो जपेद्धरिम् ॥ 43 ॥

(1. जीवक A.)

मनसा मुनिशार्दुल विष्णोरर्चापरः स्थितः।

जपेदुपांशुना मन्त्रमादराद्वा स्तुतिं पठेत् ॥ 44 ॥

जपनिष्ठं तु तं विद्धि वैष्णवे शासने स्थितम्।

\[तापासलक्षणम्\] 22-18

यत्किञ्चिद्व्रतमातिष्ठेत्तत्तद्भगवदाश्रितम् ॥ 45 ॥

चान्द्रायणपराकादीनेकादश्यादिकं चरेत्।

सदैवायतने विष्णोस्तदभावे गृहस्थितः ॥ 46 ॥

उत्तिष्ठन्संस्मरेद्विष्णुमुपविष्टस्तथैव च।

मासोपवासी भिक्षाशी विष्ण्वायतनलोलुपः ॥ 47 ॥

व्रतान्ते पत्रपुष्पाद्यैः पूजयेद्भगवन्मयान्।

औदकीमाचरेच्छुद्धिमेकद्वित्रिजलाप्लवः ॥ 48 ॥

क्षालनं वसनाभ्यां वा ताभ्यां वा परिवर्तनम्।

समीपवर्तिनां(नो ?)नित्यमुद्धोधयति यत्नतः ॥ 49 ॥

नक्तोपवासपूजायामेकादश्यां प्रयत्नतः।

यस्त्वेवमादि सततमाचरेत्प्रयतात्मवान् ॥ 50 ॥

वैष्णवस्तापसः प्रोक्तः पयोमूलफलाशनः।

\[शास्त्रज्ञलक्षणम्\] 22-19

पुराणं धर्मशास्त्राणि इतिहासांश्च वैष्णवान् ॥ 51 ॥

वेत्ति वेदान्तसिद्धान्तान् शृणुयाद्व्याकरोत्यपि।

प्रणष्टपाठवाक्यानां कृत्वा वस्तुविचारणम् ॥ 52 ॥

तज्ज्ञैस्सह प्रयत्नाद्वै ह्यागमं संस्करोति यः।

अतन्द्रितः सदा विद्धि तं शास्त्रज्ञं हि वैष्णवम् ॥ 53 ॥

\[शास्त्रधारकलक्षणम्\] 22-20

श्रद्धया यः समुच्चित्प यत्र कुत्रचिदागमम्।

ब्रह्म ध्यायंस्तथा पश्चात्सन्धारयति यत्नतः ॥ 54 ॥

पूजयत्यर्ध्यपुष्पाद्यैश्शास्त्रापीठं क्रमेण तु।

ददाति वैष्णवानां च गोपयत्यकृतात्मनाम् ॥ 55 ॥

अन्यदर्शनभत्कानां विद्धि तं शास्त्रधारकम्।

इत्येतत्कथितं विप्र वैष्णवानां च लक्षणम् ॥ 56 ॥

\[उक्तलक्षणलक्षितानां वैष्णवानां यागपूजार्हत्वविधानम्\] 22-21

यजस्व पूजयस्वैतान् भक्त्या भावेन नारद।

समुद्दिश्य निमित्तं यच्छ्राद्धं यजति वैष्णवे ॥ 57 ॥

यत्यादिपञ्चकेवाऽथ ह्यनाप्ते ब्राह्मणे द्विज।

तस्मिन्नञ्जलिकारे वाऽऽरम्भिणेऽथ प्रवर्तिने ॥ 58 ॥

तदक्षयं पितॄणां तु विशेषान्मन्त्रसंस्कृतम्।

षडेतेऽर्हाश्च विप्रेन्द्र पितृकर्मणि सर्वदा ॥ 59 ॥

जपहोमव्रतादीनामासत्काः षडिमे त्वपि।

दानकर्मणि दिव्ये च प्रायः क्षत्रादयः स्मृताः ॥ 60 ॥

भवन्ति यादृशाश्चैव तापसा जपिनस्तु वा।

दैवे पित्र्ये द्विजश्रेष्ठ योगी चार्हति सर्वदा ॥ 61 ॥

यद्वयः पूर्णमासीत्तु किं तु योगपरो यदि।

तस्य ब्रह्ममयो देहो विशेषाद्वैष्णवस्य च ॥ 62 ॥

तस्मात्स(1) पूजनीयो हि यथाशक्ति च सर्वदा।

दुर्लभा भगवद्यागा भाविनो भुवि मानवाः ॥ 63 ॥

(1. त्संपू A.)

तद्दर्शनात्तदालापात्सुलभं शाश्वतं पदम्।

\[पञ्चकालभेदः\] 22-22 ?

नारद :---

एको हि श्रूयते देव कालो लोके न चापरः ॥ 64 ॥

पञ्च कालास्त्वयोद्दिष्टाः किमेतन्मेऽत्र संशयः।

श्रीगवान् ---

\[पञ्चकालभेदः तत्र कर्तव्यकर्मभेदश्च\] 22-23

एकस्यैव हि कालस्य वासरीयस्य नारद ॥ 65 ॥

आप्रभातान्निशान्तं वै पञ्जधा परिकल्पना।

पृथक्कर्मवशात्कार्या न काला बहवः स्थिताः ॥ 66 ॥

नारद :---

एककालस्थितानां च कर्मणां लक्षणं वद।

परिज्ञातैस्तु यैस्सम्यक्कृतकृत्यो भवाम्यहम् ॥ 67 ॥

श्रीभगवान् ---

ब्राह्मान्मुदूर्तादारभ्य प्रागंशं विप्र वासरे।

जपध्यानार्चनस्तोत्रैः कर्मवाक्चित्तसंयुतैः ॥ 68 ॥

अभिगच्छेज्जगद्योनिं तच्चाभिगमनं स्मृतम्।

ततः पुष्पफलादीनामुत्थायार्जनमाचरेत् ॥ 69 ॥

भगवद्यागनिष्पत्तिकारणं प्रहरं परम्।

तदुपादानसंज्ञं वै कर्मकालपदाश्रितम् ॥ 70 ॥

ततोऽष्टाङ्गेन यागेन पूजयेत्परमेश्वरम्।

(1)सार्धं तु? प्रहरं विप्र इज्याकालस्तु स स्मृतः ॥ 71 ॥

(1. साघकः A.)

श्रवणं चिन्तनं व्याख्या ततः पाठसमन्विता।

(2)अध्यायसंज्ञं तं विद्धि कालांशं मुनिसत्तम ॥ 72 ॥

(2. स्वाध्याय A.)

दिनावसाने संप्राप्ते पूजां कृत्वा समभ्यसेत्।

योगं निशावसाने च विश्रमैरन्तरीकृतम् ॥ 73 ॥

पञ्चमो योगसंज्ञोऽसौ कालांशो ब्रह्मसिद्धिदः।

नारद :---

श्रुतो मयाऽखिलः पूर्वं भगवद्याग उत्तमः ॥ 74 ॥

तस्याड्गानि विभागेन श्रोतुमिच्छाम्यहं पुनः।

श्रीभगवान् ---

अन्तःकरणयागादि यावदात्मनिवेदनम् ॥ 75 ॥

तदाद्यमङ्गं यागस्य नाम्नाऽभिमनं महत्।

पूजनं चार्घ्यपुष्पाद्यैर्भोगैर्यदखिलं मुने ॥ 76 ॥

बाह्योपचारैस्तद्विद्धि भोगसंज्ञं तु नारद।

मध्वाज्याक्तेन दग्ना वै पूजा च पशुनाऽपि वा ॥ 77 ॥

तत्तृतीयं हि यागाङ्गं तुर्यमन्तेन पूजनम्।

निवेदितस्य यद्दानं पूर्वोक्तविधिना मुने ॥ 78 ॥

संप्रदानं तु तन्नाम यागाङ्गं पञ्चमं स्मृतम्।

वह्निसन्तर्पणं षष्ठं पितृयागस्तु सप्तमः ॥ 79 ॥

प्राणाग्निहवनं नाम्ना त्वनुयागस्तदष्टमम्।

इत्येतत्कथितं सम्यक् यत्त्वया परिचोदितम् ॥ 80 ॥

प्रददात्यचिराद्यद्वै तन्निष्ठानां परं पदम्।

इति श्रीपाञ्चरात्रे जयाख्यंसहितायां वैष्णवाचारलक्षणं नाम द्वाविंशः पटलः।

 \* \* \* \* \*

 पटलः - 23

अथ श्राद्धविधां नाम त्रयोविंशः पटलः। 23-1

नारद :---

विधानमादिश विभो निमित्तं श्राद्धकर्मणि।

दीक्षितैर्भगवद्भत्केः कथं कार्यं क्रियापरैः ॥ 1 ॥

श्रीभगवान् ---

\[दीक्षितैरपि श्राद्धस्यावश्यं कर्तव्यता\] 23-2

कर्मणा मनसा श्राद्धं यत्नात्कार्यं सदैव हि।

सऋणैरऋणैः सर्वैंर्यावद्देहान्तिमं द्विज ॥ 2 ॥

विविक्तं धर्ममेतावत्सिद्धानामपि देहिनाम्।

\[सिद्धैरपि लोकसंग्रहार्थं धर्मस्य कर्तव्यता\]

नाचरेद्योऽपि वै सिद्धो लौकिकं धर्ममग्रतः ॥ 3 ॥

उपप्लवमसिद्धास्तु कुर्वन्त्यविरतं महत्।

उपप्लवाच्च धर्मस्य ग्लानिर्भवति नारद ॥ 4 ॥

विवेकज्ञैरतस्तस्माल्लोकाचारो यथास्थितः।

आदेहपाताद्यत्नेन रक्षणीयः प्रयत्नतः ॥ 5 ॥

\[धर्मेषु श्राद्धस्य श्रैष्ठ्यम्\] 23-3

आचाराणां हि सर्वेषां धर्म्माणां मुनिसत्तम।

श्राद्धं मे रोचते यादृक् तादृक् न परमं तु वै ॥ 6 ॥

\[श्राद्घनिमित्तभूतकालादिनिरूपणम्\] 23-4

तस्य कालं विधानं च यथा तदवधारय।

सितासिते च द्वादश्यावमावास्या च पुर्णीमा ॥ 7 ॥

राहुसन्दर्शनं चैव सूर्यसंक्रमणं तथा।

श्राद्धं तत्र यप्रयत्नेन काम्यं कुर्याच्च भक्तितः ॥ 8 ॥

अष्टकान्वष्टकाभ्यां च श्राद्धपक्षे विशेषतः।

पितृऋक्षे त्वमावास्यात्रयोदश्योस्तथैव च ॥ 9 ॥

नवान्नप्राशने चैव सुतसंस्कारकर्मणि।

गुरोर्वा वं(?) प्रवृद्धे तु तद्भ्रातरि गृहागते ॥ 10 ॥

शुद्धेऽर्थे (1)पात्रतो लब्धे तीर्थे वाऽऽयतने हरेः।

प्राप्ते क्षेत्रेऽथ संसिद्धे प्रतिष्ठायां पवित्रके ॥ 11 ॥

(1. पदतो A.)

वापीकूपतटाकानां वृक्षाणां परिमोक्षमे।

गोदानादौ वृषत्यागे व्रतारम्भे तदन्ततः ॥ 12 ॥

शास्त्रश्रवणनिष्पत्तावारम्भे च तथैव हि।

वत्सरे वत्सरे विप्र मि(पि !)त्रादीनां कुटुम्बिनाम् ॥ 13 ॥

श्राद्धं कार्यं दीक्षितेन लौकिकीषु तिथिष्वपि ।

\[श्राद्धविधानप्रकारः\] 23-5

पूजयित्वा पुरा देवं तर्पयित्वा हुताशनम् ॥ 14 ॥

प्रागुक्तेन विधानेन ततस्त्वाहूय वैष्णवान्।

प्रक्षालिताङ्‌घ्रीन्स्वाचान्तान् प्रोक्षितानस्त्रावारिणा ॥ 15 ॥

\[तत्र-आमन्त्रितानां वैष्णवानामासनपरिकल्पनविधानम्\] 23-6

सम्मुरवान्मन्त्रनाथस्य उत्तराभिमुखानपि।

आसनेषु विविक्तेषु परिच्छिन्नेषु नारद ॥ 16 ॥

गायत्र्या भस्मरेखासु शङ्कुनाऽस्त्रान्वितेन वा।

हृदाऽस्त्रपरिजप्तानि आसनानामथोर्ध्वतः ॥ 17 ॥

सतिलानि च दर्भाणि निक्षिप्याम्बुयुतानि च।

\[गुरुवर्गे पितृवर्गे मातृवर्गे च तेषां स्थापनप्रकारविधानम् स्थापनीयवैष्णवसङ्‌ख्याप्रदर्शनं च\] 23-7

गुरोर्वा गुरुवर्गस्य मूलमन्त्रेण नारद ॥ 18 ॥

प्रतिष्ठाप्यासने पूर्वमेकमादौ तु वैष्णवम्।

हृद्युक्तेनाथ तेनैव स्वधा संभूषितेन च ॥ 19 ॥

पितुः पङ्क्यवसाने तु नाम्नाऽन्यमुपवेशयेत्।

शिरसा संयुतेनाथ गृहीत्वा पाणिना द्विज ॥ 20 ॥

नाम्ना पितामहीयेन प्रतिष्ठाप्यासने परम्।

नेत्रे \[ण\] स्वावसानेन त्र्यक्षेरेण समूर्त्तिना ॥ 21 ॥

प्रपितामहनाम्ना तु वैष्णवं चापरं न्यसेत्।

चत्वार एव वै पूर्वं मन्त्रपीठस्य सन्मुखाः ॥ 22 ॥

देवीमन्त्रचतुष्केण मातुर्वास्य कुलस्य वा।

अस्त्रेण पितृवर्गस्य उत्तराभिमुखं द्वयम्? ॥ 23 ॥

\[पित्रादौ जीवति तत्स्थाने पितामहादीनां नियोज्यता\] 23-8

विद्यमाने तु पितरि पितुर्योज्यः पितामहः।

सत्यां मातर्यपि मुने तत्पितर्यपि तेन वै ॥ 24 ॥

मातुः पितामहो योज्यो मातुर्मन्त्रेण सर्वदा।

\[वैष्णवानामलाभे सङ्कोचविधानम्\] 23-9

पितृमातृकुलाभ्यां द्वौ वंशकैकमथोभयोः ॥ 25 ॥

\[पित्रादिस्थाने वृतानां तेपां देहन्यासविधानं\] 23-10

मनसा मुनिशार्दुल द्वादशार्णेन कल्पयेत्।

देहन्यासं च सर्वेषां न्यस्यो हस्ततलेऽस्त्रराट् ॥ 26 ॥

\[तेषां ध्यानप्रकारः\] 23-11

सर्वे चतुर्भुजा ज्ञेयाः शङ्खचक्रगदाधराः।

किरीटकौस्तुभधरा वैनतेयासने स्थिताः ॥ 27 ॥

प्रोद्यता इव चोद्धर्तुं प्रेतीभूतस्य नारद।

\[पितणां पाद्यार्ध्यदानविधानम्\] 23-12

ततो हृयदमन्त्रेण अर्घ्यपात्रोदकेन तु ॥ 28 ॥

सिञ्चेत्क्रमेणाङ्घियुग्ममेकैकस्मिन्महामते।

मूलमन्त्रेण तदनु पाणिभ्यां तु तिलोदकम् ॥ 29 ॥

\[अर्ध्यसंस्रावस्य पितृपात्रेण ग्रहणविधानम्\] 23-13

दत्वा दत्वा समाहृत्य पात्रे ह्यस्त्राभिमन्त्रिते।

एकैकस्यापिधायाथ पूज्यत्र्यर्णेन नारद ॥ 30 ॥

\[तन्मध्ये पितॄणां विष्णुरूपाणां ध्यानम्\] 23-14

संस्थाप्य (1)भगवदग्रे तन्मध्ये मनसा स्मरेत्।

तान्पितॄन् विष्णुरूपांश्च भासा भास्वरविग्रहान् ॥ 31 ॥

(1. भगवत्य Y भगवन्य CL.)

पितृमन्त्रेण तदनु पितृमातृमयान्पितॄन्।

त्रिस्सप्तकुलसंस्थापनोक्तानत्रैव भावयेत् ॥ 32 ॥

अर्थयित्वा ततोऽनुज्ञां गृहीत्वा शिरसा ततः।

पात्रासनस्थितेभ्यस्तु पित्रर्थं यागमाचरेत् ॥ 33 ॥

\[मन्त्रेशसन्निधावभ्यर्थनम्\] 23-15

भगवन्पितृयागार्थं यजामि त्वां विशेषतः।

तेषामनुग्रहार्थं तु यागमाहर मेऽच्युत ॥ 34 ॥

एवं विज्ञाप्य मन्त्रेशं

\[चरुसाधनम्\] 23-16

चरुं क्षीरेण साधयेत्।

संस्कृतेऽग्नौ पुरा यद्यत्सिद्धं तच्चावलोकयेत् ॥ 35 ॥

प्रोक्षयेदस्त्रमन्त्रेण भक्तं सव्यञ्जनादिकम्।

संस्कृतेनाग्निना ताप्य कृत्वा मधुघृताप्लुतम् ॥ 36 ॥

तिलदर्भान्वितं पश्चात्प्राग्वदाप्याय्य निर्दहेत्।

सर्वं यत्साघितं किञ्चित् भक्ष्यपानादिभोजनम् ॥ 37 ॥

चेतसा कल्पयेत्सर्वं पितॄणां तर्पयेत्तु तत्।

\[साधितेन भक्ष्यभोज्यादिना देवस्य यजनम्\] 23-17

ततस्तेन यजेद्देवमर्घ्यपुष्पादिकेन तु ॥ 38 ॥

यथा निवेशिताः पूर्वं मण्डलेष्वथ नारद।

तेषां तृप्त्यर्थमुद्धृत्य संपूर्णं तु फलादिकैः ॥ 39 ॥

दधिक्षीरान्नपात्रं तु क्रमादस्योद्धृतं च यत्।

अर्घ्यपुष्पैस्तथा धूपलेपनाञ्जनदीपिकैः ॥ 40 ॥

तद्वीर्यमूष्मणा सार्धं तस्मिन्परिणतं स्मरेत्।

तेन तं भावयेत्तृप्तमतीव मुनिसत्तम ॥ 41 ॥

सर्वेषामन्नवीर्यं हि एवं परिणतं नयेत्।

\[पितृसन्तर्पणमंत्रः\] 23-18

प्रणवेनामृतेनैव व्योमेशेनान्वितेन तु ॥ 42 ॥

स्वनाम्ना च स्वधाऽन्तेन ततो नारायणात्मने।

तदन्ते तु नमस्कुर्यान्मन्त्रोऽयं पितृतर्पणे ॥ 43 ॥

\[अथाग्नौ होमविधानम्\]

ततो नारायणाग्नौ तु यायादग्रं च नारद।

तमिन्धनेन शुष्केण संबोध्याज्ययुतेन च ॥ 44 ॥

दक्षिणाग्रान् नय्सेत्तत्र दर्भान्भूयः स्तरोपरि।

पूर्ववत्पूजयित्वाऽग्निं पितॄन् तेन तु तत्स्थितम् ॥ 45 ॥

मन्त्रमूर्तिं यजेत्पश्चाद्बिलदानेन वै पुनः।

त्र्यक्षरेण तु मन्त्रेण दद्यादन्नाहुतित्रयम् ॥ 46 ॥

मद्येऽग्नि मन्त्रनाथस्य मध्याद्बाह्येऽग्निमध्यतः।

प्रदक्षिणक्रमेणैव द्वादशाप्याहुतीस्ततः ॥ 47 ॥

मूर्तिमन्त्रात्तु वर्णेन एकैकेन तु नारद।

ओमादिना स्वधाऽन्तेन ततोऽस्त्रेण (1)तथा बहिः ॥ 48 ॥

(1. यथा A.)

\[अथ पितृभ्यः पिण्डदानविधानम्\] 23-19

प्रदक्षिणे च प्रागादौ स्तरस्योपरि सोदकम्।

दत्वा बल्य(?)ष्टकं चाथ अग्नावग्रे तिलं क्षिपेत् ॥ 49 ॥

हृन्मन्त्रेण पुरा विप्र पितृभ्यस्तत्र वै क्रमात्।

गायत्र्या च स्वनाम्ना वै स्वधायुक्तेन पूर्ववत् ॥ 50 ॥

पाणिना त्वपसव्येन बलिदानं समाचरेत्।

तद्वीर्यं पूर्ववत्तेषां पितॄणां परिभावयेत् ॥ 51 ॥

तिलोदकं ततो दद्यादाद्यन्तेन हृदा द्विज।

स्वधाप्रणवयुक्तेन नाम्ना गोत्रान्वितेन च ॥ 52 ॥

राजाऽथ(?)सगुणध्यानचेतसा भावितेन वै।

अग्रतो मन्त्रमूर्तौ तु वह्नावपि ततः क्रमात् ॥ 53 ॥

\[अथ पितॄणामन्नसंविभजनविधानम्\] 23-20

पूजयेदुपविष्टांश्च पुष्पधूपानुलेपनैः।

नैवेद्यहुतशेषं च तेषामन्नं विभज्य च ॥ 54 ॥

व्यञ्जनादिफलोपेतं यत्किञ्चित्साधितं पुरा।

स्वधान्वितेन मूलेन मूर्तिना भूषितेन तु ॥ 55 ॥

पात्रं पूर्णेन्दुवद्ध्यायेत्तन्मद्ये तं तु संस्मरेत्।

मन्त्रेशममृताकारं तृप्तिसंजननं महत् ॥ 56 ॥

\[भुञ्जानेषु पितृषु जपध्यानविधानम्\] 23-21

भुञ्जानेषु तथैतेषु दश दिक्ष्वस्त्रमास्मरेत्।

जपेत् ध्यायेच्च मन्त्रेशं नारसिह्मं महामुने ॥ 57 ॥

\[भोजनान्ते दक्षिणादानम्\] 23-22

भक्त्या संप्रीणयद्देवं दद्याच्छक्त्या च दक्षिणाम्।

नैवेद्यमपि सन्धार्यं तावदेव हि नारद ॥ 58 ॥

यावद्भुजिक्रियान्तस्तु तदन्ते प्रतिपाद्य च।

\[शेषान्नसंविभजनम्\] 23-23

स्वं स्वमेव हि सर्वस्य अन्नस्याभ्यागतस्य च ॥ 59 ॥

तेषु वा संविभज्यादौ एकं तत्रैव वर्जयेत्।

यत्पितामहनाम्ना तु हरेः पूर्वं निवेदितम् ॥ 60 ॥

तद्गृहाश्रमिणो दद्यात् जायायां सुतवृद्धये।

अथ पूर्णाहुतिं दद्याद्देवदेवं विसृज्य च ॥ 61 ॥

उपसंहृत्य चैवाग्रे ... ... ... ... ...।

नारद :---

कव्यं श्राद्धविधानं तु इदं ज्ञातं मया विभो ॥ 62 ॥

और्ध्वदेहिकसंज्ञं तु ज्ञातुमिच्छामि वै प्रभो।

श्रीभगवान् ---

संस्कृत्य वैष्णवं प्रेतं विधिदृष्टेन कर्मणा ॥ 63 ॥

\[प्रेतश्राद्धविधानम्\] 23-24

\[तत्र प्रथमेऽहनि कर्तव्यविधिः\]

ततस्तस्य क्रिया कार्या स्वाश्रमे वा जलाशये।

दिक् विदिक् सिह्ममन्त्रं तु सास्त्रं न्यस्य पुरा ततः ॥ 64 ॥

तदन्तरे कुटिं ध्यायेद्वर्ममन्त्रं स्वमुद्रया।

कृतन्यासं ततोऽस्त्रेण प्रोक्षयेदस्त्रवारिणा ॥ 65 ॥

उत्तराभिमुखां चुल्लीं तत्रास्त्रेणानलं क्षिपेत्।

वर्मणाऽभिनवां स्थालीं क्षालयित्वोपलिप्य च ॥ 66 ॥

हृदयेनाम्भसाऽऽपूर्य तेनैव क्षाल्य तण्डुलम्।

समारोप्य च संसाध्य गायत्र्या तं चरुं द्विज ॥ 67 ॥

मधउक्षीराज्यसंमिश्रं सिद्धमुत्तारयेत्ततः।

आमूलादस्त्रपर्यन्तैस्तन्मन्त्रैरभिमन्त्र्य च ॥ 68 ॥

वीक्षमाणो दिशं ह्यग्नेस्ततोऽस्त्रेणोपलिप्य च।

मण्डलं भूतले रम्ये केशकण्टकवर्जिते ॥ 69 ॥

कृत्वाऽर्घ्यपात्रं तदनु प्रोक्षयेत्तज्जलेन तु।

तत्रास्त्रेण तिलान् दर्भान्विकिरेन्मध्य(?)मिश्रितान् ॥ 70 ॥

तत्र भद्रासनं चैवावतार्यास्त्राभिमन्त्रितम्।

तत्रोपर्यथवा भूमौ मन्त्रपीठं प्रकल्पयेत् ॥ 71 ॥

निष्कलं लययागेन मन्त्रेशं पूजयेत्ततः।

अर्घ्यपुष्पादिना पूर्वं विना न्यासक्रमेण तु ॥ 72 ॥

वह्निपूजावसानं च शश्वन्नातीव विस्तरम्।

हृन्मन्त्रमन्त्रिते पात्रे राजते वाऽथ ताम्रके ॥ 73 ॥

चरुस्थमुद्धरेदन्नं पात्राभावे च पिण्डवत्।

संस्थाप्य भगवत्यग्रे हृन्मन्त्रेण तु नारद ॥ 74 ॥

ततो नैवेद्यमध्यस्थं हृद्बीजं प्रणवान्वितम्।

प्रेतनाम्ना समायुक्तं नमस्कारपदान्वितम् ॥ 75 ॥

प्रेतरूपानुकारं च ध्यात्वाऽतो देवतात्मना।

स्वधाऽन्तेन स्वनाम्ना वै पूजयेत्तदनन्तरम् ॥ 76 ॥

अर्घ्यपुष्पैस्तथा दीपैर्लेपनाभ्यञ्जनाञ्जनैः।

वाससा मधुपर्केण अन्नेन त्वर्हणादिना ॥ 77 ॥

तर्पणेनाथ मात्राभिः प्रणम्य परमेशवत्।

एवं कृत्वा तु मन्त्रेशो निष्कलस्तत्र यः स्थितः ॥ 78 ॥

लयदेहश्च विप्रेन्द्र तं किञ्चित् खप्लुतं स्मरेत्।

ततस्तिलेन मधुना दध्नाऽन्नेनोदकेन तु ॥ 79 ॥

पूरयित्वाऽञ्जलिं पात्रं राजतं वाऽर्घ्यसंयुतम्।

नैवेद्यस्यापसव्येन परितः प्रक्षिपेद्बहिः ॥ 80 ॥

नमस्कृत्य यथान्यायं क्षान्त्वा चाथावसज्य च।

मुद्रया सह मन्त्रेण पूर्वोद्दिष्टेन नारद ॥ 81 ॥

पूर्णं हृदाऽम्भसा कृत्वा कलशं सतिलं द्विज।

नैवेद्यान्नसमायुक्तं ब्राह्मणस्य निवेद्य च ॥ 82 ॥

गोषु वा तदभावाच्च तदभावे जले क्षिपेत्।

ततस्तिलोदकं दत्वा हृन्नाम्ना तु स्वधां सह ॥ 83 ॥

प्रक्षाल्य पाणिपादं तु आचम्य तदनन्तरम्।

संहृत्य पीठन्यासं तु पूजास्यानं द्विजाम्भसा ॥ 84 ॥

प्लावयित्वोपलिप्याऽथ कृतन्यासो विशेद्गृहान्।

पूर्ववत्कृतरक्षस्तु भुञ्जीयात् पावनं लघु ॥ 85 ॥

तदन्ते नृहरिं ध्यायेद्यथाशक्ति तु संजपेत्।

दिनान्तेऽस्त्रेण सिद्धार्थान् क्षिप्त्वा शयनमाचरेत् ॥ 86 ॥

विधानमेतदखिलमाचर्तव्यं प्रयत्नतः।

\[द्वितीयदिनमारभ्य यावद्दशमदिनं कर्तव्यविधिः\] 23-25

दिनानि दश मेधावी प्रेतानुग्रहकाम्यया ॥ 87 ॥

आरभ्य शिरसो यावदस्त्रमन्त्रैस्तु नारद।

अथोर्ध्वमनिरुद्धादिवासुदेवावसानकम् ॥ 88 ॥

दशाहमेवं निर्वर्त्त्य प्राप्ते त्वेकादशे दिने।

\[एकादशेऽहनि कर्तव्यश्राद्धविधानम्\] 23-26

श्राद्धकर्म तु वै कुर्यात्संपन्ने त्वाह्निके सति ॥ 89 ॥

तदर्थमभ्यर्थ्य गुरुं गुरुपुत्रं तु वा द्विज।

साधकं तदभावात्तु पुत्रकं सामयं तु वा ॥ 90 ॥

प्रागुक्तं यतिपूर्वं वा वैष्णवं त्वेकमेव हि।

प्रक्षालिताङ्घ्रिं स्वाचान्तं कृत्वा तं संप्रवेश्य च ॥ 91 ॥

दत्वासनं तु संस्थाप्य उत्तराभिमुखं तु तम्।

पूजयेच्च ततो देवं शक्त्यङ्गावयवान्वितम् ॥ 92 ॥

आचार्यस्य ततो विप्र कुर्यान्मण्डलकं शुभम्।

तत्रासनवरं दद्यात्पूजितं व्याप्तिभावितम् ॥ 93 ॥

विनिवेश्याथ वै तत्र प्रेतनाम्नाऽभिमन्त्रितम्।

पूर्वोक्तेन विधानेन न्यास आवाहनं भवेत् ॥ 94 ॥

अर्घ्यपाद्ये ततो दद्यान्नामगोत्रेण नारद।

पुष्पधूपार्चितं कुर्याद्यथाशक्त्यम्बरादिभिः ॥ 95 ॥

मृतोपकरणं सर्वं तस्यैव विनिवेद्य च।

अनुज्ञां पूर्ववल्लब्ध्वा पित्रर्थं (प्रेतार्थं?) यागमारभेत् ॥ 96 ॥

पूर्वोक्तेन विधानेन किञ्चित्तत्रापि चोच्यते।

नैवेद्यपिण्डं गायत्र्या निवेद्यामृतगोलवत् ॥ 97 ॥

ध्यात्वाह्लादकराकीर्णं स्थितं धामत्रयोपरि।

तन्मध्ये मूलमन्त्रेण स्वधाशब्दान्वितेन तु ॥ 98 ॥

मूर्तिं प्रेतमयीं ध्यायेन्नारायणकलोद्भवाम्।

लक्ष्म्याद्यमखिलं तत्र लयन्यासं प्रकल्पयेत् ॥ 99 ॥

तमर्घ्याद्यैरथो भोगैर्मूलमन्त्रेण पूजयेत्।

मुद्रां बध्वा जपित्वा च वह्निस्थे चाग्रतो हरेः ॥ 100 ॥

दक्षिणाग्रेषु दर्भेषु एकमेव समाचरेत्।

तिलोदकान्तं सकलमाचार्यं भोजयेत्ततः ॥ 101 ॥

भुञ्जानस्य मुने तस्य अग्रस्थो नृहरिं जपेत्।

तद्भोजनावसाने नु मन्त्रपीठस्य चाग्रतः ॥ 102 ॥

अर्घ्यपात्रेण विप्रेन्द्र भूयो दद्यात्तिलोदकम्।

भुक्तशेषं तु सिद्धान्नं गृहीत्वाऽर्घ्योदकान्वितम् ॥ 103 ॥

भूतानां तर्पणार्थाय विकिरेत्पूर्ववद्बलिम्।

संतृप्तस्याग्रतश्चैव हृन्मन्त्रेणामृतेन तु ॥ 104 ॥

परमेश्वरयुक्तेन नमोऽन्तेनामलादिना।

संपन्नमिति संपृष्ट्वा दद्यादाचमनं ततः ॥ 105 ॥

उच्छिष्टमुपसंहृत्य अस्त्रेणाभ्युक्षयेत्क्षितिम्।

भगवत्प्रीणनं कुर्याद्गृहीत्वा दक्षिणां तु वै ॥ 106 ॥

वह्निस्थस्य तु मन्त्रस्य दद्यात्पूर्णाहुतिं द्विज।

हृदयाम्बुजमध्ये तु तेजःपुञ्जप्रभं महत् ॥ 107 ॥

मन्त्रेशमुपसंहृत्य पीठपिण्डाग्निमध्यगम्।

विधिनाऽनेन वै कुर्यान्मासं मासं महामने ॥ 108 ॥

\[अथ प्रेतत्वनिवर्तकमाब्दिकश्राद्धम्\] 23-27

वत्सरे चैव निष्पन्ने मासे चैव त्रयोदशे।

प्रेतत्वस्योपशान्त्यर्थं पितृश्राद्धं समाचरेत् ॥ 109 ॥

स्नानाद्यं होमपर्यन्तं कुर्यादादौ द्विजाह्निकम्।

संस्कृतेऽग्नौ तु सिद्धेऽग्नौ घृतक्षीरमधुप्लुते ॥ 110 ॥

आहूय भगवद्भक्तानाचार्यांश्च क्रियापरान्।

चतुरोदङ्‌मुखान् न्यस्य पीठन्यासक्रमेण तु ॥ 111 ॥

द्वावन्यौ पूर्ववक्रौ च विनिवेश्यासनद्वये।

चतुर्णामनिरुद्धाद्यैर्मन्त्रैर्न्यासं समाचरेत् ॥ 112 ॥

मूलीयमङ्गषट्कं तु ह्येकैकस्याथ विन्यसेत्।

आपादान्मूर्धपर्यन्तं द्वाभ्यामस्त्रं तु देहगम् ॥ 113 ॥

जातियुक्तं तदेवास्त्रं स्वसंज्ञापरिभूषितम्।

ताभ्यां षडङ्गन्यासार्थं कृत्वा देहे करे न्यसेत् ॥ 114 ॥

यदर्थं क्रियते श्राद्धं संज्ञा तस्यानिरुद्धकी।

पितुः संज्ञां च विन्यस्य प्रद्युम्नस्यामितात्मनः ॥ 115 ॥

सङ्कर्षणं तु मन्त्रेशं कल्पयेच्च पितामहम्।

प्रतिपामहसंज्ञं तु वासुदेवं प्रकल्पयेत् ॥ 116 ॥

विधिनाथाप्ययाख्येन अर्घ्यपुष्पादिभिर्यजेत्।

प्रार्थयित्वा ततोऽनुज्ञां मन्त्रेशं प्रतिमागतम् ॥ 117 ॥

विभवेनार्चयित्वा तु स्नानाद्येन महामते।

चन्दनाभरण्सरग्भिर्वस्त्रैर्धृपैस्तथाऽञ्जनैः ॥ 118 ॥

दीपेन मधुपर्केण परमान्नेन मात्रया।

स्तोत्रमन्त्रनमस्कारैः सुमनोभिरनन्तरम् ॥ 119 ॥

तमेवानलमध्ये तु सन्निधीकृत्य पूजयेत्।

ततोऽस्त्रमन्त्रजप्तेषु पात्रेषूद्धृत्य भक्तितः ॥ 120 ॥

पितृसन्धानसिद्ध्यर्थं नैवेद्यान्नचतुष्टयम्।

व्यञ्जनादिसमायुक्तं मध्वाज्यतिलभावितम् ॥ 121 ॥

संप्रोक्ष्य चानिरुद्धाद्यैर्मूलमन्त्रेण वै विभोः।

संहारक्रमयोगेन एकैकं विनिवेद्य च ॥ 122 ॥

ततोऽन्नपात्रमेकैकमानयेत्संस्कृतं पुरा।

तथारूपं तु तं ध्यायेच्चतुर्धा भेदभावितम् ॥ 123 ॥

बहुभिन्नाऽन्नशक्तिभ्य उत्तरोत्तरतां गताः।

अनिरुद्धादिभेदेन वासुदेवावसानतः ॥ 124 ॥

रसशक्तिश्च या चासौ साऽनिरुद्धो महामते।

प्रद्युम्नो वीर्यशक्तिः स्यात् धृतिशक्तिस्ततोऽच्युतः ॥ 125 ॥

आनन्दशक्तिर्याऽन्नोत्था वासुदेवस्तु स स्मृतः।

एवं स्मृत्वा ततो ध्यात्वा मन्त्रैः स्वैः स्वैः पृथक् पृथक् ॥ 126 ॥

न्यासमन्नशरीराणां देवानां विद्धि पूर्ववत्।

हृदाद्यस्त्रावसानं च एवं मूर्तिमयं द्विज ॥ 127 ॥

तन्नैवेद्यचतुष्कं तु लोलीभूतं गतं त्वपि।

मन्त्रमित्यन्नभेदेन अर्घ्यपात्रादिना यजेत् ॥ 128 ॥

नामगोत्रादिना प्राग्वद्देवेशं प्रीणयेत्ततः।

ततोऽग्निस्थाच्युतस्याग्रे तृप्तस्याज्यादिना पुरा ॥ 129 ॥

एवमेव चतुर्धा वै कृत्वा चान्नमयीं क्रियाम्।

तत्रापि प्रीणनं कृत्वा पितृनाथस्य वै प्रभोः ॥ 130 ॥

त्वदग्रे प्रीतये पीत्वा पितृयागमिदं मया।

कृतं मन्त्रात्मने हित्वां...स्वधा ओं नमोनमः(?) ॥ 131 ॥

हृन्मन्त्रेण ततो दद्यादेकैकस्य तिलोदकम्।

अग्रतोऽन्नशरीरस्य मन्त्रमूर्त्यात्मनः पितॄन् ॥ 132 ॥

अथाप्ययेन विधिना अन्नवीर्यमयान्पितॄन्।

देवतामन्त्रचैतन्ये शान्तभावं गतान्स्मरेत् ॥ 133 ॥

कर्मवाङ्‌मनसाभ्यां च यथा तदवधारय।

किञ्चिच्च पूर्वं नैवेद्यादादायान्नं तु पाणिना ॥ 134 ॥

तदूर्ध्वस्थेऽन्नकबले पूर्वमुच्चार्य मेलयेत्।

नामगोत्रावसानं च पितृमन्त्रं पुरोदितम् ॥ 135 ॥

अधीशमन्त्रं तदनु स्वधाम्नि व्रज वै पदम्।

नमस्कारान्वितेनैवमुक्त्वैवं भावयेत्ततः ॥ 136 ॥

प्रद्युम्नात्मनि संलीनमन्नवीर्यं(र्ये ?) शशिप्रभम्(भे ?)।

पितरं(?) तारकाकारमनिरुद्धं ज्वलत्प्रभम् ॥ 137 ॥

चिद्धर्मविभवोपेतमेवं कृत्वा ततो द्विज।

मेलयेद्विधिनाऽनेन अन्नं प्रद्युम्नभावितम् ॥ 138 ॥

सङ्कर्षणे महाधाम्नि वासुदेवे च तं पुनः।

वासुदेवोऽपि भगवान् परस्मिन्नव्यये पदे ॥ 139 ॥

शान्तेऽनन्ते तु पूर्वोक्ते यत्रस्थो न भवेत्पुनः।

कृत्वैवं पितृसन्धानं हरेरग्रेऽग्निसन्निधौ ॥ 140 ॥

भोजनं च ततो दद्यात्पूजितानां पुरा द्विज।

यथाक्रमं ततः पृच्छेत्तृप्तिमन्नपरां तु तान् ॥ 141 ॥

स्वाचान्तानन्ततो दद्याद्विष्णोरग्रे तु दक्षिणाम्।

हृन्मन्त्रेण तु तैर्वाच्या प्रीतिर्नारायणी परा ॥ 142 ॥

ततः पूर्णाहुतिं दद्यात् क्षन्तव्यो द्विज मन्त्रराट्।

\[पैतामहान्नशेषस्य जायायै प्रदानम्\] 23-28

प्राग्वन्ममेति(?)नैवेद्यं मूलमन्त्राभिमन्त्रितम् ॥ 143 ॥

प्रयतायां तु जायायां दद्यात् क्षीराज्यभावितम्।

सुतत्वेन तु संसिद्धिं तत्कुक्षौ चोपयान्ति च ॥ 144 ॥

(1)अथ तेनोदकेनैव लक्ष्मीसौभाग्यभाजनम्।

\[शेषान्नसंविभजनम्\] 23-29

ज्ञानधर्मक्रियासक्तस्सत्यव्रतपरायणः ॥ 145 ॥

(1. अथेत्यादेः श्लोकार्धस्य नियोजनादि वै कुर्यादित्यस्यानन्तरं पाठो युक्तः प्रतिभाति।)

नियोजनादि वै कुर्यान्नैवेद्यस्यैव पूर्ववत्।

\[पितॄणां विसर्जवप्रकारः\] 23-30

पादा(द्या ?)र्घ्यपात्रमुत्पाद्य हृन्मन्त्रेण तु वै पुरा ॥ 146 ॥

स्वमन्त्रेण पितॄन्सर्वांस्तत्रस्थान् खगतान् स्मरेत्।

\[नेत्रावमार्जनम्\] 23-31

अथ तेनोदकेनैव नेत्रमन्त्रेण लोचने ॥ 147 ॥

अवमार्ज्योदकं तद्वै स्थाने निक्षिप्य पावने।

इति मन्त्रमयश्राद्धं कुरुते सुगतिप्रदम् ॥ 148 ॥

\[गुर्वादिश्राद्धस्य समयज्ञादिभिः कर्तव्यता\] 23-32

समयज्ञादिकैः कार्यं गुरूणामात्मसिद्धये।

पित्रादीनां च स्वसुतैर्गुरुभिश्चानुकम्पया ॥ 149 ॥

समयव्रतपूर्वाणां शिष्याणां भावितात्मनाम्।

यद्यप्यनुप्रयोज्यं स्याच्छ्राद्धं सद्दीक्षितस्य च ॥ 150 ॥

क्रियासंज्ञेन तत्रापि कार्यमात्महिताप्तये।

दीक्षासममिदं श्राद्धं कुगतेः सुगतिप्रदम् ॥ 151 ॥

सदैव दीक्षितानां च यागे यज्ञे च वैष्णवे।

तस्मात्सर्वप्रयत्नेन यथालब्धेन केनचित् ॥ 152 ॥

वस्तुनाऽपि पवित्रेण इदं श्राद्धं समापयेत्।

\[श्राद्धानुष्ठानस्य प्रशंसा\] 23-33

कदन्नेन कुदेशे च अपात्रे चापि नारद ॥ 153 ॥

ध्यानविज्ञानमन्त्राद्यैः संपाद्यं विद्धि शाश्वतम्।

देशकाले तथा पात्रे श्रद्धापूतं तु किं पुनः ॥ 154 ॥

वैष्णवः परमं पात्रं देश आयतनं हरेः।

द्वादशी सर्वकालानामुत्तमा परिकीर्तिता ॥ 155 ॥

इतिश्रीपाञ्चरात्रे जयाख्यसंहितायां श्राद्धविधानं नाम त्रयोविंशः पटलः।

 \* \* \* \* \*

 पटलः - 24

अथ संस्काराख्यानं नाम चतुर्विंशः पटलः। 24-1

नारद :---

काम्यं (कव्यं ?) प्रेतं पितृश्राद्धं त्वत्प्रसादान्मया श्रुतम्।

इदानीं श्रोतुमिच्छामि गतासूनां च संस्कृतिम् ॥ 1 ॥

त्वच्छासनप्रपन्नानां कथयस्व समासतः।

उदीरितं त्वया पूर्वं नोदितं च परिस्फुटम् ॥ 2 ॥

भगवान् ---

विपन्नं दीक्षितं ज्ञात्वा प्रार्थनीयो महागुरुः।

स्नेहेन कृपया वाऽथ सह शिष्यैः कृतात्मभिः ॥ 3 ॥

यायात्कृताह्निकः शश्वदभुक्तान्नो विशेषतः।

\[शवसंस्कारविधानम्\]

प्रागुक्तया पुरा दृष्ट्या अवलोक्य च तं द्विज ॥ 4 ॥

\[शवस्य स्नपनालङ्करणे\] 24-2

दत्वाऽऽज्ञां तु समुत्थाप्य स्नापयेत्तु मृतं पुरा।

अस्त्रमन्त्राभिजप्तेन गोमयेन मृदम्भसा ॥ 5 ॥

सुगन्धामलकैः स्नाप्य सर्वौषध्युदकेन च।

चन्दनेन समालिप्य सबाह्लीकेन नारद ॥ 6 ॥

सकषाये सिते वाऽथ वाससी ह्यधरोत्तरे।

परिधाप्योपवीतं च सोत्तरीयं तथा नवम् ॥ 7 ॥

पवित्रकद्वयं तत्र योज्याङ्गुल्योः कुशैः कृतम्।

पुष्पस्रग्भूषितं कृत्वा स्थाप्य यन्त्रे पटावृते ॥ 8 ॥

\[शवस्य संस्कारस्थाननयनम्\] 24-3

गृहीत्वाऽथ स्वजातीयैर्दीक्षितैर्वाऽप्यदीक्षितैः।

तन्नयेत्संस्कृतिस्थानमस्थ्यङ्गारादिवर्जितम् ॥ 9 ॥

\[संस्कृतिस्थानसमीकरणम्\] 24-4

उपलिप्य पुरा तद्वै समीकृत्य यथाविधि।

\[भैक्षपात्रादिद्रव्याणां तदीयानां तच्छवेन सह नयनम्\] 24-5

भैक्षपात्रं तथा दण्डं स्रुक्‌स्रुवौ चाक्षसूत्रकम् ॥ 10 ॥

पादुके आसनं चैव योगपट्टं तथैव च।

दारवं भद्रपीठं च सार्घ्यपात्रं कमण्डलुम् ॥ 11 ॥

मांत्रोपकरणं सर्वं पदीयं मुनिसत्तम।

\[तत्र वर्ज्यद्रव्याणि\] 24-6

हिरण्यवस्त्रशास्त्रैश्च घण्टया च विवर्जितम् ॥ 12 ॥

तच्छ्राद्धकाले दातव्यं तत्प्रीत्यर्थं हि कस्यचित्।

\[प्रेतसंस्कारोपकरणद्रव्याणामग्रतो नयनम्\] 24-7

नयेत्तस्याग्रतः पुष्पमर्घ्याम्बुकुसुमादिकम् ॥ 13 ॥

उपयोज्यं च यत्तत्र अर्चने होमकर्मणि।

अश्वत्थतरुसंभूता अष्टौ तीक्ष्णा हि शङ्कवः ॥ 14 ॥

अयत्नलब्धा विप्रेन्द्र अन्यस्माद्यतिनः स्वयम्।

छिन्द्यादश्वत्थवृक्षं तु पालाशाद्यमभावतः ॥ 15 ॥

पीतं वा सुसितं सूत्रं क्षौमं कार्पासजं तु वा।

समस्तधान्यानि तिलाः कृष्णास्सिद्धार्थकैर्युताः ॥ 16 ॥

प्रभूतमिन्धनं शुष्कं पालाशाद्यं च पावनम्।

तत्र चैशानदिग्भागमासाद्योपविशेद्गुरुः ॥ 17 ॥

\[गुरुणाऽऽप्ययक्रमेण स्वाङ्गन्यासस्य कर्तव्यता\] 24-8

समलङ्कृत्य चात्मानमापादाच्च शिरोन्तिमम्।

मन्त्रेणाप्यययुक्त्या वै षडङ्गविधिना पुरा ॥ 18 ॥

\[मृतेन योऽनुष्ठितो मन्त्रस्तेन प्रथमं पूजनस्य कर्तव्यता\] 24-9

तदनुष्ठानसंज्ञेन प्रारम्भे पूजयेद्द्विज।

परिशिष्टस्य वाऽन्यस्य आचार्यस्यापि कस्यचित् ॥ 19 ॥

शासनस्थस्य भक्तस्य मन्त्रे चाविदिते सति।

\[तदपरिज्ञाने नारसिह्ममन्त्रेण पूजनविधिः\] 24-10

प्रणवाद्यन्तरुद्धेन सामान्येन महात्मना ॥ 20 ॥

नारसिह्मेण चोग्रेण तस्योङ्कारः पुरा भवेत्।

नमो भगवते कृत्वा नारसिह्माय वै तत ॥ 21 ॥

द्वादशाक्षरमन्त्रोऽयं सर्वैः सर्वत्र शस्यते।

तन्नामपूर्ववर्णं तु दीर्घैः षड्भिर्विभेदितम् ॥ 22 ॥

तेषामाद्यावसाने तु प्रणवञ्चापि योजयेत्।

प्रकल्प्य चाङ्गषट्कं तु सामानय्स्य च संज्ञया ॥ 23 ॥

\[कुम्भस्थापनतत्पूजनविधिः\] 24-11

अन्तःस्थं पूजयित्वाऽऽदौ बहिस्तदनु पूजयेत्।

प्रणवेन पुरा पीठं साधारं परिकल्पयेत् ॥ 24 ॥

तत्रार्चिते न्यसेत्पृष्ठे कलशं वारिपूरितम्।

समायं (सामयं ?) विन्यसेन्मन्त्रं विलोमोच्चारयोगतः ॥ 25 ॥

अस्त्राद्यमङ्गषट्‌कं तद्वैपरीत्येन विन्यसेत्।

हृद्यस्त्रं हृदयं चास्त्रे यथा भवति नारद ॥ 26 ॥

कृत्वैवं कलशे न्यासं तं यजेद्विधिना ततः।

तत्रास्त्रकलशं कुर्यादासनं तत्र कल्पयेत् ॥ 27 ॥

फट्कारेण तु चक्राख्यं केवलं रक्तरूपधृक्।

नाभिनेमिविहीनं तु तदूर्ध्वे कलशं न्यसेत् ॥ 28 ॥

पुष्पार्घ्यधूपैर्लिप्त्वा च अस्त्रमन्त्रं तदन्तरे।

विसर्गफट्‌पदाद्यं तु वैपरीत्येन चोच्चरेत् ॥ 29 ॥

बलिदानावसानं तत्पूजयित्वा ततो द्विज।

\[अथ मण्डले (स्थंडिले) पूजनविधानम्\] 24-12

तदग्रे भद्रपीठं तु योजयेत्तदभावतः ॥ 30 ॥

भूमावुपरि विन्यस्य आधारं प्रणवेन तु।

ऐश्वर्याद्यं तदूर्ध्वे तु धर्मान्तं चाथ विनय्सेत् ॥ 31 ॥

हृन्मन्त्रेण तदूर्ध्वे तु शेषं सप्रणवेन तु।

कल्पयेन्मुनिशार्दूल रत्नपुञ्जनिभं महत ॥ 32 ॥

हृदयाच्चैव तत्पृष्ठे मन्त्रमावाह्य विन्यसेत्।

केवलं लयदेहं तु पूर्वोच्चारक्रमेण तु ॥ 33 ॥

\[कुण्डे हवनविधानम्\] 24-13

पूजयित्वा यथान्यायं तदग्रेऽथ प्रकल्पयेत्।

प्रमाणरहितं कुण्डमेकं मेखलयाऽन्वितम् ॥ 34 ॥

तत्संस्कृत्यं पुरा तत्र गगनादवतार्य च।

सूर्यकान्तेन मणिना वैष्णवं जातवेदसम् ॥ 35 ॥

लौकिकं तदभावाच्च आनाय्य तु तथा स्मरेत्।

तत्र दर्भास्तरं दद्यात्रिधा दिक्ष्वन्तरा ग्रहम्(?) ॥ 36 ॥

संस्कृत्य पावकं प्राग्वन्नमोऽन्तं जुहुयात्ततः।

\[होमः\]

मूलमन्त्रं शतं साष्टं तिलैराज्येन वै तथा ॥ 37 ॥

संहारक्रमयोगेन स्मृत्वा मन्त्रं ततोऽन्तगम्।

दद्यात्पूर्णाहुतिं विप्र ततश्चार्घ्याम्बुना तु वै ॥ 38 ॥

\[अथ शवस्य प्रोक्षणादि\] 24-14

तं शवं प्रोक्षणीयं च ताडयित्वाऽवलोक्य च।

चक्षुषा ज्ञानपूर्णेन करुणानुगतेन च ॥ 39 ॥

दत्वाऽर्घ्यपुष्पे शिरसि दूरस्थश्चास्पृशंश्च तम्।

आनाय्य पृष्ठदेशं तु कलशाभ्यां द्विजोत्तम ॥ 40 ॥

आसने त्वपकृष्टे तु कायं सन्धाय केनचित्।

तं वीक्षमाणः कुण्डस्थो गुरुस्तूपविशेत्ततः ॥ 41 ॥

प्राक्कर्मपरिशुद्धं तु मृतं संस्कारवर्जितम्।

\[आह्वानपूर्वकं जीवस्य शवशरीरे योजनविधानम्\] 24-15

जीवं च केवलीभूतं सामीप्यपदवीगतम् ॥ 42 ॥

मन्त्रेणाहूय देहस्थं कृत्वा तदनु योजयेत्।

पूर्ववच्छवपिण्डे तु रत्नदीपोज्ज्वलप्रभम् ॥ 43 ॥

\[जीवाह्वानमन्त्रः\] 24-16

प्रणवान्तं (न्ते ?) शिखाबीजं संज्ञां तदनु योजयेत्।

तदन्ते तु शिखाबीजं प्रभा(ण ?)वान्तं न्यसेत्पुनः ॥ 44 ॥

आगच्छ .... नेतस्य प्रविश्या(शा ?)थ नियोजयेत्।

एवं स्वस्थानगं कृत्वा जीवं शुक्रगतं त्विह ॥ 45 ॥

\[स्वस्थानं गमितस्य जीवस्य परतत्त्वे संयोजनविधानम्\] 24-17

व्यापारशक्तिसंयुक्तं काष्ठस्थमिव पावकम्।

दीक्षाख्येन क्रमेणास्य लयहोमस्तु केवलः ॥ 46 ॥

कर्तव्यो गुरुणा सम्यक् प्रथिव्यादिक्रमेण तु।

परे तत्त्वे तु संयोज्य पूर्णाहुत्या तु पूर्ववत् ॥ 47 ॥

\[अथ चिताकल्पनविधानम्\] 24-18

दक्षिणेनात्मनश्चाथ प्रोक्ष्य क्ष्मामस्त्रवारिणा।

तिलैः सिद्धार्थकैर्धान्यैर्मिश्रीभूतैस्तु नारद ॥ 48 ॥

नाभिनेमिविहीनं च कालचक्रं समापयेत्।

वामावर्तद्विषट्कारं त्रिकोणं तद्बहिः पुरः ॥ 49 ॥

तद्देहवर्णज्वालाढ्यं स्वस्तिकत्रितयान्वितम्।

तद्बहिश्चतुरश्रं च पञ्चरङ्गोज्ज्वलं पुरम् ॥ 50 ॥

पञ्चरेखान्वितं कुर्याद्वज्राष्टकविभूषितम्।

विलोमगत्या वामेन पाणिना पातयेद्रजः ॥ 51 ॥

विमानवच्चितिं काष्ठैर्विचिन्वीयात्पुराऽऽहृतैः।

गोमयैर्वा द्विजारण्यसंप्राप्तैः कुशमिश्रितैः ॥ 52 ॥

अन्तकाशादितश्चाथ नैर्ऋत्यान्तं तु शङ्कवः।

रोपणीया हि सूत्रेण त्रिरावृत्तेन वेष्टयेत् ॥ 53 ॥

\[सर्वस्य पूजाद्रव्यस्योपसंहृतस्य कुण्डाग्नौ प्रक्षेपः\] 24-19

पूजाद्रव्यं समस्तं च नैवेद्यान्तं हि नारद।

उपसंहृत्य जुहुयादग्नौ कुण्डगते ततः ॥ 54 ॥

\[कुम्भादिस्थानान्मन्त्रस्योत्सर्जनम्\]

विसर्ज्य मन्त्रं कुम्भस्थं भद्रपीठाग्निमध्यगम्।

खात्वा तु सेचयेद्भूमिं कलशस्थेन चाम्भसा ॥ 55 ॥

\[शवस्य चितायामारोपणम्\] 24-20

सासनं च ततः शावं दक्षिणाभिमुखं ततः।

चितोपरि स्थितं कुर्यात्

\[योगपट्टादीनां शवस्य कण्ठादिस्थानविशेषे स्थापनम्\] 24-21

तस्य कण्ठे विनिक्षिपेत् ॥ 56 ॥

विततं योगपट्टं च दक्षिणे चाक्षसूत्रकम्।

वामहस्तेऽर्ध्यपात्रं तु प्रणीतां च कमण्डलुम् ॥ 57 ॥

वामतः पादुके छत्रं उष्णीषं दक्षिणे न्यसेत्।

अग्रतो भद्रपीठं च शङ्खमुद्रादिकं च यत् ॥ 58 ॥

संपूज्य पुष्पधूपाद्यैश्चन्दनेन तु तां चिताम्।

\[चिताप्रज्ज्वालनं पूर्णाहुतिश्च\] 24-22

प्रज्ज्वाल्य दर्भपुञ्जीलं कुण्डस्थेन तु वह्निना ॥ 59 ॥

ज्वालयेद्दक्षिणाशां च वीक्षमाणस्तु तां चिताम्।

गुरुश्चाभिमुखः स्थित्वा तस्य पूर्णाहुतिं क्षिपेत् ॥ 60 ॥

मूर्ध्नि वा वक्त्रविवरे त्यजेत्तत्रैव स्रुक्स्रुवौ।

\[चितापरिभ्रमणपूर्वकमस्त्रकलशस्य वियति प्रक्षेपविधिः\] 24-23

ततोऽस्त्रकुम्भमादाय वरुणाशादितो द्विज ॥ 61 ॥

विक्षिपन्नौदकीं धारां वामतश्च परिभ्रमेत्।

दिशि क्षिपेद्दक्षिणस्यां कलशं गगनोपरि ॥ 62 ॥

\[अथ स्नानविधानम्\] 24-24

तत्र संरक्षकान्दत्वा गुरुर्यायाज्जलाशयम्।

सचेलं जलमाविश्य मनसा चोपसंहरेत् ॥ 63 ॥

पूर्वोक्तं विग्रहन्यासं स्नात्वाऽथ विधिना ततः।

स्नानमाचमनाद्यं तु कृत्वा दद्याज्जलाञ्जलिम् ॥ 64 ॥

उत्तीर्य परिधायान्यदम्बरं शुचि निर्मलम्।

\[गुर्वादिभिः कर्तव्यो जपविधिः\] 24-25

प्राङ्मुखस्त्वासने स्थित्वा मनसा नृहरिं मुने ॥ 65 ॥

जपेदष्टाधिकं भक्त्या सहस्रं ध्यानसंयुतम्।

वोढारस्तु तदर्धं च तदर्धं भाण्डवाहकाः ॥ 66 ॥

\[नक्तं भगवतो यजनस्य कर्तव्यता\] 24-26

प्राप्ते नक्तं जपान्ते वा विशेषादच्युतं यजेत्।

जपहोमावसाने च समश्नीयात्ततो गुरुः ॥ 67 ॥

तद्बान्धवैः स्वशिष्यैस्तु (1)संवृतः शोकशान्तये।

\[अस्थिसञ्चयनम्\] 24-27

अस्थिसङ्घटनं कुर्यात्तृतीयेऽह्नि समागते ॥ 68 ॥

(1. अत्र-वृतःशोकं प्रशान्तयेत् इति पाठो युक्तः प्रतिभाति।)

इष्टा(ष्ट्वा?)पूर्वीश्वीरं(?)पूर्वं पूष्पार्घ्यबलिधूपकैः।

विमलाम्भसि निक्षिप्य अगाधे वा नदीजले ॥ 69 ॥

भूमावथ कृते खाते ह्यधस्ताद्विनिवेशयेत्।

न दीक्षितानां विप्रेन्द्र क्षिपेदस्थि ततस्ततः ॥ 70 ॥

इत्येष वैष्णवानां च सद्भक्तानां मयोदितः।

\[शवसंस्कारस्य सर्वैरवश्यकर्तव्यता\] 24-28

देहपातिकसंस्कारो ह्यपवर्गफलप्रदः ॥ 71 ॥

अनुष्ठेयस्ततस्तस्माच्छिष्याणां गुरुणा सदा।

सच्छिष्यैर्वा गुरूणां तु स्त्रीणामथ महामते ॥ 72 ॥

दीक्षितानां महायागे मात्रोपकरणं विना।

संस्काराश्चाखिला मन्त्राः पित्राऽथ गुरुणाऽथवा ॥ 73 ॥

आत्मजेनाथ पत्न्या वा कार्यश्चादीक्षितैरपि।

कृपयाऽघविघातार्थमसन्दिग्धतया धिया ॥ 74 ॥

\[यतिधर्राश्रयाणां दाहे विशेषः\] 24-29

यतिधर्माश्रयाणां तु कर्मसन्यासिनां च वै।

दाहमात्रं तु विहितं मन्त्रपूजाविवर्जितम् ॥ 75 ॥

\[परोक्षतो मृतानां संस्कारविधानप्रकारः\] 24-30

परोक्षतो विपन्नानां विधानमधुनोच्यते।

येन याति पदं विष्णोः पदं योऽन्यतरस्थितः ॥ 76 ॥

यदैव दीक्षितस्तिष्ठेच्छासनेऽस्मिन्मयोदिते।

तदैवाप्तं मुनिश्रेष्ठ तैः पदं विमलं मम ॥ 77 ॥

किं तु ये दीक्षिताः पूर्वं न निर्व्यूढास्सदाऽर्चने।

म्रियन्ते चाकृतार्थाश्च समयज्ञास्तु पुत्रकाः ॥ 78 ॥

ते स्वकर्मवशं यान्ति किञ्चित्स्थानमशाश्वतम्।

भूयस्तस्माच्चिरेणैव केनचिद्विग्रहात्मना ॥ 79 ॥

काले शुभे शुभे देशे उत्पद्यन्तेऽशुभेऽथवा।

पुण्यं कुर्वन्ति वा पापं देशे काले तयोर्वशात् ॥ 80 ॥

शुभेन कर्मणा स्वर्गमशुभेनाप्नुवन्त्यधः।

एवमस्थितिमाप्नोति उपसंहृत्य दीक्षितः ॥ 81 ॥

मृतश्चापि परोक्षे तु यदा वै गुरुणा तदा।

कृपात्मना समर्थेन कार्यमुद्धरणं महत् ॥ 82 ॥

शरीरधर्मसंस्थेन यथा तदवधारय।

विधिवन्मरणं ज्ञात्वा पुरा भक्तस्य कस्यचित् ॥ 83 ॥

स्वकाह्निकावसाने तु यजेदर्चादिषु प्रभुम्।

विशेषविहितेनैव कर्मणा होमपश्चिमम् ॥ 84 ॥

श्वेतां मृदमथालोड्य पञ्चगव्येन चाम्भसा।

द्वादशाङ्गुलमात्रं तु मूर्तिं कृत्वा तदाकृतिम् ॥ 85 ॥

आपादाच्चूलिकान्तं च सर्वाङ्गावयवान्विताम्।

पलाशाश्वत्थवल्कोत्थदारुणा पल्लवेन वा ॥ 86 ॥

तामग्नेः कुण्डदेशस्थां कृत्वा यन्त्रकृतां पुरा।

प्रणवेन तु सास्त्रेण प्रोक्षयेत्सप्तधाऽम्बुना ॥ 87 ॥

अर्घ्यपात्रोद्धृतेनैव त्रिधाऽथ द्वादशात्मना।

फडन्तेन द्विधा ताड्यं त्र्यक्षरेणार्घ्यतण्डुलैः ॥ 88 ॥

कुसुमैरथ पत्रैर्वा दर्भकाण्डयुतेन तु।

ततोऽवलोकनं कुर्यान्मन्त्रवित् ज्ञानचक्षुषा ॥ 89 ॥

साधिभूतमथाध्यात्मस्वरूपं तत्त्वसंग्रहम्।

ततः सृष्टिक्रमेणैव विनिवेश्य यथा पुरा ॥ 90 ॥

स्थानलक्ष्यक्रमेणापि ध्यानमार्गेण देशिकः।

होमं कृत्वा यथान्यायं त्रिद्व्येकाहुतिभिस्तु वा ॥ 91 ॥

तत्त्वार्णमभिधायुक्तं मूलसंपुटयोगतः।

आयाहिपदसंमिश्रं ज्ञात्वा देहि(ह्य?)भिसन्धये ॥ 92 ॥

तत्त्वं तत्त्वं क्रमेणैव प्रागुक्तविधिना मुने।

ततो हृत्पुण्डरीकस्थं मन्त्रं ध्यायेच्च सर्वगम् ॥ 93 ॥

तज्जीवानयने सम्यक् बन्धकक्ष्यसमन्वितम्।

करुणानन्दसंपूर्णं महामाणिक्कदीधितिम् ॥ 94 ॥

विज्ञाप्य मनसा तूर्णं त्रिधा स्मृत्वा पुराऽमलम्।

महाविभूते षाड्गुण्यशरीर परमेश्वर ॥ 95 ॥

तदन्ते मूलमन्त्रस्तु संस्मरेन्मूर्तिसंयुतम्।

यत्र कुत्रचिदादाय पदञ्चावस्थितं ततः ॥ 96 ॥

तदन्तेऽमृतबीजं तु व्योमेशे भूषितं स्मरेत्।

आनयेति द्विधा योज्यं तत्संज्ञां तदनु द्विज ॥ 97 ॥

नमस्कारान्वितं मन्त्रमिदं वै रोचयेद्बहिः।

स्मरेत्संपूरितं तेन यदूर्ध्वे यच्च विद्यते ॥ 98 ॥

तिर्यक् पृष्ठे पुरस्ताच्च आब्रह्मभवनान्तिमम्।

स्वतेजसा समाकृष्य जीवं दूरस्थितं त्वपि ॥ 99 ॥

क्षिप्रं द्विज स्वसामर्थ्यात्पतङ्गं पावके यथा।

ततस्तमात्मसात्कुर्यान्मन्त्रं जीवसमन्वितम् ॥ 100 ॥

मन्त्रमात्मनि संशोध्य जीवं प्रतिकृतौ न्यसेत्।

प्राग्वत्सन्धानयोगेन प्रतिष्ठोक्तेन नारद ॥ 101 ॥

ततस्तस्य विधानेन तत्त्वदीक्षां समापयेत्।

प्रागुक्तेनाथ योगेन योजयेच्छाश्वते पदे ॥ 102 ॥

पूर्णाहुतिप्रदानेन ततः प्रतिकृतिं दहेत्।

तस्माच्चैवाग्निकुण्डात्तु मन्त्रे चोत्थापिते सति ॥ 103 ॥

पश्चात्स्नानादिकं सर्वं पूर्वोक्तं तु समाचरेत्।

समस्तदोषशान्त्यर्थं प्रायश्चित्तं चरेत्ततः ॥ 104 ॥

स्वस्थोऽन्यस्मिन्दिने विप्र समर्थो वाऽथ तद्दिने।

इति श्रीपाञ्चरात्रे जयाख्यसंहितायां संस्काराख्यानं नाम चतुर्विंशः पटलः।

 \* \* \* \* \*

 पटलः - 25

अथ प्रायश्चित्तविधिर्नाम पञ्चविंशः पटलः। 25-1

नारद :---

भगवन् श्रोतुमिच्छामि प्रायश्चित्तविनिर्णयम्।

कृताकृतानां सर्वेषां शान्तये वैष्णवस्य च ॥ 1 ॥

श्रीभगवान् ---

मार्गस्थो मुनिशार्दूल लुप्ताचारो व्रजत्यधः।

पालनीयस्त्वतस्तस्मादाचारः साधुसेवितः ॥ 2 ॥

दैवाद्रोगात्तथा मोहवशाद्दोष उपागतः।

जपेन क्षालनीयोऽसौ दानेन हवनेन च ॥ 3 ॥

तपसाऽपि मुनिश्रेष्ठ ज्ञात्वा कर्मबलाबलम्।

\[सन्ध्यालोपे प्रायश्चित्तम्\] 25-2

आरम्भसन्ध्यालोपेषु मूलमङ्गसमन्वितम् ॥ 4 ॥

सत्यादिपञ्चकोपेतं सरुजश्च सकृत्सकृत्।

अरुजः सत्यबीजं तु शतमष्टाधिकं जपेत् ॥ 5 ॥

जपावसानात्तत्कुर्यात्सन्ध्याकर्म द्विजाखिलम्।

\[सन्ध्यात्रयलोपे प्रायश्चित्तम्\]

लुप्ते सन्ध्यात्रये चैव नीरुजस्तु जपेत्सदा ॥ 6 ॥

षट्‌शतानि तु मूलस्य मूर्तिमन्त्रान्वि(1)तस्य च।

सरुजश्चाङ्गषट्काढ्यं मूलमूर्तियुतं त्रिधा ॥ 7 ॥

(1. न्त्रोज्झित S.)

जपेद्वा नित्यशान्त्यर्थमन्येषां दोषमाप्नुयात्।

\[अनेकदिनेषु सन्ध्यालोपे प्रायश्चित्तम्\]

अनेकदिनशो भ्रंशः सरुजस्य यदा भवेत् ॥ 8 ॥

स्नात्वा निवृत्तरोगोऽसौ पूजयित्वा जगत्प्रभुम्।

जपित्वैकसहस्रं च भूयः पूजाग्नितर्पणम् ॥ 9 ॥

कुर्याच्चैव जपार्धेन नीरुजस्याथ कीर्त्यते।

द्विस्त्रिस्तथैकरात्रं वा यथाशक्त्याऽथ मन्त्रराट् ॥ 10 ॥

जप्योऽयुतद्वयं पश्चात्पूजा कार्या विशेषतः।

तिलानामाज्यसिक्तानां सहस्रैकं तु होमयेत् ॥ 11 ॥

वैष्णवान्भोजयेत्पश्चाच्छक्त्या त्रिद्व्येकसङ्ख्यया।

\[प्रमादादशुचिसंस्पृष्टान्नभक्षणे अन्यस्त्रीसेवने च प्रायश्चित्तम्\] 25-3

प्रमादाद्यदि विप्रेन्द्र अज्ञात्वा भक्षितं पुरा ॥ 12 ॥

स्पृष्टमन्नादिकं चैव मदिरासेवकादिभिः।

रेतोमूत्रपुरीषैर्वा शुककाकावलीढितम् ॥ 13 ॥

विड्वराहैरथो गृध्रगोमायुकपिकुक्कुटैः।

संस्पृष्टमन्त्यजेनापि शूद्राद्युच्छिष्टदूषितम् ॥ 14 ॥

अभोज्यान्नं तु वा भुक्त्वा सेवित्वाऽन्यस्त्रियं तु वा।

स्नात्वा भुक्त्वा त्वहोरात्रं पञ्चगव्यं समाचरेत् ॥ 15 ॥

सहस्रं प्रतिसन्ध्यं च सिह्ममन्त्रं जपेद्बुधः।

दिनत्रयं नक्तभोजी त्रिश्नायी ध्यानतत्परः ॥ 16 ॥

इष्ट्वा देवं चतुर्थेऽह्नि सहस्रं होमयेत्ततः।

पूर्ववद्भोजनं दत्वा नक्ताशी शुध्यते द्विजः ॥ 17 ॥

\[तत्र क्षत्रियवैश्यशूद्राणां विशेषाः\] 25-4

नारायणैकचित्तस्य नृपस्यैवं विनिर्दिशेत्।

द्विधा स्नानं तु वैश्यस्य सकृच्छूद्रस्य कीर्तितम् ॥ 18 ॥

क्रमतो द्विगुणो जापः सर्वेषां परिकीर्तितः।

\[उक्तप्रायश्चित्ताङ्गभूतपञ्चगव्यव्रिधानम्\] 25-5

क्षीरं दधि घृतं चैव गोमूत्रं गोशकृत्कुशान् ॥ 19 ॥

तोयं ताम्रमये पात्रे कृत्वाऽथ परिजप्य च।

एकैकं शतजापेन मूलाद्यस्त्रावसानिकैः ॥ 20 ॥

स्नात्वा पीत्वा त्रिरात्रं तु कृत्वा योन्तो (न्पोऽ ?) पि तं पिबेत्।

ध्यायेज्जपेत् नृसिंहं तु पूजयेच्चापि नारद ॥ 21 ॥

तस्यापि नाशमायाति महापातकसञ्चयः।

स्तेयं गुरुस्त्रीसंभोगः सुरापानादिकं च यत् ॥ 22 ॥

\[कामतो ब्राह्मणवधे प्रायश्चित्तम्\] 25-6

कामतो ब्राह्मणं हत्वा गवां मध्यस्थितो जपेत्।

अतन्द्रितः सिंहमन्त्रमनिशं वत्सरद्वयम् ॥ 23 ॥

अयाचितान्नलघ्वाशी त्रिस्नायी न्यासकृत्सदा।

वत्सरद्वितयस्यान्ते तीर्थं वाऽऽयतनं व्रजेत् ॥ 24 ॥

ततः कुर्याद्व्रतं शक्त्या कृच्छ्रचान्द्रायणादिकम्।

व्रतान्ते नवनाभेन दीक्षयेत्पुनरेव हि ॥ 25 ॥

सर्वस्वं च गुरोर्दद्याद्भक्तानां च तदाज्ञया।

\[सुरापानप्रायश्चित्तम्\] 25-7

सुरां पीत्वा तु तामन्ते जपेत्सत्यमहर्निशम् ॥ 26 ॥

त्र्यहं त्वनश्नन्नन्ते तु कं पिबेत् सिह्मतापितम्।

स्थित्वा चायतने विष्णोः सहस्रैकं जपेद्बुधः ॥ 27 ॥

\[स्वर्णस्तेयादौ प्रायश्चित्तम्\] 25-8

स्तेयं च कामतः कृत्वा हेमभूम्यादिकं तु वै।

ज्ञात्वाऽनुतापसन्तप्तो मन्त्रेशं कापिलं जपेत् ॥ 28 ॥

पञ्चायुतप्रमाणेन विजनस्थः समाहितः।

पयोमूलफलाहारः शुध्यत्यन्तेऽर्चने हुतौ ॥ 29 ॥

कामतः सन्त्यजेद्भूयो द्रव्यमेतत्समाहृतम्।

द्विगुणं तदभावाच्च जपं पूर्वोदिताच्चरेत् ॥ 30 ॥

\[गुरुपत्नीगमने प्रायश्चित्तम्\] 25-9

सिह्मं गुरुस्त्रीगमने ह्यकामाज्जनवर्जिते।

भैक्षाहारो जपेन्मौनी शुद्धये त्वयुतत्र(द्व?)यम् ॥ 31 ॥

प्रख्यातौ कामतो लक्षस्सकामश्च रहस्यपि।

अयुतद्वितयं सार्धं जप्त्वा शुध्यति नान्यथा ॥ 32 ॥

एकान्ते कामतो गत्वा सार्धं चैवायुतद्वयम्।

अकामतः प्रकाशे तु जप्त्वाऽयुतचतुष्टयम् ॥ 33 ॥

अप्रकाशे प्रकाशे वा कामतोऽकामतोऽपि वा।

जपान्ते यागहोमौ च कृत्वा शुध्यति नान्यथा ॥ 34 ॥

दीक्षोपकरणादीनामभावाद्द्विजसत्तम।

गुर्वङ्गनाप्रसक्तश्च लक्षजापाच्च शुध्यति ॥ 35 ॥

\[रजस्वलास्पृष्टान्नभक्षणे प्रायस्चित्तम्\] 25-10

अन्नं रजस्वलास्पृष्टं भुक्तं चेद्यदि कामतः।

जप्त्त्वाऽस्त्रमन्त्रं साष्टं च शतं चैवाभिशुध्यति ॥ 36 ॥

कामतस्त्रिगुणं चैव जपं कुर्यादतन्द्रितः।

\[लिङ्गमूर्तये विनियुक्तान्नस्य भक्षणे प्रायश्चित्तम्\] 25-11

यल्लिङ्गमूर्तौ रुद्रस्य दत्तमश्नाति वैष्णवः ॥ 37 ॥

तत्स्पृष्टं वा प्रमादेन सिह्मपञ्चशतं जपेत्।

कामतो द्विगुणश्चैव स्नातो होमाच्च शुध्यति ॥ 38 ॥

\[विष्णुनिवेदितस्यान्नस्यायोग्ये देशे पात्रे वा प्रक्षेपे प्रायश्चित्तम्\]

विष्णोर्निवेदितं प्राश्यं निक्षिपेद्यत्र कुत्रचित्।

अयोग्यस्याथ वा दद्यात्सिंहस्याष्टशतं जपेत् ॥ 39 ॥

\[आशौचान्नभक्षणे प्रायश्चित्तम्\] 25-12

मृतके मुनिशार्दूल भुक्त्वा चैवाथ सूतके।

कामतः सिंहमन्त्रं तु सहस्रं परिवर्तयेत् ॥ 40 ॥

अकामतस्तदर्धं वै जपेत्तन्नियतः शुचिः।

\[पतिताद्यन्नभक्षणे प्रायश्चित्तम्\] 25-13

भक्तं च पतितानां तु गणिकानां च वै द्विज ॥ 41 ॥

गणाननमथवा भुक्तं पञ्च षट्‌ सप्त वै शतम्।

नृसिह्मकपिलक्रोडमन्त्राणां क्रमशो जपः ॥ 42 ॥

\[सीमन्तादिसंस्कारान्नभक्षणे प्रायस्चित्तम्\] 25-14

यः सीमन्ते प्रभुङ्‌क्ते तु स च नक्तागमे जपेत्।

द्वे शते अनिरुद्धाक्यबीजस्य ध्यानतत्परः ॥ 43 ॥

नामधेयाख्यसंस्कारे प्रद्युम्नं द्विशतं जपेत्।

अन्नप्राशनसंस्कारे जपेत्संकर्षणं शतम् ॥ 44 ॥

शेषेषु वासुदेवाख्यं बीजमावर्तयेच्छतम्।

\[सद्यः श्राद्धाद्यन्नभोजने प्रायश्चित्तम्\] 25-15

यः पञ्चत्वं प्रयातस्य भुङ्क्ते संवत्सरावधि ॥ 45 ॥

सद्यःश्राद्धात्समारभ्य स सिंहस्यायुतं जपेत्।

\[सच्छूद्रान्नभक्षणे प्रायश्चित्तम्\] 25-16

कामतोऽकामतो वाऽपि सच्छूद्रान्नस्य भक्षणात् ॥ 46 ॥

सहस्रमर्धं क्रमशो ह्यस्त्रमन्त्रं जपेद्बुधः।

एतच्चतुर्गुणं विद्यादशच्छूद्रान्नभक्षणात् ॥ 47 ॥

वान्ते मन्त्रं तु वाराहं त्रिशतं परिवर्तयेत्।

स्नात्वा तन्मन्त्रितं पीत्वा पञ्चगव्यं तु वा द्विज ॥ 48 ॥

अवैष्णवप्रतिष्ठायां यज्ञे वाऽवैष्णवे त्वपि।

भुङ्क्ते हृदयमन्त्र्रस्य जपेत्पञ्चशतं तु वै ॥ 49 ॥

\[आरामादौ भोजनप्रायश्चित्तम्\] 25-17

आरामवृक्षकूपेषु बाह्ये वा सुगतालये।

प्रपातटाकयोर्मोक्षे गोदाने वृषमोक्षणे ॥ 50 ॥

विवाहे वरणे वाऽथ भुङ्क्ते गत्वा परे गृहे।

जपेत्साष्टशतं मन्त्री सिह्ममन्त्रमतन्द्रितः ॥ 51 ॥

अवैष्णवाग्रतो भुक्त्वा पथि साष्टशतं जपेत्।

\[नैष्ठिकाद्यन्नभक्षणे प्रायश्चित्तम्\] 25-18

कामतो नैष्ठिकान्नं तु वणिगन्नं तु वा द्विज ॥ 52 ॥

भुक्त्वा जपेन्मूर्तिमन्त्रं सहस्रपरिसङ्ख्यया।

अकामतस्तद्रधं तु लिङ्गिनामेवमेव हि ॥ 53 ॥

\[मधुमांसयोर्दर्शने प्रायश्चित्तम्\] 25-19

निषेदान्मधुमांसाभ्यां प्रमादाद्दर्शनं कृतम्।

सिह्मस्याष्टशतं जापात्स दोष- शतधा व्रजेत् ॥ 54 ॥

\[नियमात्प्रच्यवे प्रायश्चित्तम्\] 25-20

मैथुनाहारपानादिनियमस्याप्यरक्षणात्।

अस्त्रमन्त्रशतं सार्धं जपन्यासे कृते सति ॥ 55 ॥

भैक्षान्नभक्षलोभाच्च एवमेव प्रकीर्तितम्।

अधश्शयनसङ्कल्पलोपादस्त्रं जपेच्छतम् ॥ 56 ॥

गहभूतपिशाचादिविच्छेदे तु कृते सति।

मूलमन्त्रं शतं साष्टं जपेद्‌हृत्संपुटीकृतम् ॥ 57 ॥

\[ज्ञानप्राप्त्यादेरन्यत्र नृत्तगीतादिकरणे प्रायश्चित्तम्\] 25-21

ज्ञानप्राप्तौ प्रतिष्ठायां प्रक्रान्ते विष्णुजागरे।

प्राप्ते चायतने तीर्थे शास्त्रे सन्मार्गदर्शने ॥ 58 ॥

गुरोर्विपत्तिश्रवणात्संप्राप्ते दशमे पुनः।

एभिर्विना नृत्तगीते कृत्वा सत्यशतं जपेत् ॥ 59 ॥

उपरोधादथ स्नेहात्कृत्वा शान्तिकपौष्टिके।

शतत्रयं च वाराहं जप्त्वा मन्त्रेशमर्चयेत् । 60 ॥

\[सूतकादौ शान्तिकादिकर्मसु पूजास्वीकारे प्रायश्चित्तम्\] 25-22

सूतके मृतके चैव वर्तमाने तु नारद।

कामतःपूजितो मन्त्री शान्तिकादौ तु कुत्रचित् ॥ 61 ॥

जपे(1)त्पञ्चशतं \[चात्र\] सिह्ममन्त्रस्य भक्तितः।

शतत्रयमकामश्च प्रायश्चित्तविधौ जपेत् ॥ 62 ॥

(1. त्पञ्चशतीर्वात्रिः A त्पञ्चदशीर्वात्रिः CL.)

\[उच्चाटनादिकरणे प्रायश्चित्तम्\] 25-23

उच्चाटनादीन्कृत्वा वै इच्छयाऽस्त्रं द्विजोत्तम।

अयुतार्धं पुरावर्त्यं तदर्धं चाप्यकामतः ॥ 63 ॥

न मारणं तु मन्त्रेण कुर्यान्मन्त्री कदाचन।

\[चैत्यादिषु देवप्रतिष्ठाकरणे प्रायश्चित्तम्\] 25-24

देवप्रतिष्ठां दीक्षां च कृत्वा चैत्यादिषु त्रिषु ॥ 64 ॥

सङ्कर्षणादिकांस्त्रीन्वै क्रमशः परिवर्तयेत्।

एकद्वित्रिशतैः साष्टैः कुर्याद्धवनपूजने ॥ 65 ॥

\[पट्टादिप्रतिग्रहे प्रायश्चित्तम्\] 25-25

पट्टः कार्पासकौर्णश्च क्षौममार्जं तु वेष्टनम्।

चर्म प्रतिग्रहेणैव गृहीत्वा यत्र कुत्रचित् ॥ 66 ॥

हृदाद्यस्त्रावसानं षट्‌ जपेद्वै षट्‌शतादितः।

क्रमशस्त्वेकहान्या तु एकैकस्मिंस्तु नारद ॥ 67 ॥

कामतोऽकामतश्चैव अर्धमर्धं पुरोदितात्।

\[क्षीरादिप्रतिग्रहे प्रायश्चित्तम्\] 25-26

क्षीरं दधि घृतं चैव तदुत्थमपि यद्द्विज ॥ 68 ॥

लवणं मधु तैलं च सर्वमिक्षुसमुद्भवम्।

गृहीत्वाऽस्त्रसमायुक्तं वराहं त्रिशतं जपेत् ॥ 69 ॥

\[रत्नादिपरिग्रहे प्रायश्चित्तम्\] 25-27

रत्नानि रजतं हेम विद्रुमं मौक्तिकं तथा।

गृहीत्वा कापिलं मन्त्रं जपेत्कामाच्छतत्रयम् ॥ 70 ॥

अकामाच्च तमेकं तु जपेद्ध्यानपरायणः।

ताम्रादिलोहमादाय नृपशैलादिधातुकान् ॥ 71 ॥

कामतोऽकामतो जप्यो नृसिह्मो द्वे शते शतम्।

\[गवादिप्रतिग्रहे प्रायश्चित्तम्\] 25-28

(1)गामश्वं वृषभं हस्तिं स्त्रियोऽवाश्वतरं तु वा ॥ 72 ॥

(1. गवाश्वं Y. CL.)

गृहीत्वा नृहरिर्जप्यः कामतोऽष्टशतं मुने।

शतत्रयमकामेन सोपवासस्त्वसौ जपेत् ॥ 73 ॥

\[शाल्यादिप्रतिग्रहे प्रायश्चित्तम्\] 25-29

सस्यानि शालयः सर्वे गृहीताश्च प्रतिग्रहाः।

शतत्रयं द्वयं चैव कामाकामे ह्युदङ्‌मुखः ॥ 74 ॥

\[भूदानप्रतिग्रहे प्रायश्चित्तम्\] 25-30

केवलाल्पावनिं चैव गृहीत्वा नृहरिं जपेत्।

सहस्रसंख्यया चैव संपन्नां फलशालिभिः ॥ 75 ॥

कुर्याद्द्विगुणमेतं वै कामतोऽकामतो जपम्।

मठप्रतिग्रहेऽप्येवमर्धं वेश्मप्रतिग्रहे ॥ 76 ॥

\[पापसंकरे प्रायश्चित्तम्\] 25-31

पापानामप्यनेकानां सङ्करे सति नारद।

मूलमन्त्रं जपेत्साङ्गं शतमष्टाधिकं तु वै ॥ 77 ॥

ततः सत्यादिकाः पञ्च परावृत्या शतं शतम्।

जपेत्सप्ताक्षरं मन्त्रं शतमष्टाधिकं द्विज ॥ 78 ॥

अन्नसङ्करदोषाच्च शुद्धिमायाति तत्क्षणात्।

एवमेव जपं कुर्यादुत्पन्ने भाण्डसंकरे ॥ 79 ॥

योनिसङ्करशुध्यर्थं जपेत्सत्यं शतत्रयम्।

\[काष्ठादिहरणे प्रायश्चित्तम्\] 25-32

काष्ठोपलतृणादीनां हरणे सति नारद ॥ 80 ॥

कामतोऽकामतश्चैव शिखामन्त्रं जपेच्छतम्।

\[शास्त्रादिहरणे प्रायश्चित्तम्\] 25-33

परतश्छद्मना ज्ञानं हृतं शास्त्रं तु वा मुने ॥ 81 ॥

मूर्तिमन्त्रायुतं मूलं जपेदयुतसंख्यया।

\[गुरुदारादिनिन्दने प्रायश्चित्तम्\] 25-34

गुरोः स्त्रियं सुतां वाऽपि निन्दन्वै यस्तु मोहितः ॥ 82 ॥

शतं शतं च देवानां जप्यमस्त्रं यथाक्रमम्।

\[प्राणिघाते प्रायश्चित्तम्\] 25-35

सतेजःप्राणिघाते तु निरस्थिनि हते सति ॥ 83 ॥

कामतोऽकामतो द्विर्वा सत्यमन्त्रं सकृत्स्मरेत्।

आखुघाते च दशधा मार्जारे शतधा तु वै ॥ 84 ॥

श्वशृगालवधे चैव द्विगुणं कपिकुक्कुटे।

सर्पाद्यण्डजघाते तु हंसादिशकुनिष्वपि ॥ 85 ॥

सिंहादिमगघाते च अजादिपशुघातने।

शताच्चतुश्शतान्तं तु नृसिह्मं वै जपेत्क्रमात् ॥ 86 ॥

\[श्वशृगालादिदंशे प्रायश्चित्तम्\] 25-36

श्वशऋगालादिसर्वेषां यदि दंशः प्रमादतः।

स्नात्वा शीताप्सुमध्यस्थो गारुडं द्विशतं जपेत् ॥ 87 ॥

\[असत्प्रतिग्रहे प्रायश्चित्तम्\] 25-37

कामतोऽकामतो वापि असक्त(त?)श्च प्रतिग्रहम्।

गृहीतं मुनिशार्दूल सिह्मजापी विशुध्यति ॥ 88 ॥

शतत्रयाच्चाचिरेण स्नानद्यानेन नारद।

\[श्वपाकादिस्पर्शे प्रायश्चित्तम्\] 25-38

श्वपाकम्लेच्छचण्डालकरङ्कनृकपालिभिः ॥ 89 ॥

स्पर्शने सोमकृद्यूपश्मशानद्रुमपुल्कसैः।

कृत्वा स्नानं सचेलं तु सिह्ममन्त्रं शतं जपेत् ॥ 90 ॥

\[वैष्णवादिनिन्दादौ प्रायश्चित्तम्\] 25-39

निन्दनाद्वैष्णवानां च दीक्षितानां विशेषतः।

गुर्वाज्ञालङ्घनाच्चैव गुरुद्रव्य उपेक्षणात् ॥ 91 ॥

सत्यं बीजं जपेत्साष्टशतं वै मुनिसत्तम।

\[अपशकुने प्रायश्चित्तम्\] 25-40

वामाङ्गस्पन्दने चैव तथा दुःस्वप्नदर्शने ॥ 92 ॥

वासुदेवं जपेन्मन्त्रं पञ्चविंशतिसंख्यया।

\[अरिष्टचिन्तनादौ प्रायश्चित्तम्\] 25-41

अरिष्टचिन्तनाच्चैव भाषणादनृतस्य च ॥ 93 ॥

कर्मणा वाङ्भनोभ्यां तु सत्यं चाष्टशतं जपेत्।

\[रेतःस्पन्दने प्रायश्चित्तम्\] 25-42

अकामतः प्रसुप्तस्य शुक्रादेः स्पन्दने सति ॥ 94 ॥

स्नात्वा पुरा सचेलं तु अस्त्रमन्त्रशतं जपेत्।

\[गर्भपाते प्रायश्चित्तम्\] 25-43

कामतो गर्भपाताच्च नृसिह्मस्यायुतं जपेत् ॥ 95 ॥

\[धेनुवधे प्रायश्चित्तम्\] 25-44

धेनुं प्रमादतो हत्वा अयुतं त्रियुतं जपेत्।

त्रिः स्नायाद्द्विगुणं कामात्तज्जपे मुनिसत्तम ॥ 96 ॥

यागं कृत्वा तथा होमं दद्याद्धेनुद्वयं गुरोः।

\[वृक्षच्छेदे प्रायश्चित्तम्\] 25-45

निश्शेषपादपच्छेदे पञ्च सत्यादयः क्रमात् ॥ 97 ॥

जप्याः शतं शतं चैव त्वल्पतश्छेदने द्विज।

द्वे शते चास्त्रमन्त्रस्य परावर्तेत्प्रयत्नतः ॥ 98 ॥

वामे वा दक्षिणे वाऽपि विच्छिन्ने सति मण्डले।

भुक्त्वा (1)पदेस्तु शूद्रस्य कामतोऽकामतो द्विज (?) ॥ 99 ॥

(1. पदै CL.)

शतत्रयं सिंहमन्त्रं परावर्त्त्यं द्वयं तथा।

\[गुरोः खेदावहवादाद्याचरणे प्रायश्चित्तम्\] 25-46

कर्मणा मनसा वाचा यो गुरुं परिखेदयेत् ॥ 100 ॥

समाचरेच्च वादं वा निर्वेदजनकं तथा।

कृत्वा पुरा त्रिरात्रं तु वासुदेवं जपेद्‌हृदि ॥ 101 ॥

प्रत्यहं मुनिशार्दूल त्रैकाल्यात्तु शतत्रयम्।

\[देवालयादौ मूत्रोत्सर्गादिकरणे प्रायश्चित्तम्\] 25-47

देवालये तु यः कुर्यात्पुरीषं मूत्रमेव वा ॥ 102 ॥

देवतायतनारामे वैष्णवे तु विशेषतः।

\[वैष्णवारामतः क्रीडार्थं फलपुष्पादिहरणे प्रायश्चित्तम\] 25-48

क्रीडार्थं तु तदारामात्पत्रपुष्पफलाहृतिम् ॥ 103 ॥

यः कुर्यात्स द्विजश्रेष्ठ सिंहस्याष्टशतं जपेत्।

\[नग्नीभूय स्नानाचरणे प्रायश्चित्तम्\] 25-49

वीक्षमाणो (1)दिवि दिशोऽक्रमे स्नायाद्दिगम्बरः ॥ 104 ॥

(1. वा विदिशो मूत्रे A. CL.)

हृन्मन्त्रं तु शतं साष्टं जपेत्स मुनिसत्तम।

\[वृद्ध-गुर्वपचारे प्रायश्चित्तम्\] 25-50

वृद्धानां च गुरूणां च सन्निधौ वा तदाऽऽसने ॥ 105 ॥

उपविष्टः शतं साष्टं प्रद्युम्नं च जपेद्‌हृदि।

गुरूणामपहासे तु कृते वाऽश्लीलभाषणे ॥ 106 ॥

\[दुष्टेन मनसा गुरुभार्या-सुतयोर्दर्शने प्रायश्चित्तम्\] 25-51

दुष्टेन मनसा दृष्ट्वा गुरोर्भार्यां सुतामथ।

सिंहमन्त्रं जपेन्मन्त्री स्नातः पञ्च शतानि वै ॥ 107 ॥

\[स्त्रीशूद्रादिवधे प्रायश्चित्तम्\] 25-52

स्त्रीशूद्रबालकान्हत्वा कामतोऽकामतोऽपि वा।

द्वेऽयुते ह्ययुतं साष्टं जप्त्वा यागेन शुध्यति ॥ 108 ॥

सच्छूद्रघातनाच्चैव पूर्वोक्तद्विगुणं क्रमात्।

\[आलये चण्डालप्रवेशे प्रायश्चित्तम्\] 25-53

चण्डालपूर्वकः कश्चित्प्रविष्टो यदि मन्दिरम् ॥ 109 ॥

सन्त्यजेन्मृण्मयान्सर्वान् भाण्डानप्यस्त्रवारिणा।

प्रोक्षणीयकृतस्नानस्तत्रस्थः कपिलं जपेत् ॥ 110 ॥

शतानि द्वादश मुने तत्र सर्वं च शुध्यति।

\[रजकादीनां गृहे प्रवेशे प्रायश्चित्तम्\] 25-54

रजकर्शचर्मकारश्च कामतोऽकामतो गृहे ॥ 111 ॥

संविशेदस्त्रतोयेन प्रोक्षयेच्च शतं जपेत्।

\[नियतानुष्ठानस्य विष्णुमयस्य सिद्धस्य सद्यःशुद्ध्यादिविशेषकथनम्\] 25-55

सूतके मृतके चैव नित्यं विष्णुमयस्य च ॥ 112 ॥

सानुष्ठानस्य विप्रेन्द्र सद्यः शुद्धिः प्रजायते।

तत्रापि वासुदेवाख्यमन्त्रं पञ्चशतं जपेत् ॥ 113 ॥

स्पर्शनं भोजनं दानं दशाहं तस्य वर्जयेत्।

तत्संपर्काद्भवेद्दोषः सिद्धस्यापि माहमुने ॥ 114 ॥

\[ब्राह्मणादीनां सूतकमृतकयोर्जपाद्यनुष्ठानानर्हता\] 25-56

नाधिकारो(री?) ह्यनुष्ठाने सदशाहं भवेद्द्विज(:?)।

द्वादशाहं नृपश्चैव वैश्यः पञ्चदशान्तिकम् ॥ 115 ॥

निवर्तन्ते जपध्यानात् शूद्रो मासं प्रयत्नतः।

\[उच्छिष्टसङ्करे प्रायश्चित्तम्\] 25-57

स्वजातिदीक्षि(1)तस्यापि उच्छिष्टोच्छिष्टसङ्करात् ॥ 116 ॥

(1. क्षत्रियस्यापि A. CL)

स्नात्वा जपेन्मूलमन्त्रं शतमष्टाधिकं द्विज।

(2)विजातेश्चोपवासस्तु विहितस्त्वीदृशो जपः ॥ 117 ॥

(2. द्विजाते A)

\[अदीक्षितावलोकने प्रायश्चित्तम्\] 25-58

यदि चादीक्षितः पश्येत्पूज्यमानं प्रभुं द्विज।

अक्षसूत्रं तु वा मुद्रां जपेदथ (अस्त्र?) शतं जपेत् ॥ 118 ॥

\[गुरु-देवनाम्ना शपथाचरणे प्रायश्चित्तम्\] 25-59

आपत्तावथ जातायं शपथं गुरुसंज्ञितम्।

न कुर्याद्भगवत्संज्ञं प्रमादाच्च कृतं यदि ॥ 119 ॥

तदर्थं निर्वहेद्यन्तादन्ते पूजाजपाहुतीः।

अनिर्वाहाच्च कार्यस्य यदर्थं शपथं कृतम् ॥ 120 ॥

प्रायश्चित्तं जपेद्विप्र सहस्रं त्र्यक्षरस्य तु।

होमं कुर्यात्तदर्धेन सोपवासश्च पूजनम् ॥ 121 ॥

यो मोहाच्चापि वा पृष्टो गुरुणा शपथं भजेत्।

ददाति वान्यो दुष्टात्मा व्रजेतां नरकं तु तौ ॥ 122 ॥

\[सङ्करप्रायश्चित्तम्\] 25-60

सङ्करेषु च सर्वेषु चेतसश्शुद्धिकारणम्।

सिंहमन्त्रं जपेन्मन्त्री यावच्चित्तं प्रसीदति ॥ 123 ॥

\[स्तेयादौ प्रायश्चित्तम्\] 25-61

स्तेयेष्वेवं मूलमन्त्रमुपघातेषु नारद।

सिंहमन्त्रमशेषासु शुद्धिष्वस्त्रं तथैव च ॥ 124 ॥

शपथेषु च हृद्बीजं भोज्याभोज्येषु चास्त्रकम्।

सर्वद्रोहेषु वारांह सर्वशान्तिषु नारद ॥ 125 ॥

देवीमन्त्रचतुष्कं तु चित्तशुध्यर्थकारणम्।

येन येन कृते चेह विपरीतेन कर्मणा ॥ 126 ॥

मालिन्यमात्मनो विप्र जायते तत्प्रशान्तये।

जपेद्ध्यायेच्च जुहुयान्मूलं भावः प्रसीदति ॥ 127 ॥

यावल्लोकापवादस्तु तच्छुद्धौ विनिवर्तते।

किल्बिषेणआपवादेन मोहतामेति नारद ॥ 128 ॥

सामर्थ्यान्मन्त्रजापस्य शतधा किल्बिषं व्रजेत्।

विनिवृत्तोऽशुभाज्जन्तुर्ध्यानेन तपसा तु वा ॥ 129 ॥

तीर्थेन मन्त्रजापाच्च पूजया हवनेन च।

मेघरिक्तो यथा भानुस्तद्वल्लोके प्रकाशते ॥ 130 ॥

तस्मादघनिवृत्त्यर्थं प्रायश्चित्तं समाचरेत्।

सर्वथाऽकीर्तिशान्त्यर्थं लोके धर्मव्यवस्थितेः ॥ 131 ॥

नारद :---

\[मन्त्रोपघाते प्रायश्चित्तप्रश्नः\]

मन्त्रोपघाते चोत्पन्ने ह्यर्चादौ गृहमेधिनाम्।

नृपारितोयलोकानां सकाशात्तस्करस्य च ॥ 132 ॥

किं कार्यं वद देवेश भक्तैर्भवभयाकुलैः।

यस्मात्त्वयोक्तमन्यत्र मन्त्रः शास्त्राक्षसूचितः ॥ 133 ॥

प्रतिमाकिंकणीसंस्थो यागोपकरणे परे(?)।

अपूजितश्च विधिना कल्पोक्तेन दिने दिने ॥ 134 ॥

संक्रुद्धः शापयन्त्या तु (त्याशु?)शश्वत्सिद्धिं न गच्छति।

रोगशोकावघातांश्चोद्वेगां\[श्च\]जनयेद्बहून ॥ 135 ॥

श्रीभगवान् ---

अर्चाद्याधारका मन्त्रा न्यस्तास्ते सन्निधिं सदा।

सानुष्ठानस्य कुर्वन्ति विशेषाद्भावितात्मनः ॥ 136 ॥

आधारस्थास्तु ये मन्त्राः पुराऽऽचार्यैर्निबोधिताः।

उपप्लवे समुत्पन्ने विसर्जनविधि सदा (विना ?) ॥ 137 ॥

सामर्थ्यात्स्वप्रभावाच्च आश्रयन्ति स्वकारणम्।

तदाधारोपघाताच्च भ्रंशत्यायुर्जनस्य हि ॥ 138 ॥

\[मन्त्राधारभूतार्चोपघातजनितदोषशान्त्यर्थप्रायश्चित्तविधानम्\] 25-62

सुमहद्दोषशान्त्यर्थमाचर्तव्यमिदं मुने।

यदि सन्निहितस्यैतदक्लिष्टस्य भवेत्तदा ॥ 139 ॥

प्रयत्नेन दिनात्तस्माद्यमाचरणमारभेत्।

ज्ञातं वाऽथ दिने यस्मिंस्तदादौ संप्रवर्तते ॥ 140 ॥

अथ सामर्थ्यविरहात् स्वतन्त्रत्वं च वा विना।

प्रत्यहं तु यथाशक्ति स्वमन्त्रं भक्तितो जपेत् ॥ 141 ॥

प्राप्तः प्रतिपदं यावत्तद्दिनादौ समाचरेत्।

दरैकाहमभुञ्जानो ह्यश्नन्वा क्षीरसर्पिषी ॥ 142 ॥

ईषद्वा फलमूलानि भूशायी न्यस्तविग्रहः।

ध्यानं तु मण्डलं पूजां जपहोममतन्द्रितः ॥ 143 ॥

एकादशाहेऽतिक्रान्ते दश द्वौ भगवन्मयान्।

आचार्यान्पूजयेद्भक्त्या दानं द्वादशकं ततः ॥ 144 ॥

प्रदद्याच्छक्तिपूर्वं च सर्वमूलं पृथक् पृथक्।

गवान्नहेमरत्नानि ग्रामाणि रजतं तिलान् ॥ 145 ॥

धान्यं गजाश्ववासांसि मधुरादीन्रसानपि।

अभावाच्च गजाश्वाभ्यां कार्यौ सौवर्णराजतौ ॥ 146 ॥

समर्थानां सवित्तानां भक्तानां कथितं त्विदम्।

अल्पार्थानामशक्तानामतृप्तं नक्तभोजनम् ॥ 147 ॥

दधिक्षीरघृताक्तं च युक्तं गोवैष्णवादिकम्(?)।

हिरण्यतिलदानं च तेष्वपि द्वादशे दिने ॥ 148 ॥

दत्वा तत्सन्निधौ भूयो मात्राग्रहणमाचरेत्।

पूर्वोक्तेन विधानेन लब्धानुज्ञस्ततस्तदा ॥ 149 ॥

ब्रह्मचारीवनस्थानां यतीनां केवलात्तु वै।

स्नानाद्ध्यानात्तथा शौचाज्जपस्याप्ययुतत्रयात् ॥ 150 ॥

शुद्धिः स्यादन्यथा याति पातित्यं पातकात्स तु।

न पातकं विना यस्मान्मात्राहिनिः प्रजायते ॥ 151 ॥

पूर्वजन्मार्जितस्यैव पापस्योत्पद्यते क्षयः।

यत्प्रभावान्मनस्तापो भक्तानां जायते महान् ॥ 152 ॥

समकालमृतस्या(1)न्ते विधिका क्षेत्रजन्मनः (?)।

पूजनीयास्तथाऽचार्या वैश्येन त्रयि(त्र्यधि?)कौ(2) तु सः ॥ 153 ॥

(1. स्यान्ने विधिः कक्षत्र C L. स्यान्ते विधिः का क्षत्र A.)

(2. को नु सः A.)

चतुर्हरन्तिकान्तेन द्विगुणं द्विगुणं जपेत्।

यस्य वै प्रकटा लोके क्यातिर्यात्वार्यसंसदि ॥ 154 ॥

तस्यैतत्कथितं चैव अकीर्त्यशुभशान्तये।

यस्माल्लोकापवादो वै संयतानां विगर्हितः ॥ 155 ॥

सम्यक्सिद्धस्य किं लोकैः कारणं मुनिसत्तम।

न लोके प्रथितो यस्य मात्राभ्रंशो मनागपि ॥ 156 ॥

जप्तव्यं तेन रहसि स्वमन्त्रस्यायुतत्रयम्।

ब्रह्मचार्युदितेनैव विधिना पुनरेव तु ॥ 157 ॥

मात्रासङ्घट्टनं कुर्याद्येन शान्तिमवाप्नुयात्।

प्रणष्टायां तु मात्रायां यदि लाभो भवेत्पुनः ॥ 158 ॥

प्रायश्चित्तादियत्नार्थं...वासमाचरेत्।

सर्वनाशात्तु यद्येको मन्त्रांशः प्राप्यते पुनः ॥ 159 ॥

संस्कृत्य प्राप्य भुक्त्वा च जप्त्वा मन्त्रं तदाहरेत्।

इति श्रीपाञ्चरात्रे जयाख्यसंहितायां प्रायश्चित्तविधिर्नाम पञ्चविंशः पटलः।

 \* \* \* \* \*

 पटलः - 26

अथ साधकस्य मूलमन्त्रसाधनं नाम षड्विंशः पटलः। 26-1

नारद :---

(1)मुक्तिमार्गस्त्वया प्रोक्तो दीक्षा मम यथाक्रमम्।

अधुना भु(2)क्तिमार्गं तु यथावत्कथयस्व मे ॥ 1 ॥

(1. मुनि A Y.)

(2. मुनि Y.)

श्रीभगवान् ---

शृणु कर्माणि दिव्यानि मन्त्रराजस्य सुव्रत।

संक्षेपात्कथयिष्यामि पातालोत्थानसाधने ॥ 2 ॥

खट्‌फट्‌काञ्जनकाशंगु(3) गुलिकादिप्रसाधने।

\[मन्त्रसाधने देशवैलक्षण्यादिनियमः\] 26-2

साधकः संयतो भूत्वा मन्त्रव्रतपरायणः ॥ 3 ॥

(3. शु. A.)

महोत्साहः शुभाचारो धीरस्सर्वगुणान्वितः।

पुण्यक्षेत्रेषु तीर्थेषु नदीनां सङ्गमेषु च ॥ 4 ॥

देवताऋषिजुष्टेषु कुर्यात्स्थानपरिग्रहम्।

पवित्राहारसंपन्नः सङ्करैः परिवर्जितः ॥ 5 ॥

जपेल्लक्षत्रयं धीरो मन्त्रार्पितमनाः सुधीः।

पूर्वोक्तेन विधानेन अखिलेन द्विजोत्तमः(1) ॥ 6 ॥

(1. म A)

संत्यज्यानेककर्माणि सुसिद्धस्तु ददाति च।

नियोजितः करोत्याशु वश्याकर्षणमारणान् ॥ 7 ॥

ग्रहज्वरविषादीनां भूतानां च प्रमर्दनम्।

डाकिनीनां च सर्वासां ह्रासने मन्त्रनायकम् ॥ 8 ॥

यथा नियोजयेत्सम्यक् तथा शृणु समाहितः।

\[मूलमन्त्रस्य भूतोपशमनादौ विनियोगप्रकारः\] 26-3

कृत्वा तु मण्डलं दिव्यं तत्र कुंभं निवेशयेत् ॥ 9 ॥

पूर्वोक्तेन विधानेन इष्ट्वा देवं जनार्दनम्।

स्थापयेत्पुरतस्तस्य शुचिमातुर(2)मासने ॥ 10 ॥

(2. मानसे A)

परिजप्य तु पुष्पाणि सिद्धार्थसहितानि तु।

शताष्टपरिजप्तानि हस्ताभ्यामातुरस्य च ॥ 11 ॥

स्वहस्ते मण्डलं ध्यायेत्र्रिकोणे वह्निलांछितम्।

तन्मध्ये देवदेवेशं तेजोरूपं विचिन्तयेत् ॥ 12 ॥

दीप्तचक्रगदापाणिं सर्वदुष्टांश्च तर्जयेत्।

तद्धस्तं दर्शयेत्साध्ये क्षिप्रमावेशकारकम् ॥ 13 ॥

तं दृष्ट्वा सर्वभूतानि आविशन्ति भयार्दिताः।

प्रविष्टमात्रं दृष्ट्वा तं शङ्खबन्धं तु कारयेत् ॥ 14 ॥

मूलमन्त्रेण मन्त्रज्ञः सार्णं संपुटितेन तु।

भस्मना चास्त्रजप्तेन दिग्बन्धं चात्र कारयेत् ॥ 15 ॥

अस्त्रजप्तेन मन्त्रेण भस्मना ताडयेद्भुधः।

ताडयेत्सप्तजप्तैस्तु कुशैः सिद्धार्थकैः पुनः ॥ 16 ॥

त्रिजप्तं गुग्गुलं धूपं प्रदद्यादात्मनः स तु।

शीताद्भिः शरदण्डैर्वा सप्तजप्तैस्तु ताडयेत् ॥ 17 ॥

जयां मुद्रां ततो बध्वा मन्त्रमस्त्रयुतं जपेत्।

यथेष्टं निग्रहं चास्य मन्त्रेणानेन कारयेत् ॥ 18 ॥

गदया ताडयेन्मूर्ध्नि कर्णं करविलिप्तये।

अथ वा प्रतिमां कुर्याद्गोमयेन गृहस्य तु ॥ 19 ॥

चक्रेणाङ्गानि कृन्तेत्तु यदि क्षिप्तं न मुञ्चति।

मुञ्चामीति यदा ब्रूयात् शपथं कारयेत्सदा ॥ 20 ॥

विसर्जयेद्बलिं दत्वा शिखादिग्बन्धमोक्षणात्।

कर्मणा मनसा चैव तथा वाचापि मोक्षयेत् ॥ 21 ॥

\[विषप्रशामनप्रकारः\] 26-4

ठकारोदरगं मन्त्रं कलाषोडशसंयुतम्।

स्रवन्तममृतं ध्यायेच्चन्द्रमण्डलसन्निभम् ॥ 22 ॥

वामहस्ते विचिन्त्यैवं साध्यमूर्ध्नि निवेशयेत्।

तेनामृतेन संपूर्य विग्रहं त्वातुरस्य च ॥ 23 ॥

हरेद्विषाण्यशेषाणि विधिनाऽनेन योजितः।

\[वशीकरणप्रकारः\] 26-5

सप्त जप्तानि पुष्पाणि सुगन्धाक्तानि दापयेत् ॥ 24 ॥

वामहस्तेन नारीणां पाणौ तासां च दक्षिणे।

वामपाणौ तु विप्रेन्द्र नॄणां दक्षिणपाणिना ॥ 25 ॥

सद्यस्तद्वशतां यान्ति मन्त्रस्यास्य प्रबावतः।

चन्द्रमण्डलमध्यस्थं मन्त्रं ध्यात्वा करोदरे ॥ 26 ॥

यस्य तद्दर्शयेद्धस्तं क्षिप्तं तं वशमानयेत्।

न्यासं कृत्वा तु पूर्वोक्तं कान्तं रूपं विचिन्तयेत् ॥ 27 ॥

क्रुद्धस्याप्यग्रतः स्थित्वा क्षिप्रं तं वशमानयेत्।

पत्रं पुष्पं फलं वाऽपि त्रिजप्तं यस्य दीयते ॥ 28 ॥

वशमायाति स क्षिप्रं मन्त्रस्यास्य प्रभावतः।

रोचनाकुङ्कुमाभ्यां वा भस्मना चन्दनेन वा ॥ 29 ॥

प्रजप्य तिलकं कृत्वा विशेद्राजकु(1)लं यदि।

प्रा यान्महतीं पूजां दर्शनान्नात्र संशयः ॥ 30 ॥

(1. दंभोगसंस्म Y)

\[उच्चाटनप्रकारः\] 26-6

वायव्यभुवनान्तस्थं मन्त्रं नीलांबुदप्रभम्।

निराधारं तदन्तस्थं ध्यायेत्साध्यं कृशं महत् ॥ 31 ॥

नीलाम्बरधरं कृष्णं शुक्लवर्णसमं लघु।

देवं (व) नासानिलेनैव पूर्यमाणं नभस्थले ॥ 32 ॥

भ्राम्यमाणं निराधारे उच्चाटत्यचिराच्च सः।

\[विद्वेषणविधानम्\] 26-7

आग्नेयभुवनान्तस्थं चाषपक्षसमद्युतिम् ॥ 33 ॥

ध्यात्वा मन्त्रेश्वरं क्षिप्रं तत्पाद(1) गो(द्वयगौ)स्मरेत्।

द्वौ साध्यौ हुतभुग्रूपौ वीक्षमाणौ परस्परम् ॥ 34 ॥

(1. दंभोगसंस्म Y)

पादं पदा ताडयन्तावभीक्ष्णं चातिवेगतः।

करोति विप्र विद्वेषं ध्यानमात्रान्न संशयः ॥ 35 ॥

\[आकर्षणम्\] 26-8

सूर्यमण्डलमद्यस्थं ध्यायेन्मन्त्रेश्वरं द्विज।

भग्नराजोपलाभं तु घ्राणाग्रस्थेन वायुना ॥ 36 ॥

कर्षयन्तं सुदूराच्च साध्यं भास्वरविग्रहम्।

विधिनाऽनेन भगवान् ध्यान(त)स्त्वाकर्षणे सदा ॥ 37 ॥

आकृष्य भवनं सर्वं साधकस्य ददाति च।

\[  \]

सितपद्मोत्तरस्थं तु मन्त्रं ध्यात्वा खगासनम् ॥ 38 ॥

वर्णतः सितरक्ताभं तत्पाणिद्वयगौ तु वै।

द्वौ तु साध्यौ तदाकारौ पतन्तौ तौ तु संस्मरेत् ॥ 39 ॥

हृष्टतुष्टप्रसन्नात्मा प्रीत्यर्थं मुनिसत्तम।

नयेत्....पथञ्चैव विधिनाऽनेन मन्त्रराट् ॥ 40 ॥

हुताशसलिले द्वे तु किं पुनर्मानवान्प्र(2)ति।

\[मारणम्\] 26-9

वायुवह्निपुराभ्यां तु मद्ये चक्रोदितं प्रभुम् ॥ 41 ॥

(2. न्भुवि A)

संस्मरेत्कृष्णरक्तं तु साध्यं तत्पादतो हतम्।

निष्पीड्यमानं वेगेन चक्रक्षेप्रैर्गतासुवत् ॥ 42 ॥

ध्यायेद्विलुप्तशक्तिं च निमीलितविलोचनम्।

मारयत्यचिरेणैव विपक्षो यस्य साधकः ॥ 43 ॥

\[स्तम्भनम्\] 26-10

माहेन्द्रमण्डलान्तस्थं कुङ्कुमोदकसन्निभम्।

प्रपीडयन्तं पादाभ्यामाधारं यन्त्रसंस्थितम् ॥ 44 ॥

सतम्भयत्यचिरेणैव यं यमिच्छति साधकः।

\[पुष्टिविधानम्\] 26-11

चन्द्रमण्डलमध्यस्थं पीतं पीताम्बरं प्रभुम् ॥ 45 ॥

वमन्तममृतं वक्रात्तत्पीयूषं द्विजाधिप।

विशन्तं ब्रह्मरन्‌द्रेण स्मरेत्साध्यस्य हृद्गतम् ॥ 46 ॥

सर्वाङ्गानि च तत्स्थेन आक्रान्तानि च भावयेत्।

पुष्टाङ्गो जायते शश्वद्विधिनानेन मानवः ॥ 47 ॥

\[शान्तिकविधानम्\] 26-12

सितपद्मयुगान्तस्थं संपूर्णं च शशिप्रभम्।

विचिन्त्यैकमजस्योर्ध्वे द्वितीयमधरस्थितम् । 48 ॥

निशाम्बुकणसङ्काशं स्वच्छन्दं मध्यतः स्थितम्।

मुञ्चन्तं सलिलं देहाच्छीतलं क्षीरवत्स्थितम् ॥ 49 ॥

सिच्यमानं स्मरेत्साध्यं तेन तं तदधःस्थितम्।

जायते शान्तिकं सम्यग्यस्य यस्य द्विजेच्छसि ॥ 50 ॥

\[पु(तु)ष्टिविधानम्\] 26-13

कुङ्कुमोदकसङ्काशं पूर्णचन्द्रान्तरस्थितम्।

ध्यात्वा मन्त्रं पुरा विप्र वमन्तममृतं मुखात् ॥ 51 ॥

वर्णतः सितपीताभं तदग्रस्थं च भावयेत्।

पिबन्तं पाणियुग्मेन आत्मानमथवातुरम् ॥ 52 ॥

पु(तु)ष्टिरुत्पद्यते शश्वन्मन्त्रराजप्रभावतः।

एतत्पूर्वोक्तजापस्य फलमुक्तं समासतः ॥ 53 ॥

अनुक्तान्यपि कर्माणि कुरुते चात्र योजितः।

योज्यं कर्मपदं चैव परिकर्मणि यत्नतः ॥ 54 ॥

कुरु वीप्सासमेतं च ध्यानेन परिभावितम्।

पूर्वोक्ताद्द्विगुणाज्जापाच्चैव सिद्धिमवाप्नुयात् ॥ 55 ॥

\[वैखरीसिद्धिः\] 26-14

विवरद्वारमासाद्य स्थण्डिलं चोपलेपयेत्।

इष्ट्वा तु विधिना मन्त्रं कुर्याद्धोमं समाहितः ॥ 56 ॥

तिलेन तु घृताक्तेन महिषाक्षेण वै पुनः।

क्षीरवृक्षसमिद्भिर्वा दूर्वाकाण्डैरभावतः ॥ 57 ॥

लक्षमात्रे हुते ह्याशु वैखरीं सिद्धिमाप्नुयात्।

भित्वा तु सत्वयन्त्राणि प्रविशेद्विवरोत्तमम् ॥ 58 ॥

पीत्वा रसायनं दिव्यं नारायणबलो भवेत्।

क्रीडने कन्यकायुक्ते यावदाभूतसप्लवम् ॥ 59 ॥

\[खड्गसाधनम्\] 26-15

भूमिभागे समे लिप्ते रोचनां (1)कुङ्कुमैर्युताम्।

लिखेत् त्रिंशाड्गुलं खड्गं स्पष्टं साङ्गं मनोरमम् ॥ 60 ॥

(1. पुष्पं A)

पूर्वोक्तेन विधानेन इष्ट्वा तत्र जनार्दनम्।

मुष्टिस्थाने करं स्थाप्य जपेल्लक्षं समाहितः ॥ 61 ॥

युक्ताहारविहारो हि युक्तस्वप्नो ह्यखेदवान्।

यावदुत्तिष्ठते खड्गो मुष्टिना ग्राहयेत्ततः ॥ 62 ॥

तं गृहीत्वा तु सर्वेषां विद्यानामधिपो भवेत्।

विद्याधराणां सर्वेषां चक्रवर्तित्वमाप्नुयात् ॥ 63 ॥

\[अञ्जनादिसाधनम्\] 26-16

पूर्वोक्तेन विधानेन पूजयेन्मन्त्रनायकम्।

रोचनां शङ्खशुक्तौ तु गृहीत्वा शङ्खमुद्रया ॥ 64 ॥

तावत्परिजपेन्मन्त्रं यावज्ज्वालां प्रमुञ्चति।

तन्मद्ये दृश्यते कान्ता कन्यका कामरूपिणी ॥ 65 ॥

सिद्धास्मीति वदेत्सा तु कुरु कार्यं यथेप्सितम्।

अनेनैव विधानेन अञ्जनादीनि साधयेत् ॥ 66 ॥

\[गुलिकासाधनम्\] 26-17

रोचनां कुङ्कुमं चैव हरितालं मनश्शिलाम्।

चक्रांकां चौषधीं तत्र पञ्चमां विनियोजयेत् ॥ 67 ॥

सूक्ष्मपिष्टां तु तां कृत्वा आलोड्य मधुरैस्त्रिभिः।

एकादश्यां समभ्यर्च्य मण्डले मन्त्रनायकम् ॥ 68 ॥

तत्राधिवासयेत्तां तु गुलिकां यन्त्रसंपृटे।

सितार्कस्य विधानेन द्वादश्यां तु जपेत्ततः ॥ 69 ॥

दशायुतं तु तन्मन्त्री ततः सिद्धा तु सा भवेत्।

तया करस्थया मन्त्री विधिवद्गगनान्तरे ॥ 70 ॥

पाताले वा महीपृष्ठे लोकपालपुरेषु च।

चक्रपाणिर्यथा विष्णुरधृष्यः सर्वदैवतैः ॥ 71 ॥

जायते साधकेन्द्रस्तु मन्त्रस्यास्य प्रभावतः।

\[रसायनादिसाधनम्\] 26-18

ब्राह्मणं क्षत्रियं वाऽपि निर्व्रणं लक्षणैर्युतम् ॥ 72 ॥

युवानमेकं दिवसं संस्थितं तु समानयेत्।

शून्ये गृहे समावेश्य स्नापयेदर्चयत्तेतः ॥ 73 ॥

यथा विधानतो मन्त्री मन्त्रं संपूज्य मण्डले।

उपविष्टं (1)शवं कृत्वा मन्त्रं तस्याग्रतो जपेत् ॥ 74 ॥

(1. वशं A)

ताडयेत्सर्षपाणां तु शतेनाष्टोत्तरेण तु।

ततो वेगात्समुत्थाय ब्रवीति प्रणतो वचः ॥ 75 ॥

किं करोमि तवाद्याहं ममाज्ञा संप्रदीयताम्।

पादमूले रसं सिद्धं रसायनमपि द्विज ॥ 76 ॥

यच्चान्यन्मनसोऽभीष्टं तद्ददात्यविकल्पतः।

\[यक्षिणीसाधनम्\] 26-19

कौशेयवस्त्रमानीय लिखेत्तत्र च यक्षिणीम् ॥ 77 ॥

सर्वाभरणसंयुक्तां सुरूपां मनसेप्सिताम्।

यथोक्तेन विधानेन मन्त्रं संपूज्य पूर्ववत् ॥ 78 ॥

उपोषितश्चार्धरात्रे दद्याद्धूपं सगुग्गुलुम्।

सप्ताहमेवं कुर्वीत जपेच्चाप्ययुतं सदा ॥ 79 ॥

सप्तमे ह्यर्धरात्रे तु सशद्बः कम्पते पटः।

प्रत्यक्षमास्ते विप्रेन्द्र रूपैश्वर्येण संयुता ॥ 80 ॥

यदा तु नक्षुभेन्मन्त्री तदा सिद्धाऽस्य सा भवेत्।

माता वा भगिनी भार्या का भवामीति भाषते ॥ 81 ॥

तस्या यथेष्टं वक्तव्यं निर्विकल्पेन चेतसा।

सा सिद्धा सर्वकार्याणि साधयत्याशु मन्त्रिणः ॥ 82 ॥

कामं ददाति विविधं नानारूपैर्यथेप्सितम्।

जायात्वेन द्विजश्रेष्ठ यदा चाङ्गीकृता पुरा ॥ 83 ॥

निधीनथाक्षयान् शश्वद्भगिनीत्वे प्रयच्छति।

लोकालोकान्तरालोकं दर्शयत्यविचारतः ॥ 84 ॥

औषधीश्च तदा दिव्या रसांश्च विविधानपि।

शास्त्राणि विविधान्याशु साधयेच्छान्तिसिद्धये ॥ 85 ॥

ददाति सम्यक् सिद्धा सा सुसिद्धीर्जननी यथा।

\[परसैनिकप्रणाशनम्\] 26-20

संग्रामकाले संप्राप्ते आयुधान्यभिमन्त्रयेत् ॥ 86 ॥

परसैनिक()पूर्वोक्तमभिमन्त्र्य च सर्षपान्।

अस्त्रसंपुटितेनैव तेनैव त्र्यक्षरेण तु ॥ 87 ॥

मन्त्रेणाग्निप्रभावेन ज्वालामालाकुलेन तु।

गत्वा परबलास्त्रं तु क्रोधसंरक्तलोचनः ॥ 88 ॥

प्रक्षिपेत्सैन्यमध्ये च नाशयेत्परसैनिकम्।

\[दिव्यानां स्तम्भनम्\] 26-21

रोचनाकुङ्कुमैर्युक्तो नाममन्त्रविदर्भितम् () ॥ 89 ॥

लिखेत्कौस्तुभमध्ये तु कलाषोडशसंयुते।

एकैका तु कला विप्र पुरा युक्ताऽमृतेन तु ॥ 90 ॥

साऽमृतानां कलानां च योजयेच्च तथोपरि।

विश्वाप्यायस्थितं वापि चन्द्ररश्मिसमप्रभम् ॥ 91 ॥

तद्बाह्येऽष्टदलं पद्मं विलिखेच्च सकर्णिकम्।

देव्योऽङ्गानि यथार्चायां दलेष्वभ्यन्तरे लिखेत् ॥ 92 ॥

स्तम्भयेत्सर्वदिव्यानि (1)खात्केशां(खेचरां)श्च निवारयेत्।

पूजनाद्धवनाद्ध्यानाच्चन्दनोदकसेचनात् ॥ 93 ॥

(1. खट्‌केशां Y)

\[उत्पातप्रशमनम्\] 26-22

लिखितं भूर्जपत्रे तु क्षीराम्भोविनिवेशितम्।

उत्पातानि महाग्राणि साभिचाराणि नाशयेत् ॥ 94 ॥

\[विषशस्त्रादिभयप्रशमनम्\] 26-23

त्रिलोहवेष्टितं कृत्वा पुष्यर्क्षे लिखितं तु वै।

द्वादश्यां शुक्लपक्षे वा मध्यंदिनगते रवौ ॥ 95 ॥

बाह्वोः कण्ठे तथा मूर्ध्नि यस्तु धारयते सदा।

विषशस्त्राग्निभूतेभ्यो भयं तस्य न जायते ॥ 96 ॥

\[चक्रयन्त्रसाधनम्\] 26-24

रोचनाचन्दनेनैव भूर्जे वा सितकर्पटे।

चक्रं कुर्याद्द्विषट्‌कारं नाभिनेमिसमन्वितम् ॥ 97 ॥

तन्मध्ये कमलं कुर्यात् षोडशच्छदभूषितम्।

त्र्यर्णेन मूलमन्त्रेण नामसंपुटयोगतः ॥ 98 ॥

विलिख्य तद्बहिर्दद्यान्मन्त्रं यो द्वादशाक्षरम्।

परिवेषप्रयोगेण पत्रे पत्रे लिखेत्ततः ॥ 99 ॥

देवीनां हार्दकं बीजं चतुर्धा केसरावधौ।

अष्टाष्टकं तु बीजानां यावदेकत्र सङ्ख्यया ॥ 100 ॥

ततः सर्वदलाग्रस्थः प्रणवो लिख्यते द्विज।

पुष्पपत्रात्समारभ्य हकाराद्यं च विन्यसेत् ॥ 101 ॥

क्रमान्मकारपर्यन्तं ततः पद्मस्य बाह्यतः।

शिरः शिखां च कवचं नाभित्रितयगं लिखेत् ॥ 102 ॥

परिवेषप्रयोगेण चक्रारेषु लिखेत्ततः।

अस्त्रा द्वादशधा विप्र एकैकस्यान्तरे ततः ॥ 103 ॥

नेत्रमन्त्रं त्रिधा दद्यान्नाभिवन्नेमिमण्डले।

यन्त्रोऽयं मुनिशार्दूल सर्वोपद्रवनाशनः ॥ 104 ॥

धारणात्स्मरणाद्ध्यानान्नास्ति तद्यन्न साधयेत्।

\[सङ्खयन्त्रम्\] 26-25

शङ्खोदरगतं पद्मं लिखित्वा (1)द्वादशच्छदम् ॥ 105 ॥

(1. द्विदश C L)

समदेन तुषारेण कुङ्कुमेन तथैव च।

विलिख्य कर्णिकामद्ये त्र्यक्षरं मूर्तिसंयुतम् ॥ 106 ॥

वलयाकृतियोगेन नाम तन्मध्यतो लिखेत्।

नारसिह्मादयो मन्त्रास्त्रयो लेख्या दलत्रये ॥ 107 ॥

भूयो भूयश्चतुर्वारं बाह्यपद्मं च वेष्टयेत्।

क्रमात्पद्मादिकैर्मन्त्रैस्सर्पकुण्डलयोगतः ॥ 108 ॥

वक्रदेशेऽथ शङ्खस्य क्रमाल्लोकेश्वरा दश।

अस्त्रमन्त्रास्तथा सख्यः शङ्खस्याथो निवेशयेत् ॥ 109 ॥

इदं यन्त्रं मुनिश्रेष्ठ सर्वमन्त्रैरधिष्ठितम्।

सर्वकर्मकरं प्रोक्तं सर्वोपप्लवनाशकम् ॥ 110 ॥

सर्वरोगविघातं च सर्वामयविनाशनम्।

\[तिथिनक्षत्रविशेषात्फलभेदः\] 26-26

सर्वमङ्गलकृत्सम्यक् पुष्यर्क्षलिखितं भवेत् ॥ 111 ॥

द्वादश्यामथ शुक्लायां पूजयित्वा यथाविधि।

अभिषेकविधानेन शान्तिके पौष्टिके लिखेत् ॥ 112 ॥

रक्षार्थं सर्वभूतेभ्यो योज्यं सर्वत्र सर्वदा।

\[आहुतिद्रव्यभेदात् आहुतिसङ्ख्याभेदाच्च फलमेदः\] 26-27

लक्षाहुतिप्रदानेन तिलानां कृष्णवर्चसाम् ॥ 113 ॥

पूजयेद्वत्सरं यत्तु होमान्तेऽथ घृताहुतीः।

आपाद्य द्वादशशतं स्रुचा सम्यङ्भहामुने ॥ 114 ॥

ददाति तस्य भगवान् यत्किञ्चिनमनसेप्सितम्।

एकादश सहस्राणि कमलानां तु नारद ॥ 115 ॥

जुहुयाच्च घृताक्तानामेकान्ते विजने तु यः।

समुद्धृत्योदकात्सद्यस्तस्य लक्ष्मीं प्रयच्छति ॥ 116 ॥

योऽयुतं चाथ बिल्वानां घृताक्तानां तु होमयेत्।

तस्य क्षिप्रं ददात्येष मन्त्रेशो विपुलं धनम् ॥ 117 ॥

ग्रामानश्वान्सुवर्णं च दर्शयेत्तु कृताकृतम्।

आयुः पुत्रानथारोग्यं सौभाग्यं सर्वतोमुखम् ॥ 118 ॥

यस्या अग्रे देवताया इमं मन्त्रेश्वरं जपेत्।

सा तस्मै सकलान्कामान्प्रसन्ना संप्रयच्छति ॥ 119 ॥

साधितो मन्त्रसिद्धिर्हि(द्ध्या हि) मन्त्रराजः करोति च।

प्रसादितश्च पूजाद्यैः कर्मणा चाग्निकेन तु ॥ 120 ॥

सामान्यमपि यत्किंचिद्भूतले कर्म विद्यते।

स्मरणात्सर्वमेवाशु साधकानां प्रयच्छति ॥ 121 ॥

\[मन्त्रराजस्य महिमाविशेषः\] 26-28

इदमन्यत्प्रवक्ष्यामि मुनिश्रेष्ठ निबोधमे।

मन्त्रराजस्य यद्वीर्यं याहात्म्यं प्रभविष्णुता ॥ 122 ॥

येनायं पूजितः सम्यक् ज्ञातो ध्यातः सकृ(1)त्स्मृतः।

तस्य सिद्धिः परा दिव्या मानुषी संप्रवर्तते ॥ 123 ॥

(1. त्सकृत A.)

न चास्य सदृशो मन्त्रो मन्त्रराजस्य विद्यते।

सुखसौभाग्यसंपत्तेरपवर्गप्रसिद्धये ॥ 124 ॥

इमं मन्त्रेश्वरं जप्त्वा भक्तिश्रद्धापरस्तु यः।

तच्चित्तो विजने स्थाने स्रवान्कामानवाप्नुयात् ॥ 125 ॥

किमन्यैस्तस्य विप्रेन्द्र मन्त्रकोटिशतैरपि।

स तु चिन्तामणिप्रख्यो यस्यायं हृदि वर्तते ॥ 126 ॥

सर्वकामप्रदः सद्यो देहान्तेऽपि च मोक्षदः।

इमं मन्त्रेश्वरं जप्त्वा सर्वान्कामानवाप्नुयात् ॥ 127 ॥

नचास्य सदृशो मन्त्रो मन्त्रैः कोटिशतैरपि।

एवं मन्त्रवरं लब्ध्वा धुनेत्सर्वं फलाफलम् ॥ 128 ॥

चिन्तामणिर्यथा लोके स(2)र्वाभीष्टं प्रयच्छति।

एवं (3)मन्त्रेश्वरो ह्येष साधकाय प्रयच्छति ॥ 129 ॥

(2. मनो A.)

(3. न्त्रवरो A.)

ऐहिकामुष्मिकं सर्वं सम्यगाराधितः सदा।

लक्षायुतायुते जप्ते पूजाहोमादिकैर्विना ॥ 130 ॥

प्रयच्छत्यणिमादीनि जपान्ते मन्त्रराड्‌ द्विज।

प्राणायामादिसंयुक्तो धारणाद्यानतत्परः ॥ 131 ॥

विना हवनपूजाभ्यां लक्षं लक्षं स्थितो जपेत्।

साक्षात्पश्यति देवेशं विष्णुं परमरूपिणम् ॥ 132 ॥

एतदुद्देशतो विप्र कर्म मन्त्रेश्वरस्य तु।

भक्त्यर्थं साधकेन्द्राणां कथितं नातिविस्तृतम् ॥ 133 ॥

तन्नास्ति यन्न मन्त्रेशः साधयेत्परितोषितः।

इति श्रीपांचरात्रे जयाख्यसंहितायां साधकस्य मूलमन्त्रसाधनं नाम षड्विंशः पटलः।

 \* \* \* \* \*

 पटलः - 27

अथ शक्तिमन्त्रसाधनं नाम सप्तविंशः पटलः 27-1

श्रीभगवान् ---

अनुक्रमेणाथ मुने लक्ष्म्यादीनां च साधनम्।

विविधानि च कर्माणि मन्त्रेभ्यो ह्यवधारय ॥ 1 ॥

\[लक्ष्म्यादिषु अनन्ताद्यासनस्य साधारण्यम्\] 27-2

अनन्तं च तदूर्ध्वे तु धर्माद्यं यच्चतुष्टयम्।

पद्मं धामत्रयोपेतं सर्वमन्त्रगणस्य च ॥ 2 ॥

सामान्यमासनं विद्धि पूजाकाले तु सर्वदा।

\[तत्र द्वारयागादेः साधारण्यम्\]

द्वारयागो गणेशादिपूजनं मुनिसत्तम ॥ 3 ॥

लोकेश्वरास्त्रयागश्च सर्वत्र विहिताः सदा।

देवीचतुष्कयागे तु षट्‌के तु हृदयादिके ॥ 4 ॥

नृसिह्मकपिलक्रोडयागेषु च यजेद्द्विज।

\[लक्ष्यादियागादन्यत्र विष्वक्‌सेनपूजनप्रतिषेधः\] 27-3

विष्वक्सेनस्तु नान्यत्र पूजनीयः कदाचन ॥ 5 ॥

\[तत्तन्मन्त्राणां तत्तद्धृदयेनैवोपचारः\] 27-4

यं यं प्रपूजयेन्मन्त्री मन्त्रं सिद्धिपरायणः।

तन्मन्त्रं हृदयेनैव तं तमेवोपचार्य च ॥ 6 ॥

नोपचारिकमन्त्रान्वै पूर्वोक्तान्विनिवेशयेत्।

\[जपसूत्रे विशेषः\] 27-5

न मूलमन्त्रसंरुद्धं सूत्रं तु जपकर्मणि ॥ 7 ॥

तन्मन्त्रेण तु संस्कृत्य(2) पुरा सन्धाय चापरम्।

\[धूपघण्डादीनां साधारण्यम्\] 27-6

सामान्यं सर्वमन्त्राणां धूपघण्टा पुरोदिता ॥ 8 ॥

(2. स्तु Y.)

यागागारं तथा कुण्डं स्रुक्स्रुवौ मुनिसत्तम।

अथाङ्गषट्कं व्याख्यास्ये लक्ष्म्याद्यादौ तु लक्षणम् ॥ 9 ॥

चतुर्णां तु सखीनां च बीजमन्त्रचतुष्टयम्।

चतुर्णामनुगानां तु क्रमेण च यथास्थितम् ॥ 10 ॥

\[लक्ष्म्या अङ्गमन्त्रः\] 27-7

आदाय पुण्डरीकं तु धरेशं तदधो न्यसेत्।

अनलं तदधःस्थं च कृत्वा षोढा नियोज्य च ॥ 11 ॥

क्रमेण योजयेदेषामानन्दं प्रथमस्य च।

विष्णुमूर्जमथैश्वर्यं भूधरं परमेश्वरम् ॥ 12 ॥

चान्द्री व्योमेशसंयुक्तां सर्वेषामुपरि न्यसेत्।

विद्धि षड्‌हृदयादीनि

\[लक्ष्म्याः सखीमन्त्रः\] 27-8

सखानामधुना शृणु ॥ 13 ॥

आदाय केवलं सत्यं तत्स्थितं वरुणं ततः।

मायायुक्तं ततः सोमं वरुणं रामभूषितम् ॥ 14 ॥

चान्द्री व्यापी क्रमाद्योज्यौ सर्वेषां मूर्ध्नि वै ततः।

ऋद्धिः वृद्धिः समृद्धिस्च विभूतिरपि प्ता सखी ॥ 15 ॥

\[लक्ष्म्या अनुचरमन्त्रः\] 27-9

लकारस्त्वादिदे(1)वस्थस्सोमोऽथ भुवनस्थितः।

द्विधाऽमृतं समादाय भूधरेण समन्वितम् ॥ 16 ॥

(1. वारव्यः A)

पूर्ववच्चिरसंयुक्तमेतत्कुर्याच्चतुष्टयम्।

लावण्यः सुभगो नाम्ना सौभाग्यश्च तृतीयकः ॥ 17 ॥

चतुर्थस्सौमनस्यश्च चत्वारोऽनुचराः स्मृताः।

सर्वेषां प्रणवं पूर्वं नामस्वाहानमोनुगम् ॥ 18 ॥

\[मण्डलम्\] 27-10

चतुरस्रं चतुर्द्वारं कृत्वा पूर्वोदितं पुरम्।

तन्मद्येऽष्टदलं पद्मं लिखेच्छुक्लारुणप्रभम् ॥ 19 ॥

सितानि चतुरालिख्य कोणेषु स्वस्तिकानि च।

\[न्यासः\] 27-11

व्यापकत्वेन तु पुरा मणिबन्धमुखादिगम्‌ ॥ 20 ॥

विन्यस्य मूलमन्त्रं तु हस्ते देहे च केवलम्।

पश्चादादौ तु हस्ताभ्यां लक्ष्मीमन्त्रं तथा नय्सेत् ॥ 21 ॥

तदङ्गानि हृदादीनि हस्ते देहे च विन्यसेत्।

तस्यानुगचतुष्कं यद्देवीनां तदनु न्यसेत् ॥ 22 ॥

प्रदेशिन्यादितो हस्ते देहे तदनु विनय्सेत्।

उत्तमाङ्गेऽथ हृन्मध्ये ऊर्वोर्जानुद्वये तथा ॥ 23 ॥

लावण्याद्याश्च चत्वारो ह्यनामादौ करद्वये।

अङ्गुष्ठान्तं करे न्यस्य देहे तदनु नारद ॥ 24 ॥

दक्षिणे च तथा वामे स्कन्धे पक्षद्वये तथा।

\[लक्ष्म्या मानसयागः\] 27-12

न्यासं कृत्वा यथान्यायं श्रीकामोऽथ यजेद्घृदि ॥ 25 ॥

लययागप्रयोगेण लक्ष्मीमन्त्रं तु केवलम्।

कृत्वाऽवलोकनाद्यं तु ततो बाह्ये तु विन्यसेत् ॥ 26 ॥

\[बाह्ययागार्थो मण्डले विन्यासः\] 27-13

मूर्तिमन्त्रयुतं मूलं कर्णिकोपरि नारद।

सकलाकलदेहं च सर्वमन्त्रात्मकं प्रभुम् ॥ 27 ॥

तदुत्सङ्गगतां लक्ष्मीं स्वमन्त्रेणावतार्य च।

पूवोक्तध्यानसंयुक्तां भोगमोक्षप्रसिद्धये ॥ 28 ॥

तदाग्नेये तदीशाने वायवीये च नैऋते।

चत्वारि हृदयादीनि नेत्रं केसरसन्ततौ ॥ 29 ॥

तदग्रे दक्षिणे पृष्ठे वामपत्रे क्रमान्न्यसेत्।

चतुष्टयं तु शुद्धा(ऋद्ध्या?)द्यं द्विभुजं तु तदाकृति ॥ 30 ॥

पद्मगौरप्रतीकाशं श्रीवृक्षच(1)मराङ्कितम् (?)।

पद्मासने चोपविष्टं प्रेक्षमाणं तदाननम् ॥ 31 ॥

(1. चरमाङ्गि V.)स्वस्तिकानां तदीशादिकोणस्थाने निवेश्यते।

लावण्याद्यचतुष्कं तु पीतवर्णं चतुर्भुजम् ॥ 32 ॥

नीलकौशेयवसनं पद्मकुम्भकरान्वितम्।

नलिनीध्वजहस्तं च सफलामलवृक्षधृत ॥ 33 ॥

द्वारेष्वस्त्रं चतुर्दिक्षु न्यस्य पूज्य यथा पुरा।

\[जपहोमादिविधिः\] 27-14

मूलमन्त्रयुतां देवीं लक्ष्मीं लक्ष्मीप्रदां द्विज ॥ 34 ॥

जप्त्वा कृत्वा ततो होमं सघृतैस्तु तिलाक्षतैः।

सामलैः श्रीफलैश्चैव सक्तु(1)लाजैस्तु पङ्कजैः ॥ 35 ॥

(1. तिलामेतु A तिला जतु C. L.)

यथाशक्ति ह्यसङ्ख्यैस्तु होमान्ते च ततो द्विज।

लक्ष्मीरूपधरो भूत्वा साधकः कृतनिश्चयः ॥ 36 ॥

जपेल्लक्षाणि वै पञ्च शुद्धाहारो जितेन्द्रियः।

होमं कुर्याज्जपान्ते तु क्रमाद्बिल्वफलाम्बुजैः ॥ 37 ॥

पयोमधुघृताक्तैस्तु अयुतायुतसंख्यया।

\[लक्ष्मीमन्त्रसिद्धिजं सामर्थ्यम्\] 27-15

ददाति दर्शनं विप्र होमान्ते परमेश्वरी ॥ 38 ॥

पुत्र सिद्धाऽस्मि ते ब्रूहि यत्ते मनसि चेप्सितम्।

कुरु कर्माण्यभीष्टीनि मन्मन्त्रेणाखिलानि च ॥ 39 ॥

अद्य प्रभृति निश्शङ्को द्वन्द्वोपद्रववर्जितः।

एवमुक्त्वा तु सा देवी याति यत्रागता तु वै ॥ 40 ॥

ततः कर्माणि वै कुर्याल्लक्ष्म्योक्तानि तु साधकः।

तुष्टाऽभीष्टां श्रियं दद्यादर्थिनामर्थकामिनाम् ॥ 41 ॥

संक्रुद्धो निर्धनं कुर्याद्वाङ्भात्रेण धरेश्वरम्।

शुद्धं कुर्यात्सकृद्ध्यानान्मन्त्रजापाच्च हाटकम् ॥ 42 ॥

पूरयित्वाऽम्भसा कुंभं क्षीरेण मधुनाऽथवा।

निधाय दक्षिणे हस्ते वामं तदुपरि न्यसेत् ॥ 43 ॥

शतमष्टाधिकं मन्त्रं जपेद्ध्यानसमन्वितम्।

रसेच्छासुनिवेशस्थो ह्येकचित्तः समाहितः ॥ 44 ॥

रसेन्द्रत्वं समायाति यत्कुम्भे त्वाहृतं जलम्।

सरसो लक्षवेधी स्याच्छस्त्रादीनां भवेद्विज ॥ 45 ॥

करोति कायमजरं जरारोगविवर्जितम्।

अङ्गुष्ठोदरमात्रं तु पुरा पाषाणमाहरेत् ॥ 46 ॥

दक्षिणेन च हस्तेन वामे च बदरीसमम्।

अभिमन्त्र्य तु द्वौ मुष्टी द्वे शते षोडशाधिके ॥ 47 ॥

दक्षिणस्थं तु पाषाणं रत्नत्वमुपयाति च।

वामे मुक्ताफलत्वं च महामूल्ये तु ते उभे ॥ 48 ॥

यद्यदिच्छति जात्या वै तत्तद्रत्नं भवेत्तदा।

तथा मुक्ताफलं यद्यत्प्रतिभाति करोति तत् ॥ 49 ॥

गोगजाश्वसमुद्भूतमस्थि चादाय पाणिना।

शतार्धमन्त्रितं कृत्वा प्रवालत्वं प्रयाति तत् ॥ 50 ॥

शताभिमन्त्रितं कृत्वा त्रपुसीसे तथाऽयसम्।

जायते कलधैतं तु रजतं वाऽथ निर्मलम् ॥ 51 ॥

यद्यद्गृहीत्वा विप्रेन्द्र यं यं वा तु समीहते।

क्रुद्धो वा परितुष्टश्च तत्तत्कुर्यात्तु नान्यथा ॥ 52 ॥

एवमश्ममयानां तु अन्यत्वमुपपद्यते।

या या मनसि वै यस्य विभूतिं प्रददाति च ॥ 53 ॥

तां तां ददाति तस्याशु धनधान्यगवादिकम्।

लिखित्वा भूर्जपत्रे तु यागन्यासक्रमेण तु ॥ 54 ॥

रोचनाकुङ्कुमाभ्यां तु सन्धारयति यः सदा।

सुवर्णवेष्टितं चाङ्गे लक्ष्मीमन्त्रं तु नारद ॥ 55 ॥

तस्यायुषश्शियो वृद्धिस्सर्व(1)सत्त्वाश्रयो महान्।

प्राप्नुयान्महतीं पूजां यत्र यत्र च संविशेत् ॥ 56 ॥

(1. त्रोपचयो A)

इदमाराधनं प्रोक्तं श्रीकामानां समासतः।

\[कीर्तिमन्त्रसाधनप्रकारः\] 27-16

कीर्तिमन्त्रविधानं तु सांप्रतं मेऽवधारय ॥ 57 ॥

विलिख्य कमलं षोढा अनलासनसंस्थितम्।

अङ्कयेच्छिरसा विप्र लाक्ष्म्यमङ्गगणं यथा ॥ 58 ॥

सर्वत्र चास्त्रमन्त्रस्य तच्चिह्नं परिवर्जयेत्।

\[कीर्तेः सखीमन्त्राः\]

शान्तिदं च ततस्सोमं (2)मर्दनं शङ्करं ततः ॥ 59 ॥

(2. मन्दरं A)

क्रमेणालिख्य चतुरः कालपावकसंस्थितान्।

व्यापी चान्द्री ततो माया एकैकस्मिंस्तु मूर्धनि ॥ 60 ॥

द्युतिः सरस्वती मेधा धृतिः कीर्तिः सखीगणः।

\[कीर्तेरनुचरमन्त्राः\]

आनन्दयुक्तं वरुणमप्रमेयं च केवलम् ॥ 61 ॥

पवित्रमनलारूढं स्रग्धरं च तथाविधम्।

आनन्देनापि चाक्रान्तं चतुर्णां मूर्ध्नि योजनम् ॥ 62 ॥

विश्वाप्यायकरो व्यापी क्रमादनुचरास्त्वमी।

वागीशो ह्यभयश्चैव प्रसादस्त्राणसंज्ञितः ॥ 63 ॥

\[पूर्ववन्मण्डलादिविधानम्\]

न्यासो हृत्पद्मयागश्च सर्वं विद्धि पुरोदितम्।

पूर्वोक्तं मण्डलं कृत्वा सितपीतं तदन्तरे ॥ 64 ॥

किं तु वै पङ्कजं कुर्याद्विन्यसेत्तदनन्तरम्।

विभोरुत्सङ्गगां कीर्तिं हृदादीनि यथा पुरा ॥ 65 ॥

\[सखीनामनुचराणां च ध्यानप्रकारः\]

क्रमाद्ध्यानं सखीनां च शृणुष्वानुचरेष्वपि।

द्विभुजा हेमवर्णाश्च कीर्तिरूपाः स्मिताननाः ॥ 66 ॥

सुपुस्तकं करे वामे दक्षिणे चामरं करे।

ध्यायेत्किंशुकवर्णास्ताः कान्तरूपा मनोहराः ॥ 67 ॥

तदाऽनुगचतुष्कं तु चतुर्हस्तं सिताम्बरम्।

वामदक्षिणहस्ताभ्यां मुख्याभ्यां तेषु चिन्तयेत् ॥ 68 ॥

शङ्खमिन्दुशताभं च कदम्बाख्यं महाद्रुमम्।

सुपुष्पं षट्‌पदोपेतं पराभ्यां च निबोध मे ॥ 69 ॥

पूर्णचन्द्रोपमं वामे दर्पणं दक्षिणे द्विज।

मयूरव्यजनं शुभ्रं ध्यात्वैवं पूजयेत्ततः ॥ 70 ॥

\[होमजपयोर्विधिः\]

अर्घ्यपुष्पादिकाः सम्यक् दत्वा शक्त्याऽथ होमयेत्।

तिलानि चाज्यसिक्तानि गन्धधूपान्वितानि च ॥ 71 ॥

देवीरूपं तु होमान्ते कृत्वा पुष्पाञ्जनाम्बरैः।

एकान्ते विजने स्थित्वा मौनी मूलफलाशनः ॥ 72 ॥

जपेल्लक्षत्रयं मन्त्री जपान्ते होममाचरेत्।

लक्षैकसंख्यं विप्रेन्द्र तण्डुलैस्तिलमिश्रितैः ॥ 73 ॥

कापिलेन घृतेनैव क्षीरमिश्रेण नारद।

एकैकं च घृतादीनां सहस्रं चाथ होमयेत् ॥ 74 ॥

दद्यात्पूर्णाहुतिं पश्चात् क्षीरेणाज्यान्वितेन च।

पतितायां तु पूर्णायामायाति परमेश्वरी ॥ 75 ॥

साधु साध्विति वै ब्रूते स्थित्वाऽग्रे साधकस्य च।

एह्येहि परमं धाम त्यजेदं भौतिकं पुरम् ॥ 76 ॥

उपभुङ्‌क्ष्व परान्भोगानक्षमध्यगतो महान्।

मदीयेनाखिलं कर्म मन्त्रेण कुरु साधक ॥ 77 ॥

एवमुक्त्वा तु सा देवी गगनं च व्रजेत्ततः।

साधकः कीर्तिमन्त्रेण कुर्यात्कर्म यथेप्सितम् ॥ 78 ॥

\[कीर्तिमन्त्रसिद्धिजन्यं सामर्थ्यम्\] 27-17

ददाति यस्य यत्किञ्चित्तस्य तच्चाक्षयं भवेत्।

तेनासौ लभते कीर्तिं यावच्चन्द्रार्कतारकम् ॥ 79 ॥

प्रचण्डानां मनुष्याणां मध्यस्थो यदि बुध्यते।

वक्ति संसदि वा किंचित् प्राप्नुयाद्विपुलं यशः ॥ 80 ॥

अभिभूय जनान्सर्वानुत्कृष्टत्वं प्रयाति च।

जप्त्वा सिद्धान्नभाण्डं तु स्वल्पं कालेऽन्नसङ्कटे ॥ 81 ॥

यथेच्छानां जनानां तु यथेच्छमशनं द्विज।

ददाति चाक्षयं तस्मात्सप्ताहमनिशं यदि ॥ 82 ॥

प्राप्नुयान्महतीं कीर्तिं यावदाभूतसंप्लवम्।

सुभिक्षे लवमात्रं तु प्रदाय कनकस्य च ॥ 83 ॥

परिजप्य सहस्रं तु विधिना परिसंस्थितम्।

प्रयाति तत्प्रभूतत्वं दीयतेऽर्थिजनाय च ॥ 84 ॥

अविच्छिन्नं द्विसप्ताहं संक्षयं नाधिगच्छति।

तेनासौ महतीं कीर्तिं प्राप्नुयाच्छाश्वतीं द्विज ॥ 85 ॥

आदाय तोयकलशं नागेन्द्रभवनाद्द्विज।

प्रयायान्मरुभूमिं वै तत्र निम्ने तु भूतले ॥ 86 ॥

निक्षिप्य पर्वताग्रे वा सहस्रपरिमन्त्रितम्।

स पन्नगेश्वरस्तत्र परिचारान्वितो द्विज ॥ 87 ॥

रक्षन्नुदकमातिष्ठेद्यावत्तिष्ठति मेदिनी।

तेनासौ महतीं लोके कीर्तिं प्राप्नोति नारद ॥ 88 ॥

काले तु बीजरोहीये यदि देवो न वर्षति।

आदाय मृत्कणं हस्ते तटाकाज्जलमर्दितम् ॥ 89 ॥

तं मध्यस्थभ(1)यक्लिन्नं (?) परिजप्य शतत्रयम्।

(2)कख (मुख ?) श्वासैस्तु सन्तप्तं कृत्वा मन्त्रमनुस्मरेत् ॥ 90 ॥

(1. भयाक्लिष्टं A)

(2. खग A)

प्रक्षिपेद्गगने तद्वन्मेघत्वमुपयाति च।

पूरयेन्मेदिनीं सर्वां जलेन जलदस्तु सः … 91 ॥

तदाज्ञया वसेत्तावत् तस्मिन्देशे स मेघराट्।

वर्षं तदुपयोग्यं च यावत्संपद्यतेऽखिलम् ॥ 92 ॥

तेनासौ महतीं कीर्तिं प्राप्नुयाच्च त्रिलौकिकीम्।

संपादयति विप्रेन्द्र यस्य यन्मनसेप्सितम् ॥ 93 ॥

प्रभावान्मन्त्रराजस्य प्रसादादच्युतस्य च।

लिखितं पूर्वद्बध्वा वस्त्रे वा दक्षिणे भुजे ॥ 94 ॥

प्राप्नुयान्महतीं वृद्धिं पूर्णां कीर्तिं सरस्वतीम्।

एतत्संक्षेपतः प्रोक्तं कीर्तिमन्त्रस्य नारद ॥ 95 ॥

\[जयामन्त्रसाधनप्रकारः\] 27-18

संविधानमपूर्वं च सन्ततेरपि भूतिदम्।

जयाख्यमधुना विद्धि विधानं विष्णुभाविनाम् ॥ 96 ॥

\[जयाया अड्गमन्त्रः\]

आदाय शाश्वतं षोढा कृत्वा चानलगं क्रमात्।

आक्रान्तं पूर्ववत्कुर्यादङ्गषट्‌कस्य सिद्धये ॥ 97 ॥

\[जयायाः सखीमन्त्रः\]

अजितं विष्णुना युक्तं वाराहं रामवेष्टितम्।

व्यापकं केवलं चाऽथ सोमं रामसमन्वितम् ॥ 98 ॥

शिरसा चिह्नयेत्प्राग्वच्चतुरः क्रमशो मुने।

सख्यो जयन्ती विजया तृतीया त्वपराजिता ॥ 99 ॥

सिद्धिश्चतुर्थी विज्ञेया शृणुष्वानुचराननु।

\[जयाया अनुचरमन्त्रः\]

आरूढः पद्मनाभस्तु शाश्वतः केवलो द्विज ॥ 100 ॥

प्रधानं च तथोद्दामं क्रमेणैतानि योजयेत्।

येषामुपरि वैनेयश्चान्द्री व्योमसमन्वितः ॥ 101 ॥

प्रतापी जयभद्रश्च तृतीयस्तु महाबलः।

उत्साहाख्यश्चतुर्थस्तु कृत्वा न्यासं तु पूर्ववत् ॥ 102 ॥

(1)इष्ट्वा भुवननाथं तु पूजयेच्च ततो बहिः।

\[मण्डलादिविधानम्\]

मण्डलं पूर्ववत्कृत्वा तन्मध्ये पङ्कजं लिखेत् ॥ 103 ॥

(1. वननाभस्तुमध्ये तु C L, Y. \`इष्ट्‌वा हृदन्तरे पूर्वम्' इति पाठश्चेत्प्रकरणसमुचितः।)

नीलोत्पलाभातुल्येन रजसा (2)च स ( चाष्ट? ) पत्रकम्।

तत्रोत्सङ्गगतां वि ष्णोर्हृदयाद्योजयेज्जयाम् ॥ 104 ॥

(2. चाष्टपल्लवम् A)

शेषमन्त्रगणन्यासान्पूर्वपूर्वक्रमेण तु।

कर्तुः (कुर्यात् ?) ध्यानं च सर्वेषां समासादवधारय ॥ 105 ॥

\[जयायाः सखीनामनुचराणां च ध्यानप्रकारः\]

हृदादीनां पुरा प्रोक्तं मूलमन्त्रप्रसङ्गतः।

नीलनीरजवर्णाश्च प्रसन्नवदनेक्षणाः ॥ 106 ॥

पीताम्बरधराः सर्वाः सख्यः कनककुण्डलाः।

सितचामरहस्ताश्च चित्रपत्रफलोद्यताः ॥ 107 ॥

निरीक्षमाणा वदनं जयाया अजितस्य च।

कुन्दकुड्मलवर्णाभाः प्रसन्नमुखपङ्कजाः ॥ 108 ॥

रक्ताम्बरधराश्चैव चतुर्हस्ता महाबलाः।

धनुर्बाणकराश्चैव गदाचक्रधरा द्विज ॥ 109 ॥

चत्वारोऽनुचरा ध्येयाः पुष्पाभरणभूषिताः।

पूजयेच्च ततो भक्त्या होमं कुर्यादनन्तरम् ॥ 110 ॥

\[होमादिविधिः\]

तिलैः सिद्धार्थकोपेतैः हविषा गुग्गुलेन च।

होमावसाने विप्रेन्द्र कृत्वा रूपं जयात्मकम् ॥ 111 ॥

जयाऽहमिति वै बुद्ध्वा चेतसोपस्थितं महत्।

वीरस्थानं समासाद्य निशशङ्को जनवर्जितम् ॥ 112 ॥

वर्मणाऽस्त्रेण दिग्बन्धं कृत्वा दुष्टनिबर्हणम्।

प्रारभेत जपं पश्चात् पयोऽन्नफलभुक्सदा ॥ 113 ॥

युक्तोऽन्तरसहायेन मौनी ध्यानपरायणः।

प्रणिपत्य हरिं मूर्ध्ना प्राक् स्वमन्त्रेण नारद ॥ 114 ॥

जपेल्लक्षचतुष्कं तु जपान्ते होममाचरेत्।

समित्प्रादेशमात्रा तु रक्तचन्दनसंभवा ॥ 115 ॥

तासामयुतहोमस्तु घृताक्तानां तु होमयेत्।

सिद्धार्थकायुते द्वे च मधुमिश्रा महामुने ॥ 116 ॥

अयुतत्रितयं चाथ जुहुयादसितैस्तिलैः।

मधुत्रितयसंपृक्तैरन्ते पूर्णाहुतित्रयम् ॥ 117 ॥

मधुक्षीरघृतैर्विप्र क्रमेण परिहोमयेत्।

ततो भगवती विप्र समायाति जया स्वयम् ॥ 118 ॥

\[जयायाः प्रसादः\]

सुसिद्धाऽस्मि च ते पुत्र मन्मन्त्रेण समाचर।

यदभीष्टं तु वै कार्यं निश्शङ्को विगतज्वरः ॥ 119 ॥

उक्त्वेत्यदर्शनं याति देवी नारायणात्मिका।

\[जयामन्त्रसिद्धिजन्यं सामर्थ्यम्\] 27-19

ततः कर्माणि कुर्वीत विविधानि त्वनेकशः ॥ 120 ॥

लोकेऽस्मिन्यान्यभीष्टानि आत्मनश्च परस्य वा।

तत्राप्युद्देशतो वक्ष्ये शृणु तत्त्वेन नारद ॥ 121 ॥

ज्वालाभ(1)द्रासनां ध्यायेद्देवीमन्त्रेण साधकः।

उद्ग्राहयति वै यस्य यस्मिन्यस्मिंस्तु वस्तुनि ॥ 122 ॥

(1. वद्र Y C L.)

निर्जित्य न्यायतस्तं वै जयमाप्नोत्ययत्नतः।

गजाश्वशस्त्रभृत्पूर्णं परसैन्यं (2)बलान्वितम् ॥ 123 ॥

(2. महाबलम् A)

दृष्ट्वाऽन्यस्य समायातं हन्तुमभ्युद्यतं रणे।

परिजप्य धनुः खड्गं खेटकं बाणपञ्चकम् ॥ 124 ॥

प्रेरयेद्यस्य वै दत्वा स गत्वा च चमूमुखम्।

विदारयति चैकाकी जयमाप्नोति शाश्वतम् ॥ 125 ॥

ध्यात्वा दक्षिणपाणिस्थं त्रकोणं वह्निमण्डलम्।

तन्मध्ये चिन्तयेद्देवीं परिवारसमन्विताम् ॥ 126 ॥

मत्तेभसिंहसर्पाणामशनीनां च दर्शयेत्।

क्षिप्रं पराङ्‌मुखा यान्ति दृष्ट्वा हस्ततलं तु तत् ॥ 127 ॥

खादिरं मुसलं स्पृ(सृ?)ष्ट्वा आदाय शतमन्त्रितम्।

कृत्वा गत्वा बिलद्वारं (1)चातुर्वर्ण्यजनान्वितम् ॥ 128 ॥

(1. चतुर्वसु A)

मुसलाहननान्यष्टौ दद्यात्तत्र शनैः शनैः।

देवीमन्त्रे च (ण?) विप्रेन्द्र अस्त्रसंपुटितेन तु ॥ 129 ॥

फट्‌कारान्तेन तु ततो बिलयन्त्रं व्रजेदधः।

समस्तजनसंयुक्तो विशेषात्साधकोत्तमः ॥ 130 ॥

भित्वा यन्त्राण्यनेकानि जित्वा दानवपुङ्गवान्।

जनानां योजनं तत्र कृत्वा कान्तागणैः सह ॥ 131 ॥

दत्वा रसात्मकं पानं स्वहस्तेन महाबलः।

स निर्याति स्वमार्गेण तेनैव स्वनिवेशनम् ॥ 132 ॥

करोति यदि विप्रेन्द्र मतिं मन्त्री जगत्र्रये।

जयं प्रत्यविचारेण गदाचक्रधरोद्यतः ॥ 133 ॥

पाशाङ्कुशधरो वाऽथ जयं प्राप्नोति नान्यथा।

लिख्य योजनया भूर्जे कुङ्कुमेन घनेन च ॥ 134 ॥

संपुटीकृत्य वै नाम निधाय जनमध्यगम्।

सदाऽसौ जयमाप्नोति दिव्यैः सर्वैस्तु लीलया ॥ 135 ॥

विलिख्य चन्दनेनैव पयसा कुङ्कुमेन च।

धारयेद्यो गले वस्त्रे भुजे वामेऽथ दक्षिणे ॥ 136 ॥

स सर्वत्र जयं विप्र संप्राप्नोत्यविचारतः।

जयार्थं मुनिशार्दूल मन्त्रं वै यत्र कुत्रचित् ॥ 137 ॥

मन्त्री प्रयोजयेच्छश्वत्तत्र तत्राप्नुयाज्जयम्।

जयाविधानमित्येतत्समासात्परिकीर्तितम् ॥ 138 ॥

\[मायामन्त्रसाधनप्रकारः\] 27-20

मायाख्यमधुना वच्मि संविधानं यथास्थितम्।

\[मायाया अङ्गमन्त्रः\]

षोढा प्रधानमादाय कालपावकसंस्थितम् ॥ 139 ॥

ततस्तचाङ्कयेत्प्राग्वत्स्वरैः प्राक् शिरसा तदा।

षडेतान् हृदयादीन्वै विद्धि शेषं महामुने ॥ 140 ॥

\[सखीमन्त्राः\]

प्रधानोऽथ ध्रुवो रस्थो मद(दम(1) ?)नो पोऽनलोर्ध्वगः।

आदेयास्त्वथ सर्वेषामोदनानन्दकौ क्रमात् ॥ 141 ॥

(1. दमनो वै नलो A)

भुवनो योगधाता च व्यापी चान्द्री चतुर्ष्वपि।

मोहिनी भ्रामणी दुर्गा प्रेरणी च महामुने ॥ 142 ॥

मायासख्यः स्मृता ह्येताश्चत्वारो रक्तभासुराः।

\[सखीनां ध्यानप्रकारः\]

लावण्येन तु वीर्येण सौन्दर्येण च तेजसा ॥ 143 ॥

मायाक्येन तु संयुक्ताः सितवस्त्रानुलेपनाः।

चामराङ्कुशहस्ताश्च बद्धपद्मासनस्थिताः ॥ 144 ॥

\[मायाया अनुचरमन्त्राः\]

प्रधानं गोपनोपेतं तं तु वै कैवलं त्वतः।

शङ्करं कमलं चैव क्रमाद्दद्याच्च केवलौ ॥ 145 ॥

सर्वेषामुपरि ब्रह्मन् व्यापीं चान्द्रीं च विनय्सेत्।

प्रागेकैकस्य चोङ्कारमन्ते संज्ञानमोयुतम् ॥ 146 ॥

मायामयो महामोहः शम्बरश्च कलीश्वरः।

चत्वारोऽनुचरा ह्येते ध्येयास्त्वलिकुलप्रभाः ॥ 147 ॥

\[मायानुचराणां घ्यानप्रकारः\]

चतुर्भुजा महाकायाः सौम्यवक्राः स्मिताननाः।

केयूराभरणोपेताः पीताम्बरधरास्तु वै ॥ 148 ॥

हारनूपुरसंयुक्ता नानाकुसुमभूषिताः।

तुषारधूलिधवलाः खड्गपाशसमुद्यताः ॥ 149 ॥

बाणं कार्मुकमन्यस्मिन्नातपत्रं करद्वये।

एवमुद्धृत्य विधिवन्मायीयां मन्त्रसन्ततिम् ॥ 150 ॥

\[न्यासविधिः\]

स्वहस्ते पूर्ववन्न्यस्य विग्रहे तदनन्तरम्।

हृदयान्तर्गतं चेष्ट्वा बाह्यतस्चावतार्य च ॥ 151 ॥

\[बाह्ययागविधिः\]

मन्त्रोत्सङ्गगता न्यस्याः प्राग्वच्चाङ्गादयोऽखिलाः।

\[मुद्रविदानम्\]

प्रपूज्य विधिवद्देवीं स्वां मुद्रां दर्शयेत्ततः ॥ 152 ॥

प्रागुक्तानां चतुर्णां तु भिन्नानामपि (1)सा स्मृता।

सर्वासां देवतानां च (2)मुद्रासंघर्षसङ्गिकम् ॥ 153 ॥

(1. ताः A)

(2. सङ्कार्पसङ्गतिम् A)

मूलमन्त्रोदितं विद्धि देवताङ्गैः समन्वितम्।

साधारणं सखीनां च षोडशानां तु नारद ॥ 154 ॥

स्वमन्त्रयोजितामेकां मुद्रामप्यवधारय।

\[महायोनिमुद्रा\] 27-21

संमुखौ तु करौ कृत्वा तथा वै संप्रसारितौ ॥ 155 ॥

कनिष्ठानामिकाभ्यां वै युगलं युगलं द्विज।

मेलयेन्नखदेशाच्च यथा स्यादेकपिण्डवत् ॥ 156 ॥

अङ्गुलीभिश्च तिसृभिः पाणिमध्ये निराश्रयम्।

अङ्गुष्ठौ दण्डवत्कृत्वा प्रान्तलग्नौ प्रसारितौ ॥ 157 ॥

अङ्गलीनां चतसृणां विश्रान्तौ चोदरावधि।

सर्पकुण्डलवत्कृत्वा प्रयत्नात्तर्जनीद्वयम् ॥ 158 ॥

प्रसार्य चाग्रतो लग्ने मध्यमे द्वे महामुने।

नीता सा जन्मभूमेस्तु समारभ्य करद्वयम् ॥ 159 ॥

कुर्याच्चैवातिसंलग्नं मणिबन्धावसानतः।

ईषदस्पृष्टमूलेन मणिबन्धं करद्वयात् ॥ 160 ॥

कुर्याद्विकसितं चैव मुद्रैषा मुनिसत्तम।

महायोन्यभिधाना च त्रिलोकजननी पुरा ॥ 161 ॥

वशीकुर्याज्जगत्सर्वं कामतो यदि योजयेत्।

अत्रानुष्ठानसक्ता स्त्री बध्वा दूरात्प्रदर्शयेत् ॥ 162 ॥

मुनीनां गतसङ्गानां क्षोभमायान्ति ते क्षणात्।

पुरुषोऽत्राभियुक्तो वा दर्शयेद्वनितासु च ॥ 163 ॥

निवृत्तकामधर्मासु अबलास्वथवा मुने।

क्षुभ्यन्ति मदनार्ताश्च सकामासु च का कथा ॥ 164 ॥

\[अनुचरमुद्रा\] 27-22

वक्ष्येऽथानुचराणां तु षोडशानां समासतः।

द्विजैरमुद्रां(?)सामान्यां सन्निधीकरणे शुभाम् ॥ 165 ॥

पृष्ठलग्नौ करौ कृत्वा मोक्षयेत्तदनन्तरम्।

प्रादेशिनीयुगं चैव कन्यासायुगलं तथा ॥ 166 ॥

अधोमुखं तु सुस्पष्टं ताभ्यां मध्यान्महामुने।

कनिष्ठिकाद्वयं लग्नं विरलं तर्जनीद्वयम् ॥ 167 ॥

मध्यमानामिकानां तु युग्मं युग्मं तु धारयेत्।

एकलग्नं नखोद्देशाद्यावत्पर्व तु मध्यमम् ॥ 168 ॥

ऊर्ध्ववक्रं मुनिश्रेष्ठ समेन धरणेन तु।

सुस्पष्टौ लम्बमानौ च अङ्गुष्ठौ चाप्यधोमुखौ ॥ 169 ॥

परस्परं तु दूरस्थौ मुद्रैषा सर्वकामदा।

स्वमन्त्रसंयुतां चैव पूजाकाले प्रदर्शयेत् ॥ 170 ॥

चतुर्भुजानुकारा(1) च (?) सर्वेषां सिद्धिकामदा।

एवं मुद्रागणं दत्वा जप्त्वा च तदनन्तरम् ॥ 171 ॥

(1. रां च A)

\[होमादिविधानम्\]

होमं तदनु वै कुर्यात्तिलैः सिद्धार्थकान्वितैः।

सकुङ्कुमघृतक्षीरसंप्लुतैस्तण्डुलादिभिः ॥ 172 ॥

ततो नियममाश्रित्य कृत्वा तदनु नारद।

देवीरूपं स्वमात्मानं भावनाप्यु (द्यु ?) पचारतः ॥ 173 ॥

प्रयायाद्विजनस्थानं (2)प्रौढयुक् स्वासनान्वितः।

जपेल्लक्षाणि वै सप्त पूर्वोक्तविधिना व्रती ॥ 174 ॥

(2. प्रोड A)

क्षीरमूलफलाहारो देशकालवशात्तथा।

अयाचितैकभिक्षाशी तदभावाच्च नारद ॥ 175 ॥

स्वशिष्यसाधितं चान्नं मन्त्रपूतमसैन्धवम्।

तैलमांसविनिर्मुक्तं सन्ध्याकालेऽप्युपस्थिते ॥ 176 ॥

अतृप्तमपि भुञ्जीत भावितं मधुसर्पिषा।

जपान्ते विधिवन्मन्त्री होमं कुर्यात्प्रयत्नतः ॥ 177 ॥

बलां मोदां तथा मांसीं चक्राङ्गीं नागकेसरम्।

कुंकुमं चन्दनं क्षोदं रजनीचूर्णमेव तु ॥ 178 ॥

मेलयेत्सुस्थि(सि?)तानां च तिलानां मधुना तथा।

भावयेत्सघृतेनैवं त्रिलक्षं जुहुयात्ततः ॥ 179 ॥

मध्यमानामिकाभ्यां च अंगुष्ठाग्रेण नारद।

अन्तेऽयुतत्रयं चैव समिधां परिहोमयेत् ॥ 180 ॥

प्राग्राजाकतरूत्थानां खादिराणां ततोऽपरम्।

सुरदारुमयीनां च तृतीयमयुतं ततः ॥ 181 ॥

दद्यात्पूर्णाहुतिं चैव विशुद्धेनान्तरात्मना।

पतितायां तु पूर्णायामायाति परमेश्वरी ॥ 182 ॥

परिवारान्विता देवी भाषते साधु साध्विति।

कुरु कार्यमभीष्टं च मन्त्रेण त्वधुना व्रज ॥ 183 ॥

इदमुक्त्वा व्रजेत्तूर्णं देवी विष्णुनिकेतनम्।

\[सिद्धिज सामर्थ्यम्\] 27-23

ततः स साधकवरः कर्माणि विविधानि च ॥ 184 ॥

प्रारभेन्मनसा विप् यान्यभीष्टानि सर्वदा।

आत्मार्थे वा परार्थे वा लेशतः शृणु नारद ॥ 185 ॥

प्रजप्यामलकं बिम्वं सकृन्नृपगृहं विशेत्।

कोशस्याग्रे विनिक्षिप्य यत्र कुत्र स्थितस्य च ॥ 186 ॥

गगनात्पतिते (तति?) तूर्णं यद्यदुक्तं समीहते।

यद्यच्चाभरणं विप्र यद्यद्वा वसनं शुभम् ॥ 187 ॥

(1)एवं वै व्रीहिगुलिकं तथैव तिलतण्डुलम्।

क्षिपेद्धान्यखले पूर्णे कोष्ठागारेऽथ खातके ॥ 188 ॥

(1. एतं A)

राजकीये तथा स्वर्णं (?) यत्र यत्र स्थितस्ततः।

यद्यत्समीहते धान्यं सस्यं वा तण्डुलान्वितम् ॥ 189 ॥

तत्तदग्रेऽथ गगनात्पतत्यथ यथेप्सितम्।

एवमेव तु सिद्धान्नं गुलिकां परिजप्य च ॥ 190 ॥

क्षिप्त्वा महानसोद्देशे सिद्धान्नं वर्षयेत्क्षणात्।

गुलिकां गोमयेनैव कृत्वा बदरसंमिताम् ॥ 191 ॥

निक्षिप्य गोव्रजस्यान्तस्सप्तवाराभिमन्त्रिताम्।

ध्यानमात्रात्क्षणस्यान्ते दधिक्षीराज्यपूरिताः ॥ 192 ॥

भाण्डाश्च पृष्ठतः पश्येद्यत्र तत्र स्थितो व्रती।

प्रजप्य बदरं विप्र फलमन्यत्तु वा व्कचित् ॥ 193 ॥

क्षिपेन्मधुवने राज्ञः फलाकृष्टिं करोति च।

प्रपुष्पवाटिकायां तु पुष्पमेकं विनिक्षिपेत् ॥ 194 ॥

जप्त्वा वारत्रयं मन्त्री पुष्पाण्याकर्षयेत्क्षणात्।

यत्र यत्र तदङ्गोत्थं सप्तजप्तं विनिक्षिपेत् ॥ 195 ॥

तत्र तत्र च तत्तिष्ठेत्संकल्पे तु कृते सति।

यथेच्छं तु समाकृष्टं तत्र तत्र च तद्व्रजेत् ॥ 196 ॥

न चापि साधकवरस्संविण्णो (ग्नो?) जायते व्कचित्।

कृत्वाऽङ्गारकणं चैव शतजप्तं तु नारद ॥ 197 ॥

क्षिपेत्सलिलमध्ये तु ज्वलन्तं (प्रज्वलत्?) तत्प्रदृश्यते।

कुशाग्रस्थं जलकणं शतवाराभिमन्त्रितम् ॥ 198 ॥

कृत्वा हुताशराशौ तु ज्वलमाने विनिक्षिपेत्।

भवेत्पानीयमिव च स वह्निर्दृश्यते क्षणात् ॥ 199 ॥

वालुकापरिपूर्णं तु अरण्यं च तृणोज्झितम्।

दृष्ट्वा तत्र विनिक्षिप्य तृणं च शतमन्त्रितम् ॥ 200 ॥

पुष्पपत्रसमाकीर्णं पत्रपल्लवसंकुलम्।

कुर्यान्नन्दनतुल्यं तं तोयशालिसमावृतम् ॥ 201 ॥

नानाविहगसंपूर्णं पत्तनोपवनान्वितम्।

पुरप्राकारसंपूर्णं देवतायतनान्वितम् ॥ 202 ॥

गेयदेवध्वनियुतं ललनाभिश्च शोभितम्।

नृपाणामेतदाश्चर्यं दर्शनीयं सदैव हि ॥ 203 ॥

अनोकहेष्वरण्येषु नीरसेषु सदैव हि।

इच्छयाऽऽपस्तथाऽन्नानि भोगांश्च विविधानि च ॥ 204 ॥

करोति मन्त्रितैर्लोष्ठैर्गोमयेनाष्टसङ्ख्यया।

अरिवर्गे मुनिश्रेष्ठ संमुखे संस्थिते सति ॥ 205 ॥

क्रोधाच्चैव वधोद्युक्ते एकाकी यदि तिष्ठति।

जपमानस्तु वै सम्यक् संकल्प्य मनसा महत् ॥ 206 ॥

आत्मीयं च बलं विप्र सैनिकायुधसङ्कुलम्।

तस्य संपद्यते क्षिप्रं चमूः घोरपराक्रमा ॥ 207 ॥

स(1) तन्त्रं तु गजाश्वं च नानाशस्त्रविभासितम्।

दृष्ट्वा पराङ्मुखं याति हतौजस्कं रिपोर्बलम् ॥ 208 ॥

(1. स तत्र तु A)

करोति विप्र यत्किञ्चिन्मनसा मन्त्रमुच्चरन्।

व्यलीकं सत्यभूतं च तत्तथा परिदृश्यते ॥ 209 ॥

सुशुष्कं पादपं दृष्ट्वा ताडयेच्चरणेन तु।

जपमानो महामन्त्रं तस्य पुष्पफलान्वितम् ॥ 210 ॥

रसपुष्पफलोपेतं पाणिभ्यां मन्त्रमुच्चरन्।

पीडयेत्पादपं मन्त्री (2)शोषितं सोऽधिगच्छति ॥ 211 ॥

(2. शोभितं A)

पर्वताग्रस्थितो मन्त्रं नाशार्थं संजपेद्यदि।

व्रजेदधस्तात्तद्विप्र यावदिच्छति साधकः ॥ 212 ॥

तुष्टः प्रोत्थापयेत्पश्चात्पातालात्पर्वतं पुनः।

चन्दनेन रसेनैव मन्त्रं पद्मोदरे लिखेत् ॥ 213 ॥

पत्रेष्वङ्गानि चालिख्य सुशोभनदिने ततः।

पूजयित्वाऽर्घ्यपुष्पाद्यैर्वेष्टयेदथ पूर्ववत् ॥ 214 ॥

धारयेद्यो महामन्त्रं तस्य सर्वा विभूतयः।

सम्यगाविर्भवन्त्यत्र लोके निष्कण्टकः स च ॥ 215 ॥

सुशोभनश्च दीर्घायुः परत्र शुभमाप्नुयात्।

देवीचतुष्टयस्यैष सिद्धिसङ्घस्समासतः ॥ 216 ॥

किञ्चिदुद्देशतः प्रोक्तः साधकानां हिताय च।

नानाविधानि दिव्यानि प्रयच्छन्ति शुभानि च ॥ 217 ॥

कर्माण्यतुलवीर्याणि अन्ते तु परमं पदम्।

प्रकाशयति भक्तानां वैष्णवानां विशेषतः ॥ 218 ।

इति जयाख्यसंहितायं शक्तिमन्त्रसाधनं नाम सप्तविंशः पटलः।

 \* \* \* \* \*

 पटलः - 28

अथाङ्गमन्त्रसाधनं नामाष्टाविंशः पटलः। 28-1

श्रीभगवान् ---

अङ्गानां शृणु विप्रेन्द्र साधनं सिद्धिदं महत्।

येन विज्ञातमात्रेण साधकः सुखमृ(1)च्छति ॥ 1 ॥

(1. मश्नुते A)

\[हृन्मन्त्रसाधनप्रकारः\] 28-2

(2)व्यापकत्वेन हृन्मन्त्रं विन्यसेत्तु करद्वये।

(3)न्यस्य देहे च तदनु इष्ट्वा हृत्पद्ममध्यगम् ॥ 2 ॥

(2. केवलं व्यापकत्वेन हृन्मन्त्रं तु करद्वये A)

(3. न्यस्येत्)

विलिख्य च ततो बाह्ये चतुरस्रस्य मध्यतः।

चतुर्द्वारस्य सुसितमष्टपत्रं कुशेशयम् ॥ 3 ॥

न्यस्त तत्कर्णिकायां तु ध्यात्वा मन्त्रेण पूर्ववत्।

पूजयित्वा विधानेन जुहुयात्सुसितैस्तिलैः ॥ 4 ॥

तदन्ते हार्दकं रूपं कृत्वा तु विजनं व्रजेतं।

जपेल्लक्षत्रयं तत्र लक्षषट्कं तु होमयेत् ॥ 5 ॥

सितचन्दनलिप्तानामाज्याक्तानां तथैव च।

सुगन्धिजातिपुष्पाणां दद्यात्पूर्णाहुतिं ततः ॥ 6 ॥

पश्येत् स्वहृद्गतं मन्त्रं प्रबुद्धोत्फुल्ललोचनम्।

इति मत्वा ममेदं वै सिद्धिं तु हृदयेश्वरम् ॥ 7 ॥

ततः कर्माणि वै कुर्यात्तेन मन्त्रेण नारद।

\[हृदयमन्त्रसिद्धिजं सामर्थ्यम्\]

शान्तिकं पौष्टिकं चैव स्वप्नस्थोऽथ शुभाशुभम् ॥ 8 ॥

आदिशत्यभियुक्तस्य तत्स्वार्थघटनोद्यतः।

स्वप्नस्थानां नृपादीनां वनितानां विशेषतः ॥ 9 ॥

कृत्वा तु हृदये पादं राका (ब्रूया ?)च्चोत्तिष्ठ दुर्मते।

प्रसादयामुकं गत्वा साधकं च धनादिकैः ॥ 10 ॥

स तथेति च वै मत्वा प्रबुद्धो निश्चितेन तु।

यायादभ्यर्थयेत्तस्य साधकस्यामलात्मनः ॥ 11 ॥

स्नात्वा घनरसाब्यां तु नाम हृत्संपुटीकृतम्।

अम्भोजकर्णिकामध्ये सप्तम्यां सितपक्षतः ॥ 12 ॥

अर्धरात्रे समुत्थाय नैशेन सलिलेन तु।

हार्दकं मूर्तिमन्त्रं तु सह नाम्ना (1)दले दले ॥ 13 ॥

(1. दलोदरे A)

लिखेद्दूर्वाङ्कुरेणैव पुष्येणानशनो व्रती।

समस्तदोषशान्त्यर्थं समस्तसुखवृद्धपे ॥ 14 ॥

समस्तापद्विमोक्षाय समस्तवनिताप्तये।

एतद्धृदयमन्त्रस्य साधनं कथितं मया ॥ 15 ॥

\[शिरोमन्त्रसाधनप्रकारः\] 28-3

अधुना साधनं वक्ष्ये शिरोमन्त्रस्य नारद।

न्यस्य हस्ते तथा देहे पूजयित्वा हृदन्तरे ॥ 16 ॥

लाक्षारसाक्तवर्णेन साब्जमालिख्य मण्डलम्।

तन्मध्ये तु शिरोमन्त्रं प्राग्वद्ध्यात्वा यजेत्ततः ॥ 17 ॥

ताम्रां स्वर्णं तु जुहुयात् सघृतान्वै तिलानथ।

भूत्वा रक्ताम्बरधरस्तन्मन्त्राकृतिविग्रहः ॥ 18 ॥

आक्रम्य गिरिमध्यं तु जपेल्लक्षाणि पञ्च वै।

तदन्ते जुहुयान्मन्त्री लक्षत्रयमनन्यधीः ॥ 19 ॥

रक्तपाटलपुष्पाणां सुगन्धानां तु नारद।

कुङ्कुमागरुलिप्तानां घृताक्तानां विशेषतः ॥ 20 ॥

दद्यात्पूर्णाहुतिं पश्चात्कुङ्कृमेन घृतेन च।

साकारं तु भ्रुवोर्मद्ये पश्येन्मन्त्रं जगत्प्रभुम् ॥ 21 ॥

ततः कर्माणि वै कुर्याल्लब्धसंवित् सुसाधकः।

वशीकुर्याज्जगत्सर्वमात्मना च धनेन च ॥ 22 ॥

\[सिद्धिजं सामर्थ्यम्\]

प्रजप्य शतवारं तु बाह्लीकं हेमभूषितम्।

अङ्गुष्ठानामिकाग्रेण मर्दयित्वा निशाम्बुना ॥ 23 ॥

ललाटे तिलकं कुर्याद्द्विजानामिकया परम्।

तदधोङ्गुष्ठसंस्थेन रजसा बन्धयेद्धृदि ॥ 24 ॥

दिनत्रयं (2)यथासङ्ख्यं जपन्सन्ध्यात्रयं चरेत्।

चतुर्थेऽहनि संप्राप्ते मण्डलीको नराधिपः ॥ 25 ॥

(2. शतं साष्टं A)

समेत्य प्रार्थयेत्तस्य प्रसादं कुरु मे प्रभो।

गृहाण मे धनं राष्ट्रं दासीदासगजादिकम् ॥ 26 ॥

तस्मिन्नेव क्षणस्यान्ते समायाति रसातलात्।

शतशो नागकन्याश्च रसायनकरोद्यताः ॥ 27 ॥

पिबेदं सुशुभं पानमस्माकं रमयस्व च।

याताच्चतुर्थदिवसादारभ्येदं क्षणं प्रभो ॥ 28 ॥

न प्राप्नुमो धृतिं तत्र पाताले भवतो विना।

किंनर्यश्चाथ यक्षिण्यस्तथा विद्याधरस्त्रियः ॥ 29 ॥

(1)साभिलाषाः समायान्ति साधकं प्रार्थयन्ति च।

क्रीडते चेच्छया तासां स्ववशः स च नारद ॥ 30 ॥

(1. देवयोषाः A)

यावदात्मसमीहा च पीत्वा पानवरं च तत्।

शताभिमन्त्रितं कृत्वा निर्मलं भाजने जलम् ॥ 31 ॥

अत्रानुसन्धयेन्मन्त्रमिमं संपूज्य यत्नतः।

भविष्यद्भूतभव्येषु संशयो यस्य कस्यचित् ॥ 32 ॥

तत्तद्दर्शयते मन्त्रः स्वदेशोत्थैः स्फुटाक्षरैः।

नाम्न अन्तर्गतं मन्त्रं वशीकारे तु नारद ॥ 33 ॥

जपेदाकर्षसिद्धौ वा साष्टं सूर्योदये शतम्।

यःकश्चित्पुरुषो विप्र नारी वा मनसेप्सिता ॥ 34 ॥

जपान्ते द्रुतमायाति मन्त्रस्यास्य प्रभावतः।

लिखेन्मृगमदेनैव पयसा कुङ्कुमेन तु ॥ 35 ॥

सितकर्पटखण्डे वै दूर्वाकाण्डैर्दिनोदये।

त्रिकोणपुरमध्यस्थं त्रिपत्रकमलं मुने ॥ 36 ॥

हृदयाद्यं तु संयुक्तमभिधानं तदन्तिके।

तन्मूर्तिमन्त्रसंयुक्तं दद्यात्पत्रत्रये तथा ॥ 37 ॥

यो धारयति विप्रेन्द्र रक्तसूत्रेण वेष्टितम्।

वस्त्रैर्वा वा(र्बाहौ ?) गले वाऽथ लम्बमानं तु वा हृदि ॥ 38 ॥

यत्र तत्र जयस्तस्य पूजा भवति पुष्कला।

व्यालैर्व्याधैर्गजैश्चैव तस्करैर्घोरविक्रमैः ॥ 39 ॥

न शक्यतेऽभिभवितुं मन्त्रस्यास्य प्रभावतः।

एतन्मूर्धाख्यमन्त्रस्य विधानं कथितं मया ॥ 40 ॥

\[शिखामन्त्रसाधनप्रकारः\] 28-4

वक्ष्येऽधुना शिखाकल्पं संक्षेपाच्छृणु नारद।

कृत्वा न्यासं तु हृद्यागं बहिरालिख्य मण्डलम् ॥ 41 ॥

चतुरस्रं चतुर्द्वारं रेखापञ्चकभूषितम्।

द्वाराणि सितवर्णानि रक्तवर्णानि चाश्रयः ॥ 42 ॥

तन्मध्ये पङ्कजं कुर्याद्भिन्नाञ्जनसमप्रमम्।

तत्रावतार्य हृदयाद्विन्यस्य च यजेत्ततः ॥ 43 ॥

होमावसानं कृत्वा तु कृष्णाम्बरधरो व्रजेत्।

शिखरप्रान्तभूभागं जपेल्लक्षत्रयं ततः ॥ 44 ॥

जपान्ते जुहुयात्तत्र रक्तपुष्पायुतत्रयम्।

रक्तचन्दनसंयुक्तं तदन्ते चायुतत्रयम् ॥ 45 ॥

जुहुयाच्चन्दनेद्धानां मध्वाक्तानां तु नारद।

दद्यात्पूर्णाहुतिं चान्ते चन्दनेन घृतेन च ॥ 46 ॥

तदन्ते मन्त्रराट् सम्यक् ब्रह्मरन्ध्रोर्ध्वगो वदेत्।

गच्छ त्वं कुरु कर्माणि विविधानि महामते ॥ 47 ॥

परितुष्टाऽस्मि ते सम्यक् होमेन च जपेन च।

\[मन्त्रसिद्धिजं सामर्थ्यम्\]

ततस्साधकमुख्योऽसौ कुर्यात्कर्म यदीप्सितम् ॥ 48 ॥

मन्त्रेणाद्यन्तरुद्धेन जपेन्नागवराभिधाम्।

समायाति फणीन्द्रोऽपि हस्ते कृत्वा रसायनम् ॥ 49 ॥

दर्शयेत्स्थाननिचयं निधीनां क्ष्मातले स्थितम्।

तदाज्ञया वसेच्चैव दुर्गे तु गिरिमस्तके ॥ 50 ॥

प्रददज्जलमक्षय्यं स्वादुयुक्तं सुशीतलम्।

क्षीरवृक्षलतायुग्मं स्फुटमादाय चोन्नतम् ॥ 51 ॥

मन्त्रोदकेन संस्नाप्य बध्नीयात्तद्धटद्वये।

स्तंभद्वयेऽथवा विप्र मुञ्जाद्यैर्मन्त्रितैस्तृणैः ॥ 52 ॥

प्रजप्य गुग्गुलुं धूपं शिखामन्त्रेण सप्तधा।

लताभ्यां मध्यतो दद्यात्प्रकंपेत शनैः शनैः ॥ 53 ॥

तन्मध्ये जपमानं तु (नस्तु ?) पुष्पं संधार्य पाणिना।

गृहीत्वा मनसा चिन्तां या यस्य परिरोचते ॥ 54 ॥

ऋतं तद्यदि विप्रेन्द्र कुसुमं करमध्यगम्।

समाहरेत्तत्तु बलादनृतं यदि तद्भवेत् ॥ 55 ॥

प्रयाते (ति ?) दूरतो वोगाच्चालयित्वा घटद्वयम्।

प्रणष्टद्रव्यसंदेहे चोरेणापहृते तु वै ॥ 56 ॥

कुर्यादेतल्लताकर्म परमर्मावघट्टने।

अथवा मुनिशार्दूल दृष्ट्वा निकटवर्तिनम् ॥ 57 ॥

समं घटद्वयं भूमावेकजातिं सुलक्षणम्।

स्थितं लताद्वयं ताभ्यां मनसा परिकल्प्य च ॥ 58 ॥

चिन्तां कृत्वा जपेन्मन्त्री वीक्षमाणो लताद्वयम्।

प्रणष्टद्रव्यसंज्ञेन ... ... ... तत्र वै ॥ 59 ॥

सत्यविज्ञापनार्थं तु समागम्य परस्परम्।

वेष्टयित्वात्मनात्मानमनृतज्ञापनाय च ॥ 60 ॥

नत्वाऽवनिं शनैर्विप्र संस्पृशेत्तां पुनःपुनः।

मुसलद्वितयं वाऽथ भूमौ संरोप्य नारद ॥ 61 ॥

हस्तद्वयान्तरेणैव साध्यं संपूज्य धूपयेत्।

पुरोदितं परिज्ञेयमथ विप्र शरद्वयम् ॥ 62 ॥

निधाय भूमौ तन्मध्ये करणात्रं परित्यजेत्।

ताभ्यां कृत्वा तु संस्कारं प्रागुक्तपरिशुद्धये ॥ 63 ॥

विलिख्य लोहकीलेन पूरयेच्च महामते।

सुस्पष्टं कुङ्कुमेनैव नाममन्त्रपुटीकृतम् ॥ 64 ॥

पव्कमत्कर्पराणां तु शंकार्थं यत्रकुत्रचित्।

जलमद्ये तु निक्षिप्य ... संज्ञाप्य कर्परम् ॥ 65 ॥

प्लुतमास्ते जलोर्ध्वे तु निश्शङ्कं तदधो वसेत्।

यत्स्व(द्वा ?)व्रीह्यादयश्चैव कार्यास्सप्ताभिमन्त्रिताः ॥ 66 ॥

तस्कराणां तु शङ्कार्थं प्रदेया वामपाणिना।

दक्षिणे तु करे तेषां मुष्टिं संवेशयेत्ततः ॥ 67 ॥

शतैकसंख्यया तिष्ठेज्जपन्मन्त्रं तु नारद।

प्रदह्यन्ते च चोराणां बीजानि करकानि च ॥ 68 ॥

धारयेत्पूर्वविधिना भूर्जे वा सितकर्पटे।

ददात्यभीष्टं भक्तानां निर्विघ्नेन तु नारद ॥ 69 ॥

एतच्छिखाख्यमन्त्रस्य संविधानं मयोदितम्।

\[कवचमन्त्रसाधनप्रकारः\] 28-5

कवचस्याधुना विप्र किंचिदुद्देशतः शृणु ॥ 70 ॥

न्यस्य चेष्ट्वा च हृदये मण्डलं च ततो लिखेत्।

तन्मद्ये पंकजं कुर्यात्पीतकृष्णोज्ज्वलेन तु ॥ 71 ॥

तन्मिश्रितेन रजसा तन्मध्ये चावतार्य वै।

प्रपूज्य पूर्वविधिना कुण्डस्थमथ तर्पयेत् ॥ 72 ॥

सितकृष्णैस्तथा ताम्रैस्तिलैर्मध्वाज्यभावितैः।

दत्वा पूर्णाहुतिं कृत्वा रूपं कवचसंज्ञितम् ॥ 73 ॥

प्रयायाद्भूगृहं विप्र गुहां वाऽप्यथ पार्वतीम्।

तत्र लक्षद्वयं जप्त्वा होमं तदनु चाचरेत् ॥ 74 ॥

द्रव्यैः पूर्वोदितैः सर्वैः कृष्णागरुविभावितैः।

जपार्धसंख्यामानेन ततः पूर्णाहुतिं चरेत् ॥ 75 ॥

आज्येन मधुमिश्रेण तदन्ते मन्त्रनायकम्।

दशदिक्षु स्थितं पश्येत्साधकस्योदमाह च ॥ 76 ॥

गच्च सिद्धोऽसि ते कर्माण्यभीष्टानि प्रसादय।

तदाज्ञां शिरसा कृत्वा साधयेन्मनसेप्सितान् ॥ 77 ॥

\[मन्त्रसिद्धिजं सामर्थ्यम्\]

गत्वा वन(नं?) पुरान्तं तु वामपाणिस्थितं जपेत्।

सितं सिद्धार्थकं चैव प्रहरार्धमुदङ्मुख- ॥ 78 ॥

निक्षिपेद्वनभूमौ तु तदधोर्ध्वं विदिक्ष्वपि।

ततो हिताः (ऽभितः ?) समायान्ति तदग्रे वनदेवताः ॥ 79 ॥

ममाज्ञां देहि मन्त्रज्ञ किमर्थं तापिताऽस्मि वै।

अभीष्टान्याहरस्वेमान्यौषधानि सहस्रशः ॥ 80 ॥

समस्तकर्मसिद्ध्यर्थं क्षुज्जराविनिवृत्तये।

अथौषदानि दिव्यानि सर्वकर्मकराणि च ॥ 81 ॥

गृहीत्वा च वनोद्देशात्प्रयायात्साधकेश्वरः।

आदाय कदलीपत्रं तमालच्छदमेव वा ॥ 82 ॥

विततं भूर्जपत्रं वा मन्त्रेशं तत्र संलिखेत्।

तत्तनुत्रत्वमायाति वेष्टितं च यदा यदा ॥ 83 ॥

शत्रुशस्त्रविनाशार्थमग्निज्वालापनुत्तये।

घर्मांशुतापशान्त्यर्थं शीतानां नाशनाय च ॥ 84 ॥

लोष्ठकण्डकशीकर्यः स्थूलत्वमुपयान्ति च।

यदि दत्वा च तं भूमौ स्वपेदुपविशेच्च वा ॥ 85 ॥

दृष्ट्वाऽग्रस्थं चोरसैन्यं समुद्यतवरायुधम्।

भीमं मृगारिं सिंहं वा हालाहलगणं महत् ॥ 86 ॥

मदोद्धतं करीन्द्रं वा आरण्यमहिषादिकम्।

नदीनदान्तरस्थं वा प्राणिग्राहादिकं महत् ॥ 87 ॥

हन्तुकामं च साधूनां सदामिषजिघृक्षया।

दण्डाग्रस्थं तु तत्पत्रं कृत्वा दक्षिणपाणिना ॥ 88 ॥

सार्धाग्रस्थं (स्थो?) भ्रामयेत्तु तत्समुत्थेन वायुना।

कल्पान्तसदृशेनाशु यन्ति सर्वे इतस्ततः ॥ 89 ॥

अथवा साधकेन्द्रेऽसौ चेतसा चानु सन्धयेत्।

गुप्तिं प्राकारतुल्येन कवचेनानलात्मना ॥ 90 ॥

चक्षुर्बन्धस्च दुष्टानां तत्क्षणा \[दुपजायते\]।

तन्मन्त्रेण तु नग्नस्य जप्त्वा दद्याद्वटच्छदम् ॥ 91 ॥

शीतकाले निदाघे वा अम्बरत्वं प्रयाति सः।

समुत्थिते महामेघे ग्रामे वा विषयेऽखिले ॥ 92 ॥

स्मरेत् सस्त्र ... .... तत्पत्रं दण्डपृष्टगम्।

शतधा साशनिर्याति तानुत्रेण तु तेजसा ॥ 93 ॥

बध्वा तनुत्रमन्त्रं च लिखितं पीतकर्पटे।

क्षीरेण कुङ्‌कुमेनैव ...... मिश्रितेन तु ॥ 94 ॥

कर्मिकामध्यगं मन्त्रं द्विधा संज्ञा तदन्तगा(?)।

युक्तं कर्मपदेनैव पत्रे पत्रे तु मन्त्रपम् ॥ 95 ॥

लिखित्वा \[ तच्च \] सूत्रेणावेष्ट्य ताम्रपुटान्तरे।

कृत्वा बध्वा भुजे वामे मन्त्री यद्यत्समीहते ॥ 96 ॥

तत्तदेव परा(समा?)प्नोति दत्वा वाऽन्यस्य कस्यचित्।

ग्रहभूतादयः सर्वे न बाधन्ते च तं नरम् ॥ 97 ॥

प्रयच्छति सदाऽऽरोग्यं मन्त्रस्यास्य प्रभावतः।

\[नेत्रमन्त्रसाधनप्रकारः\] 28-6

अधुना नेत्रमन्त्रस्य विधानं वच्मि सिद्धिदम् ॥ 98 ॥

पूर्वोक्तेन विधानेन हृद्यागे तु कृते सति।

मण्डलान्तर्गतं कृत्वा पीतरक्तं तु पङ्कजम् ॥ 99 ॥

आहूय तत्र मध्ये तु नेत्रं हार्दाम्बुजस्थितम्।

होमावसानं संपूज्य होममाज्येन शस्यते ॥ 100 ॥

पीतैसिर्द्धाथकैश्चैव ताम्रवर्णं तिलान्वितैः।

पूर्णां हुत्वा ततः कृत्वा तद्रूपं विजनं व्रजेत् ॥ 101 ॥

दिक्चक्रं भ्रममाणस्य वीक्षमाणो दिवाऽनिशम्।

सूर्यस्य मुनिशार्दूल जपेल्लक्षत्रयं व्रती ॥ 102 ॥

होमं कुर्याज्जपान्ते तु केवलेन घृतेन तु।

अयुतद्वितयं मन्त्री सुरदारुरसेन च ॥ 103 ॥

मधुमिश्रेण चान्ये द्वे एकं सिद्धार्थकैस्तिलैः।

ततः पूर्णां समापाद्य समांशोत्थैर्घृतादिकैः ॥ 104 ॥

अवसाने तु पूर्णायाः पश्येन्मन्त्रेश्वरं तु तम्।

दीप्तलोचनमार्गस्था(मग्रस्थ?)माज्ञां दत्वाऽथ स व्रजेत् ॥ 105 ॥

ततोऽखिलानि वै कुर्यान्मन्त्री कर्माणि भूतले।

\[नेत्रमन्त्रसिद्धिजं सामर्थ्यम्\]

स्रोतोऽञ्जनं समादाय कृत्वा द्विशतमन्त्रितम् ॥ 106 ॥

सप्तवारं च सौवर्णीं शलाकामभिमन्त्र्य च।

स्वनेत्रयुगलं तेन रञ्जयेदञ्जनेन तु ॥ 107 ॥

पश्पेद्भूमिगतं सर्वं यत्किञ्चिन्निघिपूर्वकम्।

समुद्रतोयमध्यस्थं नागलोकं च पश्यति ॥ 108 ॥

निश्शेषं रत्ननिचयं समादातुं च तं यदि।

व्रजेट्वा नागलोकं च ददाति विवरं जलम् ॥ 109 ॥

पाषाणपादपानां तु मध्यस्थं यक्षिणीगणम्।

संपश्यत्यचिरेणैतत्तदीयेन यथा मुने ॥ 110 ॥

प्रविश्य क्रीडते सम्यक् तासां द्विज यथेच्छया।

अदृस्यभूतो यक्षाणां स तेषामवलोकयेत् ॥ 111 ॥

सर्वदा चेष्टमानानां यक्षयोगानशेषतः।

औषधो(ध्यो?)र्थास्तु विप्रेन्द्र तत्तन्मन्त्राश्च सर्वशः ॥ 112 ॥

स्वयं वा यक्षकान्तानां सकाशादाहृतानि च।

निर्याति(?) च प्रपन्नानां भक्तानां भावितात्मनाम् ॥ 113 ॥

साधने ह्यसमर्थानां संप्रयच्छति साधकः।

ते यत्रयन्त्रयोगानां सामर्थ्यान्मनसीप्सितम् ॥ 114 ॥

संप्राप्नुवन्ति चाकृष्टाः प्रभावात्साधकस्य च।

पुनरभ्यञ्जयन्नेत्रे पूर्वोक्तविधिना यदि ॥ 115 ॥

ईक्षते गगनान्तस्थान् सिद्धसंघाननेकशः।

पूजयन्ति च ते तस्य साधकस्य महात्मनः ॥ 116 ॥

अभीप्सितं प्रयच्छन्ति स्वपथं वा नयन्ति च।

उपसन्नस्य भक्तस्य वैष्णवस्य विशेषतः ॥ 117 ॥

शताभिमन्त्रितं कृत्वा ह्यञ्जनं तु शलाकया।

दद्यान्नेत्रद्वये यस्य स पश्यत्यखिलं मुने ॥ 118 ॥

एकदेशस्थितश्चैव निखिलं विषयं तु तत्।

नगाद्यैरपि विच्छिन्नं योगयोगेश्वरान्वितम् ॥ 119 ॥

डाकिनीभूतवेतालगणं चादर्शनस्थितम्।

प्रहृष्टा दृष्टमात्रास्ते प्रभावात्साधकस्य च ॥ 120 ॥

धनाधिकं प्रयच्छन्ति उदासीनस्थितस्य च।

सप्ताभिमन्त्रितं कृत्वा नेत्रमन्त्रेण चाञ्जनम् ॥ 121 ॥

प्रदद्यान्नेत्रयुग्मे स्वे अरिमध्यगतो नरः।

स यायाद्दर्शनं शश्वद्यत्र यत्र विशेच्च वा ॥ 122 ॥

शताभिमन्त्रितं कृत्वा अदृष्टेच्छापथस्थितः।

अन्यस्य यदि युञ्जीयात्सोऽपि यायाददर्शनम् ॥ 123 ॥

अदर्शनगतो मन्त्री किं न कुर्याच्च भूतले।

घृष्ट्वा निशाम्बुतोयेन अञ्जनं रोचनान्वितम् ॥ 124 ॥

विलिख्य बर्हिपत्रेण नामयुक्तं च पूर्ववत्।

कर्णिकामध्यगं मन्त्रं दलस्थं विधिपूर्वकम् ॥ 125 ॥

दशाङ्गुले नेत्रखण्डे चतुरश्रेऽथ वर्तुले।

बध्बा सन्धारयेन्मन्त्री सर्वस्मिन्जायते प्रियः ॥ 126 ॥

सर्वसंपत्करो मन्त्रो घ्याय्यन्यस्य वारणात्(?)।

नेत्रस्यैतत्समाख्यातं विधानमतिशोभनम् ॥ 127 ॥

\[अस्त्रमन्त्रसाधनप्रकारः\] 28-7

अथेदानीं समासेन अस्त्रराजस्य मे श्रुणु।

कृत्वा न्यासं पुरा सम्यक् हृद्यागं तदनन्तरम् ॥ 128 ॥

चतुरश्रं चतुर्द्वारं कृत्वा यागं महामुने।

तन्मध्ये राजपाषाणतुल्येन रजसाम्बुजम् ॥ 129 ॥

केसराणि सुरक्तेन तस्य पीतेन कर्णिकाम्।

तत्रावतार्थ संपूज्य ततो होमं समाचरेत् ॥ 130 ॥

हविषा गुग्गुलेनैव तिलैः सह सितासितैः।

दत्वा पूर्णाहुतिं पश्चात् कृत्वाऽस्त्रसदृशीं तनुम् ॥ 131 ॥

प्रयायान्निर्जनं स्थानं जपेल्लक्षत्रयं सुधीः।

जपान्ते होमयेन्मन्त्री गुग्गुलैरयुतद्वयम् ॥ 132 ॥

बदराण्डप्रमाणेन एकं सिद्धार्थकस्य च।

रक्तचन्दनवृक्षोत्थमिद्मानमयुतद्वयम् ॥ 133 ॥

घृतस्यायुतमेकं तु दद्यात्पूर्णाहुतिं तु वै।

ततः सहस्रसूर्याभं द्वादशान्तेऽस्त्रनायकम् ॥ 134 ॥

पश्यत्यमलवदूदृष्ट्या इदमाह च सोऽस्त्रराट्।

गच्छ त्वं साधकश्रेष्ठ विचरेह यथासुखम् ॥ 135 ॥

कुर्वन् कर्माण्यशेषाणि दिव्यमर्त्यान्यनेकशः।

तदाज्ञया स विप्रेन्द्र सिद्धिं चाप्यनुसाधयेत् ॥ 136 ॥

प्रजप्योपलखण्डं तु कालं तु घटिकाभिधम्।

क्ष्मातलं वीक्षमाणस्तु तेन संताडयेत्क्षितिम् ॥ 137 ॥

सा पीताङ्गी स्वरूपेण स्थित्वाऽग्रे साधकस्य तु।

प्रयच्छत्यचिरात्सर्वं यदभीप्सितमस्य तु ॥ 138 ॥

\[अस्त्रमन्त्रसिद्धिजं सामर्थ्यम्\]

अकालशालयस्सर्वे तथाऽकालफलानि च।

सर्वाण्यकालपुष्पाणि गन्धाश्च विविधा अपि ॥ 139 ॥

बिलद्वाराण्यसंखायनि विविधानि सहस्रशः।

रसायनानि दिव्यानि स्वयंग्राहाणि सर्वशः ॥ 140 ॥

सप्तपातालसंस्थानि भावा नानाविधास्तथा।

ये स्वर्गे ये च भूलोके दुर्लभास्तु सहस्रशः ॥ 141 ॥

सर्वाणि तानि विप्रेन्द्र प्रकटीकुरुते तथा।

आदाय खादिरं हस्ते लगुडं शतमन्त्रितम् ॥ 142 ॥

चतुष्पथस्थितं वृक्षं तेन सन्ताडयेद्बलात्।

निर्यान्ति विह्वलीभूताः शाकिन्यो भूतमातरः ॥ 143 ॥

किं किं साधकराजेन्द्र आज्ञां देहि यथेप्मिताम्।

अशक्येषु च कार्येषु भूतानां प्रेरयेत्तदा ॥ 144 ॥

विदेशवृत्तकं सर्वं गूढं सुप्रकटं तथा।

गत्वा ज्ञात्वा यथाभूतमागत्य ह्यचिरेण तु ॥ 145 ॥

निवेदयन्ति तत्सर्वं डाकिन्यो मन्त्रपीडिताः।

प्रयान्ति मातरोभताः क्षणेन गगनान्तरम् ॥ 146 ॥

चेष्टितं च कृतं वृत्तं यत्तद्गगनचारिणाम्।

ज्ञात्वा निवेदयन्त्याशु साधकस्य यथास्थितम् ॥ 147 ॥

भूतैर्गृहीतमनुजं ताडयेच्च लतादिना।

समानयेन्नयेच्चाथ तदग्रस्थस्य तां लताम् ॥ 148 ॥

यायादभीप्सितं वेगाद् द्रुतमायाति तत्क्षणात्।

कृत्वा तु मातरं तस्माद्दूरदेशं व्रजन्ति च ॥ 149 ॥

यत्र यत्र क्षिपेन्मन्त्री जप्त्वा सिद्धार्थकानि तु।

सन्निधिं तत्र कुर्वन्ति देवयोन्युषि(दि?)ता ग्रहाः ॥ 150 ॥

अभीप्सितं चानयन्ति पानान्नवतनादिकम्।

अस्त्रेण मन्त्रितं कृत्वा शस्त्रं परबलं व्रजेत् ॥ 151 ॥

ध्वस्तायुधं करोत्याशु तन्मध्ये तत्क्षिपेद्यदि।

अभेद्यमपि चेद्वज्रमस्त्रजप्तबलेन तु ॥ 152 ॥

बहुधा भेदमायाति एवमन्ये नगादयः।

क्ष्मामण्डलस्थितं ध्यायेदस्त्रज्वालावलीवृतम् ॥ 153 ॥

यत्र यत्र नियुक्तं तु स्तंभं तत्र करोति च।

अस्त्राभिमन्त्रितं कृत्वा लोहकाण्डं तु नारद ॥ 154 ॥

भ्रामयन्गगनस्थं च स्तंभयेदभिवर्षणम्।

यत्र यत्र नियुंजीयात्क्रोधसंरक्तलोचनः ॥ 155 ॥

अस्त्रजप्तं तृणाग्रं तु बकवत्तत्र तत्पतेत्।

मनःशिलायुतेनैव कुङ्कुमेन विलिख्य च ॥ 156 ॥

कर्णिकादौ स्थितं प्राग्वद्दिक्षु वज्राष्टकान्वितम्।

धारयेद्यस्तु युक्तात्मा सर्वत्राप्यपराजितः ॥ 157 ॥

पूजामाप्नोति विपुलां सौभाग्यं चाखिलं तथा।

इति श्रीपाञ्चरात्रे जयाख्यसंहितायां अंगमन्त्रसाधनं नामाष्टाविंशः पटलः

 \* \* \* \* \*

 पटलः - 29

अथ वक्रमन्त्रसाधनं नामैकोनत्रिंशः पटलः ॥ 29-1

श्रीभगवान् ---

एतद्विधानमङ्गानां कीर्तितं तु यथेप्सितम्।

शृणु वक्रत्रयस्पाथ कल्पं वक्ष्यामि यादृशम् ॥ 1 ॥

\[नृसिंहवक्त्रमन्त्रसाधनम्\] 29-2

यत्तन्नृसिंहवदनं कल्पान्तार्कायुतप्रभम्।

तस्याङ्गषट्‌कसंयुक्तं शृणु मूर्तिचतुष्टयम् ॥ 2 ॥

युक्तं शक्तिचतुष्केण कल्पान्ताग्निसमद्युति।

\[नृसिंहस्याङ्गमन्त्राः\]

आदाय शाश्वतं षोढा सामपाठकसंस्थितम् ॥ 3 ॥

चतुर्गतिधरेशाभ्यामन्तस्स्थेनाथ योजयेत्।

उत्तराधरतः पश्चादाङ्गिकैश्चाङ्कयेत्स्वरैः ॥ 4 ॥

कौस्तुभोत्तममद्येन व्योमेशेनाथ भूषयेत्।

अङ्गान्येतानि विप्रेन्द्र नृसिह्मस्य महात्मनः ॥ 5 ॥

\[नृसिंहस्य मूर्तिमन्त्राः\]

कूटान्तश्चैव धा मात्मा(?)शाश्वतावस्थितस्ततः।

वेदात्मा परमात्मा च चतुर्णामध योजयेत् ॥ 6 ॥

अथ लोकेश्वरार्णं तु सूक्ष्मान्तस्थं यदक्षरम्।

लोकश्वरोज्झितं तं वै व्योमेशाख्याद(र्ण?)संयुतम् ॥ 7 ॥

चतुर्णामपि मूर्धस्थं चतस्रो मूर्तयो विभोः।

सूर्यलोकप्रदश्चाद्यो द्वितीयोऽग्निप्रभाकरः ॥ 8 ॥

अत्युग्रदर्पशमनश्चतुर्थो विश्वसूकरः।

\[नृसिंहानुचरमूर्तीनां ध्यानप्रकारः\]

नृसिह्मभूतयः(मूर्तयः?) सर्वे ध्येयास्सर्वे चतुर्भुजाः ॥ 9 ॥

नखप्रहरणाश्चैव विश्वोपप्लवहानिदाः।

विस्मयाख्यां स्मरेन्मुद्रां सर्वेषां च करद्वये ॥ 10 ॥

करेण तु करं ध्यायेन्मर्दयन्तमतीव हि।

अतश्चोद्रिक्त(1)रूपाणां ध्येया मुद्रा परा मुने ॥ 11 ॥

(1. वीर्याणां A)

सितरक्तसुवर्णाभं नीलपूर्वाकृतिं स्मरेत्।

\[नृसिंहस्य शक्तिमन्त्राः\]

आदायोत्फुल्ल (य फुल्ल ?) नयनमग्निरूपमतः परम् ॥ 12 ॥

दीप्तिमद्विश्वरूपौ च तेषां मूर्धनि विनय्सेत्।

अशेषभुवनाधारं मायाव्योमेशभूषितम् ॥ 13 ॥

मायान्योमेशरहितं तत्तेषामासनं न्यसेत्।

युगान्तहुतभुग्ज्वाला विश्वमूर्तिर्महाप्रभा ॥ 14 ॥

जगत्संपूरणी नाम्ना चतुर्थी संप्रकीर्तिता।

\[नृसिंहशक्तीनां ध्यानप्रकारः\]

क्रमेण वर्णमासां तु यथास्वमवधारय ॥ 15 ॥

अलिहेमारुणा...द्विभुजाश्चारुकुण्डलाः।

उन्नताङ्गा महाकायाः पिङ्गभ्रूयुग्मलोचनाः ॥ 16 ॥

चतस्रश्चापि षड्‌घ्राणाः प्रलम्बिजठरास्तथा।

चक्रचामरहस्ताश्च बद्धपद्मासनस्थिताः ॥ 17 ॥

सर्वासां प्रणवं संज्ञां नमस्कारपदं न्यसेत्।

मूलशक्तिप्रणीतेन न्यायेन न्यासमाचरेत् ॥ 18 ॥

अर्चयित्वा तु हृत्पद्मे षट्‌कोणे मण्डले बहिः।

अष्टपत्रोदरे न्यस्य पूजयेत्परमेश्वरम् ॥ 19 ॥

न्यसेद्धृदादिकं प्राग्वत्पत्रप्रान्तचतुष्टये।

प्रागाद्ये मूर्तिसंघं तु आग्ने याम्येऽथ शक्तगः ॥ 20 ॥

इष्ट्वाऽथ मूर्तिमन्त्राणां स्वमुद्रां संप्रदर्शयेत्।

चक्रं कीर्तिचतुष्कस्य गुग्गुलं च तिलं ततः ॥ 21 ॥

हृतकिंशारुकाणां तु धान्यानामरुणात्मनाम्।

तणदोषविमुक्तानामाज्याक्तानां विशेषतः ॥ 22 ॥

गुग्गुलुक्षौद्रमिश्राणां दद्यात्पूर्णाहुतिं ततः।

प्रमुञ्चन्वै महानादं त्रैलोक्यजडकृन्महत् ॥ 23 ॥

नृकेसरी समायाति गगनादनलान्तरात्।

तन्मन्त्रेण महानादमुत्प्लुत्य गगनं द्रुतम् ॥ 24 ॥

कुर्यात्साधकमुख्यो वै तेजसा मुदितो भवेत्।

तदा स भगवान्देवः परितुष्टोऽनुभाषते ॥ 25 ॥

वद साधकराजेन्द्र यत्ते चेतस्यवस्थितम्।

इत्युक्त्वाऽदर्शनं याति मन्त्रमूर्तीनृकेसरी ॥ 26 ॥

\[नृसिंहमन्त्रसिद्धिजं सामर्थ्यम्\]

ततोऽष्टगुणमैश्वर्यं साधको यदि चेच्छति।

आत्मनो द्विज वाऽन्यस्य वाङ्भात्रेण तु साधयेत् ॥ 27 ॥

दृष्ट्वा सुलक्षणं पात्रं ब्राह्मणं क्षत्रियं तु वा।

कृत्वा तु चेतसा न्यासं पुष्पैरर्घ्यैस्तथाऽम्बुना ॥ 28 ॥

संपूज्य रङ्गमध्यस्थमाविष्टस्स वदेत्क्षणात्।

भूतं भव्यं भविष्यच्च यस्य यत्प्रतिभाति वै ॥ 29 ॥

न्यस्य तन्मूर्तिमन्त्रांश्च तन्मन्त्रैरथ पूजयेत।

दारकं सोऽपि चेत्सर्वमतीतानागतं वदेत् ॥ 30 ॥

शक्तिमन्त्रचतुष्केण समावेश्य च कन्यकाम्।

स्वल्पाऽपि बालभावस्था सा विवक्ति यथेप्सितम् ॥ 31 ॥

जपमानस्तु मन्त्रेशं तन्मन्त्रेणाथ संक्षिपेत्।

सिद्धार्थकान्विशेद्ग्रामान्नगरं वा पुरं महत् ॥ 32 ॥

तत्क्षणात्क्षोभमायाति सतिर्यङ्नरदैवतम्।

... ... ... ... कृत्वातः(1) सिंहविग्रहम् ॥ 33 ॥

(1. तल्लिड्गविग्रहम् A)

लेपनाभरणाद्यैस्तु संरक्षे (1)खलु कण्टकम्(?)।

यायाच्छैलेन्द्रमूर्धानं जपेल्लक्षाष्टकं व्रती ॥ 34 ॥

(1. लखलण्टया A)

वाऽयुतं लक्षयुग्मं तु जपान्ते जुहुयात्ततः।

न्यासं कृत्वा विशेन्मध्यमास्ते वाऽन्यस्य सम्मुखे ॥ 35 ॥

क्षोभमायाति तरसा सगजाश्वायुधान्वितम्।

प्रतिष्ठितायामल्पायां यस्यां कस्यां हि नारद ॥ 36 ॥

जपन्मन्त्रं कृतन्यासो यद्यग्रे तिष्ठति क्षणम्।

साऽपि च क्षोभमायाति धावेद्यत्र स साधकः ॥ 37 ॥

मकरालयकूलं तु समासाद्य महामते।

एवमेव हि यस्तिष्ठेत् क्षोभयत्यचिरेण तम् ॥ 38 ॥

निरीक्षमाणो गगनं यदि मन्त्रमनुस्मरेत्।

विघनं निर्मलं चैव तत्क्षणात्क्षोभमेति च ॥ 39 ॥

जीमूतस्तनितैर्घोरैर्विद्युन्मालाशनीयुतैः।

वनं वनस्पतियुतं सिंहव्याघ्राकुलं महत् ॥ 40 ॥

विधिनानेन विप्रेन्द्र क्षोभमायाति चाचिरात्।

यं यं क्षोभयते मन्त्री सिंहमन्त्रेण भास्वता ॥ 41 ॥

स स यच्छति सर्वस्वं भयभीतश्च भक्तितः।

यं यं कृत्वा तु मनसा यक्षविद्याधरादिकम् ॥ 42 ॥

जपेन्मन्त्रवरं मन्त्री स स आयाति शीघ्रतः।

आज्ञां स साधयत्याशु साधकस्य महात्मनः ॥ 43 ॥

तदाज्ञया व्रजेद्भूयः स्वस्थानं भीतमानसः।

विलिख्य द्वादशारं तु नाभिनेमिसमन्वितम् ॥ 44 ॥

सषट्‌कोणं तु नाभौ तु सपद्मं कुङ्कुमेन तु।

तरूत्थितेन पयसा वस्त्रे रोचनया सह ॥ 45 ॥

कर्णिकान्तर्गतां संज्ञां मन्त्राद्यन्तं निरोधिताम्।

अमृतार्णान्तरस्थां च व्यापी चान्द्रीयुतश्च सः ॥ 46 ॥

स्वकोऽसौ मूर्तिमन्त्रो यः प्रत्येकस्मिन्दले दले।

रक्षामुकपदोपेताः षट्‌कोणे च हृदादयः ॥ 47 ॥

मूर्तिद्वयं तु प्रथमं संज्ञाद्यन्तगतं द्विज।

चक्रनाभौ (1)द्विधा योज्यं द्वयमेव न (त्व ?)रान्तरे ॥ 48 ॥

(1. त्रिधा A)

अरान्तरान्तयोगेन एकैकं षट्‌सु षट्‌सु च।

याऽत्र वै प्रथमा शक्ती रक्षनामपदान्विता ॥ 49 ॥

अरान्तराले सा योज्या एका द्वादशधा द्विज।

नामयुक्तां त्रिधा चान्यां चक्रनेमौ नियोज्य च ॥ 50 ॥

त्रिरष्टधा तृतीया च तथा चक्रप्रथिष्वपि।

वा(या?) चतुर्थी विभोस्शक्तिरेकधा चक्रबाह्यगा ॥ 51 ॥

तन्मयी येन सूत्रेण चक्रं संवेष्ट्य सप्तधा।

व्रतोपवासशुद्धात्मा पूजां कृत्वा तथाऽऽहुतिम् ॥ 52 ॥

द्वादश्यां सितकृष्णायां गुरोर्वारेऽथ नारद।

अथवा जीवनक्षत्रे मुहूर्ते शकुनान्विते ॥ 53 ॥

विलिख्य च बहिः पक्षे सितरक्तेन वेष्टयेत्।

त्रिलोहगर्भगं कृत्वा मन्त्रं यो धारयेद्द्विज ॥ 54 ॥

तस्यायुः श्रीस्तथाऽऽरोग्यं सौभाग्यमुचितं बलम्।

तृप्तिः कान्तिस्तथा कीर्तिर्विजयस्सर्वतोमुखः ॥ 55 ॥

मेधाऽभिचारविघ्वंसो मन्त्रो योगकृतोऽथ वा।

स्थावरं जङ्गमं घोरं शङ्गाख्यं कृत्रिमं तथा ॥ 56 ॥

विषं विनाशमायाति गृहभूतेषु का कथा।

कामयेद्वनितानां तु मद्ये भवति वल्लभः ॥ 57 ॥

यं यं समीहते कामं तं तं प्राप्नोत्ययत्नतः।

एतन्नृसिंहमन्त्रस्य वक्रभूतस्य नारद ॥ 58 ॥

\[कपिलमन्त्रसाधनप्रकारः\] 29-3

विधानं कथितं सम्यक् कापिलस्याथ कथ्यते।

\[कपिलस्याङ्गमन्त्रः\]

विलेख्यो दीप्तिमान्षोढा ऊर्ध्वाधोऽनलवेष्टितः ॥ 59 ॥

तन्नृसिंहाङ्गवन्मूर्ध्ना क्रमात्कुर्याच्च योजितम्।

एतानि कपिलाङ्गानि चेटकानस्य वै शृणु ॥ 60 ॥

\[कपिलस्यानुचरमन्त्राः\]

चतुष्कं वारुणान्तस्थं शाद्यं कृत्वा क्रमेण तु।

धरेशमनलारूढं सलोकेशं चतुर्ष्वधः ॥ 61 ॥

विश्वाप्यायकरो व्यापी न्यस्यो ह्युपरि सर्वतः।

योगेश्वरश्च तत्त्वज्ञो ब्रह्मदत्तो महामतिः ॥ 62 ॥

सितरक्तारुणः कृष्णश्शान्तदेहश्चतुर्भुजः।

\[कपिलानुचरमूर्तिध्यानप्रकारः\]

ब्रह्माञ्जलिकृताः सर्वे बद्धपद्मासनस्थिताः ॥ 63 ॥

विज्ञानसंचयाकारा ह्यक्षसूत्रकरास्तु वै।

प्रभाकरसहस्राभा दिव्यमालाम्बरान्विताः ॥ 64 ॥

दिव्यगन्धानुलिप्ताङ्गा दिव्याभरणभूषिताः।

\[कपिलस्य शक्तिमन्त्राः\]

आद्यवर्णचतुष्कं तु शान्तान्तं च लिखेत्क्रमात् ॥ 65 ॥

अनलस्थं च स्रवेषामधः सोमं च विन्यसेत्।

व्यापी चान्द्री ततो माया चतुर्थ्यन्तं नियोजयेत् ॥ 66 ॥

विमला करुणा शक्तिर्ज्ञानाख्या चेति शक्तयः।

\[कपिलशक्तिध्यानप्रकारः\]

पीतश्यामारुणाः शुक्लाः क्रमशो द्विभुजाः स्मृताः ॥ 67 ॥

वरदाभयहस्ताश्च कपिलाकृतयस्तथा।

कृत्वा न्यासं यजेत्पश्चात् वितते हृत्कुशेशये ॥ 68 ॥

ततः पूर्णेन्दुसङ्काशमेकद्वारं तु वर्तुलम्।

सपद्मं मण्डलं कृत्वा तन्मध्ये ह्यवतार्य च ॥ 69 ॥

शेषमंगादिकं प्राग्वन्न्यस्य लीला(द्दले न्यस्य?)तदन्तरे।

इष्ट्वा ब्रह्माञ्जलिं मुद्रां योगेशादिषु दर्शयेत् ॥ 70 ॥

वराभयौ तु शक्तीनां मुख्यस्थाङ्गेषु पूर्ववत्।

कृत्वा होमं यथाशक्ति तिलैराज्यपरिप्रुतैः ॥ 71 ॥

दत्वा पूर्णाहुतिं पश्चात् स्थानमासाद्य निर्जनम्।

जपेल्लक्षचतुष्कं तु हृदादीनां तु नारद ॥ 72 ॥

क्रमात्सहस्रमेकैकं ततो होमं समाचरेत्।

पयसा मधुमिश्रेण जुहुयादयुतद्वयम् ॥ 73 ॥

निरम्बुनाऽथ वै दध्ना जुहुयादयुतं ततः।

मालतीकुसुमानां तु ततश्चायुतपञ्चकम् ॥ 74 ॥

एकमाज्यस्य जुहुयात्केवलस्य स्रुवेण तु।

शतं शतं च सर्वेषां सर्वमेकीकृतं जुहेत् ॥ 75 ॥

ततः पूर्णाहुतिं दद्याद्दधिमध्वाज्यपूरिताम्।

एत्यादित्यपथादग्रे साक्षात्तिष्ठेदधोक्षजः ॥ 76 ॥

गच्छ साधक सिद्धोऽसि मन्मन्त्रेणाखिलं कुरु।

एवमुक्त्वा स भगवान्याति सूर्यपथादतः ॥ 77 ॥

\[कपिलमन्त्रसिद्धिजं सामर्थ्यम्\]

तन्मन्त्रेणाथ वै मन्त्री कुर्यात्कर्म यथेप्सितम्।

जडानां योजयन्मन्त्रं मुहूर्तं हृत्कुशेशये ॥ 78 ॥

प्राप्नुवन्ति प्रबोधं च अष्टाक्षरपदान्वितम्।

मन्त्रेणाद्यन्तसंरुद्धं यस्य नाम तु नारद ॥ 79 ॥

जपेच्छतद्वयं मन्त्री स संबाधपथं व्रजेत्।

मन्त्रेशं जपमानस्तु यदि तिष्ठेत्तपोवने ॥ 80 ॥

लब्धविज्ञानसन्तोषाः पादयोर्निपतन्ति ते।

तपस्विनः शान्तचित्ता मन्त्रज्ञस्य महात्मनः ॥ 81 ॥

महानृपालयाग्रे तु ध्यायेद्वै मन्त्रनायकम्।

क्षणमास्ते यदा मन्त्री तदा नृपवरस्तु तम् ॥ 82 ॥

समेत्य पादमूलं तु निखिलं विनिवेदयेत्।

यान्यांश्चेतसि कृत्वा वै जपेन्मन्त्रवरं व्रती ॥ 83 ॥

समेत्य तेन विप्रेन्द्र मन्त्रज्ञस्य महात्मनः।

स्वं स्वं चैव तु विज्ञानं कथयन्ति प्रयत्नतः ॥ 84 ॥

नागा विद्याधरा यक्षा ये वै गगनगामिनः।

विज्ञानसिद्धिं वै सर्वां विशेषेण महात्मनः ॥ 85 ॥

दत्वा साधकमुख्यस्य यान्ति यत्रागताः पुनः।

विज्ञानविषये सिद्धौ सन्दिग्धार्थे तु नारद ॥ 86 ॥

मन्त्रं ध्यायेज्जपेन्मन्त्री निस्सन्देहपदं व्रजेत्।

ध्यात्वा नाभौ तु मन्त्रेशं जपेद्यद्ययुतं प्रति ॥ 87 ॥

भूतं भव्यं भविष्यच्च वेत्ति सर्वं न संशयः।

साष्टं शतद्वयं जप्त्वा सर्षपान्करसंपुटे ॥ 88 ॥

निक्षिपेद्भूमिमध्ये तु ते स्वयं संघटन्त्यधः।

निधिस्थाने तु विप्रेन्द्र स्थाने रासायने तु वा ॥ 89 ॥

तत्प्राणि(प्ति?)सूचनार्थं तु तत्रावर्तं ददत्यथ।

प्राप्तिर्न विद्यते यस्मिन्निधावथ रसायने ॥ 90 ॥

दूरतश्च तदुद्देशात्प्रयान्तीतस्ततो द्विज।

बद्धपद्मासनो मन्त्री शून्यधारणया स्थितः ॥ 91 ॥

जपेद्दशसहस्राणि खेचरत्वमवाप्नुयात्।

राजोपलद्युतिमुषं ध्यात्वा मन्त्रं जपेद्यदि ॥ 92 ॥

तुर्यांशमयुतं ... .... तालुरन्ध्रपथस्थितम्।

स्वयमन्यस्य वा विप्र पलितं नाशयेद्यतः ॥ 93 ॥

पुरन्दरपुरान्तस्थं मन्त्रं मन्त्री जपेद्यदि।

ज्वलनाभं तु जिह्वाग्रे रक्षावानीश्वरस्य तु ॥ 94 ॥

सोऽपि मूकत्वमाप्नोति किं पुनर्मनुजोऽल्पधीः।

निशाम्बुना च क्षीरेण सघनेन रसेन च ॥ 95 ॥

विलिख्य कुङ्कुमाढ्येन भूर्जे वा सितकर्पटे।

षट्‌पत्रं तु महापद्मं तद्बहिर्द्वादशच्छदम् ॥ 96 ॥

सनाभिनेमि तद्बाह्ये षोडशारश्च हेतिराट्।

प्राग्वन्नामसमायुक्तं मन्त्रेशं कर्णिकान्तरे ॥ 97 ॥

पत्रषट्‌के षडङ्गं तु नामाक्षरपदान्वितम्।

अङ्गानि मूर्तयश्चैव शक्तयोऽथ दलत्रये ॥ 98 ॥

तान्येवान्येषु पत्रेषु भूयो भूयो विलिख्य च।

पद्मं समाप्यते यावन्नाभौ मूलं न्यसेत्पुनः ॥ 99 ॥

अरान्तराल हृद्बीजमस्त्रबीजमरेषु च।

शेषमङ्गचतुष्कं तु मूर्तयश्शक्तयस्तथा ॥ 100 ॥

चक्रनेमौ तु विनय्स्य चक्रबाह्यं तु वै ततः।

नवधा शक्तिबीजेन वेष्टनीयं महामते ॥ 101 ॥

आश्रमावरुणासङ्घ(1)शान्तिमन्त्रान्विनिक्षिपेत्(?)।

अथवाऽनेन तु व्योम्नि तत्र सूत्रेण वेष्टयेत् ॥ 102 ॥

(1. सङ्घं)

जाम्बूनदपुटे कृत्वा धारयेद्भक्तिमान्हि यः।

तस्य ज्ञानं सविज्ञानमाविर्भवति नारद ॥ 103 ॥

नदीः सन्तरतस्तस्य अथवोदधिलङ्घने।

तोयोत्था दोषसंघाश्च ऊर्मयः प्रशमन्ति च ॥ 104 ॥

यन्त्रसंधारको यत्र निवसत्यम्बुजन्म च।

ज्वलितं (1)वाचकं तत्र गमयत्यचिरेण तु (?) ॥ 105 ॥

(1. पातकं A)

कृत्वा स्थानं तु निर्बाधं मन्त्रस्यास्य प्रभावतः।

प्रविशन्ति च घोराणि भौमाद्यानि सहस्रशः ॥ 106 ॥

न तत्र दैविको बाधः कुतो राजकुलोद्यतः।

उदेति पूर्णमतुलं धैर्यं लक्ष्मीः प्रगल्भता ॥ 107 ॥

विपरीतमतो यद्वै तत्सर्वं नाशमेति च।

किमस्य मन्त्रनाथस्य अप्राप्यं भुवनत्रयम् ॥ 108 ॥

स्यात्समाराधितस्यैवं विधिदृष्टेन कर्मणा।

यत्र यत्र च मन्त्रेशं यं यं मन्त्री नियोजयेत् ॥ 109 ॥

तत्राङ्गशक्तिमूर्तिं चाप्यर्चयेज्जुहुयाज्जपेत्।

इत्येतत्कापिलस्योक्तं वाराहस्याधुनोच्यते ॥ 110 ॥

\[वराहमन्त्रसाधनप्रकारः तत्र वराहस्याङ्गमन्त्रः\] 29-4

षोढाऽनन्तेशमादाय प्रधानोपरि संस्थितम्।

धरेशं तदधो दद्यात्संयोज्याङ्गोदितस्वरैः ॥ 111 ॥

\[वराहस्यानुचरमन्त्राः\]

गोविन्दो विबुधाद्यश्च वराहश्च चतुर्गतिः।

क्रमाच्चतुष्टयं दद्यात्तेषां चाधो नियोज्य च ॥ 112 ॥

धरेशश्च गदध्वंसी सूक्ष्मं वरुणमेव च।

तदूर्ध्वमनंल पश्चाच्चतुर्णां क्रमशो न्यसेत् ॥ 113 ॥

\[वराहस्य शक्तिमन्त्राः\]

अथ शक्तिचतुष्कार्थमादायार्णचतुष्टयम्।

ध्रुवो वराहस्त्वनलः परमात्मा महामतेः ॥ 114 ॥

आरूढं सोमबीजं च चतुर्णामासने न्यसेत्।

विष्णुनाऽलंकृतास्सर्वे ततः स्वहृदयान्मुने ॥ 115 ॥

सर्वस्मिन्मन्त्रचक्रे तु चान्द्री व्यापी तु मूर्धनि।

न्यासं पुरोदितं कृत्वा इष्ट्वा हृदयगोचरे ॥ 116 ॥

अष्टास्रं तु पुरं कृत्वा द्वाराद्यवयवान्वितम्।

तन्मध्ये कमलं शुक्लमष्टपद्मं सकर्णिकम् ॥ 117 ॥

तत्रावतार्य मन्त्रेशं पूजयेद्भक्तिपूर्वकम्।

पूर्ववद्धृदयादीनि ततोऽनुगचतुष्टयम् ॥ 118 ॥

ध्यात्वा पद्मदलान्तस्थं न्यसेद्ध्यानं निबोध मे।

\[वराहानुचरध्यानप्रकारः\]

अतसीपुष्पसंकाशं प्रथमं धरणीधरम् ॥ 119 ॥

धराधरं द्वितीयं तु नवमेघसमप्रभम्।

प्रियङ्गुमञ्चरीश्यामं तृतीयं पृथिवीधरम् ॥ 120 ॥

चतुर्थं विश्वधृङ्‌नाम ध्यायेदलिकुलद्युतिम्।

वराहवदनाः सर्वे शंखपद्मकरोद्यताः ॥ 121 ॥

बद्धपद्मासनासीना वरदाभयकास्तु वै।

पुष्पाभरणदिग्धाङ्गास्तुषारनिकरान्विताः ॥ 122 ॥

\[वराहशक्तिद्यानप्रकारः\]

ततः शक्तिचतुष्कं तु ध्यात्वा ध्यात्वा निवेशयेत्।

नवचम्पकवर्णाभां प्रथमां विश्वपूरकीम् ॥ 123 ॥

राजोपलप्रभामन्यां विस्वसन्धारणीति या।

ध्यायेद्बन्धूकपुष्पाभामोजाख्यां तु महाबलाम् ॥ 124 ॥

चतुर्थीं स्थितिसंज्ञां च तुहिनाचलसन्निभाम्।

वराहवदनास्सर्वे द्विभुजाश्चारुकुण्डलाः ॥ 125 ॥

गदाचक्रकराश्चैव नानापुष्पाम्बरान्विताः।

पूजयित्वा ततो दद्यान्मुद्रां मन्त्रगणस्य च ॥ 126 ॥

मूलस्य हृदयादीनां पूर्वलक्षणलक्षिताम्।

वराभयाख्यां मूर्तीनां गदामुद्राङ्गनासु च ॥ 127 ॥

ततस्तु जुहुयान्मन्त्री मध्वक्तानसितांस्तिलान्।

दत्वा पूर्णाहुतिं कृत्वा वाराहं रूपमात्मनः ॥ 128 ॥

यायाज्जलाशयोद्देशमेकान्तं विजनं महत्।

तत्र लक्षाष्टकं जप्त्वा जुहुयाद्द्वे च सप्त च ॥ 129 ॥

तिलानां त्वयुतं चापि अयुतद्वितयं तथा।

गव्यस्याज्यस्य जुहुयात् गुल्गुलोरयुतं पुनः ॥ 130 ॥

दद्यात्पूर्णाहुतिं मन्त्री ततो दृष्टिपथं व्रजेत्।

स्तूयमानस्सुरैः सर्वैर्वराहो वरदः प्रभुः ॥ 131 ॥

गच्छ तुष्टोऽस्मि ते शीघ्रमभीष्टं परिसाधय।

ततः साधकमुख्योऽसौ साधयेत्प्रभुणोदितम् ॥ 132 ॥

\[वराहमन्त्रसिद्धिजं सामर्थ्यम्\]

आरुह्य शिखराग्रे तु दक्षिणाशां निरीक्षयन्।

जपेन्मन्त्रवरं रात्रौ निशान्ते चान्तकः स्वयम् ॥ 133 ॥

विह्वलीभूत आयाति किं मया ते प्रयोजनम्।

ब्रूहि वैरिगणः कस्ते यस्याद्य प्रभवाम्यहम् ॥ 134 ॥

(1)प्रसन्नस्त्ववसन्नो वा यस्यासौ कालमृत्युना।

न बाध्यतेऽद्यप्रभृति त्वदीयं शपथं हि मे ॥ 135 ॥

(1. प्रपन्न Y CL)

त्वमिदानीं व्रतधरो गतमृत्युर्न संशयः।

यास्यामि देहि चाज्ञां मे याहीत्यस्य ततो वदेत् ॥ 136 ॥

ध्यात्वा तोयं घटान्तस्थं जप्त्वा सार्धशतं तथा।

गर्दभाद्याश्च ये रोगाः प्रशमन्ति च तज्जलात् ॥ 137 ॥

स्नानात्पानात्तथा सेकात् क्षणेन तु महामुने।

निशाम्बुना चन्दनेन नाममन्त्रपुटीकृतम् ॥ 138 ॥

परिवारयुतं पद्मे लिखित्वा शीतले जले।

निधाय तत्क्षणाद्याति ज्वरश्चैकाह्निकादिकः ॥ 139 ॥

प्रजप्य गुग्गुलुं धूपं सिद्धार्थकसमन्वितम्।

ज्वरान्ते धूपितः सम्यक् सुखी भवति तत्क्षणात् ॥ 140 ॥

मृदमादाय संमन्त्र्य कृत्वा वामकरस्थिताम्।

जलेनालोड्य तदनु लूताक्तं परिलेपयेत् ॥ 141 ॥

नश्यत्याशु द्विजश्रेष्ठ मन्त्रस्यास्य प्रभावतः।

शताभिमन्त्रितं कृत्वा तिलतैलं घृतान्वितम् ॥ 142 ॥

सर्वव्याधिविघातं च अभ्यङ्गात्परिजायते।

इच्छासंख्यं करे कृत्वा नीलं दर्भगणं द्विज ॥ 143 ॥

शताभिमन्त्रितं कृत्वा निक्षिपेत्पृष्ठदेशतः।

व्रजमानो महारण्ये चोरातङ्कभयाकुले ॥ 144 ॥

आस्ते चानुगता तस्य पैशाची यक्षसन्ततिः।

निपातयति दोषाणां पथि सर्वसुखप्रदा ॥ 145 ॥

यं यं समीहते मन्त्री पथि तीर्थान्तरे स्थितः।

तं तं यक्षादयश्शश्वत् प्रददन्ते यथेप्सितम् ॥ 146 ॥

तृप्त्यर्थं तस्य सार्थस्य न श्रमं चाप्यसौ व्रजेत्।

यक्षरक्षःपिशाचाश्च तिष्ठन्त्यन्येऽग्रतोऽस्य वै ॥ 147 ॥

अन्रुगन्धानमात्रेण तदाज्ञासंप्रतीक्षकाः।

यदा गगनगामित्वमिच्छत्यद्भुतकृद्व्रती ॥ 148 ॥

तदादाय च माक्षीकं सुभगां च महौषधीम्।

तुषारं सूतसहितं कृत्वा ताम्रपुटे त्वमून् ॥ 149 ॥

गूहयेन्मर्दनेनाथ भूयो हेमपुटे क्षिपेत।

सहस्रं परिजप्याथ कृत्वा च गुलिकां च ताम् ॥ 150 ॥

निक्षिप्य मुखमद्ये तु ततो नभसि चेत्पतेत्।

सिद्धविद्याधराः सर्वे आयान्ति भयविह्वलाः ॥ 151 ॥

किङ्करत्वेन वर्तन्ते मन्त्रज्ञस्य महात्मनः।

सप्तद्वीपसमुद्रान्तां यद्यगादवनिं द्विज ॥ 152 ॥

अन्तरिक्षेण वै मन्त्री न मोहमुपगच्छति।

भ्रमत्यविरतं मन्त्री मेरुपृष्ठे गतो यदि ॥ 153 ॥

दिवौकसां पुराणां तु तत्र चेद्विबुधाङ्गनाः।

पूजयन्ति च वै तस्य विबुधाः प्रणमन्ति च ॥ 154 ॥

आदाय गुटिकां मन्त्री कृत्वा द्वादशमन्त्रिताम्।

सप्तलोकोद्भवाः कन्याः सप्तपातालसम्भवाः ॥ 155 ॥

संलिख्य चेतसा कृत्वा स्वपरार्थकरो यदि।

दृश्यन्ते च ततः क्षिप्तं मदाघूर्णितलोचनाः ॥ 156 ॥

नागाश्च महिषा दान्ता मृगास्सिंहोरगादयः।

नरा वा\[कि\]न्नराश्चान्ये तान् लिखेद्यदि साधकः ॥ 157 ॥

क्षणेन सत्यंकारास्ते प्रोत्तिष्ठन्ते न संशयः।

मधुना तिलकं कृत्वा युक्तं मृगमदेन तु ॥ 158 ॥

शताभिमन्त्रितं समयक् ललाटे मुनिसत्तम।

सान्तःपुरयुतो राजा क्षोभमायाति तत्क्षणात् ॥ 159 ॥

अभिमन्त्र्य गदां मन्त्री खादिरीमायसीं तु वा।

बिलं विना तु भूभागं केवलं ताडयेद्यदि ॥ 160 ॥

सप्तानां तु तलानां वै निर्यन्त्रो(यन्त्रा ?) भूयते गतेः।

या या चेतसि वै सिद्धिरभीष्टा साधकस्य तु ॥ 161 ॥

सा सा मन्त्रबलात्सम्यक् सिध्यति ह्यचिरात्ततः।

अष्टयोन्युत्थिता देवी तथा चैवाणिमादयः ॥ 162 ॥

सामर्थ्यान्मन्त्रनाथस्य साधकानां च नारद।

पयसा कापिलेनैव रोचनाकुङ्कुमेन च ॥ 163 ॥

भूर्जपत्रेऽथवा वस्त्रे अष्टास्रं च लिखेत्परम्।

तन्मद्येऽष्टदलं पध्मं षट्कोणं तद्बहिःपुरम् ॥ 164 ॥

द्वादशारं तु तद्बाह्ये नाभिनेमि(1)प्रथीयुतम्।

मध्ये मन्त्रयुतं ... ... नामबीजान्तरस्थितम् ॥ 165 ॥

(1. प्रकाशते Y)

पूजान्यासप्रयोगेण दलानां च हृदादयः।

भूयोऽस्त्रबीजं विप्रेन्द्र अष्टास्रास्रिषु चाष्टधा ॥ 166 ॥

तदाशास्वष्टधा भूयो हृन्मत्रं योजयेत्ततः।

षोढा वै षट्‌सु कोणेषु बहिरष्टास्रकस्य तु ॥ 167 ॥

शिखाबीजं तु विन्यस्य तनुत्रं योजयेत्ततः।

प्रपूरणार्थं नाभौ तु असंख्यं बहुशो लिखेत् ॥ 168 ॥

षट्‌परावर्तयोगेन चतस्रोऽरेषु मूर्तयः।

याऽत्र वै प्रथमा शक्तिश्चतुर्विंशतिधा च ताम् ॥ 169 ॥

दद्यादरान्तरालेषु द्वितीया नेमिमण्डले।

नाभिस्थबीजयुक्ता तु योजनीया निरन्तरम् ॥ 170 ॥

अन्तरान्तरयोगेन शेषं शक्तिद्वयं तु तत्।

प्रथिषु न्यसनीयं च बाह्यचक्रे ततो द्विज ॥ 171 ॥

द्विषट्कधा च शिरसा वेष्टयित्वा त्रयं नयेत्।

विष्णुं व्योमेशवर्णेन तद्यन्त्रं परिवेष्टयेत् ॥ 172 ॥

पञ्चरङ्गेण सूत्रेण क्षिपेत्कनकसंपुटे।

दोर्दण्डे दक्षिणे कुर्यात् स्त्री वा स्तनयुगान्तरे ॥ 173 ॥

प्रियत्वं सततं याति वैरिष्वपि च साधकः।

नदीनदान्समुद्रान्वा लीलया परिलङ्घयेत् ॥ 174 ॥

बह्वर्थं तत्प्रभावाच्च नो मज्जति जलान्तरे।

नारण्यवनजानां तु सकाशाद्विद्यते भयम् ॥ 175 ॥

भजन्ति सानुकूलं च विपरीतस्थिता ग्रहाः।

न बाधते विषं घोरमनेकं चातिभीषणम् ॥ 176 ॥

चोरादिशस्त्रसंघातो गात्रसन्धिषु नो विशेत्।

यत्रोपलानि गगनात्पतन्ति यदि वै ततः ॥ 177 ॥

तुल्यानि पुष्पवृष्टीनां वैध(स्युः?)न्यूनानय्थ द्विज।

बालग्रहादयो दूरं त्यक्त्वा बालं प्रयान्ति च ॥ 178 ॥

यत्रेदं तिष्ठते यन्त्रं किं तु तद्देहगं तु वै।

लग्नगर्भा च या नारी सुखं सूते च धारणात् ॥ 179 ॥

भवेत्पुत्रवती वन्ध्या मृतवत्साऽथ पुत्रिणी।

सपत्नी गणमध्ये तु पूजामाप्नोति शाश्वतीम् ॥ 180 ॥

रणे राजकुले द्यूते विवादे चातिसंकटे।

धारको जयमाप्नोति मन्त्रस्यास्य प्रभावतः ॥ 181 ॥

तस्मात्संसाधिते मन्त्रे यन्त्रं वै मुनिसत्तम।

इह तन्त्रोत्थितं वान्यत्सर्वकर्मकरं भवेत् ॥ 182 ॥

सर्वसिद्धिप्रदं चैव सर्वसंपत्समृद्धिकृत।

इदं ते विप्र मन्त्राणां सरहस्यं च कीर्तितम् ॥ 183 ॥

साधनं भोगकामानां साधकानां महात्मनाम्।

नेदं शठानां पापानामभक्तानां प्रकाशयेत् ॥ 184 ॥

नान्यदर्शनभक्तानां नाशिष्याणां कदाचन।

नान्यायमार्गसंस्थानामधर्मनिरतात्मनाम् ॥ 185 ॥

लीलया चोदकानां च मार्गे वा यत्र कुत्रचित्।

यो धर्मं चार्थलाभेन प्रब्रूते ह्युन्नतिं विना ॥ 186 ॥

धनाभिमानसक्तानां स सिद्धोऽपि व्रजत्यधः।

तस्मादिदं रहस्यं च दृष्टादृष्टद्वयार्थिषु ॥ 187 ॥

न्यायतः प्रतिपन्नेषु वक्तव्य श्रेय इच्छता।

इति श्रीपांचरात्रे जयाख्यसंहितायां वक्रमन्त्रसाधनं नाम एकोनत्रिंशः पटलः।

 \* \* \* \* \*

 पटलः - 30

अथ परिकरसाधनं नाम त्रिंशः पटलः। 30-1

श्रीभगवान् ---

समासात्कौस्तुभादीनां साधनं शृणु नारद।

येन विज्ञातमात्रेण यथेष्टं साधयिष्यति ॥ 1 ॥

स्वनाम्नः पूर्ववर्णं च मात्राव्यञ्जनवर्जितम्।

आङ्गिको लांछनचयः स्वस्वसंज्ञादयस्तु षट् ॥ 2 ॥

साधार(सामान्य ?) मेतत्सर्वेषां नवानामङ्गसिद्धये।

विशेषः कौस्तुभादीनामधुनाऽत्रैव वक्ष्यते ॥ 3 ॥

\[कौस्तुभमन्त्रसाधनम्\] 30-2

मण्यक्षरस्यासने तु नियोक्तव्यौ (1)रलौ क्रमात्।

कृत्वा न्यासं यजेद्देहे सूर्यवद्वर्तुलं बहिः ॥ 4 ॥

(1. लरौ Y)

सपद्ममण्डलं कृत्वा इष्ट्वा तत्र महामते।

जप्त्वा हुत्वा ततो यायाद्गिरिशृड्गमपादपम् ॥ 5 ॥

जपेल्लक्षद्वयं पश्चान्मन्दारकुसुमायुतम्।

जुहुयात्कुङ्कुमेनैव समद्वाज्यपरिप्लुतम् ॥ 6 ॥

ततश्चम्पकपुष्पाणां जुहुयादयुतत्रयम्।

मन्त्रेशः सिध्यति क्षिप्रं सिद्धः सद्रत्नसञ्चयम् ॥ 7 ॥

प्रयच्छत्यचिरेणैव आयुरारोग्यवर्धनम्।

कृत्वाऽलक्तकसूत्रेण वेष्टनाच्च यवत्रयम् ॥ 8 ॥

अङ्गुलानि चतुर्दैर्घ्यात् घृताक्तं वर्तिपञ्चकम्।

सषडङ्गेन मन्त्रेण ज्वालयित्वा जपेन्मुने ॥ 9 ॥

शतमेकं तु वै सार्धं लोहचक्रोपरि स्थितम्।

बिलं रसायनं वित्तं यत्राधस्तात्क्षितौ स्थितम् ॥ 10 ॥

चङ्कमेज्जपमानस्तु चक्रात्प्लुत्य च भेकवत्।

वर्तयो निपतन्त्याशु मन्त्रस्यास्य प्रभावतः ॥ 11 ॥

स्थानं खात्वोत्तरेद्विप्र(2) निधीन्वै सरसायनान्।

बिलं कृतं यद्विविक्तं तिष्ठत्याचन्द्रतारकम् ॥ 12 ॥

(2. रे विप्र A)

नरेन्द्रमखिलं तत्र ... ... ... ... ।

रत्नानि ध्यानमात्रेण पणान्याभरणानि च ॥ 13 ॥

ददाति मर्त्यलोकेऽस्मिन्दुर्लभानि सदैव हि।

यश्चैवं ... ... माद्यैस्तु(1) लिखितं धारयेद्गले ॥ 14 ॥

(1. यश्चैवमादिमा A)

पद्म ... सप्रयोगेण प्रजपन्मन्त्रनायकम्।

तस्य सर्वार्थसिध्यर्थं सर्वस्मिन्निधिवस्तुनि ॥ 15 ॥

इत्येतत्कौस्तुभस्योक्तं मालामन्त्रस्य कथ्यते।

\[मालामन्त्रसाधनम्\] 30-3

अथ स्वनामवर्णस्य क्रमाच्च...लय(यरल ?) त्रयम् ॥ 16 ॥

पूर्वोपकरणेनैव युक्तमङ्गगणं तनौ।

न्यस्य कृत्वा तु हृद्यागं बहिरर्धेन्दुमण्डले ॥ 17 ॥

षट्‌पत्रे पुष्करे ध्यात्वा संपूज्य जुहुयात्ततः।

वनराजिं समासाद्य लक्षमेकं जपेत्ततः ॥ 18 ॥

जातिचम्पकपुष्पाणां कदम्बानां तु होमयेत्।

सर्वौषधिरसाक्तानामयुतञ्चायुतं क्रमात् ॥ 19 ॥

मधुना केवलेनाथ जुहुयादयुतं द्विज।

होमान्ते मन्त्रसिद्धिस्स्याद्दैवी लोके तु मानुषे ॥ 20 ॥

कृत्वाऽभिमान्त्रितां कण्ठे पुष्पमालां च साधकः।

निधायावनिसंस्थायामर्चायामात्मनोऽथवा ॥ 21 ॥

न विप्रमानभावत्वं यात्यसौ यावदिच्छति।

करोति चार्चनं विष्णोः स्थाने पुष्पफलोज्झिते ॥ 22 ॥

अकालकुसुमान्याशु तत्राकाशात्पतन्ति च।

पूजां (स्रजं) कृत्वा तु तैः पुष्पैस्तान्येव यदि धारयेत् ॥ 23 ॥

उत्तमाङ्गे तु कण्ठे वा भूयो द्विशतमन्त्रिताम्।

यायाददर्शनं मन्त्री कगतिर्वाऽथ वायुवत् ॥ 24 ॥

दिव्यगन्धवहो नित्यं दिव्याश्चर्यप्रदर्शकः।

कुसुमायुधसादृश्याद्वपुषा परिद्दश्यते ॥ 25 ॥

मालाधरस्तु वै मन्त्री अखिले ललनाकुले।

मालाकारस्य वै तुष्टो यदि पुष्पवनं द्विज ॥ 26 ॥

निरीक्षते जपन्मन्त्री शुष्कं तत्पुष्पितं भवेत्।

क्रुद्धोऽपि कुसुमाकीर्णं वनं दृष्ट्वा करोति च ॥ 27 ॥

दावाग्निनेव निर्दग्धं भूयो वा यदि चेच्छति।

प्रावृण्माधवकालाभ्यां तुल्यत्वमुपपादयेत् ॥ 28 ॥

ये केचिद्दुर्लभा गन्धाः स्वर्गपातालसंभवाः।

यत्र मालाधरस्तिष्ठेन्मन्त्री तत्र (1)वहन्ति ते ॥ 29 ॥

(1. भवन्ति A)

सुभगस्सर्वभूतानां दर्शनादेव जायते।

जयादृते न चाप्नोति कुत्रचित्स पराजयम् ॥ 30 ॥

शान्तिकं पौष्टिकं चैव अयत्नेनाचिरात्तु वै।

मालाधरो लभेताशु मन्त्रसन्धारणादपि ॥ 31 ॥

\[कमलमन्त्रसाधनप्रकारः\] 30-4

मालासाधनमित्येतत्कमलस्याथ कथ्यते।

नामार्णस्यासने दद्याज्जीवं वरुणसंस्थितम् ॥ 32 ॥

प्रागुक्तसंस्कृतं कृत्वा ह्यस्य ध्यात्वा यजेद्धृदि।

बहिः पद्मान्तरे पद्मं द्विषट्‌पत्रे तु षड्‌दलम् ॥ 33 ॥

कर्णिकाकेसरोपेतं कृत्वा वृत्तपुरान्तरे।

तत्रावतार्य संपूज्य होमं कृत्वा तिलादिकैः ॥ 34 ॥

यायात्पद्मवनोद्देशं पद्ममन्त्रं जपेत्ततः।

लक्षमेकं मुनिश्रेष्ठ अयुतं त्रितयान्वितम् ॥ 35 ॥

होमयेत्कमलानां तु अयुतद्वितयं द्विज।

अयुतं स्थलपद्मानां मधुसिक्तं ततोऽयुतम् ॥ 36 ॥

नागकेसरगन्धानां मन्त्रसिद्धिर्भवेत्ततः।

लभेत विपुलां लक्ष्मीं व्याधिरोगविवर्जितः ॥ 37 ॥

सौभाग्यमतुलं चैव कान्तिं परमशोभनाम्।

वलीपलितनिर्मुक्तो धनधान्यसमन्वितः ॥ 38 ॥

भूर्जपत्रे तु षट्‌पत्रं कमलं कुङ्कुमेन तु।

विलिख्य मन्त्रं तन्मध्ये न्यासयोगेन नारद ॥ 39 ॥

ददाति धारणात्सर्वं साधितं कमलं पुरा।

एतद्विधानं पद्मस्य शङ्खस्याप्यधुनोच्यते ॥ 40 ॥

\[शङ्खमन्त्रसाधनप्रकारः\] 30-5

स्वाभिनद्धा (धाना ?) द्यवर्णस्य त्वधस्थौ योजयेद्बलौ।

विग्रहं सकलीकृत्य हृद्यागे तु कृते सति ॥ 41 ॥

बाह्ये शङ्खोदरं पद्मं षट्‌पत्रं मण्डलस्थितम्।

कृत्वा तत्रार्चयेन्मन्त्रं होमं कृत्वा तु नारद ॥ 42 ॥

निर्झराम्बुयुतं स्थानं प्रयायाद्विजनं द्विज।

लक्षाष्टकं जपेन्मन्त्री अयुतं त्रितयोत्तरम् ॥ 43 ॥

जुहुयात्कुमुदानां तु लक्षषट्‌कं समाहितः।

होमान्ते मन्त्रराट् सम्यक् सिध्यत्यस्य महामते ॥ 44 ॥

दूराच्छ्रवणविज्ञानं तत्प्रभावात्प्रवर्तते।

सर्वभूतरुतं चैव द्यानजप्यपरो लभेत् ॥ 45 ॥

प्रभावान्मन्त्रनाथस्य शब्दांश्चाकर्णयेद्बहून्।

देवगन्धर्वलोकोत्थान् श्रोत्रेन्द्रियमनोहरान् ॥ 46 ॥

प्रयुक्तः पूर्वविधिना मन्त्रोऽयं यत्र कुत्रचित्।

स साधयति तच्छीघ्रं विघ्नेशेन महामते ॥ 47 ॥

तुषारक्षीरललितां (ते ?) शुधया चन्दनेन च।

रक्तवस्त्रेऽथवा भूर्जे मन्त्रं यो धारयत्यपि ॥ 48 ॥

तस्योपचयसामग्री सम्मुखत्वं प्रयाति च।

विधानमेतच्छङ्खस्य प्रोक्तं चक्रस्य कथ्यते ॥ 49 ॥

\[चक्रमन्त्रसाधनप्रकारः\] 30-6

कृत्वोर्ध्वे मरणानां च संज्ञा प्राक् क्षयं तु यत्(?)(1)।

कुर्यात्परिकराढ्यं च चक्राङ्गगणसिद्धये ॥ 50 ॥

(1. कृत्वोर्ध्वेमकृत्वोर्ध्वेमरणानां च संज्ञया। प्रागक्षयं तु यत् ... ... ... A)

न्यस्य पाणौ तथा देहे हृत्पद्मे पूजयेत्ततः।

द्विषट्कारं लिखेच्चक्रं नाभिनेमिसमन्वितम् ॥ 51 ॥

तदन्तरे तु षट्‌पत्रं कमलं रक्तपांडुरम्।

चक्रं राजोपलाभेन सितधारं ज्वलत्प्रभम् ॥ 52 ॥

तन्मध्ये चक्रमन्त्रं तु संपूज्य जुहुयात्ततः।

दत्वा पूर्णाहुतिं चैव समाक्रम्य वनस्थलीम् ॥ 53 ॥

विलिख्य चक्रराण्मन्त्र...कं वाथ कुङ्कुमम्।

चक्रमस्मीति वै बुद्ध्या स्थितमात्मनि नारद ॥ 54 ॥

समाक्रम्य तु चक्राक्षं बद्धपद्मासनो विशेत्।

जपेल्लक्षत्रयं मन्त्री चक्राङ्कां च महौषधिम् ॥ 55 ॥

जुहुयाल्लक्षमानेन चक्रलक्षस्थितो व्रती।

चक्राङ्के तु शुभे कुण्डे त्रितयं जुहुयाद्धृतम् ॥ 56 ॥

होमान्ते मुनिशार्दूल चक्रमाक्रम्य साधकः।

जपेद्ध्यानस्थितो लक्षं चक्रमुत्पतते ततः ॥ 57 ॥

प्रयात्यर्कपदं वेगाद्गृहीत्वा साधकं तु वै।

लोकान्तरेषु सर्वेषु नयत्यविरतं बलात् ॥ 58 ॥

न याति यदि वै मोहं मन्त्रसत्वक्षयान्मुने।

चक्रमस्मीति वै बुद्ध्या वासना यदि वर्तते ॥ 59 ॥

मन्त्र्यस्मिन्मानुषे लोके नास्ति तद्यन्न साधयेत्।

कर्मणा मनसा वाचा ध्यानात्संस्मरणात्तु वै ॥ 60 ॥

इत्येतच्चक्रमन्त्रस्य विधानमथ नारद।

\[गदामन्त्रसाधनप्रकारः\] 30-7

वक्ष्ये गदाख्यमन्त्रस्य तद्वर्णस्यासने न्यसेत् ॥ 61 ॥

(1)लरौ पूर्वोदितं सर्वमूर्ध्वेऽङ्गनिचयो भवेत्।

न्यासं कृत्वाऽर्चनं सम्यङ्भनसाऽथ बहिर्द्विज ॥ 62 ॥

(1. रलौ A)

गदाष्टकावृतं कुर्यात्स्फुरन्तं मध्यतोऽम्बुजम्।

हेमाभं षड्‌दलं तत्र गदामन्त्रं तु पूजयेत् ॥ 63 ॥

होमं कृत्वा ततो यायाद्गुहां विप्र मनोरमाम्।

तत्रायुताष्टकं मन्त्रं जपेत्तदनु होमयेत् ॥ 64 ॥

घृताप्लुतं समिल्लक्षं रक्तचन्दनसंभवम्।

होमान्ते तु गदामन्त्रः सुसिद्धिं संप्रयच्छति ॥ 65 ॥

यान्यभीष्टानि मनसो ह्यात्मनश्च परस्य वा।

कृत्वादौ तु गदां मन्त्री द्विहस्तां चन्दनोत्थिताम् ॥ 66 ॥

प्रपूज्य तां समादाय कृत्वाष्टशतमन्त्रिताम्।

घोरान्दुष्टग्रहान्हन्यान्मन्त्री शिरसि ताडनात् ॥ 67 ॥

यत्रेन्द्रजालरोगादीन् (दि ?) स्तम्भा नानाविधाश्च ये।

पाणिना भ्राम्यमाणायां गदायां यान्ति हस्तसात् ॥ 68 ॥

नस्यन्ति करिणो मत्तास्तथान्ये कुक्कुरादयः।

घोरा विषधरा क्षुद्रा येऽप्यन्ये दुष्टचेतसः ॥ 69 ॥

प्रहारैर्भूतलं हन्याद्दशभिर्मन्त्रसंस्कृतैः।

पातालवीथीः सर्वाश्च निर्भयः संचरेद्व्रती ॥ 70 ॥

चक्रवल्लिखितं भूर्जे गदामन्त्रं च यो वहेत्।

त्रिलोहवेष्टितां कृत्वा स सर्वसुखभाग्भवेत् ॥ 71 ॥

उक्तमेतद्गदाख्यस्य कर्म मन्त्रस्य नारद।

\[गरुडमन्त्रसाधनप्रकारः\] 30-8

गरुडस्याधुना शीग्रमेकाग्रमवधारय ॥ 72 ॥

वर्णेऽभिधानपूर्वे तु वेदात्मानं नियोजयेत्।

ऊर्ध्वाधो ह्यनलं भूयो युक्तं तत्पूर्ववत्स्वरैः ॥ 73 ॥

कृत्वा न्यासं तु हृद्यागं चतुरस्रे तु मण्डले।

षट्‌पत्रं वज्रमध्ये तु कुर्यात्पद्मं सुपीतलम् ॥ 74 ॥

संपूज्य तत्र गरुडं होमं कृत्वा यथाविधि।

यायाद्व(1)रगिरेः शृङ्‌गं जपेल्लक्षचतुष्टयम् ॥ 75 ॥

(1. च्चैव A)

त्रिलक्षं जुहुयात्पश्चाद्धृताक्तानां महामते।

श्यामातण्डुलयुक्तानां तिलानामेकमानसः ॥ 76 ॥

ततोऽस्य खगराट् सम्यक् परितोषं प्रयच्छ(2)ति।

अभीष्टमापादयति साधकस्य कृतात्मनः ॥ 77 ॥

(2. प्रयाति च A)

निरीक्षमाणो दिक्चक्रं प्रदक्षिणमुपक्रमन्।

जपेन्मन्त्रं यदा मन्त्री आस्ते रात्रौ सिताष्टमीम् ॥ 78 ॥

तदाऽष्टौ कुलनागा ये नागवृन्दायुतान्विताः।

प्रधानान्वै मणींस्चैव प्रधानं च रसायनम् ॥ 79 ॥

गृहीत्वा भयभीताश्च तस्य तिष्ठन्ति चाग्रतः।

निस्सर्पः स भवेद्देशो यत्र मन्त्र्यवतिष्ठते ॥ 80 ॥

स्थावराणि विषाणां चाभ्यन्तराणां तु का कथा।

लूताविस्फोटकानां तु गर्दभानां महामते ॥ 81 ॥

नामनाशो भवेत्तत्र यावत्तत्सन्तते (त?) स्थितिः।

लीलया (1)याहि याहीति दष्टमेघस्य(?)भाषते ॥ 82 ॥

(1. साहि या भीतिदुष्ट Y C L)

स याति च तथा ननमरणेषूषरेषु च।

विषभारसहस्रं च योऽत्ति वै कालिकोदये ॥ 83 ॥

भक्त्या स्मृत्वा मन्त्रिणं तं तत्तन्नामग्रहेण वा।

यश्च धारयते मन्त्रं ललाटे कुंकुमेन तु ॥ 84 ॥

स सर्वदोषनिर्मुक्तः ख आस्ते पक्षिराजवत्।

गरुडस्य च मन्त्रस्य उक्तमुद्देशतो मया ॥ 85 ॥

\[पाशमन्त्रसाधनप्रकारः\] 30-9

माहात्म्यमथ पाशाख्यमन्त्रस्य शृणु नारद।

विनियोगं तदाद्यर्णे विश्वरूपानलौ त्वधः ॥ 86 ॥

तदङ्कयेच्च शिरसि षोढा कृत्वा तु पूर्ववत्।

न्यस्य हस्ते तथा देहे हृत्पध्मे पूजयेत्ततः ॥ 87 ॥

कृत्वा पाशोदरे पद्मं षट्‌पत्रं वह्विमण्डले।

तत्र संपूज्य तन्मन्त्रं होमं कुर्यात्तिलाक्षतैः ॥ 88 ॥

जप्त्वा मन्त्रायुतान्यष्टौ जुहुयाद्वाजसर्षपान्।

सितसर्षपतैलाक्तान् जपार्धेन महामते ॥ 89 ॥

तदन्ते तु घृतैः कुर्यात्तिलैर्होमं तु नारद।

एकायुतप्रमाणेन ततः सिद्याति मन्त्रराट् ॥ 90 ॥

मर्त्यलोकस्थितो मन्त्री पातालस्थांश्च कर्षयेत्।

पातालसंस्थितो मन्त्री स्वर्व्यान्वै निखिलान्मुने ॥ 91 ॥

वश्याकर्षणशो(2)षांश्च प्रयुक्तस्चैव मन्त्रराट्

करो नात्र संदेहे ध्यातश्च लिखितस्य वा ॥ 92 ॥

(2. शेषां A)

वरपाशयुतं मन्त्रं नियुञ्जीयान्महामते।

विधिनाऽऽराधितं प्राग्वत्तत्तदाप्नोत्ययत्नतः ॥ 93 ॥

रोचनाकुंकुमेनैव लिखितं च निशाम्बुना।

संवेष्ट्य पीतसूत्रेण यो धारयति नारद ॥ 94 ॥

यां यां निरीक्षते सौम्य तां तां (कान्तां ?)सुस्निग्धया दृशा।

सकृच्चामरणान्तं तु सा सा तस्यानुगा भवेत् ॥ 95 ॥

यया दृष्टोऽथ वा मन्त्री दूराद्विप्र श्रुतोऽपि वा।

सा स्वस्थानं परित्यज्य धावेद्यत्र स तिष्ठति ॥ 96 ॥

अपि चेत्किन्नरी नारी यक्षिणी देवकन्यका।

नारी विद्याधरी चैव गन्धर्वी सिद्धसंज्ञिता ॥ 97 ॥

तां चेतसाऽनुसन्धाय रात्रौ मन्त्रवरं जपेत्।

निशान्ते विह्वलीभूता पाशाकृष्टेव तिष्ठते ॥ 98 ॥

एतत्पाशस्य कथितमङ्कुशस्याधुनोच्यते।

\[अह्कशमन्त्रसाधनप्रकारः\] 30-10

अकरालमधश्चोर्ध्वे अनलार्षेन योजयेत् ॥ 99 ॥

युक्तं कुर्यात्स्वरैः प्राग्वन्न्यस्य संपूज्य हृद्गतम्।

कृत्वा शशिकलाकारं पुरं तन्मध्यतोऽम्बुजम् ॥ 100 ॥

सिन्दूरपुञ्जवर्णाभं तन्मध्ये हृदयं न्यसेत्।

पूजयित्वा विदानेन जुहुयात्तदनन्तरम् ॥ 101 ॥

प्रियङ्गुना यथाशक्ति श्यामाकेन तिलेन च।

ततोऽङ्कुशोऽहं भाव्यं च प्रवेत्पर्वतमस्तकम् ॥ 102 ॥

जपेल्लक्षत्रयं तत्र ततो लक्षं तु होमयेत्।

(1)रक्तानामरपुष्पाणां(?)कृष्णानामपरं तु वै ॥ 103 ॥

(1. रक्ताश्वमार A)

अयुते द्वे च समिधां खदिराणां महामते।

कटुतैलाप्लुतानां च दद्यात्पूर्णाहुतिं ततः ॥ 104 ॥

आज्येन च सुघन्धेन ततो मन्त्रं प्रसिध्यति।

ततः प्रभृति कालाच्च कुर्यात्कर्माण्यशेशतः ॥ 105 ॥

साधकोऽङ्कुशमन्त्रेण लीलय चाप्रयत्नतः।

वश्याकर्षणविद्वेषौ मारणोच्चाटन् तथा … 106 ॥

ध्यात्वाऽऽकृष्टश्च वित्तेशो मन्त्रेणानेन वै यदि।

प्र(2)यच्छत्यखिलं वित्तमभयं चान्तकस्तु वै ॥ 107 ॥

(2. स यच्छत्य A)

शक्रः प्रयच्छते राजयं मारुतः शीघ्रगामिताम्।

निःशेषविद्याकथनमीशस्तेजो हुताशनः ॥ 108 ॥

वरुणः शान्तिपुष्टी च समाकृष्ट करोति च।

वक्षेश- किन्नरत्वं च पन्नगेशो रसायनम् ॥ 109 ॥

आकृष्टः खगतिं दद्याद्घ्रुवो ब्राह्मणविग्रहम्।

विद्याधराश्च गुलिकां सिद्धाश्चैवाञ्जनं महत् ॥ 110 ॥

प्रयच्छन्ति सदाऽऽकृष्टा मन्त्रस्यास्य प्रभावतः।

प्रागुक्ता गुलिका कार्या राज्ञा च सपरिच्छदा (?) ॥ 111 ॥

मन्त्री चाङ्कुशमन्त्रेण ध्यानयुक्तेन साधयेत्।

ध्यानाज्जपात्तभालेख्याद्धवनात्पूजनान्मुने ॥ 112 ॥

करोत्यङ्‌कुशमन्त्रस्तु अभीष्टमपरे तथा।

कौस्तुभाद्याश्च वै प्रोक्तास्त्वखण्डविधिसाधिताः ॥ 113 ॥

निखिलं संप्रयच्छन्ति भावशउद्धिसमन्विता।

युगशकत्यनुसारेण सुसहायगुणेन च ॥ 114 ॥

कृते एतच्च मन्त्राणामुक्तं स्साधनं मया।

त्रेतायां द्विगुणं विद्धि त्रिगुणं द्वापरे स्मृतम् ॥ 115 ॥

कलौ चतुर्गणं चैव भावज्ञस्य च वै पुनः।

प्रीभिक्तसमायस्य श्रद्धानिष्य तत्त्वतः ॥ 116 ॥

सदा सदा .... .... विद्धि जपहोमादिकं तु यत्।

तस्माद्भावं तता भक्तिमेकत्र कुरु नारद॥ 117 ॥

साधनं सर्वमेखत्र समं तत्रापि वा न वा।

इति श्रीपांचरात्रे जयाख्यसंहितायां परिकरसाधनं नाम त्रिशः पटलः।

 \* \* \* \* \*

 पटलः - 31

अथ उपाङ्गसाधनं नाम एकत्रिंशः पटलः। 31-1

\[सत्यमन्त्रसाधनप्रकारः\] 31-2

श्रीभगवान् ---

कदम्बगोलकाकारं नानावर्णविभूषितम्।

सपद्मं मण्डलं कृत्वा पुरा तदनु नारद ॥ 1 ॥

सत्येन सकलीकृत्य स्वमात्मानं यजेद्धृदि।

ततोऽवतार्य हृदयान्मण्डले पूर्वकल्पिते ॥ 2 ॥

चित्रैः पवित्रैः सुस्वादैरिष्ट्वा मूलफलादिकैः।

हुत्वा तिलाद्यैर्विप्रेन्द्र ततो यायाच्छुभं वनम् ॥ 3 ॥

तत्र लक्षचतुष्कं तु स्वस्थानावस्थितं मुने।

जप्तव्यं ध्यायमानेन द्विलक्षमथ होमयेत् ॥ 4 ॥

शर्करामधुराज्यं च क्षीरं च तिलतण्डुलान्।

एकीकृत्य समासेन मुद्रां बध्वा मृगाननाम् ॥ 5 ॥

\[मृगीमुद्रा\] 31-3

मध्यमानामिकाङ्गुष्ठत्रयाणामग्रमेलनात्।

प्रेदशिनी कनिष्ठा च प्रोन्नता विरला द्विज ॥ 6 ॥

कृत्वा मुद्रां मृगीं नाम्ना सर्वत्र विहिताऽऽहुतौ।

ततः पूर्णाहुतिं दद्यान्मन्त्रेशः सिध्यति द्विज ॥ 7 ॥

ददाति सिद्धिं दिव्यां च स्वेच्छया विधियोजितः।

विज्ञानभूमिकाः सर्वाः प्रकटीकुरुते प्रभुः ॥ 8 ॥

\[वासुदेवमन्त्रसाधनप्रकारः\] 31-4

एवमेव द्विजश्रेष्ठ सकलीकृत्य विग्रहम्।

वासुदेवाख्यबीजेन केवलेन महात्मना ॥ 9 ॥

पूजयित्वा तु मनसा बहिः कृत्वाऽथ मण्डलम्।

सुवृत्तं पूर्णचन्द्राभं श्वेतपत्रोदरं महत् ॥ 10 ॥

तत्रावतार्य संपूज्य सितैः पुष्पानुलेपनैः।

नैवेद्यभेदैः सुसितैः जुहुयात् क्षीरतण्डुलैः ॥ 11 ॥

ततो यायाद्वनं रम्यं सितपुष्पद्रुमाकुलम्।

सत्योक्तं जपहोमं तु कृत्वा क्षीराज्यतण्डुलैः ॥ 12 ॥

होमान्ते वासुदेवस्तु (1)सर्वाः सिद्धीश्च शाश्वताः।

ददाति च प्रयुक्तस्तु स्वपदं मोक्षसिद्धिदम् ॥ 13 ॥

(1. सिद्धीः सर्वाश्च सात्वताः Y CL)

प्रकटीकुरुते शश्वत्प्रसन्नः परमेश्वरः।

\[सङ्कर्षणमन्त्रसाधनप्रकारः\] 31-5

न्यस्य हस्ते पुरा देहे ... नं (2)सङ्कर्षणं मुने ॥ 14 ॥

(2. नादं कर्षणं Y CL)

पूजयित्वा तु हृत्पद्मे बाह्ये कुर्याच्च मण्डलम्।

रजसा सत्त्वमिश्रेण पाण्डुरेण तु नारद ॥ 15 ॥

व्यक्तं भास्वरबिंबाभं रक्ततामरसोदरम्।

तत्रारूणऐस्तु नैवेद्यैस्तथा पुष्पानुलेपनैः ॥ 16 ॥

अवतार्य यजेद्भक्त्या जुहुयात्तदनन्तरम्।

तिलानाज्येन संसिक्तान् दत्वा पूर्णाहुतिं व्रजेत् ॥ 17 ॥

अशोकवनमद्यं तु तत्र लक्षचतुष्टयम्।

जप्त्वाथ रक्तपुष्पाणां जुहुयाल्लक्षमेव हि ॥ 18 ॥

लक्षं कुङ्‌कुमपुष्पाणां दद्यात्पूर्णाहुतिं ततः।

ततः सिध्यति मन्त्रेशः सिद्धः सिद्धिं प्रजच्छति ॥ 19 ॥

स्वयमप्यप्रयुक्तस्तु यद्यन्मनसि रोचते।

विज्ञायते गतिर्मान्त्री सौषुप्ताख्या तु याखिला ॥ 20 ॥

स्वयं स भगवान्देव स्वपदे निष्कलात्मना।

व्यक्तिमभ्यते भक्तानां मोक्षमार्गे नियाजयेत् ॥ 21 ॥

\[प्रद्युम्नमन्त्रसाधनप्रकारः\] 31-6

अथ प्रद्युम्नमन्त्रेण कृत्वा स्वं मन्त्रविग्रहम्।

हृत्तामरसमध्ये तु कृत्वा यागं तु चेतसि ॥ 22 ॥

बहिः कदम्बपुष्पाभं रजसा हेमरूपिणम्।

सपद्ममण्डलं कृत्वा तत्राहूय जगत्पतिम् ॥ 23 ॥

उपचारेण पीतेन यजेत्पुष्पादिना तु वै।

रजनीपूर्णसंमिश्रं सतिलं जुहुयाद्घृतम् ॥ 24 ॥

दत्वा पूर्णाहुतिं यायात्कदलीकाननान्तरम्।

जपं पूर्वोक्तसंख्यातं तत्र कृत्वा तु नारद ॥ 25 ॥

मिश्रितं कुङ्‌कुमेनैव प्राक्कृत्वा निस्तुषं तिलम्।

सुगन्धिशालिसंमिश्रं लक्षमानेन होमयेत् ॥ 26 ॥

भावितं कुंकुमेनाथ व्कथितं च पुरा मुने।

अयुतत्रयमानेन पयो गव्यं तु होमयेत् ॥ 27 ॥

बदराण्डप्रमाणानां घृताक्तानामनन्तरम्।

अयुतं गुलिकानां तु गुग्गुलोरथ होमयेत् ॥ 28 ॥

ततस्त्वाज्यस्य जुहुयादयुतं केवलस्य च।

दद्यात्पूर्णाहुतिं पश्चान्मन्त्रेशस्सिधयते ततः ॥ 29 ॥

सप्तलोकगतान्भावानप्रयुक्तो ददाति च।

योजयेत्सिद्धिमार्गे तु ततो मोक्षपथेन वै ॥ 30 ॥

\[अनिरुद्धमन्त्रसाधनप्रकारः\] 31-7

पुराऽनिरुद्धमन्त्रेण सकलीकृत्य विग्रहम्।

हृद्यागं विधिवत्कृत्वा मण्डलं निर्वपेद्बहिः ॥ 31 ॥

अतसीपुष्पसंकाशं वर्णेन रजसा शुभम्।

वृत्तं कदम्बगोलाभं पद्मगं मधुशोभनम् ॥ 32 ॥

तत्राहूय जगन्नाथमुद्यत्सूर्यसमप्रभम्।

पुष्पोपलेपनाद्यैस्तु सुसितैः पावनैर्यजेत् ॥ 33 ॥

होमं कृष्णतिलैः कृत्वा होमान्ते विजनं वनम्।

यायात्तत्र पजं कुर्यात् प्राक्प्रमाणेन नारद ॥ 34 ॥

होमं कुर्यात्तदर्धेन अतसीपुष्पसन्निभैः।

तिलैरप्यसितैर्विप्र कृष्णागरुसमन्वितैः ॥ 35 ॥

दद्यात्पूर्णाहुतिं पश्चात्ततः स परमेश्वरः।

तोषमायाति विप्रेन्द्र तुष्टः सर्वं ददाति च ॥ 36 ॥

स्वयमेवानिरुद्धात्मा योजयेच्छाश्वते पदे।

स बाह्याभ्यन्तरं सर्वं दर्शयेत्साधकस्य च ॥ 37 ॥

येनासौ कृतकृत्यः स्यादनन्तफलभागपि।

बहुनाऽत्र किमुक्तेन पञ्चकृत्यकसंयुतम् ॥ 38 ॥

\[सप्ताक्षरमन्त्रसाधनप्रकाः\] 31-8

कृत्वा सप्ताक्षरं मन्त्रं विप्रहस्तेन वै पुरा।

सकलीकृत्य विप्रेन्द्र प्राग्वद्ध्यात्वा च निष्कलम् ॥ 39 ॥

हृत्पुण्डरीकमध्ये तु पूजयित्वा जपेत्ततः।

एकान्ते निर्जने रम्ये वने पादपसंकुले ॥ 40 ॥

सप्तलक्षाणि विप्रेन्द्र आयामत्रितयान्वितः।

विना बाह्यीपचारेण होमपूजादिकेन तु ॥ 41 ॥

जपान्ते मुनिशार्दूल सर्वकामानवाप्नुयात्।

अणि माद्यास्तथा सिद्धीर्गुणषट्कं बलादिकम् ॥ 42 ॥

वाचा ददाति सर्वं च यस्य यन्मनसेप्सितम्।

तृष्टः साधकमुखयोऽसौ क्रुद्धो लोकत्रयं दहेते ॥ 43 ॥

देवासुरास्तथा नागाः सिद्धाश्चेन्मुक्तिभाजनाः।

किंङ्करत्वेन वर्तन्ते योगसिद्धाश्च देवताः ॥ 44 ॥

सप्ताक्षराभियुक्त.... ... सत्यस्य महात्मनः।

आचन्द्रतारकं कालं वलीपलितवर्जितः ॥ 45 ॥

मन्त्री तिष्ठति देहे स्वे स्वयमन्ते कलेवरम्।

त्यक्त्वा तु मुनिशार्दूल यायाद्विष्णोः परं पदम् ॥ 46 ॥

यद्गत्वा न निवर्तन्ते पुनरस्मिन्भवार्णवे।

सत्यादिपंचकं विप्र पिण्डस्सप्ताक्षरस्तथा ॥ 47 ॥

आराधितस्तदर्धेन जपहोमादिकैः शुभैः।

न हि सामान्यसिद्धीनां योक्तव्यं मन्त्रवादिना ॥ 48 ॥

आराधितस्तु विधिना स्वयमेव ददाति च।

अभीप्सितं साधकानामन्ते मोक्षं च शाश्वतम् ॥ 49 ॥

इति श्रीपांचरात्रे जयाख्यसंहितायां उपाङ्गसाधनं नाम एकत्रिंशः पटलः।

 \* \* \* \* \*

 पटलः - 32

अथ साधनविधिर्नाम द्वात्रिशः पटलः।

\[विघ्नेशमन्त्रसाधनप्रकारः\] 32-1

यः पुरा कथितश्चैव मन्त्रो वैनायको मया।

तस्येदानीं समासेन साधनं शृणु नारद ॥ 1 ॥

कृत्वा न्यासं षडङ्गं तु इष्ट्वा हृत्कमलान्तरे।

ततः कोणत्रयेणैव युक्तं कुर्याच्च मण्डलम् ॥ 2 ॥

द्वारत्रयान्वितं चैव तन्मद्ये त्रिदलं लिखेत्।

कमलं तत्र तन्मध्ये पूर्वोक्तविधिना द्विज ॥ 3 ॥

इष्ट्वा हुत्वा ततः कुर्याद्रूपं सम्यक्तयाऽऽत्मनः।

यायाद्वनप्रदेशं तु पजेल्लक्षद्वयं मुने ॥ 4 ॥

लक्षमेकं तु जुहुयात्पुष्पाणां मुनिसत्तम।

अयुतं द्वे च समिधां सितार्कस्य विशेषतः ॥ 5 ॥

घृतस्यायुतमेकं तु दद्यात्पूर्णाहुतिं मुने।

ततः प्रत्यक्षतामेति साक्षाद्देवो विनायकः ॥ 6 ॥

सिद्धोऽस्मीति च वै ब्रूते कुरु कर्म यथेप्सितम्।

तत्र च साधकवरस्सर्वं साधये क्षणात् ॥ 7 ॥

\[विघ्नेशमन्त्रसिद्धिजं सामर्थ्यम्\]

राजार्कमूलमादाय कृत्वा च शतमन्त्रितम्।

गणेशमन्त्रेण ततो मन्त्रयित्वा समापयेत् ॥ 8 ॥

अर्धाङ्गुलप्रमाणेन विघ्नेशं पद्मसंस्थितम्।

तस्मिन्मन्त्रं सकृन्न्यस्य वेष्टयेन्मदनेन तु ॥ 9 ॥

कृत्वा ताम्रपुटे चैव धारयेच्छिरसा तु तत्।

रणे राजकुले द्युते विवादेऽपि महामते ॥ 10 ॥

जमाप्नोति मन्त्रज्ञो निर्विघ्नेन यथेप्सितम्।

न्यासं कृत्वा गणेशेन .... .... (1)लाग्यस्यकस्यचित् ॥ 11 ॥

(1. लावण्यं च कस्यचित् Y)

तिष्ठत्यग्रे तु मन्त्रज्ञो निर्विघ्नेन तदाप्नुयात्।

शताभिमन्त्रितं कृत्वा फलं पुष्पं च वै रिपौः ॥ 12 ॥

दद्यात्पाणौ तु सर्वत्र विघ्नो भवति तस्य वै।

घृष्ट्वा मनश्शिलां मन्त्री भावयेच्च निशाम्बुना ॥ 13 ॥

विमृज्य कापिलेनैव पयसा पीतकर्पटे।

लिखेद्वैघ्नेश्वरीं मूर्तिं तत्र हृत्पद्ममध्यगाम् ॥ 14 ॥

दद्याद्विघ्नेशमन्त्रं तु सर्वं यच्छत्य...न्वि(भीप्सि )तम्।

यत्रावतिष्ठते गेहे दिशि प्रागुत्तरे तु वै ॥ 15 ॥

यावन्न चालितो भूयो दृष्टो नान्येन केनचित्।

तावत्तत्र गृहे लक्ष्मीर्धनधान्यसमाकुला ॥ 16 ॥

कृषिगोरक्षवाणिज्यं फलत्यविरतं तु वा।

(2)कोष्ठागारस्तु कोशो वा न चेत्संख्यायते पुनः ॥ 17 ॥

(2. गोष्ठा Y CL)

व्ययं करोति दानं वा तदक्षय्यं व्यये सति।

देशप्राप्तिं तु वा लाभमुत्तमं यदि मन्यते ॥ 18 ॥

मोदकानि घृताक्तानि मन्त्रज्ञितानि विधाय यः।

हुत्वाऽऽतङ्कविनिर्मुक्तो यत्र यत्र प्रयाति च ॥ 19 ॥

रात्रौ वा वासरे वाऽपि चोरान्तकभयाकुले।

वस्त्राभस्णयुक्तोऽपि धनवान्क्रमते हि सः ॥ 20 ॥

योजनानां सहस्राणि एकाकी विघ्नवर्जितः।

मन्त्राभिमन्त्रितं सम्यक् सितं सिद्धार्थकं करे ॥ 21 ॥

मीतियुक्तेन मनसा ददाति स वशं व्रजेत्।

यदि विघ्नेशमन्त्रेण होमयेदेराजसर्षपान् ॥ 22 ॥

कटुतैलसमायुक्तान्विद्वेषं कुरुते क्षणात्।

परस्परं च प्रीतानामप्रीतानां तु का कथा ॥ 23 ॥

जुहुयाद्यस्य नाम्ना वै वायव्याभिमुखस्थितः।

सहस्रं काकपक्षाणां सोच्चाटत्यचिरेण तु ॥ 24 ॥

प्रजप्य महिषाक्षं तु सितसिद्धार्थकान्वितम्।

जुहुयादयुतार्धं तु नाम्ना यस्य महामते ॥ 25 ॥

आकृष्टो दूरतोऽभ्येति होमान्तेऽपि च देवराट्।

लाक्षालक्तकसंयुक्तं करवीरायुतद्वयम् ॥ 26 ॥

जुहूयाद्यस्य नाम्ना तु भवेद्वश्यो हि सोऽवशः।

मध्वाच्यं जुहुयान्मन्त्री यद्येकं च तिलायुतम् ॥ 27 ॥

प्रीतिमुत्पादयत्याशु विद्विष्टानां परस्परम्।

निम्बपत्रकृतं चूर्णं छागासृग्विषभावितम् ॥ 28 ॥

जुहुयाद्यस्य नाम्ना तु रात्रौ भूतदिनेऽसिते।

स याति पञ्चतामाशु होमान्ते तु महामते ॥ 29 ॥

तदर्धं यदि वै कुर्याद्धोमं तु मधुसर्पिषा।

एकायुतप्रमाणेन होमे तं जीवयेत्पुनः ॥ 30 ॥

शान्तिं पुष्टिं तथाऽऽरोग्यं घृतक्षीरतिलैः क्रमात्।

ददाति होमान्मन्त्रेशो निर्विग्नेन महामते ॥ 31 ॥

रोचनालिखितं भूर्जे साङ्गमष्टदलाम्बुजे।

यो धारयति रक्षार्थं स दुःखैर्मुक्तिमाप्नुयात् ॥ 32 ॥

नश्यन्ति हिंसकास्तस्य ब्रह्मरक्षोमुखा मुने।

(1)हन्यादपस्मृतिमयं मन्त्रसन्धारतो भवेत्() ॥ 33 ॥

(1. दुपस्पृशति यं A (पाठान्तरत्वेन दृश्चते)

येऽन्ये अतिग्रहाद्याश्च तथा स्कन्दग्रहादयः।

विघ्नेशमन्त्रो हन्त्येतानं जपाद्ध्यानाच्च पूजनात् ॥ 34 ॥

तस्मात्सन्धारणीयं च सर्वविग्नोपशान्तये।

मन्त्रस्समस्तभूत्यर्थं साधकैः सिद्धिलालसैः ॥ 35 ॥

वैनायकस्य मन्त्रस्य संविधानमिदं मया।

उक्तं वागीश्वरीयस्य शृणुष्वावहितो मुने ॥ 36 ॥

\[वागीश्वरीमन्त्रसाधनप्रकारः\] 32-2

न्यासं षडङ्गकं कृत्वा मूलमन्त्रादितः क्रमात्।

इष्ट्वा हृत्कमले त्वादौ बाह्ये चन्द्रार्करूपधृक् ॥ 37 ॥

सपद्मं मण्डलं कृत्वा देवीं तत्रावतार्य च।

इष्ट्वा सितादिकैः सर्वैर्नैवेद्यैः कुसुमादिकैः ॥ 38 ॥

होमं कृत्वा तिलैः शुक्लैर्नवनीतेन नारद।

दत्वा पूर्णाहुतिं पश्चात्कुर्याद्देहं तदाकृतिम् ॥ 39 ॥

कदम्बवनमध्ये तु यायादञ्चितलोचनः।

जपेल्लक्षचतुष्कं तु होमं तदनु चाचरेत् ॥ 40 ॥

लक्षसंख्याप्रमाणेन सितशर्करया मुने।

शालिभिश्च सुगन्धाभिर्नवनीतेन चैव हि ॥ 41 ॥

घृतक्षीरविमिश्रेण तथा गुग्गुलुना मुने।

एकैकमयुतं मन्त्री एकैकस्य क्रमान्मने ॥ 42 ॥

जुहुयाद्वितरेत्पूर्णां ततो वागीश्वरी स्वयम्।

समेत्य वदने तस्य प्रविशत्यचिरेण तु ॥ 43 ॥

अशीतोदकधारेव देद्यते त्वंगना त्वसौ।

\[वागीश्वरीमन्त्रसिद्धिजं सामर्थ्यम्\]

तदा शीघ्रतरेणैव कालेन तु महाकविः ॥ 44 ॥

जायते साधकेन्द्रस्तु शास्त्रार्थं वेत्ययन्त्रितः।

संस्कृतं प्राकृतं वाऽपि अपभ्रंशानुनासिकम् ॥ 45 ॥

नानादेशविभागोत्थं त ... .... .. ....बलात्।

अतीतानागतं वेत्ति सकृद्गृह्णाति चाश्रुतम् ॥ 46 ॥

क्रग्यजुस्सामशब्दांश्च निस्सृताश्च द्विजाननात्।

तुल्यकालत्रयाणां च पृथग्भेदे तु का कथा ॥ 47 ॥

बहूनां वा यथायोगं वागीशेष्वधिका(1)खात्मनाम्।

विपक्षपदसंस्थानामुद्ग्राहयति लीलया ॥ 48 ॥

(1. मताम् CL नया A)

एकैकस्य पृथग्रूपं यदि वर्षशतं मुने।

क्षयं न वाक्‌प्रमेयाभ्यां स संयाति द्विजोत्तम ॥ 49 ॥

अथ्वा प्रतिपक्षोत्थभूतानां भावितात्मनाम्।

ध्यायेज्जिह्वादिसंस्थां च वागीशीं रक्तभास्वराम् ॥ 50 ॥

वज्रपंजरमध्यस्थां वाक्स्तम्भमुपपादयेत्।

ध्यायेत्संप्रतिपन्नस्य जिह्वामध्यगतां यदा ॥ 51 ॥

चन्द्रमण्डलमध्यस्थां तुषारनिचयप्रभाम्।

स्रवन्तीममृतं वक्रात्तेन तस्य च विग्रहम् ॥ 52 ॥

संसिंक्तं तु स्मरेद्विप्र तत्क्षणात्स कविर्भवेत्।

पुष्पमण्डलमध्ये तु कृत्वा कुंभं तु राजतम् ॥ 53 ॥

मध्वम्मःपयसा पूर्णं तन्मध्ये परमेश्वरीम्।

पूजयित्वा तु सप्ताहं सितपुष्पानुलेपनैः ॥ 54 ॥

अष्टमेऽहनि वै यस्य दद्यात्तोयाञ्जलित्रयम्।

स्वहस्तेन तु पानार्थं पीत्वाऽसौ बुद्धिमान्भवात् ॥ 55 ॥

शन्तिकं पौष्टिकं वाऽ पि तत्स्नानादवगाहनात्।

जायते जडबुद्धीनामस्वस्थानां विशेषतः ॥ 56 ॥

शताभिमन्त्रितं कृत्वा वचां यः प्रत्यहं द्विज।

भक्षयेत्तत्र सप्तहा स वाग्मी मतिमान्भवेत् ॥ 57 ॥

इष्ट्वा देवीं त्रिसप्ताहं सिततामरसोदरे।

निवेद्य सघृतं भक्त्या परमान्नं चरुस्थितम् ॥ 58 ॥

तच्चोष्मणा युतं तृप्तं भुङ्के निश्शोषतस्तु यः।

बालो बालाऽथवा कन्या निनासाक्रार्थविद्भिवेत् ॥ 59 ॥

वक्रादविस्त चप् शास्त्राण्यद्गिरते (1)महत्।

भवत्योजः क्षयो दूरात्पण्डितानां महामते ॥ 60 ॥

(1. महान् A)

कृत्वाऽभ्यासं तु गनसा सबाह्याभ्यन्तरं तु वै।

उदासीनस्य मूर्खस्य अपूर्वस्य च संसदि ॥ 61 ॥

सोऽपि वेदाहरेच्छास्तां तदाज्ञापरिचोदितः।

सर्वोर्थसिद्धिदा देवी सिद्धा(2) वागीश्वरी भवेत् ॥ 62 ॥

(2. सद्यो A)

धनकामस्य धनदा पुत्रकामस्य पुत्रदा।

राज्यदा राज्यकामस्य भोगकामस्य भोगदा ॥ 63 ॥

जयदा जयवस्मस्य शान्तिकामस्य शान्तिदा।

पुष्टिदा पुष्टिकामस्य तृष्टिमकामस्य तुष्टिदा ॥ 64 ॥

ज्ञानदा ज्ञानकामस्य मोक्षकामस्य मोक्षदा।

...............स कामानां च कामदा ॥ 65 ॥

\[वागीश्वरीयन्त्रविधानम्\] 32-3

पद्ममष्टदलं कृत्वा तदन्ते नामसंयुता।

देवीषडङ्गषट्‌कं तु बहिस्संस्थं यदा पुरा ॥ 66 ॥

तद्बहिश्वापरं पद्मं द्विरष्टदलभूषितम्।

दले दले त्रिधा दद्यात् हृद्भीजं खेसरावधौ ॥ 67 ॥

तदस्त्रबीजं पत्राणां षोडशानां नियोजयेत्।

लिखेत्षौडशपत्रस्य बाह्येऽब्जं द्वादशच्छदम् ॥ 68 ॥

शिरश्शिरवा च कवचं केसरार्धदले दले।

नेत्रमन्त्रदलान्तस्य दद्याद्द्वादशधा मुने ॥ 69 ॥

अकारादिक्षकारान्तं पद्मबाह्ये तु मातृकाम्।

लिखेत्कुण्डलयोगेन शिरसा चाथ वेष्टयेत् ॥ 70 ॥

सप्तधा मुनिशार्दूल परमात्माऽथ तद्बहिः।

व्योमेशाह्लादसंयुत्को ह्यष्टदिक्षु महामते ॥ 71 ॥

ततो वायव्यभवनं (1)यकाराष्टकभूषितम्।

परस्परं यकाराभ्यामन्तरं परिपूरयेत् ॥ 72 ॥

(1. शकारा A)

त्रैलोक्यैश्वर्यदेनैव संख्याहीनेन नारद।

ततस्त्रिकोणभवने शिखामन्त्रेण दीपितम् ॥ 73 ॥

कुर्यात्कोण्द्वायाद्विप्र दिक्‌त्रयात्स्वस्तिकान्वितम्।

अशेषभुवनाधारं व्योमेशेन समन्वितम् ॥ 74 ॥

मरीचिपदसंख्यं तु त्रिकोमस्य बहिर्लिकेत्।

तद्बाह्य वारुणं दद्यान्मण्डलं चार्धचन्द्रवत् ॥ 75 ॥

चतुष्पत्रैश्चतुष्पद्मैस्संयुतं तेषु संलिखेत्।

कर्णिकामध्यसंस्थं तु कवचं पत्रगं शिखा ॥ 76 ॥

अन्तरालानि पद्मानां वराहार्णेन पूरयेत्।

चान्द्री व्योमेशयुक्तेन तद्बहिः पार्थिवं पुरम् ॥ 77 ॥

युक्तं वज्राष्टकेनैव चतुरङ्गुलभूषितम्।

वज्रोदरगतं चाश्त्रं भूयश्वाश्त्रण भूयश्चास्त्रेण रस्मियत्() ॥ 78 ॥

पूरयेत्सकलं बाह्याच्चतुरस्रं पुरं तु तत्।

रजनीरसमादाय पद्मषण्डमथोदकम् ॥ 79 ॥

रोचनारसकर्पूरैर्नैशं चोदकमेव च।

सुदिने पूजयित्वाऽऽदौ वागीशं विलिखेत्ततः ॥ 80 ॥

भूर्जे नेत्रेऽथ वा वस्त्रे सौवर्णोत्थशलाकया।

त्रिलोहवेष्टितं कृत्वा यन्त्रं यो धारयेद्द्विज ॥ 81 ॥

तस्याशु वाचि भूतिश्च धनमानौ रिपुक्षयः।

अक्षयश्च महाघोरे संग्रामे स भवेद्द्विज ॥ 82 ॥

न भयं विद्यते तस्य विषाडिज्वलनादितः।

पूरयेदखिलान्कामान् धारणस्मरणादिभिः ॥ 83 ॥

तस्मादेतत्प्रयत्नेन कुर्याद्वाब्वोर्गलेऽथ वा।

सर्वकालजयार्थी वै पुमान्सद्वैष्णवः सदा ॥ 84 ॥

इति श्रीपाञ्चरात्रे जयाख्यसंहितायां साधनविधिर्नाम द्वात्रिशः पटलः।

 \* \* \* \* \*

 पटलः - 33

अथ योगाख्यानं नाम त्रयस्त्रिंशः पटलः ॥ 33-1

श्रीभगवान् ---

अथ योगविभूत्यर्थं योगं युञ्जीत वैष्णवः।

सुगुप्ते विजने देशे निर्द्वन्दे शुभलक्षणे ॥ 1 ॥

जितदर्पां मतिं कृत्वा सर्वभूतहिते स्थितः।

देवाग्निगुरुभक्तश्च सच्छास्त्राभिरतस्सदा ॥ 2 ॥

भूतद्रोहपरित्यागी आस्ते यः संयतेन्द्रियः।

आसने चोपविष्टस्तु सुशुभे लक्षणान्विते ॥ 3 ॥

शुभदारुसमुत्थे तु चतुर्विंशाङ्गुलायते।

द्वादशाङ्गुलकोत्सेधे सुधौतेनापि वाससा ॥ 4 ॥

कुशैश्च मृदुभिश्छन्ने पवित्रेणाथ चर्मणा।

तत्रोपविष्टः सततं योगाङ्गानि समभ्यसेत् ॥ 5 ॥

\[प्राणायामस्य त्रेविध्यम्\]

रेचकादिचतुर्भिस्तु मात्राभेदकृतैस्तु सः।

कनीयान्मध्यमो ज्येष्ठः प्राणायामः प्रकीर्तितः ॥ 6 ॥

प्रत्याहारं ततः कुर्याच्चित्तसंयमनं तु सः।

बुद्धिर्मनस्त्वहङ्कारस्त्रिभिश्चित्तं प्रकीर्तितम् ॥ 7 ॥

तथापि मनसः कुर्यात्प्रत्याहारं प्रयत्नतः।

मनश्चतुर्विधं प्रोक्तं प्रत्याहारेण निर्जितम् ॥ 8 ॥

तिष्ठते लक्ष्यमार्गे तु अ(ना?)न्यथा तु कदाचन।

ध्यानं लक्ष्यस्य निष्पत्तिश्चिन्तनं तत्प्रकीर्तितम् ॥ 9 ॥

धारणा तु ततो धार्या शीतदाहापनुत्तये।

पञ्चधा पूर्ववत्सा तु प्रतिमन्त्रव्यवस्थया ॥ 10 ॥

जपं निमीलिताक्षेण कुर्यान्मन्त्रं तु वाचकम्।

वाच्यस्य प्रतिपत्त्यर्थं पिण्डबीजपदात्मकम् ॥ 11 ॥

त्रिविधं वै समुद्दिष्टं प्रागुक्तविधिभावितम्।

योगोऽपि त्रिविधः प्रोक्तस्तं च कार्त्स्येन मे शृणु ॥ 12 ॥

प्राकृतं पौरुषं चैव ऐश्वर्यं च तृतीयकम्।

उहस्तु कीर्त्यते तर्कस्तच्च सिद्धिविचारकम् ॥ 13 ॥

समाधिस्त्वात्मलाभः स्यादात्मजः परिकीर्तितः।

स तु लक्ष्यं परित्यज्य मन्त्रोच्चारणवर्जितम् ॥ 14 ॥

सदा विभज्यते ब्रह्मन् कलांशविधिवर्जितम्।

समाधौ परिनिष्पन्ने परमाप्नोति पूरुषम् ॥ 15 ॥

प्राणायामादितो यावत्समाध्यन्तं प्रकीर्तितम्।

द्विगुणं त्रिगुणं चैव मात्राभेदेन संस्थितम् ॥ 16 ॥

योगासनस्थः कुर्वीत विधिमेव यथोदितम्।

योगासनानि चत्वारि योगपट्टेन बन्धयेत् ॥ 17 ॥

पर्यङ्कं कमलं वाऽपि भद्रं वा स्वस्तिकं दृढम्।

एषामेकतमे स्थित्वा ऋजुकायोर्ध्वतः क्रमात् ॥ 18 ॥

स्पष्टाङ्गसन्धिः कुर्वीत विस्तीर्णोरुः स(सु?)कन्धरः।

बाहू परिसमौ कृत्वा किञ्चिदाकुञ्चयेच्छिरः ॥ 19 ॥

नाभौ जघनमध्ये वा हस्तौ कच्छपसंस्थितौ।

सव्यस्य चोपरिस्थं तु वामे सव्यमथापि वा ॥ 20 ॥

उत्तानौ तु करौ कृत्वा कच्छपीतां (?) नियो जयेत।

ग्रीवां तु बिभृयाद्यत्नान्नातिस्तब्धां न कुंचिताम् ॥ 21 ॥

किञ्चिन्निमीलयेन्नेत्रै नासाग्रमवलोकयेत्।

समुद्भवत्पिधायास्यं दन्तैर्दन्तानसंस्पृशन् ॥ 22 ॥

सगर्भं योगमातिष्ठेन्निर्गर्भं वा सुयन्त्रितः।

ततः प्रमथयेद्वायुं प्राणाख्यं चित्तसंयुतम् ॥ 23 ॥

रेचकादिचतुर्भेदैः प्राणायामः प्रकीर्तितः।

चित्तं जयेत्सदा यत्नाद्दुर्जयं देवदानवैः ॥ 24 ॥

यद्यप्यभ्यासवैराग्यैश्चित्तं संयम्यते बलात्।

तथापि यत्नादातिष्ठेत्पूर्वाधीनं तु वर्जयेत् ॥ 25 ॥

द्विविधास्ते तु विज्ञेयास्सन्निकृष्टा मनोगताः।

सन्निकृष्टाः स्थानगताश्चित्तोपा(श्चैत्ता वा?)सनया कृताः ॥ 26 ॥

न दंशमशकाकीर्णे निश्शब्दे गन्धवर्जिते।

निमीलिताक्षस्सन्तिष्ठेत्सर्वेन्द्रियविवर्जितः ॥ 27 ॥

एवं परित्यजेत्सर्वानुपाधीन्सन्निकर्षजान्।

वासनोत्थांश्च विविधान्सम्यग्लक्ष्यं समास्थितः ॥ 28 ॥

प्रत्याहरेत् सदा चित्तं विक्षिप्तं सर्ववस्तुषु।

तामसं तत्तु बोद्धव्यं चित्तं सर्वत्रगं सदा ॥ 29 ॥

गतं रागादितो ज्ञेयमभ्यासाद्राजसं तु तत्।

सात्विकं कथ्यते चित्तं संश्लिष्टं लक्ष्यगोचरे ॥ 30 ॥

संलीनं च ततो ज्ञेयं गुणातीतं तपोधन।

ध्यानमेवंविधं कुर्यात्सगर्भं प्राणनिग्रहे ॥ 31 ॥

उच्यते च ततो भूयस्त्रिविधं योगिनां हितम्।

सकलं निष्कलं विष्णुं तृतीयं पररूपिणम् ॥ 32 ॥

अन्यत्र त्रिविधं ज्ञेयं शब्दं व्योम सविग्रहम्।

विग्रहं देवरूपस्य लक्ष्यरूपं विचिन्तयेत् ॥ 33 ॥

ध्यानमेवं समुद्दिष्टं यावद्व्योमान्तिमं भवेत्।

तावच्च भावयेल्लक्ष्यं यावल्लक्ष्यं न भावयेत् ॥ 34 ॥

भावे ह्यभावमापन्ने स्वस्वभावः परः स्मृतः।

स्थूलं पूर्वं समभ्यस्येत्ततः सूक्ष्मं ततः परम् ॥ 35 ॥

एवं विलीयते चित्तं लक्ष्यं चोपाधिभिस्सह।

विग्रहं देवदेवस्य ध्यायेद्धृत्पद्मगोचरे ॥ 36 ॥

ततोऽन्यच्चिन्तयेल्लक्ष्यं स्तूलं सूक्ष्मं ततः परम्।

एवमभ्यस्यमानस्य गुणोत्कर्षः प्रजायते ॥ 37 ॥

चन्द्रार्काग्निमयं बिम्बं रविमण्डलसन्निभम्।

शुक्लरूपधरञ्चापि गुणोत्कर्षप्रदायकम् ॥ 38 ॥

ततः सूक्ष्मतरं बिन्दुं राजमुद्गसमप्रभम्।

तं विद्यात्सर्वमन्त्राणामूर्ध्वमाक्रम्य तिष्ठति ॥ 39 ॥

ततस्तु राजकाबीजप्रमाणं चिन्तयेत्क्रमात्।

उत्पादकमथास्यापि यस्यान्ते नादमाश्रितः ॥ 40 ॥

तं विलीय समुत्पन्नमश्ववालप्रमाणकम्।

यस्सदा गच्छति व्योम्नि मनश्चागच्छते हृदि ॥ 41 ॥

ततो विचिन्तयेत्सूक्ष्मं शिरोवालप्रमाणकम्।

ब्रह्मनाडीमनेनाशु पश्यन्ति ध्यानसेचनात् ॥ 42 ॥

ततोऽङ्गरोममात्रं तु बिसवालसमं ततः।

ध्यायेन्नियममास्थाय ब्रह्मनाडीप्रकाशकम् ॥ 43 ॥

तदा सा दृश्यते नाडी सादृश्यरहिता परा।

तया यायात्परं स्थानं ब्रह्मरन्ध्रपथेन तु ॥ 44 ॥

एवं तु निष्कलं ध्यायेत्सोऽपि लीनः परे पदे।

परं त्वभ्यसमानस्य उन्मनस्त्वं प्रजायते ॥ 45 ॥

ततस्तु व्यज्यते सत्ता स्वकीया ब्रह्मरूपिणी।

शब्दरूपं (1)तु वा ध्यायेदेवं सकलनिष्कलम् ॥ 46 ॥

(1. नवा C L नवां S)

नारायणात्मकं मन्त्रं प्रणवादिनमोन्तकम्।

ध्यायेच्छब्दमयो ह्येष सकलः परमेश्वरः ॥ 47 ॥

निष्कलं वर्णमेकं तु क्षौं ह्रीं(?)वाऽपि चिन्तयेत्।

ततोऽपि निष्कलं बिन्दुं तन्मूर्धस्थं त्रिदैवतम् ॥ 48 ॥

सा शक्तिस्तत उत्पन्ना प्रमाणार्धप्रमाणका।

सा शक्तिर्लीयते नादे नादो याति लयं परे ॥ 49 ॥

एवं हि ध्यानयोगेन परं पश्यन्ति शाश्वतम्।

अथ वाऽऽलोकशब्दौ हि प्रथयित्वा विचिन्तयेत् ॥ 50 ॥

स्वयं विलीनो यत्रैव तत्रैव परमं पदम्।

अथवा व्योमरूपं तु ध्येयं तत्त्वं सनातनम् ॥ 51 ॥

बाह्यान्तस्थं शिखातीतं त्रिव्योमं चिन्तयेत्सदा।

मुख्येऽन्तस्थं परं ध्यात्वा न भूयो भवभाक्मवेत् ॥ 52 ॥

एवं ध्यात्वा भवेन्मुक्तिर्भुक्तिस्तु सकले स्थिता।

सकलो देवदेवस्य विग्रहो विष्णुरूपिणः ॥ 53 ॥

शङ्खपद्मधरो देवो गदापद्मविमूषितः।

चतुर्भुजश्चतुर्मूर्तिश्चतुर्वक्रः सुलोचनः ॥ 54 ॥

लक्ष्मीवक्षाः खगारूढः सर्वरत्नोपशोभितः।

कृष्णस्सुरोत्तमो विष्णुर्जिष्णुस्सर्वत्रगो हरिः ॥ 55 ॥

हलहेतिर्हयग्रीवो (1)हरिरूपधरः प्रभुः।

नृहरी क्रोडरुपी च शक्त्यङ्गश्च महेश्वरः ॥ 56 ॥

(1. हर V CL बल A)

एवमास्थाय(2) नियमं पिण्डवत्त्वं परित्यजेत्।

परिज्ञाय पुरा पिण्डं(ण्ड?)पाक(त ?)लक्षणमुत्तमम् ॥ 57 ॥

(2. ध्याय A)

निरुद्धं सन्धिमार्गं तु कृत्वा देहसमीरणम्।

मुक्त्वा सद्ब्रह्मरन्ध्रेणोत्क्रान्तिकरणेन तु ॥ 58 ॥

ध्यात्वा परित्यजेद्देहं नित्याभ्यासरतो यदि।

स ब्रह्मपरमभ्येति वासुदेवाख्यमव्ययम् ॥ 59 ॥

नारद :---

\[देहपातकालाभिज्ञानलिङ्गानुकीर्तनम्\] 33-2 ?

भगवन् श्रोतुमिच्छामि एतत्संक्षेपतस्त्वहम्।

लक्षणं देहपातस्य वायोर्गतिनिरोधनम् ॥ 60 ॥

श्रीभगवान् ---

युक्ताहारविहारस्य क्रियासक्तस्य नारद।

युक्तस्वप्नावबोधस्य समधातोः सदैव हि ॥ 61 ॥

निर्वर्तते सदाशब्दो हृद्गतो दुन्दुभिस्स्वनः।

(3)सृजच्छीतातपे काले न जानात्युष्णशीतलौ ॥ 62 ॥

(3. स्पर्शोऽग्निनाऽतपे A)

ध्यात्वा ज्योतिर्भ्रुवोर्मध्ये द्वादशान्तेऽथ नारद।

प्रत्य (स्त)मेति वै (4)शब्दो न चोदेत्यथवा मुने ॥ 63 ॥

(4. शीघ्रं A)

न जानाति समाधिस्थो ह्रादमाब्जं यदान्तरे।

परिशुष्यति गात्रस्थं शोणितं श्लेष्मलक्षणम् ॥ 64 ॥

न वेत्ति पार्थिवं गन्धं स बाह्याभ्यन्तरे यदा।

पिण्डपातस्तदा विप्र बोद्धव्यो न चिरेण तु ॥ 65 ॥

पार्थिव्या संस्थितश्चैव धारणायां समाहितः।

न वेत्ति शब्दं प्रागुक्तं पञ्चाहात्पञ्चमे क्षणे ॥ 66 ॥

स्थितस्समाधौ वाऽप्येतौ शीतोष्णौ नानुविन्दति।

पतेद्दिनचतुष्केण पिण्डस्तत्कलिते क्षणे ॥ 67 ॥

रूपध्यानं समासाद्य पूर्वोक्तविधिना यदि।

न भाति हृदयाकाशे बहिर्वा ज्योतिषां पतिः ॥ 68 ॥

पिण्डपातो ह्यवश्यं स्यात्तृतीयेऽह्नि तथा क्षणे।

समाधौ यदि वायव्ये योगी नारद वर्तते ॥ 69 ॥

न वेत्ति परमाह्लादं तृषितः परिक्रम्पते।

दिनद्वयेन पिण्डस्य पातः स्याद्द्वितये क्षणे ॥ 70 ॥

स्थितो (1)गगनभावे तु प्रागुक्तविधिना यदि।

न वेत्ति विविधं गन्धमन्तर्बाह्ये शुभाशुभम् ॥ 71 ॥

(1. भगन A)

तत्रैवास्य दिने पातः क्षणे प्रथमलक्षणे।

ध्यात्वैवं मुनिशार्दूल योगी ध्यानैकमानसः ॥ 72 ॥

स्वयमुत्क्रमते पिण्डाद्यायाद्ब्रह्मनिकेतनम्।

प्रविशेत्पिण्डमन्यं वा प्राग्वत्सन्धानयोजितः ॥ 73 ॥

कालो यद्देहपातस्य लक्षणेन समासतः।

कथितः सारभूतस्य वायोस्संरोध उच्यते ॥ 74 ॥

सगर्भं हृदयावासादुद्धृत्य कतलावधि।

अप्रमेयविहीनं तु विकरालं नियोजयेत् ॥ 75 ॥

प्रधानं कण्ठकूपे तु न याति हृदयं पुनः।

स्मरेद्विजन्मपुटके(?)प्रधानं व्यापकोज्झितम् ॥ 76 ॥

पन्धानं न(2)न्द.............येत्प्रन थमवर्जितम्।

रोधमार्गद्वयस्यैवं दद्यात्सव्येतरस्य तु ॥ 77 ॥

(2. दन्तकोटिस्थं A)

नेत्रनासाननाख्यस्य ततश्चव्यक्तभास्वरम्।

मन्त्रान्ते केवलं वाऽथ वषड्‌ ध्यायेत्खरन्ध्रगम् ॥ 78 ॥

प्राक्रमेत्परमात्मानं त्यक्त्वा पिण्डमिमं मुने।

परिपव्कसमानं च आश्रयेच्छाश्वतं पदम् ॥ 79 ॥

इत्येतत्कथितं सर्वं पंचरात्रार्थमुत्तमम्।

सर्वस्वमिव विप्रेन्द्र रक्षणीयं प्रयत्नतः ॥ 80 ॥

\[संहिताया महिमानुवर्णनम्\] 33-3 ?

सर्वोत्तमा संहितैषा सर्वविज्ञानदीपिका।

नाख्येया दुष्टबुद्धीनां नराणां कलुषात्मनाम् ॥ 81 ॥

मत्सराणामभक्तानां शठानां छद्मचारिणाम्।

गर्वान्मे शास्त्रसद्वस्तुनिन्दकानां विशेषतः ॥ 82 ॥

मद्भक्तदूषकाणां च शुष्कतर्करतात्मनाम्।

शास्त्रापकर्तॄणामन्यदर्शने भावितात्मनाम् ॥ 83 ॥

देयं विविक्तबुद्धीनां स्वधर्मनिरतात्मनाम्।

संसारभयभीतानां मद्भक्तिनिरतात्मनाम् ॥ 84 ॥

मच्छासनप्रपन्नानां ये पश्यन्ति सदा मुने।

मद्भाविनो मत्समयाद्दृष्ट्या चातिविशुद्धया ॥ 85 ॥

तेषां वाच्यमिदं शास्त्रं दीक्षां कृत्वा यथाविधि।

प्रदर्श्य मन्त्रसंघं वा पूजितं मण्डलं पुरा ॥ 86 ॥

शास्त्रार्थमनुवक्तव्यं शास्त्रमादौ प्रपूज्य च।

येनाशु विविधा सिद्धिर्द्वयोर्भवति शाश्वती ॥ 87 ॥

इति श्रीपाञ्चरात्रे जयाख्यसंहितायां योगाख्यानं नाम त्रयस्त्रिंशः पटलः।

 समाप्तेयं जयाख्यसंहिता।

 \* \* \* \* \*

\]
