+++
title = "सारमञ्जरीव्याख्या"
author = "आशुबोधविद्याभूषणः"
domain = "वेदाङ्गानि"
sub-domain = "व्याकरणम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3542"
source_url = "https://www.ebharatisampat.in/readbook3.php?bookid=NDI3ODU2MDk2ODEwMDQz&pageno=MjI0MjQyNjk5NTk="

+++
[[सारमञ्जरीव्याख्या	Source: [EB](https://www.ebharatisampat.in/readbook3.php?bookid=NDI3ODU2MDk2ODEwMDQz&pageno=MjI0MjQyNjk5NTk=)]]

\[













***अथ श्री आशुबोधविद्याभूषणविरचिता सारमञ्जरीव्याख्या***





नत्‍वादावरविन्‍दसुन्‍दररुचिं वागीश्वरीं सिद्धये।

शब्‍दानामनुशासनं सरलया वाचा स्‍फुटं दर्शयन्॥

व्‍याचष्टे जयकृष्‍णसूरिरचितां सारादिमां मञ्जरीम्।

विद्याभूषणशेषनाममहितो विप्राशुबोधः सुधीः॥

इह खलु व्‍याकरणं नाम शब्‍दानुशासनम् *“अथ शब्‍दानुशासनम्”* इति भाष्‍योक्तेः। किञ्च *“एकः शब्‍दः सुप्रयुक्तः सम्यग्ज्ञातः स्‍वर्गे लोके कामधुक् भवति”* इत्‍यादिवेदवाक्येभ्‍यश्च सुप्रतीतमेव शिष्टशब्दानामुपादेयत्‍वम्। तत्र किल शब्‍दप्रयोगावबोधे वैयाकारणसारांशस्‍यैव प्रतिनियन्‍तृत्‍वात् सुकुमारमतीनामशेषतो वैयाकरणसिद्धान्‍तबुभुत्‍सूनां सुखावगमाय सारमञ्जर्य्याख्‍यं ग्रन्‍थं चिकीर्षुस्‍त-र्कालङ्कारो निर्विघ्नेनारिप्सितपरिसमाप्तिकामोऽविगीतशिष्टाचारविषयं विघ्नविनाशक-विनायकप्रणामरूपं मङ्गलमाचरन्नाह **प्रणम्‍येति**। विघ्नविनाशकरं परं हेरम्‍बचरण-द्वन्द्वं प्रणम्‍य, तर्कालङ्कारोपाधिकेन जयकृष्णशर्म्मणा, इयं वक्ष्‍यमाणा सारमञ्जरी, साराणां व्‍याकरणशास्‍त्रस्‍येति शेषः, मञ्जरीव यथोक्ता क्रियते।

तत्रादौ सर्वनियामकतया कालमेव निरूपयति - **तत्रेति**। तत्र निरूपणीयेषु कालस्‍यापरिच्छिन्नस्‍यापि तद्वृत्त्‍यतीतानामतीतादिवस्तुभेदेन त्रित्‍वं सङ्गच्‍छते।

**वर्त्तमानेत्‍यादि**। वर्त्तमानध्‍वंसप्रतियोगित्‍वम्, आरब्‍धपरिसमाप्तत्वमित्‍यर्थः स किलातीतः कालोऽद्यतनानद्यतनभेदेन द्विविधः। अतीताया रात्रेः पश्चार्धेण आगमिन्याः पूर्वार्द्धेण सहितो यः कालः तत्र वृत्तिध्‍वंसप्रतियोगी अद्यतनातीतः, तदतिरिक्तः अनद्यतन इति।

**वर्त्तमानेति**। वर्त्तमानकालोत्तरकालोत्‍पत्तिकत्‍वम् इत्‍यर्थः।

**स्‍वावच्छिन्नेत्‍यादि**। प्रयोगसमानकालीनत्‍वम्, आरब्‍धापरिसमाप्तत्‍वं वा तदर्थः। येन वस्‍तुना यः कालोऽवच्छिद्यते स तस्‍य वर्त्तमानः, यथा इदानीं घटो वर्त्तत इत्यत्र घटो वर्त्तमान इति। स पुनश्चतुर्धा भिद्यते। तथाहि- *“प्रवृत्तोपरतश्चैव वृत्ताविरत एव च। नित्‍यप्रवृत्तः सामीप्‍यः वर्त्तमानश्चतुर्विधः”॥ *इति क्रमेणैतेषामुदाहरणं यथा - मांसं न खादति, आदौ मांसभोजनप्रवृत्तः परतः उपरतः इत्‍यवगमः। इह कुमाराः क्रीडन्ति, तदानीन्‍तनक्रीडाभावेऽपि पूर्वक्रीडानां बुद्धौ वर्त्तमानत्‍वात्। पर्वतास्तिष्ठन्ति नित्‍यप्रवृत्तत्‍वात्, किञ्च पर्वतानां स्थितत्‍वेन वर्त्तमानत्‍वेऽपि भूतभविष्‍यत्‍कालाभ्‍यां सम्‍बन्‍धविवक्षया, पर्वतास्‍तस्‍थुः स्‍थास्‍यन्ति इत्‍यपि स्‍यात्। सामीप्‍यश्च पुनर्द्विविधः भूतसामीप्‍यः भविष्‍यत्‍सामीप्‍यश्च। भूतसामीप्‍यो यथा - कदागतोऽसीति प्रश्ने अध्‍वखेदादेर्वर्त्तमानत्‍वात् एषोऽहमागच्‍छामीति आगतोऽपि वदति, भविष्‍यत्‍सामीप्‍ये यथा - कदा गमिष्‍यसि इति प्रश्ने एषोऽहं गच्‍छामीति गमने क्रियमाणोद्यमो वदतीति।

**अथेत्‍यादि**। अथ कालत्रयनिरूपणानन्‍तरं कालविशेषवाचकलडादीनां शक्तिं निरूपयति। लकाराः खलु दशविधाः। लट् लिट् लुट् लृट् लेट् लोट् चेति टकारेतः षट्। लङ् लिङ् लुङ् लृङ् इति ङितश्चत्‍वारः इति। तर्कालङ्कारेणैतेषां विशेषतः प्रयोगस्‍थानानि उदाह्रियन्ते विशदम्। अत्राह **हरिः** - *“वर्त्तमाने परोक्षे श्वोभाविन्‍यर्थे भविष्‍यति। विध्‍यादौप्रार्थनादौ च क्रमाज्ज्ञेया लडादयः॥¹* *ह्यो भूतेप्रेरणादौ च भूतमात्रे लडादयः। सत्‍यां क्रियातिपत्तौ च भूते भाविनि लृङ् स्‍मृतः।”* *² *इति।

**विधिरिति**। विधिर्नाम प्रेषणमिति भाष्‍यकारः। भृत्‍यादेः कस्‍या‍ञ्चित् क्रियायां नियोजनमिति च तदर्थः। यथा - अग्निहोत्रं जुहुयात् स्‍वर्गकाम इति।

**लिट इत्‍यादि**। लिटोऽनद्यतन भूतत्‍वं पारोक्ष्‍यञ्चार्थः। पारोक्ष्‍यन्‍तु चक्षुरादीन्द्रिया-णामविषयत्‍वं साक्षात्कारभिन्नविषयत्वमिति यावत्। तेन हि साक्षात्कृतव्यापारे न लिट् प्रयोगः। ननु अहं पपाचेत्‍यादौ उत्तमपुरुषे कथं लिट्प्रवृत्तिः इह खलु प्राचीनैरुक्तं चित्तव्यासङ्गादिति। ततः साक्षात्‍करोमीत्‍यादि ज्ञानाविषयत्‍वमिति फलितार्थः।

**लृङ् इति**। लृङो भूतत्‍वं भविष्‍यत्‍वं जन्‍यजनकत्‍वञ्चार्थः *“लिङ् निमित्ते लृङ् क्रियातिपत्तौ”* (पा 3.3.139) इति सूत्रात्।

**यङ इत्‍यादि**। क्रियायाः समभिहारः पौनः पुन्‍यं भृशार्थो वा। तत्रायं विशेषः प्रधानक्रियाणां पौनःपुन्‍यं, प्रधानक्रियोपकारकाणाम् अधिश्रयणादीनां भृशता, तथाहि - ‘पापच्‍यते’ इत्‍यत्र पुनः पुनः पचतीत्‍येव सङ्गच्‍छते, न पुनर्भृशं पचतीति प्रधानक्रियास्‍वरूपत्‍वात्। जाज्‍वल्‍यते इत्‍यत्र च भृशं ज्‍वलतीत्‍येव युज्‍यते, न खलु पुनः पुनर्ज्‍वलतीति, प्रधानक्रियोपकारकत्‍वात्।

**अथेति**। श्रोत्रग्रहणो योऽर्थः स शब्दः। असौ पुनर्द्विविधः ध्वन्‍यात्‍मकः वर्णात्‍मकश्च। तत्राद्यः भेर्य्यादौ प्रसिद्धः, अपरः संस्‍कृतादिभाषास्‍वरूपः। इह किल संस्‍कृतभाषारूपशब्‍दस्‍य अयं बोधः अवगमः अन्‍वयावगमप्रकारः इत्‍यर्थः **शाब्‍दबोध** इति।

**वाक्यार्थ** इति। वाक्यं हि नाम कारकान्वितक्रियाप्राधान्‍यैकविशेष्‍यक-बोधसाधनपदकदम्‍बकम्। उक्तञ्च वाक्यपदीये- *“साकाङ्क्षावयवं भेदे परानाकाङ्क्ष-शब्‍दकम्। क्रियाप्रधानमेकार्थं सगुणं वाक्यमुच्‍यते”॥ *(वाक्यपदीयम् 2.3) इति। तथाभूतस्‍य वाक्यस्‍यार्थ एव तात्‍पय्यार्थः। न च वक्तुरिष्टं तात्‍पर्यमिति लक्षणम्, अर्थज्ञानानवच्छिन्नपुरुषेणोच्चारितस्‍य वेदादेः, शुकादिपठितगाथादीनाञ्चार्थावगत्‍य-सम्‍भवात्। अत एवोक्तं तत्‍प्रतीतिजननयोग्‍यत्‍वं तात्‍पर्य्यमिति। न तदपि सम्‍यक्, तथात्‍वे भोजनप्रकरणे सैन्‍धवमानयेत्‍युपदिष्टस्‍य सैन्‍धवपदात् लवणाश्वोभयार्थ-प्रतीतियोग्‍यत्‍वे युगपदुभयानयनप्रसङ्गः। स चानिष्टः। कथन्‍तर्हि निष्‍पत्तिरित्थम्? तदितरप्रतीतिजननेच्‍छयानुच्चरितत्‍वे सति तत्‍प्रतीतिजननयोग्‍यत्‍वं तात्‍पर्य्यमिति।

**अथेति**। सकर्म्मकाः खलु द्विविधाः, एककर्म्मकाः, द्विकर्म्मकाश्च। एक-कर्म्मान्वितस्‍वार्थबोधकाः गम्‍यादयः एककर्म्मकाः। द्विकर्म्मकाः खलु द्विविधाः, द्विकर्म्मकान्वितैकव्‍यापारार्थकाः द्विकर्म्मान्वितद्विव्‍यापारार्थकाश्चेति। तत्राद्याः दुह्यादयः, न च ते सिद्धान्‍ते द्विव्‍यापारार्थकाः, तथात्‍वे ईप्सिततमाभ्‍यामेव द्वाभ्‍यां कर्म्मभ्‍यां व्‍यापारद्वयेऽन्‍वयसम्‍भवेन द्वितीयाद्युत्‍पत्तौ *“अकथितञ्च”* (अ. 1.4.51)इति सूत्रेण दुह्यादेः कारकान्‍तरसंज्ञानापन्नस्य कर्म्मसंज्ञाविधानानौचित्‍यम्। द्विकर्म्मा-न्वितद्विव्‍यापारार्थकाः पुनर्णिजन्‍ताः एककर्म्मधातवः। तत्र च धातुनैकव्‍यापा-रोऽभिधीयते, द्वितीयस्‍तु णिचा। तद्व्यापारद्वये च ईप्सितकर्म्‍मणः प्रयोज्‍यकर्त्तृरूप-कर्म्‍मणश्च यथाक्रममन्‍वयः। तथात्‍वञ्च गम्‍यादीनामिति बोध्‍यम्। इतरेषान्‍तु नैवं, तद्योगे प्रयोज्‍यकर्त्तुः कर्म्‍मसंज्ञाभावेन व्‍यापारद्वये कर्म्मद्वयान्‍वयाभावात्।

**अकथितमिति। **अपादानादिविशेषसंज्ञाभिरविवक्षितं यत् कारकं तत् कर्म्मसंज्ञं स्‍यात्। *“अकथितञ्चेति”* (पा.1.4.51) सूत्रात्। एतत् कर्म्मसंज्ञाविधानं द्वितीयालाभाय।

**चर्म्मणीति**। *“निमित्तात् कर्म्मसंयोगे सप्तमीवाच्‍येति”¹* दुर्गः। तेन हि चर्म्मणि चर्म्मनिमित्तमित्‍यर्थावगमः। निमित्तमिह क्रियाफलं, यदि तु कारणमित्‍युच्‍यते तर्हि ‘जाड्येन बद्धः’ इत्‍यादौ अतिप्रसङ्गः स्‍यात्। संयोगश्चेह संयोगसमवायसम्‍बन्‍धान्‍तर-रूपः, तत्र द्वीपिचर्म्मणोः गन्‍धमृगसीम्नोः अवयवावयविभावात् समवायः। हरदत्तस्‍तु पुष्‍यलकः शङ्कुः। **सी‍म्नि** सीमज्ञानार्थं, **हतो **निखात इत्याह। अस्मिंस्‍तु पक्षे सीमपुष्‍यलकयोः संयोगः। ‘मुक्ताफलाय करिणं हरिणं पलाय’ इत्‍यादौ *“क्रियार्थोपपदस्‍य”* *³* इत्यादिना चतुर्थी, मुक्ताफलान्‍याहर्त्तुमित्‍यर्थविवक्षया। अपप्रयोग एवायमिति बहवः। विधिरयं हेत्‍वर्थे तृतीयायाः तादर्थ्‍यचतुर्थ्‍याश्र्च प्रतिषेधक इत्‍यवगन्‍तव्‍यम्।

**सतीति**। *“यस्‍य च भावेन भावलक्षणम्”* *¹* इति सूत्रेण विहिता सप्तमी सति सप्तमी। इह खलु समानदेशकालाभ्‍यां परिच्‍छेदकत्‍वरूपलक्षणमर्थः, तेन ‘गोषु दुह्यमानासु आगत’ इत्‍यादौ गोदोहनक्रियाकालेनागमनकालपरिच्‍छेदात् गवादेः सप्तमी। ‘गुणे सति द्रव्‍यत्‍वमस्‍ती’त्‍यादौ तु गुणसत्ताया द्रव्‍यत्‍वसत्‍वाधिकरणदेश-परिच्‍छेदकत्‍वात् गुणवाचकात् सप्तमीति बोध्‍यम्। प्रसिद्धञ्च निर्ज्ञातदेशकाल-क्रियायाः अनिर्ज्ञातदेशकालयोः परिच्‍छेदकत्‍वं, तस्‍याश्र्च कदाचित् स्‍वसमान-कालेन कदाचिच्च स्वपूर्वोत्तरकालाभ्‍याञ्च तथात्‍वम्। तेन दुग्‍धासु धोक्ष्‍यमाणासु गोष्वित्‍यादौ सिद्धिः।

**अथेति**। कारकत्‍वं नाम क्रियाजनकशक्तिमत्त्‍वं, भाष्‍ये करोति क्रियां निवर्त्तयति इति व्‍युत्‍पत्तिदर्शनात्, “साधकं क्रियानिष्‍पादकं कारकसंज्ञम्” इति वार्तिकोक्तेश्र्च। क्रियायाञ्च शक्तेरेवान्‍वयव्‍यतिरेकसत्त्‍वात् कारकत्‍वम् इति मतान्‍तरं तदुक्तं हरिणा - *“स्‍वाश्रये समवेतानां तद्वदेवाश्रयान्‍तरे। क्रियाणामभिनिष्पत्तौ सामर्थ्‍यं साधनं विदुः”*॥ ² इति। शक्तिशक्तिमतोरभेदाच्च द्रव्‍यं कारकमिति व्‍यवहारः इति बोध्‍यम्। एवं च क्रियाजनकत्‍वेन सर्वेषां कर्त्तृत्‍वेऽपि स्वस्‍वावान्‍तरव्‍यापारविवक्षयैव करण-त्‍वादिकमवगन्‍तव्‍यम्। अत्रोक्तं हरिणा - *“नि‍ष्‍पत्तिमात्रे कर्त्तृत्‍वं सर्वत्रैवास्ति कारके। व्‍यापारभेदापेक्षायां करणत्‍वादि* *सम्‍भवः”॥* *³* इति। अत्रावान्‍तरभेदपरिग्रहो यथा - कर्त्तुः कारकान्‍तरप्रवर्त्तनव्‍यापारः। करणस्‍य क्रियाजनकाव्‍यवहितव्‍यापारः। कर्म्मणः क्रियाफलेनोद्देश्‍यत्‍वव्‍यापारः। अधिकरणस्‍य कर्त्तृकर्म्मव्‍यवहितक्रियाधारणव्‍यापारः। सम्‍प्रदानस्‍य प्रेरणानुमत्‍यादिव्‍यापारः। अपादानस्‍य अवधिभावोऽपगमव्‍यापारः इति।

**मैत्रस्‍येति**। क्रियान्‍वयित्‍वं कारकत्‍वमित्‍याद्युक्तलक्षणात् तण्‍डुलसम्‍बन्धिमैत्र-पदस्‍य पचतीति क्रियया साक्षादन्‍वयाभावात् न कारकत्‍वमिति स्‍पष्टम्।

**कर्त्रिति**। कर्त्तृत्‍वं नाम धातूपात्तव्‍यापाराश्रयत्‍वं *“धातुनोक्तक्रिये नित्‍यं कारके कर्त्तृतेष्‍यते”* इति हर्य्युक्तेः। स च द्विविधः, स्‍वतन्‍त्रस्‍तत्‍प्रयोजकश्र्चेतिभेदात्। तत्र स्‍वातन्‍त्र्यं नाम इतरव्‍यापारानधीनव्‍यापारवत्त्‍वं कारकान्‍तरप्रयोजकव्‍यापारवत्त्‍वं वा। अत्रोक्तं हरिणा - *“प्रागन्यतः शक्तिलाभात् प्राग्‍भावापादनादपि। तदधीनप्रवृत्तित्‍वात् प्रवृत्तानां निवर्त्तनात्। अदृष्टत्‍वात् प्रतिनिधेः प्रविवेके च दर्शनात्। आरादप्‍युपकारि-त्‍वात् स्‍वातन्‍त्र्यं कर्त्तुरिष्‍यते।”* ²इति। अस्‍यायमर्थः, - इतरव्‍यापारादावपि स्‍वव्‍यापार-सत्त्‍वात् कारकान्‍तराणां स्‍वाधीनप्रवृत्तिनिवृत्त्‍योर्दर्शनात् दात्रादेः कुठारादिवत् स्‍वस्‍य प्रतिनिध्‍यसम्‍भवात् कारकान्तराप्रयोगेऽपि स्‍ववाचकपदप्रयोगात्, साक्षाद्धातूपात्त-फलजनकव्‍यापारवत्त्‍वाच्‍च कर्त्तुः स्‍वातन्‍त्र्यमिति। पाचयतीत्‍यादावपि प्रयोज्‍यस्‍य पाके स्‍वातन्‍त्र्यमस्‍त्‍येव वेतनादिलाभरूपस्‍वार्थसिद्धय एव तस्‍य प्रवृत्तेः।

**क्रिया इति**। एषा खलु क्रिया धातुवाच्‍या फलव्‍यापारोभयरूपा तद्विशिष्टरूपा वा,*“फलव्‍यापारयोर्धातुः”* ¹ इत्‍यभिजनवचनात्।अत्र हरिणाप्‍युक्तं-*“व्‍यापारो भावना सैवोत्पादना सैव च क्रिया”* ² इति। किञ्च*“यावत् सिद्धमसिद्धं वा साध्‍यत्‍वेन प्रतीयते। आश्रितक्रमरूपत्‍वात् सा क्रियेत्‍यभिधीयते”।³ *सिद्धं वर्त्तमानध्‍वंस-प्रतियोगि, भूतकालमित्‍यर्थः, तद्भिन्नमसिद्धं वर्त्तमानं भविष्‍यञ्च इत्यर्थः। तेनापचत् पक्ष्‍यति पचतीत्‍यादौ सर्वत्र साध्‍यत्‍वेन असत्त्‍वरूपत्‍वेनाभिधीयमाना क्रियेति क्रिया-शब्‍दस्‍य रूढि़रनेन प्रदर्शिता इति भावः।

**पञ्चेति**। तस्‍याः क्रियायाः पञ्चविधकर्मणाम् उत्‍क्षेपणापक्षेपणादिप्रकारभेदापन्न-स्‍वरूपाणाम् अन्‍यतमरूपत्‍वात् कर्मविशेषस्‍वरूपत्‍वात् कत्तृस्‍थत्‍वं तद्भिन्नानां कर्मस्‍थत्‍वम् इत्‍युच्‍यते।

**कर्मत्‍वमिति**। क्रियाजन्‍यतद्व्यधिकरणफलवत्त्‍वम् अथवा कर्त्रा स्‍वनिष्ठ-व्‍यापारप्रयोज्‍यफलेन सम्‍बन्‍धुमिष्यमाणत्वं कर्मत्‍वमित्‍यर्थः।

**त्रिविधमित्‍यादि**। अत्रोक्तं हरिणा - *“निर्वर्त्यञ्च विकार्य्यञ्च प्राप्‍यञ्चेति त्रिधा-मतम्। तच्चेप्सिततमं कर्म चतुर्धान्‍यत्तुकल्पितम्। औदासीन्‍येन यत्‍प्राप्तं यच्‍च कर्त्तुर-नीप्सितम्। संज्ञान्‍तरैरनाख्‍यातं यत् यच्चाप्‍यन्‍यपूर्वकम्।”* ¹ इत्‍यादिना प्रकारभेदम् अभिधाय निर्वर्त्त्यादीनां लक्षणमुदाहरति - *“यदसञ्जायते सद्वा जन्‍मना यत्प्रकाशते। त‍न्निर्वर्त्त्यं विकार्य्यञ्च कर्म द्वेधा व्‍यव‍स्थितम्। प्रकृतेस्‍तु प्रकृत्‍युच्‍छेदसम्‍भूतं किञ्चित्‍काष्ठादिभस्‍मवत्। किञ्चिद्गुणान्‍तरोत्‍पत्त्‍या सुवर्णादिविकारवत्। क्रियाकृत-विशेषाणां सिद्धिर्यत्र न गम्‍यते। दर्शनादनुमानाद्वा तत्‍प्राप्‍यमिति कथ्‍यते।”* *²* इति।

**प्राप्‍यमिति**। क्रियाकृतसाधारणधर्मप्रकारकप्रतीतिविषयतानाश्रयत्‍वे सति क्रियाजन्‍यफलवत्त्‍वेनोद्देश्‍यत्‍वं प्राप्‍यत्‍वं, यथा - ग्रामं गच्‍छतीत्‍यादौ ग्रामादिः, संयोगरूपफलस्‍य क्रियाधिकरणवृत्तित्‍वेन साधारण्यात् असाधारणोत्‍पत्त्‍यादिफलस्‍य तत्रासत्त्‍वात् तथात्‍वम्। इति।

**निर्वर्त्त्यमिति**। प्रकृतिवाचकपदासमभिव्‍याहृतपदोपस्‍थाप्‍यत्‍वे सति क्रियाजन्‍यो-त्‍पत्तिफलवत्त्‍वं निर्वर्त्त्यत्‍वम्। उत्‍पत्तिश्र्च आद्यक्षणसम्‍बन्‍धरूपा प्रथमप्रकाशरूपा वा, यदसदित्‍याद्युक्तेः। *“सती वा विद्यमाना वा प्रकृतिः परिणामिनी। यस्‍य नाश्रीयते तस्‍य निर्वर्त्त्यत्‍वं प्रचक्षते”।*¹ इत्‍युक्तेः प्रकृतिवाचकेत्‍यादि। तथा हि ‘घटं करोती’त्‍यादौ घटः, ‘पुत्रं प्रसूते’ इत्‍यादौ च पुत्रादिरिति।

**विकार्य्यमिति**। प्रतीयमानप्रकृतिविकृतिभावत्‍वे सति क्रियानिर्वाह्यविशिष्टा-सत्‍वोत्पत्तिरूपान्‍यतरफलवत्त्‍वं विकार्य्यत्‍वम्। यथा- ‘सुवर्णं कुण्‍डलं करोति’ इत्‍यादौ सुवर्णकुण्‍डलादिः, अत्र सुवर्णस्‍य पूर्वरूपासत्त्‍वरूपफलवत्त्‍वात् कुण्‍डलस्‍यो-त्‍पत्तिरूपफलवत्त्‍वाच्‍च तथात्‍वम्। हर्य्युक्तलक्षणे सुवर्णस्‍य किञ्चिद्गुणान्तराधानेन कुण्‍डलस्‍योत्‍पत्तिरित्‍यवधेयम्, एवं ‘काष्ठं भस्म करोति’ इत्‍यादावपि काष्ठभस्‍मादेः। तत्र च काष्ठस्‍य क्रियाजन्‍यविशिष्टासत्त्‍वप्रयोजकनाशवत्त्‍वात् तथात्‍वमिति विवेकः। हर्य्युक्तलक्षणे हि काष्ठप्रकृत्‍युच्‍छेदेन भस्मोत्‍पत्तिः इत्‍यवगम्‍यते।

**एवमित्‍यादि**। उक्तत्रितयमीप्सिततमं कर्त्तुः क्रियाफलेनोद्दिष्टतमत्‍वात्। एतद्भिन्नं चतुर्धा कल्पितं, पारिभाषिकमित्‍यर्थः। तानि च उदासीनद्वेधाकथितान्‍यपूर्वकाणि। तत्र कर्त्तुरनुद्देश्‍यत्‍वे सति क्रियाजन्‍यफलवत्त्‍वमुदासीनत्‍वम्। यथा - ‘ग्रामं गच्‍छन् तृणं स्‍पृशति’ इत्‍यादौ तृणादेरुद्देश्‍यत्‍वाभावेऽपि क्रियाजन्‍यसंयोगवत्त्‍वात् तथात्‍वम्। द्विष्टसाधनत्‍वे सति क्रियाजन्‍यफलवत्त्‍वं द्वेष्‍यत्‍वम्, यथा - ‘अन्नं बुभुक्षमाणो विषं भुङ्क्ते’ इत्‍यादौ विषादेः। अपरं पुनरकथितं कर्म्म, तथाहि कारकविशेषसंज्ञान्‍तरे-णाविवक्षितत्‍वे सति कर्मोपकारकत्‍वम् अकथितत्‍वम्। यथा - ‘गां दोग्धि पयः’ त्‍यादौ गवादेर्दुग्‍धोपयोगितया अविवक्षितकारकान्‍तरसंज्ञकत्‍वेन च तथात्‍वम् इत्‍यादि विवेकतोऽवगन्तव्‍यम्।

**तत्रेति**। क्रियासिद्धौ यत्‍प्रकृष्टोपकारकमन्‍तरङ्गं विवक्षितं तत्करणम्। यद् व्यापारानन्‍तरं फलनिष्‍पत्तिस्‍तत् प्रकृष्टम्। सूत्रे तमप्प्रत्‍ययेनाव्‍यवहितव्‍यापारवत्त्‍वरूप-प्रकर्षावबोधनात्। यथोक्तं हरिणा -

*“क्रियायाः परिनिष्‍पत्तिर्यद्व्यापारादनन्‍तरम्। विवक्ष्‍यते यदा यत्र करणं तत्तदा स्‍मृतम्॥”* *²* इत्‍यत्र विवक्ष्‍यते इत्‍यनेन कारकान्‍तराणामपि करणत्‍वमिति सूचितम्। तदपि उक्तं हरिणा- *“वस्‍तुतस्‍तदनिर्द्देश्‍यं न हि वस्‍तुव्‍यवस्थितम्। स्‍थाल्‍या पच्‍यते इत्‍येषः प्रयोगो दृश्‍यते यतः”॥ ³
*इत्‍यत्र वस्‍तु करणपदार्थः। इति॥

**सम्‍प्रदानत्‍वमिति**। क्रियाजन्‍यफलभागित्‍वेनोद्देश्‍वत्‍वम् इत्‍यर्थः। तच्‍च त्रिविधम्, अनिराकर्त्तृप्रेरकमनुमन्‍तृ चेति। यथोक्तं हरिणा - *“अनिराकरणात् कर्त्तुः त्‍यागाङ्ग-कर्मणेप्सितम्। प्रेरणानुमतिभ्‍याञ्च लभते सम्‍प्रदानताम्॥”* *²* इत्‍युक्तदानप्रयोजक-व्‍यापारत्रयभेदात्। तत्राद्यं देवतादि, यथा- ‘नारायणाय तुलसीं ददाति’, इत्‍यत्र कर्त्तुरनिराकरणेन प्रवृत्त्‍यप्रतिबन्‍धात्। द्वितीयं याचकादि, यथा - ‘ब्राह्मणाय गां ददाति’, देहि दे‍हीत्‍यादिना कर्त्तुः प्रेरणात्। तृतीयन्‍तु गुर्वादि, यथा - ‘गुरवे सर्वस्‍वं ददाति’ प्रार्थनाव्‍यतिरेकेणानुमतिमात्रेण प्रेरणादिति।

**ध्रुवमित्‍यादि**। प्रकृतधात्‍वर्थानाश्रयत्‍वे सति तज्‍जन्‍यविभागाश्रयः, ध्रुवं तच्चार्थात् अवधिरिति। अपायो विश्र्लेषः विभागः सम्‍बन्‍धध्‍वंस इति यावत्।

**परकीयेति**। विभागजनकतत्‍क्रियानाश्रयत्‍वे सति तत्‍क्रियाजन्‍यविभागाश्रयत्‍वम् अपादानत्‍वमिति वा।

**चलमिति**। तत्रोक्तं हरिणा - *“अपाये यदुदासीनं चलं वा यदि वाचलम्।* *ध्रुवमेव तदावेशात् अपादानमितीष्‍यते॥”* अत्रोदासीनमवधिः। **आवेशात्** ईषत्प्रवेशात्।

**वृक्षादिति**। इत्‍यत्र काकादिभिरानीतपत्रस्‍य अन्‍यवृक्षात् पतने तद्वृक्षस्‍यावय-वत्‍वाभावात् पञ्चमी। अवयवावयविभावे तु सम्‍बन्‍धविवक्षायां षष्ठ्येव।

**अधिकरणत्‍वमिति**। आध्रियन्‍ते क्रियाः यस्मिन्नित्‍याधारः। कर्त्तृकर्मव्‍यवहित-क्रियाश्रय इति स्‍पष्टम्। स एवाधिकरणम्। अत्रोक्तं हरिणा *-**“कर्त्तृकर्मव्‍यवहिताम-साक्षात् धारयत् क्रियाम्।* *उपकुर्वत् क्रियासिद्धौ शास्‍त्रेऽधिकरणस्‍मृतम्॥”* *² *इति

तच्‍च चतुर्विधं - *“सामीप्‍याश्र्लेषविषयैर्व्‍याप्‍याधारश्चतुर्विधः”* इति भेदक-सम्‍बन्‍धचातुर्विध्‍यात्। तत्र सामीप्‍यसम्‍बन्धेन प्रथमोदाहरणं- ‘वने नदी आस्‍ते’ इत्‍यादौ वनादिः सामीप्‍यसम्‍बन्‍धेनाधारः। द्वितीयम् एकदेशसम्‍बन्‍धेन यथा - ‘कटे आस्‍ते’ इत्‍यादौ कटादिः। आश्र्लेषाधिकरणं तृतीयं विषयतासम्‍बन्‍धेन यथा - ‘मोक्षे इच्‍छास्ति’ इत्‍यादौ मोक्षादिः विषयाधारः। व्‍याप्तिसम्‍बन्‍धेन चतुर्थं यथा - ‘तैलं तिलेषु’ इत्‍यादौ तिलादिर्व्‍याप्‍याधार इति।

**तत्रेति**। समासत्‍वं नाम शक्तिसम्‍बन्‍धेन समासपदत्‍वम् एकार्थीभावापन्नशक्ति-समुदायत्‍वं वा, समस्‍यते संश्लेष्‍यते एकार्थीक्रियते असौ इति व्‍युत्‍पत्तेः। द्व्यादि-पदानामेकपदतासम्‍पादकपदसाधुतार्थकाखण्‍डोपाधिविशिष्टत्‍वं समासत्‍वम् इति फलितार्थः। स च समासः षड्विधः। तथाहि -*“सुपां सुपा तिङां नाम्ना धातुनाथ तिङां तिङा।* *सुबन्‍तेनेति विज्ञेयः समासः षड्विधो बुधैः॥”* (वै.सि.का-28) इति।

तत्र क्रमेणोदाहरणम्। सुपां सुपेति द्वयमपि पदं सुबन्‍तं यथा - ‘राजपुरुषः’ इति। सुपां तिङेति पूर्वपदं सुबन्‍तम्, उत्तरं तिङन्‍तं, यथा - पर्य्यभूषयत् इत्‍यादि। *“गतिमतोदात्तवता तिङापि समासः”* इति वार्त्तिकोक्तेः। सुपां नाम्नेति पूर्वपदसुबन्‍तमुत्तरं नाम, यथा - कुम्‍भकारः इत्‍यादि। *“उपपदमतिङ्”* *¹* इत्‍युक्तविधानात् समासः, *“गतिकारकोपपदानां कृद्भिः समासवचनप्राक्सुबुत्‍पत्तेः”* *² *इति परिभाषया, सुबुत्‍पत्तेः प्रागेव नाम्ना समासः सिद्धः। अन्‍यथा चर्म्मकृदित्‍यादौ नलोपानुपपत्तेः। सुपां धातुनेति उत्तरपदं धातुमात्रं न तिङन्तम्। यथा- कटप्रूरित्‍यादिः, *“क्विब्वाचिप्रच्‍छ्यायतस्‍तुकटप्रूजुश्रीणां दीर्घश्र्च”* इति वार्त्तिकात् समासः। तिङां तिङा यथा - पिबतखादत,पचतमृज्‍जत इत्‍यादिः। *“आख्‍यातमाख्‍यातेन क्रियासातत्‍ये”*, इति मयूरव्‍यंसकाद्यन्‍तर्गणीयसूत्रात्। तिङां सुबन्‍तेन यथा - जहिस्‍तम्‍भः, *“जहिकर्म्‍मणा बहुलमाभीक्ष्ण्ये कर्त्तारञ्चाभिदधाति”* इति मयूरव्‍यंसकाद्यन्‍तर्गणीयविधानात् समासः। अयं षड्विधः समासविभागः इति।

**आत्‍मेति**। स्‍वस्‍य सापेक्षितत्‍वेऽनिष्टप्रसङ्गः आत्‍माश्रयः। स खलु उत्‍पत्तिस्थितिज्ञप्तिभिस्त्रिधा। तथा हि, यदीदं समासत्‍वं समासत्‍वजन्‍यं स्‍यात् तदैतत् समासत्‍वानधिकरणक्षणोत्तरवर्त्ति न स्‍यात्। यदीदं समासत्‍वम् एतत्‍समासत्‍ववृत्ति स्‍यात् तदैतत् समासत्‍वव्‍याप्‍यं न स्‍यात् यदीदं समासत्‍वं समासत्‍वज्ञानाभिन्‍नं स्‍यात् (ज्ञानसामग्रीभिन्नं स्‍यात्) तर्हि एतत् समासत्वभिन्नं स्‍यात्। एतदवयवः आत्‍माश्रयः। अतः कर्म्‍मधारयादीनामन्यतमेऽसम्‍भावनेति बोध्‍यम्।

**नवेति**। नैयायिकाः वाक्ये शक्तिलक्षणे न स्‍वीकुर्वन्ति, तन्‍मते पद एव शक्तिर्लक्षणा च।

**द्विगुभिन्नेत्‍यादि**। द्विगुविषयपरिहारेण समानाधिकरणपदघटिततत्‍पुरुषः कर्म्‍मधारयः, *“तत्‍पुरुषः समानाधिकरणः कर्म्‍मधारयः”* *¹ *इति सूत्रात्। तत्राप्‍यपवादविधेर्बलवत्‍वात् *“विशेषणं विशेष्‍येण”* ² इति विधिर्बलीयान्। एवं किल कर्म्मधारयः। सुतरां तत्र समानविभक्तिमत्‍पदकदम्‍बकत्‍वम् अभेदबोधकत्‍वञ्चेति। उत्तरपदप्रधानोऽयं समासः।

**निषादेत्‍यादि**। तत्‍पुरुषे पूर्वपदे बहुव्री‍हौ तूत्तरपदे लक्षणया अर्थप्रतीतिः। द्वन्‍द्वे च लक्षणामन्‍तरेणैव शक्यार्थेन तात्‍पर्य्योपपत्तौ लक्षणाकल्‍पनेनाप्‍यलमिति।

**तत्‍पुरुषत्‍वमिति**। **प्राधान्‍येनोत्तरपदार्थबोधकत्‍वञ्चेति**। इह खलु पूर्वपदस्‍य लक्षणया उत्तरपदार्थावगमनसौकर्य्यम्। अर्द्धकायादेस्‍तथात्‍वाभावेऽपि *“अर्द्धं नपुंसकम्”* (अ.2.2.2) इत्‍यादि विशेषविधानेन तत्‍प्रकरणविहितत्‍वादेव तत्‍पुरुषत्‍वम्।

**द्विगुत्‍वमिति**। संज्ञानवबोधकसङ्ख्‍यापूर्वकसमानाधिकरणपदघटिततत्‍पुरुषत्‍वं द्विगुत्‍वमिति। *“दिक्सङ्ख्‍ये संज्ञायाम्”* (अ 2.1.50) इति सूत्रेण विहितपञ्चाम्रादि कर्म्मधारयादिषु अतिप्रसङ्गवारणाय संज्ञानवबोधकेति। *“सङ्ख्यापूर्वो-द्विगुः”* *(अ.2.1.52)* इति सूत्रात् सङ्ख्‍यापूर्वकेति द्विमूर्द्धादौ तथात्‍ववारणाय तत्‍पुरुषेति।

**बहुव्रीहित्‍वमिति**। समस्‍यमानपदातिरिक्तपदार्थबोधकत्‍वञ्चेति। स च द्विविधः। तद्गुणसंविज्ञानः अतद्गुणसंविज्ञानश्च। समुदायोपस्‍थाप्‍ये गुणीभूतस्‍यापि पदार्थस्‍य समुदायान्विते अन्‍वयबोधकः तद्गुणबहुव्रीहिः, यथा ‘लम्बकर्णमानय’ इत्‍यादौ कर्णस्‍याप्‍यानयनेऽन्‍वयः, तद्विना धर्म्मिणोऽप्‍यानयनासम्‍भवात्। सम्‍भवे वा तद्वैशि-ष्ट्येनैवानयनान्‍वयात् तस्‍यानयनेऽन्‍वयः। तद्भिन्नः अतद्गुणः। तथाहि - ‘दृष्ट-समुद्रमानय’ इत्‍यादौ समुद्रस्‍यानयनानन्‍वयात् तथात्‍वमिति। किञ्च समानाधिकरण-पदघटितः, व्‍यधिकरणपदघटितश्र्चेति पुनर्द्विविधः, तत्र समानाधिकरणबहुव्रीहिर्यथा - ‘नीलाम्‍बरादिः’, व्‍यधिकरणसमासे तु ‘दण्‍डपाणिः’ इत्‍यादि।

**द्वन्‍द्वत्‍वमिति**। प्राधान्‍येन **सर्वपदार्थबोधकत्‍वञ्च**। प्राधान्‍यञ्चात्र स्‍वघटकपदार्थांशे विशेषणतानापन्नत्‍वम्। तेन परस्‍परं विशेष्‍यत्‍वाभावेऽपि नासम्‍भवः। स च द्वन्‍द्वः द्वि-विधः। इतरेतरः समाहारश्र्चेतिभेदात्। अगृहीतविशेषद्वित्‍वादिसङ्ख्‍याविशिष्टनामार्थ-बोधकत्‍वम् इतरेतरत्‍वम्। नामार्थवृत्तितादृशसङ्ख्‍याबोधकत्‍वं समाहारत्‍वमिति।

**अव्‍ययीभावत्‍वमिति**। प्रधानतः पूर्वपदार्थबोधकत्‍वञ्च। तत्र पूर्वपदमव्‍ययं, परपदमनव्‍ययं, तद्वशेन समुदायोऽव्‍ययानव्‍ययः अव्‍ययीभवति इत्‍यव्‍ययीभावः। ‘तिष्ठद्गु’ प्रभृतीनान्‍तु तत्‍प्रकरणविहितत्‍वात् अव्‍ययीभावत्‍वं, सर्वेषामेव समासलक्षणानां प्रायिकत्‍वस्‍य शास्‍त्रादौ स्‍वीकारात्। यथोक्तमभियुक्तैः - *“समासस्‍तु चतुर्धेति प्रायोवादस्‍तथापरः। योऽयं पूर्वपदार्थादिप्राधान्‍यविषयः स च”॥* (भूषणसारः) इति प्राधान्‍येन पूर्वपदार्थादिबोधकत्‍वलक्षणविभागोऽपि प्रायिक इति भावः।

**उपकुम्‍भमिति**। कुम्‍भसमीपे इति वाक्यार्थः।

**निर्द्धारणमिति**। विशेष्‍यस्‍य स्‍वेतरसामान्‍यव्‍यावृत्तधर्म्मवत्त्‍वम्।

**क्रमेणेति**। तत्र क्रमेण जातिगुणक्रियाणामुदाहरणानि। तथाहि - ‘नराणां क्षत्रियः शूरः’ इत्‍यत्र क्षत्रियत्‍वं जातिः। ‘गवां मध्‍ये कृष्‍णा गौः सम्‍पन्नक्षीरतमा’ इत्‍यत्र कृष्‍णत्‍वं गुणः। ‘अध्‍वगानां रथिनः शीघ्रगतयः’ इत्‍यत्र शीघ्रगमनं क्रिया।

**नीलमित्‍यादि**। अत्‍यन्‍तायोगव्‍यवच्‍छेदे यथा - ‘नीलमित्‍यादि’, अत्र सरोजे नीलत्‍वात्‍यन्‍तायोगः व्‍यवच्छिद्यते॥

**शङ्ख** इत्‍यादि। ‘शङ्खः पाण्‍डर एव’ इत्‍यत्रायोगव्‍यवच्‍छेदः, शङ्खे पाण्‍डर योगो व्‍यवच्छिद्यते॥

**पार्थ **इत्‍यादि। अन्‍ययोगव्‍यवच्‍छेदे यथा- ‘पार्थः एव धनुर्धरः’ इत्‍यत्र पार्थान्‍यपदार्थे प्रशस्‍तधनुर्धरत्वं व्‍यवच्छिद्यते।

**सर्वनाम **इति। वक्तृबुद्धिविषयतावच्‍छेदकत्‍वोपलक्षितधर्म्मावच्छिन्नम्, स्‍वो-च्चारणानुकूलबुद्धिप्रकारविशिष्टं वा सर्वनामार्थः। ‘सोऽयं वो विदधातु वाञ्छित-फलम्’ इत्‍यादौ तच्‍छब्‍दार्थः॥

**अथेत्‍यादि**। इवेत्‍यस्‍य उपमायाम्, उत्प्रेक्षायां, वाक्यालङ्कारे, ईषदर्थे च शक्तिर-वगन्‍तव्‍या। तत्रोपमायाम् *“इवेन नित्‍यसमासः विभक्त्यलोपश्र्च”* इति वार्त्तिकोक्ते-र्नित्‍यसमासः विभक्त्यलोपश्र्चेत्येदप्‍यत्र ज्ञातव्‍यमित्‍युच्‍यते। तथाहि ‘वागर्थाविव सम्‍पृक्तौ’ इत्‍यादि। उत्‍प्रेक्षायां यथा - ‘मुखमेणीदृशो भाति पूर्णचन्द्र इवापरः’ इत्‍यादि। वाक्यालङ्कारे यथा - ‘सर्वदा क इव वा सहिष्‍यते’ इत्‍यादि। ईषदर्थे यथा - ‘आवर्जिता किञ्चिदिव स्‍तनाभ्‍याम्’ इत्‍यादि।

**उद्देश्येत्‍यादि**। इह किल *“विशेष्‍यविशेषणयोरेका विभक्तिः समानलिङ्गता च”* इत्‍युक्तेरतिप्रसङ्गः, तथाहि ‘एकवृक्षः पञ्चनौका भवति’ इत्‍यादौ लिङ्गसङ्ख्‍यादी-नाम् अतन्‍त्रत्‍वम्।

**तत्रेति**। द्योतकत्वं तात्‍पर्य्यग्राहकत्‍वम्। उपसर्गस्‍य द्योतकत्‍वे प्रमाणं यथा - *“द्योतकाः प्रादयो येन निपाताश्र्चादयस्‍तथा। उपास्‍येते हरिहरौ लकारो दृश्‍यते यथा”। *(वै.सि.का42) इति। अत्र हि उपासना किम् उपसर्गार्थः, उत विशिष्टस्‍य, धातुमात्रस्‍य वा? नाद्यः। तथा सति स्‍वार्थफलव्‍यधिकरणवाचकत्वरूपसकर्म्मक-स्‍यास्धातोः उपासनारूपफलवाचकत्‍वाभावात् ततः कर्मणि लकारो न स्‍यात्। न द्वितीयः गौरवात्। तृतीये त्‍वागतं द्योतकत्‍वं तात्‍पर्य्यग्राहकत्‍वलाभात् इति भावः। एवं ‘साक्षात्क्रियते’ ‘अलङ्क्रियते’ ‘उरीक्रियते शिवः’ इत्‍यादौ धातोस्तत्तदर्थे लकारसिद्ध्यर्थं तत्तदर्थवाचकत्‍वं वाच्यमित्युपसर्गवत् द्योतकत्‍वममीषामस्‍तीत्‍यव-गन्‍तव्‍यम्।

**झनत्‍कारेत्‍यादि**। सत्‍यं पतनान्‍तरमेव झनत्कारादीनामुपलब्धिरिति, किञ्च पतनादिक्रियापरिनिष्‍पत्तेः पूर्वमपि झनत्‍कारादिरुपलभ्‍यते, तदपेक्षया समीचीनमान-न्‍तर्य्यं यथोक्‍तेषु।

**संसर्गेत्‍यादि**। असौ किल संसर्गाभावस्त्रिधा। तथाहि - *“प्रागभावस्‍तथा ध्‍वंसोऽप्यत्‍यन्‍ताभाव एव च। एवं त्रैविध्‍यमापन्नः संसर्गाभावः इष्‍यते।”* इति।

**प्रसज्‍येति**। प्रसज्‍य प्रसक्तिं सम्‍पाद्य आरोप्येतियावत् प्रतिषेधः। अत्‍यन्‍ताभावे *“प्रसक्तं हि प्रतिषिध्‍यते”* इति न्‍यायेन आरोपितप्रसङ्गस्‍यैव निषेधः, तेन ‘वायौ रूपं नास्ति’ इत्‍यादावपि वायौ रूपारोपं कृत्‍वैव निषेधो नञा बोध्‍यते इति विवेकः। तथा च - *“अप्रधान्‍यं विधेर्यत्र प्रतिषेधे प्रधानता। प्रसज्‍यप्रतिषेधोऽसौ क्रियया सह यत्र नञ्॥”* इति॥

**पर्य्युदास इति**। *“प्रधानत्‍वं विधेर्यत्र प्रतिषेधेऽप्रधानता। पर्य्युदासः स विज्ञेयो यत्रोत्तरपदेन नञ्॥”*

**आलभेतेति**। आलभे‍त हन्‍यादित्‍यर्थः।

**सामान्‍येत्‍यादि**। अत्र हि बलाबलविधानं यथा- *“सामान्‍यविधिरुत्‍सर्गः, विशेष-विधिरपवादः, उत्सर्गापवादयोरपवादविधिर्बलवान्”* इति।

**विशेषेत्‍यादि**। विशेषविधेरेकदेशमात्रनिर्बन्‍धतया अनन्‍यथासिद्धेरवकाशराहि-त्यमिति।

**अत** **एवेत्‍यादौ**। यथाह कौमुद्यां - *“दृष्टवदानुश्रविकः सह्यविशुद्धिक्षयाति-शययुक्तः”* इत्‍यादि। अविशुद्धिः सोमयागादौ पशुवीजादि वधसाधनता। यथाह स्‍म भगवान् पञ्चशिखाचार्य्यः - *“स्‍वल्‍पसङ्करः सपरिहारः सप्रत्‍यवमर्षः”* इति। स्‍वल्‍पसङ्करः ज्‍योतिष्टोमादिजन्‍मनः प्रधानापूर्वस्‍य स्‍वल्‍पेन पशुहिंसादिजन्‍मना अनर्थहेतुना अपूर्वेण सङ्करः। सपरिहारः स्‍वल्‍पेनापि प्रायश्र्चितेन परिहर्तुं शक्‍यः। अथ प्रमादतो यदि प्रायश्र्चित्तादिकं नानुष्ठितं, तर्हि कर्म्मविपाकसमये च सुतराम् अनर्थम् उत्‍पादयति। सप्रत्‍यवमर्षः प्रत्यवमर्षेण सहिष्‍णुतया सह वर्त्तते इति तथोक्तम्। यथोक्तमभियुक्तैः - *“मृष्यन्‍ते हि पुण्‍यसम्‍भारोपनीतस्‍वर्गसुधामहाह्रदावगाहिनः कुशलाः पापमात्रोपपादितां दुःखवह्निकणिकाम्”* इति।

**किन्त्वित्यादि**। एकाक्षरकोषे प्रत्‍येकशो वर्णानां वाचकत्‍वं, तथा च दिङ्मात्रमुदाह्रियते,- *“अकारो वासुदेवः स्‍यादाकारश्च पितामहः। इकार उच्‍यते कामो लक्ष्‍मीरीकार उच्‍यते”।* इत्यादिवत्॥

**गौरिवेत्‍यादि**। गलकम्‍बलादिशून्‍यत्‍वेऽपि गोसदृशबहुलधर्म्मवत्त्‍वं गवयत्‍वम्। सादृश्‍यं हि तद्गतभूयोधर्मवत्त्‍वं, यद्यपि गवये गलकम्‍बलादिर्नास्ति तथाऽपि गोसदृशबहुलधर्म्मवत्त्‍वमस्‍त्येव। तथा च - केनचिदारण्‍यकेन ग्रामीणं प्रत्युक्तं ‘गोसदृशो गवयपदवाच्‍यः’ इति। अथ तेनैव ग्रामीणेन कदाचिद्गवयमवलोक्य यदवधारयत् गवयोऽयमिति तदेवोपमितिज्ञानसाध्‍यमिति स्‍पष्‍टम्।

**व्‍यवहारेणेत्‍यादि**। *“लोकानामुपचारः व्‍यवहारः, तस्‍मादनुक्तस्‍यापि ग्रहसिद्धिर्वे-दितव्‍येति”* दुर्गः।¹ तथात्‍वं हि निपाताव्‍ययोपसर्गकारककालसङ्ख्‍यालोपादीना-मवगन्‍तव्‍यम्। तत्रोदाहरणं यथा- ‘हरीतक्यः फलानि’। अत्र हि फलेष्‍वपि स्त्रियां वृत्तिः। ‘खलतिकं वनानि’ इत्‍यत्र वनानामेकवचनान्‍तमेव नाम। शब्‍दानामेकार्थेऽपि लिङ्गवचनभेदो दृश्‍यते। यथा - ‘आपो जलम्’, ‘दाराः कलत्रं भार्य्या’ इति। अत्राह दुर्गः- *“वैदिकाः लौकिकज्ञैश्र्च ये यथोक्तास्‍तथैव ते। निर्णीतार्थास्‍तु विज्ञेया लोकात्तेषामसङ्ग्रहः”॥* इति॥

**स चेति**। वैयाकरणमते तु स शब्‍दः षड्विधः। तथा हि, - *“मुख्‍यो लाक्षणिको गौणः शब्‍दः स्‍यादौपचारिकः। यौगिको योगरूढश्च शब्‍दः षोढ़ा निगद्यते”॥* इति।

**प्रासादीयति **इत्‍यादौ। *“प्रासादीयति यः कुट्यां पर्य्यङ्कीयति मञ्चके। तस्‍य सन्‍तोषशीलस्य कुलिकाप्‍यप्‍सरायते”।* इति पद्मनाभः।

**ऊनविंशेत्‍यादि**। *“विंशत्‍यादिः सदैकत्‍वे सर्वो सङ्ख्‍येयसङ्ख्ययो”* रितिकोष-वचनात् ऊनविंशत्‍यादिसङ्ख्‍याशब्‍दस्‍य सङ्ख्‍येये सङ्ख्‍याने च शक्तिरवगन्‍तव्‍या, एकवचनान्‍ता च।

**इति श्री आशुबोधविद्याभूषणविरचिता सारमञ्जरीव्याख्या समाप्ता।**










\]
